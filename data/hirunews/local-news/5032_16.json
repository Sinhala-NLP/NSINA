{
       "Source": "hirunews",
       "Timestamp": "Wednesday, 25 May 2016 - 18:48",
       "Headline": "නැගෙනහිර මහ ඇමති කළ තර්ජනය ගැන වාර්තාව ජනපතිට",
       "News Content": "නැගෙනහිර මහ ඇමති අහමඞ් නසීර් නාවික හමුදා නිලධාරියෙකුට බැන වැදීමේ සිද්ධිය සම්බන්ධයෙන් නාවික හමුදාව ලබාදුන් වාර්තාව  ජනාධිපතිවරයාට භාරදුන් බව ආරක්ෂක ලේකම් කරුණාසේන හෙට්ටිආරච්චි ප්‍රකාශ කළා.\nඒ, එහි ඉදිරි පරීක්ෂණ පිළිබඳව හිරු ප්‍රවෘත්ති අංශය කළ විමසීමකදියි.\nසාම්පූර් මහා විද්‍යාලයේ ත්‍යාග ප්‍රදානෝත්සවයක් අතරතුරයි නැගෙනහිර මහ ඇමතිවරයා නාවික හමුදා නිලධාරියාට බැන වදින්නේ.\nත්‍රිකුණාමලය -  සාම්පූර් මහා විද්‍යාලයේ ත්‍යාග ප්‍රදානෝත්සවයකට එක්ව සිටියදී මහ ඇමතිවරයා මෙලෙස සාම්පූර් කඳවුරේ අණදෙන නිලධාරී කපිතාන් රංජිත් ප්‍රේමරත්නට දැඩි ලෙස බැණ වැදී තිබුණේ් පසුගිය සිකුරාදායි.\nනැගෙනහිර මහ ඇමතිවරයා එලෙස හැසිරෙන්නේ හිටපු ආරක්ෂක ලේකම්වරයෙකු වූ නැගෙනහිර ආණ්ඩුකාර ඔස්ටින් ප්‍රනාන්දු සහ ශ්‍රී ලංකාවේ ඇමරිකානු තානපති අතුල් කේෂප් ඉදිරියේ වීමද විශේෂත්වයක්.\nමෙම උත්සවයට එහි සංවිධායකයින් නැගෙනහිර පළාත් මහ ඇමතිවරයාට ආරාධනාවක් ද කර නොතිබුණු අතර ඔහුට ඒ සඳහා පැමිණෙන ලෙස දැනුම් දී ඇත්තේ ආණ්ඩුකාරවරයාගේ ලේකම්වරිය මාර්ගයෙන්.\nකෙසේ වෙතත් එම අවස්ථාවේදී නැගෙනහිර මහඇමතිවරයාගේ එක් අතක් ත්‍යාග ප්‍රදානෝත්සවයට සහභාගිවූ දරුවෙකුගේ මුහුණේ වදින්නේ ද ඔහුගේ ප්‍රකෝපකාරී හැසිරීම හේතුවෙන්.\nමේ පිළිබඳව හිරු ප්‍රවෘත්ති අංශය සිද්ධිය සිදු වන අවස්ථාවේ එම ස්ථානයේ සිටි නැගෙනහිර පළාත් ආණ්ඩුකාර ඔස්ටින් ප්‍රනාන්දුගෙන් විමසීමක් කළා.\nඔහු සඳහන්  කළේ මහ ඇමතිවරයාට උත්සවය  සඳහා ආරාධනා කළේද තමන් බවයි.\nකෙසේ වෙතත් මෙම සිද්ධියේ චෝදනා එල්ල වන නැගෙනහිර පළාත් මහ ඇමති අහමඩ් නසීර්ගෙන් ද අප කරුණු විමසූ අතර, තමා නාවික හමුදා නිලධාරියාගෙන් තමන් කවුද යන්න පිළිබඳව පමණක් විමසූ බවයි ඔහු කියා සිටියේ.\nකෙසේ වෙතත් සිද්ධිය පිළිබඳව නාවික හමුදාව සිය අප්‍රසාදය පළ කළ අතර, නාවික හමුදාපති වයිස් අද්මිරාල් රවීන්ද්‍ර විජේගුණරත්න අද උදෑසන හිරු ප්‍රවෘත්ති අංශයට කියා සිටියේ ඊට  අදාළ වාර්තාවක් අද දිනය තුළම ආරක්ෂක ලේකම්වරයාට භාරදෙන බවයි.\nඒ අනුව තමන්ට ලැබුණු වාර්තාව ජනාධීපතිවරයාට යොමු කළ බව ආරක්ෂක ලේකම් කරුණාසේන හෙට්ටිආරච්චි ප්‍රකාශ කළා.\nඑවන් අවස්ථාවක නාවික හමුදා නිලධාරීයාගේ හැසිරීම සම්බන්ධයෙන් ශ්‍රී ලංකා නාවික හමුදාව සතුටුවන බවයි නාවික හමුදා මාධ්‍ය ප්‍රකාශක කපිතාන් අක්‍රම් අලෙවි කියා සිටියේ.\nමේ අතර ඒකාබද්ධ විපක්ෂය විසින් අද කැඳවා තිබූ මාධ්‍ය හමුවකදීද මෙම සිද්ධිය පිලිබඳව අදහස් පළවුණා.\nඊට එක්වූ පාර්ලිමේන්තු මන්ත්‍රී විමල් වීරවංශ කියා සිටියේ නැගෙනහිර මහ ඇමතිවරයා නාවික හමුදා නිලධාරියාට කළ නින්දාව සම්බන්ධයෙන් ප්‍රසිද්ධියේ සමාව ගත යුතු බවයි.\nපැවිදි හඩ සංවිධානය කැඳවා තිබූ මාධ්‍ය හමුවකට එක්වූ රාවණා බලය සංවිධානයේ කැඳවුම්කරු පූජ්‍ය ඉත්තෑකන්දේ සද්ධාතිස්ස හිමියන්ද මේ පිළිබඳව අදහස් පළ කළා.\nඋන්වහන්සේ සඳහන් කළේ මේ සම්බන්ධයෙන් ජනාධිපතිවරයා ගන්නා ක්‍රියාමාර්ගය පිළිබඳව අවධානයෙන් සිටින බවයි.",
       "URL": "https://www.hirunews.lk/134018/නැගෙනහිර-මහ-ඇමති-කළ-තර්ජනය-ගැන-වාර්තාව-ජනපතිට",
       "Category": "Local News",
       "Parent URL": "https://www.hirunews.lk/local-news.php?pageID=5032"
}