{
       "Source": "hirunews",
       "Timestamp": "Friday, 28 January 2022 - 15:55",
       "Headline": "නීතිඥ ඉජාස් හිස්බුල්ලාට ඇප ලබාදීමට පුත්තලම මහාධිකරණ ප්‍රතික්ෂේප කරයි  (වීඩියෝ)",
       "News Content": "පාස්කු ප්‍රහාරය සම්බන්ධයෙන් වසරකට ආසන්න කාලයක් රක්ෂිත බන්ධනාගාර ගත කර සිටින නීතිඥ හිජාස් හිස්බුල්ලාට ඇප ලබාදීම පුත්තලම මහාධිකරණය අද ප්‍රතික්ෂේප කළා.\nනීතිඥ හිජාස් හිස්බුල්ලා 2020 අප්‍රේල් මස 14 වැනිදා අත්අඩංගුවට ගනු ලැබුවේ පාස්කු ඉරුදින ප්‍රහාර මාලාව එල්ල කළ ත්‍රස්තවාදීන් සමඟ සමීප සබඳතා පැවැත්වීම සහ පුත්තලමේ මද්‍රසා පාසලක් තුළ අන්තවාදී ඉගැන්වීම් සිදුකළ බවට චෝදනා කරමින්.\nඅත්අඩංගුවට ගත් සැකකරු රැඳවුම් නියෝග මත අපරාධ පරීක්ෂණ දෙපාර්තමේන්තුව භාරයේ මාස 10ක් පමණ රඳවා සිට පසුගිය වසරේ පෙබරවාරි 18 වැනිදා නීතිපතිවරයා, පොලිස්පතිවරයා වෙත කළ දැනුම්දීමකට අනුව කොටුව මහේස්ත්‍රාත් අධිකරණයට ඉදිරිපත් කළා.\nඑදින රක්ෂිත බන්ධනාගාර කෙරුණු නීතිඥ හිජාස් හිස්බුල්ලා සම්බන්ධ නඩු කටයුතු මේ දක්වා ක්‍රියාත්මක වුණේ පුත්තලම මහාධිකරණයේයි.\nමේ අතර, හිජාස් හිස්බුල්ල ගොනු කර තිබූ ප්‍රතිශෝධන පෙත්සමක් පසුගිය 20 වැනිදා අභියාචනාධිකරණය හමුවේ කැඳවූ අවස්ථාවේදී නීතිපති දෙපාර්තමේන්තුව දැනුම් දුන්නේ හිජාස් හිස්බුල්ලාගේ නඩු විභාගයෙන් අනතුරුව ඔහු සම්බන්ධයෙන් ඇප ඉල්ලීමක් ඉදිරිපත් වුවහොත් නීතිපතිවරයා ඊට විරුද්ධ නොවීමට තීරණය කර ඇති බවයි.\nඒ අනුව නඩුව අද පුත්තලම මහාධිකරණයේදී කැඳවූ අවස්ථාවේදී නීතිඥ හිජාස් හිස්බුල්ලා සම්බන්ධයෙන් ඇප ඉල්ලීමක් ඉදිරිපත් කෙරුණු අතර එහිදී විනිසුරුවරිය දැනුම් දුන්නේ එම තීන්දුව ලබාදීමට තමාට බලතල නොමැති බැවින් ඇප ඉල්ලීම ප්‍රතික්ෂේප කරන බවයි.\nඒ අනුව එම ඇප ඉල්ලීම ලබන මස 9 වැනිදා අභියාචනාධිකරණයේදී මීට අදාළව ගොනු කර ඇති ප්‍රතිශෝධන පෙත්සම කැඳවන අවස්ථාවේ ඉදිරිපත් කරන ලෙසද විනිසුරුවරිය විත්තිකරුට දැනුම් දුන්නා.\nමේ අතර, විදේශ අමාත්‍ය, මහාචාර්ය ජී. එල්. පීරිස් එම අමාත්‍යංශ ශ්‍රවණාගාරයේ පෙරේදා පැවති රාජ්‍යතාන්ත්‍රික හමුවක් අතරතුරදී ප්‍රකාශ කළේ ත්‍රස්තවාදය වැලැක්වීමේ පනත ජාත්‍යන්තර සම්මතයන්ට සහ වඩාත් හොඳම භාවිතයන්ට අනුකූලව සකස් කිරීමේ අරමුණින් එය සංශෝධනය කරන බවයි.\nඑමෙන්ම හිජාස් හිස්බුල්ලාට ඇප ලබාදීමට විරුද්ධ නොවන බව නීතිපතිවරයා අභියාචනාධිකරණයට දැනුම් දී ඇති බවද අමාත්‍යවරයා රාජ්‍යතාන්ත්‍රික ප්‍රජාව දැනුවත් කර තිබුණා.",
       "URL": "https://www.hirunews.lk/295473/නීතිඥ-ඉජාස්-හිස්බුල්ලාට-ඇප-ලබාදීමට-පුත්තලම-මහාධිකරණ-ප්‍රතික්ෂේප-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1391"
}