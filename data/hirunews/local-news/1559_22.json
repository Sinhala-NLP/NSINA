{
       "Source": "hirunews",
       "Timestamp": "Monday, 15 November 2021 - 16:42",
       "Headline": "රුපියල් කෝටි 18ක කොකේන් සමඟ විදෙස් ජාතිකයෙක් ගුවන්තොටේ දී අත්අඩංගුවට (වීඩියෝ)",
       "News Content": "රුපියල් කෝටි 18 කට අධික වටිනාකමකින් යුත් කොකේන් මත්ද්‍රව්‍ය කිලෝ 4 යි ග්‍රෑම් 527 ක් සමඟ ජාත්‍යන්තර ආයතනයක ප්‍රධානියෙකු ලෙස පෙනී සිටි පුද්ගලයෙකු කටුනායක ගුවන් තොටුපලේදී රේගුව විසින් අද අත්අඩංගුවට ගනු ලැබුවා.\nසැකකරු ආචාර්ය උපාධියක් සහිත ජාත්‍යන්තර මූල්‍ය ආයතනයක ප්‍රධානියෙකු බව ඇඟවීම සඳහා සකස් කළ ව්‍යාජ ලියකියවිලි තොගයක්ද රේගු භාරයට ගෙන ඇති බව සඳහන්.\nටියුනීසියානු ජාතිකයෙකු වන 59 හැවිරිදි මෙම සැකකරු තම අත්බෑගය තුළ මෙම කොකේන් තොගය සඟවාගෙන පැමිණ ඇති බවයි රේගුව සඳහන් කළේ.\nසැකකරු ටියුනීසියාවේ සිට බ්‍රසීලය වෙත පැමිණ, එතැන් සිට කටාර් රාජ්‍යයේ දෝහා වෙත පැමිණ අනතුරුව කටුනායක වෙත පැමිණ තිබෙනවා.\nගුවන් මගියෙකු විසින් මෙරටට ගෙන ආ වැඩිම කොකේන් ප්‍රමාණය මෙය බවද සඳහන්.\nමේ වනවිට මෙම පුද්ගලයා සහ ඔහු විසින් රැගෙන ආ කොකේන් මත්ද්‍රව්‍ය තොගය වැඩිදුර විමර්ශන කටයුතු සඳහා පොලිස් මත්ද්‍රව්‍යනාශක අංශය වෙත ලබාදීමට පියවර ගෙන ඇති බව සඳහන්.",
       "URL": "https://www.hirunews.lk/288082/රුපියල්-කෝටි-18ක-කොකේන්-සමඟ-විදෙස්-ජාතිකයෙක්-ගුවන්තොටේ-දී-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1559"
}