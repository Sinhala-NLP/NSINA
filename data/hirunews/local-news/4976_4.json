{
       "Source": "hirunews",
       "Timestamp": "Wednesday, 06 July 2016 - 18:16",
       "Headline": "බස් ගාස්තු සංශෝධනය ලබන සතියේ",
       "News Content": "නව බස් ගාස්තු සංශෝධනය ලබන සතියේදී ප්‍රකාශයට පත් කරන බවට ජනාධිපති මෛත්‍රිපාල සිරිසේන පොරොන්දු වූ බව බස් හිමියන් පවසනවා.\nබස් ගාස්තු සංශෝධනය සම්බන්ධයෙන් අද පස්වරුවේ ජනාධිපතිවරයාගේ ප්‍රධානත්වයෙන් ජනාධිපති නිල නිවසේදී  සාකච්ඡාවක් ද පැවැත්වුණා.\nඊට ප්‍රවාහන අමාත්‍ය නිමල් සිරිපාල ද සිල්වා, බස් සංගම් සහ පළාත් ප්‍රවාහන නියෝජිතයින්ද එක්වූ අතර, අනතුරුව මාධ්‍ය වෙත අදහස් දැක්වූ ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න සඳහන් කළේ ලබන සතියේදී නව බස් ගාස්තුව ප්‍රකාශයට පත්වනු ඇති බවයි.\nඒ අනුව අවම ගාස්තුව ඉහළ යනු ඇතැයිද ඔහු ප්‍රකාශ කළා.\nසාකච්ඡාවට දකුණු පළාත් පෞද්ගලික බස් සමාගම් සම්මේලනයේ සභාපතිි චන්දන සොයිසා ද එක්ව සිටි අතර, ඔහු කියා සිටියේ බස් ගාස්තු ජාතික ප්‍රතිපත්තියට අනුව ජූලි පළමුවනදා ගාස්තු සංශෝධනය සිදුවිය යුතු නමුත් එය තවමත් සිදුවී නොමැති බවයි.\nඅද පැවති සාකච්ඡාවේදී බස් ගාස්තුව ඉහළ දමන ප්‍රතිශතය පිළිබඳව අදහසක් ප්‍රකාශ නොවූ බවයි සාකච්ඡාවට එක්වූ සමස්ත ලංකා පෞද්ගලික බස් සමාගම් සම්මේලනයේ ප්‍රධාන ලේකම් අංජන ප්‍රියන්ජිත් කියා සිටියේ.\nකෙසේ වෙතත් ලබන බදාදා වනවිට නව බස් ගාස්තුව ප්‍රකාශයට පත් නොකළහොත් වෘත්තිය ක්‍රියාමාර්ගයකට අවතීර්ණ වීමට සිදුවන බව ඔහු කියා සිටියා.",
       "URL": "https://www.hirunews.lk/137355/බස්-ගාස්තු-සංශෝධනය-ලබන-සතියේ",
       "Category": "Local News",
       "Parent URL": "https://www.hirunews.lk/local-news.php?pageID=4976"
}