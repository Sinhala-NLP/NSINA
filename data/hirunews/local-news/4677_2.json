{
       "Source": "hirunews",
       "Timestamp": "Saturday, 04 February 2017 - 18:21",
       "Headline": "ප්‍රමුඛත්වය ආයෝජකයන්ට ද ?",
       "News Content": "අදට යෙදී ඇති 69 වන නිදහස් දින සැමරුමට සමගාමීව වෘත්තීය සමිති කිහිපයක මූලිකත්වයෙන් කොළඹදී අද (04) සම්මන්ත්‍රණයක් සංවිධාන කර තිබුණා.\n‘‘නිදහසට පෙර වදනක් නිදහස සමග සේවක අයිතීන් අර්ථවත් කිරීම’’ යන මැයෙන් එය සංවිධාන කර තිබූ අතර, සම්මන්ත්‍රණයට පෙර ඔවුන් විරෝධතා පාගමනක ද නිරත වුණා.\nකොළඹ විහාරමහා දේවි උද්‍යානය අසලින් ආරම්භ කළ විරෝධතා පාගමන මහජන පුස්තකාලය දක්වා ගමන් කළ අතර, විරෝධතා පුවරු ද සහිතව විවිධ සටන් පාඨ කියමින් විශාල පිරිසක් ඊට එක්ව සිටියා.\nපාගමනින් අනතුරුව මහජන පුස්තකාලයේ පැවති සම්මන්ත්‍රණය ඇමතූ නිදහස් වෙළද කලාප පොදු සේවක සංගමයේ සම ලේකම් ඇන්ටන් මාකස් කියා සිටියේ බලයට පත්වූ සෑම රජයක්ම ප්‍රමුඛත්වය ලබාදුන්නේ රටේ පුරවැසියාට නොව ආයෝජකයන්ට බවයි.\nඊට එක්ව සිටි අන්තර් විශ්වවිද්‍යාලයීය ශිෂ්‍ය බල මණ්ඩලයේ වැඩබලන කැදවුම්කරු මංගල මද්දුමගේ කියා සිටියේ ප්‍රජාතන්ත්‍රවාදය වෙනුවෙන් අද (04) වනවිට සියලූදෙනා සටන් මගට අවතීර්ණ වී ඇති බවයි.\nමේ අතර, සංවර්ධන කටයුතු සදහා බව පවසමින් දඹුල්ල නගරයේ පාරම්පරික ඉඩම් රජයට පවරාගෙන 36 වසරක් ගත වී ඇතත් මෙතෙක් තමන්ට සාධාරණයක් ඉටු කරනොමැති බව පවසමින් එම ඉඩම්වල මුල් පදිංචිකරුවන් උපවාසයක් ආරම්භ කර තිබෙනවා.\nදඹුල්ල නගර මධ්‍යයේ මෙම උපවාසය ආරම්භ කර ඇති පිරිස ඉල්ලා සිටින්නේ තමන්ගේ පාරම්පරික ඉඩම් සංවර්ධනය කිරීමට ඉඩ ලබාදෙන ලෙසයි.",
       "URL": "https://www.hirunews.lk/153676/ප්‍රමුඛත්වය-ආයෝජකයන්ට-ද",
       "Category": "Local News",
       "Parent URL": "https://www.hirunews.lk/local-news.php?pageID=4677"
}