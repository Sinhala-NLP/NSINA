{
       "Source": "hirunews",
       "Timestamp": "Friday, 14 July 2023 - 7:37",
       "Headline": "ලේ සම්පල් දීම ප්‍රතික්ෂේප කළ ගම්පහ යුවළට උසාවි නියෝගයක්",
       "News Content": "ගම්පහ මහ රෝහලේ නොමේරූ ළදරු ඒකකයේ දී මියගිය දින 22ක් වයසැති පිරිමි දරුවාගේ සැබෑ මවුපියන් හෙළිකර ගැනීම සඳහා කළයුතු ඩී.එන්.ඒ පරීක්ෂණය සඳහා අද (14) පෙරවරවේ රෝහලේ අධිකරණ වෛද්‍ය නිලධාරී වෙත ඉදිරිපත් වන ලෙස මියගිය ළදරුවාගේ බවට පැවසුනු දෙමව්පියන්ට නියෝග කෙරුණා.\nඒ, ගම්පහ මහේස්ත්‍රාත් ශිලනි චතුරන්ති පෙරේරා විසින්.\nගම්පහ රෝහල් මෘත ශරීරාගාරයේ තිබෙන මළසිරුර තම දරුවාගේ නොවන බවට වැඩබලන මහේස්ත්‍රාත්වරයා හමුවේ පැවසූ ගම්පහ පරාක්‍රම පාරේ පදිංචි යුවළකටයි අධිකරණය මෙම නියෝගය නිකුත් කළේ.\nඩී. එන්.ඒ. පරීක්ෂණයක් සිදු කිරීම සඳහා එම යුවළට ලේ සාම්පල ලබා දෙන ලෙසට අධිකරණය නියම කර තිබිය දී එය එම යුවල විසින් ප්‍රතික්ෂේප කර තිබීම හේතුවෙන් ගම්පහ පොලිසිය ඊයේ (13) අධිකරණය වෙත මෝසමක් ගොනු කරමින් ඒ සම්බන්ධයෙන් කරුණු වාර්තා කළා. මෙම යුවළද ඊයේ (13) අධිකරණය හමුවේ පෙනී සිට තිබෙනවා.\nඒ අනුව අද (14) පෙරවරු 11ට ගම්පහ මහ රෝහලේ අධිකරණ වෛද්‍ය නිලධාරී වෙත ඉදිරිපත් වී ඩී.එන්.ඒ. පරීක්ෂණය සඳහා අවශ්‍ය ලේ සාම්පල ලබා දෙන ලෙසටයි මහේස්ත්‍රාත්වරිය ඔවුන්ට නියෝග කළේ.\nපරීක්ෂණවල ප්‍රගතිය සහ ඩී එන් ඒ පරීක්ෂණයේ ප්‍රතිඵල වාර්තාව 17 වෙනිදාට අධිකරණය හමුවට ඉදිරිපත් කරන ලෙසයි ඇය ගම්පහ පොලිසියට නියම කළේ.",
       "URL": "https://www.hirunews.lk/341140/ලේ-සම්පල්-දීම-ප්‍රතික්ෂේප-කළ-ගම්පහ-යුවළට-උසාවි-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=186"
}