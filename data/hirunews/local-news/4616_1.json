{
       "Source": "hirunews",
       "Timestamp": "Tuesday, 14 March 2017 - 8:19",
       "Headline": "පා ගමන අතරතුර සරසවි සිසුන් 4ක් අත්අඩංගුවට",
       "News Content": "මාළඹේ පෞද්ගලික වෛද්‍ය විද්‍යාලයට එරෙහිව අන්තර් විශ්වවිද්‍යාල ශිෂ්‍ය බළ මණ්ඩලය සංවිධානය කළ  විරෝධතා පාගමන අතරතුර සිසුන් 4 දෙනෙකු පොලිසිය ඊයේ අත්අඩංගුවට ගෙන තිබෙනවා.\nඑමෙන්ම තවත් සිසුන් තිදෙනෙකු තුවාල ලබා කොළඹ ජාතික රෝහලට ඇතුළත් කෙරුණා.\nකොළඹ සෞන්දර්ය විශ්වවිද්‍යාලය ඉදිරිපිටින් ඊයේ දහවල් මෙම පා ගමන ආරම්භ කෙරුණු අතර, පුංචි බොරැල්ල - මරදාන පසුකරමින් විරෝධතාකරුවන් ටෙක්නිකල් මංසන්ධියට පිවිස  ඕල්කට් මාවත ඔස්සේ ජනාධිපති කාර්යාලය ආසන්නයට පැමිණියා.\nකෙසේ වෙතත් ලෝටස් වටරවුම අසළ පොලීසිය මාර්ග බාධක යොදා තිබූ අතර ඒවා ඉවත් කර ඉදිරියට යාමට, විරෝධතාවට එක්ව සිටි සිසුන් උත්සාහ කිරීමත් සමඟයි මෙලෙස කඳුළු ගෑස් සහ ජල ප්‍රහාර එල්ල කිරීමට පොලීසිය පියවර ගත්තේ.\nකොටුව මහේස්ත්‍රාත් ලංකා ජයරත්න විසින් උද්ඝෝෂණයේ නිරත වූ ශිෂ්‍යයින්ට එම විරෝධතාවය වළක්වමින් අධිකරණ නියෝගයක් ද නිකුත් කරනු ලැබුවා.\nඑම අධිකරණ නියෝගය කොටුව පොලිසිය විසින් එම ශිෂ්‍යයින්ට ගෙනවිත් භාරදුන් අතර ඔවුන් එම ලියවිල්ල ඉරා දමමින් සිය විරෝධතාව ඉදිරියට රැගෙන ඒමත් සමගයි පොලිසිය කදුළු ගෑස් හා ජල ප්‍රහාර එල්ල කළේ.",
       "URL": "https://www.hirunews.lk/156800/පා-ගමන-අතරතුර-සරසවි-සිසුන්-4ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4616"
}