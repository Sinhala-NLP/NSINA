{
       "Source": "hirunews",
       "Timestamp": "Monday, 12 August 2019 - 7:27",
       "Headline": "මැතිවරණ කොමිසමේ රැස්වීමක් අද",
       "News Content": "මැතිවරණ කොමිසම අද රැස්වනවා.\nඑහිදී අභාවප්‍රාප්ත පාර්ලිමේන්තු මන්ත්‍රී සාලින්ද දිසානායකගෙන් පුරප්පාඩු වූ මන්ත්‍රී ධුරය සම්බන්ධයෙන් මේ වනවිට පැන නැගී ඇති ගැටළුකාරී තත්ත්වය සම්බන්ධයෙන් අවධානය යොමු කරනු ඇති.\nසාලින්ද දිසානායකගේ අභාවයෙන් පසු හිස්වූ මන්ත්‍රී ධුරයේ දිවුරුම්දීම සඳහා ශාන්ත බණ්ඩාර පසුගියදා ජාතික ලැයිස්තු මන්ත්‍රී ධුරයෙන් ඉල්ලා අස්වුණා.\nසාලින්ද දිසානායකට පසුව ශාන්ත බණ්ඩාර පසුගිය මහ මැතිවරණයේදී එක්සත් ජනතා නිදහස් සන්ධානයෙන් කුරුණෑගල දිස්ත්‍රික්කයේ වැඩිම මනාප ලබාගෙන තිබූ අතර, ඉන් අනතුරුව මනාප ලබාගෙන තිබුණේ  වයඹ පළාත් සභා හිටපු සෞඛ්‍ය අමාත්‍යවරයෙකු වූ ඞී.බී.හේරත් විසින්.\nමොහුට සාලින්ද දිසානායකගේ අභාවයෙන් පසුව හිස්වන මන්ත්‍රී ධුරය හිමිවනු ඇතැයි මීට පෙර වාර්තා පළවුවත් ශාන්ත බණ්ඩාරගේ ඉල්ලා අස්වීමෙන් පසුව එය ඔහුට නොලැබෙන තත්ත්වයක් මතුව තිබෙනවා.\nමේ අතර 2019 ඡුන්ද  හිමි නාමලේඛනයට ඇතුළත් කෙරෙන සහ ඉවත් කෙරෙන ඒ, බී ලැයිස්තු ප්‍රසිද්ධ කිරිමේ දින පිළිබදවද මැතිවරණ කොමිසම අද තීරණයක් ගැනීමට නියමිතයි.\n2019 ඡන්ද හිමි නාමලේඛනය ඔක්තෝම්බර් 31 වන දාට සහතික කිරීමටයි මීට පෙර තීරණය කර තිබුණේ.",
       "URL": "https://www.hirunews.lk/222038/මැතිවරණ-කොමිසමේ-රැස්වීමක්-අද",
       "Category": "Local News",
       "Parent URL": "https://www.hirunews.lk/local-news.php?pageID=3203"
}