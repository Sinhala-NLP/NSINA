{
       "Source": "hirunews",
       "Timestamp": "Thursday, 03 March 2016 - 7:25",
       "Headline": "ඇඹිලිපිටිය තරුණයාගේ දේහය යලි ගොඩගන්නවාද? නැද්ද ? - තීරණය අද",
       "News Content": "ඇඹිලිපිටියේදී මිය ගිය සුමිත් ප්‍රසන්නගේ දේහය ගොඩගෙන යළි පශ්චාත් මරණ පරික්ෂණයක් පවත්වනවාද නැද්ද යන්න පිළිබඳ තීරණය අද දැනුම් දීමට නියමිතයි.\nනීතිපතිවරයා වෙනුවෙන් පෙනී සිටි රජයේ ජේ්‍යෂ්ඨ නීතීඥ සුදර්ශණ පෙරේරා ඇඹිලිපිටිය මහේස්ත්‍රාත්වරයාගෙන් ඊයේ ඉල්ලා සිටියේ තරුණයාගේ මෘත දේහය ගොඩගෙන විශේෂඥ අධිකරණ වෛද්‍ය නිලධාරී මණ්ඩලයක් හමුවේ පශ්චාත් මරණ පරීක්ෂණයක් කරන ලෙස නියෝගයක් ලබා දෙන ලෙසයි.\nමරණය පිළිබදව රත්නපුර අධිකරණ වෛද්‍ය නිලධාරිවරයා ලබාදුන් වාර්තාව සහ නඩු විභාගය අතරතුර ඉදිරිපත් වූ සාක්ෂි එකිනෙකට පරස්පර විරෝධී බව බැලූ බැල්මටම පෙනී යන බව ඔහු තවදුරටත් කියා සිටියා.\nඒ අනුව ඉදිරිපත් වූ කරුණු සලකා බැලූ ඇඹිලිපිටිය අතිරේක මහේස්ත්‍රාත් ප්‍රසන්න ප්‍රනාන්දු සඳහන් කළේ මේ පිළිබදව තීන්දුව අද ප්‍රකාශයට පත් කරන බවයි.\nමෙම තරුණයාගේ මරණය සම්බන්ධයෙන් තවත් සාක්ෂියක් ඇති බව රහස් පොලීසිය ඊයේ අධිකරණයට දැනුම් දුන්නා.\nඑම පුද්ගලයා කථන ආබාධ සහිත පුද්ගලයෙකු බවයි ඔවුන් වැඩිදුරටත් අධිකරණය හමුවේ ප්‍රකාශ කළේ.\nඒ අනුව ඔහුගෙන් සාක්ෂි ලබාගැනීමට අවශ්‍ය පහසුකම් සළසා දීමට කටයුතු කරන ලෙස රත්මලාන අඳ - ගොළු - බිහිරි පාසලේ විදුහල්පතිවරයාට ඇඹිලිපිටිය විනිසුරුවරයා නියෝග කළා.\nඑහිදී මහේස්ත්‍රාත්වරයා විදුහල්පතිවරයාට වැඩිදුරටත් දැනුම් දුන්නේ ගොලූ භාෂා පරිවර්තකයෙකුගේ සහය රහස් පොලීසියට ලබාදීමට කටයුතු කරන ලෙසයි.\nදැනට සාක්ෂිකරු අපරාධ පරීක්ෂණ දෙපාර්තමේන්තුව භාරයේ පසුවනවා.\nමේ අතර, සුමිත් ප්‍රසන්න මියයෑමේ සිද්ධියට අත්අඩංගුවට ගෙන රක්ෂිත බන්ධනාගාර ගතකර සිටින ඇඹිලිපිටිය හිටපු සහකාර පොලිස් අධිකාරී ඞී.සී. ධර්මරත්න අද දක්වා යළි  රක්ෂිත බන්ධනාගාර ගත කෙරුනා.\nමෙහිදී අගතියට පත් පාර්ශවය වෙනුවෙන් පෙනී සිටින ජනාධිපති නීතීඥ හේමන්ත වර්ණකුලසූරිය නඩුව විභාගයට ගැනීමෙන් අනතුරුව මාධ්‍ය වෙත අදහස් පළ කරමින් කියා සිටියේ  සිද්ධියට සම්බන්ධ තවත් පුද්ගලයින් 6 දෙනෙකු අත්අඩංගුවට ගැනීමට නියමිත බවයි.\nඇඹිලිපිටිය - මහඇල ප්‍රදේශයේ පැවති සාදයක් අතරතුර පොලිසිය සමග ඇති වූ ගැටුමකින් සුමිත් ප්‍රසන්න නමැති තරුණයා මියගියේ පසුගිය ජනවාරි 07 වැනිදායි.\nසිද්ධියෙන් අනතුරුව ඇඹිලිපිටිය සහකාර පොලිස් අධිකාරීවරයා ඇතුලූ ඊට සම්බන්ධ පොලිස් නිලධාරින් අත්අඩංගුවට ගන්නා ලෙසයි අධිකරණය  නියෝග කළේ.\nකෙසේ වෙතත් තරුණයා මියගොස් මාස දෙකකට ආසන්න කාලයක් ගතවීමට ආසන්න වුවත් තවමත් අත්අඩංගුවට ගෙන ඇත්තේ ඇඹිලිපිටිය පොලිස් ස්ථානයේ සහකාර පොලිස් අධිකාරිවරයා පමණයි.",
       "URL": "https://www.hirunews.lk/127645/ඇඹිලිපිටිය-තරුණයාගේ-දේහය-යලි-ගොඩගන්නවාද-නැද්ද-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=5144"
}