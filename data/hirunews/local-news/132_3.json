{
       "Source": "hirunews",
       "Timestamp": "Tuesday, 01 August 2023 - 22:13",
       "Headline": "මුතු රජාට සමාන ඇතෙක් අලුත්ගමින් හමුවෙයි  (වීඩියෝ)",
       "News Content": "රළු කළුගල්වලින් පවා සියුම් නිර්මාණ කළ අතීත දේශීය නිර්මාණකරුවන් ගැන අප හොඳින් අසා තිබෙනවා.\nකාලයත් සමග නූතන තාක්ෂණය භාවිත වුණත් ඒ සහජ හැකියාවෙන් තවමත් අප අතරින් වියැකී ගොස් නැහැ.\nඅලිඇතුන් ගැන වැඩිපුර කතාබහට ලක්වන මේ වකවානුවේ නව තාක්ෂණය යොදාගනිමින් සජීවි ආකාරයේ ඇතෙකු නිර්මාණය කළ ලාංකිකයෙකු ගැන පුවතක් අලුත්ගමින් වාර්තා වී තිබෙනවා.\nමුතුරාජාට සමාන පෙනුමක් ඇති ඇත් රජෙක් නිර්මාණය කිරීමට අජිත් කුමාර නිර්මාණ ශිල්පියා සමත් වී ඇති බවයි අප වාර්තාකරු සඳහන් කළේ.\nඔහු පවසන්නේ කන්දේ විහාරේ සිටින ඇතුන් දෙදෙනා දැකීමෙන් මෙම ඇතා නිර්මාණය කිරීමට අදහසක් පහළ වූ බවයි.\nමෙම ඇතාට කන් සෙලවීමට, හොඬ වැල පැද්දීමට වගේම ඇස් පිල්ලම් ගැසීමට හැකියාව පවතිනවා.\nමෙම අපූර්ව රොබෝ ඇතා සාමාන්‍ය ඇතෙක් මෙන් දිස් වුණත් මොහුව සකසා ඇත්තේ සිමෙන්තිවලින් බවයි එහි නිර්මාණකරුවා පවසා සිටින්නේ.\nකෙසේ වෙතත් ඔහු වැඩිදුරටත් සඳහන් කරන්නේ කවුරුන් හෝ මේ සඳහා දායක වන්නේ නම් ඇවිදීමට වුවත් හැකියාව පවතින ඇතෙක් නිර්මාණය කළ හැකි බවයි.",
       "URL": "https://www.hirunews.lk/343326/මුතු-රජාට-සමාන-ඇතෙක්-අලුත්ගමින්-හමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=132"
}