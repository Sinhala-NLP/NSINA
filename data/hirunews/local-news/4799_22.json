{
       "Source": "hirunews",
       "Timestamp": "Friday, 11 November 2016 - 18:12",
       "Headline": "බදු, ණය සහ දඩ පමණයි - ඒකාබද්ධ විපක්ෂය සහ ජවිපෙ, අයවැයට එරෙහි වෙයි",
       "News Content": "අයවැයට එරෙහිව පාර්ලිමේන්තුවේදී ඡන්දය භාවිත කරන බව ජනතා විමුක්ති පෙරමුණ අද ප්‍රකාශ කළා.\nඑම පක්ෂ මූලස්ථානයේ අද පස්වරුවේ මාධ්‍ය හමුවක් කැදවමින් එහි ප්‍රචාරක ලේකම් පාර්ලිමේන්තු මන්ත්‍රී විජිත හේරත් කියා සිටියේ රජය ජාත්‍යන්තර මූල්‍ය අරමුදලේ අවශ්‍යතා පරිදි අයවැය ඉදිරිපත් කර ඇති බවයි.\nබදු, ණය සහ දඩ පමණක් මෙවර අයවැයෙන් ජනතාව මත පටවා ඇති බවට ද මන්ත්‍රීවරයා චෝදනා කළා.\nසේවක අර්ථ සාධක අරමුදල ඇපයට තබා ණය ලබා ගැනීමේ අවස්ථාව අහිමි කිරීම සම්බන්ධයෙන් ද ඔහු ආණ්ඩුවට විරෝධය පළ කළා.\nමේ අතර, වත්මන් ආණ්ඩුව සිය අවසන් අයවැය මෙවර ඉදිරිපත් කර ඇතැයි ඒකාබද්ධ විපක්ෂය පවසනවා.\nපාර්ලිමේන්තු සංකීර්ණයේ අද පැවැති මාධ්‍ය හමුවකට එක්වෙමින් පාර්ලිමේන්තු මන්ත්‍රී දිනේෂ් ගුණවර්ධන මේ බව කියා සිටියා.\nමාධ්‍ය හමුවට පාර්ලිමේන්තු මන්ත්‍රී බන්දුල ගුණවර්ධන ද එක්ව සිටියා.\nඔහු සදහන් කළේ අයවැයට එරෙහිව ඒකාබද්ධ විපක්ෂය ඡන්දය භාවිත කරන බවයි.",
       "URL": "https://www.hirunews.lk/147344/බදු-ණය-සහ-දඩ-පමණයි-ඒකාබද්ධ-විපක්ෂය-ජවිපෙ-අයවැයට-එරෙහි-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4799"
}