{
       "Source": "hirunews",
       "Timestamp": "Tuesday, 21 February 2017 - 13:15",
       "Headline": "දකුණේ වෛද්‍ය වර්ජනයෙන් රෝහල් කටයුතුවලට බාධා",
       "News Content": "මාළඹේ පෞද්ගලික වෛද්‍ය විද්‍යාලයට විරෝධය පළ කරමින් රජයේ වෛද්‍ය නිලධාරීන්ගේ සංගමය දකුණ පළාත තුළ අද උදෑසන ආරම්භ කළ පැය 4ක වැඩ වර්ජනය හෙට උදෑසන 8 දක්වා දීර්ඝ කර තිබෙනවා.\nමේ හේතුවෙන් පළාතේ රෝහල් කටයුතු අඩාල වූ අතර රෝහල්වලට ප්‍රතිකාර ලබා ගැනීම සඳහා පැමිණි රෝගී ජනතාව දැඩි අපහසුතාවයකට පත්වූ බවයි අප වාර්තාකරුවන් සදහන් කළේ.\nරජයේ වෛද්‍ය නිලධාරීන්ගේ සංගමය ඊයේ දිනයේ ඌව පළාත තුළ මේ ආකාරයේ වැඩ වර්ජනයක් ක්‍රියාත්මක කරනු ලැබූයේ ද මාළඹේ පෞද්ගලික වෛද්‍ය විද්‍යාලයට විරෝධය පළ කරමින්.\nමාළඹේ පෞද්ගලික වෛද්‍ය විද්‍යාලය අහෝසි කළ යුතු බව ජාතික හෙළ උරුමය ද ප්‍රකාශ කළා.\nකොළඹ අද පැවැති මාධ්‍ය හමුවකට එක්වෙමින් එහි මාධ්‍ය ප්‍රකාශක අනුරුද්ධ ප්‍රදීප් මේ බව කියා සිටියා.\nමේ අතර, පරිපුරක වෛද්‍ය සේවා වෘත්තීය සමිති බල මණ්ඩලය ද මාළඹේ පෞද්ගලික වෛද්‍ය විද්‍යාලයට විරෝධය පළ කරමින් හෙට දිනයේ දී  ජාතික රෝහලේ සිට සෞඛ්‍ය අමාත්‍යංශය දක්වා විරෝධතා පාගමනක් සංවිධාන කර තිබෙනවා.",
       "URL": "https://www.hirunews.lk/155053/දකුණේ-වෛද්‍ය-වර්ජනයෙන්-රෝහල්-කටයුතුවලට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=4650"
}