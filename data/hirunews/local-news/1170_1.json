{
       "Source": "hirunews",
       "Timestamp": "Saturday, 14 May 2022 - 11:40",
       "Headline": "අමුද්‍රව්‍ය මිල ඉහළ යාමෙන් වෙසක් කූඩු ව්‍යාපාරිකයින් දැඩි අසීරුතාවක (වීඩියෝ හා ඡායාරූප)",
       "News Content": "වෙසක් කූඩු නිර්මාණයට යන අමුද්‍රව්‍ය මිල සහ ඉටි පන්දම් මිල අධික වන නිසා මේ වනවිට එම සැරසිලි හා නිර්මාණවල යම් අඩුවක් පවතින බව ව්‍යාපාරිකයින් පවසනවා.\nමැයි මස 15 සහ 16 යන දෙදින යෙදෙන සම්බුදු තෙමඟුල නිමිත්තෙන් මෙවර වෙසක් කූඩු සහ වෙසක් සැරසිලිවල අලෙවියේ ඉතා අඩුවක් ඇති බවයි හැටන් නගරයේ වෙසක් කූඩු අලෙවිකරුවන් ප්‍රකාශ කළේ.\nඉකුත් වසරේ කොවිඩ් 19 වසංගත තත්ත්වය හමුවේ වුව ද වෙසක් කූඩු සහ සැරසිලිවලට විශාල ඉල්ලුමක් පැවති බවත්, ඉකුත් වසරට සාපේක්ෂව මේ වසරේ එලෙස යහපත් තත්ත්වයක් සිය ව්‍යාපාරවලට නොමැති බවත් ඔවුන් වැඩිදුරටත් සඳහන් කළා.\nවෙසක් කූඩු නිෂ්පාදනය කිරීම සඳහා යොදා ගන්නා පාට කඩදාසි ඇතුළු අමුද්‍රව්‍ය රැසකම මිල ඉහළ යාම හමුවේ සාමාන්‍ය වෙසක් කූඩුවක් රුපියල් 250 සිට රු 350 වැනි මිලකට අලෙවි කිරීමට සිදු ව ඇති බව ද ඔවුන් පැවසුවා.\nකුඩා ඉටිපන්දමක් රු 20කටත් , ලොකු ඉටි පන්දමක් රු 75 වැනි මිලකට අලෙවි කරන බවත්, පවතින අධික මිල යටතේ වුව ද ඉටි පන්දම් වැඩි වශයෙන් අලෙවි වන්නේ විදුලි කප්පාදුව හේතුවෙන් බවත් හැටන් නගරයේ ඉටි පන්දම් අලෙවි කරන ව්‍යාපාරිකයන් කියා සිටියා.",
       "URL": "https://www.hirunews.lk/304316/අමුද්‍රව්‍ය-මිල-ඉහළ-යාමෙන්-වෙසක්-කූඩු-ව්‍යාපාරිකයින්-දැඩි-අසීරුතාවක-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1170"
}