{
       "Source": "hirunews",
       "Timestamp": "Saturday, 25 February 2017 - 21:55",
       "Headline": "තවත් හිරු පුවතක් ඵලදරයි",
       "News Content": "මනු කියවීමකින් තොරව මාසික විදුලි බිල්පත තැපෑලෙන් එවීම හරහා එප්පාවල මහඉලුක්පල්ලම ප්‍රදේශයේ ජනතාව දුෂ්කරතාවට පත්ව ඇති පුවතක් පසුගිය 22 වැනිදා අප අනාවරණය කළා.\nපුවත ප්‍රචාරය වීමෙන් අනතුරුව බලධාරීන්ගේ අවධානය මේ පිළිබඳව යොමුව තිබෙනවා.\nමහඉලුප්පල්ලම - ගල්මඩුව සහ තම්මැන්නෑගම යන ගම්මානවල ජනතාවගේ නිවෙස් කරා මනු කියවීමට විදුලිබල මණ්ඩල නිලධාරියෙක් පැමිණ තිබුණේ නැහැ.\nඊට විකල්පයක් ලෙස විදුලිබල මණ්ඩලයෙන් සිදුකර තිබුණේ පෙර මාසවල ඔවුන් විසින් සෑදූ විදුලි බිලක් තැපෑල හරහා නිවෙස්වලට ලැබීමට සැළැස්වීමයි.\nමේ හේතුවෙන් තමන් වෙත පෙර මාසවලටත් වඩා අධික විදුලි බිලක් තැපෑලෙන් ලැබුණු බව ප්‍රදේශවාසීන්ගේ චෝදනාව වුණා.\nප්‍රදේශවාසීන්ගේ චෝදනාව පිළිබඳව කැකිරාව විදුලි කාර්යාලයෙන් අප කළ විමසීමකදී ඔවුන් පැවසුවේ මනු කියවන්නන් ප්‍රමාණවත් නොවීම නිසා මෙම ක්‍රියාමාර්ගය අනුගමනය කිරීමට සිදු වූ බවයි.\nපසුගිය මාස කිහිපයක විදුලි පාරිභෝජනයේ සාමාන්‍ය අගය ගලපා විදුලිබල මණ්ඩලය විසින් අදාළ බිල්පත් සකස් කර තිබුණා.\nහිරු අනාවරණයෙන් අනතුරුව මනු කියවන්නන් මේ වන විට අදාළ ගම්මාන කරා පැමිණ ඔවුන්ගේ ගණනය කිරීමෙන් අනතුරුව බිල් නිකුත් කිරීම සිදුකරනු ලබනවා.",
       "URL": "https://www.hirunews.lk/155468/තවත්-හිරු-පුවතක්-ඵලදරයි",
       "Category": "Local News",
       "Parent URL": "https://www.hirunews.lk/local-news.php?pageID=4642"
}