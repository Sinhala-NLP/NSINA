{
       "Source": "hirunews",
       "Timestamp": "Saturday, 30 April 2022 - 14:43",
       "Headline": "කාලගුණයෙන් අවවාදාත්මක නිවේදනයක් (වීඩියෝ)",
       "News Content": "තද සුළං සහ මුහුද රළුවීම පිළිබඳ කාලගුණ විද්‍යා දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇඟවීමේ මධ්‍යස්ථානය විසින් අවවාදාත්මක නිවේදනයක් නිකුත් කර තිබෙනවා.\nඒ හෙට පෙරවරු 11.30 දක්වා වලංගු වන ආකාරයෙන්.\nඑම නිවේදනය මගින් ප්‍රකාශකර ඇත්තේ සමකයත් උතුරු අක්ෂාංශ 05ත් නැගෙනහිර දේශාංශ 70 සහ 90ත් අතර මුහුදු ප්‍රදේශය ආශ්‍රිතව පවතින සුළං අභිසාරී කලාපය හේතුවෙන් එම මුහුදු ප්‍රදේශවල සුළඟේ වේගය පැයට කිලෝමීටර් 40ක් 50ක් පමණ වනු ඇති බවයි.\nවිටින් විට පැයට කිලෝමීටර් 60 දක්වා සුළං වේගය වැඩිවිය හැකි අතර ඉහත දැක්වූ මුහුදු ප්‍රදේශ රළු වන අතර ඉතා තද වැසි හෝ ගිගුරුම් සහිත වැසි ද ඇතිවීමේ හැකියාවක් පවතිනවා.\nමේ හේතුවෙන් සමකයත් උතුරු අක්ෂාංශ 05ත් නැගෙනහිර දේශාංශ 70 සහ 90ත් අතර ගැඹුරු මුහුදු ප්‍රදේශය තුල (00-05N, 70E-90E) කටයුතු කරන බහුදින ධීවර සහ නාවුක යාත්‍රා ඉතා අවධානයෙන් කටයුතු කරන ලෙසටයි අවවාද කර ඇත්තේ.\nගාල්ල සිට හම්බන්තොට හරහා පොතුවිල් දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල ධීවර සහ නාවුක කටයුතුවල යෙදී සිටින පිරිස අද සවස් කාලයේ සිට මේ පිළිබඳ අවධානයෙන් කටයුතු කරන ලෙසට දැනුම් දෙනවා.\nඑමෙන්ම ඉදිරි කාලගුණ අනාවැකි පිළිබඳ ව අවධානයෙන් පසු වන ලෙසත් ධීවර හා නාවික ප්‍රජාවෙන් ඉල්ලීමක් කෙරෙනවා.\nමේ අතර අද සවස් කාලයේ සිට කන්කසන්තුරය සිට පුත්තලම කොළඹ ගාල්ල සහ හම්බන්තොට හරහා පොතුවිල් දක්වා වෙරළට ඔබ්බෙන් වන ගැඹුරු සහ නොගැඹුරු මුහුදු ප්‍රදේශවල සුළඟේ වේගය වැඩිවීමේ හැකියාවක් පවතිනවා.\nගිගුරුම් සහිත වැසි ඇතිවන විට එම මුහුදු ප්‍රදේශවල තාවකාලිකව තද සුළං ඇතිවිය හැකි අතර එවිට එම මුහුදු ප්‍රදේශ තාවකාලිකව ඉතා රළු විය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nමේ අතර අද සවස් කාලයේදී හෝ රාත්‍රී කාලයේදී දිවයිනේ ස්ථාන කිහිපයක වැසි හෝ ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nබස්නාහිර, සබරගමුව සහ මධ්‍යම පළාත්වලත් පුත්තලම, ගාල්ල සහ මාතර දිස්ත්‍රික්වලත් විටින් විට වැසි ඇතිවිය හැකියි.\nඋතුර, උතුරු මැද, වයඹ සහ දකුණු පළාත්වල සුළඟේ වේගය විටින් විට පැයට කිලෝමීටර් 40ක් පමණ දක්වා වැඩිවිය හැකි බව කාලගුණ විද්‍යා දෙපාර්තමේන්තුව නිවේදනය කළා.\nගිගුරුම් සහිත වැසි සමග උැතිවිය හැකි තාවකාලික තද සුළංවලින් සහ අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසටයි ජනතාවගෙන් ඉල්ලා සිටින්නේ.",
       "URL": "https://www.hirunews.lk/303181/කාලගුණයෙන්-අවවාදාත්මක-නිවේදනයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1200"
}