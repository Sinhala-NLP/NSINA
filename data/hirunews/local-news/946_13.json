{
       "Source": "hirunews",
       "Timestamp": "Friday, 12 August 2022 - 18:58",
       "Headline": "අරගලයෙන් ගාලුමුවදොර නිදහස් (වීඩියෝ)",
       "News Content": "ගාලුමුවදොර අරගල භූමියේ රැදී සිටි ඉතිරි පිරිස සහ තාවකාලික ඉදි කිරීම් අද දහවල් පොලිසිය මැදිහත් වී ඉවත් කළා.\nපොලිසියට අමතරව විශේෂ කාර්ය බළකාය සහ නාගරික සංවර්ධන අධිකාරියේ නිලධාරීන් පිරිසක්ද එම ස්ථානයට අද දහවල් පැමිණි අතර කොටුව පොලිස් ස්ථානයේ නිලධාරියකු එහි රැදී සිටි පිරිසට මෙලෙස නිවේදනයක් නිකුත් කළා.\nගාලුමුවදොර අරගල භූමියේ රැදී සිටි පිරිස එම ස්ථානයෙන් පිටත්ව යන අවස්ථාවේදී එහි සිටි කාන්තාවක් මෙලෙස අදහස් දක්වා සිටියා.\nමේ අතර මත්ද්‍රව්‍ය ළග තබා ගැනීම ඇතුළු වැරදි කිහිපයක් සම්බන්ධයෙන් එම අවස්ථාවේදී ඒ අවට රැදී සිටි පුද්ගලයින් කිහිපදෙනෙකු පොලීසිය විසින් අත්අඩංගුවට ගෙන තිබෙනවා.\nඑසේම ජූලි 9 වනදා කොටුව ජනාධිපති මන්දිරයට බලහත්කාරයෙන් ඇතුළු වී අලාභහානි කළ තවත් සැකකරුවන් 40 දෙනෙකු හඳුනා ගැනීම සඳහා පොලීසිය මහජන සහය අපේක්ෂා කරන අතර ඔවුන්ගේ ඡායාරූප අද මාධ්‍ය වෙත නිකුත් කළා.\nඑමෙන්ම, ජනාධිපති මන්දිරයට ඇතුළු වී එහි දේපලවලට හානි කිරීමේ චෝදනාවට බන්ධනාගාර ගත කර සිටින ධානිෂ් අලී ඇතුළු සැකකරුවන් 4 දෙනෙකු යළි ලබන 26 දක්වා රක්ෂිත බන්ධනාගාර ගත කෙරුණා.\nමේ අතර, පසුගියදා ජනාධිපති ලේකම් කාර්යාලය ප්‍රවේශ මාර්ගය අවහිර වන ආකාරයෙන් නීති විරෝධී රැස්වීමක සාමාජිකයෙකු වීම සම්බන්ධයෙන් වන නඩුවකට අදාළව ධානිෂ් අලිට අද ඇප නියම වුණා. කෙසේ වෙතත්, අනෙක් නඩුවට අදාළව ඔහු තවදුරටත් රක්ෂිත බන්ධනාගාරගතවයි පසුවන්නේ.\nමේ අතර, නීතිඥවරුන් මාර්ගයෙන් කොළඹ කොටුව මහේස්ත්‍රාත් අධිකරණයට අද ඉදිරිපත් වූ ජීවන්ත පීරිස් පියතුමන්ටද අද ඇප හිමි වුණා.\nකෙසේ වෙතත් ජීවන්ත පීරිස් පියතුමන්ට විදේශ ගමන් තහනම් කෙරුණු අතර හෙට දිනයේ පොලීසියට ප්‍රකාශයක් ලබාදෙන ලෙසද අධිකරණය නියෝග කළා.\nඑමෙන්ම, මැයි 09 කලහකාරී සිද්ධීන්ට අදාළව අත්අඩංගුවට ගත් සමගි ජනබලවේගයේ පාර්ලිමේන්තු මන්ත්‍රී දිලීප් වෙදආරච්චිගේ සොහොයුරෙකු වන දකුණු පළාත් සභාවේ හිටපු මන්ත්‍රී නිහාල් වෙදආරච්චිද අද ඇප මත මුදා හැරුණා.\nමේ අතර, හදිසි නීති රෙගුලාසි පැනවීම මගින් ජනතාවගේ මූලික අයිතිවාසිකම් උල්ලංඝණය වන බවට තීරණය කරන්නැයි ඉල්ලා ගොනු කළ ඇති මූලික අයිතිවාසිකම් පෙත්සම් තුනක් විභාගයට ගැනීමට ශ්‍රේෂ්ඨාධිකරණය අද අවසර ලබා දී තිබෙනවා.",
       "URL": "https://www.hirunews.lk/312573/අරගලයෙන්-ගාලුමුවදොර-නිදහස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=946"
}