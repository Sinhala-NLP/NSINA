{
       "Source": "hirunews",
       "Timestamp": "Saturday, 04 June 2022 - 15:08",
       "Headline": "කෘෂි රසායන සහ පොහොර නොමැතිව ගොවීන් විකල්ප භෝග වගාවට යොමුවෙයි (වීඩියෝ)",
       "News Content": "මෙවර යල කන්නයේ වැපිරීම් කටයුතු අවසන් වීමට තිබෙන්නේ තවත් දින කිහිපයක් පමණයි.\nඑවන් පසුබිමක කෘෂි රසායනික ද්‍රව්‍ය සහ පොහොර නොමැතිව මහා පරිමාණ ගොවීන් විකල්ප භෝග වගාවට යොමුවී ඇති අතර, බොහෝ ප්‍රදේශවල නිවැසියන්ද තමන්ට අවශ්‍ය එළවළු ගෙවත්තේ වගා කිරීමට පෙළැඹී සිටීම විශේෂත්වයක්.\nරට පුරා අර්බුදකාරී තත්ත්වයක් පවතින පසුබිමක ඉදිරියේදී උද්ගතවන ආහාර අර්බුදයක් පිළිබඳ විවිධ මත ඉදිරිපත් වනවා.\nකෙසේ වෙතත් මෙවර යල කන්නයේ වැපිරීම් කටයුතු අවසන් වීමට ඇත්තේ දින කිහිපයක් පමණයි.\nගොවීන් මුහුණදී සිටින පොහොරල ඉන්ධන ඇතුළු මූලික අවශ්‍යතාවල හිඟය පියවීමට ක්‍රියාමාර්ගයක් ගතහොත් දැනට පවතින ආහාර හිඟය මාස 5ක් 6ක් ඇතුළත පාලනය කළ හැකි බවයි අග්‍රාමාත්‍යවරයා සඳහන් කළේ.\nඑවැනි පසුබිමක අප දිවයිනේ ප්‍ර දේශ කිහිපයක යල කන්නයේ වගා කටයුතු සිදුවන ආකාරය සොයාබැලුවා.\nපොළොන්නරුව ගිරිතලේ ව්‍යාපාරයේ ගොවීන් සඳහා යල කන්නය වගා කිරීමට කාබනික දියර පොහොර සහ පොස්පේට් පොහොර ලබාදීම ආරම්භ කර තිබෙනවා.\nකෙසේ වෙතත් නියමිත කලට පොහොර ලබාදීම ප්‍රමාද වීම හේතුවෙන් පොළොන්නරුව - තඹල වැව යටතේ වගා කරන ගොවීන් මෙවර යල කන්නයේ ගොවිතැන් කිරීම නවතා දුම්කොළ වගා කිරීම ආරම්භ කර තිබෙනවා.\nමාතර වරකාපිටිය ප්‍ර දේශයේ ගොවීන්ද පොහොර නොමැතිකමින් දැඩි පීඩාවට පත්ව සිටිනවා.\nගොඩ සහ මඩ වගාවන් දෙකම සිදුකළ ගොවීන් මැසිවිලි නඟන්නේ නිසි කලට පොහොර නොමැති වීම හේතුවෙන් තම අස්වනු පාළුවට ගොස් ඇති බවයි.\nමේ අතර, අනුරාධපුර ඔත්තප්පුව ප්‍රදේශයේ ගොවීන් වී ගොවිතැනින්න ඈත්වී සෝයා වගාවට ප්‍රමුඛත්වයක් දී තිබෙනවා.\nඔවුන්ද මැසිවිලි නඟන්නේ නිසි කලට පොහොර නොලැබීම හේතුවෙන් තමන් විකල්ප වගාවකට යොමුවූ බවයි.\nනොච්චියාගම - ගාලදිවුල්වැව ප්‍ර දේශයේ ලොකු ලූනූ වගාවේ නිරතව සිටි ගොවීන්ද පොහොර සහ කෘෂිරසායනික ද්‍රව්‍ය නොමැතිකමින් දැඩි පීඩාවට පත්ව සිටිනවා.\nයල කන්නය සඳහා පොහොර සහ කෘෂි රසායනික ද්‍රව්‍ය හිඟකමින් ගොවීන් යල කන්නයේ වගාවෙන් ඈත්වෙද්දී බොහෝ ප්‍රදේශවල නිවැසියන් ද තමන්ගේ අවශ්‍යතාවට සරිලන පරිදි ගෙවතු වගාවට යොමුවී තිබෙනවා.\nබදුල්ල නගරයේ ජීවත්වන මෙම කාන්තාව තම පරිභෝජනය සඳහා අවශ්‍ය භෝග නිවසේම වගා කරගෙන ඇති අතර\nඅනුරාධපුර - දුනුපොත ප්‍රදේශයේ ජීවත්වන කාන්තාවක් ද තම පරිභෝජනයට අවශ්‍ය එළවළු සහ පළතුරු ගෙවත්තේම වගාකර ගැනීමට පියවර ගෙන තිබෙනවා.\nරට තුළ ඩොලර් හිඟයක් පවතින පසුබිමක කෘෂි නවීකරණ ව්‍යාපෘතිය හරහා විදේශීය වෙළෙඳපොළ ඉලක්කර ගනිමින් අඹ වගාකරන තරුණයෙකු අපට හමුවුණේ දඹුල්ල - ඇරෑවුල ප්‍රදේශයෙන්.\nමධ්‍යම පළාතේ කෘෂිකර්ම දෙපාර්තමේන්තුවේද සහය ඇතිව මේ දිරිය තරුණයා අඹ අක්කර 3ක් වගාකර තිබෙනවා.",
       "URL": "https://www.hirunews.lk/306204/කෘෂි-රසායන-සහ-පොහොර-නොමැතිව-ගොවීන්-විකල්ප-භෝග-වගාවට-යොමුවෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1119"
}