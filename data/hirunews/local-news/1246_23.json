{
       "Source": "hirunews",
       "Timestamp": "Wednesday, 06 April 2022 - 13:34",
       "Headline": "මැති ඇමතිවරුන්ගේ නිවාස ඉදිරිපිට විරෝධතා",
       "News Content": "ජීවන වියදම ඉහළ යාම හමුවේ රජයට විරෝධය පළ කරමින් ඊයේ රාත්‍රී කාලයේදීත් ප්‍රදේශ කිහිපයක විරෝධතා පැවැත්වුණා.\nඑමෙන්ම ඊයේ රාත්‍රීයේ තවත් මැති ඇමතිවරුන් කිහිප දෙනෙකුගේ නිවෙස් ඉදිරිපිට විරෝධතා පැවැති බවයි හිරු වාර්තාකරුවන් සදහන් කළේ.\nහිටපු අමාත්‍ය විමල් වීරවංශගේ හෝකන්දර ප්‍රදේශයේ පිහිටි නිවස ඉදිරිපිට විරෝධතාවක් පැවැත්වුණා.\nහෝකන්දර - විද්‍යාල හන්දියේ උද්ඝෝෂණයක නිරත වූ විරෝධතාකරුවන් පිරිසක් පසුව හිටපු අමාත්‍ය විමල් වීරවංශගේ නිවස ඉදිරිපිටට පැමිණ විරෝධතාවයේ නිතර වුණා.\nමේ අතර, මහාමාර්ග අමාත්‍ය ජොන්ස්ටන් ප්‍රනාන්දුට එරෙහිව තවත් විරෝධතාවක් පැවැත්වූයේ කුරුණෑගල - මල්කඩුවාව මං සන්ධියේදියි.\nමීට අමතරව අලුත්ගම - කළුවාමෝදර ප්‍රදේශයේදී තවත් එක් විරෝධතාවක් පැවැත්වූයේ රාජ්‍ය අමාත්‍ය පියල් නිශාන්තගේ නිවස ආසන්නයේදියි.\nමේ අතර වත්මන් රජයට විරෝධය පළ කරමින් ඊයේ රාත්‍රියේ දිවයිනේ ප්‍රදේශ කිහිපයක විරෝධතා පැවැත්වුණා. මාරවිල, බේරුවල, අම්පාර සහ රත්නපුර ආදී ප්‍රදේශවල ඊයේ රාත්‍රියේ මෙලෙස විරෝධතාවල නිරත වුණා.\nඑමෙන්ම, මේ වනවිට කොළඹ ඇතුළු තවත් ප්‍රදේශ කිහිපයක විරෝධතා පැවත්වෙන බවයි අප වාර්තාකරුවන් සදහන් කළේ.",
       "URL": "https://www.hirunews.lk/301329/මැති-ඇමතිවරුන්ගේ-නිවාස-ඉදිරිපිට-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=1246"
}