{
       "Source": "hirunews",
       "Timestamp": "Tuesday, 03 January 2023 - 12:43",
       "Headline": "රොනාල්ඩෝ මිලියන ගණනක ගිවිසුමෙන් පසුව රියාද් වෙත",
       "News Content": "පෘතුගාලයේ සුපිරි පාපන්දු ක්‍රීඩක ක්‍රිස්ටියානෝ රොනාල්ඩෝ ඊයේ (02) රාත්‍රියේ දී සෞදි අරාබියේ රියාද් නගරය වෙත පැමිණ තිබෙනවා.\nඒ අද පස්වරු 7ට Mrsool Park ක්‍රීඩාංගණයේ දී පැවැත්වීමට නියමිත රියාද් සමාජ ශාලාවේ පූර්ව පිළිගැනීමේ උත්සවයකට එක්වීම සඳහායි.\nපසුගියදා සෞදි අරාබියේ අල් නසාර් පාපන්දු ක්‍රීඩා සමාජයෙන් රොනාල්ඩෝව මිල දී ගනු ලැබුවේ මෙතෙක් පාපන්දු ක්‍රීඩා ඉතිහාසයේ ක්‍රීඩකයෙකුව විදෙස් ක්‍රීඩා සමාජයක් වෙනුවෙන් මිලට ගත් වැඩිම මුදල ඊට ආයෝජනය කරමින්.\nඒ අනුව ඉදිරි වසර කිහිපය සඳහා යුරෝ මිලියන 200කට (අමරිකානු ඩොලර් මිලියන 213කට අධික) මුදලකට ඇස්තමේන්තුගත ගනුදෙනුවකට අත්සන් කිරීම ද රොනාල්ඩෝගේ ප්‍රධානත්වයෙන් සිදු කෙරුණා.\nAl Ekhbariya එරට රූපවාහිනී සේවය වාර්තා කළේ, මෙම ගනුදෙනුවෙන් පසුව රොනාල්ඩෝ සෞදි අරාබියට පැමිණි බවයි.\n37 හැවිරිදි වියෙහි පසුවන රොනාල්ඩෝ පසුගිය වසරේ නිමාවට පත් වූ ලෝක කුසලාන පාපන්දු තරගාවලියෙන් පසුව ජාත්‍යන්තර පාපන්දු පිටියෙහි ලෝක කුසලාන තරගාවලි සඳහා ක්‍රීඩා කිරීමෙන් සමුගනු ලැබුවා.\nමෙම සුපිරි ක්‍රීඩකයා රියාද් වෙත පැමිණීමත් සමග ඔහුව දැක බලා ගැනීමට ද විශාල ක්‍රීඩා ලෝලීන් පිරිසක් එක්ව සිටියා.\nBallon d’Or නමැති ජාත්‍යන්තර සම්මානය පස් වතාවක් දිනූ රොනාල්ඩෝගේ රියාද් ආගමනයේ දී ඔහුගේ පෞද්ගලික ආරක්ෂක සේවක සංඛ්‍යාව ද වැඩි වී ඇති බවත් අල්ජසීරා පුවත් සේවය වාර්තා කර තිබෙනවා.\n09 වරක් සෞදි ලීග් ශූරයන් වන අල් නසාර් ක්‍රීඩා සමාජයට රොනාල්ඩෝගේ අත්සන් කිරීම සෞදි පාපන්දු ඉතිහාසය වර්ණවත් කරනු ඇති බවත් එම ක්‍රීඩා සමාජයේ ජ්‍යේෂ්ඨයින් සඳහන් කර තිබෙනවා.\nමේ වනවිට රොනාල්ඩෝ රියාද් හි අතිසුඛෝපභෝගී හෝටලයක නවාතැන් ගෙන ඇත්තේ, ඔහුගේ බිරිඳ Georgina Rodríguez සහ දරුවන් ද සමගින් බවත් වාර්තා වනවා.",
       "URL": "https://www.hirunews.lk/324163/රොනාල්ඩෝ-මිලියන-ගණනක-ගිවිසුමෙන්-පසුව-රියාද්-වෙත",
       "Category": "Local News",
       "Parent URL": "https://www.hirunews.lk/local-news.php?pageID=627"
}