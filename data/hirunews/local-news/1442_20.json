{
       "Source": "hirunews",
       "Timestamp": "Friday, 07 January 2022 - 13:25",
       "Headline": "දෙමළ බස කථා කරන පක්ෂවල සම්මුතිය දෙදරයි",
       "News Content": "දෙමළ භාෂාව කථා කරන දේශපාලනඥයින්ගේ එකමුතුව විසින් ඉන්දියානු අග්‍රාමාත්‍යවරයා වෙත යොමුකිරීමට සකස් කළ ලිපියට, දෙමළ ප්‍රගතිශීලී සන්ධානය සහ ශ්‍රී ලංකා මුස්ලිම් කොංග්‍රසය අත්සන් තබා නොමැති බව වාර්තාවනවා.\nකෙසේ වෙතත් මේ දක්වා අත්සන් තබා නැති හිටපු පාර්ලිමේන්තු මන්ත්‍රී මාවෙයි සේනාධිරාජා එම ලිපිය සඳහා අත්සන් තැබීමෙන් අනතුරුව ඉන්දීය අග්‍රාමාත්‍යවරයා වෙත යොමුකරන බවයි, දෙමළ ජාතික සන්ධානයේ මාධ්‍ය ප්‍රකාශක පාර්ලිමේන්තු මන්ත්‍රි එම්.ඒ. සුමන්දිරන් ප්‍රකාශ කළේ.\nදෙමළ සහ මුස්ලිම් පක්ෂ විසින් ඉන්දීය අග්‍රාමාත්‍ය නරේන්ද්‍ර මෝදි වෙත ලිපියක් යැවීම සඳහා පළමු සාකච්ඡාව පැවැත්වූයේ පසුගිය වසරේ නොවැම්බර් 2 වනදායි.\nඉන්පසු එහි තවත් සාකච්ඡා වට කිහිපයක් කොළඹදී පවත්වා තිබෙනවා.\nඉලංගෙයි තමිල් අරසු, ටෙලෝ, ප්ලොට්, දෙමළ ප්‍රගතිශීලී සන්ධානය සහ ශ්‍රී ලංකා මුස්ලිම් කොංග්‍රසය ඇතුලු පක්ෂ ඊට එක්ව සිටියා.\nකෙසේ වෙතත් දෙමළ ප්‍රගතිශීලි සන්ධානය සහ ශ්‍රී ලංකා මුස්ලිම් කොංග්‍රසය මෙම ලිපිය සඳහා අත්සන් තබා නැහැ.\n13 වන ආණ්ඩුක්‍රම ව්‍යවස්ථා සංශෝධනය ක්‍රියාත්මක කරන ලෙස ඉල්ලා සිටීමේ ප්‍රමුඛ තේමාව පසුකාලීනව වෙනස්වීම හේතුවෙන් මෙලෙස එම ලිපියට අත්සන් නොතැබීමට තීරණය කළ බවයි, දෙමළ ප්‍රගතිශීලී සන්ධානයේ නායක පාර්ලිමේන්තු මන්ත්‍රී මනෝ ගනේෂන් හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/293285/දෙමළ-බස-කථා-කරන-පක්ෂවල-සම්මුතිය-දෙදරයි",
       "Category": "Local News",
       "Parent URL": "https://www.hirunews.lk/local-news.php?pageID=1442"
}