{
       "Source": "hirunews",
       "Timestamp": "Friday, 25 February 2022 - 14:29",
       "Headline": "විදුලි කප්පාදුවෙන් විදුලි වැට අක්‍රීයයි - වනඅලින් ද ගම් වදියි (වීඩියෝ)",
       "News Content": "විදුලි කප්පාදුව හේතුවෙන් විදුලි වැට අක්‍රීය වීම නිසා නිදහසේ පැමිණෙන වනඅලින්, සිය වගාවන් විනාශ කරන බවට ගොවීන් මැසිවිලි නගනවා.\nවසර ගණනාවක් පුරා වනඅලින් ගම්වැදීම නිසා පීඩාවට ලක්ව සිටින ගලෙන්බිදුනුවැව ප්‍රදේශයේ යක්කල, උල්පත්පාර, උඩකල්ලාගම, පුබුදුගම්මානය ඇතුළු ගම්මානවල ජනතාව, සිය පෞද්ගලික මුදලින් විදුලි වැටක් ඉදි කර ගෙන ඇත්තේ ඒ සඳහා රජයෙන් කළ ඉල්ලීම්වලට ප්‍රතිචාරයක් නොලැබීම හේතුවෙන්.\nඑහෙත් මේ දිනවල රට පුරා සිදු කෙරෙන විදුලිය කප්පාදුව නිසා ගලෙන්බිදුනුවැව ප්‍රදේශයට රාත්‍රී කාලයේ පැය 4ට ආසන්න කාලයක් විදුලිය ඇණහිටින අතර, එම කාලය තුළ විදුලි අලි වැට ක්‍රියාත්මක වන්නේ නැහැ.\nඒ හේතුවෙන් වනඅලින් සිය වගාවන් පහසුවෙන් විනාශ කරන බවයි ගොවීන් පෙන්වා දෙන්නේ.\nමේ අතර පොළොන්නරුව - වැලිකන්ද - සින්හපුර ගමමානයට එල්ල වී ඇති වනඅලි තර්ජන හේතුවෙන් එම ගම්වැසියන් ද පත්ව ඇත්තේ දැඩි පීඩාවකටයි.\nඑම ගම්මානයේ මේ වන විට ගොවි පවුල් 220 ක් පමණ ජීවත් වන අතර අක්කර 300කට ආසන්න බිම් ප්‍රමාණයක් යල මහ දෙකන්නයේ වගා කරනු ලබනවා.\nනමුත් එම වගාවන් වන අලි විනාශ කිරීම හේතුවෙන් ඔවුන් ද මේ වන විට ලක්ව සිටින්නේ දැඩි අපහසුතාවකටයි.\nමේ අතර, ගත වූ 2021 වසරේ දී පමණක් අලි 375 දෙනෙකු මියගොස් ඇති බව වනජීවී සංරක්ෂණ දෙපාර්තමේන්තුව පවසනවා.\nඒ අතරින් වනඅලි 185 දෙනෙකු මිය ගොස් ඇත්තේ මිනිස් ක්‍රියාකාරකම් හේතුවෙන් බවයි එම දෙපාර්තමේන්තුව සඳහන් කළේ.",
       "URL": "https://www.hirunews.lk/298011/විදුලි-කප්පාදුවෙන්-විදුලි-වැට-අක්‍රීයයි-වනඅලින්-ද-ගම්-වදියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1334"
}