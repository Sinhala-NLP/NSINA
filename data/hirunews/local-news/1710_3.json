{
       "Source": "hirunews",
       "Timestamp": "Sunday, 05 September 2021 - 15:27",
       "Headline": "බස්නාහිර පළාතේ සහ ගාල්ල දිස්ත්‍රික්කයේ වයස 20 - 29ත් අතර අයට එන්නත (වීඩියෝ)",
       "News Content": "කොළඹ, ගම්පහ, කළුතර සහ ගාල්ල යන දිස්ත්‍රික්කවල අවුරුදු 20 ත් 29 ත් අතර වයස්වල පසුවන තරුණ තරුණියන්ට කොරෝනා මර්දන එන්නත් ලබාදීම හෙට සිට ආරම්භ කරන බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව සයිනොෆාම් එන්නත, එම දිස්ත්‍රික්කවල දැනට එන්නත්කරණය සිදු  කෙරෙන ස්ථානවලදීම ලබාදෙනු ඇති.\nකොළඹ දිස්ත්‍රික්කයේ දැනට එන්නත් ලබාදෙන මධ්‍යස්ථානවලට අමතරව විහාරමහාදේවි උද්‍යානය, දියත උයන, පනාගොඩ යුද හමුදා කඳවුර සහ වේරහැර යුද හමුදා වෛද්‍ය බලකා මූලස්ථානයේදි මෙම පිරිස සඳහා එන්නත් ලබාදීමට සැළසුම් කර තිබෙනවා.\nහෙට ඇරඹෙන මෙම එන්නත්කරණ වැඩසටහන යටතේ එන්නත් ලබාදීම සිදු කරන්නේ අදාළ දිස්ත්‍රික්කවල පදිංචිකරුවන්ට පමණයි.\nමේ අතර හම්බන්තොට දිස්ත්‍රික්කයේ වයස අවුරුදු විස්සත් තිහත් අතර තරුණ තරුණියන්ට එන්නත් ලබාදීම අද දිනයේත් සිදු කෙරුණා.\nශ්‍රී ලංකාව විසින් චීනයෙන් මිලදී ගත් සයිනොෆාම් එන්නත් මාත්‍රා ලක්ෂ 40 අද මෙරටට රැගෙන එනු ලැබුවා.\nමෙම එන්නත් තොගය භාරගැනීම සඳහා රාජ්‍ය අමාත්‍ය මහාචාර්ය චන්න ජයසුමන කටුනායක ගුවන් තොටුපල වෙත ගොස් තිබූ අතර, එහිදී ඔහු කියා සිටියේ ස්පුට්නික් එන්නත ලබාගත් මහනුවර වැසියන්ට එහි දෙවන මාත්‍රාව ලබාදීම සඳහා අවශ්‍ය එන්නත් ප්‍රමාණය මේ මස තුළදී ලබාදීමට එම එන්නත නිෂ්පාදනය කරන සමාගම එකඟතාව පළ කර ඇති බවයි.",
       "URL": "https://www.hirunews.lk/281441/බස්නාහිර-පළාතේ-සහ-ගාල්ල-දිස්ත්‍රික්කයේ-වයස-20-29ත්-අතර-අයට-එන්නත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1710"
}