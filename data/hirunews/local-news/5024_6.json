{
       "Source": "hirunews",
       "Timestamp": "Wednesday, 01 June 2016 - 12:41",
       "Headline": "වෛද්‍ය සංගමයට ඇමති රාජිතගෙන් සාකච්ඡාවක්",
       "News Content": "පශ්චාත් සීමාවාසික වෛද්‍යවරුන් සඳහා සකස් කර ඇති පත්වීම් ලේඛනය පිළිබදව මතුවී ඇති ගැටලූකාරි තත්ත්වය සම්බන්ධයෙන් සාකච්ඡාවකට පැමිණෙන්නැයි සෞඛ්‍ය අමාත්‍ය රාජිත සේනාරත්න රජයේ වෛද්‍ය නිලධාරින්ගේ සංගමයට ඇරයුම් කර තිබෙනවා.\nකෙසේ වෙතත්, මීට සහභාගි වන්නේ ද නැද්ද යන්න පිලිබදව රජයේ වෛද්‍ය නිලධාරින්ගේ සංගමය මෙතෙක් තීරණය කර නැහැ.\nඑහි ලේකම් වෛද්‍ය නලින් ද හේරත් කියා සිටියේ මේ සම්බන්ධයෙන් සිය සංගමයේ නිලධාරි මණ්ඩලය රැස්වී මේ වනවිට සාකච්ඡා කරමින් සිටින බවයි.\nරජයේ වෛද්‍ය නිලධාරින්ගේ සංගමය කොළඹ, ගම්පහ සහ කෑගල්ල හැර සෙසු දිස්ත්‍රික්කවල ඊයේ සංකේත වැඩවර්ජනයක නිරත වුණේ පශ්චාත් සීමාවාසික වෛද්‍යවරුන්ගේ පත්වීම් ලේඛනය සකස් කිරීම සදහා අමාත්‍ය රාජිත සේනාරත්න බලපෑම් සිදුකරන බවට චෝදනා කරමින්.\nකෙසේ වෙතත්, තම ගැටලූවට විසදුමක් නොලැබුණහොත් ඉදිරියේදී දීප ව්‍යාප්ත වැඩවර්ජනයකට අවතීර්ණ වීමට සිදුවන බව රජයේ වෛද්‍ය නිලධාරින්ගේ සංගමයේ මාධ්‍ය ප්‍රකාශක වෛද්‍ය නවීන් ද සොයිසා කොළඹ ඊයේ පැවති මාධ්‍ය හමුවකට එක්වෙමින් ප්‍රකාශ කළා.",
       "URL": "https://www.hirunews.lk/134513/වෛද්‍ය-සංගමයට-ඇමති-රාජිතගෙන්-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=5024"
}