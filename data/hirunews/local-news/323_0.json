{
       "Source": "hirunews",
       "Timestamp": "Tuesday, 23 May 2023 - 16:16",
       "Headline": "සාගලට එජාපයේ නව තනතුරක්",
       "News Content": "සාගල රත්නායක බටහිර කොළඹ ආසනයේ එක්සත් ජාතික පක්ෂ නව සංවිධායකවරයා ලෙස පත්කර තිබෙනවා.\nඔහුව මෙම තනතුර සඳහා තෝරා පත් කරගෙන ඇත්තේ කිරුළපන පැවති එක්සත් ජාතික පක්ෂ බලමණ්ඩල රැස්වීමේ දීයි. හිටපු නාගරික මන්ත්‍රීවරයෙක් සාගල රත්නායකගේ නම යෝජනා කර ඇති අතර සභාව විසින් එය ඒකමතිකව ස්ථීර කර තිබෙනවා.\nසාගල රත්නායක ජනාධිපති කාර්‍ය මණ්ඩල ප්‍රධානී මෙන්ම ජාතික ආරක්ෂාව පිලිබඳ ජනධිපති ජ්‍යේෂ්ඨ උපදේශකවරයා ලෙසත් කටයුතු කරනු ලබනවා. මීට අමතරව ඔහු එක්සත් ජාතික පක්ෂයේ ජාතික සංවිධායක ලෙස ද කටයුතු කරනවා.\n1999 දී මාතර දෙනියාය ආසනයේ බලමණ්ඩල සභාපතිවරයා ලෙස පත් වූ සාගල රත්නායක පළාත් සභා මන්ත්‍රීවරයෙක්, නියෝජ්‍ය අමාත්‍යවරයෙක් සහ කැබිනට් අමාත්‍යවරයෙක් ලෙස කටයුතු කර තිබෙනවා.\nමෙම නව තනතුරත් සමඟ ඔහු කොළඹ දිස්ත්‍රික්කයේ දේශපාලන කටයුතුවල නිරතවීමට නියමිතයි.",
       "URL": "https://www.hirunews.lk/336007/සාගලට-එජාපයේ-නව-තනතුරක්",
       "Category": "Local News",
       "Parent URL": "https://www.hirunews.lk/local-news.php?pageID=323"
}