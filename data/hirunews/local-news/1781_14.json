{
       "Source": "hirunews",
       "Timestamp": "Sunday, 01 August 2021 - 19:19",
       "Headline": "ගුරුවරුන්ගේ තීරණය හෙට (වීඩියෝ)",
       "News Content": "තමන් ක්‍රියාත්මක කර ඇති ඔන්ලයින් ඉගැන්වීම් වලින් ඉවත් වීමේ වෘත්තීය ක්‍රියාමාර්ගය අවසන් කරන්නේද නැද්ද යන්න හෙට දිනයේ රැස්වන කැබිනට් මණ්ඩල රැස්වීමේදී ලබා දෙන ප්‍රතිචාරය මත තීරණය වන බව වර්ජනයේ නිරත ගුරු හා විදුහල්පති වෘත්තීය සමිති පවසනවා.\nඔවුන් ප්‍රකාශ කලේ සිය ගැටලු වලට විසඳුමක් ලැබෙන තෙක් අදාළ වෘත්තීය ක්‍රියාමාර්ගය, අඛණ්ඩව ක්‍රියාත්මක කරන බවයි.\nඒ අනුව ඔන්ලයින් ඉගැන්වීම් වලින් ඉවත් වීමේ වෘත්තීය ක්‍රියාමාර්ගය අද 21 වන දිනටත් ක්‍රියාත්මක කෙරුණා.\nවෘත්තීය ක්‍රියාමාර්ගයට සහය දක්වමින් අදත් නුවරඑළිය ඇතුලු ප්‍රදේශ කිහිපයක ගුරු විරෝධතා පැවති බවයි අප වාර්තාකරුවන් ප්‍රකාශ කළේ.\nමේ අතර යෝජිත කොතලාවල ආරක්ෂක විශ්ව විද්‍යාල පනත අහෝසි කරන ලෙස ඉල්ලමින් ඔන්ලයින් ඉගැන්වීම් වලින් ඉවත්වීමේ වෘත්තීය ක්‍රියාමාර්ගයකට අවතීර්ණ වී සිටින විශ්ව විද්‍යාල ආචාර්ය සහ මහාචාර්ය සංගම් වල නියෝජිතයින් අද ශ්‍රී ලංකා නිදහස් පක්ෂයේ සභාපති, හිටපු ජනාධිපති මෛත්‍රීපාල සිරිසේන හමුවී සාකච්ඡාවක නිරත වුණා.\nමේ අතර, යෝජිත කොතලාවල ආරක්ෂක විද්‍යාල පනත් කෙටුම්පත නිදහස් අධ්‍යාපන ප්‍රතිපත්තියට පටහැනි බව අමාත්‍ය වාසුදේව නානායක්කාර නායකත්වය දරණ ප්‍රජාතන්ත්‍රවාදී වාමාංෂික පෙරමුණ ප්‍රකාශ කළා.\nනිවේදනයක් නිකුත් කරමින් එම පක්ෂය පෙන්වා දෙන්නේ මුදල් ගෙවීමේ පදනම මත උසස් අධ්‍යාපනය ලබාදීම සඳහා රාජ්‍ය විශ්වවිද්‍යාල ඇති කිරීම නිදහස් අධ්‍යාපන ප්‍රතිපත්තියට පටහැනි බවයි.",
       "URL": "https://www.hirunews.lk/278596/ගුරුවරුන්ගේ-තීරණය-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1781"
}