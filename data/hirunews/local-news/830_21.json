{
       "Source": "hirunews",
       "Timestamp": "Sunday, 02 October 2022 - 9:27",
       "Headline": "පෙට්‍රල් මිල අඩු කළත් ගාස්තු පහත නොදමන බව ත්‍රීරෝද රථ සංගම් කියයි (වීඩියෝ)",
       "News Content": "පෙට්‍රල් මිල පහත දැමුවද ත්‍රීරෝද ගාස්තු අඩු කිරීමට කටයුතු නොකරන බව ත්‍රීරෝද රථ සංගම් පවසනවා.\nඔවුන් පෙන්වා දෙන්නේ සතියකට ලබාදෙන ඉන්ධන කෝටාව සීමාසහිත බැවින් ත්‍රීරෝද රථ ගාස්තුව අඩු කිරීමට හැකියාවක් නොමැති බවයි.\nඊයේ මධ්‍යම රාත්‍රියේ සිට පෙට්‍රල් මිල පහත දැමුණා. ඒ අනුව, ඔක්ටේන් 92 වර්ගයේ පෙට්‍රල් ලීටරයක මිල රුපියල් 40 කින් අඩු කළ අතර එහි නව මිල රුපියල් 410 ක්.\nඔක්ටේන් 95 වර්ගයේ පෙට්‍රල් ලීටරයක මිලද රුපියල් 30 කින් පහත දැමීමටයි පියවර ගත්තේ. ඒ අනුව එහි නව මිල රුපියල් 510ක්.\nකෙසේ වෙතත්, ඔටෝ ඩීසල්, සුපර් ඩීසල් සහ භූමිතෙල් මිල ගණන්වල සංශෝධනයක් සිදුවන්නේ නැහැ.\nලංකා ඛනිජ තෙල් සංස්ථාව අඩු කළ අගයන්ට සාපේක්ෂව මිල අඩු කිරීම සිදුකරන බව ලංකා අයි.ඕ.සී. සමාගම ද ප්‍රකාශ කළා.\nඉන්ධන මිල සූත්‍රයට අනුව සෑම මසකම පළමු වැනිදා සහ 15 වැනිදා මිල සංශෝධනයක් සිදුකිරීමට නියමිතයි. ඒ අනුවයි ඊයේ මෙලෙස පෙට්‍රල් මිල අඩු කිරීමට තීරණය කෙරුණේ.",
       "URL": "https://www.hirunews.lk/316833/පෙට්‍රල්-මිල-අඩු-කළත්-ගාස්තු-පහත-නොදමන-බව-ත්‍රීරෝද-රථ-සංගම්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=830"
}