{
       "Source": "hirunews",
       "Timestamp": "Saturday, 19 October 2019 - 7:45",
       "Headline": "බ්‍රිගේඩියර් ප්‍රියංක ප්‍රනාන්දුට එරෙහි එංගලන්තයේ නඩුව, සාක්ෂි විමසීමකින් තොරව කල් යයි",
       "News Content": "ශ්‍රී ලාංකික රාජ්‍ය තාන්ත්‍රිකයෙකු මෙන්ම එංගලන්තයේ ශ්‍රී ලංකා මහ කොමසාරිස් කාර්යාලයේ ආරක්ෂාව පිළිබඳව උප තානාපතිවරයෙකු ලෙස කටයුතු කළ බ්‍රිගේඩියර් ප්‍රියංක ප්‍රනාන්දුට එරෙහිව වෙස්මිනිස්ටර් මහේස්ත්‍රාත් අධිකරණය හමුවේ පවරා තිබූ නඩුව නොවැම්බර් 19 වන දා දක්වා කල් දමා තිබෙනවා.\nමෙම නඩුව මුල සිට වෙස්ට්මිනිස්ටර් අධිකරණය හමුවේ යළි විභාග කිරීමට නියමිතව තිබුණේ ඊයේ සිටයි.\nකෙසේ නමුත්, කිසිදු සාක්ෂි විමසීමකින් තොරව නඩුව කල් දැමීමට විනිසුරුවරිය තීරණය කරනු ලැබුවා.\nබ්‍රිගේඩියර් ප්‍රියංක ප්‍රනාන්දුට චෝදනා එල්ල වූයේ පසුගිය වසරේ නිදහස් දිනයේ ලන්ඩනයේ ශ්‍රී ලංකා මහකොමසාරිස් කාර්යාලයේ පැවති උත්සවයේදී කොටි හිතවාදීන් පිරිසකට තර්ජනාත්මක සංඥාවක් කිරීමේ සිද්ධියක් සම්බන්ධයෙන්.\nකෙසේ වෙතත්, ඊයේ යළි එම නඩුව කැදවූ අවස්ථාවේ චෝදනා විභාගය ඉතා සංකීර්ණ බැවින් එහි සාක්ෂි විමසීම ද මුල සිට සිදුකළ යුතු යැයි විනිසුරුවරිය ප්‍රකාශ කළ බව ලන්ඩනයේ හිරු වාර්තාකරු ජනක අලහප්පෙරුම සඳහන් කළා.",
       "URL": "https://www.hirunews.lk/226526/බ්‍රිගේඩියර්-ප්‍රියංක-ප්‍රනාන්දුට-එරෙහි-එංගලන්තයේ-නඩුව-සාක්ෂි-විමසීමකින්-තොරව-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=3090"
}