{
       "Source": "hirunews",
       "Timestamp": "Thursday, 24 March 2016 - 17:21",
       "Headline": "කාසල්රී ජලාශයේ රාත්‍රි සිදුවන ජාවාරම (ඡායාරූප)",
       "News Content": "මධ්‍යම කඳුකරයේ පවතින වියළි කාලගුණික තත්වයත් සමග ජල මට්ටම අඩු වී ඇති කාසල්රී ජලාශයේ රාත්‍රී කාලයේ සිදුවන ජාවාරමක් පිළිබඳ තොරතුරු වාර්තා වනවා.\nඅප වාර්තාකරු සඳහන් කලේ කාසල්රී ජලාශය මේවන විට පිටාර මට්ටමේ සිට අඩි 40 කින් පමණ ජලය අඩු වී ඇති බවයි.\nමේ හේතුවෙන් ජලාශයට යටවී තිබු දුපත් කිහිපයක් මතුවී තිබෙනවා.\nඑම තත්වය මත එම ජලාශය අනවසර මැණික් ජාවාරම්කරුවන්ගේ පාරාදීසයක් බවට පත්ව ඇතැයි සඳහන්.\nහැට්න් නෝට්න්බ්‍රිජ් මාර්ගයේ වනරාජා වත්ත පහළ කොටසේ දුපතක මෙලෙස මැණික් ගැරීම සිදුවන බව අප වාර්තාකරු ප්‍රකාශ කලා.\nමේවන විට ජලාශයේ දුපතක විශාල වලවල් හාරා මැණික් ඉල්ලම් ජලාශයටම සෝදා ඇති ආකාරයක් ද දක්නට ලැබෙන බව සඳහන්.\nමෙම මැණික් ගැරීමේ ජාවාරමට රාත්‍රී කාලයේ 50 කට වැඩි පිරිසක් එක්වන බවයි ප්‍රදේශවාසීන් ප්‍රකාශකර ඇත්තේ.",
       "URL": "https://www.hirunews.lk/129290/කාසල්රී-ජලාශයේ-රාත්‍රි-සිදුවන-ජාවාරම-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5117"
}