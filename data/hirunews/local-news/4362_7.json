{
       "Source": "hirunews",
       "Timestamp": "Sunday, 20 August 2017 - 12:44",
       "Headline": "සොල්හයිම් යළි කථා කරයි",
       "News Content": "එල්.ටී.ටී.ඊ. නායක වේළුපිල්ලේ ප්‍රභාකරන් සමඟ වැඩි කලක් ගත කිරීමට නොහැකිවීම ගැන තමන් කණස්සල්ලට පත්වන බව නෝර්වේ හිටපු සාම නියෝජිත එරික් සොල්හයිම් පවසනවා.\nඉන්දීය මාධ්‍යයක් සමඟ සම්මුඛ සාකච්ඡාවකට සහභාගීවෙමින් ඔහු සඳහන් කළේ එසේ වූවා නම් ඔහුගේ ආකල්ප වෙනස්කොට බලපෑමක් සිදුකිරීම සඳහා තමාට හැකියාවක් තිබූ බවයි.\nප්‍රභාකරන් සමඟ විශේෂිත සබඳතාවක් ගොඩනගා ගත් බව එරික් සොල්හයිම් එම සම්මුඛ සාකච්ඡාවේදී පිළිගෙන තිබෙනවා.\nකෙසේ නමුත්, නෝර්වේ රාජ්‍යය හෝ තමා සාම සාධක මෙහෙවරේදී එක් පාර්ශවයක් ගත් බවට එල්ල වන චෝදනා ඔහු ප්‍රතික්ෂේප කළා.\nසාම සාධක මෙහෙවර සාර්ථක කර ගැනීම සඳහා එවකට මෙරට දේශපාලන පක්ෂ දෙක වූ ශ්‍රී ලංකා නිදහස් පක්ෂය සහ එක්සත් ජාතික පක්ෂය අතර එකඟතාවක් නොමැතිවීම තීරණාත්මකව බලපෑ බවයි සොල්හයිම් කියා සිටියේ.\nඑල්.ටී.ටී.ඊ. සංවිධානය ළමා සොල්දාදුවන් සහ මරාගෙන මැරෙන බෝම්බකරුවන් යොදවා ගැනීම වැනි යුද අපරාධ සිදුකළ බව පිළිගත් සොල්හයිම් යුද්ධයෙන් දකුණේ තරුණයන් දහස් සංඛ්‍යාත පිරිසක්ද අහිමි වූ බව සඳහන් කළා.\nඒ අනුව යුද්ධය නිසා දස දහස් සංඛ්‍යාත ශ්‍රී ලාංකිකයන් මියගිය බව පැවසිය හැකි යැයි සොල්හයිම් කියා සිටියා.\nසාම මෙහෙවර අසාර්ථකවීම පිළිබඳව නොව එලෙස ශ්‍රී ලාංකිකයන් මියයාම පිළිබඳව කණස්සල්ලට පත්වන බවයි ඔහු සඳහන් කළේ.\nයුරෝපා රටවල කොටි හිතවාදීන්ට වැඩි අනුකම්පාවක් හිමිවන්නේ එම රටවලට මෙම කලාපය පිළිබඳව වැඩි අවබෝධයක් නොමැතිවීම බව සොල්හයිම්ගේ අදහසයි.\nතමාට මෙරට යුද්ධයේ පාර්ශවයක් ගැනීමට කිසිදු හේතුවක් නොපැවති බවත් ඔහු අවධාරණය කළා.\nශ්‍රී ලංකාව තමාගේ දෙවැනි නිවහන ලෙස සැලකිය හැකි බවත්, නැවතත් ශ්‍රී ලංකාවට පැමිණෙන්නේ නම්, ඒ මෙතෙක් මිතුරුදම් ගොඩනගා ගත් පිරිස් හමුවීමේ අදහසින් බවත් එරික් සොල්හයිම් කියා සිටියා.",
       "URL": "https://www.hirunews.lk/168903/සොල්හයිම්-යළි-කථා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4362"
}