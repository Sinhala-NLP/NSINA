{
       "Source": "hirunews",
       "Timestamp": "Wednesday, 25 October 2017 - 7:45",
       "Headline": "බස් රථ දෙකක් අනතුරට ලක්වීමෙන් 12 දෙනෙකුට තුවාල (ඡායාරූප)",
       "News Content": "පෞද්ගලික බස් රථයක් සහ ලංගම බස්රථයක් එකිනෙක ගැටීමෙන් දඹුල්ල, බුලාගල ප්‍රදේශයේදී ඊයේ (24) රාත්‍රීයේ සිදුවූ අනතුරකින් බස් රථ දෙකේ ගමන් ගත් මගීන් 12 දෙනෙකු තුවාල ලබා තිබෙනවා.\nඅනතුරෙන් තුවාල ලැබූ අය අතර ගැබිණි මව්වරුන් දෙදෙනකු ද සිටින බවයි අප වාර්තාකරු සඳහන් කළේ.\nඅනුරාධපුර සිට මහනුවර බලා ධාවනය වෙමින් තිබූ පෞද්ගලික බස් රථයක් සහ දඹුල්ල ඩිපෝවට අයත් අනුරාධපුර සිට මාතලේ බලා ධාවනය වෙමින් තිබූ ලංගම බස්රථයක් මෙලෙස අනතුරට පත්ව තිබෙනවා.\nපෞද්ගලික බස් රථය ලංගම බස් රථයට පිටුපසින් ධාවනය වෙමින් තිබියදී ඉදිරියෙන් ගමන් ගත් ලංගම බස් රථයේ පිටුපස ගැටී ඇති බවයි\nපොලිස් පරීක්ෂණවලදී හෙළිවී ඇත්තේ.\nපුද්ගලික බස් රථයේ ගමන්ගත් වැඩි පිරිසක් අනතුරෙන් තුවාල ලබා ඇති අතර අනතුරෙන් තුවාල ලැබූවන් දඹුල්ල මූලික රෝහලේ ප්‍රතිකාර ලබන බවයි වාර්තා වන්නේ.\nවර්ෂාව හේතුවෙන් බස් රථයේ තිරිංග නිසි ආකාරයෙන් ක්‍රියාත්මක නොවීම හේතුවෙන් ඉදිරියෙන් ගමන් ගත්  බස් රථයේ ගැටුණු බවයි පුද්ගලික බස් රථයේ කොන්දොස්තරවරයා සඳහන් කළේ.\nරියදුරන්ගේ අපරීක්ෂාකාරී රිය ධාවනය මෙම අනතුරට හේතු වී ඇති බව මුලික පරීක්ෂණ වලදී අනාවරණය වී ඇත්තේ.\nදඹුල්ල පොලිසියේ රථවාහන අංශය මඟින් අනතුර සම්බන්ධයෙන් වැඩිදුර පරීක්ෂණ පවත්වන අතර බස් රථ දෙකේම රියදුරන් සැකපිට අත්අඩංගුවට ගෙන තිබෙනවා.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/174350/බස්-රථ-දෙකක්-අනතුරට-ලක්වීමෙන්-12-දෙනෙකුට-තුවාල-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4254"
}