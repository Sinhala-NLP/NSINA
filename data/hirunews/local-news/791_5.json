{
       "Source": "hirunews",
       "Timestamp": "Thursday, 20 October 2022 - 11:09",
       "Headline": "නෙදර්ලන්තයට ලකුණු 163ක ඉලක්කයක්",
       "News Content": "2022 විස්සයි විස්ස ක්‍රිකට් ලෝක කුසලාන තරගාවලියේ සිදුසුකම් ලබා ගැනීමේ වටයේ දී ශ්‍රී ලංකාව අද (20) නෙදර්ලන්තය සමඟ තරග වැදුණා.\nකාසියේ වාසිය දිනා ගත් ශ්‍රී ලංකා නායක දසුන් ශානක තෝරා ගත්තේ, පළමුව පන්දුවට පහර දීමට යි.\nශ්‍රී ලංකා ආරම්භක පිතිකරු යුගලය වන පැතුම් නිස්සංක හා කුසල් මෙන්ඩිස් එක් ව පළමු කඩුල්ල සඳහා ලකුණු 36ක සබඳතාවක් ගොඩ නැඟූ අතර පළමු කඩුල්ල ලෙස පැතුම් නිස්සංක දැවී ගියේ ලකුණු 14කට යි.\nමුහුණ දුන් පළමු පන්දුවෙන් ම දැවී ගිය ධනංජය සිල්වාට ද පිටියේ ස්ථාවර වීමට හැකියාව ලැබුණේ නෑ.\nකඩුල්ල මුවා කිරීමේ වරද යටතේ ධනංජය දැවී ගියත් ඔහු එය තෙවැනි විනිසුරට යොමු නො කරන්නට වග බලා ගත්තා.\nකෙසේ වෙතත් එය නො දැවීමක් ලෙස යි පුනරූපනවල සටහන් වුණේ.\nපන්දු වාර 10 අවසානයේ ශ්‍රී ලංකා ලකුණු පුවරුව සටහන් ව තිබුණේ ලකුණු 60කට කඩුලු දෙකක් ලෙස යි.\nචරිත් අසලංක ලකුණු 31කට දැවී ගියේ පන්දු 30කට මුහුණ දෙමින් වන අතර, භානුක රාජපක්ෂ ලකුණු 19ක් ලබා ගත්තේ පන්දු 13ක් වැය කරමින්.\nනායක දසුන් ශානක ලකුණු 8කට දැවී ගියේ, මනරම් හයේ පහරක් ද එල්ල කරමින්.\nලකුණු 79ක් ලබා ගනිමින් විශිෂ්ට ඉනිමක් ක්‍රීඩා කළ කුසල් මෙන්ඩිස් ලකුණු 79ක් ලබා ගත්තා.\nපන්දු 44ක් පමණක් වැය වුණු කුසල්ගේ ඉනිමට හයේ පහර 5ක් හා 4 පහර 5ක් ඇතුළත් වුණා.\nඒ අනුව ශ්‍රී ලංකාව සිය ඉනිම නිමා කළේ පන්දු වාර 20 අවසානයේ කඩුලු 6ක් දැවී ලකුණු 163ක ඉලක්කයක් ප්‍රතිවාදී නෙදර්ලන්තයට ලබා දෙමින්.",
       "URL": "https://www.hirunews.lk/318351/නෙදර්ලන්තයට-ලකුණු-163ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=791"
}