{
       "Source": "hirunews",
       "Timestamp": "Monday, 21 November 2022 - 15:40",
       "Headline": "සේවකයන් සියයකට වැඩි සියලු ආයතනවලට වෘත්තීය සුරක්ෂිතතා නිලධාරියෙක් අනිවාර්යයි! - මනුෂ",
       "News Content": "වැඩ බිමේ සුරක්ෂිතතාව නීතියක් නොව සංස්කෘතියක් බවට පත් විය යුතු බවත්, වැඩ බිමේ දී කිසිදු හානියක් නොමැති ශ්‍රම බලකායක් නිර්මාණය කර ගැනීම එක ම අරමුණ සහ පරමාර්ථය බවත්, ඒ සදහා අවශ්‍ය සියලු පියවර ගනිමින් සිටින බවත් කම්කරු හා විදේශ රැකියා අමාත්‍ය මනුෂ නානායක්කාර පවසනවා.\nඅමාත්‍යවරයා ඒ බව පැවසුවේ, ඉකුත් දා පැවැති ජාතික වෘත්තීය සුරක්ෂිතතා හා සෞඛ්‍ය ආයතනයේ අභ්‍යාස ලාභීන් වෙත සහතිකපත් ප්‍රදානය කිරීමේ අවස්ථාවට සහභාගී වෙමිනි.\nඑහි දී අමාත්‍යවරයා වැඩිදුරටත් සඳහන් කළේ,\n\"ඉදිරි වසර කිහිපය තුළ ජාතික වෘත්තීය සුරක්ෂිතතා හා සෞඛ්‍ය ආයතනයේ සියලු අභ්‍යාසලාභීන් උපාධිධාරීන් බවට පත් කිරීමයි මගේ අපේක්ෂාව. ඒ අනුව ලබන වසර තුළ මෙය වරලත් ආයතනයක් බවට පත් කිරීමට කටයුතු කරනවා. ආයතනයේ උපාධිධාරීන් කොරියාවේ රැකියා ගත කිරීම සම්බන්ධයෙන් කොරියානු විශ්වවිද්‍යාලයක් සමග මූලික සාකච්ඡාව පැවැත්වූවා. ඔවුන් අපත් සමග අනුබද්ධ වෙන්න සූදානම්. එහි වගකීම ආයතනයේ සභාපතිවරයාට සහ අධ්‍යක්ෂ ජෙනරාල්වරයාට පැවරෙනවා. ඒ අනුව අනාගතයේ දී අපට වෘත්තීය සුරක්ෂිතතා අංශයෙන් උපාධිධාරීන් බිහිකරන්න අවස්ථාව උදා වෙනවා.\nවැඩබිමේ සේවකයාගේ ආරක්ෂාව සම්බන්ධයෙන් අපි දැඩි අවධානයක් යොමු කරලා තියෙනවා. මෙය අපි විසදා ගත යුතු බරපතල ප්‍රශ්නයක්. ඒ සදහාත් වැඩ කළ යුතුයි. අනතුරු හැර ලෙඩ රෝගවලින් ආරක්ෂා වීම සහ වෘත්තීය සුරක්ෂිතතාව කෙරෙහි විශේෂ අවධානයක් යොමුවෙලා තියෙනවා. ඒ සම්බන්ධයෙන් වන ගැටලු, වැඩබිමේ අනතුරු, පූර්ණ අබලතාවක, දුබලතාවක දී වන්දි, පෞද්ගලික අංශයේ රැකියාවක් අහිමි වීමක දී මාස තුනක් දක්වා වැටුප්, රෝහල් ගතවීමක දී සේව්‍යාට හෝ සේවකයාට බරක් නොදී බෙහෙත් ලබා ගැනීම සදහා සමූහ රක්ෂණ ක්‍රමයක් රජය මගින් හදුන්වා දීම ඇතුළු යෝජනා රැසක් මෙවර අයවැයෙන් යෝජනා කළේ අපේ ශ්‍රමබලකාය ආරක්ෂා කර ගැනීමත්, ශක්තිමත් කිරීමත් අපේ එක ම අරමුණ නිසයි.\nඒ සදහා පවතින කම්කරු නීතිරීති වෙනස් කරලා, සියලු කම්කරු නීති එක නීතියක් යටතට ගෙනල්ලා, කම්කරුවා සුරක්ෂිත කරන ගමන් ආයෝජන අවස්ථා වැඩි දියුණු කිරීමටත් බලාපොරොත්තු වෙනවා.\nගැබිණි මව්වරුන්ට වැටුප් සහ නිවාඩු දිය යුතු නිසා සමහර ආයතන කාන්තාවන් රැකියවලට ගැනීමට කැමැති නෑ. යෝජිත රක්ෂණ ක්‍රමවේදය තුළ ගැබිණි මව්වරුන්ට වැටුප් ගෙවීමේ දී ආයතන ප්‍රධානීන්ට දැරිය යුතු වැය රක්ෂණ අරමුදල හරහා රජය දරා ගන්නවා. කාන්තාව සහ පුරුෂයා වෙනසක් නොමැති ව සමාන තැනක තියලයි අපි කටයුුතු කරන්නේ. ඒ සදහා අවශ්‍ය පසුබිම අපි නිර්මාණය කරනවා.\nසමාජ ආරක්ෂණ ක්‍රමවේදයක් ලෙසින් ශ්‍රම බලකාය සුරක්ෂිත කරනවා. ජාතික වෘත්තීය සුරක්ෂිතතා හා සෞඛ්‍ය ආයතනය වරලත් ආයතනයක් බවට පත් කරන්නෙත් අපේ ශ්‍රම බලකාය සුරක්ෂිත කිරීමට ලබා දෙන දායකත්වය ශක්තිමත් කිරීමටත්, වෘත්තීය භාවය තවත් වැඩිදියුණු කළ යුතු නිසායි. එමගින් මෙම ක්ෂේත්‍රය සදහා පවතින දේශීය සහ විදේශීය රැකියා ඉල්ලුම වර්ධනය කර ලෝක ශ්‍රම වෙළෙදපොලේ වැඩි ඉඩකඩක් වෙන් කර ගැනීමට කටයුතු කරනවා.\nජාත්‍යන්තර කම්කරු සංවිධානය සහ නීල්සන් ආයතනය සමග ලංකාවට ගැලපෙන ශ්‍රම වෙළෙදපොළ සම්බන්ධයෙන් අධ්‍යයනය කරමින් සිටිනවා. එහි දී ලෝකයේ අපට පවතින රැකියා සහ ඒ සදහා අවශ්‍ය සුදුසුකම් මොනවාද යන්න ගැන විශේෂ අවධානයක් යොමුකරලා තියෙනවා. ඒ අනුව ගෝලීය රැකියා වෙළෙදපොළට අවශ්‍ය විදියට අපේ ශ්‍රමකයාගේ සුදුසුකම් සකස් කෙරෙනවා.\nලංකාවේ ඉහළ පෙලේ කර්මාන්ත තුළ වෘත්තීය සුරක්ෂිතතාව පිළිබද වැඩි අවශ්‍යතාවක් තියෙනවා. ඒ අපනයන වෙළෙදපොළට අවශ්‍ය ප්‍රමිතීන් සහ කම්කරු නීතී අනුව කටයුතු කළ යුතු නිසා. කම්කරු නීතියට ගෙන එන මෙම නව සංශෝධන තුළ අවම සේවක සංඛ්‍යාව සියයක් වන සියලු ම කර්මාන්ත ශාලාවලට, වෘත්තීය සුරක්ෂිතතා නිලධාරියෙක් අනිවාර්යය කිරීමට අපේක්ෂා කෙරෙනවා.\nවැඩ බිමේ ආරක්ෂාව නීතියක් රීතියක් නොව පුරුද්දක් කර ගැනීමටයි අපට අවශ්‍ය. ආර්ථික හෝ වෙනත් ප්‍රතිලාභ අරමුණු කරගත් පරමාර්ථ මත නීති පිළිපදිනවාට වඩා වෘත්තීය සුරක්ෂිතතාව වැඩ බිමේ සංස්කෘතියක් බවට පත් කරගත හැකි නම් එයයි වඩා වැදගත් වෙන්නේ. ඒ නිසා ඉතා කඩිනමින් දීප ව්‍යාප්ත ව වැඩ බිම දැනුම්වත් කිරීමේ වැඩපිළිවෙලක් සහ අවශ්‍යතාවක් තිබිය යුතු වෙනවා.\nහැබැයි අසූ අට අසූ නවය කාලේ යතුරුපැදි සදහා හෙල්මට් අනිවාර්යය කළා ම සමාජයේ වැඩි දෙනෙක් කිව්වේ ඔන්න ඇමැති කෙනෙක් හෙල්මට් තොගයක් ගෙනැත් ඇති, ඒ නිසා තමයි ඔය නීතිය දාන්නේ කියලා. හැබැයි ඒ තමන්ගේ ආරක්ෂාවට කියලා කිසිම කෙනෙකුට මතක් වුණේ නෑ. මේකෙදිත් එහෙම කියන්න බැරි නෑ. ඔන්න සේෆ්ටි අයිටම්ස් ගේන කම්පැණි එකක් එක්ක සම්බන්ධයක් තියෙනවා කියලා. දේශපාලනයේ කතා ගොඩනැගෙන්නේ එහෙම තමයි. කොහොම වුණත් අපේ සංකල්පය වෙන්නේ හානියකින් තොර වූ ශ්‍රම බලකායක් (සීරෝ හාම් ටු වරක් ෆෝස්) කියන එකයි. අපේ රට අපි එතැනට ගෙන යා යුතුයි. අපේ බලාපොරොත්තුවත් ඔබ සියලු දෙනා ම සමග ඒ සංකල්පය යථාර්ථයක් බවට පත් කර ගැනීමයි.\"\nයනුවෙන්.",
       "URL": "https://www.hirunews.lk/320929/සේවකයන්-සියයකට-වැඩි-සියලු-ආයතනවලට-වෘත්තීය-සුරක්ෂිතතා-නිලධාරියෙක්-අනිවාර්යයි-මනුෂ",
       "Category": "Local News",
       "Parent URL": "https://www.hirunews.lk/local-news.php?pageID=719"
}