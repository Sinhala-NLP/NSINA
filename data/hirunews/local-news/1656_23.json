{
       "Source": "hirunews",
       "Timestamp": "Friday, 01 October 2021 - 13:39",
       "Headline": "ඔස්ට්‍රේලියාව සංචරණ සීමා ලිහිල් කිරීමට සැරසෙයි",
       "News Content": "ලබන නොවැම්බර් මාසයේ සිට සංචරණ සීමාවන් ලිහිල් කිරීමට ඔස්ට්‍රේලියා රජය කටයුතු සූදානම් කර තිබෙනවා.\nඅනුව මෙතෙක් රටින් බැහැරව සිටි ඔස්ට්‍රේලියා පුරවැසියන්ට මෙන්ම ඔවුන්ගේ ඥාතීන්ට රටට ඇතුලු වීමට අවසර හිමිවනු ඇති.\nකෙසේවෙතත් යළිත් රටට ඇතුලුවීමට අවසර හිමිවන්නේ කොවිඩ් මර්දන එන්නත් ලබාගෙන ඇති පුද්ගලයන්ට පමණයි.\nකොවිඩ් ව්‍යාප්තිය හේතුවෙන් පසුගිය 2020 වසරේ මාර්තු මාසයේ සිට ඔස්ට්‍රේලියාව සංචරණ සීමා දැඩිව ක්‍රියාත්මක කරනු ලැබූ අතර දේශසීමා වසා දැමීමට ද පියවර ගත්තා.\nකොවිඩ් වසංගතය හමුවේ සංචරණ නීති දැඩිව ක්‍රියාත්මක කළ රටක් ලෙසටයි ඔස්ට්‍රේලියාව සැලකෙන්නේ.\nමෙම දැඩි නීති හමුවේ තම රටේ පුරවැසියන්ට පවා වෙනත් රටකට යාමට එරට රජය අවසර ලබාදුන්නේ නැහැ.\nඔස්ට්‍රේලියා රජයේ මෙම දැඩි ප්‍රතිපත්ති හේතුවෙන් කොරෝනා වෛරස මර්දන වැඩපිළිවෙල සාර්ථක වුව ද ආන්දෝලනයට තුඩු දුන් කරුණක් වූයේ මෙම දැඩි නීති මගින් විවිධ පවුල්වල ඥාතීන් වෙන්ව ජීවත් වීමට සිදුවීමයි.\nකෙසේවෙතත් යළිත් තම පුරවැසියන්ට ඥාතීන් සමග එක්වීමට අවස්ථාව හිමිවන බව අග්‍රාමාත්‍ය ස්කොට් මොරිසන් ප්‍රකාශකර තිබෙනවා.\nඅද පැවති මාධ්‍ය හමුවකදී අග්‍රාමාත්‍යවරයා ප්‍රකාශකර ඇත්තේ තම රටේ එන්නත්කරණය සියයට 80 ඉක්ම වූ වහාම එන්නත්කරණයට ලක්ව විදෙස් රටවල සිටින තම පුරවැසියන්ට ඔස්ට්‍රේලියාවට පැමිණීමට අවසර ලැබෙන බවයි.\nකෙසේවෙතත් සංචාරකයන්ට රට විවෘත කිරීමට මෙතෙක් තීරණයක් ගෙන නොමැති අතර ඒ සඳහා ද කඩිනමින් කටයුතු සැලසුම් කරන බව ස්කොට් මොරිසන් ප්‍රකාශකර තිබෙනවා.\nමේවන විට ඔස්ට්‍රේලියාවෙන් බැහැරව යාමට කිසියම් අයෙකුට අවසර හිමිවන්නේ පිළිගත හැකි අත්‍යවශ්‍යම කරුණක් සඳහා පමණයි.\nඅත්‍යවශ්‍යම රාජකාරී කටයුත්තක් හෝ තම ඥාතියෙකුගේ අවමංගල්‍යයක් වැනි අවස්ථාවක් සඳහා ඔස්ට්‍රේලියානුවන්ට මෙතෙක් රටින් පිටව යාමට අවසර ලැබී තිබුණා.\nසංචරණ සීමා නීති ලිහිල් වීමත් සමග රටට පැමිණෙන සංචාරකයන්ට දින 14ක හෝටල් නිරෝධායන ක්‍රියාවලිය අවලංගු වනු ඇති.\nඑම හෝටල් නිරෝධායනය සඳහා එක් අයෙකුට පමණක් වැය වූ මුදල ඇමරිකා ඩොලර් 1600ත් 2100ත් අතර ප්‍රමාණයක්.\nඑය සංශෝධනයට ලක් කෙරෙන අතර ඒ අනුව පැමිණෙන පුද්ගලයන් දින 7ක නිවෙස් නිරෝධායනයට ලක්විය යුතු වනවා.\nඑන්නත් නොකළ පුද්ගලයන්ට ඔස්ට්‍රේලියාවට ඇතුලුවීමට අවසර හිමිවීමෙන් අනතුරුව ඔවුන් දින 14ක නිරෝධායනයට ලක්විය යුතු වනු ඇති.\nවිදෙස් මාධ්‍ය වාර්තා පෙන්වා දෙන්නේ මෙම සංචරණ සීමා ලිහිල් වීම ඔස්ට්‍රේලියා ජාතිකයන්ට ඉතා සංවේදී පුවතක් වනු ඇති බවයි.\nවසර දෙකකට ආසන්න කාලයක් විවිධ රටවල තම ඥාතීන් බැහැ දැකීමට නොහැකිව හුදෙකලාව ජීවත්වූ ඔවුන්ට මෙය ඉතා සතුටුදායක මෙන්ම සංවේදී අවස්ථාවක් වනු ඇති බව විදෙස් පුවත් සේවා පෙන්වා දෙනවා.\nඔස්ට්‍රේලියාවේ දැඩි සංචරණ සීමා ප්‍රතිපත්ති කොවිඩ් මර්දනයට බෙහෙවින් උපකාරී වුව ද ඩෙල්ටා වෛරසයේ ව්‍යාප්තිය එය සම්පූර්ණයෙන් වෙනස් කිරීමකට ලක්වුණා.",
       "URL": "https://www.hirunews.lk/283750/ඔස්ට්‍රේලියාව-සංචරණ-සීමා-ලිහිල්-කිරීමට-සැරසෙයි",
       "Category": "Local News",
       "Parent URL": "https://www.hirunews.lk/local-news.php?pageID=1656"
}