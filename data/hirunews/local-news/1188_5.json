{
       "Source": "hirunews",
       "Timestamp": "Friday, 06 May 2022 - 15:25",
       "Headline": "පාර්ලිමේන්තුව උණුසුම් - විනාඩි 10කට කල් තැබේ",
       "News Content": "අන්තර් විශ්වවිද්‍යාලයීය ශිෂ්‍ය බල මණ්ඩලය පාර්ලිමේන්තුවට පිවිසෙන මාර්ගයේ පවත්වන විරෝධතාවට කඳුළු ගෑස් ප්‍රහාරයක් එල්ල කිරීමත් සමඟ පාර්ලිමේන්තුවේදී ඇති වූ උණුසුම් වාතාවරණය හේතුවෙන් සභාව විනාඩි 10කට කල් තැබීමට මූලාසනයේ රැඳී සිටි පාර්ලිමේන්තු මන්ත්‍රී හේෂා විතානගේ පියවර ගත්තා.\nවිපක්ෂයේ මන්ත්‍රීවරුන් ඒ සම්බන්ධයෙන් ප්‍රශ්න කිරීමත් සමඟ සභාව තුළ උණුසුම් තත්ත්වයක් හටගත් අතර, ඔවුන් ඉල්ලා සිටියේ කඩිනමින් කතානායකවරයා සභාවට කැඳවන ලෙසයි.\nඉදිරිපත් කර ඇති විශ්වාසභංග යෝජනා විවාදයට ගැනීමට දිනයක් කඩිනමින් ලබාදෙන ලෙස ද විපක්ෂයේ මන්ත්‍රීවරුන් ඉල්ලීමක් කළා.\nඑසේ නොවන්නේ නම් කතානායකවරයාව අද දිනයේ කාර්යාල අඩස්සියට පත් කිරීමට කටයුතු කරන බවයි විපක්ෂ මන්ත්‍රීවරුන් ප්‍රකාශ කළේ.\nමේ අතර, මාදිවෙල පිහිටි පාර්ලිමේන්තු මන්ත්‍රී නිල නිවාස ඉදිරිපිට මේ වනවිට විරෝධතාවක් ආරම්භ වී තිබෙනවා.\nපාර්ලිමේන්තුවට පිවිසෙන පිටුපස මාර්ගයද පිහිටා ඇත්තේ ඒ අසලයි.",
       "URL": "https://www.hirunews.lk/303658/පාර්ලිමේන්තුව-උණුසුම්-විනාඩි-10කට-කල්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=1188"
}