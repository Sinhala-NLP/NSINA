{
       "Source": "hirunews",
       "Timestamp": "Sunday, 13 August 2023 - 8:08",
       "Headline": "ගම්පහ රෝහලේ මරණයට හේතුව එන්නතේ අසාත්මිකතාවක්",
       "News Content": "ගම්පහ දිස්ත්‍රික් මහ රෝහලේ නේවාසිකව ප්‍රතිකාර ලැබූ රෝගියකු සෙෆ්ටසිඩීම් නමැති ප්‍රතිජීවක එන්නත ලබා දීමෙන් පසු මිය යාමට හේතුව අසාත්මිකතාවක් බව පශ්චාත් මරණ පරීක්ෂණ වාර්තාව මගින් හෙළි වී තිබෙනවා.\nවැඩිදුර විමර්ශනය කිරීම සඳහා මිය ගිය පුද්ගලයාගේ සිරුරු කොටස්, වෛද්‍ය පර්යේෂණ අංශ වෙත යොමු කර ඇති බවයි හිරු ප්‍රවෘත්ති අංශය කළ විමසීමකදී නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය ජී. විජේසූරිය සඳහන් කළේ.\nමෙම රෝගියා සෙෆ්ටසිඩීම් නමැති ප්‍රතිජීවක එන්නත ලබා දීමෙන් පසු ජීවිතක්ෂයට පත් වූයේ පෙරේදා (11) දිනයේදියි.\nඉන් අනතුරුව මෙම ප්‍රතිජීවක ඖෂධය ලබා දීම ඊයේ (12) සිට අත්හිටුවීමට රෝහල් පාලනාධිකාරිය තීරණය කළා.\n67 හැවිරිදි මෙම පුද්ගලයා දියවැඩියා රෝගියකු වන අතර පසුගිය 6 වන දා රෝහලට ඇතුළත් කර තිබුණේ එක් පාදයක තුවාලයක් සහිතවයි.\nඑදින සිට 11 වන දා දක්වා මොහුට මෙම එන්නත දස වතාවක් ලබා දී තිබුණා. 11 වන වතාවට එම එන්නත ලබාදී විනාඩි පහකට පමණ පසු රෝගියා මිය ගිය බවටයි වාර්තා වුණේ.\nමීට පෙර ද රෝහල්වල ඖෂධ ආසාත්මිකතා හේතුවෙන් රෝගීන් කිහිපදෙනෙකු මිය ගිය අතර ඒ සම්බන්ධයෙන් සොයා බැලීමට සෞඛ්‍ය අමාත්‍ය කෙහෙළිය රඹුක්වැල්ල විසින් විශේෂඥ කමිටුවක් ද පත් කරනු ලැබුවා.\nඑම කමිටු වාර්තාව පසුගිය දා අමාත්‍යවරයා වෙත භාර දුන් අතර මාධ්‍ය හමුවක් පවත්වමින් එහි සාමාජික මහාචාර්ය චන්දිම ජීවන්දර කියා සිටියේ මතභේදයට ලක් වූ මරණ 6න් මරණ 2ක් සිදුව ඇත්තේ ඖෂධ අසාත්මිකතා හේතුවෙන් බවයි.",
       "URL": "https://www.hirunews.lk/344628/ගම්පහ-රෝහලේ-මරණයට-හේතුව-එන්නතේ-අසාත්මිකතාවක්",
       "Category": "Local News",
       "Parent URL": "https://www.hirunews.lk/local-news.php?pageID=103"
}