{
       "Source": "hirunews",
       "Timestamp": "Wednesday, 16 November 2022 - 21:01",
       "Headline": "ඖෂධ සහ බලශක්ති ක්ෂේත්‍රය සඳහා හදිසි තත්ත්වයක් ප්‍රකාශයට පත් කරන්නැයි යෝජනාවක්",
       "News Content": "පවතින ආර්ථීක අර්බුදය හමුවේ ඖෂධ සහ බලශක්ති ක්ෂේත්‍රය සඳහා හදිසි තත්ත්වයක් ප්‍රකාශයට පත් කළ යුතු බව ආර්ථීක ස්ථායිකරණය පිළිබඳ ජාතික සභා අනුකාරක සභාව පවසනවා.\nආර්ථික ස්ථායීකරණයට ආදළ කෙටි කාලින සහ මධ්‍ය කාලීන විසඳුම් යෝජනාවලිය ඇතුළත් පළමු වාර්තාව එළිදැක්වූ අවස්ථාවේදී මේ බව සඳහන් කෙරුණා.\nසාමාජිකයින් 11 දෙනෙකුගෙන් යුත් මෙම අනුකාරක සභාව පත් කෙරුණේ පසුගිය සැප්තැම්බර් මාසයේ දී පැවත ජාතික සභා රැස්වීමේදියි.\nඑහි පළමු ක්ෂේත්‍රය ලෙස ශ්‍රී ලංකාවේ ණය ප්‍රතිව්‍යුහගත කිරීම හා රාජ්‍ය මූල්‍ය ප්‍රතිපත්ති පිළිබඳව අවධානය යොමු කර තිබෙනවා.\nඑහි දැක්වෙන්නේ ලබන වසරේ මුල් මාස 4 තුළ ණය හිමියන් සමග ණය ප්‍රතිව්‍යුහගත කිරීමේ එකඟතාවකට එළැඹීමට අපේක්ෂා කෙරෙන බවයි.\nලබන වසරේ දෙවැනි කාර්තුවේ දී ජාත්‍යන්තර මූල්‍ය අරමුදලේ එකඟතා නිල වශයෙන් ක්‍රියාත්මක කිරීමටත් අපේක්ෂිතයි.\nමේ අතර මෙරට ආර්ථිකය 2022 වසරේදී 9.2%කින්ද, 2023 වසරේදී 4.2%කින්ද, තවදුරටත් සංකෝචනය වනු ඇති බවටද එම වාර්තාව මගින් පූරෝකථනය කර තිබෙනවා.\nආර්ථික ව්‍යුහයේ සහ ආර්ථික කළමනාකරණ ප්‍රතිපත්තිවල දුර්වලතා දිගු කාලයක් තිස්සේ පැවතීම හේතුවෙන් මෙවන් තත්ත්වයක් උද්ගතව ඇති බවයි අදාළ වාර්තාවෙන් අවධාරණය කර ඇත්තේ.\nජනතා විශ්වාසය ඇතිවන අයුරින් රාජ්‍ය ආයතන ප්‍රතිව්‍යුහගත කිරීම ද යෝජනා කෙරෙන අතර රාජ්‍ය සේවකයින්ට ඉලක්ක ලබාදිය යුතු බවටද යෝජනා කෙරෙනවා.\nදූෂණවලට සම්බන්ධ රාජ්‍ය නිලධාරීන්ට නැවත ධුර දැරීමේ හැකියාව අහෝසි කළ යුතු බවටත් මෙම වාර්තාවෙන් යෝජනා කෙරෙනවා.\n2 වැනි ක්ෂේත්‍රය ලෙස අවධානය යොමු කර ඇත්තේ ඖෂධ හිඟය සහ සෞඛ්‍ය පිළිබඳවයි.\nඑහිදී ඖෂධ හිඟය, උපකරණ හිඟය, වෛද්‍ය ක්ෂේත්‍රයේ විවධ මට්ටම්වල වෘත්තිකයින් විදෙශීගත වීම, විදේශ විනිමය හිඟය, ආදි කරුණු හේතුවෙන් එම ක්ෂේත්‍රයට දැඩි බලපෑමක් එල්ල වී ඇති බවට අනාවරණ වුණා.\nපවතින ආර්ථික බිඳ වැටීම හමුවේ සෞඛ්‍ය හදිසි තත්ත්වයක් ප්‍රකාශයට පත් කර ඒ අනුව රාජ්‍ය සහ පෞද්ගලික යන දෙපාර්ශ්වයේම එකඟතාවයෙන් පොදු වැඩපිළිවෙළක් සකස් කිරීමේ අවශ්‍යතාව යෝජනා කර තිබෙනවා.\nආහාර ක්ෂේත්‍රය යටතේ අවධානය යොමු කිරීමේදී 2020-2021 වසරේ මහ කන්නයට සාපේක්ෂව 2021-2022 වසරේ මහ කන්නයේ අස්වැන්න ටොන් මිලියන 1.2කින් අඩුවී ඇති බව නිරීක්ෂණය වී තිබෙනවා.\n2021 වසරට සාපේක්ෂව 2022 වසරේදී වී සහ සහල් මිල 100%කින්ද එළවළු සහ පළතුරු මිල 100%කට අධික ප්‍රමාණයකින් ද වැඩි වී තිබෙනවා.\nසිව්වැනි ක්ෂේත්‍රය ලෙස පෝෂණය සහ සමාජ ආරක්ෂණ දැල පිළිබඳ අවධානය යොමු කර තිබෙනවා.\nඑහිදී අනාවරණ වී ඇත්තේ විවිධ හේතූන් නිසා වසර 10ක පමණ කාලයක සිට මන්දපෝෂණය 20% තරම් ඉහළ අගයක් ගෙන ඇති බවයි.\n2022 ජුනි මාසය වනවිට ජනගහණයෙන් 28%ක් ආහාර අනාරක්ෂිතභාවයෙන් පෙළෙන බවද ජනතාව ආහාර සඳහා සාමාන්‍ය යෙන් සිය ආදායමින් 75%ක් වැය කරන බවද ආහාර හා කෘෂිකර්ම සංවිධානයේ සමීක්ෂණවලින් හෙළි වී තිබෙනවා.\nඑමෙන්ම බලශක්ති ක්ෂේත්‍රයේ මතුව ඇති ගැටලු සම්බන්ධයෙන් ද අනුකමිටුව අවධානය යොමුකර ඇති අතර ඒ යටතේ බලශක්ති හදිසි තත්ත්වයක් ප්‍රකාශ කිරීමට යෝජනා කෙරෙනවා.\nහදිසි තත්ත්වයක් ලෙස සලකා ඔක්ටේන් 87,90,92 ඉන්ධන නැවත සුදුසු වාහනවලට යෙදීමට හැකියාවක් ඇත්දැයි විද්‍යාත්මක පරීක්ෂණයකින් පසු නිර්දේශ කිරීම සහ ඒ අනුව මිල තීරණය කිරීමටත් යෝජිතයි.\nඉන්ධන මිලට සාපේක්ෂව මාස 6කට වරක් විදුලිබිල ද යාවත්කාලීන කරමින් ඒ අනුව ජල බිල සහ ප්‍රවාහන ගාස්තු සඳහා මිල සුත්‍රයක් තීරණය කිරීමටත් අනුකමිටුව යෝජනා කරනවා.",
       "URL": "https://www.hirunews.lk/320551/ඖෂධ-සහ-බලශක්ති-ක්ෂේත්‍රය-සඳහා-හදිසි-තත්ත්වයක්-ප්‍රකාශයට-පත්-කරන්නැයි-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=729"
}