{
       "Source": "hirunews",
       "Timestamp": "Sunday, 18 June 2017 - 14:02",
       "Headline": "පාසල් සිසුවියන් ඉදිරියේ අසැබි ලෙස හැසිරී රක්ෂිත බන්ධනාගාර ගතව සිටි පුද්ගලයෙකුට ඇප",
       "News Content": "පාසල් සිසුවියන් පිරිසකට තම කලිසම ගලවා රහස් ප්‍රදේශය පෙන්වූ බව කියන තරුණයෙක් අදාල චෝදනාව සම්බන්ධයෙන් මීගලෑව පොලීසිය විසින් අත්අඩංගුවට ගෙන අධිකරණයට ඉදිරිපත් කිරීමෙන් පසුව රක්ෂිත බන්ධනාගාර ගතව සිටියදී ඇප මත මුදා හරින ලෙස ගල්ගමුව මහේස්ත්‍රාත් අධිකරණය නියෝග කර තිබෙනවා.\nමෙසේ ඇප මත මුදා හැර ඇත්තේ මීගලෑව, පදවිගම ප්‍රදේශයේ පදිංචි අවිවාහක තරුණයෙක් බවයි අප වාර්තාකරු සදහන් කළේ.\nඅදාල තරුණයා සිද්ධිය සම්බන්ධයෙන් පසුගිය 13 වනදා දක්වා රක්ෂිත බන්ධනාගාර ගතව සිටි අතර ඉන්පසු නඩුව කැද වූ අවස්ථාවේ ලක්ෂ දෙක බැගින් වූ ශරීර ඇප දෙකක් මත නිදහස් කරන ලෙසටයි අධිකරණය නියෝග කර ඇත්තේ.\nඑමෙන්ම මහේස්ත්‍රාත්වරයා පොලීසියට නියෝග කර ඇත්තේ අදාල තරුණයා රජයේ මනෝවෛද්‍යවරයෙකුට යොමු කර ඊළග නඩු දිනයේ දී වාර්තාවක් ඉදිරිපත් කරන ලෙසයි.\nමෙම තරුණයා මාස එක හමාරක පමණ කාලයක සිට අදාල සිසුවියන් පිරිස පාසල නිම වී නිවෙස් බලා යන අවස්ථාවේ යතුරු පැදියකින් පැමිණ ඔවුන් ඉදිරියේ කලිසම ගලවා රහසග පෙන්වා ඇති බවට පරීක්ෂණවලදී කරුණු අනාවරණය වී තිබෙනවා.\nඑසේම අදාල සිදුවීම සම්බන්ධයෙන් තරුණයාගේ යතුරුපැදියද පොලිස් නිලධාරීන් භාරයට ගෙන ඇති බව සදහන්.",
       "URL": "https://www.hirunews.lk/163836/පාසල්-සිසුවියන්-ඉදිරියේ-අසැබි-ලෙස-හැසිරී-රක්ෂිත-බන්ධනාගාර-ගතව-සිටි-පුද්ගලයෙකුට-ඇප",
       "Category": "Local News",
       "Parent URL": "https://www.hirunews.lk/local-news.php?pageID=4464"
}