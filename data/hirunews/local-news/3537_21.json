{
       "Source": "hirunews",
       "Timestamp": "Thursday, 24 January 2019 - 14:40",
       "Headline": "ශ්‍රී ලංකා සහ සිංගප්පූරු ජනපතිවරුන් අතර හමුවක්",
       "News Content": "ජනාධිපති මෛත්‍රීපාල සිරිසේන සහ සිංගප්පූරු ජනාධිපතිනි හලීමා යේකුබ් අතර හමුවක් සිදුවුනා.\nඒ සිංගප්පූරුවේ ඉස්තානා මන්දිරයේදීයි.\nඑක්සත් ජාතීන්ගේ ආසියානු ශාන්තිකර කලාපීය පරිසර අමාත්‍යවරුන්ගේ සහ පරිසර ආයතන ප්‍රධානීන්ගේ සමුලුවේ ප්‍රධාන දේශකයා ලෙසට සහභාගී වීම සඳහායි ජනාධිපති මෛත්‍රීපාල සිරිසේන සිංගප්පූරුව බලා පිටත්ව ගියේ.\nශ්‍රී ලංකාව සහ සිංගප්පූරුව අතර පවතින ද්වීපාර්ශවික සබඳතා ශක්තිමත් ලෙස ඉදිරියට ගෙන යාම පිළිබඳ මෙහිදී දෙරටේ නායකයන්ගේ අවධානයට යොමුවුනා.\nවර්තමානයේ ශ්‍රී ලංකාව දේශපාලන සමාජ සහ ආර්ථික වශයෙන් මේවන විට තබා ඇති පියවර පිළිබඳ සිංගප්පූරු ජනාධිපතිනිය මෛත්‍රීපාල සිරිසේන මහතා වෙත සිය ප්‍රශංසාව පළකර තිබෙනවා.\nඑමෙන්ම ශ්‍රී ලංකාවේ මත්ද්‍රව්‍ය අභියෝගය ජය ගැනීම සඳහා ශ්‍රී ලංකා ජනාධිපතිවරයාගේ නායකත්වයෙන් ගෙන යන ශක්තිමත් වැඩපිළිවෙල ද සිංගප්පූරුවේ ජනාධිපතිනියගේ ඇගයීමට ලක්වූ බවයි ජනාධිපති මාධ්‍ය අංශය කියාසිටියේ.\nමේ අතර, මත්ද්‍රව්‍ය නිවාරණය සඳහා යොදාගන්නා ශිල්පීය සහ තාක්ෂණ දැනුම ශ්‍රී ලංකාව වෙත ලබාදීමට සිංගප්පූරු රජය එකඟතාව පළ කළා.\nඒ, ජනාධිපති මෛත්‍රිපාල සිරිසේන සහ සිංගප්පූරු සමාජ හා පවුල් සංවර්ධන අමාත්‍ය සහ ජාතික සංවර්ධන නියෝජ්‍ය අමාත්‍ය ඩෙස්මන් ලී අතර අද පැවති සාකච්ඡාවේදියි.",
       "URL": "https://www.hirunews.lk/208934/ශ්‍රී-ලංකා-සහ-සිංගප්පූරු-ජනපතිවරුන්-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=3537"
}