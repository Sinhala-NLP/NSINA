{
       "Source": "hirunews",
       "Timestamp": "Tuesday, 26 July 2022 - 16:13",
       "Headline": "ඉන්දීය අගමැතිගෙන් ජනපතිට සුබ පැතුම්",
       "News Content": "ඉන්දීය අග්‍රාමාත්‍ය නරේන්ද්‍ර මෝදි විසින් ජනාධිපති රනිල් වික්‍රමසිංහ වෙත ලිපියක් යොමු කරමින් සුබ පැතුම් එක්කර තිබෙනවා.\nදෙරට අතර ජනතාවගේ අන්‍යෝන්‍ය සබදතා ශක්තිමත් කර ගනිමින් තවදුරටත් සමීපව කටයුතු කිරීමට අපේක්ෂා කරන බව ඔහු අදාළ සුබ පැතුම් පණිවිඩයෙන් සඳහන් කර තිබෙනවා.\nආර්ථිකය යථා තත්ත්වයට පත්කිරීමට සහ ලාංකික ජනතාවගේ ජන ජීවිතය ස්ථාවරත්වයට පත් කිරීමට අඛණ්ඩව සහය ලබාදෙන බවයි ඉන්දීය අග්‍රාමාත්‍ය මෝදි ජනාධිපති රනිල් වික්‍රමසිංහට යොමු කළ ලිපියෙහි වැඩිදුරටත් දක්වා ඇත්තේ.\nමෙරට ඉන්දීය මහකොමසාරිස් ගෝපාල් බග්ලේ අද අග්‍රාමාත්‍ය දිනේෂ් ගුණවර්ධන හමුවූ බව අග්‍රාමාත්‍ය කාර්යාලය සඳහන් කළා.\nඑහිදී දෙරට අතර සෘජු විදේශ ආයෝජන මෙන්ම සංචාරක ක්ෂේත්‍රයේ කඩිනම් ආයෝජන සිදුකිරීම සම්බන්ධයෙන් සාකච්ඡා කළ බවයි අග්‍රාමාත්‍ය කාර්යාලය සඳහන් කළේ.\nඑමෙන්ම ජාතික ජන බලවේගයේ නායක අනුර කුමාර දිසානායක සහ මෙරට ඉන්දීය මහකොමසාරිස් ගෝපාල් බග්ලේ අතර හමුවක්ද අද පැවැත්වුණා.\nඑහිදී රටේ ආර්ථික තත්ත්වය සහ දෙරට අතර සබදතා වර්ධනය කර ගැනීම පිළිබඳව සාකච්ඡා පැවැති බව සඳහන්.\nමේ අතර ඉන්දීය වෙබ් අඩවියක් සමග පැවැති සම්මුඛ සාකච්ඡාවකදී ද මෙරට ඉන්දීය මහකොමසාරිස් ගෝපාල් බග්ලේ ශ්‍රී ලංකාවේ රාජ්‍ය සහ පෞද්ගලික අංශයන්හි නව ක්ෂේත්‍ර වල අලුතින් ආයෝජනය කිරීම කෙරෙහි අවධානය යොමුව ඇති බව ප්‍රකාශකර තිබෙනවා.\nඑහිදී ඔහු සඳහන් කර ඇත්තේ පුනර්ජනනීය බලශක්ති, හයිඩ්‍රොකාබන් සහ තොරතුරු තාක්ෂණ ඇතුළු ක්ෂේත්‍ර රැසක දිගු කාලීන නව ආයෝජන ආරම්භ කිරීම සඳහා ඉන්දියාව සැලසුම් සකස් කර ඇති බවයි.\nඉන්දීය රජය විසින් ශ්‍රී ලංකාවේ පවතින ආර්ථික අර්බුදය හමුවේ ඩොලර් බිලියන 4 ක පමණ ණය ආධාර ලබාදී ඇති බවද ඔහු එහිදී පෙන්වා දී තිබෙනවා.",
       "URL": "https://www.hirunews.lk/311004/ඉන්දීය-අගමැතිගෙන්-ජනපතිට-සුබ-පැතුම්",
       "Category": "Local News",
       "Parent URL": "https://www.hirunews.lk/local-news.php?pageID=991"
}