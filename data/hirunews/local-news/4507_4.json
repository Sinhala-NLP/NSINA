{
       "Source": "hirunews",
       "Timestamp": "Sunday, 21 May 2017 - 13:09",
       "Headline": "මත්ද්‍රව්‍ය වැටලීම්වලට නව සැළැස්මක්",
       "News Content": "මත්ද්‍රව්‍ය වැටලීම් සඳහා යන පොලිස් නිලධාරීන්ට ආරක්ෂිත ක්‍රමවේද සම්බන්ධයෙන් විධිමත් පුහුණුවක් ලබාදීම කෙරෙහි පොලීසියේ අවධානය යොමුවී තිබෙනවා.\nපසුගියදා පිළියන්දල ප්‍රදේශයේදී පොලිස් මත්ද්‍රව්‍ය නාශක කාර්යාංශයේ නිලධාරින්ට වෙඩි ප්‍රහාරයක් එල්ලවීමේ සිද්ධියත් සමගයි මෙම තීරණය ගෙන ඇත්තේ.\nමෙහිදී මත්ද්‍රව්‍ය වැටලීම් සම්බන්ධයෙන් තොරතුරු ලැබෙන ආකාරයන් පිළිබඳව විශේෂ අවධානයක් යොමුවන අතර, ප්‍රමාණවත් සුදානමකින් අදාළ ස්ථානයන් වෙත යොමුවීම සම්බන්ධයෙන් ද සැළකිලිමත් වන බවයි ජ්‍යෙෂ්ඨ පොලිස් නිලධාරියෙකු අප කළ විමසීමකදී සඳහන් කළේ.\nමේ අතර මත්ද්‍රව්‍ය වැටලීම් ඒකක තවදුරටත් ශක්තිමත් කිරීමට පියවර ගෙන ඇති අතර, දියුණු තාක්ෂණයෙන් යුතු රථවාහන සහ උපකරණ යොදාගැනීමටද ඉදිරියේදී පියවර ගනු ඇති.\nඑමෙන්ම ජාත්‍යන්තර මත්ද්‍රව්‍ය වැටලීම් ඒකකයන්හි සහයෝගය පුළුල් ලෙස ලබාගැනීමේ වැඩපිළිවෙලක් සම්බන්ධයෙන්ද අවධානය යොමුවී ඇති බවයි එම ජ්‍යෙෂ්ඨ පොලිස් නිලධාරියා වැඩිදුරටත් කියා සිටියේ.\nපිළියන්දල ප්‍රදේශයේදී පොලිස් මත්ද්‍රව්‍ය නාශක කාර්යාංශයේ නිලධාරින් පිරිසකට සිදුකළ වෙඩි තැබීම සම්බන්ධයෙන් අපරාධ පරීක්ෂණ දෙපාර්තමේන්තුව ඇතුළු කණ්ඩායම් 4 ක් පරීක්ෂණ ආරම්භ කර ඇති අතර, සැකකරුවන් සියලූදෙනා හඳුනාගෙන ඇති බවයි පොලිස්පති පූජිත් ජයසුන්දර පසුගියදා සදහන් කළේ.",
       "URL": "https://www.hirunews.lk/161808/මත්ද්‍රව්‍ය-වැටලීම්වලට-නව-සැළැස්මක්",
       "Category": "Local News",
       "Parent URL": "https://www.hirunews.lk/local-news.php?pageID=4507"
}