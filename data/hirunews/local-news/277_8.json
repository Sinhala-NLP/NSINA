{
       "Source": "hirunews",
       "Timestamp": "Sunday, 11 June 2023 - 20:00",
       "Headline": "දෙමටගොඩ ලක්හිරු සෙවණ මහල් නිවාසයේ සිටි කාන්තාවකට අමානුෂික ප්‍රහාරයක් (වීඩියෝ)",
       "News Content": "දෙමටගොඩ ලක්හිරු සෙවණ මහල් නිවාස සංකීර්ණයේ කාන්තාවකට තියුණු ආයුධවලින් පහරදීම හේතුවෙන් ඇය බරපතළ තුවාල ලබා කොළඹ ජාතික රෝහලට ඇතුළත් කර තිබෙනවා.\nඇගේ ඥාතීන් චෝදනා කළේ මත්ද්‍රව්‍ය ජාවාරම්කරුවෙකු විසින් කළ මෙහෙයවීමකට අනුව මෙම පහරදීම සිදුකර ඇති බවයි.\nපහරදීම සිදුකර පලා යාමට උත්සාහ කළ සැකකරුවන්ව අසල්වාසීන් විසින් අල්ලා පොලීසියට භාරදී තිබෙනවා.\nදෙමටගොඩ ලක්හිරු සෙවණ මහල් නිවාස සංකීර්ණයේ පදිංචි 58 හැවිරිදි කාන්තාවකට පහරදීම සඳහා පුද්ගලයින් දෙදෙනෙකු පැමිණ තිබුණේ ඊයේ රාත්‍රියේදීයී.\nෆාතිමා රිස්වාන් නමැති එම කාන්තාව එම නිවාස සංකීර්ණයේ අටවෙනි මහලේ පදිංචිව සිටින අතර, ඇයට දුරකථන ඇමතුමක් දී මෙම ස්ථානයට කැඳවාගෙනවිත් තියුණු ආයුධවලින් පහර දී තිබුණා.\nෆාතිමාගේ සහෝදරියක් සඳහන් කළේ මත්ද්‍රව්‍ය ජාවාරමේ නිරත කණ්ඩායමක් විසින් මෙම පහරදීම මෙහෙයවා ඇති බවයි.\nඔවුන්ගේ මත්ද්‍රව්‍ය ජාවාරම සම්බන්ධයෙන් පොලීසියට තොරතුරු ලබාදුන්නේ යැයි පවසමින් සිය සහෝදරියට පහරදුන් බවද ඇය සඳහන් කළා.\nපහරකෑමෙන් බරපතළ තුවාල ලැබු ෆාතිමා කොළඹ ජාතික රෝහලට ඇතුළත් කෙරුණා.\nපහරදීමට සම්බන්ධ පුද්ගලයින් දෙදෙනා එම ස්ථානයෙන් පලා යෑමට තැත් කිරීමේදි අසල්වාසීන් විසින් ඔවුන් අල්ලාගෙන පොලිසියට භාර දී තිබුණා.\nකෙසේවෙතත්, මත්ද්‍රව්‍ය ජාවාරමට සම්බන්ධ මෙම පුද්ගලයින්ට පක්ෂග්‍රාහීව දෙමටගොඩ පොලීසිය ක්‍රියාකරන බවට එහි සිටි පිරිස චෝදනා කිරීමත් සමග නොසන්සුන් තත්ත්වයක් හටගත්තා.\nඅනතුරුව පහරදීම සිදුකළ පුද්ගලයින් දෙදෙනා පොලිසිය විසින් අත්අඩංගුවට ගෙන ත්‍රිරෝද රථයකින් රැගෙන ගියා.",
       "URL": "https://www.hirunews.lk/337650/දෙමටගොඩ-ලක්හිරු-සෙවණ-මහල්-නිවාසයේ-සිටි-කාන්තාවකට-අමානුෂික-ප්‍රහාරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=277"
}