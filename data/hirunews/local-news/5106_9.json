{
       "Source": "hirunews",
       "Timestamp": "Friday, 01 April 2016 - 18:51",
       "Headline": "ඩිජිටල් ඇමතිගේ දෙවන බැලුමත් බිම",
       "News Content": "සීගිරියේ පැවැත්වෙන යොවුන් පුරයට සමගාමීව ගූගල් ලූන් බැලූනය අද දිනයේත් ගුවන්ගත කිරීමට නොහැකි වුණා.\nඒ, බැලූනයට වාතය පුරවමින් සිටියදී එය යකඩ බටයක ගැටී වාතය කාන්දුවීම හේතුවෙන්.\nබැලූනය ගුවන්ගත කිරීම අමාත්‍ය හරීන් ප්‍රනාන්දුගේ ප්‍රධානත්වයෙන් ඊයේ දිනයේදී සිදුකිරීමට නියමිතව තිබුණත් අද දිනය දක්වා කල් තැබුණේ බැලූනය සවි කර ඇති කුටිය නිසි ලෙස සකසා ගැනීමට නොහැකිවීම හේතුවෙන්.\nකෙසේ වෙතත්, අද දිනයේ ආපදාවට ලක්වූ බැලූනය පරීක්ෂා කිරීම සඳහා විදුලි සංදේශ හා ඩිජිටල් යටිතල  පහසුකම් අමාත්‍ය හරීන් ප්‍රනාන්දු ද එහි පැමිණියා.\nඑහිදී මාධ්‍ය වෙත අදහස් දක්වමින් අමාත්‍යවරයා කියා සිටියේ මෙම බැලූනය සඳහා රජයේ මුදල් වැය කර නොමැති බවයි.\nමීට පෙර ගුවන්ගත කෙරුණු ගූගල් ලූන් ව්‍යාපෘතියට අයත් බැලූනයක් ගම්පොල - පුපුරැස්ස - කලූගල්වත්ත ප්‍රදේශයට කඩා වැටුණේ පසුගිය පෙබරවාරි 17 වන දා රාත්‍රියේයි.\nශ්‍රී ලංකාවේ ගුවන් කලාපය ආවරණය කරමින් අධිවේගී අන්තර්ජාල පහසුකම් ලබාදීම සඳහා අත්හදා බැලීමක් ලෙස එය ගුවන් ගත කර තිබුණා.",
       "URL": "https://www.hirunews.lk/129903/ඩිජිටල්-ඇමතිගේ-දෙවන-බැලුමත්-බිම",
       "Category": "Local News",
       "Parent URL": "https://www.hirunews.lk/local-news.php?pageID=5106"
}