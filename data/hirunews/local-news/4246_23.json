{
       "Source": "hirunews",
       "Timestamp": "Sunday, 29 October 2017 - 15:21",
       "Headline": "වස දැමූ අයිස්ක්‍රීම් ආහාරයට ගත් මව සහ දරුවන් තිදෙනාගේ අවසන් කටයුතු අද (ඡායාරූප)",
       "News Content": "යාපනයේ අරියාලේ ප්‍රදේශයේ නිවසකදී ඉතුත් 27 වනදා වස පානය කළ මව සහ දරුවන් තිදෙනාගේ අවසන් කටයුතු අද (29) සිදුකෙරෙනවා.\nඑම මළ සිරුරු ඊයේ (28) අරියාලේ ප්‍රදේශයේ පිහිටි ඔවුන්ගේ නිවස වෙත රැගෙන එනු ලැබුවා.\nමෙලෙස මියගොස් ඇත්තේ අවුරුදු 28ක කාන්තාවක්, ඇගේ සිව්හැවිරිදි දියණිය සහ අවුරුදු 1, 2 වයස්වල පසුවන පුතුන් දෙදෙනායි.\nමරණ පරීක්ෂණ කටයුතු අවසානයේ, නිගමනය කෙරුණේ මරණ වලට හේතුව සියදිවි හානිකරගැනීම සඳහා වස පානය කිරීම බවයි.\nඅයිස්ක්‍රීම් සමග එක්කොට දරුවන්ට වස දීමට සහ මවද වස පානය කිරීමට හේතුව සිය සැමියා විසින් ලබා ගන්නා ලද රුපියල් එක්කෝටි 17 ලක්ෂයක ණය මුදලක්, ණය කරුවන් පැමිණ ඇගෙන් නිතර ඉල්ලා සිටීම බව මියයාමට පෙර ඇය විසින් යාපනය මහාධිකරණ විනිසුරු එම්. ඉලන්චෙලියන් මහතා වෙත ලියන ලද ලිපියක සදහන් වී තිබුණා.\nමෙම ණය මුදල ඇගේ සැමියා විසින් ලබා ගන්නා ලද ණය මුදලක් නොවන බවද ඔහු ඇපවී වෙනත් අයෙකුට ලබාදුන් ණය මුදලක් බවද එහි වැඩිදුරටත් සඳහන් වුණා.\nකෙසේ වෙතත් මෙම මුදල් අර්බුදය හේතුවෙන් ඇගේ සැමියාද මීට මාස කිහිපයකට පෙර වස බී සියදිවි හානිකරගෙන තිබෙනවා.\nසිද්ධිය පිළිබඳ වැඩිදුර පරීක්ෂණ යාපනය පොලිසිය මගින් ක්‍රියාත්මකයි.\nවවුනියාව - දිනසේන රතුගමගේ",
       "URL": "https://www.hirunews.lk/174726/වස-දැමූ-අයිස්ක්‍රීම්-ආහාරයට-ගත්-මව-සහ-දරුවන්-තිදෙනාගේ-අවසන්-කටයුතු-අද-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4246"
}