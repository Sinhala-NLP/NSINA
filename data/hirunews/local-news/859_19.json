{
       "Source": "hirunews",
       "Timestamp": "Sunday, 18 September 2022 - 15:31",
       "Headline": "ජනපති වෙස්ට්මිනිස්ටර් මාලිගය වෙත (වීඩියෝ)",
       "News Content": "ජනාධිපති රනිල් වික්‍රමසිංහ බ්‍රිතාන්‍යයේ වෙස්ට්මිනිස්ටර් මාලිගය වෙත පැමිණ තිබෙනවා.\nවිදෙස් මාධ්‍ය වාර්තා කළේ ජනාධිපතිවරයා අභාවප්‍රාප්ත දෙවැනි එලිසබෙත් රැජිනගේ දේහයට අවසන් ගෞරව දැක්වීමට දේහය තැන්පත් කර ඇති ස්ථානය වෙත පැමිණි බවයි.\nඅභාවප්‍රාප්ත දෙවැනි එළිසබෙත් මහ රැජිනගේ දේහයට ඇගේ මුනුබුරු මිනිබිරියන් ඊයේ අවසන් ගෞරව දැක්වුවා.\nරජ පවුලේ මුනුබුරු මිනිබිරියන් රාජකීය අවමංගල්‍ය උත්සවයක දී ගෞරව දැක්වීමක් සිදුකර ඇත්තේ බ්‍රිතාන්‍ය ඉතිහාසයේ ප්‍රථමවරට වීම\nවිශේෂත්වයක්.\nඒ අනුව චාර්ල්ස් රජුගේ ඉල්ලීම පරිදි රැජිනට ගෞරව දැක්වීම සඳහා වේල්සයේ විලියම් කුමරු සහ හැරී අවසන් ගෞරව දැක්වීමට එක්ව සිටියේ බ්‍රිතාන්‍ය හමුදාවේ ජ්‍යේෂ්ඨතම රෙජිමේන්තුව වන ගෘහ අශ්වාරෝහක හමුදාවේ නිලධාරීන්ගේ නිල ඇඳුමින්.\nදෙවැනි එළිසබෙත් මහ රැජිනියගේ දියණිය වන ඈන් කුමරියගේ දරුවන් වන පීටර් පිලිප් සහ සාරා ටින්ඩාල්, ඇන්ඩෘෘ කුමරුගේ දියණියන් දෙදෙනා වන බියට්‍රිස් සහ ඉයුජීන්, එඩ්වඩ් කුමරුගේ දරුවන් වන ලුවිස් වින්සර් සහ ජේම්ස් විස්කවුන්ට් සෙවර්න් මෙලෙස අවසන් ගෞරව දැක්වීම සඳහා එකතු වුණා.\nවිනාඩි 15ක කාලයක් මුනුබුරු මිනිබිරියන් රැජිනට ගෞරව දක්වමින් දෙන වටා රැඳි සිටියා.\nහෙට දින පැවැත්වීමට නියමිත එළිසබෙත් මහ රැජිනගේ අවමංගල්‍ය උත්සවයට සහභාගි වීම සඳහා රාජ්‍ය නායකයින් රැසක් ලන්ඩනය වෙත පැමිණෙමින් සිටිනවා.\nඅමෙරිකාවේ ජනාධිපති ජෝ බයිඩ්න් සහ ඔහුගේ ආර්යාව වන ජිල් බයිඩ්න් ද ලන්ඩනයේ ස්ටෑන්ස්ටඩ් ගුවන් තොටුපළට පැමිණියා.\nඅමෙරිකානු ජනාධිපතිවරයා අද දිනයේ දී බ්‍රිතාන්‍යයේ නව රජු වන තුන්වැනි චාර්ල්ස් රජු සමග විශේෂ හමුවකට සහභාගි වීමට ද නියමිතයි.\nකැනේඩියානු අග්‍රාමාත්‍ය ජස්ටින් ටෘෘඩෝ ද රැජිනට අවසන් ගෞරව දැක්වීමට එක්වුණා.\nඔස්ට්‍රෙලියානු අගමැති ඇන්තනී ඇල්බර්නීස් සහ දෙවැනි එළිසබෙත් මහ රැජිනගේ ඔස්ට්‍රෙලියානු නියෝජිතයා මෙන්ම එරට ආණ්ඩුකාර ධුරය දරණ ඩේවිඩ් හර්ලී ද රැජිනට ගෞරව දැක්වීම සදහා එක්වුණා.\nදෙවැනි එළිසබෙත් රැජිනට ගෞරව දැක්වීම සඳහා දකුණු කොරියානු ජනාධිපති යුන් සුක් යෙයෝල්, එම ආර්යාව කිම් කියෝන් සහ ජපාන අධිරාජ්‍යයා ද මේ වනවිට ලන්ඩනය වෙත ළඟා වී සිටිනවා.\nමේ අතර චාර්ල්ස් රජු සහ විලියම් කුමරු එළිසබෙත් මහ රැජිනට ගෞරව දැක්වීමට පැමිණි ජනතාව සමග සුහද කතා බහක නිරත වන අයුරු ද විදෙස් මාධ්‍ය වාර්තා කළා.\nමේ අතර එළිසබෙත් මහ රැජිනට අවසන් ගෞරව දැක්වීම සඳහා තවදුරටත් පෝලිම්වලට රැස් නොවන ලෙස එරට රජය ජනතාවට දැනුම් දී තිබෙනවා.\nධාරිතාව ඉක්මවා යාම හේතුවෙන් මෙම දැනුම් දීම සිදුකර ඇති බවයි වාර්තා වන්නේ.\nදෙවැනි ලෝක යුද සමයෙන් පසු බ්‍රිතානයේ දියත් කෙරෙන දැවැන්තම ආරක්ෂක මෙහෙයුම ද රැජිනගේ අවමංගල්‍ය කේන්ද්‍ර කර ගනිමින් ක්‍රියාත්මකයි.\nලන්ඩන් නුවර ආරක්ෂාව දැඩි කරමින් පොලිස් නිලධාරීන් 20,000කට අධික පිරිසක් රාජකාරී සඳහා යොදවා තිබෙනවා.\nලන්ඩන් නුවර ඇතුළු ප්‍රදේශවල උස් ගොඩනැගිලි මත ද ආයුධ සන්නද්ධ නිලධාරීන් යෙදවීමට නියමිතයි.\nමීට අමතරව නවීන තාක්ෂණයෙන් සන්නද්ධ හෙලිකොප්ටර් යානා 3ක් යොදා ගනිමින් ලන්ඩනයේ සෑම මාර්ගයක්ම ආවරණය වන පරිදි පැය 24 පුරා නිරීක්ෂණය කිරීමට ද සැලසුම් කර තිබෙනවා.",
       "URL": "https://www.hirunews.lk/315727/ජනපති-වෙස්ට්මිනිස්ටර්-මාලිගය-වෙත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=859"
}