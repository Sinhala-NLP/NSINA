{
       "Source": "hirunews",
       "Timestamp": "Friday, 10 March 2017 - 6:46",
       "Headline": "බාලවයස්කාර දැරියකට හම්බන්තොට රෝහලේදී උපත් පාලන සැත්කමක්",
       "News Content": "අතවරයකට ලක්වු බාල වයස්කාර දැරියකට හම්බන්තොට රෝහලේදී ස්ථිර උපත් පාලන සැත්කමක් සිදුකර ඇතැයි කියන සිද්ධියක් පිළිබඳව වහාම පරීක්ෂණයක් පවත්වන ලෙසට වැල්ලවාය මහේස්ත්‍රාත් අධිකරණය නියෝගයක් ලබාදී තිබෙනවා.\nඒ, ඌව පළාත් නියෝජ්‍ය පොලිස්පතිවරයාට, සෞඛ්‍ය සේවා අධ්‍යක්ෂවරයාට සහ වෛද්‍ය සභාවටයි.\nඅතවරයට ලක්වූ බව කියන දැරියක් වැල්ලවාය මහේස්ත්‍රාත් සහ දිසා විනිසුරු කේසර සමරදිවාකර හමුවට ඊයේ ඉදිරිපත් කෙරුණා.\nඑහිදී ඇයගේ වම් අතෙහි උඩ බාහුවෙහි විශාල වෙළුම් පටියක් යොදා ඇති අයුරු මහේස්ත්‍රාත්වරයාට නිරීක්ෂණය වී තිබෙනවා.\nඑහිදී දැරියගෙන් මහේස්ත්‍රාත්වරයා ඒ පිළිබඳව විමසා ඇති අතර, දැරිය එහිදී සඳහන් කර ඇත්තේ හම්බන්තොට රෝහලේදී තමාට උපත් පාලන සැත්කමක් සිදුකළ බවටයි.\nතණමල්විල පොලිසියට ලැබුණු තොරතුරකට අනුව මෙම බාලවයස්කාර දැරිය අතවරයකට ලක්ව ඇති බවට හෙළි වී තිබුණා.\nඒ අනුවයි අදාළ දැරිය අධිකරණයට ඉදිරිපත් කෙරුණේ.\nඅදාළ දැරිය දීර්ඝ කාලයක් පුරා අපයෝජනයට ලක්ව ඇති බවටයි වාර්තා වන්නේ.\nමේ අතර, දඹුල්ල රෝහලේ බලහත්කාරයෙන් සිදුකෙරෙන උපත් පාලන ක්‍රමවේදයක් පිළිබඳව හිරු ප්‍රවෘත්ති තුළින් මීට පෙර අනාවරණය කළා.\nඒ සදහා මධ්‍යම පළාත් සෞඛ්‍ය සේවා අධ්‍යක්ෂවරයාගේ ප්‍රධානත්වයෙන් ද මේ වනවිට පරීක්ෂණයක් ක්‍රියාත්මකයි.\nකෙසේ වෙතත්, මෙම සිද්ධිය වාර්තා කළ දඹුල්ල හිරු ප්‍රාදේශීය මාධ්‍යවේදී කාංචන කුමාර ආරියදාසට එරෙහිව එම රෝහලේ වෛද්‍යවරයෙක් සිදුකළ පැමිණිල්ලකට අනුව, ඊයේ ඔහුව දඹුල්ල පොලිසියට කැදවා තිබුණා. ඒ ඊට අදාළව ප්‍රකාශයක් ලබා ගැනීම සදහායි.\nමව්වරුන්ට බලහත්කාරයෙන් උපත් පාලන ක්‍රම සිදුකිරීම තුළින් සමස්ත ජාතියම විශාල අනතුරකට ඇද වැටී ඇති බව ජාතික හෙළ උරුමයේ උත්තරීතර උප සභාවේ සාමාජික පූජ්‍ය  ඕමල්පේ සෝභිත  හිමියන් පවසනවා.\nඋන්වහන්සේ විසින් රචිත ඇඹිලිපිටිය වෘතාන්තය කෘතිය එළිදැක්වීමේ උත්සවයට කොළඹදී ඊයේ එක්වෙමින් උන්වහන්සේ මේ බව කියා සිටියා.",
       "URL": "https://www.hirunews.lk/156492/බාලවයස්කාර-දැරියකට-හම්බන්තොට-රෝහලේදී-උපත්-පාලන-සැත්කමක්",
       "Category": "Local News",
       "Parent URL": "https://www.hirunews.lk/local-news.php?pageID=4622"
}