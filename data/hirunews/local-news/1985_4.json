{
       "Source": "hirunews",
       "Timestamp": "Friday, 30 April 2021 - 19:45",
       "Headline": "ඉන්දියාවට එල්ල වූ කොරෝනා බලපෑමෙන් රටවල් රැසක එන්නත් ක්‍රියාවලියට බාධා",
       "News Content": "ඉන්දියාව ලොව අනෙකුත් රටවලට එන්නත් බෙදාහැරීම තාවකාලිකව නතර කිරීම හේතුවෙන් ශ්‍රී ලංකාව ඇතුළු රටවල් රැසක එන්නත්කරණ වැඩසටහන්වලට බලපෑම් එල්ල වී තිබෙනවා.\nරටවල් 35ක්ම කොරෝනා එන්නත් ආනයනය කරනු ලැබුවේ ඉන්දියාවෙන්. ඉන් වැඩි සංඛ්‍යාවක් සංවර්ධනය වෙමින් පවතින රටවල් වීම ද විශේෂත්වයක්.\nශ්‍රී ලංකාවේ එන්නත්කරණ වැඩසටහනට බලපෑම් එල්ල වී ඇත්තේ ඇස්ට්‍රාසෙනෙකා දෙවන මාත්‍රාව ලබාදීමට තවත් මාත්‍රා ලක්ෂ 6ක ප්‍රමාණයක් සපයා ගැනීම අභියෝගයක් වී තිබීම හේතුවෙන්.\nමේ අතර, ඇස්ට්‍රාසෙනෙකා එන්නත් වෙනත් රටවලට ලබාදීමට ඇති හැකියාව පිළිබදව සොයා බලමින් සිටින බව ඇමරිකාව ප්‍රකාශ කළා.\nඅප කළ විමසීමකදී මෙරට ඇමරිකානු තානාපති කාර්යාලයේ මහජන සම්බන්ධතා නිලධාරී ඩේවිඩ් මැක් ගයර් පැවසුවේ ඇමරිකාවෙන් ඇස්ට්‍රාසෙනෙකා එන්නත් නැව්ගත කිරීමට පෙර එහි ගුණාත්මකභාවය පිළිබද එරට ආහාර සහ ඖෂධ පාලන අධිකාරියේ අනුමැතිය හිමි විය යුතු බවයි.\nවෙනත් රටකට යැවීම සදහා අදාළ නෛතික ක්‍රියාවලිය සම්පූර්ණ කොට නිශ්කාශනය කළ ඇස්ට්‍රාසෙනෙකා එන්නත් තොග ඇමරිකාව සතුව නොමැති බවයි ඔහු වැඩිදුරටත් කියා සිටියේ.\nසිනොවැක් හා ඇස්ට්‍රාසෙනෙකා එන්නත් භාවිතයට ගැනෙන ඉන්දුනීසියාව තුළ චීනයේ නිෂ්පාදිත සිනොෆාම් එන්නත හදිසි භාවිතයට අද අනුමැතිය ලබාදුන්නා.\nඒ, ඉන්දීය අපනයන තහනම හේතුවෙන් ඉන්දුනීසියාවේ එන්නත්කරණ වැඩසටහන මන්දගාමී වී ඇති පසුබිමකයි.\nකෙසේ වෙතත්, ලෝක සෞඛ්‍ය සංවිධානය සිනොෆාම් එන්නත හදිසි භාවිතය සඳහා අනුමැතිය ලබාදීමේ තීරණය අද ගැනීමට නියමිතව තිබුණ ද එම තීරණය දිනය තුළ අපේක්ෂා කළ නොහැකි බවට එහි ප්‍රකාශිකා ස්ටෙෆනි නිබෙහි ට්විටර් පණිවුඩයක් නිකුත් කරමින් සදහන් කළා.\nලොව දෙවනුවට වැඩිම ජනගහනයක් වෙසෙන රට වන ඉන්දියාවේ මේ වන විට මුළු ආසාදිත සංඛ්‍යාව මිලියන 18 ඉක්මවා ඇති අතර, වාර්තා වන සමස්ත කොරෝනා මරණ සංඛ්‍යාව දෙලක්ෂ 8330ක්.\nවිදෙස් වාර්තා සඳහන් කළේ ජනවාරි මාසයේ සිට මේ දක්වා එන්නත්කරණයට ලක් කර ඇත්තේ ඉන්දියාවේ ජනගහනයෙන් සියයට 9ක් පමණක් බවයි.\nඉන්දීය ජාතිකයෙකු සිය ට්විටර් ගිණුමට වීඩියෝවක් එක් කරමින් සඳහන් කර ඇත්තේ තමන් දින 28කට පෙර එන්නත්කරණයට ලියාපදිංචි වුවද මේ වනවිට එන්නත් නොමැති බවට සෞඛ්‍ය බලධාරීන් දැනුම් දී ඇති බවයි.\nමේ අතර, කොරෝනා ප්‍රතිශක්තීකරණ එන්නත් පළමු මාත්‍රාව ලබා ගත් ඇමෙරිකානුවන් මිලියන 5 කට අධික පිරිසක් දෙවන මාත්‍රාව ලබා ගැනීම පැහැර හැර තිබෙනවා.\nඑම සංඛ්‍යාව ෆයිසර් සහ මොඩර්නා එන්නත් ලබා ගත් ඇමෙරිකානු ජනතාවගෙන් සියයට 8 ක ප්‍රමාණයක් බවයි ඇමෙරිකානු රෝග පාලන හා වැළැක්වීමේ මධ්‍යස්ථානය සඳහන් කළේ.\nඋණ වැනි රෝග ලක්ෂණ හා අතුරු ආබාධ වලට පවතින බිය හේතුවෙන් ඔවුන් දෙවන මාත්‍රාව ලබා ගැනීම මෙලෙස ප්‍රතික්ෂේප කර ඇති බවට වාර්තා වනවා.",
       "URL": "https://www.hirunews.lk/270019/ඉන්දියාවට-එල්ල-වූ-කොරෝනා-බලපෑමෙන්-රටවල්-රැසක-එන්නත්-ක්‍රියාවලියට-බාධා",
       "Category": "Local News",
       "Parent URL": "https://www.hirunews.lk/local-news.php?pageID=1985"
}