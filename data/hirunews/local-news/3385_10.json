{
       "Source": "hirunews",
       "Timestamp": "Thursday, 25 April 2019 - 12:40",
       "Headline": "මරාගෙන මැරෙන බෝම්බකරුවන් අතර කාන්තාවකුත්",
       "News Content": "පාස්කු ඉරිදා ප්‍රහාරයට පැමිණි මරාගෙන මැරෙන බෝම්බකරුවන් අන්තර්ජාලයට මුදාහළ ප්‍රහාරයට පෙර ඔවුන් පෙනී සිටි වීඩියෝවේ කාන්තාවක්ද සිටින බව කලීජ් ටයිම්ස් පුවත්පත වාර්තා කළා.\nඑහි සඳහන්ව ඇත්තේ මෙම වීඩියෝවේ පිරිමි පුද්ගලයන්ට පිටුපසින් මෙම මරාගෙන මැරෙන ප්‍රහාරය සඳහා සූදානම් වූ කාන්තාව සිටින බවයි.\nසැකකරුවන් වීඩියෝව අවසානයේ එකිනෙනකාගේ දෑත් තබා පොරොන්දුවක් ලබාදෙන අවස්ථාවේ මෙම කාන්තාවගේ අත එහි පැහැදිළිව දැක්වෙන අයුරු  කලීජ් ටයිම්ස් පුවත්පත වාර්තා කළා.\nප්‍රහාරය එල්ලවූ පසුගිය 21 වනදා අබු උබයිඩා ඇතුලූ හත්දෙනෙකු පෙනී සිටින වීඩියෝවක් අයි.එස්. ත්‍රස්ත සංවිධානයට සහය දක්වන අල් ගුරාබා සමාජ මාධ්‍ය පිටුව මගින් මුදාහැර තිබුණා.\nශ්‍රී ලංකාව තුළ මරාගෙන මැරෙන ප්‍රහාර එල්ල කළ ජාතික තවුහිත් ජමාත් ත්‍රස්ත සංවිධානය, අයි.එස්. ත්‍රස්තවාදීන්ගේ අනුග්‍රහය මත ක්‍රියාත්මක වන ස්වයං විකල්ප මතධාරී සංවිධානයක් ලෙසයි සැළකෙන්නේ.\nකලීජ් ටයිම්ස් පුවත්පත සිය වාර්තාව මගින් වැඩිදුරටත් දක්වා ඇත්තේ ශ්‍රී ලංකාව තුළ මරාගෙන මැරෙන බෝම්බ ප්‍රහාරයට එක්වූ මෙම කාන්තාව ඇතුලූ සෙසු පුද්ගලයින් ආර්ථික ස්ථාවරයක් සහිත ඉහළ හෝ මැදි ආදායම් ලබන පවුල්වල සාමාජිකයන් බවයි.\nඑසේම ඔවුන් උසස් අධ්‍යාපනයක් ලබා ඇති බවයි කලීජ් ටයිම්ස් පුවත්පත වැඩිදුරටත් වාර්තා කළේ.",
       "URL": "https://www.hirunews.lk/215148/මරාගෙන-මැරෙන-බෝම්බකරුවන්-අතර-කාන්තාවකුත්",
       "Category": "Local News",
       "Parent URL": "https://www.hirunews.lk/local-news.php?pageID=3385"
}