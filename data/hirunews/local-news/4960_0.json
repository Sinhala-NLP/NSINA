{
       "Source": "hirunews",
       "Timestamp": "Tuesday, 19 July 2016 - 7:38",
       "Headline": "අගමැති අද සිංගප්පූරුවේ ශ්‍රී ලාංකිකයන් සහ ව්‍යාපාරිකයින් හමුවේ",
       "News Content": "මේ වසර අවසන්වීමට ප්‍රථම ඉන්දු - ශ්‍රී ලංකා ආර්ථික සහ තාක්ෂණික සහයෝගීතා ගිවිසුම හෙවත් එට්කා ගිවිසුමට අත්සන් තබන බව අග්‍රාමාත්‍ය රනිල් වික්‍රමසිංහ පවසනවා.\nඅග්‍රාමාත්‍යවරයා මේ බව සදහන් කළේ සිංගප්පූරුවේ රැෆල්ස් නාගරික සම්මන්ත්‍රණ කේන්ද්‍රයේදී ඊයේ පැවති දකුණු ආසියානු ඩයස්පෝරා සමුළුවේ ආරම්භක සැසිවාරය මුඛ්‍ය දේශනය අමතමින්.\nකලාපීය ගිවිසුම් මගින් ලබන වසර වන විට දකුණු ආසියාවේ දක්ෂිණ උප කලාපයට සහ සිංගප්පූරුවට ත්‍රෛපාක්ෂික සැලැස්මකට එක්වීමට හැකි වනු ඇති බව අග්‍රාමාත්‍ය රනිල් වික්‍රමසිංහ එහිදී ප්‍රකාශ කළා.\nශ්‍රී ලංකාව සහ සිංගප්පූරුව අතර නිදහස් වෙළඳ ගිවිසුමක් සකස් කිරීම ඇතුළු අවබෝධතා ගිවිසුම් 5කට අග්‍රාමාත්‍ය රනිල් වික්‍රමසිංහ සහ සිංගප්පූරු අග්‍රාමාත්‍ය ලී ෂියැං ලූං ඊයේ අත්සන් තැබුවා.\nශ්‍රී ලංකාව සහ සිංගප්පූරුව අතර නිදහස් වෙළඳ ගිවිසුමක් සකස් කිරීම සදහා කටයුතු ආරම්භ කිරීමේ එකඟතා ප්‍රකාශයට අත්සන් තැබුවේ සංවර්ධන උපාය මාර්ග සහ ජාත්‍යන්තර වෙළඳ අමාත්‍ය මලික් සමරවික්‍රම සහ සිංගප්පූරුවේ වෙළඳ සහ කර්මාන්ත අමාත්‍ය එස්. ඊශ්වරන්.\nබස්නාහිර මෙගා පොලිස් සංවර්ධන ක්‍රියාවලිය සඳහා වූ අවබෝධතා ගිවිසුමට මෙගා පොලිස් අමාත්‍යාංශ ලේකම් නිහාල් රූපසිංහ සහ සිංගප්පූරු ජාත්‍යන්තර ව්‍යවසාය ආයතනයේ ප්‍රධාන විධායක නිලධාරී ටැන් සූන් කිම් අත්සන් තැබුවා.\nමේ අතර, අග්‍රාමාත්‍ය රනිල් වික්‍රමසිංහ අද දිනයේදී සිංගප්පූරුවේ සිටින ශ්‍රී ලාංකික ජන කොටස සහ එරට ව්‍යාපාරික ප්‍රජාව මුණ ගැසීමට නියමිතයි.",
       "URL": "https://www.hirunews.lk/138376/අගමැති-අද-සිංගප්පූරුවේ-ශ්‍රී-ලාංකිකයන්-සහ-ව්‍යාපාරිකයින්-හමුවේ",
       "Category": "Local News",
       "Parent URL": "https://www.hirunews.lk/local-news.php?pageID=4960"
}