{
       "Source": "hirunews",
       "Timestamp": "Wednesday, 14 September 2022 - 19:18",
       "Headline": "නෙළුම් කුළුන මහජනතාවට හෙට (15) විවෘත වෙයි",
       "News Content": "දකුණු ආසියාවේ උසම සන්නිවේදන කුළුණ ලෙස සැලකෙන නෙළුම් කුළුන හෙට සිට ජනතාව සඳහා විවෘත කෙරෙනවා.\nමීටර් 300ක පමණ උසින් යුත් මෙම කුළුණ වාණිජ්‍යමය වශයෙන් ප්‍රතිලාභ ලබා ගැනීමේ අරමුණෙන් ආයෝජන අවස්ථා සඳහා විවර කිරීමට ද නියමිතයි.\nඒ අනුව ව්‍යාපාර සඳහා කාර්යාල පහසුකම්, ප්‍රදර්ශනාගාර, සම්මන්ත්‍රණශාලා මෙන්ම සුවිශේෂී අලෙවිසැල් සඳහා නෙළුම් කුළුණේ පවතින මහල් ආයෝජකයින්ට ලබා ගැනීමට අවස්ථාව සළසා දී තිබෙනවා.\nඑමෙන්ම එහි ජාත්‍යන්තර මට්ටමේ උත්සව, ප්‍රසංග සහ ප්‍රදර්ශන සංවිධාන කිරීමට අවස්ථාව හිමි වනු ඇති.\nමෙහිදී දේශිය පුද්ගලයන්ට රුපියල් 500 සහ 2000 ප්‍රවේශපත්‍ර වෙන්කර ඇති අතර විදේශිකයෙකුගෙන් අයකරන මුදල ඇමරිකානු ඩොලර් 20ක්.\nරුපියල් 2000ක ප්‍රවේශ පත්‍රයක් ලබා ගන්නා ඕනැම අයෙකුට පෝලිම්වල රැදි නොසිට නෙළුම් කුළුන පරිශ්‍රයට ඇතුළුවීමේ හැකියාව සහ අවස්ථා කිහිපයකදී වුවද කුළුණේ ඉහළට යාමට හැකියාව පවතිනවා.\nරුපියල් 500ක ප්‍රවේශපත්‍රයක් ලබා ගන්නා අයෙකුට කුළුණේ ඉහළට යා හැක්කේ එක් වරක් පමණයි.\nසතියේ දිනවල පස්වරු 02 සිට රාත්‍රි 10 දක්වාත් සති අන්තයේ දහවල් 12 සිට රාත්‍රි 11 දක්වාත් නෙලුම් කුලුණ ජනතාව සදහා විවෘතව පවතිනවා.\nමේ අතර නෙලුම් කුලුණ නැරඹීම සදහා ප්‍රවේශ පත්‍ර ලෙස සදහන් ව්‍යාජ ප්‍රවේශපත්‍ර සමාජ මාධ්‍ය තුළ සංසරණය වන බවත් එවැනි ප්‍රවේශපත්‍රයක් ශ්‍රී ලංකා සංචාරක සංවර්ධන අධිකාරිය විසින් නිකුත් නොකළ බවත් සංචාරක සහ ඉඩම් සංවර්ධන අමාත්‍යංශය ප්‍රකාශ කළා.",
       "URL": "https://www.hirunews.lk/315390/නෙළුම්-කුළුන-මහජනතාවට-හෙට-15-විවෘත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=868"
}