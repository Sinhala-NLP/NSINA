{
       "Source": "hirunews",
       "Timestamp": "Friday, 18 March 2022 - 8:01",
       "Headline": "ශ්‍රී ලංකාව සමඟ සාකච්ඡා අරඹන්න අයි.එම්.එෆ්. සූදානම් (වීඩියෝ)",
       "News Content": "මෙරට ආර්ථිකය ප්‍රකෘතිමත් කරලීම සඳහා සහාය වීමේ අරමුණින් ශ්‍රී ලංකාව සමඟ සාකච්ඡා පැවැත්වීමට සූදානම් බව ජාත්‍යන්තර මූල්‍ය අරමුදල පවසනවා.\nජනාධිපතිවරයා ජාතිය අමතා සිදු කළ ප්‍රකාශයේදී ද මූල්‍ය අරමුදලේ වැඩසටහන ඉදිරියට ගෙන යාමට සිය අභිලාෂය ප්‍රකාශ කළා.\nඒ පිළිබඳ අදහස් දක්වමින් මූල්‍ය අරමුදලේ ප්‍රකාශක ජෙරී රයිස් කියා සිටියේ මූල්‍ය අරමුදලේ සහය දක්වන වැඩසටහන ක්‍රියාකාරීව සළකා බැලීමට ලක් රජය කැමැත්ත පළ කර ඇති බවයි.\nමුදල් අමාත්‍ය බැසිල් රාජපක්ෂ අප්‍රේල් මාසයේ වොෂින්ටනයේ සංචාරය කරන විට ශ්‍රී ලංකාවට සහය විය හැකි හොඳම ආකාරය පිළිබඳව සාකච්ඡා කිරීමට බලාපොරොත්තු වන බවයි ඔහු වැඩිදුරටත් සඳහන් කළේ.\nමූල්‍ය අරමුදල ශ්‍රී ලංකාව සම්බන්ධයෙන් සකස් කළ ආටිකල් ෆෝ ඇගයීම් වාර්තාව සම්බන්ධයෙන් පසුගියදා දිවයිනට පැමිණි මූල්‍ය අරමුදලේ ආසියා - පැසිෆික් කලාපීය ප්‍රධානියා, ජනාධිපතිවරයාද දැනුවත් කළා.\nමෙරට ණය තත්වය තිරසාර නොවන අතර, දැඩි මූල්‍ය විනයක් පවත්වාගැනීමේ වැදගත්කම එම වාර්තාව මගින් පෙන්වා දී තිබෙනවා.",
       "URL": "https://www.hirunews.lk/299741/ශ්‍රී-ලංකාව-සමඟ-සාකච්ඡා-අරඹන්න-අයි-එම්-එෆ්-සූදානම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1287"
}