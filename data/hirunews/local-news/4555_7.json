{
       "Source": "hirunews",
       "Timestamp": "Thursday, 20 April 2017 - 17:03",
       "Headline": "අසාධ්‍ය රෝගියෙකු නාවික හමුදා සහයෙන් ගොඩබිමට (ඡායාරූප)",
       "News Content": "ධීවර හා ජලජ සම්පත් දෙපාර්තමේන්තුව මගින් සිදු කළ දැනුම් දීමකට අනුව බහුදින ධීවර යාත්‍රාවක සිටි අසාධ්‍ය රෝගියෙකු වෛද්‍ය ප්‍රථිකාර සඳහා කඩිනමින් ගොඩබිමට රැගෙන ඒමට නාවික හමුදාව අද (20) කටයුතු කළා.\nපසුගිය 6 වන දින බේරුවල ධීවර වරායෙන් ධීවර කටයුතු සඳහා පිටත්ව ගොස් තිබූ ‘ග්‍රෙගරි 1’ නමැති බහුදින යාත්‍රාවේ ගමන් ගත් ධීවරයෙකු හදිසි හෘදයාබාධ තත්වයකට ගොදුරු වී තිබුණා.\nඑම තොරතුරු ලද විගස දකුණු නාවික විධානයට අනුයුක්ත පී 414 වේග ප්‍රහාරක යාත්‍රාව රෝගියා රැගෙන ඒම සඳහා පිටත් කර යැවීමට නාවික හමුදාව කටයුතු කළ අතර ගාල්ල ප්‍රදීපාගාරයේ සිට නාවික සැතපුම් 42 ක පමණ දුරකදී එම රෝගියා වේග ප්‍රහාරක යාත්‍රාව වෙත නංවාගෙන නිරුපද්‍රිතව ගාල්ල වරාය වෙත රැගෙන ඒමෙන් අනතුරුව ඔහු වෛද්‍ය ප්‍රථිකාර සඳහා ගාල්ල, කරාපිටිය ශික්ෂණ රෝහල වෙත ඇතුළත් කිරීමට කටයුතු කෙරුණා.",
       "URL": "https://www.hirunews.lk/159595/අසාධ්‍ය-රෝගියෙකු-නාවික-හමුදා-සහයෙන්-ගොඩබිමට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4555"
}