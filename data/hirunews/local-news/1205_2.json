{
       "Source": "hirunews",
       "Timestamp": "Thursday, 28 April 2022 - 14:03",
       "Headline": "කුමාර වෙල්ගමගෙන් කතානායකට ලිපියක්",
       "News Content": "සමගි ජන බලවේගය නියෝජනය කරන පාර්ලිමේන්තු මන්ත්‍රී කුමාර වෙල්ගම අද කතානායකවරයා වෙත ලිපියක් භාර දී තිබෙනවා.\nඑමගින් ඔහු දක්වා ඇත්තේ, විශ්වාසභංග හෝ අන්තර්වාර ආණ්ඩු පිළිබඳ ගෙනෙන යෝජනා කිසිවකට තමන් අත්සන් නොකරන බවයි.\nඒ කිසිවකට පක්ෂව හෝ විපක්ෂව තමා ඡන්දය භාවිත නො කරන බව ද ඔහු සිය ලිපියේ දක්වා තිබෙනවා.\nඑමගින් ඔහු වැඩිදුරටත් දක්වා ඇත්තේ, වත්මන් ජනාධිපතිවරයා රාජ්‍ය නායකයා ලෙස කටයුතු කරන අවසන් තත්පරය දක්වා රජයේ කිසිදු කටයුත්තකට සහය නොදක්වන බවයි.\nඑසේම, අර්බුදයෙන් රට සහ ජනතාව බේරා ගැනීම සඳහා පාර්ලිමේන්තුව ගත යුතු ක්‍රියාමාර්ග 7ක් ද පාර්ලිමේන්තු මන්ත්‍රී කුමාර වෙල්ගම කතානායකවරයාට භාර දුන් ලිපියේ දක්වා තිබෙනවා.\nමීළඟ පාර්ලිමේන්තු වාරයේදී ජනාධිපති වැය ශීර්ෂ සියල්ල කපාහැරීම, එවිට ජනාධිපතිවරයාට ඉල්ලා අස්වීමට සිදුවන අතර පුරප්පාඩු ජනාධිපති ධුරයට මාස 3ක් සඳහා වැඩබලන ජනාධිපති ලෙස අගවිනිසුරු පත්කර ගැනීම, එකී මාස 3 තුළ විධායක ජනාධිපති ධුරය අහෝසි කර නාමික ජනාධිපති පදවියට සුදුස්සෙකු පත්කර ගැනීම, වෘත්තීයවේදීන් කිහිපදෙනෙකු ජාතික ලැයිස්තුවෙන් පාර්ලිමේන්තුවට තෝරා පත්කරගෙන 20 දෙනෙකු නොවැඩි අන්තර් පාලන කැබිනට් මණ්ඩලයක් පත්කර ගැනීම, ඉන් දෙසතියක් ඇතුළත ජනතා ගැටලුවලට කඩිනමින් විසඳුම් ලබාගැනීම සහ අන්තර් පාලන ආණ්ඩුවට වසරක් ගතවීමට පෙර පාර්ලිමේන්තුව විසුරුවාහැර මැතිවරණයක් පැවැත්වීම යන යෝජනා ඊට ඇතුළත්.",
       "URL": "https://www.hirunews.lk/303007/කුමාර-වෙල්ගමගෙන්-කතානායකට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=1205"
}