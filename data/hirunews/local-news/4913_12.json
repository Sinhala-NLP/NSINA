{
       "Source": "hirunews",
       "Timestamp": "Monday, 22 August 2016 - 7:30",
       "Headline": "වනඅලින්ගේ මග වෙනස් වෙයි",
       "News Content": "දුම්රිය මාර්ග හරහා වන අලි ගමන් කරමින් සිටි මාර්ගය මේ වනවිට වෙනස් කර ඇති බව දුම්රිය දෙපාර්තමේන්තුව පවසනවා.\nඑම දෙපාර්තමේන්තුව සිදුකළ සමීක්ෂණයකින් හෙළි වී ඇත්තේ වසර ගණනක් සිට අලිමංකඩ ලෙස පැවති ස්ථාන හරහා වන අලි මේ වනවිට ගමන් නොකරන බවයි.\nමේ අතර, දුම්රිය මාර්ගයේ වන අලි මාරු වන ස්ථානවල වේග සීමා පුවරු සවිකිරීම සම්බන්ධයෙන් ද දුම්රිය දෙපාර්තමේන්තුවේ අවධානය යොමුව තිබෙනවා.\nමේ යටතේ වන අලි නිතර දුම්රිය මාර්ගය හරහා ගමන් කරන ස්ථාන රියදුරන්ට මනාව පෙනෙන ලෙස සැකසීමට ද කටයුතු කරනු ඇති.\nමන්නාරම සිට කොළඹ බලා ධාවනය වෙමින් තිබූ දුම්රියක සෙට්ටිකුලම දුම්රිය ස්ථානය ආසන්නයේදී වනඅලි 4 දෙනෙකු ගැටී මියගියේ පසුගිය 16 වන දායි.\nමෙම අනතුරත් සමග දුම්රිය දෙපාර්තමේන්තුව සහ වනජීවි දෙපාර්තමේන්තුවේ නිළධාරීන් එක්ව දුම්රිය මාර්ගයේ වන අලි නිතර ගමන් කරන ස්ථාන සම්බන්ධයෙන් සොයා බැලීමට ඊයේ (21) සහ පෙරේදා (20) ක්ෂේත්‍ර චාරිකාවක නිරත වුණා.\nඑමගින් ලැබෙන දත්ත සහ තොරතුරු අනුව ඉදිරියේදී ක්‍රියාමාර්ග ගන්නා බවයි දුම්රිය ගමනාගමන අධිකාරි විජය සමරසිංහ සදහන් කළේ.",
       "URL": "https://www.hirunews.lk/141178/වනඅලින්ගේ-මග-වෙනස්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4913"
}