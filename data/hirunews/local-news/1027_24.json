{
       "Source": "hirunews",
       "Timestamp": "Tuesday, 12 July 2022 - 6:50",
       "Headline": "නිදහස් සේවක සංගමය ගුවන් තොටුපළ සේද මාවත මගී සේවා කටයුතුවලින් ඉවත් වෙයි",
       "News Content": "ශ්‍රී ලංකන් ගුවන් සමාගමේ නිදහස් සේවක සංගමයද කටුනායක ගුවන් තොටුපළ සේද මාවත මගී සේවා කටයුතුවලින් ඉවත් වීමට තීරණය කර තිබෙනවා.\nඒ රට තුළ මතු ව ඇති අර්බුදකාරී තත්ත්වය හමුවේ වගකිව යුත්තන් රට හැරයාමේ තත්වයක් මතුව ඇති බැවින් එම සේවා සැපයීම තුලින් ජනතා විරෝධයක් ඇති වීමේ අවධානමක් මතුවිය හැකි බව පවසමින්.\nමේ අතර, ආගමන හා විගමන නිලධාරීන්ගේ සංගමය ප්‍රකාශ කළේ, තමන් ආරම්භ කර ඇති වර්ජනය ක්‍රියාත්මක වන්නේ සේද මාවත මගී නිෂ්කාශන ඒකකයේ පමණක් බවත් එය සාමාන්‍ය මගී පර්යන්තයේ නිෂ්කාශන රාජකාරී සඳහා බාධාවක් නො වන බව යි.\nපවතින අර්බුදකාරි වාතාවරණය හමුවේ චෝදනාවට ලක්වුූ හිටපු දේශපාලඥයන් රටින් පිටවීමට විරෝධය පළ කරමින් කටුනායක බණ්ඩාරනායක ජාත්‍යන්තර ගුවන් තොටුපළ තුල මුදල් ගෙවා ප්‍රභූවරුන් සිය ගුවන් ගමන් පහසුකම් සලකා ගන්නා සේද මාවතේ මගී නිශ්කාශන පර්යන්තයේ රාජකාරි කටයුතුවලින් ආගමන විගමන නිලධාරීන් අද අලුයම ඉවත්වුණා.\nමේ අතර විදෙස් ගතවීම සඳහා කටුනායක ගුවන් තොටුපළ පරිශ්‍රය වෙත පැමිණි හිටපු අමාත්‍ය බැසිල් රාජපක්ෂ ආගමන විගමන දෙපාර්තමේන්තු නිලධාරීන්ගේ විරෝධය හමුවේ අද අලුයම යලි හැරී ගිය බවයි වාර්තා වන්නේ.\nමෙවන් පසුබිමක සේද මාවතේ මගී නිෂ්කාශන කටයුතු සිදු කිරීමේ දී බලපෑම් එල්ල විය හැකි බැවින් තම සංගමය තවදුරටත් සේවයෙන් ඉවත්ව සිටින බව ශ්‍රී ලංකා ආගමන හා විගමන නිලධාරීන්ගේ සංගමයේ සභාපති කේ.ඒ.එස්. කණුගල කියා සිටියා.",
       "URL": "https://www.hirunews.lk/309746/නිදහස්-සේවක-සංගමය-ගුවන්-තොටුපළ-සේද-මාවත-මගී-සේවා-කටයුතුවලින්-ඉවත්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1027"
}