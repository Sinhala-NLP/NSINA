{
       "Source": "hirunews",
       "Timestamp": "Friday, 01 July 2022 - 20:42",
       "Headline": "IOC ඉන්ධන මාසයකට ප්‍රමාණවත් බව බෙදුම්කරුවන් කියයි (වීඩියෝ)",
       "News Content": "මෙරට අයි.ඕ.සී ඉන්ධන පිරවුම්හල් සඳහා මසකට අවශ්‍ය ඉන්ධන සංචිත ලංකා අයි.ඕ.සී සමාගම සතුව පවතින බව එම සමාගමේ ඉන්ධන බෙදුම්කරුවන්ගේ සංගමය පවසනවා.\nඑහි සභාපති කෝසල විදානආරච්චි මේ බව සඳහන් කළේ හිරු ප්‍රවෘත්ති අංශය සමග සාකච්ඡාවකට එක්වෙමින්.\nමේ අතර, ඉන්ධන අර්බුදය හේතුවෙන් හදිසි විදුලි බිඳ වැටුම් යථා තත්ත්වයට පත් කිරීමේදී යම් ප්‍රමාදයන් සිදුවිය හැකි බව ලංකා විදුලිබල මණ්ඩලය ප්‍රකාශ කළා.\nනිවේදනයක් නිකුත් කරමින් ඔවුන් පෙන්වා දෙන්නේ විදුලි බිඳවැටුම් යථා තත්ත්වයට පත් කිරීම සහ නඩත්තු කටයුතු සඳහා රථ වාහන යොමු කිරීමේදී ඉන්ධන හිඟය හේතුවෙන් ප්‍රමුඛතාවයන් හඳුනා ගනමින් වාහන යොමු කිරීමට සිදුව ඇති බවයි.\nසම්පත් සීමිත වීමේ අභියෝගය ලංවිම පාලනයෙන් බැහැර කරුණක් වුව ද පාරිභෝගික ජනතාව වෙත සිදුවන අපහසුතා අවම කර ගැනීම සඳහා හැකි ඉක්මනින් විදුලිය සැපයීමට කැපවී සිටින බව ද ලංකා විදුලිබල මණ්ඩලය නිකුත් කළ නිවේදනයේ වැඩිදුරටත් දැක්වෙනවා.\nමේ අතර, සෞඛ්‍ය සේවකයින් සඳහා ඉන්ධන ලබාගැනීමට සිකුරාදා දිනය නම් කර ඇතත් පසුගිය සතියේ මෙන්ම අදත් දිවයිනේ ඇතැම් ප්‍රදේශවලදී එම කටයුතුවලට බාධා මතුව තිබූ බව අප වාර්තාකරුවන් පෙන්වා දුන්නා.\nඉදිරි සතියේ සෞඛ්‍ය සේවය පවත්වාගෙන යාම සඳහා වෛද්‍යවරුන් ඇතුලු සෞඛ්‍ය කාර්ය මණ්ඩලයට ඉන්ධන ලබාදීමේ වැඩසටහන අදත් දිවයින පුරා ක්‍රියාත්මක කෙරුණේ සිපෙට්කෝ පිරවුම්හල් 82 කදීයි.\nඑහෙත් අදත් දිවයිනේ ඇතැම් ප්‍රදේශවලදී සෞඛ්‍ය කාර්ය මණ්ඩල ඉන්ධන ලබාගැනීමට යාමේදී ගැටළුවලට මුහුණපා තිබුණා.\nගාල්ල දිස්ත්‍රික්කයේ සියලු රජයේ රෝහල්වල වෛද්‍යවරුන් අද දිනයේදී වෘත්තිය ක්‍රියාමාර්ගයක නිරතවුණේ ඉන්ධන ලබාගැනීමේදී මතුව ඇති දුෂ්කරතාවලට විසඳුම් ලබාදෙන ලෙස ඉල්ලමින්.\nගාල්ල - කොටුව සමූපකාර ඉන්ධන පිරවුම්හලෙන් සෞඛ්‍ය කාර්ය මණ්ඩලය සඳහා අද දිනයේදී ඉන්ධන ලබාදෙන බව දැනුම්දී තිබූ පසුබිමක වෛද්‍යවරුන් ඇතුලු කාර්ය මණ්ඩල ඊයේ රාත්‍රීයේ සිට පෝලිමේ රැඳී සිට තිබුණා. එහෙත් මීට පෙර ටෝකන් ලබාදී තිබූ පිරිසකට අද දිනයේ එම පිරවුම්හලෙන් ඉන්ධන ලබාදෙන බව දැනුම්දීමත් සමඟ දෙපාර්ශවය අතර බහින්බස්වීමක් හටගෙන තිබුණා.\nමහරගම නාවින්න සිපෙට්කෝ ඉන්ධන පිරවුම්හලේදී අද ගැටලුකාරි තත්ත්වයක් හට ගෙන තිබුණේ ඉන්ධන ලබාදීමේදී සුළු සෞඛ්‍ය සේවකයන් සඳහා අඩු සැලකිල්ලක් දක්වා වෛද්‍යවරුන්ට වැඩි සැලකිල්ලක් දක්වමින් ඉන්ධන ලබා දීමට එරෙහිවයි.\nමීට අමතරව, ඉන්ධන ලබා ගැනීමේදී සෞඛ්‍ය සේවකයන් සහ පෝලිම්වල රැදී සිටි පිරිස් අතර ද උණුසුම් තත්ත්වයන් වාර්තා වුණා.\nමේ අතර, ලාෆ් ගෑස් සිලින්ඩර 50 කට ආසන්න සංඛ්‍යාවක් අලෙවිය සඳහා සගවා ගෙන සිටි අඹුසැමි යුවලක් ඇතුළු 5 දෙනෙකු හෝමාගම ප්‍රදේශයේදී පොලීසිය අද අත්අඩංගුවට ගෙන තිබුණා.\nඑවන් පසුබිමක් තුල ගෑස් සිලින්ඩර පාරිභෝගිකයින්ට කඩිනමින් ලබාදීම සඳහා සිය බෙදාහැරීමේ මෙහෙයුම් කටයුතු පුළුල් කරන බවයි ලාෆ් සමාගම පැවසුවේ.\nනිවේදනයක් නිකුත් කරමින් එම සමාගම පෙන්වා දෙන්නේ මෙරටට ආනයනය කළ ගෑස් මේ වනවිට සිය පිරවුම් පර්යන්තයන්හි පිරවීමේ ක්‍රියාවලියට ලක්වෙමින් පවතින බවයි.\nඑලෙස පිරවූ ගෑස් සිලින්ඩර විශාල වශයෙන් දෛනිකව ගෘහස්ථ වෙළඳපොල වෙත බෙදාහැරීමේ නියෝජිතවරුන් මෙන්ම අලෙවි නියෝජිතවරුන් හරහා නිකුත් කරමින් සිටින බවයි ලාෆ් ගෑස් සමාගම පවසන්නේ.\nකෙසේ වෙතත් කූට ව්‍යාපාරිකයින් විසින් උපරිම සිල්ලර මිලට වඩා ගෑස් අලෙවි කරන බවට තොරතුරු වාර්තාවී ඇති බැවින් ඒ සම්බන්ධයෙන් තොරතුරු 1345 ලාෆ් ගෑස් පාරිභෝගික සේවා අංශය අමතා දැනුවත් කරන ලෙසද එම සමාගම දන්වා සිටිනවා.",
       "URL": "https://www.hirunews.lk/308757/ioc-ඉන්ධන-මාසයකට-ප්‍රමාණවත්-බව-බෙදුම්කරුවන්-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1053"
}