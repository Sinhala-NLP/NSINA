{
       "Source": "hirunews",
       "Timestamp": "Friday, 13 May 2022 - 11:37",
       "Headline": "ගාලුමුවදොරින් ජනපතිට අනතුරු ඇඟවීමක් (වීඩියෝ)",
       "News Content": "ඊයේ (12) ශ්‍රී ලංකාවේ නව අග්‍රාමාත්‍යවරයා ලෙස එක්සත් ජාතික පක්ෂ නායක රනිල් වික්‍රමසිංහ පත් කෙරුණා.\nඒ අනුව අද ඔහු අගමැති තනතුරේ රාජකාරි ද ආරම්භ කළා.\nනමුත් මෙම පත් කිරීම පිළිබඳ ගාලුමුවදොර අරගලකරුවන්ගේ දැඩි විවේචනයට භාජනය වී තිබෙනවා.\nරනිල් වික්‍රමසිංහ ව පත් කිරීමට සුළු මොහොකට පෙර ඕමල්පේ සොභිත හිමි හා කාදිනල් හිමි ප්‍රමුඛ පූජ්‍ය පක්ෂය විසින් මාධ්‍ය හමුවක් කැඳවමින්, රනිල් වික්‍රමසිංහ ව අග්‍රාමාත්‍ය තනතුරට පත් කිරීම පිළිබඳ දැඩි දෝෂ දර්ශනයක් ඉදිරිපත් කළා.\nමේ අතර ඊයේ ගාලුමුවදොර ගෝඨාගෝගම අරගල භූමිය නියෝජනය කරන නියෝජිතයන් ද මාධය සාකච්ඡාවක් කැඳවා තිබුණේ, මෙම පත් කිරීම නුසුදුසු එකක් බව පවසමින්.\nඑහි දී සමාජවාදී තරුණ සංගමයේ ජාතික සංවිධායක එරංග ගුණසේකර අදහස් දක්වමින් කියා සිටියේ, නව අග්‍රාමාත්‍ය තනතුරට රනිල් වික්‍රමසිංහ පත් කිරීම මළ මිනියකට පණ දීමක් හා සමාන වන බව යි.\nඑසේ ම ගෝඨාභය රාජපක්ෂ ව එලවා දැමීමේ අරගලයෙන් කිසිසේත් ම ඉවත් නො වන බවත් එයට සමාවන්න යනුවෙනුත් ඔහු අවධාරණය කළා.",
       "URL": "https://www.hirunews.lk/304209/ගාලුමුවදොරින්-ජනපතිට-අනතුරු-ඇඟවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1172"
}