{
       "Source": "hirunews",
       "Timestamp": "Wednesday, 15 March 2017 - 16:47",
       "Headline": "ත්‍රිරෝද රථයක ගමන් කළ අයෙකුට හඳපාන්ගොඩදී වෙඩි ප්‍රහාරයක්",
       "News Content": "ඉංගිරිය - හඳපාන්ගොඩ ප්‍රදේශයේදී ත්‍රිරෝද රථයකින් ගමන් කරමින් සිටි පුද්ගලයෙකුට අද පස්වරුවේ වෙඩි ප්‍රහාරයක් එල්ලවී තිබෙනවා.\nඑහිදී තුවාල ලැබූ ඔහු ප්‍රතිකාර සඳහා හොරණ රෝහලට ඇතුළත් කළ බවයි පොලීසිය ප්‍රකාශ කළේ.\nඔහුගේ අතකට සහ පපු ප්‍රදේශයට වෙඩි ප්‍රහාර එල්ලවී ඇති බව සඳහන්.\nමෙම පුද්ගලයාගේ පුතෙකුද කළකට පෙර ඝාතනයට ලක්ව තිබෙනවා.\nඅද පස්වරු 3.15 ත් 3.30 ත් අතර හඳපාන්ගොඩ කැකුණදොල පාලම අසලදීයි මෙම වෙඩි තැබීම සිදුව ඇත්තේ.\nඑම අවස්ථාවේ ත්‍රී රෝද රථයේ පුද්ගලයන් දෙදෙනෙකු ගමන් කර තිබෙනවා.\nනාඳුනන පුද්ගලයකු විසින් වෙඩි තබා පළාගොස් ඇති අතර තුවාල ලැබු ත්‍රී රෝද රථයේ රියදුරා රථය නොනවත්වා සිය දියණියගේ නිවසට ධාවනය කර ඇතැයි සඳහන්.\nඅනතුරුව නිවැසියන් විසින් ඔහු ඉංගිරිය රෝහලට ඇතුලත් කිරීමෙන් අනතුරුව වැඩිදුර ප්‍රතිකාර සඳහා හොරණ රෝහලට මාරුකර යවා තිබෙනවා.\nමෙලෙස තුවාල ලබා ඇත්තේ වෙළ ඉහළ වෙන්දේසිවත්ත ප්‍රදේශයේ පදිංචි හොරණගේ ඒඩින් ප්‍රනාන්දු නම් 66 හැවිරිදි අයෙක්.\nතුවාලකරු සහ අනෙක් පුද්ගලයා අධිකරණ කටයුත්තක් සඳහා හොරණ අධිකරණයට ගොස් යළි පැමිණෙමින් සිටියදීයි වෙඩි ප්‍රහාරයට ලක්වී ඇත්තේ.\nත්‍රී රෝද රථයේ සිටි අනෙක් පුද්ගලයාට හානියක් සිදුව නැහැ.\nවෙඩි තැබීමට සම්බන්ධ සැකකරු හඳුනාගෙන ඇති අතර ඔහු අත්අඩංගුවට ගැනීම සඳහා ඉංගිරිය පොලිසිය විමර්ශණ ආරම්භ කර තිබෙනවා.\nමේ අතර ගිරිඋල්ල - හාල්පනේ ප්‍රදේශයේදී ද පුද්ගලයෙකු ඊයේ පහරදී ඝාතනය කර ඇති අතර, 50 හැවිරිදි ඔහු මාහරගම - පොත්ගුල්වත්ත ප්‍රදේශයේ පදිංචිකරුවෙක්.",
       "URL": "https://www.hirunews.lk/156937/ත්‍රිරෝද-රථයක-ගමන්-කළ-අයෙකුට-හඳපාන්ගොඩදී-වෙඩි-ප්‍රහාරයක්",
       "Category": "Local News",
       "Parent URL": "https://www.hirunews.lk/local-news.php?pageID=4612"
}