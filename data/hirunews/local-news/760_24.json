{
       "Source": "hirunews",
       "Timestamp": "Thursday, 03 November 2022 - 7:38",
       "Headline": "කැබිතිගොල්ලෑව පොලිස් නිලධාරියාගේ ඝාතනයට තවත් පහක් අත් අඩංගුවට",
       "News Content": "අනුරාධපුර - කැබිතිගොල්ලෑව - රඹකැපූවැව ප්‍රදේශයේ දී විරෝධතාවක් අතරතුර ප්‍රදේශවාසීන්ගේ පහර කෑමට ලක්ව පොලිස් නිලධාරියෙකු ජීවිතක්ෂයට පත්වීමේ සිද්ධියට සම්බන්ධ තවත් 05 දෙනෙකු පොලිසිය අත්අඩංගුවට ගෙන තිබෙනවා.\nවිමර්ශන සිදු කරන උසස් පොලිස් නිලධාරියෙකු සඳහන් කළේ, මෙම සැකකරුවන් ඊයේ (02) අත්අඩංගුවට ගත් බව යි.\nසිද්ධියට අදාළ ව මීට පෙර අත්අඩංගුවට ගත් හිමිනම ඇතුළු 15 දෙනෙකුගෙන් 13 දෙනෙකු ලබන 10 වැනි දා රක්ෂිත බන්ධනාගාරගත කළ අතර, එක් අයෙකු රඳවාගෙන ප්‍රශ්න කිරීමට අවසර ලබාගෙන තිබුණා.\nමෙලෙස රඳවාගෙන ප්‍රශ්න කිරීමට පොලිසිය අවසර ලබාගෙන තිබුණේ, අදාළ සිද්ධිය වීඩියෝ කළ පුද්ගලයා යි.\nඑමෙන්ම, තවත් කාන්තාවක් මුදාහැරීමට යි මහේස්ත්‍රාත්වරයා නියෝග කර තිබුණේ.\nඒ අනුව මේ වනවිට සිද්ධිය සම්බන්ධයෙන් අත්අඩංගුවට ගත් මුළු සංඛ්‍යාව 20ක්.\nවන අලි පහරදීමකින් පුද්ගලයෙකු මිය යෑමේ සිද්ධියකට විරෝධය පළ කරමින් රඹකැපූවැව ප්‍රදේශවාසීන් පසුගිය 31 වැනි දා රාත්‍රියේ විරෝධතාවක නිරත වූ අතර පොලිසිය පැමිණීමත් සමඟ විරෝධතාවයේ නිරත පිරිස පොලිස් ස්ථානාධිපතිවරයා ඇතුළු පිරිසට පහර දී රාජකාරී ගිනි අවිය පැහැරගැනීමට උත්සාහ දරා ඇති බවයි පොලිසිය සඳහන් කළේ.\nඑහි දී පොල්ලකින් හිසට පහරදීම හේතුවෙන් 54 හැවිරිදි පොලිස් සැරයන් ඒ.පී. සුනිල් මියගියා.\nමියගිය පොලිස් සැරයන්වරයා උපපොලිස් පරීක්ෂක තනතුරට උසස් කිරීමටයි පොලිස්පතිවරයා කටයුතු කළේ.",
       "URL": "https://www.hirunews.lk/319492/කැබිතිගොල්ලෑව-පොලිස්-නිලධාරියාගේ-ඝාතනයට-තවත්-පහක්-අත්-අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=760"
}