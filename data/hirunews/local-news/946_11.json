{
       "Source": "hirunews",
       "Timestamp": "Friday, 12 August 2022 - 19:08",
       "Headline": "චීන නෞකාවේ ගමනට බාධා කෙරෙන ප්‍රකාශයක් සිදු නොකළ බව ඉන්දියාව කියයි (වීඩියෝ)",
       "News Content": "චීනයේ යුවාන් වැන්ග් 5 නෞකාව ශ්‍රී ලංකාවේ හම්බන්තොට වරායට පැමිණීමේදී බාධා කෙරෙන ප්‍රකාශයක් සිදු නොකළ බව ඉන්දීය විදේශ කටයුතු අමාත්‍යාංශයේ මාධ්‍ය ප්‍රකාශක අරින්දම් බක්චි පවසනවා.\nමතභේදයට තුඩු දුන් අභ්‍යවකාශ නිරීක්ෂණ නෞකාව මේ වනවිට ඉන්දියානු සාගර කලාපයේ නාවික සැතපුම් 5 ක වේගයකින් යාත්‍රා කරමින් තිබෙනවා.\nහම්බන්තොට වරායට සේන්දුවීමට අවසරය ලැබෙන තෙක් එම චීන නෞකාව නාවික සැතපුම් 12 කට පමණ දුරින් රැදී සිටින ඇති බවටයි වාර්තා වන්නේ.\nඑම නෞකාවට හම්බන්තොට වරායට ඇතුළු වීම සඳහා ශ්‍රී ලංකා වරාය අධිකාරියේ අවසරය ලැබී නැහැ.\nඑළඹෙන 17 වනදා දක්වා යුවාන් වැන් 5 නෞකාව හම්බන්තොට වරායේ නැංගුරම් ලෑමට මෙරට විදේශ කටයුතු අමාත්‍යාංශය මීට පෙර අවසර ලබාදී තිබූ නමුත් පසුව විදේශ අමාත්‍යාංශය චීන තානාපති කාර්යාලය වෙත දැනුම්දී තිබුණේ නෞකාව හම්බන්තොට වරායට පැමිණෙන දිනය කල් දමන ලෙසයි.\nමේ අතර, චීනයේ නිෂ්පාදිත පී එන් එස් ටයිමූර් පාකිස්ථානු යුද නෞකාව අද පෙරවරුවේ කොළඹ වරායට ළඟා වුණා.\nඑම පාකිස්ථානු යුධ නෞකාව වේග ප්‍රහාරක අවි සහ මිසයිල දියත් කිරීමට හැකියාව පවතින අතර නෞකාව 15 වනදා පාකිස්ථානය බලා පිටත්වීමට නියමිතයි.",
       "URL": "https://www.hirunews.lk/312576/චීන-නෞකාවේ-ගමනට-බාධා-කෙරෙන-ප්‍රකාශයක්-සිදු-නොකළ-බව-ඉන්දියාව-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=946"
}