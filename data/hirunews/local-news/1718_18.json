{
       "Source": "hirunews",
       "Timestamp": "Wednesday, 01 September 2021 - 8:34",
       "Headline": "ඇමති කෙහෙලියගෙන් සෞඛ්‍ය බලධාරීන්ට උපදෙස්",
       "News Content": "තවත් කොරෝනා මරණ 194ක් වාර්තා වීමත් සමග මෙරට සමස්ත කොරෝනා මරණ සංඛ්‍යාව 9000 ඉක්මවා ගියා.\nඒ අනුව මෙරට සමස්ත මරණ සංඛ්‍යාව දැක්වෙන්නේ 9,185ක් ලෙසයි.\nසෞඛ්‍ය සේවා අධ්‍යක්ෂ ජනරාල්වරයා විසින් පෙරේදා සිදුවූ බවට ඊයේ තහවුරු කරන ලද මරණ 194න් 146ක්ම වයස අවුරුදු 60 ඉක්මවූ පුද්ගලයින් වනවා.\nඑමෙන්ම, වයස අවුරුදු 30ට වැඩි පුද්ගලයින් 45 දෙනෙකු ද කොරෝනා ආසාදනය වී ජීවිතක්ෂයට පත්වී ඇති බවයි රජයේ ප්‍රවෘත්ති දෙපාර්තමේන්තුව සදහන් කළේ.\nඑමෙන්ම, ඊයේ මෙරටින් නව ආසාදිතයන් 4,221 දෙනෙකු වාර්තාවීමත් සමඟ මෙරට සමස්ත ආසාදිතයින් සංඛ්‍යාව 440,302 ක් දක්වා ඉහළ ගියා.\nඊයේ හඳුනාගත් නව ආසාදිතයන් සියලුදෙනා අලුත් අවුරුදු කොවිඩ් පොකුරේ ආශ්‍රිතයන් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඒ අනුව තවදුරටත් රෝගීන් 56,961 දෙනෙකු ප්‍රතිකාර ලබන අතර, සුවය ලැබූ මුළු සංඛ්‍යාව374,156 ක්.\nදැනට කොරෝනා ආසාදිතයින් සදහා ඇඳන් 39,160ක් වෙන් කර ඇති අතර ඉන් 33,396කම ආසාදිතයින් සිටින බවයි සෞඛ්‍ය අමාත්‍යාංශය සදහන් කළේ.\nමීට අමතරව කොරෝනා දැඩි සත්කාර ඒකකවල පුද්ගලයින් 97 දෙනෙකු ප්‍රතිකාර ලබනවා.\nමේ අතර, වකුගඩු රෝගියෙකුට කොරෝනා ආසාදනය වූයේ නම් ඔවුන් වහාම ප්‍රතිකාර සඳහා රෝහල් ගතවීම අනිවාර්ය බව මාළිගාවත්ත ජාතික වකුගඩු ඒකකයේ විශේෂඥ වෛද්‍ය අර්ජුණ මාරසිංහ ප්‍රකාශ කළා.\nදිස්ත්‍රික් මට්ටමින් මේ වන විට සිදුකෙරෙන එන්නත්කරණ කටයුතු කඩිනම් කරන ලෙසට සෞඛ්‍ය අමාත්‍ය කෙහෙලිය රඹුක්වැල්ල බලධාරීන්ට උපදෙස් ලබාදී තිබෙනවා.\nමේ වන විට දෙවන මාත්‍රාව ලබාදීම බොහෝ ස්ථානවල සිදුකෙරෙන අතර එය නියමිත ස්ථානයේම නිසි අයුරින් ලබාදීමට හැකි සෑම පියවරක්ම ගන්නා ලෙසටයි අමාත්‍යවරයා උපදෙස් ලබාදී ඇත්තේ.\nලබන සතිය වන විට තවත් එන්නත් මිලියන 4ක් මෙරටට ලැබීමට නියමිත අතර එමගින් අවුරුදු 30 ඉක්ම වූ පිරිස් සඳහා ලබාදෙන එන්නත්කරණය පූර්ණ ලෙස අවසන් කිරීමට හැකි වනු ඇති බවට මෙහිදී සෞඛ්‍ය බලධාරීන් ප්‍රකාශ කර තිබෙනවා.",
       "URL": "https://www.hirunews.lk/281077/ඇමති-කෙහෙලියගෙන්-සෞඛ්‍ය-බලධාරීන්ට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1718"
}