{
       "Source": "hirunews",
       "Timestamp": "Wednesday, 10 August 2022 - 16:00",
       "Headline": "චීන නැවට දුන් අවසරය ඇමති වත් දන්නේ නෑ - මෙරට විදෙස් තානාපති කාර්යාල කිහිපයක්ම ඉවත් කර ගැනීමේ සූදානමක් - හිටපු ජනපති (වීඩියෝ)",
       "News Content": "චීනයේ යුවාන් වෑන්ග් 5 පර්යේෂණ නෞකාවට හම්බන්තොට වරායට පැමිණිම සඳහා ශ්‍රී ලංකා විදේශ කටයුතු අමාත්‍යාංශයේ නිලධාරීන් අනුමැතිය ලබා දී ඇත්තේ විදේශ අමාත්‍යවරයා පවා දැනුවත් කිරීමෙන් තොරව බව හිටපු ජනාධිපති මෛත්‍රීපාල සිරිසේන අද පාර්ලිමේන්තුවේදී පවසා සිටියා.\nඒ අනුව රටවල් අතර අර්බූදයක් ඇතිවන මට්ටමට මෙම ප්‍රශ්නය දුරදිග යෑම සම්බන්ධයෙන් විදේශ අමාත්‍යංශයේ නිලධාරීන් වගකිව යුතු බවයි හිටපු ජනාධිපතිවරයා අවධාරණය කරන්නේ.\nමෙම නෞකාව ශ්‍රී ලංකාවට පැමිණීමට අවසර ඉල්ලා ඇත්තේ පසුගිය ජුනි මස 28 වැනිදා යි.\nඒ අනුව එම නෞකාව ට ජූලි 12 වැනිදා හම්බන්තොට වරායට සේවා පහසුකම් ලබා ගැනීම සඳහා ඇතුළු වීමට විදේශ කටයුතු අමාත්‍යාංශය අවසර ලබා දී තිබෙනවා.\nකෙසේ වෙතත් එම අවසර නිකුත් කිරීම පිළිබඳව විදේශ අමාත්‍යවරයා දැනුම්වත් කර නැහැ.\nඒ ලද අවසරය අනුව මෙම නෞකාව ශ්‍රී ලංකාව බලා චීනයෙන් පිටත්ව ඇති අතර ඉන්දියාවෙන් එල්ල වන පීඩනය හමුවේ විදේශ කටයුතු අමාත්‍යංශය නැවතත් මෙම පර්යේෂණ නෞකාවට හම්බන්තොට වරායට පැමිණීම දින කිහිපයකින් කල් දමන ලෙස පවසා ඇත්තේ එය දියත් කර දින 24 ක් මුහුදේ යාත්‍රා කිරීමෙන් ද පසුව බවයි හිටපු ජනාධිපති මෛත්‍රිපාල සිරිසේන අද පාර්ලිමේන්තුවේදී පවසා සිටියේ.\nකෙසේ වෙතත් කලින් ලද අවසරය අනුව සැලසුම් කර සිදුකෙරුණු මෙම නාවික ගමන අනුව හෙට දිනයේ දී අදාළ නෞකාව හම්බන්තොට වරායට පැමිණීමට නියමිතව තිබුනා.\nකෙසේ වෙතත් ලබන 15 වැනි දා දක්වා හම්බන්තොට වරායට ඇතුළු වීමෙන් වළකින ලෙස විදේශ කටයුතු අමාත්‍යංශය අදාළ නෞකාව ට සිදුකළ දැනුම්දීම සමගින් එහි පර්යේෂණ කටයුතු සහ සේවා කටයුතුවල යෙදෙන 2000කට ආසන්න පිරිසකට ආහාර සහ ජලය පවා අහිමි වීමේ අවදානමක් ඇති බවයි හිටපු ජනාධිපති මෛත්‍රිපාල සිරිසේන අද පාර්ලිමේන්තුවේ දී වැඩිදුරටත් පවසා සිටියේ.\nමෙහිදී තවදුරටත් අදහස් දැක්වු ජනාධිපතිවරයා සඳහන් කළේ තව දින දෙකකින් චීනයේම නිෂ්පාදිත පී.එන්.එස් තයිමූර් (PNS Taimur) නැමති පාකිස්ථාන නාවික හමුදාවට අයත් මිසයිල දියත් කළ හැකි යුද නෞකාවක් කොළඹ වරායට පැමිණීමට නියමිත බවයි.\nමෙලෙස එකම රටක නෞකා 2කට දෙවිදිහකට සැලකීම ජාත්‍යන්තර සබඳතා බරපතල ලෙස පළුදු කරන කාරණයක් බවයි හිටපු ජනාධිපතිවරයා අවධාරණය කරන්නේ.\nඑමෙන්ම පාර්ලිමේන්තුව හමුවේ සිදු කළ කතාවේ දී ශ්‍රී ලංකාවේ විදේශ සබඳතා සම්බන්ධයෙන් ද අදහස් පළ කළ හිටපු ජනාධිපති වරයා කියා සිටියේය තමන් විසින් ශක්තිමත් කරන ලද විදෙස් සම්බන්ධතා පසුගිය වසර 3 ක කාලය තුළදී බරපතළ ලෙස බිඳ වැටුණු බවයි.\nවිශේෂයෙන්ම හිටපු ජනාධිපති ගෝඨාභය රාජපක්ෂ පාලන සමයේදී මුස්ලිම් රටවල් සමඟ පැවති සම්බන්ධතා බරපතල ලෙස දුරස් වූ බව හිටපු ජනාධිපති මෛත්‍රීපාල සිරිසේන අවධාරණය කරනවා.\nඑමෙන්ම යුරෝපාකරයේ රටවල් සහ ශ්‍රී ලංකාවට හිතවත් අනෙකුත් රටවල් අතර ද මේ වන විට මෙරට විදේශ ප්‍රතිපත්ති ය සම්බන්ධයෙන් යම්කිසි කුකුසක් මතු වී ඇති බවයි ඔහු සඳහන් කරන්නේ.\nඔහු වැඩිදුරටත් කියා සිටියේ ශ්‍රී ලංකාව ට සිය විදෙස් සම්බන්ධතා ශක්තිමත් කර ගැනීමකින් තොරව මේ වන විට මුහුණ පා ඇති ආර්ථික ගැටලුවලින් මිදීමට නොහැකි බවයි.\nඒ සඳහා එක්සත් ජාතීන්ගේ සංවිධානය ප්‍රමුඛ සියලු රටවල් සමඟ යහපත් විදේශ සම්බන්ධතාවක් ගොඩනගා ගත යුතු බව ඔහු පවසනවා.\nමෙහිදී වැඩිදුරටත් අදහස් දැක්වූ හිටපු ජනාධිපතිවරයා සඳහන් කළේ මේ වන විටත් මෙරට ස්ථාපිත කර ඇති විදේශ තානාපති කාර්යාල කිහිපයක් ම ඉවත් කර ගැනීම සම්බන්ධයෙන් රටවල් කිහිපයක් සලකා බලමින් පසුවන බවයි.\nකෙසේ වෙතත් එලෙස ඉවත් කර ගන්නා තානාපති කාර්යාල හෝ රටවල් හෙළිදරව් කිරීමෙන් හිටපු ජනාධිපතිවරයා වැළකී සිටියා.",
       "URL": "https://www.hirunews.lk/312416/චීන-නැවට-දුන්-අවසරය-ඇමති-වත්-දන්නේ-නෑ-මෙරට-විදෙස්-තානාපති-කාර්යාල-කිහිපයක්ම-ඉවත්-කර-ගැනීමේ-සූදානමක්-හිටපු-ජනපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=950"
}