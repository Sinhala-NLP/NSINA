{
       "Source": "hirunews",
       "Timestamp": "Monday, 02 May 2022 - 20:14",
       "Headline": "පෞද්ගලික තෙල් බවුසර් වර්ජනය අවසන් - ඉන්ධන බෙදා හැරීම පස්වරුවේ සිට (වීඩියෝ)",
       "News Content": "ප්‍රවාහන ගාස්තු ඉහල නංවන ලෙස ඉල්ලා ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය ආරම්භ කළ වර්ජනය අද පස්වරුවේ අවසන් කෙරුණා.\nඒ, ලංකා ඛනිජ තෙල් නීතිගත සංස්ථාවේ සභාපතිවරයා සමග අද පැවති සාකච්ඡාවකින් අනතුරුවයි.\nමේ අනුව ඉන්ධන ප්‍රවාහනය කිරීමේ කටයුතු අද පස්වරුවේ සිට යලි ආරම්භ කර තිබෙනවා.\nලංකා ඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ශාන්ත සිල්වා කියා සිටියේ ප්‍රවාහන ගාස්තු සියයට 30කින් ඉහළ නංවන බවට සංස්ථාවේ සභාපතිවරයා එකගතාව පළ කිරීම හේතුවෙන් වර්ජනය අවසන් කළ බවයි.\nමේ අතර, වර්ජනය පැවති අවස්ථාවේ ඉන්ධන ප්‍රවාහන කළ ටැංකි රථයකට අද පෙරවරුවේ අංගොඩ ගල්වාන මංසන්ධිය ආසන්නයේදි ගල්ප්‍රහාරයක් එල්ල කිරීමේ සිද්ධියක් සම්බන්ධයෙන් පොලිසිය පරීක්ෂණ ආරම්භ කර තිබෙනවා.\nකෙසේ වෙතත්, අද දිනයේ ඉන්ධන පිරවුම්හල් රැසක් වසා දමා තිබු අතර, විවෘතව පැවති පිරවුම්හල් අසල දිගු පෝලිම් දක්නට ලැබුණා.\nමේ අතර, රජයේ ප්‍රවෘත්ති දෙපාර්තමේන්තුවේ අද පැවති විදුලි බල හා බලශක්ති අමාත්‍ය කංචන විජේසේකර ප්‍රකාශ කළේ ප්‍රමාණවත් ඉන්ධන තොග පවතින බවයි.\nඉන්ධන ප්‍රමිතිය පිළිබද යම් සැකයක් ඇතිවුවහොත් දුරකථන අංක දෙකක් හරහා ඛනිජ තෙල් නීතිගත සංස්ථාවට ඒ සම්බන්ධයෙන් දැනුම්දිය හැකි බවද අමාත්‍යවරයා පැවසුවා.\nමේ අතර, නව විදුලි සබදතා ලබාදීම සීමා කිරීමට සිදුව ඇතැයි ලංකා විදුලිබල මණ්ඩලය පවසනවා.\nඑහි වැඩබලන සාමාන්‍යාධිකාරී ආචාර්ය රොහාන්ත අබේසේකර ප්‍රකාශ කළේ පවතින ආර්ථික අර්බුදය හමුවේ නව සබදතා ලබාදීමට අවශ්‍ය උපාංග ටෙන්ඩර් මගින් මිලදී ගැනීමට නොහැකි වීම ඊට හේතුව බවයි.\nමේ සම්බන්ධයෙන් මහජන උපයෝගීතා කොමිසම දැනුවත් කිරීමට ද පියවර ගන්නා බව විදුලිබල මණ්ඩලයේ වැඩබලන සාමාන්‍යාධිකාරීවරයා සදහන් කළා.",
       "URL": "https://www.hirunews.lk/303360/පෞද්ගලික-තෙල්-බවුසර්-වර්ජනය-අවසන්-ඉන්ධන-බෙදා-හැරීම-පස්වරුවේ-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1195"
}