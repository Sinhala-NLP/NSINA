{
       "Source": "hirunews",
       "Timestamp": "Saturday, 10 October 2020 - 18:53",
       "Headline": "සැමියාගේ පාපොච්චාරණයෙන් පසු ඝාතනය කළ බව කියූ ගැබිණි බිරිඳ බේරාගැනේ",
       "News Content": "විසි හතර හැවිරිදි තම ගර්භනී බිරිඳගේ ගෙළ සිරකර ඝාතනයට තැත් කළ පුද්ගලයෙකු කටුගස්තොට පොලීසිය මගින් අත්අඩංගුවට ගෙන තිබෙනවා.\nඊයේ රාත්‍රියේ කටුගස්තොට පොලීසියට පැමිණි 34 හැවිරිදි අදාළ සැකකරු තම බිරිඳ ඝාතනය කළ බවට පාපොච්චාරණයක්  සිදුකළ බවයි පොලීසිය සඳහන් කළේ.\nඔහු සිය බිරිඳ ඝාතනය කළ ආකාරය පොලීසියට විස්තර කළ අවස්ථාවේ ඒ පිළිබඳව අවධානය යොමුකළ කටුගස්තොට පොලීසියේ නිලධාරීන් කණ්ඩායමක් අදාළ පුද්ගලයාගේ නිවස වෙත පිටත් කර හැර තිබෙනවා.\nඑහිදී අදාළ කාන්තාවගේ ගෙළ සිරකර ඇඳෙහි වැටී සිටින ආකාරය නිරීක්ෂණය කළ පොලිස් නිලධාරීන් වහාම ඇය මහනුවර රෝහලට ඇතුළත් කිරීමටයි පියවර ගෙන ඇත්තේ.\nඒ අනුව ගර්භනී කාන්තාවගේ ජීවිතය බේරාගැනීමට හැකිවී තිබෙනවා.\nනැන්දම්මා සහ ලේලිය අතර හටගත් ආරවුලක් මත ඇගේ ස්වාමි පුරුෂයා මෙලෙස ඇය ඝාතනයට තැත් කර ඇති බවටයි පොලීසිය සිදුකළ මූලික විමර්ශනවලදී අනාවරණ වී ඇත්තේ.\nසැකකරු මහනුවර මහේස්ත්‍රාත්වරයා හමුවට ඉදිරිපත් කිරීමෙන් අනතුරුව ලබන 13 වනදා දක්වා රක්ෂිත බන්ධනාගාර ගත කර තිබෙනවා.",
       "URL": "https://www.hirunews.lk/252241/සැමියාගේ-පාපොච්චාරණයෙන්-පසු-ඝාතනය-කළ-බව-කියූ-ගැබිණි-බිරිඳ-බේරාගැනේ",
       "Category": "Local News",
       "Parent URL": "https://www.hirunews.lk/local-news.php?pageID=2398"
}