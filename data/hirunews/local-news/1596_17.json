{
       "Source": "hirunews",
       "Timestamp": "Saturday, 30 October 2021 - 6:59",
       "Headline": "එක් පන්දුවාරයක දී හයේ පහර 04ක් එල්ල කරමින් පාකිස්ථානය, ඇෆ්ගනිස්ථානයෙන් ජය උදුරා ගනී",
       "News Content": "පන්දුවාර විස්සයි විස්ස ලෝක කුසලාන තරගාවලියේ සුපිරි 12 වටයේ ඇෆ්ගනිස්තානය සමඟ පැවති තරගය කඩුලු 05කින් ජය ගන්නට පාකිස්ථාන කණ්ඩායම ඊයේ සමත් වුණා.\nඩුබායි ජාත්‍යන්තර ක්‍රීඩාංගනයේ දී පැවති මෙම තරගය ආරම්භයේ සිටම ඉතා තියුණු මුහුණුවරක් ගත්තේ තරගයේ වැඩි වාසි විවිධ අවස්ථා වලදී කණ්ඩායම් දෙකටම දෝලනය වීම හේතුවෙන්.\nතරගයේ කාසිය වාසිය දිනූ ඇෆ්ගනිස්ථාන ක්‍රීඩකයින් පළමුව පන්දුවට පහර දීමට තීරණය කළ අතර ඔවුන් නියමිත පන්දුවාර 20 තුළ කඩුලු 06ක් දැවී ලකුණු 147ක් රැස් කිරීමට සමත් වුණා.\nඇෆ්ගන් ඉනිමේ අවසන් පන්දුවාර තුනේ දී ප්‍රහාරාත්මක පිති හරඹයක් දියත් කළ නායක මොහොමඩ් නබී සහ ගුල්බදින් නබී සිය කණ්ඩායම ලකුණු 147 මට්ටමට ඔසවා තැබුවා.\nලකුණු 148ක පිළිතුරු ඉනිම ක්‍රීඩා කළ පාකිස්ථාන කණ්ඩායම පන්දුවාර 19ක් තුල දී කඩුලු 05ක් පමණක් දැවී එම ඉලක්කය පසුකර ගියා.\nඑහිදී පාකිස්ථාන කණ්ඩායම වෙනුවෙන් නායක බාබර් අසාම් ලකුණු 51ක් රැස්කළ අතර රෂිඩ් ඛාන් පාකිස්ථාන කඩුලු 02ක් බිද දැමුවා.\nමෙහිදී අවසන් පන්දුවාර 02 තුළ තරගය ජයග්‍රහණය කිරීමට පාකිස්ථාන කණ්ඩායමට ලකුණු 24ක් ලබාගැනීමට යුතුව තිබුණා.\nපාකිස්ථාන පිතිකරු ෂොයිබ් මලික්ගේ දැවී යාමෙන් පසු පිටියට පිවිසි ශධාබ් ඛාන් සමඟ එක්වූ අසීෆ් අලී, ඉනිමේ 19 වන පන්දුවාරයේ දී එම ඉලක්කය සපුරා ගැනීමට සමත් වුණේ කරීම් ජනට් යැවූ එම පන්දුවාරයේ දී දැවැන්ත 06 පහර 04ක් එල්ල කරමින්.\nකෙසේ වෙතත් ෂොයිබ් මලික් දැවී යාමෙන් පසු ක්‍රීඩාගාරයට යෑමට පෙර අසීෆ් අලීට කිසියම් උපදෙසක් ලබාදන ආකාරය ද දක්නට ලැබුණා.\nපාකිස්ථාන ඉනිමේ 19 වන පන්දුවාරයේ ලකුණු සටහන දැක්වුණේ 6,0,6,0,6,6ක් ලෙසටයි.\nසිය ඉනිමේ තවත් එක් පන්දුවාරයක් ඉතිරිව තිබී තරගය ජයගත් පාකිස්ථාන කණ්ඩායම සුපිරි 12 වටයේ තමන් මේ වනවිට සහභාගී වූ තරග 03ම ජයගෙන ඔවුන්ගේ කාණ්ඩයේ අපරාජිතව පසුවනවා.\nමෙම තරගයේ දී පන්දු 07කදී නොදැවී ලකුණු 25ක් රැස්කළ අසීෆ් අලී තරගයේ වීරයා ලෙස සම්මාන ලැබුවා.\nතරගයේ විශේෂ අවස්ථා පහතින්..",
       "URL": "https://www.hirunews.lk/286456/එක්-පන්දුවාරයක-දී-හයේ-පහර-04ක්-එල්ල-කරමින්-පාකිස්ථානය-ඇෆ්ගනිස්ථානයෙන්-ජය-උදුරා-ගනී",
       "Category": "Local News",
       "Parent URL": "https://www.hirunews.lk/local-news.php?pageID=1596"
}