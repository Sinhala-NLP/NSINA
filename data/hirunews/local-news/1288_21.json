{
       "Source": "hirunews",
       "Timestamp": "Thursday, 17 March 2022 - 8:20",
       "Headline": "කොතලාවල පනතට එරෙහි ව අන්තරෙන් සංකේත සත්‍යග්‍රහයක්",
       "News Content": "වසර දෙකකටත් වැඩි කලක් තිස්සේ විශ්වවිද්‍යාල වසා දමා ඇති බවත් ඒ අතර තුර කොතලාවල පෞද්ගලික විශ්වවිද්‍යාල පනත සම්මතකර ගැනීමට ආණ්ඩුව උත්සාහ කරන බවත් පවසමින් අන්තර් විශ්වවිද්‍යාලයීය ශිෂ්‍ය බලමණ්ඩලය විසින් සතියක සංකේත සත්‍යග්‍රහයක් කොළඹ කොටුව දුම්රියපොළ ඉදිරිපිට ආරම්භ කර තිබෙනවා.\nනිදහස් අධ්‍යාපනය වැනසීමට සහ උසස් අධ්‍යාපනය මිලිටරීකරණය කිරීමට පසුඩිය ආණ්ඩුව ගෙන ආ 'කොතලාවල පනත' නැවත වටයකින් 2021 වසරේ දී රාජපක්ෂ ආණ්ඩුව විසින් පාර්ලිමේන්තුවට ඉදිරිපත් කළ අතර, මෙම උත්සහයන් සියල්ල සිසු ජන විරෝධය හමුවේ හකුලා ගැනීමට සිදු වුණා.\nනමුත් අද වන විට එම පනතම නැවතත් රාජපක්ෂ ආණ්ඩුව මඟින් විවිධ සංශෝධන සිදු කළ බව පෙන්වමින් සහ විවිධ වචන හරඹ යොදමින් පාර්ලිමේන්තුවට තෙවැනි වරටත් ගෙන ඒමට නිර්ලජ්ජිත උත්සාහයකට ප්‍රයත්න දරන බව යි ඔවුන් පවසන්නේ.\nරටේ විශ්වවිද්‍යාල පද්ධතිය ඍජු ලෙස ම මිලිටරීකරණයට ලක් කරන මෙම පනත පෞද්ගලික විශ්වවිද්‍යාල ජාලයක් තැනීමට ඉඩ සකස්කර ගැනීමට දරන උත්සාහයක් බවත් ඔවුන් සඳහන් කරනවා.\nඑමෙන්ම පසුගිය වසර 30 පුරා අධ්‍යාපනය පෞද්ගලීකරණය කිරීමට ගත් උත්සාහයන් සාර්ථක නො වූ නිසා රටේ මිලිටරි යාන්ත්‍රණය ඒ සඳහා යොදාගැනීමට ද ආන්ඩුවේ උත්සාහයක් ඇති බව සත්‍යග්‍රහයේ නිරත වන්නන් අවධාරණය කරනවා.\nරාජ්‍ය විශ්වවිද්‍යාල හමුදා කදවුරු බවට පරිවර්තනය කරමින් 1978 අංක 16 දරණ විශ්වවිද්‍යාල පනත කුණු කූඩයට විසි කරමින් මෙම නව පනත පාර්ලිමේන්තුවේ සම්මත කර ගැනීමට ආණ්ඩුව මේ මොහොතේ ද සූදානමින් සිටින බව යි එහි දී අවධාරණය කෙරුණේ.\nපෞද්ගලික උපාධි කඩවලට නීතිකභාවයක් මෙන්ම ඒවා මඟින් පිරිනමන උපාධිවලට පිළිගැනීමක් ලබා දීමට ද මේ හරහා ඉඩ සලසා ඇති බව අන්තර් විශ්වවිද්‍යාල ශිෂ්‍ය බලමණ්ඩලය තවදුරටත් හෙළිදරවු කරනවා.",
       "URL": "https://www.hirunews.lk/299679/කොතලාවල-පනතට-එරෙහි-ව-අන්තරෙන්-සංකේත-සත්‍යග්‍රහයක්",
       "Category": "Local News",
       "Parent URL": "https://www.hirunews.lk/local-news.php?pageID=1288"
}