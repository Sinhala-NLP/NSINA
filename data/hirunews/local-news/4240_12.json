{
       "Source": "hirunews",
       "Timestamp": "Wednesday, 01 November 2017 - 18:45",
       "Headline": "එකට යෑම ගැන කැබිනට් ප්‍රකාශකවරු දෙපැත්තක",
       "News Content": "ඉදිරි පළාත්පාලන මැතිවරණයේදී ශ්‍රී ලංකා නිදහස් පක්ෂය සහ එක්සත් ජාතික පක්ෂය පොදු සලකුණක් යටතේ තරග කිරීමට සූදානම් බව, සම කැබිනට් ප්‍රකාශක අමාත්‍ය රාජිත සේනාරත්න අද යළි ප්‍රකාශ කළා.\nඒ, කැබිනට් තීරණ දැනුම්දීමේ මාධ්‍ය හමුවට එක්වෙමින්.\nබේරුවල ආසනයෙන් එලෙස තරග කිරීමට මේ වනවිට තීරණය කර ඇති බවයි අමාත්‍යවරයා එහිදී කියා සිටියේ.\nඑහෙත් එම මාධ්‍ය හමුවටම එක්වූ සම කැබිනට් ප්‍රකාශක අමාත්‍ය දයාසිරි ජයසේකර කියා සිටියේ ශ්‍රී ලංකා නිදහස් පක්ෂයේ තවමත් එවැනි අදහසක් නොමැති බවයි.\nයෝජිත ආණ්ඩුක්‍රම ව්‍යස්ථාව සම්බන්ධයෙන් සහ තවත් කරුණු කිහිපයක් පිළිබඳව මෙහිදී නැගුණු ප්‍රශ්නවලට සම කැබිනට් ප්‍රකාශක අමාත්‍යවරුන් දෙදෙනා පිළිතුරු ලබාදුන්නා.\nඑහිදී දයාසිරි ජයසේකර අමාත්‍යවරයා කියා සිටියේ සියලූ පක්ෂ එකඟත්වයෙන් නව ව්‍යවස්ථාව පිළිබඳ කෙටුම්පත ගෙන ආ බවයි.\nනව ව්‍යවස්ථාව තුළින් ඒකීය භාවය තහවුරු වන බවද අමාත්‍ය රාජිත සේනාරත්න ඊට එක්වෙමින් ප්‍රකාශ කළා.",
       "URL": "https://www.hirunews.lk/175029/එකට-යෑම-ගැන-කැබිනට්-ප්‍රකාශකවරු-දෙපැත්තක",
       "Category": "Local News",
       "Parent URL": "https://www.hirunews.lk/local-news.php?pageID=4240"
}