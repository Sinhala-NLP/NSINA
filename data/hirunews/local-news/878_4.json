{
       "Source": "hirunews",
       "Timestamp": "Saturday, 10 September 2022 - 13:49",
       "Headline": "බිඳී ගිය අමුණෙන් බැටකන ගොවීන් (වීඩියෝ)",
       "News Content": "අහසින් වැටෙන එකදු දිය බිදත් හෝ මුහුදට යෑමට නොදී රැක ගන්න පෙර රජ දරුවන් කටයුතු කළේ ජල සම්පතේ ඇති වටිනාකම සැබැවින්ම\nහඳුනාගත් නිසාවෙන්.\nනමුත් වර්තමානයේ දී බලධාරීන්ගේ අත්තනෝමතික ක්‍රියාකලාපයන් හේතුවෙන් ගොවි බිම් දහස් ගණනක් අස්වැද්දීමට හැකි ජල සම්පත නිකරුණේ අපතේ යනවා.\nමේ පොලොන්නරු තමන්කඩුව ප්‍රදේශයෙන් වාර්තාවන එවන් ජාතික අපරාධයක්.\nපොලොන්නරු තමන්කඩුව ප්‍රදේශ ලේකම් කොට්ඨාසයේ පිහිටි සමගි ගොවි අමුණ ඉදිවන්නේ 1974 වර්ෂයේ දී.\nඊට ජලය ලබාගනු ලබන්නේ කඩවල වැව සහ තඹල වැව යන කුඩා වැව්වලින්.\nඑම වැව්වලින් කුඹුර සඳහා ජලය ලබා දිමෙන් පසුව එම ජලය කුබුක් අරුව ඔය දිගේ මහවැලි ගඟට ගලා යන බැවින් නික වැව ප්‍රදේශයේදී එම ඔය හරස් කර සමගි අමුණ ඉදිකර තිබෙනවා.\nඒ ජලය අපතේ යාම වලක්වා ගැනීම අරමුණු කරගනිමින්.\nමෙහි ජලයෙන් කුඹුරු අක්කර 100ක වැඩි ප්‍රමාණයක් අස්වද්දන අතර ඉන් ගොවි පවුල් 150කට වැඩි පිරිසක් සිය දිවි සරි කරගන්නවා.\nදැනට වසර කිපයක පෙර මේ අමුනේ තරමක කුහරයක් මතු වී තිබි ඇති අතර ගොවින් මේ සම්බන්ධව ප්‍රදේශ බලධාරින් දැනුවත් කර තිබුනත් නිසි පියවරක් ගෙන තිබුණේ නැහැ.\nපසුව එම කුහරය දිනෙන් දින විශාල වී අමුණේ ජලය රඳවන ප්‍රධාන බැම්ම මීට මාස කිහිපයකට ඉහතදී කැඩී ගොස් තිබුණා.\nසමගි ගොවි අමුණ කැඩීයාමත් සමඟ සිය කුඹුරු අස්වැද්දීමට නොහැකිව තමන්කඩුව ප්‍රදේශයේ ගොවින් මේ වන විට දැඩි අපහසුතාවයට ලක්ව ඇති අතර ගොවින් ඉල්ලා සිටින්නේ කඩිනමින් මෙම අමුණ සකසා දෙන ලෙසයි.",
       "URL": "https://www.hirunews.lk/315047/බිඳී-ගිය-අමුණෙන්-බැටකන-ගොවීන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=878"
}