{
       "Source": "hirunews",
       "Timestamp": "Monday, 20 June 2022 - 7:44",
       "Headline": "කළුතර ඉන්ධන පිරවුම්හලක කළබලයක් හමුදාව අහසට වෙඩි තබයි - අයි.ඕ.සී. තෙල් බවුසර 23 ක් කොළඹට",
       "News Content": "කළුතර - මීගහතැන්න - පැලවත්ත ඉන්ධන පිරවුම්හලේ ඊයේ පස්වරුවේ ඇතිවූ කළහකාරී තත්වය ව්‍යර්ථ කිරීම සඳහා යුද හමුදාව අහසට වෙඩි තබා තිබෙනවා.\nඉන්ධන ලබාගැනීමට පැමිණි පුද්ගලයෙකු විසින් ඔහුගේ මෝටර් රථයට ඉන්ධන ලබාගෙන පසුව බූලියකටද ඉන්ධන ලබාගැනීමට යාමේදී එහි ආරක්ෂාව සඳහා යොදවා සිටි යුද හමුදා සෙබළෙකෙු ඊට විරෝධය පළ කර ඇති බවයි පොලිසිය සඳහන් කළේ.\nඑහිදී යුද හමුදා සෙබළාගේ ගිනි අවිය උදුරාගැනීමට පිරිසක් උත්සාහ කිරීමත් සමඟත් එය පාලනය කිරීමට අහසට වෙඩි තබා තිබෙනවා.\nකෙසේ වෙතත් මෙම සිද්ධිය සම්බන්ධයෙන් අධිකරණයට කරුණු වාර්තා කිරීමට නියමිත බවයි වාර්තාවන්නේ.\nමේ අතර පවතින ඉන්ධන අර්බුදය හමුවේ කොළඹ කලාපයට බෙදාහැරීම සඳහා අයි.ඕ.සී. සමාගම ඉන්ධන බවුසර 23 ක් ඊයේ නිකුත් කර තිබෙනවා.\nඑහි කළමනාකාර අධ්‍යක්ෂ මනෝජ් ගුප්තා ට්විටර් සටහනක් තබමින් කියා සිටියේ ත්‍රිකුණාමල පර්යන්තය ඊයේ විවෘත කර මෙලෙස කඩිනමින් ඉන්ධන බවුසර නිකුත් කිරීමට කටයුතු කළ බවයි.\nඑමෙන්ම ලංගම ඩිපෝ මගින් අඛණ්ඩව ඉන්ධන ලබාදීමට එකඟතාවය පළ කිරීම හේතුවෙන් අද සිට සමස්ත බස් ප්‍රමාණයෙන් සියයට 50ක් ධාවනය කිරීමට පියවර ගන්නා බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළා.\nමේ අතර අද සිට පැය දෙකහමාරක විදුලි කප්පාදුවක් සිදුකරන බව මහජන උපයෝගීතා කොමිසමේ සභාපති ජනක රත්නායක ප්‍රකාශ කළා.\nකොළඹ ඊයේ මාධ්‍ය හමුවක් කැඳවමින් ඔහු කියා සිටියේ ඉදිරියේදී විදේශ විනිමය උපයන සියලු ආයතන ඩොලර්වලින් විදුලි බිල ගෙවිය යුතු බවට යෝජනාවක් ඉදිරිපත් කර ඇති බවයි.",
       "URL": "https://www.hirunews.lk/307629/කළුතර-ඉන්ධන-පිරවුම්හලක-කළබලයක්-හමුදාව-අහසට-වෙඩි-තබයි-අයි-ඕ-සී-තෙල්-බවුසර-23-ක්-කොළඹට",
       "Category": "Local News",
       "Parent URL": "https://www.hirunews.lk/local-news.php?pageID=1082"
}