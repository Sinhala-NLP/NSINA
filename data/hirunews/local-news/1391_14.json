{
       "Source": "hirunews",
       "Timestamp": "Friday, 28 January 2022 - 15:16",
       "Headline": "වල් බිහි වුණු මහජන සම්පත - දෑස් විවර නොවුණු බලධාරින් (වීඩියෝ)",
       "News Content": "විදේශ විනිමය ද උපයමින් විශාල පිරිසකට රැකියා අවස්ථා ලබාදීමේ හැකියාව තිබිය දී විනාශවෙමින් පවතින කර්මාන්ත ශාලාවක් පිළිබඳවයි, අද (28) රතු මිනිත්තුවේ අවධානය.\nමේ මහජන මුදලින් ඉදිකර වල් වැදීමට ඉඩහැර ඇති තවත් එක් රාජ්‍ය සම්පතක්.\nමධ්‍යම පළාතේ විශාලතම පේෂ කර්මාන්ත ශාලාව වන මෙය පිහිටා ඇත්තේ මහනුවර - ගලගෙදර - නියංගොඩ ප්‍රදේශයේයි.\n1970 වසරේදී එවක සමගි පෙරමුණු රජය විසින් මෙම කර්මාන්ත ශාලාව පිහිටුවා ඇත්තේ දේශීය කර්මාන්ත නගා සිටුවීමේ අරමුණින්.\nඉන් බිහි කළ නිමැවුම් රටවල් කිහිපයකටම අපනයනද කර තිබුණා.\nදශක කිහිපයකට පෙර රටට ඩොලර් ගෙනදුන් මෙම කර්මාන්තශාලව අද වනවිට වල් වැදී තිබීම කණගාටුවට කරුණක්.\n200 දෙනෙකුට පමණ රැකියා අවස්ථා ලබා දීමට හැකියාව ඇති මෙම කර්මාන්ත ශාලාව පිළිබඳව ප්‍රදේශයේ ජනතාව අවස්ථා කිහිපයකදී බලධාරින් දැනුවත් කළත් ඉන් ඵලක් වී නැහැ.\nදේශීය නිෂ්පාදකයන් රැකගන්නා බවට පුරසාරම් දොඩන සමයක මේ සම්පත් පොලවට පස්වන්නේ මහජන මුදල් රැකගැනීමට දේශපාලඥයින් තුළ ඇති උනන්දුව\nමොනවට පසක් කරමින්.\nදේශීය නිෂ්පාදකයින් සවිමත් කරමින් අපනයන ආදායම ද නංවා ලිය හැකි මෙම සම්පත විනාශ වී යාමට ඉඩ නොදී රැක ගන්නා තෙක් රතු මිනිත්තුව අවධානයෙන්.",
       "URL": "https://www.hirunews.lk/295466/වල්-බිහි-වුණු-මහජන-සම්පත-දෑස්-විවර-නොවුණු-බලධාරින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1391"
}