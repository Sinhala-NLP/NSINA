{
       "Source": "hirunews",
       "Timestamp": "Sunday, 05 February 2017 - 12:55",
       "Headline": "අල්ලස් විමර්ශනයෙන් පසු රන්ජන් ගැන තීරණය කරනවා - ශ්‍රී ලංකා පරිපාලන සංගමය",
       "News Content": "අල්ලස් කොමිසමේ විමර්ශනයෙන් පසු රන්ජන් රාමනායක නියෝජ්‍ය අමාත්‍යවරයාගේ ක්‍රියාකලාපය පිළිබඳ ගතයුතු ඉදිරි ක්‍රියාමාර්ග තීරණය කරන බව ශ්‍රී ලංකා පරිපාලන සේවා සංගමය පවසනවා.\nගම්පහ - දිවුලපිටිය - දූනගහ ප්‍රදේශයේ සිදුකෙරෙන පස් කැපීමක් සම්බන්ධයෙන් සොයා බැලීමට ගිය අවස්ථාවේදී දිවුලපිටිය ප්‍රාදේශීය ලේකම්වරියට නියෝජ්‍ය අමාත්‍ය රන්ජන් රාමනායක දුරකථනයෙන් බැන වැදුණේ පසුගිය 26 වන දායි.\nපසුව ශ්‍රී ලංකා පරිපාලන සේවා සංගමය අදාළ සිද්ධිය සම්බන්ධයෙන් නියෝජ්‍ය අමාත්‍යවරයාට දැඩි විරෝධය පළ කළ අතර, පසුගිය 30 වනදා ගම්පහ දිස්ත්‍රික්කයේ සියලූම ප්‍රාදේශීය ලේකම් කාර්යාලවල සේවකයින් සේවයෙන් ඉවත්වී වර්ජනයක නිරතවුණා.\nඅනතුරුව පරිපාලන සේවා සංගමය සඳහන් කළේ පෙරේදා දිනය වනවිට නියෝජ්‍ය අමාත්‍ය රන්ජන් රාමනායක ඇතිවූ සිද්ධිය පිළිබඳව  ප්‍රාදේශීය ලේකම්වරියගෙන් සමාව නොගතහොත් දිවයින පුරා දැඩි වෘත්තිය සමිති ක්‍රියාමාර්ගයකට යොමු වන බවයි.\nඊට තවත් වෘත්තිය සමිති කිහිපයකම සහයෝගයද පළ වුණා.\nකොළඹ අද පැවති මාධ්‍ය හමුවකට එක්වෙමින් ශ්‍රී ලංකා පරිපාලන සේවා සංගමයේ සභාපති රංජිත් ආරියරත්න සඳහන් කළේ සිද්ධිය ඇතිවූ දිනයේ නියෝජ්‍ය අමාත්‍ය රන්ජන් රාමනායක දිවුලපිටිය ප්‍රාදේශීය ලේකම්වරියට එල්ල කළ චෝදනා සම්පූර්ණයෙන්ම අසත්‍යය බවයි.\nමේ අතර නියෝජ්‍ය අමාත්‍යවරයා විසින්ම ප්‍රාදේශීය ලේකම්වරියට එරෙහිව අල්ලස් කොමිසමේ සිදුකර ඇති පැමිණිල්ල පිළිබඳව කඩිනම් විමර්ශනයක් සිදුකළ යුතු බවයි පරිපාලන සංගමය පවසන්නේ.\nඑතෙක් ක්‍රියාමාර්ගවලින් වැළකී සිටින අතර, අල්ලස් කොමිසමේ පරීක්ෂණයෙන් නිලධාරිනිය නිවැරදි වුවහොත් නියෝජ්‍ය අමාත්‍යවරයා අනිවාර්යයෙන්ම සමාව ගත යුතු බව ශ්‍රී ලංකා පරිපාලන සේවා සංගමයේ සභාපති රංජිත් ආරියරත්න කියා සිටියා.",
       "URL": "https://www.hirunews.lk/153709/අල්ලස්-විමර්ශනයෙන්-පසු-රන්ජන්-ගැන-තීරණය-කරනවා-ශ්‍රී-ලංකා-පරිපාලන-සංගමය",
       "Category": "Local News",
       "Parent URL": "https://www.hirunews.lk/local-news.php?pageID=4676"
}