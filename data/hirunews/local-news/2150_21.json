{
       "Source": "hirunews",
       "Timestamp": "Saturday, 13 February 2021 - 7:35",
       "Headline": "කොරෝනා මර්දන වියදම රුපියල් බිලියන 110 යි - පී.සී.ආර්. සඳහා පමණක් දෛනිකව මිලියන 100 ක්",
       "News Content": "නව කොරෝනා ආසාදිතයින් 940 දෙනෙකු ඊයේ වාර්තා වීමත් සමඟ මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව මේ වනවිට 74,056 දක්වා ඉහළ ගොස් තිබෙනවා.\nඒ අනුව අඛන්ඩව 900 කට අධික කොරෝනා ආසාදිතයින් දිවයිනෙන් වාර්තා වූ 04 වන දිනය ඊයේ දිනයයි.\nමේ වනවිට මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොල සහ බන්ධනාගාර ආශ්‍රිත කොරෝනා පොකුරේ ආසාදිතයින් සංඛ්‍යාව 70,030 ක් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nදිවයිනේ රෝහල් කිහිපයක ආසාදිතයින් 6,688 දෙනෙකු තවදුරටත් ප්‍රතිකාර ලබනවා. ඊයේ දිනයේදී තවත් ආසාදිතයින් 773 දෙනෙකු සුවය ලබා රෝහල්වලින් පිටත්ව යෑමත් සමඟ මෙරට සුවය ලැබූ සමස්ත කොරෝනා ආසාදිතයින්ගේ සංඛ්‍යාව 66,984 ක්.\nඑමෙන්ම, තවත් කොරෝනා මරණ 05 ක් වාර්තාවීමත් සමඟ මෙරට සමස්ත කොරෝනා මරණ සංඛ්‍යාවද 384 ක් දක්වා ඉහළ ගියා.\nරජයේ ප්‍රවෘත්ති දෙපාර්තමේන්තුව නිවේදනය කළේ කොටගල පදිංචි 63 හැවිරිදි පුද්ගලයෙකු උග්‍ර කොවිඩ් නියුමෝනියාව හේතුවෙන් නුවරඑලිය දිස්ත්‍රික් රෝහලේදී ජීවිතක්ෂයට පත්ව ඇති බවයි. අනුරාධපුර ශික්ෂණ රෝහලේදී මතුගම පදිංචි 79 හැවිරිදි අයෙකු ජීවිතක්ෂයට පත්ව ඇති අතර, ඔහුගේ මරණයට හේතු වී ඇත්තේ කොවිඩ් නියුමෝනියාව සහ වකුගඩු අක්‍රීයවීමයි.\nකොවිඩ් නියුමෝනියාව, උග්‍ර දියවැඩියාව සහ අධි රුධිර පීඩනය හේතුවෙන් කොටහේනේ පදිංචි 69 හැවිරිදි පුද්ගලයෙකු ජීවිතක්ෂයට පත්ව තිබෙනවා. ඒ, මුල්ලේරියාව මූලික රෝහලේදීයි. එසේම, කොළඹ 08 ප්‍රදේශයේ පදිංචි 59 හැවිරිදි පුද්ගලයෙකු සහ කොළඹ 12 ප්‍රදේශයේ පදිංචි 49 හැවිරිදි පුද්ගලයෙකුද ජීවිතක්ෂයට පත්වුණා. වැලිසර ලය රෝහලේදී ඔවුන් මියගොස් තිබූ අතර, මරණවලට හේතු වී තිබුණේ පෙනහළු රෝගී තත්ත්වය, කොවිඩ් නියුමෝනියාව සහ ශ්වසන පද්ධතිය අක්‍රීය වීමයි.\nමේ අතර, කොවිෂීල්ඩ් එන්නත්කරණ වැඩසටහන යටතේ ඊයේ වනවිට පුද්ගලයින් එක්ලක්ෂ 79,197 දෙනෙකුට එන්නතේ පළමු මාත්‍රාව ලබාදී තිබෙනවා. ඊයේ දිනයේදී එලෙස එන්නත් ලබාදුන් සංඛ්‍යාව 1,110 ක් බවයි වසංගත රෝග විද්‍යා අංශය සඳහන් කළේ.\nකොරෝනා මර්දනය සඳහා රජය මේ වනවිට රුපියල් බිලියන 110 ක් වැය කර තිබෙනවා. කොවිඩ් රෝග පාලන රාජ්‍ය අමාත්‍යාංශයේ ලේකම් විශේෂඥ වෛද්‍ය අමල් හර්ෂ සඳහන් කළේ දිනකට පී.සී.ආර්. පරීක්ෂණ සඳහා රුපියල් මිලියන 100 ක් වැය වන බවයි.\nඑසේම, සෞඛ්‍ය අමාත්‍යාංශයේ නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ මේ වනවිට බි්‍රතාන්‍යයේ පැතිර යන ඉහළ ප්‍රචාරණ හැකියාවක් සහිත බී 1-1-7 කොරෝනා වෛරස් ප්‍රභේදය මෙරටින් හඳුනාගෙන ඇති බැවින් ජනතාව දැඩි ලෙස නිසි සෞඛ්‍ය උපදෙස් පිළිපැදීම සිදුකළ යුතු බවයි.",
       "URL": "https://www.hirunews.lk/262459/කොරෝනා-මර්දන-වියදම-රුපියල්-බිලියන-110-යි-පී-සී-ආර්-සඳහා-පමණක්-දෛනිකව-මිලියන-100-ක්",
       "Category": "Local News",
       "Parent URL": "https://www.hirunews.lk/local-news.php?pageID=2150"
}