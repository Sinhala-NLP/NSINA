{
       "Source": "hirunews",
       "Timestamp": "Wednesday, 20 July 2022 - 20:07",
       "Headline": "හෙට තෙල් දෙන බව කිව්වත්, ටැංකි රථ හිමියන්ට තවමත් කැඳවීමක් නැහැ (වීඩියෝ)",
       "News Content": "හෙට සිට සිපෙට්කෝ පිරවුම්හල් හරහා ඉන්ධන බෙදාහැරීමේදී වාහනයේ අවසන් අංකය අනුව රථවාහනවලට ඉන්ධන ලබාදීමට තීරණයක් ගෙන තිබුණත්, පෞද්ගලික ටැංකි රථ හිමියන්ට ඉන්ධන බෙදා හැරීම සඳහා මෙතෙක් කැඳවීමක් සිදුකර නොමැති බව ඛනිජ තෙල් පෞද්ගලික ටැංකි රථ හිමියන්ගේ සංගමය ප්‍රකාශ කළා.\nජාතික ඉන්ධන අවසර පත්‍රය, ජූලි 25 වන සඳුදා සිට ක්‍රියාත්මක වනතුරු හෙට සිට ඉන්ධන බෙදා හැරෙන බවත්, ඒ සඳහා සීමාවන් පනවන බවත් විදුලිබල හා බලශක්ති අමාත්‍යාංශය ඊයේ නිවේදනය කළා.\nඒ අනුව, යතුරුපැදියකට උපරිම රුපියල් 1,500ක සීමාවකට යටත්ව ඉන්ධන නිකුත් කෙරෙන අතර, ත්‍රිරෝද රථයකට ඉන්ධන ලබාදෙන්නේ රුපියල් 2,000 ක උපරිමයකට යටත්වයි. අනෙකුත් වාහන සඳහා රුපියල් 7,000ක උපරිම මුදලකට යටත්ව ඉන්ධන නිකුත් කෙරෙනු ඇති.\nඒ අනුව 0, 1, 2 අංක සඳහා අඟහරුවාදා සහ සෙනසුරාදා දින වෙන් කර ඇති අතර, 3, 4, 5 සඳහා වෙන් කර ඇත්තේ බ්‍රහස්පතින්දා සහ ඉරිදා දිනයන්.\nඊට අමතරව අවසන් අංකය 6, 7, 8 සහ 9 යන අංක යෙදෙන රථවාහන සඳහා සඳුදා, බදාදා සහ සිකුරාදා දින වෙන් කර තිබෙනවා.\nජාතික ඉන්ධන අවසර පත්‍ර ක්‍රමය, කොළඹ නගරයේ ස්ථාන කිහිපයක හෙට සිට 24 වනදා දක්වා පරීක්ෂාවට ලක් කිරීමටයි සැළසුම් කර ඇත්තේ.\nඅනතුරුව මෙම ක්‍රමවේදය මුළු දිවයින පුරාම ජූලි 25 වන සඳුදා සිට ක්‍රියාත්මක කෙරෙනවා.\nකෙසේ වෙතත්, තවදුරටත් ඉන්ධන පිරවුම්හල් අසල ජනතාව දිගු පෝලිම්වල රැදී සිටින ආකාරය දැක ගත හැකියි.\nඛනිජ තෙල් පෞද්ගලික ටැංකි රථ හිමියන්ගේ සංගමයේ සම ලේකම් ඩී.වී.ශාන්ත සිල්වා සඳහන් කළේ හදිසි කැඳවීමක් සිදුකර ඉන්ධන බෙදා හැරීම සිදුකරන ලෙස පැවසුවහොත් ඒ සඳහා ද යම් කිසි කාලයක් ගතවනු ඇති බවයි.\nමේ අතර, ලංකා අයි.ඕ.සී. සමාගම ඩොලර් ගෙවීමේ පදනම මත ඩීසල් සැපයීම සඳහා නව පාරිභෝගිකයින් ලියාපදිංචි කිරීම අත්හිටුවා තිබෙනවා. ඒ, විශාල ඉල්ලුම් පත්‍ර සංඛ්‍යාවක් ඒ සඳහා පසුගිය දින කිහිපය තුල ලැබීමත් සමගයි.",
       "URL": "https://www.hirunews.lk/310504/හෙට-තෙල්-දෙන-බව-කිව්වත්-ටැංකි-රථ-හිමියන්ට-තවමත්-කැඳවීමක්-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1005"
}