{
       "Source": "hirunews",
       "Timestamp": "Wednesday, 19 April 2023 - 20:24",
       "Headline": "රිදියගම සෆාරි උද්‍යානය තුළ දැව ජාවාරමක් (වීඩියෝ)",
       "News Content": "රිදියගම සෆාරි උද්‍යානය තුළ සිදුවන තවත් ජාවාරමක් සම්බන්ධයෙන් හිරු ප්‍රවෘත්ති වෙත තොරතුරු අනාවරණ වුණා.\nඒ, එම උද්‍යාන පරීශ්‍ර‍යේ ඇති බුරුත ගස් කපා කොටස් කර රහසිගතව උද්‍යානයටම අයත් ලොරි රථයෙන් ප්‍රවාහනය කිරීමක් සම්බන්ධයෙන්.\nඉකුත් අප්‍රේල් 01 වැනිදා අලුයම් කාලයේ දී රිදියගම සෆාරි උද්‍යානය තුළ ඇති බුරුත ගස් කිහිපයක් කොටස් කර WP-LL 4388 දරන CREW CAB වර්ගයේ ලොරි රථයෙන් රැගෙන ගොස් තිබුණා.\nඑම අවස්ථාවේ දී එම ලොරි රථය තුළ රිදියගම සත්වෝද්‍යාන දෙපාර්තමේන්තුවේ නියෝජ්‍ය අධ්‍යක්ෂ කසුන් හේමන්ත සමරසේකර නැමති පුද්ගලයා ද රැදී සිටි බවයි සිද්ධිය ඇසින් දුටු සත්වෝද්‍යාන සේවකයින් අප වෙත කරුණු අණාවරණ කළේ.\nඅදාල ලොරි රථය සත්වෝද්‍යාන දෙපාර්තමේන්තුව විසින් රිදියගම සෆාරි උද්‍යානය වෙත අනුයුක්ත කළ වාහනයක් බව ද තහවුරු වී තිබෙනවා.\nමෙලෙස බුරත දැව රැගත් ලොරිය එදින අලුයම් කාලයේ දී සූරිය වැව සහ පදලංගල යන ස්ථානවල දී පොලිස් විශේෂ කාර්‍ය බලකාය මගින්ද නවතා ප්‍රශ්න කර ඇති අතර එහිදී දෙහිවල සත්වෝද්‍යානයේ දර අවශ්‍යතාව සඳහා මෙලෙස දැව ප්‍රවාහනය කරන බවයි පවසා ඇත්තේ.\nකෙසේ වෙතත් අදාල ලොරි රථයේ ගමනාන්තය වී ඇත්තේ රත්නපුර ප්‍රදේශයයි.",
       "URL": "https://www.hirunews.lk/332939/රිදියගම-සෆාරි-උද්‍යානය-තුළ-දැව-ජාවාරමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=404"
}