{
       "Source": "hirunews",
       "Timestamp": "Thursday, 26 October 2017 - 17:10",
       "Headline": "මීගහකිවුලේ වෙල් යායක තවත් ගිලා බැසීමක් (ඡායාරූප)",
       "News Content": "මීගහකිවුල මාලිගාතැන්න වෙල්යායේ ගිලා බැසීමට ලක්වූ ස්ථානයට කිලෝමීටරයක් පමණ ඈතින් පිහිටි තල්දෙන යහලතැන්න වෙල්යායේ තිබෙන ඇළක් සමීපයේ තවත් ගිලා බැසීමක් සිදුව තිබෙනවා.\nඊයේ (25) සවස 5ට පමණ මෙම ගිලා බැසීම සිදුවූ බවයි ප්‍රදේශවාසීන් කියාසිටියේ.\nඑම ස්ථානයේ තණකොළ කමින් සිටි ගවයෙකු කෑ ගසන හඬ ඇසී එහි දිව ආ ප්‍රදේශවාසීන් පිරිසකට දැක ගත හැකි වුණේ වළකට වැටී සිටි ගවයෙකුයි.\nගවයා ගොඩගැනීම සදහා ඔවුන්ට මහත් පරිශ්‍රමයක් දැරිමට සිදුව තිබුණා.\nමෙම ගිලා බැසීම සිදුවු ස්ථානයේ අඩි 6ත් 10ත් අතර විෂ්කම්භයෙන් යුත් වළක් මතුවී ඇති අතර දෝනාවක් සේ එක් පැත්තකට විහිදී ගිය වළෙහි ගැඹුර කොතෙක්දැයි කිව නොහැකි බවයි ප්‍රදේශවාසීන් පවසන්නේ.\nඇළ මාර්ගයේ ගලා එන ජලය එම වළට වැටීමෙන් අතුරුදන්වන බව ද ගම්වාසීන් සඳහන් කළා.\nඑම ස්ථානයේ පදිංචිකරුවෙකු  සඳහන් කළේ මේ සම්බන්ධයෙන් ග්‍රාම නිළධාරිවරයා දැනුවත් කර ඇති අතර මේ දිනවල ගම්මානයේ සිදුවූ ගිලා බැසීම් සහ භූ කම්පන තත්ත්ව හේතුවෙන් ජනතාව දැඩි භීතියකින් පසුවන බවයි.\nපසුගිය 21 වනදා දින පෙරවරුවේ මාලිගාතැන්න වෙල්යායේ ගිලා බැසීමක් ද වාර්තා වුනා.\nමේ අතර, උමා ව්‍යාපෘතියෙන් බලපෑමට ලක්වූ ප්‍රදේශ වෙනුවෙන් බණ්ඩාරවෙල සිට ක්‍රියාත්මක කෙරෙන විශේෂ ආපදා කළමනාකරණ මධ්‍යස්ථානය ලබන මස පළමු වනදා සිට ස්ථාපිත කිරීමට නියමිතයි.\nඡායාරූප - වියලුව, නිශාන්ත කුමාර",
       "URL": "https://www.hirunews.lk/174510/මීගහකිවුලේ-වෙල්-යායක-තවත්-ගිලා-බැසීමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4251"
}