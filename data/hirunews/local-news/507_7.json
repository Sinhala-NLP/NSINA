{
       "Source": "hirunews",
       "Timestamp": "Tuesday, 28 February 2023 - 14:08",
       "Headline": "වැඩවර්ජනයක් ඉදිරියේ ජනපතිගෙන් අතිවිශේෂ ගැසට්ටුවක් (වීඩියෝ)",
       "News Content": "වරාය, ගුවන් තොටුපළ සහ ප්‍රවාහන ක්ෂේත්‍ර ආවරණය වන පරිදි තවත් සේවා කිහිපයක් අත්‍යවශ්‍ය සේවා ලෙසට නම් කරමින් ජනාධිපතිවරයා අතිවිශේෂ ගැසට් නිවේදනයක් නිකුත් කර තිබෙනවා.\nඒ රජයේ නව බදු ප්‍රතිපත්තියට විරෝධය පළ කරමින් හෙට (01) දිනයේ දීප ව්‍යාප්ත එක්දින වැඩවර්ජනයක් ඇතුළු වෘත්තිය ක්‍රියාමාර්ගයක් ප්‍රකාශයට\nපත් කර ඇති පසුබිමක යි.\nජනාධිපති රනිල් වික්‍රමසිංහ මහතාගේ අත්සනින් නිකුත් කර ඇති ගැසට් නිවේදනයේ දැක්වෙන්නේ සේවාවන් සැපයීමෙහි නිරත වන ඕනෑම රාජ්‍ය\nසංස්ථාවකින් හෝ රජයේ දෙපාර්තමේන්තුවකින් හෝ පළාත් පාලන ආයතනයකින් හෝ සමූපකාර සමිතියකින් , සපයනු ලබන සේවාවන් සාමාන්‍ය\nජනජීවිතය පවත්වාගෙන යෑම සඳහා අත්‍යවශ්‍ය වන බව යි.\nඑකී සේවාවන්ට අවහිරයක් වන හෝ බාධාවක් විය හැකි බව සැලකිල්ලට ගනිමින් ඕනෑම රාජ්‍ය සංස්ථාවකින් හෝ රජයේ දෙපාර්තමේන්තුවකින් හෝ\nපළාත් පාලන ආයතනයකින් ඇතුළු සේවා සපයන ශාඛාවකින් සපයනු ලබන සේවා කිහිපයක්ම අත්‍යවශ්‍ය සේවාවන් ලෙස අදාළ ගැසට් නිවේදනයෙන්\nප්‍රකාශයට පත් කර තිබෙනවා.\nඑම සේවාවන් වන්නේ මගීන් හෝ බඩු ප්‍රවාහනය සඳහා වූ පොදු ගමනාගමන සේවා, වරායක් ඇතුළු වූ යාත්‍රාවලින් ආහාර පාන ද්‍රව්‍ය හෝ රට අගුරු, තෙල් හෝ ඉන්ධන හෝ බෑම, ගෙනයෑම, ගොඩබෑම, ගබඩා කිරීම භාරදීම හෝ ඉවත් කිරීම, මංමාවත්, පාලම්, බෝක්කු, ගුවන් තොටුපලවල්, වරායවල්, සහ දුම්රිය මාර්ග ඇතුළුව මංමාවත්, දුම්රිය මාර්ග හෝ ගුවන් මගින් ගමනාගමන සේවා සඳහා පහසුකම් සැලසීම සහ පවත්වාගෙන යාමයි.\nමීට අමතරව පසුගිය සතියේදීද ජනාධිපතිවරයාගේ අත්සනින් නිකුත් කෙරුණු ගැසට් නිවේදනයක් මගින් විදුලිබලය සැපයීම සම්බන්ධ සියලු සේවාවන්, ඛනිජ තෙල් නිෂ්පාදන හා ඉන්ධන සැපයීම හෝ බෙදා හැරීම, රෝහල් , සාත්තු නිවාස, බෙහෙත්ශාලා සහ වෙනත් සමා ආයතනවල රෝගීන් නඩත්තු කිරීම සහ පිළිගැනීම රැකවරණය, පෝෂණය කිරීම සහ ප්‍රතිකාර කිරීම සම්බන්ධව අවශ්‍ය හෝ කළ යුතු ඕනෑම විස්තරයක සියලුම සේවා වැඩ හෝ ශ්‍රමය අත්‍යවශ්‍ය සේවා ලෙස ප්‍රකාශයට පත් කෙරුණා.\nමෙලෙස අත්‍යවශ්‍ය සේවා ප්‍රකාශයට පත් කර ඇත්තේ බදු සංශෝධන ඉවත් කිරීම ඇතුළු ඉල්ලීම් මුල්කරගනිමින් වෘත්තිය සමිති රැසක් වෘත්තිය ක්‍රියාමාර්ග ප්‍රකාශයට පත් කර ඇති පසුබිමකයි.",
       "URL": "https://www.hirunews.lk/328589/වැඩවර්ජනයක්-ඉදිරියේ-ජනපතිගෙන්-අතිවිශේෂ-ගැසට්ටුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=507"
}