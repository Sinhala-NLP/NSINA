{
       "Source": "hirunews",
       "Timestamp": "Saturday, 06 July 2019 - 20:18",
       "Headline": "ජාතික නායකයා ගැන උතුරේ දේශපාලකයින්ට ප්‍රශ්නයක්",
       "News Content": "රටට ගැලපෙන ජාතික නායකයා, අග්‍රාමාත්‍ය රනිල් වික්‍රමසිංහ බව රාජ්‍ය ඇමතිනි විජයකලා මහේෂ්වරන් පවසනවා. පළාලි ප්‍රදේශයේ ඊයේ පැවති උත්සවයකට එක්වෙමින් ඇය මේ බව කියා සිටියා.\n“ ඊළඟ ජනාධිපතිවරණයේදී හරි නායකයෙක් පත් කර ගන්න ඕනා. රටට හරියන ජාතික නායකයෙක්ව අපි ගේන්න ඕනා. හරි ජාතික නායකයෙක් බිහිවුනොත් තමයි සුළු ජාතීන්ට සම අයිතීන් ලැබෙන්නේ. ඒකට හරිම නායකයා තමයි අග්‍රාමාත්‍ය රනිල් වික්‍රමසිංහ.”\nකෙසේ වෙතත්, යාපනයේ අද පැවති උත්සවයකදී රාජ්‍ය ඇමතිවරියගේ ප්‍රකාශයට ප්‍රතිචාර දක්වමින් දෙමළ ජාතික සන්ධානය නියෝජනය කරන උතුරු පළාත් සභාවේ හිටපු කෘෂිකර්ම අමාත්‍ය පී.අයින්කරනේෂන් කියා සිටියේ තම ජාතික නායකයා ප්‍රභාකරන් බවයි.\n“හැම ජනතාවම පිළිගන්න ජාතික නායකයා හැටියට රනිල් වික්‍රමසිංහ ඉන්නවා කියලා ඊයේ විජේකලා මහේෂ්වරන් රාජ්‍ය ඇමතිවරිය කියලා තිබ්බා. අපේ ජාතික නායකයා කවදත් ප්‍රභාකරන්. ලංකාවේ පැවති සෑම ජාතික ප්‍රශ්නයකටම මහින්ද රාජපක්ෂට චෝදනා කරනවා. එයා ඒ කාලේ යුද්ධය ඉවර වෙනකොට හිටපු ජනාධිපතිවරයෙක්. ඒ කාලේ රනිල් වික්‍රමසිංහ හිටියත් ඔය ටිකමයි කරන්නේ. කවුරු ජනාධිපති විදියට හිටියත් ඒකමයි කරන්නේ. යාපනයේ පුස්තකාලයට ගිනි තියනකොට එක්සත් ජාතික පක්ෂය තමයි බලයේ හිටියේ. චන්ද්‍රකා ජනාධිපතිවරිය විසඳුම් යෝජනා මාලාවක් ගේනකොට ඒක කඩාකප්පල් කරේ රනිල් වික්‍රමසිංහ. නමුත් දැන් මහින්ද රාජපක්ෂ විතරක් ජාතිවාදී කියලා චෝදනා කරමින් මේ ආණ්ඩුව බේරෙන්න හදනවා.”",
       "URL": "https://www.hirunews.lk/219789/ජාතික-නායකයා-ගැන-උතුරේ-දේශපාලකයින්ට-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=3262"
}