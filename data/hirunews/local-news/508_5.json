{
       "Source": "hirunews",
       "Timestamp": "Tuesday, 28 February 2023 - 8:20",
       "Headline": "ගුවන්තොටුපළෙන් පැන්න බූරු මූණා බෝට්ටුවෙන් ඉන්දියාවට ගියා දැයි සැක",
       "News Content": "කටුනායන ගුවන් තොටුපළ පොලිසිය භාරයේ සිටියදී පලා ගිය ඝාතන කිහිපයකට සම්බන්ධ රවිදු වර්ණරංග හෙවත් බූරු මූණ මුහුදු මාර්ගයෙන් ඉන්දියාවට පැනගොස් ඇති බවට පොලිසිය සැක කරනවා.\nමොහුව කටුනායක ගුවන් තොටුපළ පොලිසියේ රදවා සිටියදී මුදාගෙන රැගෙන ගිය අවුරුදු 38 හා 41 යන වයස්වල පසුවන භික්ෂූන් වහන්සේ දෙනම බස්නාහිර පළාත දකුණ අපරාධ කොට්ඨාශය මගින් ඊයේ (27) උදෑසන අත්අඩංගුවට ගනු ලැබුවේ, හෙට්ටිපොල - රිට්ටාදෙණිය ප්‍රදේශයේ දී.\nමෙම සැකකාර හිමිවරු දෙනම රිට්ටාදෙණිය දහම් නිකේතනයේ වැඩවාසය කරන අතර විහාරස්ථානයේ රියදුරු වන 27 හැවිරිදි පුද්ගලයෙකු ද පොලිස් භාරයට ගැනුණා.\nපොලිසියෙන් මිදී පළා ගිය සැකකරු පසුගිය වසරේ හංවැල්ල - හරස් පාර ප්‍රදේශයේ දී ව්‍යාපාරිකයෙකුට වෙඩි තබා ඝාතනය කිරීමේ සිද්ධියේ වෙඩික්කරුද වනවා.\nගාල්ල, බෝපේ - පෝද්දල ප්‍රදේශයේ පදිංචිකරුවෙකු වන මොහු අත්අඩංගුවට ගැනීමට විමර්ශන කරමින් සිටියදී පොලිසියට තොරතුරු ලැබී තිබුණේ ව්‍යාජ ලිපිනයක් යොදා සකස් කළ විදේශ ගමන් බලපත්‍රයක් යොදා ගනිමින් විදේශ ගත වීමට සූදානමින් සිටින බවට යි.\nඒ අනුව පසුගිය 24 වනදා රහසිගත ව විදේශගත වීමට උත්සාහ කිරීමේ දී කටුනායක ගුවන්තොටුපළේ ආගමන විගමන නිලධාරීන් මොහුව අත්අඩංගුවට ගෙන ගුවන්තොටුපල පොලිසිය වෙත භාරදී තිබුණා.\nකෙසේ වෙතත් අදාළ භික්ෂූන් වහන්සේ දෙනම මෙම පොලිස් නිලධාරීන් මුලා කර සැකකරුව රැගෙන ගොස් ඇති බවටයි මේ වනවිට හෙළි වී ඇත්තේ.\nමෙම සැකකරුට පළායාමට ආධාර අනුබල දීමේ චෝදනාවට එම පොලිසියේ ස්ථානාධිපතිවරයා ඇතුළු පොලිස් නිලධාරීන් 4 දෙනෙකුද අත්අඩංගුවට ගැනුණා. මේ වනවිට හෙළි වී ඇත්තේ ඩුබායි රාජ්‍යයේ සිටින මත්ද්‍රව්‍ය ජාවාරම්කරුවෙකු වන ලලිත් කන්නංගර නැමැත්තාගේ ඉල්ලීමට අනුව මෙම භික්ෂුන් වහන්සේ දෙනම පොලිස් ස්ථානයට ගොස් ඇති බවයි.\nමොහු පුද්ගල ඝාතන සිද්ධීන් 9කට පමණ සම්බන්ධ වී ඇති බව හෙළි වී තිබෙනවා.",
       "URL": "https://www.hirunews.lk/328556/ගුවන්තොටුපළෙන්-පැන්න-බූරු-මූණා-බෝට්ටුවෙන්-ඉන්දියාවට-ගියා-දැයි-සැක",
       "Category": "Local News",
       "Parent URL": "https://www.hirunews.lk/local-news.php?pageID=508"
}