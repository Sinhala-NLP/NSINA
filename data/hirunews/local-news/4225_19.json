{
       "Source": "hirunews",
       "Timestamp": "Friday, 10 November 2017 - 13:47",
       "Headline": "බෙලිඅත්ත ප්‍රදේශයේදී අනාරක්ෂිත වලකට වැටී 12 හැවිරිදි දරුවෙකු ජීවිතක්ෂයට (ඡායාරූප)",
       "News Content": "ඉදිකරමින් පවතින මාතර - හම්බන්තොට දක්ෂිණ අධිවේගී මාර්ගයේ බෙලිඅත්ත ප්‍රදේශයේ අනාරක්ෂිත ලෙස කපා තිබූ වලකට වැටීමෙන් කුඩා දරුවෙකු ජීවිතක්ෂයට පත්ව තිබෙනවා.\nමෙලෙස මියගොස් ඇත්තේ බෙලිඅත්ත, කිරින්ද ප්‍රදේශයේ පදිංචිව සිටි චමික සේහාන් නමැති වයස අවුරුදු 12ක පිරිමි දරුවෙකු බවයි වාර්තා වන්නේ.\nප්‍රදේශවාසීන් පවසන්නේ බෙලිඅත්ත කිරින්ද ප්‍රධාන මාර්ගයට යාබදව මීට මාස එකහමාරකට පමණ පෙර මෙම ගැඹුරුවල කපා ඇති බවත් පැවති වැසි තත්වය හේතුවෙන් මේ වනවිට එහි ජලය පිරී ඇති බවයි.\nදෙමව්පියන් නොසිට මිත්තණිය පමණක් නිවසේ සිටි අව්ස්ථාවකදී දරුවා එම වලට වැටී තිබුණා.\nපසුව මිත්තණිය ප්‍රදේශවාසීන් සමඟ එක්ව දරුවා සොයන විට මළසිරුර එම වලෙහි තිබී හමුවී තිබෙනවා.\nපශ්චාත් වෛද්‍ය පරීක්ෂණය සඳහා මෘත ශරීරය හම්බන්තොට මූලික රෝහලට රැගෙන ගිය බව සඳහන්.\nඡායාරූප - අම්බලන්තොට සනත් ගමගේ",
       "URL": "https://www.hirunews.lk/175715/බෙලිඅත්ත-ප්‍රදේශයේදී-අනාරක්ෂිත-වලකට-වැටී-12-හැවිරිදි-දරුවෙකු-ජීවිතක්ෂයට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4225"
}