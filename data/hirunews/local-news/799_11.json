{
       "Source": "hirunews",
       "Timestamp": "Sunday, 16 October 2022 - 13:37",
       "Headline": "ගිනිගත් කජීමාවත්ත ගැන වාර්තාවක් - නිවාස ලැබිය යුත්තන් හඳුනාගනී (වීඩියෝ)",
       "News Content": "ගිනිගැනීමට ලක් වූ මෝදර කජීමාවත්තේ අනවසර පදිංචිකරුවන් අතරින් නිවසක් ලැබීමට අවම සුදුසුකම් සැපිරූ පවුල් 214 ක් හඳුනාගෙන ඇති බව නාගරික සංවර්ධන හා නිවාස අමාත්‍යාංශය පවසනවා.\nකජීමා වත්ත ගිනිගැනීම සම්බන්ධයෙන් එම අමාත්‍යාංශයේ ලේකම්වරයා සකස් කළ වාර්තාවක් මගින් මෙම තොරතුරු අනාවරණ වී ඇති බවයි නාගරික සංවර්ධන හා නිවාස අමාත්‍යාංශය සඳහන් කළේ.\nගිනිගැනීමට ලක්වූ කජීමා වත්ත ජාතික නිවාස සංවර්ධන අධිකාරියට අයත් වන අතර, එහි විශාලත්වය අක්කර 5 ක පමණ වපරිසයක්.\n2011 වසරේදී ආරම්භ කළ නාගරික පුනර්ජීවන ව්‍යාපෘතිය යටතේ මෙම ඉඩම්වල පදිංචි පවුල් වෙත ස්ථිර නිවාස ලබාදෙන තෙක් තාවකාලික අතරමැදි කඳවුරක් පවත්වාගෙන යාමට කජීමාවත්ත නාගරික සංවර්ධන අධිකාරියට පවරාගෙන තිබුණා.\nනාගරික සංවර්ධන අධිකාරිය, මහල් නිවාස සංකීර්ණ ඉදිකිරීම සඳහා ඉඩම් නිදහස් කරගැනීමේ දී අවතැන්වූ පවුල් තාවකාලිකව පදිංචි කිරීම සඳහා පසුකාලීනව කජීමා වත්ත උපයෝගී කරගෙන ඇති බවයි අදාළ වාර්තාවේ දැක්වෙන්නේ.\nඑලෙස පදිංචිකරන ලද පවුල් සංඛ්‍යාව 275 ක්.\nඅනතුරුව එම පිරිසට විකල්ප නිවාස ලබාදී කජීමාවත්ත නිදහස් කරගත්ත ද, දේශපාලන මැදිහත්වීම් මත අවස්ථා කිහිපයක දී යළිත් එම වත්තේ පදිංචිකිරීම් සිදුකර ඇති බව නාගරික සංවර්ධන අමාත්‍යාංශ ලේකම්වරයා ලබාදුන් වාර්තාවේ වැඩිදුරටත් දැක්වෙනවා.",
       "URL": "https://www.hirunews.lk/318019/ගිනිගත්-කජීමාවත්ත-ගැන-වාර්තාවක්-නිවාස-ලැබිය-යුත්තන්-හඳුනාගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=799"
}