{
       "Source": "hirunews",
       "Timestamp": "Wednesday, 22 January 2020 - 7:45",
       "Headline": "එම්.සී.සී. ගිවිසුම ගැන සොයන කමිටු වාර්තාව මාස 4කින්",
       "News Content": "එම්.සී.සී. ගිවිසුම සම්බන්ධයෙන් සළකා බැලීමට පත් කළ කමිටුවට සිව් මසක කාලයක් ලබාදී ඇති බව සභානායක, අමාත්‍ය දිනේෂ් ගුණවර්ධන පාර්ලිමේන්තුවට දැනුම් දුන්නා.\nඒ, අදාළ ගිවිසුම සම්බන්ධයෙන් පාර්ලිමේන්තුවේදී ඊයේ මන්ත්‍රීවරුන් ප්‍රශ්න කිරීමත් සමඟයි.\nමේ අතර, පොදු ව්‍යාපාරක කාරක සභාව, රාජ්‍ය ගිණුම් කාරක සභාව සහ අමාත්‍යාංශ උපදේශක කාරක සභා ඇතුලූ කාරක සභා සඳහා පත් කළ යුතු මන්ත්‍රීවරුන්ගේ නම් කඩිනමින් ලබාදෙන ලෙස කථානායක කරූ ජයසූරිය ආණ්ඩු පක්ෂයෙන් සහ විපක්ෂයෙන් ඉල්ලා තිබෙනවා.\nඒ, ඊයේ පාර්ලිමේන්තුවේදී රැස්වූ තේරීම් කාරක සභාවේදියි.\nපාර්ලිමේන්තු කටයුතු පිළිබඳ කාරක සභාව සහ උසස් නිලතල පිළිබඳ කාරක සභාව නියෝජනය කරනු ලබන පාර්ලිමේන්තු මන්ත්‍රීවරුන්ගේ නම් හෙට ප්‍රකාශයට පත් කිරීමටද එහිදී තීරණය කළ බවයි පාර්ලිමේන්තුවේ සන්නිවේදන දෙපාර්තමේන්තුව නිවේදනය කළේ.",
       "URL": "https://www.hirunews.lk/232775/එම්-සී-සී-ගිවිසුම-ගැන-සොයන-කමිටු-වාර්තාව-මාස-4කින්",
       "Category": "Local News",
       "Parent URL": "https://www.hirunews.lk/local-news.php?pageID=2941"
}