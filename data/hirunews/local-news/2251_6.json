{
       "Source": "hirunews",
       "Timestamp": "Sunday, 27 December 2020 - 8:26",
       "Headline": "උමා ඔය සහ බදුලු ඔයට අපද්‍රව්‍ය මිශ්‍ර වීම ගැන ඇමතිවරුන්ගේ අවධානය",
       "News Content": "උමා ඔයට සහ බදුලු ඔයට වැසිකිලි නළ හැරවීම තුළින් එම ජල මූලාශ්‍ර දැඩි ලෙස පරිසර හානියකට ලක්ව ඇති අතර, එමගින් සෞඛ්‍ය තර්ජනයක්ද මතුවී ඇති බව ඊයේ පැවති සාකච්ඡාවකදී අනාවරණ වී තිබෙනවා.\nපරිසර අමාත්‍ය මහින්ද අමරවීර, කම්කරු අමාත්‍ය නිමල් සිරිපාල ද සිල්වා සහ බදුල්ල දිස්ත්‍රික් පාර්ලිමේන්තු මන්ත්‍රී චාමර සම්පත් යන අයගේ ප්‍රධානත්වයෙන් බදුල්ල මධ්‍යම පරිසර අධිකාරියේදී ඊයේ සාකච්ඡාවක් පැවැත්වුණා.\nඑහිදී මෙම කරුණු අනාවරණ වී තිබෙනවා.\nවතුකරයේ ජල මූලාශ්‍ර 1,282ක් මේ වනවිට දූෂණයට ලක්වී ඇති බවටද එහිදී අනාවරණ වුණා.\nමේ අතර, ස්වභාවික ජල උල්පත් භාවිතයෙන් පානීය ජල බෝතල් සකස් කිරීමටත්, ඒවා දේශීය සහ විදේශීය වෙළඳපොලට නිකුත් කිරීමට හැකියාව පවතින බව වෙළඳ අමාත්‍ය ආචාර්ය බන්දුල ගුණවර්ධන පවසනවා.\nඅමාත්‍යවරයා මේ බව සඳහන් කළේ මහනුවර -  හේවාහැට හෝප් වතුයායේ පිහිටි විශාල කළුගල් තලාවක් යටින් මතුවන කිසිදා නොසිඳෙන විශාල ජල බුබුල ඊයේ නිරීක්ෂණයට ලක්කළ අවස්ථාවේදියි.\nඑමගින් පානීය ජල බෝතල් සකස් කිරීමටත් ඒවා දේශීය මෙන්ම විදේශීය වෙළඳපොලට නිකුත් කිරීමටත් හැකිද යන්න සම්බන්ධයෙන් පර්යේෂණ සිදුකරන ලෙස වෙළඳ අමාත්‍ය ආචාර්ය බන්දුල ගුණවර්ධන, හන්තාන පිහිටි මූලික අධ්‍යාපන ආයතනයේ මහාචාර්ය සමන් සේනවීර වෙත උපදෙස් ලබාදී තිබෙනවා.",
       "URL": "https://www.hirunews.lk/258044/උමා-ඔය-සහ-බදුලු-ඔයට-අපද්‍රව්‍ය-මිශ්‍ර-වීම-ගැන-ඇමතිවරුන්ගේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=2251"
}