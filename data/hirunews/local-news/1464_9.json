{
       "Source": "hirunews",
       "Timestamp": "Tuesday, 28 December 2021 - 19:42",
       "Headline": "ගෑස් සහ කිරිපිටි හිඟයෙන් කොටුවේ සහ පිටකොටුවේ තේ කඩ 3,000 ක් වැසේ",
       "News Content": "ගෑස් සහ කිරිපිටි නොමැතිවීමෙන් කොටුව සහ පිටකොටුවේ තේ කඩ ඇතුලු ආපනශාලා 3,000 කට වැඩි ප්‍රමාණයක් වසා දමා ඇති බව පිටකොටුව එක්සත් ජාතික ස්වයං රැකියා වෙළඳ ව්‍යාපාරිකයින්ගේ සංගමය පවසනවා.\nඑහි සභාපති ප්‍රදීප් චාර්ල්ස් කියා සිටියේ මේ හේතුවෙන් ඔවුන් දැඩි අපහසුතාවයට පත්ව ඇති බවයි.\nඑමෙන්ම කොළඹ දිස්ත්‍රික්කයේ පමණක් ආපනශාලා ඇතුලු අනෙකුත් ආහාර ද්‍රව්‍ය අලෙවිසැල් සියයට 80 කට වැඩි ප්‍රමාණයක් මේ වනවිටත් වසා දමා ඇත්තේ කිරිපිටි, ගෑස් හිඟය මෙන්ම එළවළු මිලද ඉහළ මට්ටමක පැවතීම හේතුවෙන්.\nවිවෘත කර ඇති ඇතැම් ආපනශාලාවල කිරි තේ එකක මිල ද රුපියල් 85 දක්වා ඉහළ දමා තිබෙනවා.\nමේ අතර අද දින ඇතැම් ප්‍රදේශවලට සීමා සහිතව ගෑස් බෙදා හැරුණ ද ප්‍රදේශ රැසකට තවමත් ප්‍රමාණවත් පරිදි ගෘහස්ථ ගෑස් සිලින්ඩර නොලැබී ඇති බවට වාර්තා වනවා.\nපාරිභෝගිකයින් සහ ගෑස් නියෝජිතයින් චෝදනා කරන්නේ තවමත් ගෑස් ප්‍රමාණවත් පරිදි නොලැබෙන බවටයි.\nගෑස් නොමැති නිසා හිස් ගෑස් සිලින්ඩර නැවත නිවෙස් වෙත රැගෙන යාමට සිදුවීමෙන් තමන් දැඩි අපහසුතාවයට පත්වූ බවටයි ජනතාව චෝදනා කරන්නේ.\nමේ අතර තවමත් ඇතැම් ප්‍රදේශවල භූමිතෙල් ලබාගැනීම සඳහා පෝලිම් පවතින බව අප වාර්තාකරුවන් ප්‍රකාශ කළා.\nභාණ්ඩ මිල සහ ගෑස් ගැටලුවට විසඳුම් ඉල්ලා පන්දම් දල්වාගෙන සමගි ජනබලවේගය සංවිධාන කළ විරෝධතාවක් ඊයේ හංවැල්ල නගරයේ දී පැවැත්වුණා.\nමේ අතර, අදත් ප්‍රදේශ කිහිපයකින්  ගෑස් ආශ්‍රිත සිද්ධීන් වාර්තා වූ අතර, පසුගියදා පෑලියගොඩ සිදුවූ ගෑස් පිපිරීමකින් තුවාල ලැබූ කාන්තාවගේ සැමියා ලිට්රෝ සමාගමට එරෙහිව පාරිභෝගික සේවා අධිකාරියට කළ පැමිණිල්ල අද විභාගයට ගැනුනා.\nඒ සඳහා එම සමාගමේ නියෝජිතයින් තුන්දෙනෙකු පෙනී සිටි බව සඳහන්.",
       "URL": "https://www.hirunews.lk/292409/ගෑස්-සහ-කිරිපිටි-හිඟයෙන්-කොටුවේ-සහ-පිටකොටුවේ-තේ-කඩ-3000-ක්-වැසේ",
       "Category": "Local News",
       "Parent URL": "https://www.hirunews.lk/local-news.php?pageID=1464"
}