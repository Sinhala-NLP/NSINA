{
       "Source": "hirunews",
       "Timestamp": "Tuesday, 14 December 2021 - 20:17",
       "Headline": "රාජ්‍ය බුද්ධි සේවයේ ප්‍රධානියා මගෙන් සමාව ඉල්ලුවා - රුවන් විජේවර්ධන",
       "News Content": "ඇතැම් අවස්ථාවල වැඩබලන ආරක්ෂක අමාත්‍ය ධුරය පිළිබඳ පත්වීම් ලිපිය තමන්ට ලැබුණේ හිටපු ජනාධිපති මෛත්‍රීපාල සිරිසේන මහතා විදේශගත වී අපසු පැමිණි පසුව බව හිටපු ආරක්ෂක රාජ්‍ය අමාත්‍ය රුවන් විජේවර්ධන මහතා කොළඹ මහාධිකරණය හමුවේ සඳහන් කළා.\nඒ පාස්කු ඉරිදා ත්‍රස්ත ප්‍රහාර මාලාව වළක්වා නොගැනීම සම්බන්ධයෙන් හිටපු ආරක්ෂක ලේකම් හේමසිරි ප්‍රනාන්දුට එරෙහිව ගොනුකර තිබෙන නඩුව අද අට වැනි දිනටත් විභාගයට ගත් අවසථාවේදී.\nමෙම නඩුවට අදාළව සාක්ෂි ලබාදීමට අද අධිකරණයට කැඳවා තිබුණේ ප්‍රහාරය එල්ලවන සමයේ ආරක්ෂක රාජ්‍ය අමාත්‍යවරයා වූ රුවන් විජේවර්ධන මහතායි.\nආරක්ෂක රාජ්‍ය අමාත්‍යවරයා වශයෙන් කටයුතු කළත් මා ත්‍රිවිධ හමුදාව, බුද්ධි අංශ යනාදිය අයත්ව තිබුණේ නැහැ.\nජනාධිපතිවරයා විදේශගත වූ ඇතැම් අවස්ථාවල වැඩබලන ආරක්ෂක අමාත්‍ය ධුරය පිළිබඳ පත්වීම් ලිපිය මට ලැබුණේ\nජනාධිපතිවරයා විදේශගත වී ආපසු පැමිණි පසුවයි.\n2018 වසරේ ඔක්තෝබර් මස පැවති ව්‍යවස්ථා අර්බුදයෙන් පසුව තමාට සහ එවක අග්‍රාමාත්‍ය රනිල් වික්‍රමසිංහ මහතාට ආරක්ෂක මණ්ඩල රැස්වීම්වලට කැඳවීමක් නොලැබුණු බව ද රුවන් විජේවර්ධන මහතා සඳහන් කළා.\nබුද්ධි සමාලෝචන රැස්වීමටත් මා කැඳෙව්වේ නැහැ. මේ පිළිබඳව මම ආරක්ෂක ලේකම් හේමසිරි ප්‍රනාන්දුගෙන් විමසා සිටියා. එම අවස්ථාවේදී හේමසිරි ප්‍රනාන්දු මහතා මට කිව්වේ ජනාධිපතිවරයාගේ දැනුම් දීමක් නොමැතිව කැඳවීමට\nහැකියාවක් නැහැ කියලා.\nපාස්කු ඉරුදින ප්‍රහාරය එල්ල වීමෙන් පසුව පෙරවරු 9.30 ට පමණ අග්‍රාමාත්‍ය රනිල් වික්‍රමසිංහ මහතා මට දුරකථනයෙන් කතා කරල අරලියගහ මන්දිරයේ ආරක්ෂක මණ්ඩල රැස්වීමක් කැඳවන ලෙස දැනුම් දුන්නා.\nඒ අවස්ථාවේදී මම සිටියේ ආරක්ෂක අමාත්‍යාංශයේ.\nඒ අවස්ථාවේ ආරක්ෂක අමාත්‍යාංශයට ත්‍රිවිධ හමුදාපතිවරු ඇතුළු ආරක්ෂක බලධාරීන් රැස්ව සිටියා.\nමා ඔවුන්ට දැනුම් දුන්නා ආරක්ෂක මණ්ඩල රැස්වීමක් සඳහා අග්‍රාමාත්‍යවරයා සියලු දෙනාට අරලියගහ මන්දිරයට එන්න කිව්වා කියල.\nඒත් කිසි කෙනෙක් නැගිට්ටේ නැහැ.\nපසුව මම ආරක්ෂක ලේකම් හේමසිරි ප්‍රනාන්දු මහතාගෙන් මේ ගැන විමසුවා.\nප්‍රනාන්දු මට කිව්වා අගමැතිතුමා කැඳවන කිසිම රැස්වීමකට සහභාගි වෙන්න එපා කියලා ජනාධිපතිතුමා කියලා තියෙනවා කියලා.\nඑම ස්ථානයේ රාජ්‍ය බුද්ධි සේවයේ ප්‍රධානි නිලන්ත ජයවර්ධනත් හිටියා. මම ඔහුගෙන් ඇහුවා ප්‍රහාරය ගැන තොරතුරු මට කලින්ම දැනුම් නොදුන්නේ ඇයි කියලා.\nඒ අවස්ථාවේදී නිලන්ත ජයවර්ධන කිව්වා තොරතුරු දෙන්න බැරි වීම ගැන සමාවෙන්න කියලා.",
       "URL": "https://www.hirunews.lk/291037/රාජ්‍ය-බුද්ධි-සේවයේ-ප්‍රධානියා-මගෙන්-සමාව-ඉල්ලුවා-රුවන්-විජේවර්ධන",
       "Category": "Local News",
       "Parent URL": "https://www.hirunews.lk/local-news.php?pageID=1494"
}