{
       "Source": "hirunews",
       "Timestamp": "Tuesday, 22 September 2020 - 13:54",
       "Headline": "කොරෝනා ආසාදනය වී සුවය ලැබූ සංඛ්‍යාව 3,118 දක්වා ඉහළට",
       "News Content": "කොරෝනා වෛරසය ආසාදනය වී සුවය ලැබූ සංඛ්‍යාව 3,118 දක්වා ඉහළ ගොස් තිබෙනවා.\nඒ, අද දිනයේ තවත් රෝගීන් 18 දෙනෙකු සුවය ලබා රෝහල්වලින් නික්ම යාමත් සමඟයි.\nමේ අතර කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානය නිකුත් කළ නිවේදනයක දැක්වෙන්නේ ඊයේ(21) දිනය වනවිට පී.සී.ආර්. පරීක්ෂණ දෙලක්ෂ 69,483 ක් මේ වනවිට සිදුකර අවසන් වී ඇති බවයි.\nඑමෙන්ම නිරෝධායන මධ්‍යස්ථාන 66 ක පුද්ගලයින් 6,626 දෙනෙකු තවමත් නිරෝධායනය වෙමින් සිටින බවද එහි සඳහන්.\nමේ වනවිට මෙරට කොරෝනා ආසාදිතයින් සංඛ්‍යාව 3299 දක්වා ඉහළ යනු ලැබුවේ ඊයේ(22) දිනයේදී තවත් කොරෝනා ආසාදිතයින් 12 දෙනෙකු හමුවීමත් සමඟයි.\nඒ අනුව රෝහල්ගතව ප්‍රතිකාර ලබන ආසාදිතයන් සංඛ්‍යාව 168ක්.\nඑමෙන්ම කොරෝනා ආසාදනය වී සුවය ලැබූ සංඛ්‍යාව 3,118ක් බවයි වසංගත රෝග විද්‍යා අංශය සඳහන් කළේ.\nඑමෙන්ම, නිලධාරියෙකුට කොරෝනා ආසාදනය වීම හේතුවෙන් සෞදි අරාබියේ ජෙඩා හි පිහිටි ශ්‍රී ලංකා කොන්සල් ජනරාල් කාර්යාලය තාවකාලිකව වසා දමා තිබෙනවා.\nකෙසේ නමුත් පසුගිය 13 වනදා වසා දැමුණු කොන්සල් කාර්යාලය ලබන 27 වනදා යළි විවෘත කිරීමට නියමිතයි.\nමෙම කාලය තුළ හදිසි සේවා සඳහා ඊමේල් සහ දුරකථන අංක ඔස්සේ කොන්සන් ජනරාල් කාර්යාලය සම්බන්ධ විය හැකි බවයි එමඟින් නිකුත් කළ නිවේදනයේ දැක්වෙන්නේ.\nමේ අතර අද(22) උදෑසනින් අවසන් වූ පැය 24 තුළ ඉන්දියාවෙන් නව  කොරෝනා වෛරස් ආසාදිතයන් 75,083 ක් වාර්තාවූ අතර, ඒ අනුව එරට මුළු  ආසාදිත සංඛ්‍යාව 55 ලක්ෂය ඉක්මවා තිබෙනවා.\nඊයේ දිනයේ වාර්තාවූ තවත් මරණ 1,053 ක් සමඟ ඉන්දියාවේ  කොරෝනා වෛරස් මරණ සංඛ්‍යාවද 88,935 දක්වා ඉහළ ගියා.\nඉන්දීය සෞඛ්‍ය අමාත්‍යාංශය සඳහන් කළේ 44 ලක්ෂ 97,000 ඉක්මවූ කොරෝනා ආසාදිතයන් සුවය ලබා ඇති අතර, සුවය ලැබීමේ ප්‍රතිශතය සියයට 80.8 ඉක්මවන බවයි. එමෙන්ම ඊයේ දිනය තුළ පමණක් අසාදිතයන්  එක්ලක්ෂ 1,468 ක් සුවය ලබා ඇති බව එමඟින් සඳහන් කළා.",
       "URL": "https://www.hirunews.lk/250835/කොරෝනා-ආසාදනය-වී-සුවය-ලැබූ-සංඛ්‍යාව-3118-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2437"
}