{
       "Source": "hirunews",
       "Timestamp": "Friday, 03 June 2022 - 21:00",
       "Headline": "කෝප් කමිටුවේදී එල්ලවූ චෝදනාවට මෘදුකාංග සමාගමෙන් පිළිතුරු (වීඩියෝ)",
       "News Content": "සිය සමාගම සෞඛ්‍ය අමාත්‍යාංශයේ ඖෂධ නිකුත් කිරීම් සහ ඖෂධ දත්ත තොරතුරු ගබඩා කිරිම සඳහා සකසන ලද මෘදුකාංගය වෙනුවෙන් වැය වූයේ රුපියල් මිලියන 83 ක් පමණක් බව ඊ-විස් සමාගමේ සභාපති සංජීව වික්‍රමනායක පවසනවා.\nසභාපතිවරයා මේ අදහස් පළ කළේ පෙරේදා දිනයේ කෝප් කමිටුව හමුවේ සිදු කළ ප්‍රශ්න කිරීම්වල දී සෞඛ්‍ය අමාත්‍යංශ බලධාරීන් විසින් අදාල මෘදුකාංගය වෙනුවෙන් රුපියල් මිලියන 500 ක් සහ මිලියන 640 ක් යනුවෙන් ඉදිරිපත් කළ මිල ගණන් සම්බන්ධයෙන් අදහස් දක්වමින්.\nමේ වෙනුවෙන් විශේෂ මාධ්‍ය හමුවක් අද උදෑසන කැඳවූ අදාළ සමාගම කියාසිටියේ සෞඛ්‍ය අමාත්‍යාංශය වෙනුවෙන් සිදු කළ සමස්ත ව්‍යාපෘතිය වෙනුවෙන් සිය සමාගමට ලැබුණේ මිලියන 223ක් පමණක් බවයි.\nඔවුන් පවසුවේ එම මුදල ද ප්‍රදානය කෙරුනේ 2008 නොවැම්බර් මාසයේ සිය සමාගම සෞඛ්‍ය අමාත්‍යාංශය විසින් ඉදිරිපත් කර තිබූ විවෘත ටෙන්ඩරයකට මිලගණන් ඉදිරිපත් කිරීමෙන් අනතුරුව බවයි.\nඑම ටෙන්ඩරයට 2008 වසරේදී තවත් ආයතන පහක් තරග වැදුණු බවත් ඒ අතුරින් සිය සමාගම සේවාව සැපයීම සඳහා තෝරාගත් බවත් ඔහු සඳහන් කළා.\nමෙම මිල ගණන් හැරුණු විට කිසිදු අවස්ථාවක සිය සමාගමට සෞඛ්‍ය අමාත්‍යාංශ බලධාරීන් පවසන ආකාරයේ මුදලක් නොලැබුණු බවයි මෙම මාධ්‍ය හමුවේ දී සභාපතිවරයා අවධාරණය කළේ.\nසිය මෘදුකාංගය නිසි අයුරින් ක්‍රියාත්මක නොවන බවට සෞඛ්‍ය අමාත්‍යංශ බලධාරීන් සිදු කළ චෝදනාවට ප්‍රතිචාර දැක්වූ ඊ-විස් සමාගමේ සභාපති සංජීව වික්‍රමනායක කියා සිටියේ නිසි ආකාරයෙන් ක්‍රියාත්මක නොවන මුදුකාංගයක් සඳහා 2018, 2019 සහ 2020 වසරවලදී තවත් රෝහල් ගණනාවක් එක් කළේ ඇයි ද යන ගැටලුව මතු වන බවයි.\nඑමෙන්ම මෙම මෘදුකාංගය ඇතුළු සමස්ත පරිගණක පද්ධතිය වැඩි දියුණු කිරීම සඳහා මිලියන 7000ක මුදලක් වැය වන බවට කෝප් කමිටුව හමුවේ සිදුකළ ප්‍රකාශය සහමුලින්ම ප්‍රතික්ෂේප කළ ඊ-විස් සමාගමේ සභාපතිවරයා කියා සිටියේ සිය සමාගම කිසිදු අවස්ථාවක එවැනි ඇස්තමේන්තුවක් ලබා නොදුන් බවයි.\nඔහු අවධාරණය කළේ සිය සමාගම තැනූ මෘදුකාංගයට රුපියල් මිලියන 83ක් වැය වූ බවත් සමස්ත ව්‍යාපෘතිය සඳහා සිය සමාගමට සෞඛ්‍ය අමාත්‍යංශයෙන් රුපියල් මිලියන 223ක් පමණක් ලැබුණ බවත්ය.",
       "URL": "https://www.hirunews.lk/306159/කෝප්-කමිටුවේදී-එල්ලවූ-චෝදනාවට-මෘදුකාංග-සමාගමෙන්-පිළිතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1120"
}