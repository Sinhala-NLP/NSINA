{
       "Source": "hirunews",
       "Timestamp": "Tuesday, 26 January 2021 - 12:52",
       "Headline": "පුතා සොයා ආ පිරිස පියා පැහැරගෙන යයි",
       "News Content": "ගාල්ල - අහුන්ගල්ල ප්‍රදේශයේදී පුද්ගලයෙකු කිසියම් පිරිසක් විසින් පැහැර ගෙන ගොස් තිබෙනවා.\nපැහැර ගැනීමට ලක්වූ පුද්ගලයාගේ බිරිඳ, ඒ පිළිබඳව අහුංගල්ල පොලීසියට පැමිණිල්ලක් ඉදිරිපත් කර ඇති අතර, එමගින් ඇය සඳහන් කළේ පසුගිය 24 වනදා තිදෙනෙකුගෙන් යුත් කණ්ඩායමක් වෑන් රථයකින් පැමිණ පොලීසියෙන් බව පවසා තම සැමියා පැහැර ගෙන ගිය බවයි.\nපැමිණි පිරිස ඔවුන්ගේ පුත්‍රයා අවශ්‍ය බව පවසා ඇති අතර ඔහු නිවසේ නොසිටීම හේතුවෙන් 48 හැවිරිදි පියා මෙලෙස පැහැර ගෙන ගොස් ඇති බව සඳහන්.\nඅහුන්ගල්ල පොලීසියෙන් සිදුකළ විමසීමකදී එහි ප්‍රකාශකයෙකු සඳහන් කළේ මේ පිළිබඳව පොලීසියට ලැබුණු පැමිණිල්ල මත විමර්ශනයක් ආරම්භ කර ඇති බවයි.\nඑමෙන්ම, අදාළ සිද්ධියට පොලීසියේ හෝ ප්‍රදේශයේ ආරක්ෂක අංශයේ නිලධාරියෙකුගේ කිසිදු සම්බන්ධයක් නොමැති බවට දැනට සිදුකරන ලද විමර්ශනවලින් තහවුරු වී ඇතැයි ද අදාළ නිලධාරියා වැඩිදුරටත් ප්‍රකාශ කළා.",
       "URL": "https://www.hirunews.lk/260753/පුතා-සොයා-ආ-පිරිස-පියා-පැහැරගෙන-යයි",
       "Category": "Local News",
       "Parent URL": "https://www.hirunews.lk/local-news.php?pageID=2188"
}