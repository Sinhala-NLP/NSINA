{
       "Source": "hirunews",
       "Timestamp": "Thursday, 09 March 2023 - 7:53",
       "Headline": "කැලණියට හා කොළඹට කඳුළු ගෑස් - සිසු නායකයන් නිදහස් කරන්නැ යි ඉල්ලීමක් (වීඩියෝ)",
       "News Content": "කැලණිය විශ්වවිද්‍යාලයේ සිසුන් පිරිසක් ඊයේ (08) රාත්‍රියේ සිදුකළ විරෝධතාව විසුරුවා හැරීමට පොලිසිය ජල හා කදුළු ගෑස් ප්‍රහාරයක් එල්ල කළා.\nවිරෝධතාව අතරතුර සරසවි සිසුන් 06 දෙනෙකු අත්අඩංගුවට ගෙන ඇති අතර, ඔවුන් අද මහර මහේස්ත්‍රාත් අධිකරණය වෙත ඉදිරිපත් කිරීමට නියමිත බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඅත්අඩංගුවේ පසුවන කැලණිය විශ්වවිද්‍යාලයේ මහා ශිෂ්‍ය සංගමයේ සභාපති කැළුම් මුදන්නායක සහ දිල්ෂාන් හර්ෂන නිදහස් කරන ලෙසට ඉල්ලා එම සංගමය විශ්වවිද්‍යාලය ඉදිරිපිට මෙම විරෝධතාව පවත්වනු ලැබුවා.\nපොලිසිය ප්‍රකාශ කළේ විරෝධතාවය හේතුවෙන් කැලණිය විශ්වවිද්‍යාලය ඉදිරිපිට කොළඹ - නුවර මාර්ගය අවහිර වීමෙන් එම මාර්ගයේ දැඩි රථවාහන තදබදයක් පැවති බවයි.\nමේ අතර, කොළඹ විශ්වවිද්‍යාලයීය මහා ශිෂ්‍ය සංගමය ආරම්භ කළ විරෝධතා පාගමන ඊයේ විසුරුවා හරිනු ලැබුවේ ජල හා කඳුලු ගෑස් ප්‍රහාර එල්ල කිරීමෙන් පසුවයි.\nවිරෝධතාකරුවන් තුම්මුල්ල මංසන්ධියේ සිට පාගමනින් කොළඹ දෙසට පැමිණෙමින් සිටියදී කොළඹ රීඩ් මාවතේදී ජල හා කදුළු ගෑස් ප්‍රහාරයක් එල්ල කළා.\nපාසල් නිම වී නිවෙස් කරා යමින් සිටි සිසුන් පිරිසක් ද කඳුළු ගෑස් ප්‍රහාර හේතුවෙන් අපහසුතාවයට පත්වුණා.",
       "URL": "https://www.hirunews.lk/329401/කැලණියට-හා-කොළඹට-කඳුළු-ගෑස්-සිසු-නායකයන්-නිදහස්-කරන්නැ-යි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=488"
}