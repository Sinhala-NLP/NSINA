{
       "Source": "hirunews",
       "Timestamp": "Thursday, 02 November 2017 - 12:19",
       "Headline": "විහිලුවකින් කෙළවර වුණ ගොකරැල්ලේ ඝාතන",
       "News Content": "ගොකරැල්ල හැවනතැන්න ප්‍රදේශයේදී සිදුවූ පිහි ඇනුම විහිලුවක් දුරදිග යාම හේතුවෙන් සිදුවූවක් බව ගොකරැල්ල පොලිසිය පවසනවා.\nපුද්ගලයින් දෙදෙනෙකු මෙහිදී ජීවිතක්ෂයට පත්වුණා.\nමේ අතර කාන්තාවක්ද වන බවත් මරණයට පත්වූ අනෙක් පුද්ගලයා විසින් පළමුව මෙම කාන්තාව කපා කොටා තුවාල සිදුකර තිබූ බවත් පොලිස් මුලස්ථානය සඳහන් කළා.\nපසුව එම ස්ථානයට පැමිණි ඇයගේ සැමියා විසින් පිහියකින් කපා කොටා මරණකරුට තුවාල සිදුකර තිබුණා.\nඑම කාන්තාව තම නිවසට යමින් සිටියදී මරණයට පත්වූ පුද්ගලයා මාර්ගයේ සිට ඇති අතර ඔහු \"ආ.. උඹලා දැන් හොඳට කනවා බොනවා නේද, දැන් ලොකු මිනිස්සුනේ\" යනුවෙන් පවසා තිබෙනවා.\nඑම ප්‍රකාශය සමග උරණ වූ කාන්තාව ඔහුට පෙරලා රළු වචනයෙන් පිළිතුරු දී තිබුණා.\nපසුව ඔවුන් දෙදෙනා අතර බහින් බස්වීමක් හටගත් බවයි සාක්ෂිකරුවෙකු පවසා ඇත්තේ.\nසිද්ධියෙන් තුවාල ලැබූ කාන්තාව කුරුණෑගල රෝහලටත් එම පුද්ගලයා පොල්ගොල්ල දිසා රෝහලටත් ඇතුළත් කරීමෙන් පසු මියගොස් තිබෙනවා.\nමෙලෙස මියගොස් ඇත්තේ හැවනතැන්න, පන්ලියද්ද ප්‍රදේශයේ පදිංචිව සිටි 37 හැවිරිදි බාලසිරියලාගේ අනෝමා මල්කාන්ති සහ පන්ලියද්ද, මැල්සිරිපුර ප්‍රදේශයේ පදිංචිව සිටි 36 හැවිරිදි දිසානායක මුදියන්සේලාගේ අජිත් කුමාර යන අයයි.\nඔවුන්ගේ මෘත ශරීර මේ වන විට කුරුණෑගල රෝහලේ තැම්පත්කර තිබෙනවා.\nපශ්චාත් මරණ පරීක්ෂණ අද (01) සිදුකිරීමට නියමිතයි.\nමියගිය කාන්තාවගේ සැමියා මේ වනවිට පොලිසිය විසින් අත්අඩංගුවට ගෙන තිබෙනවා.\nගොකරැල්ල පොලිසිය විසින් සිද්ධිය පිළිබඳ වැඩිදුර විමර්ශන සිදුකරනු ලබනවා.",
       "URL": "https://www.hirunews.lk/175085/විහිලුවකින්-කෙළවර-වුණ-ගොකරැල්ලේ-ඝාතන",
       "Category": "Local News",
       "Parent URL": "https://www.hirunews.lk/local-news.php?pageID=4239"
}