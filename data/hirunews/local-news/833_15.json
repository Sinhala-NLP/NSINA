{
       "Source": "hirunews",
       "Timestamp": "Friday, 30 September 2022 - 19:06",
       "Headline": "අභියාචනාධිකරණයෙන් ක්‍රීඩා අමාත්‍යංශයට නොතිසි",
       "News Content": "එළඹෙන ඔක්තෝම්බර් මස 04 වෙනි දා අධිකරණය ඉදිරියට පැමිණ කරුණු දක්වන ලෙස කොළඹ අභියාචනාධිකරණය විසින් ක්‍රීඩා අමාත්‍යාංශයට අද (30) නොතීසි නිකුත් කළා.\nඅභියාචනාධිකරණය විසින් එම නියෝගය නිකුත්කර ඇත්තේ, ශ්‍රී ලංකා පාපන්දු සම්මේලනය විසින් ක්‍රීඩා අමාත්‍යාංශයට එරෙහිව කර තිබු පැමිණිල්ලක් සලකා බලමින්.\nශ්‍රී ලංකා පාපන්දු සම්මේලනයේ නිල කාලය දික් කරමින්, නිකුත් කර තිබූ ගැසට් නිවේදනය කිසිඳු පුර්ව දැනුම්දීමකින් තොරව අවලංගු කිරීමෙන් තමන්ට බරපතල අගතිය සිදුව ඇතැයි අදාල පෙත්සමේ සඳහන්.\nඑසේ ම, දිගින් දිගට ම සිදුවන දේශපාලන බලපෑම් හේතුවෙන් ජාත්‍යන්තර පාපන්දු සම්මේලනය විසින් ශ්‍රී ලංකාව තහනම් කිරීමේ අවධානමක් පවතින බව ද පෙත්සම් පාර්ශවය පවසනවා.\nක්‍රීඩා අමාත්‍යවරයා විසින් මේ වනවිට ශ්‍රී ලංකා පාපන්දු සම්මේලනය විසුරුවා හැර ඇති අතර එම තත්වය තුළ එහි පරිපාලන කටයුතු මුලුමනින් ම අඩාලවී ඇතැයි වාර්තා වන්නේ.\nඑම තත්ත්වය තුළ ආයතනයේ සේවක වැටුප් ගෙවීම් ඇනහිට ඇති අතර උස්බෙකිස්තානයේ පැවැත්වීමට නියමිත 17න් පහළ ආසියානු කුසලාන පලවෙනි වටයේ සුදුසුකම් ලබාගැනීමේ තරඟාවලියට 17න් පහළ ජාතික කණ්ඩායම පිටත්කර යැවීමට නො හැකි තත්ත්වයක් උදාවී ඇතැයි ද වාර්තා වනවා.",
       "URL": "https://www.hirunews.lk/316721/අභියාචනාධිකරණයෙන්-ක්‍රීඩා-අමාත්‍යංශයට-නොතිසි",
       "Category": "Local News",
       "Parent URL": "https://www.hirunews.lk/local-news.php?pageID=833"
}