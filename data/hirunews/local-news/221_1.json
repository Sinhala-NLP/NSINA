{
       "Source": "hirunews",
       "Timestamp": "Sunday, 02 July 2023 - 8:42",
       "Headline": "අභිමානවත් 25 වන සංවත්සරයේ මෙගා බ්ලාස්ට් ප්‍රසංගය සාර්ථකව අවසන්",
       "News Content": "අභිමානවත් 25 වන සංවත්සරය සැමරූ හිරු TV සහ හිරු FM ප්‍රමුඛ හිරු මාධ්‍ය ජාලය, ඊයේ (01) රාත්‍රියේ අති දැවැන්ත තවත් මෙගා බ්ලාස්ට් ප්‍රාසංගික අත්දැකීමක් ප්‍රේක්ෂකයා වෙත සමීප කරන්නට සමත් වුණා.\nඒ, වසරේ දැවැන්තම සජීව ප්‍රාසාංගික අත්දැකීම පොළොන්නරුව - ඇළහැර - බකමූණ මහවැලි ක්‍රීඩාංගණයේ සිට හිරු සමඟ බැදුනු රසිකයන්ට තිළිණ කරමින්.\nප්‍රසංගය ආරම්භ වන්නටත් ප්‍රථම, ඇළහැර - බකමූණ මහවැලි ක්‍රීඩාංගණය අතුරු සිදුරු නැතිව පිරී ගොස් තිබුණේ, මෙරට ජනතාව හිරු වෙත තැබූ සදා නොවෙනස් විශ්වාසය තව තවත් තහවුරු කරමින්.\nඅලංකාර ආලෝක රටාවන්ගෙන් හැඩ වූ ජාත්‍යන්තර මට්ටමේ අති දැවැන්ත වේදිකාවේ සිට මෙවර හිරු මෙගා බ්ලාස්ට් 25 වන සංවත්සරය වර්ණවත් කළේ සහරා ෆ්ලෑෂ් සංගීත කණ්ඩායමයි.\nඩාර්ක් ෂයින් නර්තනයෙන් හැඩ වූ ප්‍රසංගයට සේනානායක වේරලියද්ද, චන්දන ලියනාරච්චි, චාමර වීරසිංහ, ශෂිකා නිසංසලා, බාචි සුසාන්, දිමංක වෙල්ලාලගේ, කොරින් අල්මේදා, තිවංක දිල්ෂාන්, සඳුන් පෙරේරා, කයිසර් කයිස්, දිනේෂ් ගමගේ ඇතුලු ජනප්‍රිය ගායක ගායිකාවන් රැසක් එක් වුණා.\nසම්පූර්ණයෙන්ම නොමිලේම පැවැත්වුණු මේ අති දැවැන්ත ප්‍රාසාංගික සංගීත අත්දැකීම රැය පහන් වන තුරුම දිවයිනේ සතර දෙසින් පැමිණි හිරු සමග බැදුණු රසිකයන් සහ හිරු ටීවී, හිරු එෆ් එම් අත්වැල් බැඳගත් හිරුට ආදරය කරන සියලු දෙනා රිසිසේ රසවින්දේ හිරු මෙරට ප්‍රමුඛතම මාධ්‍ය ජාලය බවට යළි යළිත් තහවුරු කරමින්.",
       "URL": "https://www.hirunews.lk/339718/අභිමානවත්-25-වන-සංවත්සරයේ-මෙගා-බ්ලාස්ට්-ප්‍රසංගය-සාර්ථකව-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=221"
}