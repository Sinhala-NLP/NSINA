{
       "Source": "hirunews",
       "Timestamp": "Sunday, 13 June 2021 - 13:45",
       "Headline": "පොහොර ආනයනය නතරවීමත් සමග ගොවීන් රැසක් අසීරුතාවක (වීඩියෝ)",
       "News Content": "රසායනික පොහොර ආනයනය නතර කිරීමට රජය ගත් තීරණයත් සමග තම වගාවන් සඳහා අවශ්‍ය පොහොර නොමැතිව තමන් පීඩාවට පත්ව ඇතැයි පොළොන්නරුව ගොවීන් පවසනවා.\nපොළොන්නරුව දිස්ත්‍රික්කයේ ඇලහැර ප්‍රාදේශීය ලේකම් කොට්ඨාසයේ ගොවි පවුල් 500ක් පමණ ජීවත් වන බකමූණ සිරිකඳුයාය ප්‍රදේශයේ ගොවීන්ගේ ප්‍රධාන ජීවනෝපාය මාර්ග වන්නේ කුඹුරු ගොවිතැන හා ගොඩ බෝග වගාවයි.\nරසායනික පොහොර ආනයනය නතර කිරීමට රජය ගත් තීරණයත් සමග තම වගාවන් සඳහා අවශ්‍ය පොහොර නොමැතිව ප්‍රදේශයේ බඩඉරිඟු ගොවීන් දැඩි ලෙස අසීරුතාවට පත්ව සිටිනවා.\nගොවීන් පවසන්නේ තම වගාවන් සඳහා අවශ්‍ය පොහොර නොලැබීම නිසා අස්වැන්න නෙලීමට ආසන්නව තිබෙන වගා කොටු අත්හැර දැමීමට මේ වනවිට සිදුව ඇති බවයි.\nඑමෙන්ම පොළොන්නරුව දිස්ත්‍රික්කයට අයත් සරු බිම බෙදුම්ඇල ගොවි සංවිධානය මෙවර යල කන්නය යටතේ වගාකරන ලද බී ලූනු වගාවන් සඳහා මෙතෙක් කිසිඳු පොහොර වර්ගයක් නොලැබීමෙන් වගා කටයුතු සිදු කිරීමට නොහැකි තත්ත්වයක් උද්ගතව ඇතැයි වගාකරුවන් පවසනවා.\nගොවීන් පවසන්නේ මෙවර යල කන්නය යටතේ ගොවීන් 150දෙනෙකු පමණ අක්කර 200කට වැඩි ප්‍රමාණයක බී ලූනු වගා කළද මේ වන විට තවාන් දමා ඇති බී ලූනු පැලද පොහොර නොමැතිව වර්ධනය බාලවී ඇති බවටයි.",
       "URL": "https://www.hirunews.lk/274177/පොහොර-ආනයනය-නතරවීමත්-සමග-ගොවීන්-රැසක්-අසීරුතාවක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1887"
}