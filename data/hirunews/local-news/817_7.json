{
       "Source": "hirunews",
       "Timestamp": "Saturday, 08 October 2022 - 13:05",
       "Headline": "මුහුදු ආදිවාසීන්ට මී කැඩීමට හැඳුනුම්පතක්",
       "News Content": "නැගෙනහිර වෙරළ තීරය ආශ්‍රිතව වෙසෙන සුවිශේෂී ජන කොට්ඨාසයක් වන මුහුදු ආදිවාසීන්ට මී කැඩීමට හැඳුනුම්පතක් ලබාදීමට ශ්‍රී ලංකා මානව හිමිකම් කොමිෂන් සභාව පියවර ගෙන තිබෙනවා.\nමුහුදු ආදිවාසීන් 2,000 ක් පමණ පිරිසක් මූතූර් ප්‍රදේශයේ ජීවත්වන අතර, මොවුන් කුවේණියගේ පරපුරෙන් පැවතෙන ජන කොට්ඨාසයක්.\nමසුන් ඇල්ලීම ඔවුන්ගේ ප්‍රධාන ජීවනෝපාය වන අතර, පවතින භූමිතෙල් හිඟය හේතුවෙන් ඔවුන් ධීවර රැකියාවෙන් ඉවත්ව මී කැඩීම සඳහා පෙළඹී තිබෙනවා.\nපවතින ආර්ථික අර්බුදය සහ නීතිමය පසුබිම යටතේ පසුගිය කාලසීමාවේදි ඔවුන්ට ගැටළු රැසකට මුහුණපෑමට සිදුවූ බවයි කුවේණි ආදිවාසී ජන සුබසාධක සංවිධානයේ සභාපති, මූතූර් ආදිවාසී නායක කේ. කනගරත්නම් ප්‍රකාශ කළේ.\nමුහුදු ආදිවාසීන් තම ගැටළු සම්බන්ධයෙන් ශ්‍රී ලංකා මානව හිමිකම් කොමිසන් සභාව දැනුවත් කර තිබූ අතර, ඒ සම්බන්ධයෙන් අදාළ නිලධාරීන් එම ප්‍රදේශයට පැමිණ සිදුකළ විමර්ශනයකින් අනතුරුවයි මී කැඩීම සඳහා හැඳුනුම්පත් ලබාදීමට තීරණය කළ බවයි ශ්‍රී ලංකා මානව හිමිකම් කොමිෂන් සභාවේ කොමසාරිස් වෛද්‍ය නිමල් කරුණාසිරි ප්‍රකාශ කළේ.",
       "URL": "https://www.hirunews.lk/317338/මුහුදු-ආදිවාසීන්ට-මී-කැඩීමට-හැඳුනුම්පතක්",
       "Category": "Local News",
       "Parent URL": "https://www.hirunews.lk/local-news.php?pageID=817"
}