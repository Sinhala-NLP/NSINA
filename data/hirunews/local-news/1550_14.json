{
       "Source": "hirunews",
       "Timestamp": "Friday, 19 November 2021 - 21:35",
       "Headline": "ගිනි ගණන් වූ එළවළු මිල මැද සහනදායී මිලකට එළවළු විකුණන ව්‍යාපාරිකයා (වීඩියෝ)",
       "News Content": "දිවයිනේ ආර්ථික මධ්‍යස්ථාන රැසක එළවළු මිල ගණන් මේ වන විට ශීඝ්‍රයෙන් ඉහළ ගොස් තිබෙනවා.\nවෙළෙඳුන් පෙන්වා දෙන්නේ ඉතිහාසයේ කවරදාටත් වඩා වැඩි මිල ගණන් යටතේ බෝංචි, තක්කාලි, මාලු මිරිස් ඇතුළු එළවළු වර්ග අලෙවි වන\nබවයි.\nමේ අතර අත්‍යවශ්‍ය භාණ්ඩ මිල ඉහළ යාම ලබන ජනවාරි මාසය වන තෙක් අපේක්ෂා කළ හැකි බවයි පාරිභෝගික ආරක්ෂණ රාජ්‍ය අමාත්‍ය\nලසන්ත අලගියවන්න මහතා පැවසුවේ.\nමේ අතර, මේ දිනවල දිවයිනේ එළවළු මිල ද ඉහළ ගොස් ඇති මොහොතක සිය ව්‍යාපාර කටයුතු සහනදායී මිලකට පාරිභෝගකයින් වෙත ලබාදෙන ව්‍යාපාරිකයෙකු පිළිබඳ පුවතක් ඇඹිලිපිටිය ප්‍රදේශයෙන් අපට වාර්තා වනවා.\nනිමන්ත හර්ෂණ නමැති මෙම ව්‍යාපාරිකයා බෝංචි සහ ලීක්ස් හැර සෙසු සියලුම එළවළු පාරිභෝගිකයා වෙත අලෙවි කරන්නේ, කිලෝග්‍රෑමයක් රුපියල් සියයක මුදලකටයි.\nඔහු විසින් බෝංචි සහ ලීක්ස් යන එළවළු කිලෝග්‍රෑමයක් රුපියල් 150ක මුදලකට අලෙවි කරන්නේ, එම මිලට අද වනවිට කිසිදු ආර්ථික මධ්‍යස්ථානයක හෝ අදාළ එළවළු දෙවර්ගය මිලට ගැනීමට නොහැකි පසුබිමකයි.\nඊට හේතුව රට තුළ පවතින අත්‍යවශ්‍ය භාණ්ඩ හිඟ වීමේ පසුබිමකදී මෙවන් සහනදායී මුදලකට කිසිසේත් එළැවළු අලෙවිය සිදු නොකරන හෙයින්.\nමීට කදිම නිදසුන් ලෙස අද (19) දිනයේදී දිවයිනේ බොහෝ වෙළෙඳ ආර්ථික මධ්‍යස්ථානවල බෝංචි තොග මිල රුපියල් 380 ඉක්මවා තිබූ අතර, මාළු මිරිස් තොග මිල දැක්වූයේ රුපියල් 500කටයි.\nඑමෙන්ම අද දිනය නිමා වන විට සියලුම ආර්ථික මධ්‍යස්ථානවල පාහේ අවම මිල ගණන් යටතේ පැවතුණේ, වට්ටක්කා පමණක් වන අතර, සෙසු සියලුම එළවළු අධික මිලක් යටතේ අලෙවි කිරීම සිදු කෙරුණා.\nඑහෙත් එවන් පසුබිමක් තුළදී නිමන්ත හර්ෂණ නමැති මෙම ව්‍යාපාරිකයා විසින් සහනදායී මිලකට මෙලෙස එළවළු අලෙවි කරන්නේ කෙසේ දැයි අප ඔහුගෙන් සිදු කළ විමසුමකට පිළිතුරු වශයෙන් ඔහු කියා සිටියේ, මෙම සෑම එළවළුවක්ම තම ප්‍රදේශයේ පිහිටි විව්ධ ගම්මානවල හේන් සහ කොරටු ආශ්‍රයෙන් සාධාරණ මිලක් යටතේ ගෙනැවිත් විකුණන හෙයින්, සෑම එළවළුවක්ම රුපියල් 100ක අවම මිලක් යටතේ මේ මොහොත වන විට පාරිභෝගිකයා වෙත ලබාදීමට තමන්ට හැකි බවයි.",
       "URL": "https://www.hirunews.lk/288578/ගිනි-ගණන්-වූ-එළවළු-මිල-මැද-සහනදායී-මිලකට-එළවළු-විකුණන-ව්‍යාපාරිකයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1550"
}