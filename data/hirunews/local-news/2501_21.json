{
       "Source": "hirunews",
       "Timestamp": "Monday, 24 August 2020 - 12:57",
       "Headline": "උපාධිධාරීන් විරෝධතා පා ගමනක (වීඩියෝ)",
       "News Content": "රැකියා ලබාදීමේදි ප්‍රතික්ෂේප වූ උපාධිධාරීන්ට අභියාචනා කැඳවීමකින් තොරව රැකියා ලබාදෙන ලෙස ඉල්ලා රැකියා විරහිත උපාධිධාරී සංගමය අද විරෝධතා පා ගමනක නිරතවුණා.\nකොටුව දුම්රියපල ඉදිරිපිට සිට ජනාධිපති කාර්යාලය ආසන්නයට පැමිණි ඔවුන් අනතුරුව සන්දේශයක්ද භාරදුන් බවයි අප වාර්තාකරු සඳහන් කළේ.\nරැකියා විරහිත උපාධිධාරීන් 51,153 දෙනෙකුට රජයේ රැකියා සඳහා අද පත්වීම් ලිපි ලබාදීමට නියමිතව තිබෙනවා. තවත් උපාධිධාරීන් 9,954 දෙනෙකුගේ රැකියා ඉල්ලීම් ප්‍රතික්ෂේප වී ඇත්තේ සේවක අර්ථසාධක අරමුදලට ඔවුන්ගේ නම් යටතේ මුදල් බැරවීම ඇතුලු තවත් කරුණු කිහිපයක් හේතුවෙන්.\nකෙසේ වෙතත් තවත් උපාධිධාරීන් දස දහසකට රැකියා ලබාදීමට පසුගියදා කැබිනට් අනුමැතිය හිමිවූ අතර, එහිදී මෙම 9,954 දෙනාට මූලිකත්වය ලබාදෙන ලෙසයි ජනාධිපති කාර්යාලය වෙත සන්දේශය භාරදීමට පෙර අදහස් දැක්වූ රැකියා විරහිත උපාධිධාරී සංගමයේ කැඳවුම්කරු පූජ්‍ය තැන්නේ ඥාණානන්ද හිමියන් ඉල්ලා සිටියේ.\nඑමෙන්ම උපාධිධාරීන්ට රැකියා ලබාදීමේදී රැකියා විරහිත උසස් ජාතික ඩිප්ලෝමාධාරීන්ටද සාධාරණය ඉටුකරන ලෙස ඉල්ලා උසස් ජාතික  ඩිප්ලෝමාධාරීන්ගේ සංගමය අද විරෝධතාවක නිරතවුණා.\nජනාධිපති කාර්යාලය අසළ උද්ඝෝෂණය කිරීම සඳහා වෙන් කර ඇති ස්ථානයේ විරෝධතාවයේ නිරතවීමෙන් අනතුරුව ඔවුන් ජනාධිපති කාර්යාලය වෙත පැමිණි අතර, එහිදි විරෝධතාකරුවන් පිරිසකට සාකච්ඡාවක් ලබාදීමට  බලධාරීන් පියවර ගෙන තිබුණා.\nමේ අතර කැළණිය විශ්වවිද්‍යාලයේ මහා ශිෂ්‍ය සංගමයද අද  දහවල් විශ්වවිද්‍යාලයේ  පරිපාලන ගොඩනැගිල්ල ඉදිරිපිට විරෝධතාවක් සංවිධාන කර තිබුණා.\nඒ, පන්ති තහනමට ලක්ව ඇති සිසුන් 27 දෙනෙකු සහ උපාධි තහනමට ලක්ව ඇති සිසුන් හතරදෙනෙකුට සාධාරණය ඉටු කර දෙන ලෙස ඉල්ලමින්.\nසරසවි පරිශ්‍රයේ සවිකර තිබූ සී සී ටී වී කැමරා පද්ධතිවලට හානි කිරීමේ සිද්ධිය මුල් කරගනිමිනුයි ඔවුන්ට මෙම තහනම පැනවීමට විශ්වවිද්‍යාල පාලනාධිකාරිය පියවර ගනු ලැබුවේ.",
       "URL": "https://www.hirunews.lk/248525/උපාධිධාරීන්-විරෝධතා-පා-ගමනක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2501"
}