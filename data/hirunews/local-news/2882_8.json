{
       "Source": "hirunews",
       "Timestamp": "Wednesday, 26 February 2020 - 9:22",
       "Headline": "කොරෝනා ලතින් ඇමරිකාවටත් - යුරෝපය පුරාත් පැතිරෙන ලකුණු",
       "News Content": "කොවිඞ් - 19 වෛරසය ආසාදිතයෙකු හමුවූ පළමු ලතින් ඇමරිකානු රට බවට බ්‍රසීලය පත්ව තිබෙනවා.\nඒ, ඉතාලියෙන් පැමිණි එරට පුරවැසියෙකුට වෛරසය ආසාදනය වී ඇති බවට තහවුරුවීමත් සමඟයි.\nඉතාලියේ මේ වනවිට මරණ 11ක් සිදුව ඇති අතර, එරට වෛරසය ආසාදිත වූ පුද්ගලයින් සංඛ්‍යාව 322ක්.\nඉතාලිය තුළ වෛරසය පැතිරයාමත් සමඟ එය යුරෝපයේ අනෙකුත් රටවලටද බලපෑම් එල්ල කර තිබෙනවා. ඒ අනුව ඔස්ටි‍්‍රයාව, ක්‍රොඒෂියාව, ස්විට්සර්ලන්තය යන රටවලින්ද පළමුවරට වෛරස ආසාදිතයෙකු හමුවී ඇති බවයි විදෙස් වාර්තා සඳහන් කළේ.\nඇමරිකානු සෞඛ්‍ය බලධාරීන් ප්‍රකාශ කළේ ඇමරිකාව පුරා කොවිඞ් - 19 වෛරසය සීග්‍රයෙන් පැතිර යනු ඇති බවයි.\nවෛරසයට පෙර සූදානමක් ලෙස සැන්ප්‍රැන්සිස්කෝ නගරයට හදිසි තත්ත්වයක් ප්‍රකාශයට පත් කර තිබෙනවා.\nදකුණු කොරියාවෙන් හමුවූ ආසාදිතයින් සංඛ්‍යාව 1146 දක්වා  ඉහළ තිබෙනවා. ඒ, අද දිනයේ නව රෝගීන් 169 දෙනෙකු හමුවීමත් සමඟයි. වෛසරය ආසාදනය වීමෙන් දකුණු කොරියාවේ සිදුව ඇති මරණ 11ක් වන අතර, ඉරානයෙන් පුද්ගල මරණ 16ක් වාර්තා වුණා.\nකොවිඞ් නයින්ටීන් වෛරසය හේතුවෙන් චීනයෙන් නව මරණ 52ක් වාර්තා වී තිබෙනවා.\nමේ දක්වා එරටින් මරණ 2715 ක් වාර්තාවී ඇති අතර, ගතවූ පැය 24 තුළ චීනයෙන් නව ආසාදිතයින් 406 දෙනෙකු සොයාගෙන ඇති බවයි වාර්තා වන්නේ.\nකෙසේ වෙතත් පසුගිය සති 3 ට සාපේක්ෂව  අඩුම මරණ සංඛ්‍යාවක් චීනයෙන් වාර්තාවී ඇත්තේ මෙම සතිය තුළ වීම විශේෂත්වයක්.",
       "URL": "https://www.hirunews.lk/235255/කොරෝනා-ලතින්-ඇමරිකාවටත්-යුරෝපය-පුරාත්-පැතිරෙන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=2882"
}