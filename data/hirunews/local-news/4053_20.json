{
       "Source": "hirunews",
       "Timestamp": "Sunday, 04 March 2018 - 11:22",
       "Headline": "රටක් කම්පා කළ ඉරණවිල පාසල් සිසුවාගේ ඝාතකයාගේ සුලමුල හෙළිවූ හැටි",
       "News Content": "ඉරණවිලදී සුසිත් නිර්මාල් සිසුවා ඝාතනය කර පලා ගොස් සිටි සැකකරු නාවුක හමුදා බුද්ධි අංශයේ නිලධාරීන් විසින් කෝකිලායි ප්‍රදේශයේදී අත්අඩංගුවට ගෙන මුලතිව් පොලිසිය වෙත බාර දී තිබෙනවා.\n03 වැනිදා අළුයම මෙම අත්අඩංගුවට ගැනීම සිදු කර තිබෙනවා.\nපසුගිය 25 වැනිදා සුසිත් නිර්මාල් සිසුවාව පැහැර ගෙන ගොස් ලිංගික අතවර කර ඝාතනය කර තිබුණා.\nඉරණවිල ප්‍රදේශයේ කැලෑවක තිබී ඝාතනය කළ දරුවාගේ සිරුර 27 වැනිදා පෙරවරුවේ ප්‍රදේශවාසීන් සහ පොලීසිය එක්ව කරන ලද මෙහෙයුමකදී සොයා ගැනීමට හැකි වුණා.\nඉරණවිල ගමට පොල් කැඩීමට නිතර යන එන බව කියන සැකකරුගේ ස්ථීර පදිංචියක් පිළිබදව තොරතුරක් ලැබී නැත.\nනමුත් 27 වැනිදා සවස සැකකරු හලාවත ප්‍රදේශයෙන් පිටත්ව ගොස් ඇති බවත්,ඔහු මා දැල් වාඩිවල සේවය කර ඇති අයෙකු බවටද පොලීසියට තොරතුරු ලැබී තිබුණා.\nසැකකරු සම්බන්ධයෙන් තොරතුරු සහ ඡායාරූප පොලීසිය විසින් නාවුක හමුදාව වෙතද ලබා දී ඔහු අත්අඩංගුවට ගැනීම සදහා සහාය ඉල්ලා තිබුණා.\nඒ අනුව විමර්ශණ කටයුතු සිදු කළ නාවුක හමුදාව සැකකරුව අත්අඩංගුවට ගෙන ඇති අතර සැකකරු රැගෙන ඒම සදහා විශේෂ පොලිස් කණ්ඩායමක් මුලතිව් බලා පිටත්ව ගොස් ඇති බවයි සඳහන් වන්නේ.",
       "URL": "https://www.hirunews.lk/185075/රටක්-කම්පා-කළ-ඉරණවිල-පාසල්-සිසුවාගේ-ඝාතකයාගේ-සුලමුල-හෙළිවූ-හැටි",
       "Category": "Local News",
       "Parent URL": "https://www.hirunews.lk/local-news.php?pageID=4053"
}