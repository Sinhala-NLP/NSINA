{
       "Source": "hirunews",
       "Timestamp": "Sunday, 13 September 2020 - 7:25",
       "Headline": "ඊයේ දිනය තුල කොරෝනා ආසාදිතයින් 26ක් - ඔක්ස්ෆර්ඩ් එන්නතේ පරීක්ෂාවන් යළි ඇරඹේ",
       "News Content": "නව ආසාදිතයින් 26 දෙනෙකු වාර්තා වීමත් සමග මෙරටින් වාර්තා වන සමස්ත කොරෝනා ආසාදිතයින්ගේ සංඛ්‍යාව 3,195 ක් දක්වා ඉහළ ගියා.\nඊයේ වාර්තා වූ ආසාදිතයින් අතුරින් 22ක් කටාර් රාජ්‍යයේ සිට පැමිණි අය වන අතර, කුවේට්  රාජ්‍යයේ සිට පැමිණ නිරෝධායනයට ලක්වෙමින් සිටි දෙදෙනෙකු මෙන්ම ඉන්දියාවේ සහ එක්සත් අරාබි එමීර් රාජ්‍යයේ සිට පැමිණි දෙදෙනෙකුද කොරෝනා ආසාදිතයන් ලෙස තහවුරු වී තිබෙනවා.\nමේ අතර, වවුනියාව - පෙරියකාඩු මධ්‍යස්ථානයේ නිරෝධායනයට ලක්වෙමින් සිටියදී ඉන් පලාගිය 35 හැවිරිදි පුද්ගලයෙකු මන්නාරම - සවුත්බාර් දුම්රිය ස්ථානයේදී යුද හමුදා භාරයට ගෙන තිබෙනවා.\nසැකකරු ඊයේ දිනයේදී මෙලෙස පෙරියපාඩු නිරෝධායන මධ්‍යස්ථානයෙන් පලාගොස් තිබුණේ එහි දින 14ක කාලයක් නිරෝධායනයට ලක්වෙමින් සිටියදීයි.\nතමන් සමග නිරෝධායනයට ලක්වෙමින් සිටි පුද්ගලයෙකු කොරෝනා ආසාදිතයෙකු බවට තහවුරුවීමත් සමග ඉන් බියට පත්වී මෙම පුද්ගලයා පැන යන්නට ඇති බවයි යුද හමුදාව සැක කරන්නේ.\nඔහු හලාවත - මාදම්පේ ප්‍රදේශයේ පදිංචිකරුවෙක්.\nමේ අතර තාවකාලිකව අත්හදාබැලීම් නතර කළ ඇස්ට්‍රා - සෙනෙකා, කොවිඩ් 19 එන්නත යළි පරීක්ෂාවන් සඳහා යොමු කිරීමට පියවර ගෙන තිබෙනවා.\nඑහි අත්හදාබැලීම් නතර කළේ බ්‍රිතාන්‍යයේ සිදුකළ පරීක්ෂාවන් හිදී රෝගීන් තුළ අතුරු ප්‍රතිවිපාක දක්නට ලැබීම හේතුවෙන්.\nකෙසේ නමුත් එහි අත්හදාබැලීම් යළි ආරම්භ කිරීමට තීරණය කර ඇත්තේ එන්නත සංවර්ධනය කළ ඔක්ස්ෆර්ඩ් සරසවියේ විද්‍යාඥයන් එන්නතේ සුරක්ෂිතභාවය තහවුරු කළ හැකි බව පැවසීම නිසයි.\nකොවිඩ් 19 වෛරසයට එරෙහිව මෙතෙක් නිෂ්පාදනය කර ඇති සාර්ථකම එන්නත මෙය ලෙසයි සැළකෙන්නේ.",
       "URL": "https://www.hirunews.lk/250071/ඊයේ-දිනය-තුල-කොරෝනා-ආසාදිතයින්-26ක්-ඔක්ස්ෆර්ඩ්-එන්නතේ-පරීක්ෂාවන්-යළි-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=2458"
}