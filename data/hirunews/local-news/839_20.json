{
       "Source": "hirunews",
       "Timestamp": "Wednesday, 28 September 2022 - 7:49",
       "Headline": "ආමි සුරංග අත්අඩංගුවට",
       "News Content": "හිටපු ජනාධිපති මෛත්‍රීපාල සිරිසේනගේ දේශපාලන වේදිකාවකට වෙඩි තැබීමේ සිද්ධිය ඇතුලු අපරාධවලට සම්බන්ධ සැකකරුවන් දෙදෙනෙකු ගිනි අවියක් ද සමග පොලිස් අත්අඩංගුවට ගෙන තිබෙනවා.\nඒ අතර සංවිධානාත්මක අපරාධ කල්ලි සාමාජිකයන් වූ බුද්ධික ප්‍රසාද් හෙවත් ආමි සුරංග ද සිටින බව යි සඳහන් වන්නේ.\nපොලිසියට ලැබුණු තොරතුරකට අනුව මුල්ලේරියාව වල්පොල ප්‍රදේශයේදී කළ වැටලීමකදීයි ඊයේ (27) මෙම සැකකරුවන් අත්අඩංගුවට ගැනුනේ.\nයතුරුපැදියකින් ගමන් කරමින් සිටි සැකකරුවන් දෙදෙනා පරීක්ෂා කිරීමේදී විදේශ රටක නිෂ්පාදිත ගිනි අවිය සමග අත්අඩංගුවට ගනු ලැබුවා.\nවයස අවුරුදු 34 සහ 29 වයස්වල පසුවන ඔවුන් කඩුවෙල සහ හිඹුටාන ප්‍රදේශවල පදිංචිකරුවන්.\nමෙම සැකකරුවන් විසින් සිදු කරනු ලැබූ අපරාධ කිහිපයක් සම්බන්ධයෙන් පොලිසිය කළ විමර්ශනවලදී තොරතුරු අනාවරණ කරගෙන තිබෙනවා.\nඒ අනුව 2014 වසරේදී වැල්ලම්පිටිය උමගිලිය ක්‍රීඩාංගණයේ පැවති හිටපු ජනාධිපති මෛත්‍රීපාල සිරිසේනගේ දේශපාලන රැස්වීමක වේදිකාවකට වෙඩි තැබීමේ සිද්ධියට මෙම එක් සැකකරුවෙක් සම්බන්ධ බවටයි හෙළිවී ඇත්තේ.\nඑමෙන්ම පොලිස් හැඳුනුම්පතක් ව්‍යාජ ලෙස පරිහරණය කිරීම සම්බන්ධයෙන් 2020 වසරේදී එක් සැකකරුවෙක් අත්අඩංගුවට පත්වි ඇති අතර 2018 වසරේදී පෑලියගොඩ ප්‍රදේශයේදී මිලිමීටර් 9 වර්ගයේ ගිනි අවියක් සමග ද අත්අඩංගුවට පත්වී තිබෙනවා.\nමෙම සැකකරුවන් දෙදෙනා අද අලුත්කඩේ අංක 8 මහේස්ත්‍රාත් අධිකරණයට ඉදිරිපත් කිරීමට නියමිත අතර මුල්ලේරියාව පොලිසිය පරීක්ෂණ සිදු කරනු ලබනවා.",
       "URL": "https://www.hirunews.lk/316488/ආමි-සුරංග-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=839"
}