{
       "Source": "hirunews",
       "Timestamp": "Friday, 26 April 2019 - 14:25",
       "Headline": "ගැබ්බර මුවදෙනක් මැරූ දෙදෙනෙක් වනජීවී අත්අඩංගුවට (ඡායාරූප)",
       "News Content": "මොණරාගල, ඇතිමලේ, කොටියාගල ප්‍රදේශයේ සිදුකළ වැටලීමකදී ගැබ්බර මුවදෙනක් මරා ට්‍රැක්ටර් රථයකින් ප්‍රවාහනය කරමින් සිටි සැකකරුවන් දෙදෙනකු ඊයේ (25) අත්අඩංගුවට ගෙන තිබෙනවා.\nමොණරාගල අඩවි වන නිලධාරීන් විසින් මෙම සැකකරුවන් අත්අඩංගුවට ගෙන ඇති බවයි අප වාර්තාකරු සඳහන් කළේ.\nමෙලෙස අත්අඩංගුවට ගැනුණු සැකකරුවන් දෙදෙනා අතර සිවිල් ආරක්ෂක භටයකු ද සිටින අතර ඔවුන් සතුව තිබී මෙරට නිෂ්පාදිත ගිනිඅවි දෙකක් ද වනජීවි නිලධාරීන් භාරයට ගෙන තිබෙනවා.\nසිද්ධියට සම්බන්ධ තවත් සැකකරුවන් දෙදෙනක් පලාගොස් ඇති අතර ඔවුන් ද සිවිල් ආරක්ෂක නිලධාරීන් දෙදෙනකු බවට මේ වන විට තොරතුරු අනාවරණය වී ඇති බවයි අප වාර්තාකරු සඳහන් කළේ.\nඑම සැකකරුවන්ද අත්අඩංගුවට ගැනීම සඳහා විමර්ශන ආරම්භකර ඇති අතර මොණරාගල අඩවි වන නිලධාරීන් සිද්ධිය සම්බන්ධනයෙන් වැඩිදුර පරීක්ෂණ සිදුකරනවා.\nඡායාරූප - වැල්ලවාය, ජයන්ත වීරසේකර",
       "URL": "https://www.hirunews.lk/215221/ගැබ්බර-මුවදෙනක්-මැරූ-දෙදෙනෙක්-වනජීවී-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3383"
}