{
       "Source": "hirunews",
       "Timestamp": "Saturday, 18 July 2020 - 19:49",
       "Headline": "කොරෝනා රාජකාරියෙන් ඉවත් වූ පී.එච්.අයි ලා හෙට සිට බෝවන රෝගත් අත්හරී (වීඩියෝ)",
       "News Content": "සියලු බෝවන රෝග පාලන කටයුතුවලින් ද හෙට සිට ඉවත් වන බව මහජන සෞඛ්‍ය පරීක්ෂකවරුන්ගේ සංගමය ප්‍රකාශ කළා.\nකඩවත අද පැවති මාධ්‍ය හමුවකදී ඔවුන් කියා සිටියේ කොවිඞ් 19 ඇතුළු බෝවන රෝග පාලනය සඳහා නීතිමය බලය ස්ථාපිත කර දිය යුතු බවයි.\nමහජන සෞඛ්‍ය පරීක්ෂකවරුන් කොරෝනා වසංගත පාලනයට අදාළව ඊයේ සිට රාජකාරි වලින් ඉවත් වූ අතර, ඔවුන් අද මෙම තීරණයට එළඹියේ මහජන පරීක්ෂකවරුන්ගේ සංගමයේ නියෝජිතයින් සමඟ පැවති සාකච්ඡාවකින් අනතුරුවයි.\nඔවුන් මෙලෙස රාජකාරිවලින් ඉවත් වීමට හේතුව වන්නේ කොරෝනා රාජකාරීවලදී මහජන සෞඛ්‍ය පරීක්ෂකවරුන් වෙත බලතල ලබා නොදෙන බවට සෞඛ්‍ය අමාත්‍යවරිය සිදුකළ බව කියන ප්‍රකාශයකට විරෝධය පළ කිරීමයි.\nමේ අතර, එළඹෙන මහමැතිවරණයට අදාළ සෞඛ්‍ය මාර්ගෝපදේශ ඇතුළත් අතිවිශේෂ ගැසට් නිවේදනය ඊයේ මධ්‍යම රාත්‍රියේ නිකුත් කෙරුණා.\nමැතිවරණයේ ප්‍රචාරණ කටයුතු, රැස්වීම් පැවැත්වීම සහ මැතිවරණ කාර්යාල පවත්වා ගෙන යාමට අවශ්‍ය රෙගුලාසි එහි අන්තර්ගතයි.\nමේ අතර, ඊයේ පස්වරුවේ සිට රාජකාරිවලින් ඉවත් වූ මහජන සෞඛ්‍ය පරීක්ෂකවරුන්ගේ සංගමය අද කැඳවා තිබූ මාධ්‍ය හමුවේදී අදහස් දැක්වූ එම සංගමයේ සභාපති උපුල් රෝහණ කියා සිටියේ හෙට සිට බෝවන රෝග පාලන කටයුතුවලින් ද ඉවත් වන බවයි.\nමේ අතර, රජයේ වෛද්‍ය නිලධාරින්ගේ සංගමය අද සෞඛ්‍ය අමාත්‍යවරියට ලිපියක් යවමින් සඳහන් කළේ අනිසි බලතල ඉල්ලා වෘත්තීය සමිති ක්‍රියාමාර්ග වෙත අවතීර්ණ වී ඇති මහජන සෞඛ්‍ය පරීක්ෂකවරුන්ගේ අත්තනෝමතික ක්‍රියාකාරිත්වය හේතුවෙන් සෞඛ්‍ය සේවාවන් බිඳ වැටීමකට ලක් නොවන අයුරින් පවත්වා ගැනීමට යෝජනා 3 ක් ඉදිරිපත් කරන බවයි.\nසෞඛ්‍ය වෛද්‍ය නිලධාරින් විසින් සිදුකරනු ලබන බව සේවාවන් වඩාත් කාර්යක්ෂම ලෙස ඉටු කිරීම සඳහා වන සියලු පහසුකම් ඔවුන් වෙත ලබාදීම, අවශ්‍යතාවයක් ඇති සෞඛ්‍ය වෛද්‍ය නිලධාරි කොට්ඨාශ වෙත වෛද්‍යවරුන් වැඩිපුර අනුයුත්ක කිරීම සහ කොරෝනා පාලනය සඳහා අවශ්‍ය වන මානව සම්පත් හඳුනාගෙන ඔවුන් සෞඛ්‍ය වෛද්‍ය නිලධාරින්ගේ ඍජු අධීක්ෂණය යටතේ සේවයේ යෙදවීම ඊට ඇතුළත්.",
       "URL": "https://www.hirunews.lk/245846/කොරෝනා-රාජකාරියෙන්-ඉවත්-වූ-පී-එච්-අයි-ලා-හෙට-සිට-බෝවන-රෝගත්-අත්හරී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2575"
}