{
       "Source": "hirunews",
       "Timestamp": "Sunday, 04 July 2021 - 18:47",
       "Headline": "යාපනයේ නිවසකට කඩුපොලුවලින් පහර දුන් 3 දෙනෙකු අල්ලයි",
       "News Content": "යාපනය - කෝපායි ප්‍රදේශයේ නිවසකට බලහත්කාරයෙන් ඇතුළු වී කඩු පොලු වලින් පහරදීමේ සිද්ධියට සම්බන්ධ සැකකරුවන් 3 දෙනෙකු අත්අඩංගුවට ගත් බව පොලීසිය ප්‍රකාශ කළා.\nප්‍රදේශය භාර උසස් පොලිස් නිලධාරියෙකු සඳහන් කළේ ප්‍රහාරය සඳහා යොදා ගත් ආයුධ කිහිපයක් ද සොයා ගත් බවයි.\nයතුරුපැදි 5 කින් පැමිණි පුද්ගලයින් 14 දෙනෙකු පැමිණ මෙලෙස පහරදී තිබුණේ යාපනය - කෝපායි - කෝණ්ඩාවිල් සෙල්වපුරම් ප්‍රදේශයේ පිහිටි නිවසකටයි.\nමෙම නිවසේ ටික් ටොක් ස්ටුඩියෝ නමින් ගීත පටිගත කිරීමේ ස්ථානයක් ද පැවති අතර, ප්‍රහාරයට පැමිණි පුද්ගලයන් එම ස්ථානයට ද දැඩි අලාභ හානි සිදුකර තිබුණා.\nමේ අතර, පුද්ගලයෙකු පැහැර ගෙන ගොස් පහරදුන්නේ යැයි කියන චෝදනාවක් සම්බන්ධයෙන් අත්අඩංගුවට ගත් යුද හමුදා කපිතාන්වරයෙකු ඇතුළු යුද හමුදා සාමාජිකයන් සිව්දෙනා ලබන 12 වනදා දක්වා රක්ෂිත බන්ධනාගාර ගතකර තිබෙනවා.\nඒ ඔවුන් අද පුත්තලම මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nමෙලෙස රක්ෂිත බන්ධනාගාර ගත කෙරුණු එක් අයෙකු කෝප්‍රල්වරයෙකු වන අතර අනෙක් දෙදෙනා ලාන්ස් කෝප්‍රල්වරුන් දෙදෙනෙකු බවයි පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ සඳහන් කළේ.\nපසුගිය 29 වනදා රාත්‍රියේ නොරොච්චෝලේ - පණිඅඩිය ගම්මානයේ පදිංචිකරුවෙකු වන රාජාශ්‍රීකාන්ත් නමැත්තෙන් නිවසේ සිටියදී කිසියම් පිරිසක් විසින් පැමිණ පැහැර ගෙන ගොස් පහරදී අතහැර දමාගොස් තිබුණා.\nසිද්ධිය සම්බන්ධයෙන් යුද හමුදාව මගින් ද මේ වනවිට විමර්ශනයක් ආරම්භ කර ඇති බව යුද හමුදා මාධ්‍ය අධ්‍යක්ෂ බ්‍රිගේඩියර් නිලන්ත ප්‍රේමරත්න හිරු ප්‍රවෘත්ති අංශයට කියා සිටියා.",
       "URL": "https://www.hirunews.lk/276065/යාපනයේ-නිවසකට-කඩුපොලුවලින්-පහර-දුන්-3-දෙනෙකු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1841"
}