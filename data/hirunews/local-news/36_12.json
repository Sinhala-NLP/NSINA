{
       "Source": "hirunews",
       "Timestamp": "Tuesday, 12 September 2023 - 8:06",
       "Headline": "ශ්‍රී සම්බුද්ධ ජයන්ති පිරිවනේ ප්‍රධාන මෙහෙණින් වහන්සේ දැඩි ඇප කොන්දේසි මත මුදා හරි",
       "News Content": "අත්අඩංගුවට ගෙන සිටි මිනුවන්ගොඩ බොරගොඩවත්ත ශ්‍රී සම්බුද්ධ ජයන්ති පිරිවනේ ප්‍රධාන මෙහෙණින් වහන්සේ දැඩි ඇප කොන්දේසි මත මුදා හැර තිබෙනවා.\nඒ, එම පිරිවෙනේ අධ්‍යාපනය ලබමින් සිටි කුඩා මෙහෙණින් වහන්සේලා තුන්දෙනෙකුට සහ පැවිදි වීමේ අපේක්ෂාවෙන් එහි සිටි කාන්තාවකට බැණ තර්ජනය කිරීම සහ පහරදීමේ සිද්ධියට අදාළව මිනුවන්ගොඩ මහේස්ත්‍රාත් අධිකරණයේ ගොනු කර තිබූ නඩුව ඊයේ (12) කැඳවූ අවස්ථාවේදීයි.\nඑහිදී මිනුවන්ගොඩ මහේස්ත්‍රාත් ටී. තේනබදු නියෝග කළේ රුපියල් ලක්ෂ 02 බැගින් වු ශරීර ඇප 02 ක් මත ප්‍රධාන මෙහෙණින් වහන්සේ මුදා හරින ලෙසටයි.\nඊයේ නඩුව කැඳවූ අවස්ථාවේදී ප්‍රධාන මෙහෙණින් වහන්සේ වෙනුවෙන් පෙනී සිටි නීතිඥවරයා අධිකරණය හමුවේ කියා සිටියේ පහරදීමක් සිදුකර නොමැති බවත් මිදුල අමදින විට සහ තවත් අවස්ථාවල දී ප්‍රධාන මෙහෙණිය ලබාදී ඇති උපදෙස් වැරදි ලෙස වටහා ගැනීම හේතුවෙන් ඔවුන් ආරාමයෙන් පලාගොස් තිබූ බවටයි.\nපිරුවෙනෙහි සිටි කුඩා මෙහෙණින් වහන්සේලා තුන්දෙනෙකු එහි සිටි තවත් කාන්තාවක් සමඟ සිවුරු හැර පිටව ගොස් තිබුණේ පසුගිය මස 24 වෙනිදායි.",
       "URL": "https://www.hirunews.lk/347988/ශ්‍රී-සම්බුද්ධ-ජයන්ති-පිරිවනේ-ප්‍රධාන-මෙහෙණින්-වහන්සේ-දැඩි-ඇප-කොන්දේසි-මත-මුදා-හරි",
       "Category": "Local News",
       "Parent URL": "https://www.hirunews.lk/local-news.php?pageID=36"
}