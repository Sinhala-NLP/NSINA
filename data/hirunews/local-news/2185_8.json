{
       "Source": "hirunews",
       "Timestamp": "Wednesday, 27 January 2021 - 20:38",
       "Headline": "තේරීම් කමිටු සභාපති අසන්ත ද මෙල් ඉල්ලා අස්වෙයි (වීඩියෝ)",
       "News Content": "ශ්‍රී ලංකා ක්‍රිකට් තේරීම් කමිටු සභාපති ධූරයෙන් ඉල්ලා අස්වීමට අසන්ත ද මෙල් මහතා තීරණය කර තිබෙනවා.\nහිරු ස්පෝර්ට්ස් වෙත අදහස් දක්වමින් ඔහු පවසා සිටියේ පෞද්ගලික හේතුවක් මත තමන් මෙම තීරණයට එළඹුණු බවයි.\nපසුගිය සතියේදී අසන්ත ද මෙල් මහතා ශ්‍රී ලංකා ක්‍රිකට් කණ්ඩායමේ කළමනාකරු ධුරයෙන් ඉවත්වීමට ද තීරණය කළා.\nඅවස්ථා කිහිපයකදී තේරීම් කමිටු සභාපතිධූරය දෑරු ඔහු 2018 වසරේ නොවැම්බර් මාසයේදී ශ්‍රී ලංකා ක්‍රිකට් තේරීම් කමිටු සභාපති ධූරයට පත් වන්නේ 2019 එක්දින ලෝක කුසලානයට මාස 6ක් පමණක් ඉතිරිව තිබියදී.\nඑතැන් සිට වසර දෙකක තේරීම් කමිටු සභාපතිධූරයෙන් අනතුරුව නැවත වරක් අසන්ත ද මෙල් තේරීම් කමිටු සභාපති ලෙස පත් කරමින් ක්‍රිකට් තේරීම් කමිටුවක් පත් කළේ පසුගිය දෙසැම්බර් මාසයේදී.\nඅසන්තා ද මෙල්ගේ තේරීම් කමිටු සභාපතිත්වයෙන් ශ්‍රී ලංකා කණ්ඩායම ටෙස්ට් තරග 16කට සහභාගි වූ අතර ඉන් තරග 7ක් පරාජය වෙද්දී තරග 4ක් ජය ගත්තා.\nඑම කාළය තුළදී එක්දින තරග 24න් තරග 10ක් පමණක් ජය ගනිද්දී පන්දුවාර 20 තරග 18න් ජය ගත්තේ තරග 4ක් පමණයි.\nකෙසේ වෙතත්, දකුණු අප්‍රිකා සහ එංගලන්ත ටෙස්ට් තරගාවලිය පරාජයත් සමගින් ලඅසන්ත ද මෙල් ඇතුළු තේරීම් කමිටුවට දැඩි විවේචනය එල්ල වුණා.\nඑවැනි වට පිටවක් තුළයි අසන්ත ද මෙල් මහතා තේරීම් කමිටුවෙන් අද ඉල්ලා අස්වීමට තීරණය කළේ.\nමේ අතර ශ්‍රී ලංකා ක්‍රිකට් ආයතනය සඳහා අතුරු කමිටුවක් පත් කිරීමට තමන් මේ මොහොතේදී සුදානමක් නොමැති බව ක්‍රීඩා අමාත්‍ය නාමල් රාජපක්ෂ මහතා පවසනවා.\nමේ අතර එහිදී වැඩිදුරටත් අදහස් දැක්වූ ක්‍රීඩා අමාත්‍යවරයා ප්‍රකාශ කළේ ක්‍රිකට් ගොඩනැගීමට තමන් හිටපු ශ්‍රී ලංකා සුපිරි ක්‍රීඩක අර්ජුන රණතුංගටද ඇරයුම් කරන බවයි.\nඅමාත්‍යවරයා මේ බව සදහන් කර සිටියේ මාතරදී පැවැති උත්සවයකින් අනතුරුව මාධ්‍ය වෙත අදහස් දක්වමින්.\nමේ අතර ක්‍රිකට් ඇතුළු සියලු ක්‍රීඩාවන්ට ගෙවීම් සිදුකිරීමේදී දක්ෂතා මත ගෙවීමේ ක්‍රියාවලිය ඉදිරියේදී ක්‍රියාවට නංවන බව ක්‍රීඩා අමාත්‍ය නාමල් රාජපක්ෂ පවසනවා.\nඔහු මේ බව සඳහන් කළේ කොළඹ අද පැවති උත්සවයකට එක්වෙමින්.",
       "URL": "https://www.hirunews.lk/260918/තේරීම්-කමිටු-සභාපති-අසන්ත-ද-මෙල්-ඉල්ලා-අස්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2185"
}