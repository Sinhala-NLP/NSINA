{
       "Source": "hirunews",
       "Timestamp": "Thursday, 09 December 2021 - 12:59",
       "Headline": "ප්‍රියන්ත කුමාර ඝාතකයන්ට ඉහළම දඬුවම් ඉල්ලා, පන්ජාබ් ප්‍රාන්ත සභාවට යෝජනාවක් (වීඩියෝ)",
       "News Content": "පාකිස්තානයේ සියල්කෝට්හිදී අන්තවාදීන් විසින් අමානුෂික ලෙස ප්‍රියන්ත කුමාර දියවඩනගේ ඝාතනය කිරීම හෙළා දකිමින් පන්ජාබ් ප්‍රාන්ත සභාවට මන්ත්‍රීවරුන් 3 දෙනෙකු විසින් යෝජනාවක් ඉදිරිපත් කර තිබෙනවා. එමගින් ඉල්ලා ඇත්තේ ප්‍රියන්ත කුමාරගේ ඝාතනය සම්බන්ධයෙන් සාධාරණ පරීක්ෂණයක් සහ ඝාතකයින්ට නීතියට අනුව ඉහළම දඩුවමක් ලබාදෙන ලෙසටයි. එසේම මෙම සිදුවීමට ආගමේ කිසිදු සම්බන්ධයක් නොමැති බව ද එහි දැක්වෙනවා.\nමේ අතර, පාකිස්තානයේ පන්ජාබ් නුවර ශ්‍රී ලංකා කොන්සල් ජනරාල් යාසින් ජොයියා, පන්ජාබ් වැඩබලන ආණ්ඩුකාර චෞද්රි ෆර්වේස් ඉලාහි හමු වී ප්‍රියන්ත කුමාරගේ දේහය දිවයිනට ගෙන්වා ගැනීමට ලබාදුන් සහය පිළිබදව ස්තූතිය පළ කර තිබෙනවා.\nඑසේම ප්‍රියන්තගේ පවුලට කිසියම් මූල්‍ය සහනයක් ලබාදෙන ලෙස ද කොන්සල් ජනරාල්වරයා ඉල්ලා ඇති අතර, ඒ පිළිබදව කටයුතු කරන බවයි ඔහු ප්‍රකාශ කර ඇත්තේ.\nඑමෙන්ම කොළඹ විහාරමහාදේවි උද්‍යානයේ දී ඊයේ රාත්‍රියේ ප්‍රියන්ත කුමාර සිහිපත් කර ඉටි පහන් දල්වා අධිෂ්ඨාන සත්‍යක්‍රියාවක් සිදුකෙරුණා. එම අවස්ථාවට සර්ව ආගමික නායකයින් රැසක් මෙන්ම සිවිල් සංවිධාන නියෝජිතයින් ද එක්ව සිටියා.",
       "URL": "https://www.hirunews.lk/290487/ප්‍රියන්ත-කුමාර-ඝාතකයන්ට-ඉහළම-දඬුවම්-ඉල්ලා-පන්ජාබ්-ප්‍රාන්ත-සභාවට-යෝජනාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1506"
}