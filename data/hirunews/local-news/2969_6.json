{
       "Source": "hirunews",
       "Timestamp": "Saturday, 04 January 2020 - 21:09",
       "Headline": "මොරගහකන්දේ ජල කාන්දුව ගැන මාධ්‍ය නොමඟ යවන මහවැලි නිලධාරීන්",
       "News Content": "හිරු සී.අයි.ඒ. හරහා මොරගහකන්ද වේලලේ සිදුවන ජල කාන්දුව හෙළිකිරීමත් සමග ඒ පිළිබඳ සමාජයේ දැඩි කතාබහක් මතුවුණා.\nවේල්ලේ ජල කාන්දුව පිළිසකර කිරීමට ප්‍රථමයෙන් මහවැලි බලධාරීන්ට අවශ්‍ය වූයේ මෙහි දර්ශන හිරු මාධ්‍යයට පිටවූයේ කෙසේද යන්න සෙවීමටයි.\nඊයේ දිනයේදීද මහවැලි බලධාරීන් මොරගහකන්ද වේල්ල පිළිබඳ පවත්වාගෙන යන ෆේස්බුක් ගිනුම් හරහා අප ජනතාව අනියත ලෙස බියවැද්දූ බවට විවේචනයක්ද එල්ලකර තිබුණා.\nකෙසේ වෙතත්, ඊයේ දිනයේ මහවැලි අධිකාරිය විසින් මාධ්‍යවේදීන් එම ස්ථානයට කැඳවාගෙන ගොස් සිදුකළ කරුණු පැහැදිලි කිරීමේදී කොන්ක්‍රීට් අතරින් ජල කාන්දුවක් සිදුවන බවට මහවැලි ඉංජිනේරු රෝහණ අරුප්පල මහතා පිළිගනු ලැබුවා.\nමෙහිදී මොරගහකන්ද ජලාශයේ ව්‍යාපෘති අධ්‍යක්ෂ ඩීගබීග විජේරත්න මහතා ප්‍රකාශ කළේ මේවන විටත් කොන්ත්‍රාත් චීන සමාගම අදාළ ජල කාන්දුව පිළිසකර කරමින් සිටින බවයි.\nවේල්ලේ ජල කාන්දුවට අදාළ දර්ශන මෙරට සේවකයින් ලබාදුන් බවට සැක කරමින් ව්‍යාපෘති භාර චීන සමාගමේ පිරිස් ඔවුන්ගේ ජංගම දුරකථන පරීක්ෂාවක්ද සිදුකර තිබුණා.\nව්‍යාපෘති අධ්‍යක්ෂකවරයා මාධ්‍යවේදීන් මෙම පරිශ්‍රයට ගෙන්වූ අවස්ථාවේදී ඒ පිළිබඳ චීන ජාතිකයන්ගෙන් විමසා සිටීමට හිරු මාධ්‍යවේදීන් බලාපොරොත්තුවෙන් සිටියත් ඔවුන් මෙම ස්ථානයේ රැඳී සිටියේ නැහැ.\nව්‍යාපෘති අධ්‍යක්ෂවරයා පැවසූ පරිදි චීන ජාතිකයන් ජල කාන්දුව පිළිසකර කිරීමට වැඩ ආරම්භ කළ බවක් පෙනෙන්ට නොතිබුණු අතරල යන්ත්‍ර සූත්‍ර පමණක් ගෙනවිත් තිබුණා.\nමාධ්‍යවේදීන් පැමිණෙන විට චීන ජාතිකයන් මෙහි නොසිටියේ මන්දැයි යන පැනයට පිළිතුරු ලෙස මෙරට සේවකයින් හිරු සී.අයි.ඒ. වෙත අනාවරණ කළේ මාධ්‍යවේදීන් එම ස්ථානයට ගෙන්වීමට පෙර චීන ජාතිකයින් ඇතුළු සේවකයින් එම ස්ථානයෙන් ඉවත් කිරීමට මහවැලි බලධාරීන් පියවර ගෙන තිබූ බවයි.\nඅප නැවත නැවතත් මහවැලි බලධාරීන්ට මතක් කර සිටින්නේ අප සිදුකළේ ජනතාව බියවැද්දීමක් නොව සිදුවූ ජල කාන්දුව වගකිවයුතු මාධ්‍යයක් ලෙස රට හමුවේ නිරාවරණය කිරීම පමණක් බවයි.\nඑමෙන්ම මෙම අනාවරණය හරහාද හිරු සී.අයි.ඒ. අවධාරණය කරන්නේ ව්‍යාපෘති අධ්‍යක්ෂවරයා ඇතුළු මහවැලි බලධාරීන් කොතෙක් උත්සාහ ගත්තද හිරු සී.අයි.ඒ. නොමග යැවීමට ඔබට නොහැකි බවයි.",
       "URL": "https://www.hirunews.lk/231590/මොරගහකන්දේ-ජල-කාන්දුව-ගැන-මාධ්‍ය-නොමඟ-යවන-මහවැලි-නිලධාරීන්",
       "Category": "Local News",
       "Parent URL": "https://www.hirunews.lk/local-news.php?pageID=2969"
}