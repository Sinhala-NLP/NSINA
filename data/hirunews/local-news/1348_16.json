{
       "Source": "hirunews",
       "Timestamp": "Friday, 18 February 2022 - 18:46",
       "Headline": "ගිනිගත් නැව වෙනුවෙන් රුපියල් බිලියනයක වන්දි ලැබී අවසන් (වීඩියෝ)",
       "News Content": "ගිනි ගැනීමට ලක්වු Xpress pearl නෞකාවට අදාළ වන්දි වශයෙන් රුපියල් බිලියනක පමණ මුදලක් මේ වන විට ලැබී ඇති බව අධිකරණ අමාත්‍ය අලි සබ්රි පවසනවා.\nඅනෙකුත් වන්දි මුදල් ලබා ගැනීමට කටයුතු කරමින් සිටින බවයි ඔහු කියාසිටියේ.\nඅමාත්‍යවරයා මේ බව කියා සිටියේ ගිනි ගැනීමට ලක්ව මුහුදු බත්වූ එක්ස්ප්‍රස් පර්ල් නෞකාව එම ස්ථානයෙන් ඉවත් කිරීමට අදාළ මෙහෙයුම් නිරීක්ෂණය කිරීම සදහා අද එම ස්ථානයට ගිය අවස්ථාවේදීයි.\nනැව ගිනිගත් මොහොතේදී පාරිසරික ව්‍යසනය අවම කර ගනිමින් රජය කටයුතු කල බව පෙන්වාදුන් අමාත්‍යවයා මේ වනවිට ගින්නෙන් පසු නැවෙන් විසිරුණු භාණ්ඩ ඉවත් කිරීමද සියයට 90 කින් පමණ අවසන් කර ඇති බවයි කියා සිටියේ.\nගිනි ගැනීම හේතුවෙන් ඉවතට විසිරුනු භාණ්ඩ ඉවත් කර අවසන් වු වහාම අදියර කිහිපයක් යටතේ නැව එම ස්ථානයෙන් ඉවතට ගෙන යාමටයි සැලසුම් කර ඇත්තේ.\n2021 මැයි 20 වන දින ගිණිගැනීමට ලක්ව ජුනි 02 වනදා මුහුදුබත් වූ Xpress pearl නෞකාවේ සුන්බුන් ඉවත්කිරීමේ කටයුතු නිරීක්ෂණය සඳහා වරාය හා නාවික අමාත්‍ය රෝහිත අබේගුණවර්ධන මහතාගේ ප්‍රධානත්වයෙන් යුත් අමාත්‍යවරු පිරිසක් අද (18) එම ස්ථානය වෙත ගොස් තිබෙනවා.\nකොළඹ වරාය ආසන්නයේ ගිණිගනිමින් තිබූ Xpress pearl නෞකාව තුළ රසායනික ද්‍රව්‍ය බහාලුම් රැසක් තිබූ අතර බහාලුම් පිපිරීම හේතුවෙන් විශාල පරිසර හානියකට ලක්වීමේ අවධානමක් තිබූ බැවින් එය මඟහරවා ගැනීම සඳහා නෞකාව තිබූ ස්ථානයේ සිට හැකිතාක් දුරට රැගෙන ගියා.\nමේ අවස්ථාව වන විට නැවේ සුන්බුන් සියයට 90ක් පමණ ඉවත් කර ඇති බවයි වරාය හා නාවික අමාත්‍ය රෝහිත අබේගුණවර්ධන කියාසිටියේ.\nXpress pearl නැව බේරා ගැනීමට මොහොතකට පෙර ගිනි ගෙන මුහුදුබත් වු අතර ඒ අවස්ථාවේ සිට රජයක් ලෙසත් වරාය හා නාවික අමාත්‍යාශය ලෙසත් අනෙකුත් අමාත්‍යාංශ සමඟ සම්බන්ධවෙමින් හානිය අවම කර ගැනීමට කටයුතු කළ බවයි ඔහු පෙන්වා දුන්නේ.\nගිනි ගැනීම සිදුවූ අවස්ථාවේ නොයෙකුත් වැරදි අර්ථකතන ලබාදුන්න ද සමූද්‍රයට, පරිසරයට හා ධීවර ප්‍රජාවට සිදුවිය හැකි හානිය අවම කිරීමට රජයක් ලෙස එම සිදුවීම සිදුවූ අවස්ථාවේ සිට කටයුතු කර ඇතැයි ද ඔහු ප්‍රකාශ කළා.\nගිනි ගන්නා අවස්ථාවේ නෞකාව තුළ කන්ටේනර් 1500ක් පමණ තිබූ බව හඳුනාගත් අතර නෞකාවේ හිමිකරුවන් සමඟ සාකච්ඡා කර තවදුරටත් තෙල් කාන්දුවක් වීමට තිබූ අවස්ථා අවම කළ බව ද අධිකරණ අමාත්‍යවරයා සඳහන් කළා.\nසුන්බුන් ඉවත් කිරීමේ කටයුතු අදියර දෙකකින් සිදු කෙරුණු  අතර පළමු අදියර යටතේ විසිරී ඇති කන්ටේනර් සහ අපද්‍රව්‍ය ඉවත් ක ළ බවයි ඔහු කියාසිටියේ.\nදෙවනුව කළේ ගිලී තිබෙන නැව යළි ඔසවා තැබීමයි. ඉවත් කිරීමේ සමාගම ඉතා විද්‍යානුකූලව කටයුතු කරන අතර රජය එම ක්‍රියාවලිය අධීක්ෂණය කරන බව ද ඔහු කියා සිටියා.\nඑමෙන්ම ලැබිය යුතු වන්දි මුදල් ලබා ගැනීමට දැනටමත් නිසි ක්‍රියාමාර්ග ගෙන ඇති අතර දැනට රුපියල් බිලියනයක පමණ වන්දියක් ලැබී තිබුණද එය ඉතාමත් සුළු මුදලක් බවයි අධිකරණ අමාත්‍යවරයා පෙන්වා දෙන්නේ.\nතවත් වන්දි ලැබිය යුතු අතර මේ පිළිබඳ විශේෂඥ දැනුමක් ඇති ඕස්ට්‍රේලියාවේ නීති සමාගමක් තක්සේරු කිරීමේ කටයුතු සඳහා සම්බන්ධ කරගෙන තිබෙනවා.\nඉදිරියේදී මෙවැනි සිදුවීම් වළක්වා ගැනීමට නීතිමය ප්‍රතිපාදන සකස් කරමින් යන බවයි අලිසබ්රි පැහැදිලි කළේ.\nනැව ගිනි ගැනීම හේතුවෙන් ධීවර, පරිසර, සමුද්‍රජීවී වැනි අංශ කිහිපයකම හානි සිදුවූ අතර ඒ සම්බන්ධයෙන් සොයා බැලීම සඳහා කමිටු කිහිපයක් පත්කර විමර්ශනය කරගෙන යන බව වෙරළ සංරක්ෂණ හා පහත්බිම් සංවර්ධන රාජ්‍ය අමාත්‍ය මොහාන් ප්‍රියදර්ශන ද සිල්වා මෙහිදී ප්‍රකාශ කළා.\nවිමර්ශනවලට අනුව තක්සේරු කරන හානිය උපරිම වශයෙන් ලබාගන්නා බවයි ඔහු කියාසිටියේ.\nධීවර කටයුතු සිදුකිරීම තහනම් කලාපයක් ලෙස නම්කර තිබූ ගම්පහ, කොළඹ සහ කළුතර දිස්ත්‍රික්කවල ධීවරයන් 15000කට පළමු අදියර යටතේ 2021 වසරේ දී නැව් රක්ෂණ සමාගමෙන් වන්දි ලෙස ලැබූණු රුපියල් මිලියන 420ක් ලබාදී තිබෙනවා.\nදෙවන අදියර යටතේ තවත් අමෙරිකන් ඩොලර් මිලියන 1.75ක් ලබන සතියේ සිට වන්දි ලෙස ලබා දෙන බවයි රාජ්‍ය අමාත්‍ය කාංචන ව්ජේසේකර ප්‍රකාශ කළේ.\nනැව ඉවත් කිරීමේ කටයුතු සඳහා ශේන්හයි සැල්වස් සමාගමේ නැව් දෙකක් යොදවා ඇති අතර නැව් එසවීමට යොදාගන්නා ආධාරක 63ක් යොදවා තිබෙනවා.\nනැව කොටස් දෙකක් ලෙසයි එසවීමට සැලසුම් කර ඇත්තේ.\nඉතිරිවූ නැව ද කපා ඉවත් කිරීමට සැලසුම් කර ඇති අතර ඒ සඳහා දැනටමත් ආධාරක 06 ක් යොදාගෙන ඇතැයි වෙළෙඳ නාවික ලේකම් ආයතනයේ අධ්‍යක්ෂ ජනරාල් අජිත් සෙනෙවිරත්න මහතා කියසිටියා.",
       "URL": "https://www.hirunews.lk/297383/ගිනිගත්-නැව-වෙනුවෙන්-රුපියල්-බිලියනයක-වන්දි-ලැබී-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1348"
}