{
       "Source": "hirunews",
       "Timestamp": "Thursday, 15 July 2021 - 23:05",
       "Headline": "දූපතක කොටුවූ කළු වඳුරන් ගැන වනජීවී අධ්‍යක්ෂගේ අවධානය (වීඩියෝ)",
       "News Content": "පිළියන්දල කරදියාන ප්‍රදේශයේ දූපතක කොටුවී සිටින මෙරටට ආවේණික කළු වඳුරන් රංචුවක් පිළිබඳ අප පසුගියදා හිරු ප්‍රවෘත්ති ඔස්සේ වාර්තා කළා.\nඑම පුවතින් පසු අදාළ ගැටලුව පිළිබඳ වනජීවී අධ්‍යක්ෂ ජනරාල්වරයාගේ අවධානය යොමු කර තිබෙනවා.\nවේරැස් ගඟ සංවර්ධන ව්‍යාපෘතිය යටතේ සිදුකෙරුණු ඉදිකිරීම් හේතුවෙන් මෙරටට ආවේණික සහ වඳවී යාමේ තර්ජනයකට ලක්ව සිටින කළු වඳුරන් රංචුවක් එහි දූපතක කොටුවී සිටින බව අප වාර්තා කළේ පසුගිය 13 වැනිදායි.\nඑම පුවත වාර්තා කර පැය 24ක් ගතවන්නටත් පෙර වනජීවී අධ්‍යක්ෂ ජනරාල්වරයා ඒ සම්බන්ධයෙන් ක්‍රියාත්මක වී තිබෙනවා.\nඒ අනුව වනජීවී දෙපාර්තමේන්තුවේ නිලධාරීන් පිරිසක් අද එම ප්‍ර දේශයට පැමිණියේ පවතින තත්ත්වය නිරීක්ෂණය කිරීම සඳහායි.\nමෙහි ප්‍රධාන ගැටලුව බවට පත්ව තිබුණේ දූපතකට කොටුවීම හේතුවෙන් මෙම වඳුරු රංචුවට අවශ්‍ය තරම් ආහාර ලබාගැනීමට නොහැකි වීමයි.\nඒ අනුව අද සිදුකෙරුණු නිරික්ෂණයේදී වනජීවී නිලධාරීන්ට උපදෙස් ලැබී ඇත්තේ කඩිනම් තාවකාලික විසඳුමක් ලෙස අදාළ දූපත් යා කිරීම සඳහා කිසියම් ක්‍රියාමාර්ගයක් ගන්නා ලෙසයි.",
       "URL": "https://www.hirunews.lk/277074/දූපතක-කොටුවූ-කළු-වඳුරන්-ගැන-වනජීවී-අධ්‍යක්ෂගේ-අවධානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1818"
}