{
       "Source": "hirunews",
       "Timestamp": "Saturday, 05 August 2017 - 13:09",
       "Headline": "දිස්ත්‍රික්ක 19ක දොළොස් ලක්ෂයකට තවමත් නියඟයෙන් පීඩා - වන අලි ගම්වැදී අනුරාධපුරයේ ගම් 06ක් භීතියෙන් (ඡායාරූප)",
       "News Content": "දිවයිනේ දිස්ත්‍රික්ක 19 කට බලපෑ වියලි කාලගුණ තත්ත්වය හේතුවෙන් පුද්ගලයින් 11 ලක්ෂ 97,365 ක් පීඩාවට පත්ව ඇති බව ආපදා කළමනාකරණ මධ්‍යස්ථානය ප්‍රකාශ කළා.\nමින් වැඩිම පිරිසක් පීඩාවට පත්ව ඇත්තේ උතුර පළාතේ වන අතර, එහි පවුල් එක්ලක්ෂ 43,284කට අයත් පුද්ගලයින් හාරලක්ෂ 95, 994 ක් පීඩාවට ලක්ව සිටිනවා.\nනැගෙනහිර පළාතේ පවුල් 72, 989 කට අයත් පුද්ගලයින් දෙලක්ෂ 63, 527ක් පීඩාවට පත්ව ඇති බවයි ආපදා කළමනාකරණ මධ්‍යස්ථානය සඳහන් කළේ.\nමේ අතර වියලි කාලගුණ තත්ත්වය හේතුවෙන් ජලය සොයා ගම්වදින වන අලි නිසා අනුරාධපුර දිස්ත්‍රික්කයේ ගම්මාන 06 ක ජනතාවගේ ජීවිත අවදානම් තත්ත්වයට පත්ව ඇති බව හිරු ප්‍රාදේශීය වාර්තාකරුවන් පවසනවා.\nමෙලෙස පීඩාවට පත්ව ඇත්තේ පලාගල ප්‍රාදේශීය ලේකම් කොට්ඨාශයේ පලාගල, මිරිහම්පිටිය, කිරිඳිවත්ත, ගල්කිරියාගම, දෙන්නෑව සහ උදුරුව යන ගම්මානවල ජනතාවයි.\nකහල්ල, පල්ලෙකැලේ රක්ෂිතයේ සිටින වන අලි රාත්‍රී කාලයේ මෙම ගම්මානවලට පැමිණෙන්නේ ප්‍රදේශයේ කුඩා වැව් සියල්ල වියලි කාලගුණයත් සමග සිඳීගොස් පැවතීම හේතුවෙන්.\nවන අලි ගම්වැදීම නිසා මෙම ගම්මානවල ජනතාවට නිදි වර්ජිතව තම වගා බිම් සහ නිවාස ආරක්ෂා කරගැනීමට සිදුව තිබෙනවා.\nසවස් කාලයේදී ගල්කිරියාගම වන ජීවී නිලධාරීන් පැමිණ මෙලෙස ගම් වදින වන අලින් පළවා හැරියද රාත්‍රී කාලයේදී මෙම සතුන් නැවත ගම්මානවලට පැමිණෙන බවයි ප්‍රදේ්ශවාසීන් පවසන්නේ.\nවන අලි ගම්වැදීම නිසා මෙහි වගා බිම් සහ නිවාසවලට දැඩි ලෙස අලාභහානි සිදුව ඇති බව සදහන්.\nවියලි කාලගුණයෙන් පීඩා විඳින අනුරාධපුර දිස්ත්‍රික්කයේ තිරප්පනේ ප්‍රාදේශීය ලේකම් කොට්ඨාශයේ ගොවීන් පිරිසකට පොහොර සහනාධාරයද නොලැබීම හේතුවෙන් දැඩි අපහසුතාවකට පත්ව තිබෙනවා.\nඅස්වනු නෙලීමට ආසන්න මෙම කාලසීමාවේදී හෝ තමන්ට පොහොර සහනාධාරය ලබාදෙන ලෙසයි තිරප්පනේ ගොවීන් බලධාරීන්ගෙන් ඉල්ලා සිටියේ.\nමේ අතර, දිවයින අවට මුහුදු ප්‍රදේශවල සුළං වේගය ඉහළ යාමත් සමඟ මුහුදු ප්‍රදේශ ඉතා රළු විය හැකි බව කාලගුණ විද්‍යා දෙපාර්තමේන්තුව පවසනවා.\nනිවේදනයක් නිකුත් කරමින් එම දෙපාර්තමේන්තුව සඳහන් කළේ පුත්තලම සිට කොළඹ හා ගාල්ල හරහා හම්බන්තොට දක්වා වන මුහුදු ප්‍රදේශවල සුළෙඟ් වේගය පැයට කිලෝමීටර් 60ත්, 70ත් දක්වා ඉහළ යා හැකි බවයි.\nඒ අනුව ධීවර සහ නාවික ප්‍රජාව විමසිලිමත් විය යුතු බවයි කාලගුණ විද්‍යා දෙපාර්තමේන්තුව සදහන් කළේ.\nඡායාරූප - දඹුල්ල, කාංචන කුමාර",
       "URL": "https://www.hirunews.lk/167691/දිස්ත්‍රික්ක-19ක-දොළොස්-ලක්ෂයකට-තවමත්-නියඟයෙන්-පීඩා-වන-අලි-ගම්වැදී-අනුරාධපුරයේ-ගම්-06ක්-භීතියෙන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4385"
}