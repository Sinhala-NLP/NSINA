{
       "Source": "hirunews",
       "Timestamp": "Thursday, 11 August 2016 - 14:42",
       "Headline": "අතුරුදන්වුවන් පිළිබඳ කාර්යාලයක් පිහිටුවීමේ පනත සංශෝදන සහිතව සම්මත වෙයි",
       "News Content": "අතුරුදන්වූවන් පිළිබද කාර්යාලය පිහිටුවීමේ පනත් කෙටුම්පත සංශෝධන සහිතව අද පාර්ලිමේන්තුවේදී සම්මත වුණා.\nමෙම පනත් කෙටුම්පතට ඒකාබද්ධ විපක්ෂයේ මන්ත්‍රීවරුන් විරෝධතාවය පළ කිරීමත් සමගම කථානායකවරයා අද දහවල් 12.30ට පමණ සභාවේ කටයුතු කල් තැබූ අතර පැයක පමණ කාලයකින් පසු එහි කටයුතු යළි ආරම්භ වුණා.\nඑහිදී පනත් කෙටුම්පත ඉදිරිපත් කිරීම සම්බන්ධයෙන් ආණ්ඩු පක්ෂය සහ විපක්ෂයේ මන්ත්‍රීවරුන් අතර උණුසුම් තත්ත්වයක් ඇති වූ අතර පසුව විදේශ කටයුතු අමාත්‍ය මංගල සමරවීර විසින් අතුරුදන් වූවන් පිළිබද කාර්යාල පිහිටුවීමේ පනත් කෙටුම්පත පාර්ලිමේන්තුවට ඉදිරිපත් කළා.\nඑහිදී ඒකාබද්ධ විපක්ෂයේ මන්ත්‍රීවරුන් සභා ගර්භය මැදට පැමිණ විරෝධතාවය දැක්වීමත් සමග පාර්ලිමේන්තුවේ උණුසුම් තත්ත්වයක් හට ගත්තා.\nපසුව විවාදයට විපක්ෂය නියෝජනය කරමින් දෙමළ ජාතික සන්ධාන පාර්ලිමේන්තු මන්ත්‍රී එම්.ඒ සුමන්දිරන් සහ ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක අදහස් පළ කළා.\nඉන් අනතුරුව, විවාදයට එක්වීමට ඒකාබද්ධ විපක්ෂයේ මන්ත්‍රීවරුන් එක් නොවීමත් සමගම කතානායකවරයා සභාව වෙත දැනුම් දුන්නේ මේ සම්බන්ධයෙන් විවාදයක් පාර්ලිමේන්තුවේ දී සිදුනොවේ නම් පනත් කෙටුම්පත සම්මත කර ගත යුතු බවයි.\nඒ අනුව, අතුරුදන්වූවන් පිළිබද කාර්යාල පිහිටුවීමේ පනත් කෙටුම්පත සංශෝධන සහිතව සම්මත කෙරුණා.\nඒකාබද්ධ විපක්ෂ මන්ත්‍රීවරුන් අද පාර්ලිමේන්තුවට පැමිණ සිටියේ අතෙහි සහ ගෙළෙහි කලු පටි පැළඳ ගනිමින්.\nඅතුරුදන්වූවන් පිළිබඳ කාර්යාලය පිහිටුවීමේ පනත් කෙටුම්පත පිළිබඳ ශ්‍රේෂ්ඨාධිකරණයේ මතය විමසීමට කටයුතු කරන ලෙස ඉල්ලමින් ඒකාබද්ධ විපක්ෂයේ මන්ත්‍රීවරුන් ජනාධිපති මෛත්‍රීපාල සිරිසේන වෙත ඊයේ ලිපියක් ද යොමුකර තිබුණා.\nඑම ලිපිය මගින් ඉල්ලා තිබුණේ අදාළ පනත් කෙටුම්පත සම්මත කිරීම වහාම නවතන ලෙසයි.\nපාර්ලිමේන්තුව හෙට පෙරවරු 9.30 ට යළි  රැස්වීමට නියමිතයි.",
       "URL": "https://www.hirunews.lk/140382/අතුරුදන්වුවන්-පිළිබඳ-කාර්යාලයක්-පිහිටුවීමේ-පනත-සංශෝදන-සහිතව-සම්මත-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=4927"
}