{
       "Source": "hirunews",
       "Timestamp": "Wednesday, 04 January 2017 - 18:12",
       "Headline": "7 වනදා ගිවිසුමට චීන සමාගමෙන් කොන්දේසියක් - ඒකාබද්ධ විපක්ෂය",
       "News Content": "හම්බන්තොට - මාගම්පුර වරාය ගිවිසුම අත්සන් කිරීම සඳහා චීන සමාගම රජයට කොන්දේසියක් ඉදිරිපත් කර ඇතැයි පාර්ලිමේන්තු මන්ත්‍රී මහින්දානන්ද අලූත්ගමගේ ප්‍රකාශ කළා.\nඒ අනුව වරාය අධිකාරිය අදාළ ගිවිසුමට අත්සන් කළහොත් පමණක් තමන් එම ගිවිසුමට අත්සන් කරන බව අදාළ සමාගම දැනුම්දී ඇති බවයි ඒකාබද්ධ විපක්ෂය කොළඹ දී අද කැඳවා තිබූ මාධ්‍ය හමුවකට එක්වෙමින් මන්ත්‍රීවරයා කියා සිටියේ.\nමේ අතර මාගම්පුර වරාය චීන සමාගමකට පැවරීමේදී  රාජ්‍ය මුදල් අවභාවිතා කළ බව පවසමින් ඒකාබද්ධ විපක්ෂය අද අල්ලස් හා දූෂණ විමර්ශන කොමිසම හමුවේ පැමිණිල්ලක් ද ගොනු කළා.\nමහින්ද යාපා අබේවර්ධන, රංජිත් සොයිසා, පවිත්‍රා වන්නිආරච්චි, පියල් නිශාන්ත යන  පාර්ලිමේන්තු මන්ත්‍රීවරුන් විසින් මෙම පැමිණිල්ල ගොනු කරනු ලැබුවේ.\nජාත්‍යන්තර වෙළඳ කටයුතු අමාත්‍ය මලික් සමරවික්‍රම සහ අග්‍රාමාත්‍ය ජ්‍යෙෂ්ඨ උපදේශක ආර්.පාස්කරලිංගම්ට එරෙහිවයි.\nඑමෙන්ම, වරාය නිලධාරින් සහ අදාළ ගිවිසුම අත්සන් කිරීමට සම්බන්ධ වූ වරාය, ජාත්‍යන්තර වෙළඳ කටයුතු සහ මුදල් අමාත්‍යාංශ ලේකම්වරුන්ටද මෙම පැමිණිල්ලෙන් චෝදනා එල්ල කර තිබෙනවා.",
       "URL": "https://www.hirunews.lk/151295/7-වනදා-ගිවිසුමට-චීන-සමාගමෙන්-කොන්දේසියක්-ඒකාබද්ධ-විපක්ෂය",
       "Category": "Local News",
       "Parent URL": "https://www.hirunews.lk/local-news.php?pageID=4724"
}