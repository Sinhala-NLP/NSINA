{
       "Source": "hirunews",
       "Timestamp": "Monday, 25 October 2021 - 16:55",
       "Headline": "දිගු කලක සිට නොවිසඳුණු වරාය සේවක වැටුප් විෂමතා විසඳේ",
       "News Content": "ශ්‍රී ලංකා වරාය අධිකාරියේ 9,500කට ආසන්න සේවක පිරිසකට වසර ගණනාවක් තිස්සේ බලපෑ සේවක වැටුප් විෂමතාව නිරාකරණය කළ බව වරාය හා නාවික අමාත්‍ය රෝහිත අබේගුණවර්ධන පවසනවා.\nඅද (25) දහවල් වරාය සම්බුද්ධත්ව ජයන්ත චෛත්‍ය පරිශ්‍රයේ දී පැවැති උත්සවයකට සහභාගී වෙමිනුයි, අමාත්‍යවරයා මේ බව සඳහන් කළේ.\nමෙම විෂමතාව සමාලෝචනය කොට විසඳීම සඳහා අවශ්‍ය තාක්‍ෂණික පසුබිම සකස් කරන ලද්දේ , ශ්‍රී ලංකා වරාය අධිකාරියේ මානව සම්පත් සංවර්ධන අංශය විසින්.\nඅදාළ වැටුප් අර්බුදයට විසඳුම් ලබාදීම සඳහා වරාය හා නාවික අමාත්‍යාංශය සහ ශ්‍රී ලංකා වරාය අධිකාරිය, මුදල් අමාත්‍යාංශය, වෘත්තීය සමිතිහි නියෝජිතයන්ගෙන් සමන්විත කමිටුවක් මගින් සමාලෝචනය කර, සිය දායකත්වය ලබා දුන්නා.\nමෙම අවස්ථාවට එක් වූ වරාය හා නාවික කටයුතු අමාත්‍යවරයා ප්‍රකාශ කළේ, මාස 20කට අධික කාලයක් ගෝලීය වසංගත තත්ත්වයක් තුළ රට වසා දමා තිබියදී වුවත්, මනා කළමනාකාරීත්වයකින් යුතුව අඛණ්ඩ වරාය සේවාවක් පවත්වාගෙන යාමට සියලුම වරාය සේවක මහත්ම මහත්මීන් ලබාදුන් කැප කිරීම තමන් අගය කරන බවයි.\nඑබැවින් කරන ලද මෙහෙයට පැවති වැටුප් විෂමතා තමන් විසින්ම නිරාකරණය කරදීමට හැකියාව ලැබීම ද සතුටට කරුණක් බවයි අමාත්‍යවරයා සඳහන් කළේ.\nසංවර්ධනය කරා යන ගමනේ දී, ඉදිරියේදී වරායේ සංවර්ධන ව්‍යාපෘති සඳහා ද වරාය සේවක මහත්ම මහත්මීන්ගේ දායකත්වය පෙර සේම තමන් අපේක්ෂා කරන බව ද අමාත්‍යවරයා ප්‍රකාශ කළා.\nමෙම අවස්ථාවට වරාය හා නාවික අමාත්‍යාංශයේ සහ ශ්‍රී ලංකා වරාය අධිකාරියේ නිලධාරීන් පිරිසක් ද එක්ව සිටියා.",
       "URL": "https://www.hirunews.lk/286028/දිගු-කලක-සිට-නොවිසඳුණු-වරාය-සේවක-වැටුප්-විෂමතා-විසඳේ",
       "Category": "Local News",
       "Parent URL": "https://www.hirunews.lk/local-news.php?pageID=1606"
}