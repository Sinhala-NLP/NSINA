{
       "Source": "hirunews",
       "Timestamp": "Friday, 29 October 2021 - 13:00",
       "Headline": "යුගදනවි ‍රැකගන්න ලංවිම වෘත්තිය සමිතිවලින් පෙත්සමක්",
       "News Content": "යුගදනවි තාප විදුලි බලාගාරය සම්බන්ධයෙන් ඇමරිකානු සමාගමක් සමඟ එළඹ ඇති ගිවිසුම අහෝසි කරන ලෙස ඉල්ලා ලංකා විදුලිබල ඒකාබද්ධ වෘත්තිය සමිති සන්ධානය අද දීපව්‍යාප්තව විරෝධතා සහ පෙත්සම් අත්සන් කිරීමේ ව්‍යාපාරයක් ආරම්භ කර තිබෙනවා.\nදිවයින පුරා පිහිටි විදුලිබල මණ්ඩලයේ නියෝජ්‍ය සාමාන්‍යාධිකාරී කාර්යාල ඉදිරිපිටදී අද දහවල් මෙම විරෝධතා පවත්වන බවයි එම ඒකාබද්ධ වෘත්තිය සමිති සන්ධානයේ කැඳවුම්කරු රන්ජන් ජයලාල් සඳහන් කළේ.\nමේ අතර, යුගදනවි තාප විදුලි බලාගාරය සම්බන්ධයෙන් ඉදිරිපත්ව ඇති කැබිනට් පත්‍රිකාව සඳහා නිරීක්ෂණ ඉදිරිපත් කිරීමට ශ්‍රී ලංකා නිදහස් පොදුජන සන්ධාන පක්ෂ නායක හමුවේදී එකඟතාව පළ වී තිබෙනවා.\nඑම රැස්වීම ඊයේ පස්වරුවේ අරලියගහ මන්දිරයේදී පැවැත්වුණේ ජනාධිපති ගෝඨාභය රාජපක්ෂ සහ අග්‍රාමාත්‍ය මහින්ද රාජපක්ෂගේ ප්‍රධානත්වයෙන්.\nඑහිදී ප්‍රධාන වශයෙන් සාකච්ඡාවට ලක්වී ඇත්තේ යුගදනවි තාප විදුලි බලාගාරයේ රජය සතු කොටස්වලින් සියයට 40ක් ඇමරිකානු නිව් ෆෝට්ට්‍රස් එනර්ජි සමාගමට පැවරීම පිළිබඳවයි.\nඅදාළ පැවරීමට ආණ්ඩුවේ හවුල්කාර පක්ෂ 11කින් මේ වනවිට විරෝධය පළ වී තිබෙනවා.\nකොරෝනා වසංගතය හා ගුරු විදුහල්පති වැටුප් ගැටලුවේ වර්තමාන තත්ත්වය, කොරෝනා හමුවේ සංචාරක ව්‍යාපාරය මුහුණදෙන ගැටලු, ශ්‍රී ලංකා වරාය අධිකාරියේ බටහිර ජැටිය සහ නැගෙනහිර ජැටිය සංවර්ධනය, රජයේ සංවර්ධන කටයුතු අධීක්ෂණය, බඩුමිල, පොහොර සහ කාබනික කෘෂි වගාව සම්බන්ධයෙන්ද පක්ෂ නායකයින්ගේ අවධානය යොමු වූ බවයි අග්‍රාමාත්‍ය මාධ්‍ය අංශය සඳහන් කළේ.\nඑසේම පූජ්‍ය ගලගොඩඅත්තේ ඥාණසාර හිමියන්ගේ සභාපතිත්වයෙන් යුත් එක් රටක්, එක් නීතියක් ජනාධිපති කාර්ය සාධක බලකායට දෙමළ නියෝජිතයන්ද පත් කිරීමට එම සාකච්ඡාවට එක් වූ අමාත්‍ය ඩග්ලස් දේවානන්දා සහ රාජ්‍ය අමාත්‍ය ජීවන් තොණ්ඩමාන් ඉල්ලීමක් කර ඇති බවද වාර්තාවුණා.\nමේ අතර එල්.එන්.ජී. බලාගාර පද්ධතිය ඇමරිකාවට පැවරීම යන තේමාව යටතේ ආණ්ඩුවේ හවුල්කාර පක්ෂ 11ක් අද පස්වරුවේ කොළඹදී මහජන මන්ත්‍රණ සභාව නමින් සැසියක් පැවැත්වීමට සූදානම් කර තිබෙනවා.\nකෙසේ වෙතත් මෙම සැසිය, රජයට පක්ෂපාතී සංවාද අවකාශයක් බවයි එම වැඩසටහනේ සංවිධායක මණ්ඩලය නියෝජනය කරන රාජ්‍ය අමාත්‍ය ජයන්ත සමරවීර හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/286380/යුගදනවි-‍රැකගන්න-ලංවිම-වෘත්තිය-සමිතිවලින්-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=1598"
}