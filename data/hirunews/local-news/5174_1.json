{
       "Source": "hirunews",
       "Timestamp": "Thursday, 11 February 2016 - 10:07",
       "Headline": "Update: යෝෂිත ඇතුලු සැකකරුවන් යළි රිමාන්ඩ්",
       "News Content": "හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂ ඇතුලූ පස්දෙනාගේ ඇප ඉල්ලීම ප්‍රතික්ෂේප කළ කඩුවෙල මහේස්ත්‍රාත් අධිකරණය ඔවුන්ව ලබන 25 වනදා දක්වා යළි රක්ෂිත බන්ධනාගාර ගත කිරීමට අද නියෝග කළා.\nසැකකරුවන් අධිකරණයට ඉදිරිපත් කල අවස්ථාවේදී මෙම නියෝගය නිකුත් කළේ කඩුවෙල ප්‍රධාන මහේස්ත්‍රාත් ධම්මික හේමපාල විසින්.\nපොලිස් මූල්‍ය අපරාධ විමර්ශන කොට්ඨාශය අද අධිකරණයට දැනුම්දුන්නේ සැකකරුවන් රඳවා සිටින මැදිරියට යාබද මැදිරියේ තිබී ජංගම දුරකථනයක් බන්ධනාගාර නිලධාරීන් විසින් සොයාගෙන ඇති බවයි.\nමෙම දුරකථනය සැකකරුවන් භාවිත කර ඇති බවට සැකයක් පවතින නිසා එය පරීක්ෂා කිරීමට අවසර  ලබාදෙන ලෙස මූල්‍ය අපරාධ කොට්ඨාශය මහේස්ත්‍රාත්වරයාගෙන් ඉල්ලා සිටියා.\nඊට අවසර දෙමින් ප්‍රධාන මහේස්ත්‍රාත් ධම්මික හේමපාල පරිගණක හදිසි ප්‍රතිචාර සංසදයට නියෝග කළේ දුරකථනය පරීක්ෂා කර මේ සම්බන්ධයෙන් වාර්තාවක් අධිකරණයට ඉදිරිපත් කරන ලෙසයි.\nයෝෂිත රාජපක්ෂට අමතරව අද යළිත් රක්ෂිත බන්ධනාගාර ගත කෙරුනේ හිටපු ජනාධිපතිවරයාගේ මාධ්‍ය ප්‍රකාශක CSN නාලිකා ප්‍රධානී රොහාන් වැලිවිට එහි ප්‍රධාන විධායක නිලධාරී නිශාන්ත රණතුංග අධ්‍යක්‍ෂවරුන් වන කවිෂාන් දිසානායක  සහ අෂාන් ප්‍රනාන්දුයි.\nCSN නාලිකාවේ ප්‍රවර්ධන කටයුතු වෙනුවෙන් රාජ්‍ය දේපළ යොදාගැනීම සහ හේතු ඉදිරිපත් කළ නොහැකි මූල්‍ය ප්‍රතිපාදනවලින් එම නාලිකාව ආරම්භ කිරීම මොවුන්ට විරුද්ධව එල්ලවී ඇති චෝදනා වනවා.\nඑසේම  CSN සමාගම සහ පෞද්ගලික මූල්‍ය ආයතනයක් මෙම නඩුවේ සැකකරුවන් ලෙස නම්කර ඇති බව අධිකරණයේදී අද අනාවරණ වුණා.\nපෞද්ගලික මූල්‍ය ආයතනය වෙනුවෙන් පෙනී සිටි ජනාධිපති නීතීඥ රියෙන්සි අර්සකුලරත්න  කියා සිටියේ ඊට අදාළ නිවේදනය ඊයේ දිනයේදී තම සේවාදායකයා වෙත ලැබී ඇති බවයි.\nCSN සමාගම රුපියල් මිලියන 50 ක ණය මුදලක් ඉල්ලූ බවත් නිසි සුරැකුමක් මත එම ණය මුදල තම සේවාදායකයා විසින් ලබාදී ඇති බවත් නීතීඥ රියෙන්සි අර්සකුලරත්න ප්‍රකාශ කළා.\nඑම ණය මුදලින් රුපියල් මිලියන 22 ක් ගෙවීමට ඉතිරිවී ඇති බව ප්‍රකාශ කළ නීතීඥයා තම සේවාදායකයා මෙම නඩුවට අදාළව සැකකරුවෙකු ලෙස නම් කිරීමට හේතු පැහැදිලි නොමැති බව කියා සිටියා.\nඑහිදී පැමිනිල්ල වෙනුවෙන් පෙනී සිටි නියෝජ්‍ය සොලිසිටර් ජනරාල් තුසිත් මුදලිගේ ප්‍රකාශ කළේ  අදාළ පෞද්ගලික මූල්‍ය ආයතනය මෙම නඩුවේ සැකකරුවෙකු ලෙස නම් කිරීමට  හේතු වාර්තාවක් මගින් ඉදිරියේදී දැනුම්දීමට කටයුතු කරන බවයි.\nමෙම නඩු විභාගය දැක බලාගැනීම සඳහා හිටපු ජනාධිපති මහින්ද රාජපක්ෂ හිටපු ජනාධිපති ආර්යා ශිරන්ති රාජපක්ෂ හිටපු ආරක්ෂක ලේකම් ගෝඨාභය රාජපක්ෂ සහ  ඒකාබද්ධ විපක්ෂය නියෝජනය කරන මන්ත්‍රීවරුන් පිරිසක්ද අධිකරණයට පැමිණ සිටියා.\nනඩුව විභාගයට ගැණුනු කඩුවෙල මහෙස්ත්‍රාත් අධිකරණ පරිශ්‍රයට අද විශේෂ ආරක්ෂාවක්ද යොදවා තිබුණා.\nපොලිසියට අමතරව පොලිස් විශේෂ කාර්ය බලකාය ද යොදවා තිබූ බවයි එහි සිටි හිරු මාණ්ඩලික වාර්තාකරු ප්‍රකාශ කළේ.\nඑසේම අධිකරණය අසල ජල ප්‍රහාරක රථ කිහිපයක්ද නතර කර තිබුණා.\nUpdate: Thursday, February 2016 - 10.47\n--------------------------------------------------------------------------\nඅත්අඩංගුවට ගෙන දැනට රක්ෂිත බන්ධනාගාර ගතකර සිටින හිටපු ජනාධිපති මහින්ද රාජපක්ෂගේ පුත් යෝෂිත රාජපක්ෂ ඇතුලූ සැකකරුවන් පස්දෙනා මේ වනවිට කඩුවෙල මහේස්ත්‍රාත් අධිකරණය වෙත රැගෙනවිත් තිබෙනවා.\nCSN නාලිකාවේ ප්‍රවර්ධන කටයුතු වෙනුවෙන් රාජ්‍ය දේපළ යොදාගැනීම සහ හේතු ඉදිරිපත් කළ නොහැකි මූල්‍ය ප්‍රතිපාදනවලින් එම නාලිකාව ආරම්භ කිරීම සම්බන්ධයෙන් කඩුවෙල මහේස්ත්‍රාත් අධිකරණයේ විභාගවන නඩුව සඳහායි.\nමෙම සිද්ධියට අදාළව යෝෂිත රාජපක්ෂ ඇතුලූ පස්දෙනා මූල්‍ය අපරාධ විමර්ශන කොට්ඨාශය අත්අඩංගුවට ගනු ලැබුවේ ජනවාරි මස 30 වනදායි.\nනඩු විභාගය සිදුවන ආකාරය පිළිබඳව දැකගැනීම සඳහා හිටපු ජනාධිපති මහින්ද රාජපක්ෂද  අධිකරණ භූමියට පැමිණ ඇති බවයි එම ස්ථානයේ සිටින හිරු වාර්තාකරු සඳහන් කළේ.",
       "URL": "https://www.hirunews.lk/125962/update-යෝෂිත-ඇතුලු-සැකකරුවන්-යළි-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=5174"
}