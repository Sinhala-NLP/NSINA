{
       "Source": "hirunews",
       "Timestamp": "Thursday, 17 June 2021 - 17:39",
       "Headline": "අත්‍යවශ්‍ය භාණ්ඩ මිල ස්ථාවරව පවත්වා ගැනීමට හැකි සෑම පියවරක්ම ගන්නවා - වෙළඳ ඇමති",
       "News Content": "ලෝක ආර්ථික බලපෑම් හමුවේ අත්‍යවශ්‍ය භාණ්ඩ මිල ස්ථාවරව පවත්වා ගැනීමට හැකි සෑම ක්‍රියාමාර්ගයක්ම ගන්නා බව වෙළඳ අමාත්‍ය බන්දුල ගුණවර්ධන පවසනවා.\nඔරුගොඩවත්ත සතොස ගබඩා සංකීර්ණයෙන් අත්‍යවශ්‍ය ආහාර ද්‍රව්‍ය ඇතුලත් සහන මලු බෙදාහැරීමේ ක්‍රියාවලිය නිරීක්ෂණයකට එක්වෙමිනුයි ඔහු මේබව කියාසිටියේ.\nසමස්ත ලෝකයේම සැපයුම් ජාලය සඳහා වන පිරිවැය සියයට 300කින් පමණ වැඩි වී ඇති මෙම අවස්ථාවේ මෙරට ජනතාවට අත්‍යවශ්‍ය ආහාර ද්‍රව්‍ය හිඟයකින් තොරව හා අවම මිල ගණන් යටතේ පවත්වා ගැනීමට ජනාධිපතිවරයා ඇතුලු වත්මන් රජය කටයුතු යොදා ඇතැයි ද ඔහු පෙන්වා දුන්නා.\nඅමාත්‍යවරයා එහිදී කියාසිටියේ සියලුම අත්‍යවශ්‍ය ආහාර ද්‍රව්‍ය ගෙන්වීම සඳහා එම ආනයනකරුවන් වෙත අවශ්‍ය පහසුකම් සලසා ඇති බවයි.\nමෙම අවස්ථාවේදී ලෝක ආර්ථික අර්බුදය භාණ්ඩ සැපයුම් ක්‍රියවලියේ අර්බුදය වැනි අතිශය සංකීර්ණ තත්වයන් සඳහා මුහුණපාන රටක් වශයෙන් මෙරට වෙළඳපොල තුල හිඟයකින් තොරව අත්‍යවශ්‍ය භාණ්ඩ පවත්වා ගැනීමටත් පාරිභෝගිකයාට කිසිදු බලපෑමක් ඇති නොවන අයුරින් මිල පවත්වා ගැනීමටත් රජය දැඩි උත්සාහයක නිරතවන බවයි අමාත්‍යවරයා පෙන්වා දුන්නේ.\nලෝක වෙළඳපොලේ ඉහළ යමින් පවතින මිල ගණන් මෙන්ම කොවිඩ් ව්‍යාප්තිය හමුවේ අත්‍යවශ්‍ය ආහාර ද්‍රව්‍ය ආනයනයට වන පිරිවැය හේතුවෙන් ඍජු ආනයනකරුවන් ගැටලු රැසකට මුහුණපා තිබෙනවා.\nමේ හේතුවෙන් ඔවුන් සමග සාකච්ඡා කර මිල වැඩිවීමක් අවශ්‍ය වන භාණ්ඩ තෝරාගෙන එම භාණ්ඩ මිල අවම මිල ගණන් යටතේ පවත්වා ගැනීමට අවශ්‍ය ක්‍රියාමාර්ග ගන්නා බව ද අමාත්‍ය බන්දුල ගුණවර්ධන කියාසිටියා.\nමෙහිදී ගෑස් මිල සම්බන්ධයෙන් මාධ්‍යවේදීන් නැගූ ප්‍රශ්ණයකට පිළිතුරු දෙමින් වෙළඳ අමාත්‍යවරයා කියාසිටියේ ලෝක වෙළඳපොල තත්වය සලකා ලබමින් ගෑස් මිල වැඩි කිරීමට මෙරට ගෑස් සමාගම් විසින් ඉල්ලුම් කර ඇති බවයි.\nකෙසේවෙතත් අවම පිරිවැයක් දරමින් ජනතාවට ගෑස් නිෂ්පාදන ලබාදීම සඳහා කටයුතු කළ යුතු ආකාරය පිළිබඳ ජනාධිපතිවරයා අවශ්‍ය උපදෙස් ලබාදී ඇතැයි ද ඔහු සඳහන් කළා.\nඒ අනුව තම සභාපතීත්වය යටතේ වාසුදේව නානායක්කාර, මහින්ද අමරවීර, උදය ගම්මන්පිළ, කෙහෙළිය රඹුක්වැල්ල යන අමාත්‍යවරුන්ගෙන් සමන්විත කැබිනට් අනුකාරක සභාවක් විසින් ගෑස් මිල අවම මිලකට පවත්වා ගැනීම සම්බන්ධයෙන් ඉදිරි කටයුතු සිදුකරන බව ද අමාත්‍ය බන්දුල ගුණවර්ධන කියාසිටියා.",
       "URL": "https://www.hirunews.lk/274570/අත්‍යවශ්‍ය-භාණ්ඩ-මිල-ස්ථාවරව-පවත්වා-ගැනීමට-හැකි-සෑම-පියවරක්ම-ගන්නවා-වෙළඳ-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=1878"
}