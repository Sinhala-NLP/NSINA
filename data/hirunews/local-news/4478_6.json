{
       "Source": "hirunews",
       "Timestamp": "Friday, 09 June 2017 - 6:38",
       "Headline": "update: ත්‍රිරෝද රථ අනතුරෙන් අතුරුදන් වූ 7 හැවිරිදි කුඩා දරුවාගේ සිරුර හමුවෙයි",
       "News Content": "බදුල්ල - මහියංගනය ප්‍රධාන මාර්ගයේ 17 කණුව ආසන්නයේදී ත්‍රිරෝද රථ දෙකක් එකිනෙක ගැටීමෙන් පසු එක් ත්‍රිරෝද රථයක් ඇළ මාර්ගයකට පෙරලී අතුරුදන් වූ කුඩා දරුවන් දෙදෙනාගෙන් එක් දරුවෙකුගේ සිරුර මේ වනවිට සොයා ගෙන තිබෙනවා.\nපොලිසිය සදහන් කළේ අනතුර සිදුවූ ස්ථානයේ සිට කිලෝමීටර් 10 ක් පමණ දුරින් ඇළ මාර්ගයේ තිබී සිරුර සොයා ගත් බවයි.\nඅතුරුදන් වූ අනෙක් දරුවාගේ සිරුර සොයා තවදුරටත් මෙහෙයුම් සිදුකෙරෙනවා.\nපොලිසිය සදහන් කළේ කුඩා බෝට්ටු දෙකක් යොදා ගනිමින් පොලිස් නිලධාරින් සහ ප්‍රදේශවාසීන් එක්ව මෙම මෙහෙයුම් ක්‍රියාත්මක කරන බවයි.\nඊයේ රාත්‍රි සිදුවූ මෙම අනතුරෙන් 21 හැවිරිදි කාන්තාවක් මියගොස් තවත් තිදෙනෙකු රෝහල් ගත කරනු ලැබුවා.\nඇළට පෙරලී මෙලෙස අතුරුදන්වී ඇත්තේ 7 හැවිරිදි පිරිමි දරුවෙකු සහ දෙහැවිරිදි කුඩා ගැහැණු දරුවෙක්.\nඔවුන් බදුල්ල - මීගහකිවුල ප්‍රදේශයේ පදිංචිකරුවන් වනවා.\nඅනතුර සිදුවන අවස්ථාවේදී ත්‍රිරෝද රථයෙහි පුද්ගලයින් 6 දෙනෙකු ගමන් කර ඇති බව සදහන්.\nඇළට පෙරලූණු ත්‍රිරෝද රථය කිලෝමීටරයක පමණ දුරක් ජලයේ ගසාගෙන ගොස් ඇති බවටයි අනාවරණ වී ඇත්තේ.\nupdate: Friday, 09 June 2017 - 09.11\n-----------------------------------------------------------------------------------\nමහියංගණය බදුල්ල මාර්ගයේ 17 කණුව ප්‍රදේශයේදී ත්‍රී රෝද රථයක් වියානා ඇළට පෙරලීමෙන් කාන්තාවක් මියගොස් තිබෙනවා.\nමෙම අනතුරින් තවත් කුඩා දරුවන් දෙදෙනෙකු අතුරුදන්වී ඇති බවයි පොලිසිය සඳහන් කළේ.\nඊයේ රාත්‍රී 10 ට පමණ මහියංගණය සිට බදුල්ල දෙසට ධාවනය වු ත්‍රී රෝද රථයක් විරුද්ධ දිශාවෙන් පැමිණි ත්‍රී රෝද රථයක ගැටීමෙනුයි එක් ත්‍රී රෝද රථයක් වියානා ඇළට පෙරලී ඇත්තේ.\nඅනතුරුව එය කිලෝමිටරයක පමණ දුරක් ජලයේ ගසාගෙන ගොස් ඇතැයි සඳහන්.\nඅනතුර සිදුවන අවස්ථාවේ ඇළට පෙරලී ගිය ත්‍රී රෝද රථයේ රියදුරා ඇතුලුව 6 දෙනෙකු ගමන් කර තිබෙනවා.\nකාන්තාවන් දෙදෙනෙකු සහ කුඩා ළමුන් දෙදෙනෙකු ද ඒ අතර වුනා.\nඉන් එක් කාන්තාවක් සහ පිරිමි පුද්ගලයන් දෙදෙනෙකු බරපතල තත්වයෙන් මීගහකිවුල රෝහලට ඇතුලත් කිරීමෙන් පසු වැඩිදුර ප්‍රතිකාර සඳහා බදුල්ල රෝහලට මාරුකර යවා තිබෙනවා.\nඅනතුරට ලක්වු අනෙක් ත්‍රී රෝද රථයේ රියදුරා පමණක් ගමන් කර ඇති අතර ඔහු ද සුලු තුවාල ලබා පොලිස් ආරක්ෂාව යටතේ මහියංගණය රෝහලේ ප්‍රතිකාර ලබනවා.\nඅනතුරින් මියගොස් ඇත්තේ මීහගකිවුල ප්‍රදේශයේ පදිංචි 21 හැවිරිදි කාන්තාවක්.\nඅතුරුදන් වී ඇත්තේ අවුරුදු 7 ක පිරිමි දරුවෙක් සහ අවුරුදු දෙකක කුඩා දැරියක්.\nඔවුන් දෙදෙනා සොයා කිමිදුම්කරුවන්ගේ ද සහය ඇතිව මෙහෙයුම් ක්‍රියාත්මකයි.",
       "URL": "https://www.hirunews.lk/163142/update-ත්‍රිරෝද-රථ-අනතුරෙන්-අතුරුදන්-වූ-7-හැවිරිදි-කුඩා-දරුවාගේ-සිරුර-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4478"
}