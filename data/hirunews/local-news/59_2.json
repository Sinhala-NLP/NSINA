{
       "Source": "hirunews",
       "Timestamp": "Friday, 01 September 2023 - 10:34",
       "Headline": "ව්‍යාජ ස්ටිකර් අලවන මත්පැන් නිෂ්පාදනාගාරවලට නීති තදවෙයි",
       "News Content": "සුරාබදු කොමසාරිස් ජනරාල් සමන් ජයසිංහ සඳහන් කරන්නේ මත්පැන් බෝතල්වල ව්‍යාජ ස්ටිකර් අලවා වැරදිකරුවන් වන පුද්ගලයන් සහ සමාගම්වලට තරාතිරම නොබලා නීතිය ක්‍රියාත්මක කරන බවයි.\nව්‍යාජ ස්ටිකර් ඇතුළු නිෂ්පාදන ආයතන තුළ සිදුවන අක්‍රමිකතා සහ වංචා මැඬලීමේ අරමුණින් මධ්‍යගත නිරීක්ෂණ කැමරා පද්ධතියක් ස්ථාපිත කිරීමට කටයුතු කරන බවයි ඔහු වැඩිදුරටත් සඳහන් කර සිටියේ.\nසැප්තැම්බර් 30 වැනිදාට පෙර සිය ආයතනවල කැමරා පද්ධති සවිකර නිම කරන ලෙස මත්පැන් නිෂ්පාදන ආයතන නියෝජිතයන්ට දැනුම් දී ඇති බවයි වාර්තා වන්නේ.\nසුරාබදු කොමසාරිස් ජනරාල්වරයා පවසන්නේ මත්පැන් නිෂ්පාදකයා තම මත්පැන් සිල්ලර අලෙවිසැල් හිමිකරුවන් යන දෙපාර්ශ්වය නොදැනුවත්ව මෙම වංචාව සිදුකළ නොහැකි බවයි.\nඑම දෙපාර්ශ්වයේ විනයක් නොමැති වීම නිසා දැඩි ආර්ථික දුෂ්කරතා විඳින රජයේ ආදායමට තවදුරටත් තර්ජන එල්ල වන බවයි වැඩිදුරටත් කරුණු දක්වමින් ඔහු සඳහන් කර සිටියේ.",
       "URL": "https://www.hirunews.lk/346776/ව්‍යාජ-ස්ටිකර්-අලවන-මත්පැන්-නිෂ්පාදනාගාරවලට-නීති-තදවෙයි",
       "Category": "Local News",
       "Parent URL": "https://www.hirunews.lk/local-news.php?pageID=59"
}