{
       "Source": "hirunews",
       "Timestamp": "Tuesday, 14 July 2020 - 14:05",
       "Headline": "අනුරාධපුර - රාජාංගණය යාය 1,3 සහ 5 ප්‍රදේශවල දිනකට PCR පරීක්ෂණ 250ක් සිදුකිරීමට සැලසුම් (වීඩියෝ)",
       "News Content": "කන්දකාඩු පුනරුත්ථාපන මධ්‍යස්ථානයෙන් වාර්තා වූ කොරෝනා පොකුරට අදාළව පුද්ගලයින් 800 දෙනෙකු පමණ මේ වන විට නිරෝධායනයට ලක් කර තිබෙනවා. යුද හමුදාපති ලුතිනන් ජෙනරාල් ශවේන්ද්‍ර සිල්වා හිරු ප්‍රවෘත්ති අංශයට කියා සිටියේ කන්දකාඩු පුනරුත්ථාපන මධ්‍යස්ථානයට සම්බන්ධ හඳුනාගත් ආසාදිතයින් සංඛ්‍යාව 519 දක්වා ඉහළ ගොස් ඇති බවයි.\nඊයේ වාර්තා වූ නව ආසාදිතයින් 29 දෙනා ද සමගින් මෙරට සමස්ත කොරෝනා ආසාදිතයින් සංඛ්‍යාව 2646 දක්වා ඉහළ ගියා.\nඉන් 14 දෙනෙකු කන්දකාඩු පුනරුත්ථාපන මධ්‍යස්ථානයෙන් හමුවූ අතර තවත් 11 දෙනෙකු තහවුරු කර ගැනුණේ ඊට යාබද සේනපුර පුනරුත්ථාපන මධ්‍යස්ථානයෙන්.\nමීට අමතරව රාජාංගණය ප්‍රදේශයෙන් සහ මාලදිවයිනේ සිට මෙරටට පැමිණ නිරෝධායනය වන දෙදෙනෙකු ද ඊයේ ආසාදිතයින් ලෙස වාර්තා වුණා.\nකන්දකාඩු පුනරුත්ථාපන මධ්‍යස්ථානයෙන්  හඳුනා ගෙන ඇති ආසාදිතයින් 519 දෙනාගෙන් 440 දෙනෙකම එහි රැදවියන් වන අතර උපදේශක හා කාර්ය මණ්ඩයේ 60 දෙනෙකු ද කොරෝනා ආසාදනය වූ පිරිසට අයත්.\nකන්දකාඩු පුනරුත්ථාපන මධ්‍යස්ථානයේ ආශ්‍රිතයින් හේතුවෙන් අනුරාධපුර - රාජාංගණය යාය 1,3 සහ 5 ප්‍රදේශවලට සංචරණ සීමා පැනවීමට සෞඛ්‍ය අංශ ඊයේ කටයුතු කළා.\nප්‍රදේශයේ සෞඛ්‍ය වෛද්‍ය නිලධාරීනී එච්.ඒ. අබේරත්න සඳහන් කළේ එහි දිනකට පී.සී.ආර්. පරීක්ෂණ 250ක් සිදුකිරීමට සැලසුම් කර ඇති බවයි.\nකෙසේ වෙතත්, අවශ්‍ය වෛද්‍ය උපකරණවල හිඟයක් පවතින බව ද ඇය සඳහන් කළා.\nසෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය අනිල් ජාසිංහ කියා සිටියේ කන්දකාඩු හා සේනපුර පුනරුත්ථාපන මධ්‍යස්ථානවල සියළු දෙනා මේ වන විට පී.සී.ආර්. පරීක්ෂණවලට ලක් කර අවසන් බවයි.\nමේ අතර, කැකිරාව - කිතුල්හිටියාව ප්‍රදේශයේ පවුල් 7කට අයත් පුද්ගලයින් 30 දෙනෙකු පමණ ස්වයං නිරෝධායනයට යොමු කිරීමට කැකිරාව සෞඛ්‍ය වෛද්‍ය නිලධාරීන් කටයුතු කළා.\nඒ, කන්දකාඩු පුනරුත්ථාපන මධ්‍යස්ථානයේ හමුදා නිලධාරියෙකුට වෛරසය ආසාදිත බවට තහවුරු වීමත් සමඟයි.\nඅදාළ හමුදා නිලධාරියාගේ බිරිඳ ඇතුළු පවුලේ සාමාජිකයින් 14 දෙනෙකු දියතලාව නිරෝධායන මධ්‍යස්ථානය වෙත යොමු කිරීමට ද පියවර ගෙන තිබෙනවා.\nවැලිකඩ බන්ධනාගාරය තුළ අද දිනයේදී රැදවියන්ගේ සහ කාර්ය මණ්ඩලයේ පී.සී.ආර්. පරීක්ෂණ සිදුකෙරුණු බව වාර්තා වනවා.\nඑසේම නාවික හමුදාවේ කොරෝනා ආසාදනය වූ තවත් 3 දෙනෙකු සුවය ලබා රෝහල්වලින් පිටව ගොස් තිබෙනවා.\nඒ අනුව නාවික හමුදාවේ සුවය ලැබූ මුළු සංඛ්‍යාව 898 දක්වා ඉහළ යන බවයි නාවික හමුදා මාධ්‍ය ප්‍රකාශක ලුතිනන් කමාන්ඩර් ඉසුරු සූරියබණ්ඩාර සඳහන් කළේ. ඒ අනුව දැනට රෝහල්ගතව ප්‍රතිකාර ලබන්නේ නාවික හමුදා සාමාජිකයන් 9 දෙනෙකු පමණයි.\nමේ අතර, කොරෝනා මර්දනයට අදාළව පිහිටුවනු ලැබූ ජනාධිපති කාර්ය සාධක බලකායේ තවත් විශේෂ රැස්වීමක් මේ වන විට ජනාධිපති කාර්යාලයේදී පැවැත්වෙනවා.\nජනාධිපති ගෝඨාභය රාජපක්ෂගේ ප්‍රධානත්වයෙන් පෙරවරු 11ට පමණ ආරම්භ වූ මෙම රැස්වීමේදී කොරෝනා මර්දනයට අදාළ ඉදිරි තීන්දු තීරණවලට එළඹීමට නියමිත බවයි සෞඛ්‍ය අමාත්‍යාංශය සඳහන් කළේ.\nමේ අතර, හලාවත - වැල්ල - තාලඩිය ප්‍රදේශයේ කොරෝනා නීති උල්ලංගණය කරමින් මෘත ශරීරයක් ආදාහනය කිරීමේ සිද්ධියක් සම්බන්ධයෙන් එම මරණකරුගේ බිරිඳට එරෙහිව අධිකරණයට කරුණු වාර්තා කරන ලෙස හලාවත රෝහලේ මරණ පරීක්ෂක වසන්ත ගීකියනගේ හලාවත පොලීසියට දැනුම් දී තිබෙනවා.\nශ්‍රී ජයවර්ධනපුර විශ්වවිද්‍යාලයේ කළමනාකරණ පීඨයේ අවසන් වසර සිසුන් සඳහා පැවැත්වීමට නියමිතව තිබූ විභාග කල් දැමීමට පාලනාධිකාරිය තීරණය කර තිබෙනවා.\nමේ වන විට කොරෝනා ආසාදිතයින් වාර්තා වෙමින් පවතින අනුරාධපුර - රාජාංගණය ප්‍රදේශයේ ශිෂ්‍යයෙකු ද කළමනාකරණ පීඨයේ අවසන් වසර විභාග සඳහා පෙනී සිටීමට නියමිතව සිටි බවයි වාර්තා වන්නේ.\nඑම ශිෂ්‍යයා කොරෝනා වෛරසය ආසාදනය වී රෝහල්ගත කරන සිටින පවුලක අයෙකු බව සඳහන්.\nයාපනය විශ්වවිද්‍යාලයේ කිලිනොච්චි මණ්ඩපයට ඇතුළුවීම ද තාවකාලිකව අත්හිටුවීමට පියවර ගෙන ඇත්තේ කොරෝනා ආසාදිතයෙකු බවට සැක කෙරෙන පුද්ගලයෙකු හඳුනා ගැනීමත් සමඟින්.\nඑසේම, කොරෝනා බවට සැක රෝගියෙකු හමුවීමේ සිද්ධියක් මත පදනම්ව රාගම පිහිටි ප්‍රධාන පෙළේ පෞද්ගලික රෝහලක් වසා දැමීමට එහි පාලන අධිකාරිය තීරණය කර තිබෙනවා.\nමේ අනුව එම රෝහලේ බාහිර ප්‍රතිකාර අංශය මෙන්ම වෛද්‍යවරුන් වෙන් කිරීමේ සේවය ද නවතා දමා ඇති බව සඳහන්.\nමේ අතර, මාලදිවයිනේ සිට හෙට පැමිණීමට නියමිත පිරිසෙන් පසු විදේශ රටවල සිටින ශ්‍රී ලාංකිකයන් මෙරටට ගෙන්වා ගැනීමේ කටයුතු දින කිහිපයකට තාවකාලිකව අත්හිටුවූ බව විදේශ සබදතා පිළිබද ජනාධිපති අතිරේක ලේකම් අද්මිරාල් ජයනාත් කොළඹගේ සඳහන් කළා.",
       "URL": "https://www.hirunews.lk/245473/අනුරාධපුර-රාජාංගණය-යාය-13-සහ-5-ප්‍රදේශවල-දිනකට-pcr-පරීක්ෂණ-250ක්-සිදුකිරීමට-සැලසුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2587"
}