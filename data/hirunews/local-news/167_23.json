{
       "Source": "hirunews",
       "Timestamp": "Thursday, 20 July 2023 - 12:01",
       "Headline": "කොටුවේ ක්‍රිෂ් ගොඩනැගිල්ල පිළිබඳ අදත් සාකච්ඡාවක්",
       "News Content": "ඉදිකිරීම් කටයුතු අතහැර දමා ඇති කොළඹ කොටුවේ පිහිටි මහල් 55 කින් යුත් ක්‍රිෂ් ගොඩනැගිල්ල සම්බන්ධයෙන් අද, නාගරික සංවර්ධන අධිකාරියේ සහ ජාතික ගොඩනැගිලි පර්යේෂණ ආයතනය සමග සාකච්ඡා කරන බව කොළඹ මහ නගර සභාව පවසනවා.\nඑහි නාගරික කොමසාරිස් භද්‍රාණි ජයවර්ධන කියා සිටියේ ගොඩනැගිල්ල පිහිටි භූමිය තුළ මදුරුවන් වර්ධනය වන බවටද සොයාගෙන ඇති බවයි.\nක්‍රිෂ් ගොඩනැගිල්ල සම්බන්ධයෙන් සහ අවට වැඩ බිම් ප්‍රදේශය ආශ්‍රිතව අනතුරක් සිදුවීමේ වැඩි ඉඩකඩක් පවතින බවට ඊයේ අනාවරණය වුණා.\nඒ අනුව මේ සම්බන්ධයෙන් වහාම පියවර ගන්නා ලෙසයි නාගරික සංවර්ධන හා නිවාස අමාත්‍යංශීය උපදේශක කාරක සභාවේදී විෂය භාර අමාත්‍ය ප්‍රසන්න රණතුංග නිලධාරින්ට උපදෙස් ලබාදී ඇත්තේ.\nගොඩනැගිල්ලේ සවිකර ඇති ඉදිකිරීම් උපාංග දිරායාම නිසා සුළඟට කඩා වැටීමේ අවදානමක් පවතිනවා. එසේම ජලය එක්රැස්වන ස්ථානවල මදුරුවන් බෝ විය හැකි බවටයි මෙහිදී අනාවරණ වුණේ.\nඒ අනුව මෙහි ආයෝජකයා සමඟ සාකච්ඡා කර නිශ්චිත කාල රාමුවකදී නැවත ඉදිකිරීම් ආරම්භ කිරීමට අපොහොසත් වුවහොත් නීතිමය ක්‍රියාමාර්ග ගන්නා ලෙසයි අමාත්‍ය ප්‍රසන්න රණතුංග නිලධාරින්ට උපදෙස් දී ඇත්තේ.",
       "URL": "https://www.hirunews.lk/341877/කොටුවේ-ක්‍රිෂ්-ගොඩනැගිල්ල-පිළිබඳ-අදත්-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=167"
}