{
       "Source": "hirunews",
       "Timestamp": "Sunday, 25 April 2021 - 6:20",
       "Headline": "නිරෝධායන නීති කැඩූ 19ක් අත්අඩංගුවට",
       "News Content": "නිරෝධායනය නීති කඩ කිරීමේ චෝදනා මත ඊයේ දිනයේදී (24) පුද්ගලයන් 19 දෙනෙකු අත්අඩංගුවට ගත් බව පොලිසිය පවසනවා.\nඉන් වැඩි දෙනෙකු කිරිබත්ගොඩ සහ පිළියන්දල ප්‍රදේශවලින් අත්අඩංගුවට ගෙන ඇති බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියාසිටියේ.\nමුඛ ආවරණ නොපැළඳීම ඇතුලු නිරෝධායන නීති කඩ කරන්නන් අත්ඩංගුවට ගැනීමේ මෙහෙයුම් ආරම්භ කළ පසුගිය ඔක්තෝම්බර් 30 වනදා සිට මේ දක්වා අත්අඩංගුවට ගෙන ඇති සමස්ත සංඛ්‍යාව 3470ක්.\nමෙම මෙහෙමුම අඛණ්ඩව ක්‍රියාත්මක කරන බව ද පොලිස් මාධ්‍ය ප්‍රකාශකවරයා සඳහන් කළා.\nදිවයිනේ කුමන ප්‍රදේශයක සිටියද නිවසින් පිටවී යන විට මුහුණු ආවරණ භාවිත කළ යුතු අතර පොදු ප්‍රවාහන සේවා භාවිත කරන තම මුහුණු ආවරණ ඉවත් කිරීමෙන් වළකින ලෙසටයි පොලිසිය දැනුම් දෙන්නේ.\nඑමෙන්ම සෞඛ්‍ය බලධාරීන්ගේ අවසරයකින් තොරව උත්සව පැවැත්වීමේ හැකියාවක් නොමැති බව ද පොලිස් මාධ්‍ය ප්‍රකාශකවරයා කියාසිටියා.\nමේ අතර ආසාදිතයින් 895 දෙනෙකු ඊයේ හඳුනා ගැනීමත් සමඟ මෙරටින් වාර්තා වන කොරෝනා ආසාදිතයින් සංඛ්‍යාව මේ වනවිට 10586ක් ලෙස සටහන් වනවා.\nඊයේ හඳුනාගත් ආසාදිතයින් අතරින් 880ක් දේශීය වශයෙන් හඳුනාගෙන ඇති අතර, විදේශ රටවල සිට පැමිණ නිරෝධායනය වන අතරතුර හඳුනාගත් ආසාදිතයින් සංඛ්‍යාව 15ක්.\nපවතින කොරෝනා අවදානම් තත්ත්වය හේතුවෙන් මේ වන විට කළුතර - දකුණ පොලිස් වසමේ අධිකාරිගොඩ ග්‍රාම නිලධාරි වසම, කුරුණෑගල දිස්ත්‍රික්කයේ කුලියාපිටිය පොලිස් බල ප්‍රදේශය මෙන්ම, තිත්තවැල්ගාල නිරාවිය සහ නිකදළුපොත යන ග්‍රාම සේවා වසම් ද හුදකලා කර තිබෙනවා.\nමේ අතර, සෞඛ්‍ය බලධාරීන්ගේ අනුමැතිය ලැබී ඇත්නම් පමණක් පොලිස් ස්ථාන මගින් විවිධ කටයුතු සඳහා බලපත්‍ර නිකුත් කරන ලෙස නියෝගයක් නිකුත් කර ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.\nමේ අතර ඊයේ දිනයේදී කොරෝනා මරණ 4ක් වාර්තාවූ අතර, ඒ අනුව මෙරට සමස්ත කොරෝනා මරණ සංඛ්‍යාවද 642 දක්වා ඉහළ ගියා.\nඊයේ වාර්තාවූ කොරෝනා මරණවලට කුලියාපිටිය ප්‍රදේශයේ 65 හැවිරිදි පිරිමි පුද්ගලයෙකු සහ රත්ගම ප්‍රදේශයේ 46 හැවිරිදි පිරිමි පුද්ගලයෙකුද අයත්.\nඑමෙන්ම බම්බලපිටිය ප්‍රදේශයේ පදිංචි 63 හැවිරිදි විදේශිකයෙකු සහ කොම්පඤ්ඤවීදිය ප්‍රදේශයේ පදිංචි 46 හැවිරිදි විදේශිකයෙකුද ඊයේ වාර්තාවූ කොරෝනා මරණ අතර වනවා.",
       "URL": "https://www.hirunews.lk/269423/නිරෝධායන-නීති-කැඩූ-19ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1998"
}