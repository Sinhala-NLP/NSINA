{
       "Source": "hirunews",
       "Timestamp": "Sunday, 17 July 2022 - 16:48",
       "Headline": "නායකත්වයේ බර කරට ගත් අසාම් බිඳවැටුණු පාකිස්ථාන ලකුණු පුවරුවට පණ දෙයි",
       "News Content": "සංචාරක පාකිස්ථානු ක්‍රිකට් කණ්ඩායම සහ ශ්‍රී ලංකා ක්‍රිකට් කණ්ඩායම අතර ගාල්ල අන්තර් ජාතික ක්‍රිකට් ක්‍රීඩාංගණයේ පැවැත්වෙන පළමු ටෙස්ට් තරගයේ පාකිස්තාන පළමු ඉනිම ලකුණු 218කට සීමා වුණා.\nඒ ශ්‍රී ලංකා කණ්ඩායම පළමු ඉනිමට සියලු දෙනා දැවී ලබා ගත් ලකුණු 222ට පිලිතුරු වශයෙන්.\nඒ අනුව පාකිස්ථාන කණ්ඩායම සිය ඉනිම නිමා කළේ ශ්‍රී ලංකාවට වඩා ලකුණු 4ක් පිටුපසින් පාකිස්තාන කණ්ඩායම තබමින්.\nපාකිස්ථාන කණ්ඩායමේ මුල් කඩුළු 9 ලකුණු 149කට දවා ගන්නට ශ්‍රී ලංකා පන්දු යවන්නන් සමත් වුවත්, අවසාන කඩුල්ල වෙනුවෙන් නායක බාබර් අසාම් සමග එක් වූ නසීම් ශා සමත් වුණා.\nඑහි දී නවක ක්‍රීඩක ප්‍රභාත් ජයසූරිය ශ්‍රී ලංකා කණ්ඩායම වෙනුවෙන් පන්දුවෙන් කළ මෙහෙය තරගයේ දී විශේෂයෙන් කැපී පෙනුණා.\nපසුගිය දා අවසන් වූ ඔස්ට්‍රෙලියාව සහ ශ්‍රී ලංකා කණ්ඩායම අතර පැවති ටෙස්ට් තරගයේ දී ටෙස්ට් වරම් දිනා ගනිමින් ශ්‍රී ලංකා වාර්තාවක් ද සමගින් අමතක නොවන ජාත්‍යන්තර ක්‍රිකට් දිවියක් ආරම්භ කළ ප්‍රභාත් මෙම තරගයේ දී ද පාකිස්ථාන පිතිකරුවන් අසරණ කළේ ලකුණු 82කට කඩුළු 5ක් ලබා ගනිමින්.\nඒ අනුව ඔහු ක්‍රීඩා කළ අවසන් ඉනිම තුනේ දී ම කඩුළු පහක් හෝ ඊට වඩා වැඩියෙන් ලබා ගැනීමට සමත්ව තිබෙනවා.\nලකුණු 223ක පහසු යැයි එකවර පෙනෙන ඉලක්කය හඹා යෑමට ඊයේ පස්වරුවේ පාකිස්ථානු කණ්ඩායමේ ආරම්භක පිතිකරුවන් ලෙස අබ්දුල්ලා ශෆීක් සමගින් ඉමාම් උල් හක් පිටියට පිවිසියා.\nනමුත් ඔවුන් දෙදෙනාට ම ඊයේ දිනය නිමා වීමට මත්තෙන් ක්‍රීඩාගාරයට හැරී යන්නට සිදු වූ අතර ඊයේ තරගය නවතා දමන විට පාකිස්ථාන ලකුණු පුවරුව කඩුලු 02කට ලකුණු 24ක් දිස් වන විටයි.\nතරගයේ දෙවැනි දිනය වූ අද දිනයේ දී ශක්තිමත් ටෙස්ට් සබඳතාවක් ගොඩනැගීමට පිටියට පිවිසියේ පාකිස්ථාන කණ්ඩායමේ නායක බාබර් අසාම් සමගින් අසාර් අලි යි.\nනමුත් අසාර් අලි ලකුණු 3ක් පමණක් ලබා සිටිය දී ක්‍රීඩා ගාරයට හරවා යැවීමට ප්‍රභාත් ජයසූරියට හැකි වුණා.\nඅනතුරුව පාකිස්ථාන කණ්ඩායමේ ප්‍රබල පිතිකරුවෙක් වන මොහොමඩ් රිස්වාන් ක්‍රීඩා පිටියට පියමැන්නේ ක්‍රිකට් පිරියේ නම් දරා සිටින ශක්තිමත් සබඳතාවක් වන බාබර්-රිස්වාන් සබඳතාව ගාලු තනතිල්ල උඩ ද ගොඩ නැගීම සඳහායි.\nනමුත් එම බලාපොරොත්තුව දළුලන්නට රමේෂ් මෙන්ඩිස් ඉඩ දුන්නේ නැහැ.\nරමේෂ් මෙම තරගයේ දී යොමු කළ පළමු පන්දුවෙන් ම රිස්වාන් ක්‍රීඩාගාරයට හරවා යැවීමට කටයුතු කළා.\nඉන් අනතුරුව පිටියට පිවිසි පාකිස්ථාන මැදපෙළ පිතිකරුවන් තිදෙනාට ම ලකුණු පහේ සීමාව පසු කර යාමට ශ්‍රී ලංකා පන්දු යවන්න්නන් ඉඩ දුන්නේ නැහැ.\nහුදකලා ඉනිමක් ක්‍රීඩා කරමින් පාකිස්ථාන ගෞරවය ආරක්ෂා කිරීම තම වගකීම බවට පත් කර ගත් නායක බාබර් අසාම්, පිටියේ එක් අන්තයක හුදකලා සටනක් කරමින් සිටියා.\nඊට යම් සහයක් වීමට යසීර් ශා සහ හසන් අලීට හැකි වූ අතර ඔවුන් දෙදෙනා පිළිවෙලින් ලකුණු 18ක් හා 17ක් තම කණ්ඩායමට එක් කළා.\nඔවුන් දෙදෙනා ද දැවී ගිය පසු පාකිස්ථාන ලකුණු පුවරුව ගොඩ නැගීමේ නායකත්වයේ වගකීමට සහාය ලබා දීමට පාකිස්තාන පිතිකරු ලැයිස්තුවේ අවසන් පිතිකරු නසීම් ශා කටයුතු කළේ ලකුණු ලබා ගැනීමට වඩා තම කඩුල්ල ආරක්ෂා කර ගැනීම සිය පරම වගකීම කර ගනිමින්.\nනසීම්ගේ අගනා සහයෙන් සිය ටෙස්ට් දිවියේ හත්වන ශතකය වාර්තා කළ බාබර් අසාම් පාකිස්ථාන කණ්ඩායමේ අවසාන කඩුල්ල ලෙස දැවී යද්දී පන්දු 244ක දී ලකුණු 119ක් ලබා ගෙන සිටියේ හතරේ පහර 11ක් සහ හයේ පහර දෙකක් පිටිය සිසාරා එල්ල කරමින්.\nකෙසේ නමුත් අවසන දැඩි සටනකින් අනතුරුව පාකිස්ථාන පළමු ඉනිම ලකුණු 218කට සීමා කරන්නට බාබර්ගේ කඩුල්ල දවා ගනිමින් මහීෂ් තීක්ෂණ සමත් වුණා.\nතරගයේ දී ශ්‍රී ලංකා පන්දුයවන බල ඇණිය වෙනුවෙන් ලකුණු 82ට කඩුළු 5ක් දවා ගැනීමට ප්‍රභාත් ජයසූරිය සමත් වූ අතර, රමේෂ් මෙන්ඩිස් හා මහීෂ් තීක්ෂණ කඩුළු 2 බැගින් දවා ගැනීමට සමත් වුණා.\nමීට අමතරව ශ්‍රී ලංකා කණ්ඩායම වෙනුවෙන් කසුන් රාජිත එක් කඩුල්ලක් බිඳ හෙලන්නට සමත් වුණා.",
       "URL": "https://www.hirunews.lk/310221/නායකත්වයේ-බර-කරට-ගත්-අසාම්-බිඳවැටුණු-පාකිස්ථාන-ලකුණු-පුවරුවට-පණ-දෙයි",
       "Category": "Local News",
       "Parent URL": "https://www.hirunews.lk/local-news.php?pageID=1013"
}