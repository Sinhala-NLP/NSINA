{
       "Source": "hirunews",
       "Timestamp": "Sunday, 14 August 2022 - 13:52",
       "Headline": "ඩුබායිහි දී අත්අඩංගුවට ගැනුණේ හරක් කටා ද ?",
       "News Content": "මෙරට පොලිසියට අත්අඩංගුවට ගැනීමට අවශ්‍ය කර සිටි පාතාල කල්ලි නායක නදුන් චින්තක හෙවත් හරක් කටා ඩුබායිහි දී අත්අඩංගුවට ගත් බවට මෙතෙක් නිල වශයෙන් තහවුරු වී නොමැති බව මහජන ආරක්ෂක අමාත්‍යාංශය පවසනවා.\nමහජන ආරක්ෂක අමාත්‍ය ටිරාන් අලස් පැවසුවේ, එලෙස අත්අඩංගුවට ගෙන ඇත්තේ හරක් කටා නමැත්තාම දැයි මෙතෙක් තහවුරු වී නැති බවයි.\nමෙරට මත්කුඩු ජාවාරමේ නිරත ප්‍රධානතම පාතාල කල්ලි නායකයකු වන හරක්කටා නමැත්තා පොලිස් මත්ද්‍රව්‍ය කාර්යාංශය හා ජාත්‍යන්තර පොලිසිය එක්ව කළ රහසිගත ඒකාබද්ධ මෙහෙයුමක ප්‍රතිඵලයක් ලෙසයි ඩුබායි ගුවන්තොටුපොළේ දී පසුගිය 11 වැනිදා අත්අඩංගුවට ගැනුණේ.\nඒ ඔහු ඩුබායි සිට සිය බිරිය යැයි සඳහන් කාන්තාවක සමඟ මලයාසියාව බලා යෑමට සූදානම් වූ අවස්ථාවේදීයි.\nඔවුන් අතර ජීලේ නමැති පාතාල අපරාධකරු ද සිට ඇති බවට තොරතුරු වාර්තා වනවා.\nඑහෙත් ඔහු අත්අඩංගුවට ගත් බවට තොරතුරක් මෙතෙක් මෙරටට ලැබී නැහැ.\nහරක්කටා නමැති මෙම පාතාල අපරාධකරු අත්අඩංගුවට ගැනීම සඳහා ජාත්‍යන්තර පොලිසිය සමඟ පොලිස් මත්ද්‍රව්‍ය නාශක කර්යාංශය රහස් මෙහෙයුමක් අරඹන්නේ මාසයක කාලයක් තිස්සේයි.\nඒ ඔහු මෙරටින් ඩුබායි වෙත පලා යන විට භාවිත කළ විදෙස් ගමන් බලපත්‍රයේ තොරතුරු සොයාගෙන ඒ ඔස්සේයි.\nඑම විදෙස් ගමන් බලපත්‍රය සකස් කරගෙන ඇත්තේ හරක් කටාගේ මුහුණ යොදා මිය ගිය පුද්ගලයකුගේ තොරතුරු මගින්.\nහරක් කටා ඩුබායි සිට මලයාසියාව, සිංගප්පුරුව අතුළු රටවල් රැසක එම විදෙස් ගමන් බලපත්‍රයෙන් පසුගිය කාලය පුරාවටම සංචාරය කර ඇති බව ද එම මෙහෙයුමේ දී තොරතුරු හෙළිව තිබෙනවා.\nපසුගිය සතියේ ඔහු ඩුබායි ගුවන්තොටුපොළට පැමිණි අවස්ථාවක දී එරට ආගමන විගමන නිලධාරීන්ගේ ග්‍රහණයට පත්ව ඇති බවත් පසුව යම් නීතිමය තත්ත්වයක් හේතුකොට ගෙන ඔහු මුදා හැරීමට සිදුව ඇති බව එරටින් ලැබෙන තොරතුරු පවසනවා.\nහරක් කටා ඒ වන විට ප්‍රංශයේ දේශපාලන රැකවරණය ලබාගෙන එහි පදිංචියට යෑමට අවශ්‍ය මූලික කටයුතු ද සිදු කරමින් සිටි බව ද ඩුබායිවලින් ලැබෙන ඇතැම් තොරතුරු පාර්ශ්වයන්ගෙන් අනාවරණය වනවා.\nඅවසානයට ඔහු එම විදෙස් ගමන් බලපත්‍රයෙන් ගමන් කොට ඇත්තේ මාලදිවයිනට බවත් අනාවරණය වන අතර, හරක් කටා ඩුබායිහි රැඳෙමින් මලයාසියාව, සිංගප්පූරුව, සීෂෙල්ස්, මාලදිවයින ඇතුළු රටවල් රැසක මත්ද්‍රව්‍ය ජාවාරම්කරුවන් සමඟ සම්බන්ධ වෙමින් මත්කුඩු බෙදාහැරීමේ කටයුතුවල නිරතව සිට ඇති බව ද මේ මෙහෙයුමේ දී හෙළි ව තිබෙනවා.\nඩුබායි හි දී අත්අඩංගුවට ගෙන ඇත්තේ හරක් කටාම දැයි තවදුරටත් තහවුරු කර ගැනීමට පොලිස් මත්ද්‍රව්‍ය කාර්යාංශයේ නිලධාරීන් නිරතව සිටින බවයි මහජන ආරක්ෂක අමාත්‍යාංශය නිවේදනය කළේ.\nපසුගිය කාලයේ රට පුරා සිදු වූ වෙඩි තැබීම් සහ ඝාතනවලින් 20ක් පමණ මෙහෙයවා තිබුණේ හරක්කටා විසින්.\nගල්කිස්ස අධිකරණයේ තැබූ වෙඩිල්ලත්, කොටිකාවත්ත ප්‍රාදේශීය සභා මන්ත්‍රී සුමුදු රුක්ෂාන්ට වෙඩි තැබීමත් කර ඇත්තේ, මොහුගේ මෙහයවීමෙන් බව විමර්ශනවල දී අනාවරණය වී ඇති අතර, මොහු විසින් මෙහෙයවා කළ ඝාතනවලට වැඩි වශයෙන් ලක්ව තිබුණේ ඔහුගේ මත්කුඩු ජාලය වැටලීමට පොලිසියට ඔත්තු දුන් පිරිස් ය.",
       "URL": "https://www.hirunews.lk/312731/ඩුබායිහි-දී-අත්අඩංගුවට-ගැනුණේ-හරක්-කටා-ද",
       "Category": "Local News",
       "Parent URL": "https://www.hirunews.lk/local-news.php?pageID=942"
}