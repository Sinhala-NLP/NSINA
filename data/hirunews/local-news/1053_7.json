{
       "Source": "hirunews",
       "Timestamp": "Friday, 01 July 2022 - 20:28",
       "Headline": "ඉන්ධන නොමැතිව දුම්රිය සේවකයන් නොපැමිණීමෙන් අද දුම්රිය ගමන්වාර 42ක් අවලංගුයි - ධාවනය වන දුම්රියත් ප්‍රමාදයි (වීඩියෝ)",
       "News Content": "ඉන්ධන ගැටළුව හේතුවෙන් දුම්රිය සේවකයින් සිය රාජකාරියට වාර්තා නොකිරීම නිසා අද දිනයේදී කාර්යාල සේවා ඇතුලු දුම්රිය ගමන් වාර 42 ක් අවලංගු කෙරුණා. මේ හේතුවෙන් ආසන වෙන් කර ධාවනය වූ දුම්රිය ද අද අවලංගු වුණා.\nඅද පෙරවරුවේ සිට දුම්රිය රැසක් අවලංගු වූ අතර යළි පස්වරුවේ දුම්රිය ධාවනය හැකි තරම් සාමාන්‍ය තත්ත්වයට පත් කිරීමටයි දුම්රිය බලධාරින් කටයුතු කරනු ලැබුවේ.\nඒ අනුව දුම්රිය කිහිපයක් පස්වරුව වනවිට ප්‍රමාද වී ධාවනය කෙරුණු බව දුම්රිය දෙපාර්තමේන්තුව සඳහන් කළා. ඊයේ දිනයේදී ද දුම්රිය සේවකයින් රාජකාරියට වාර්තා නොකිරීම නිසා දුම්රිය 22 ක් අවලංගු වූ අතර, අනෙකුත් දුම්රිය ප්‍රමාද වී ධාවනය කෙරුණා.\nඅද දිනයේදීත් මෙම තත්ත්වය පැවති අතර, දුම්රිය නියාමක වෘත්තීය සමිති ඉන්ධන ඉල්ලා සේවයට වාර්තා නොකිරීම හේතුවෙන් මගීන් පත්වූයේ දැඩි අසීරුතාවයකටයි. පූර්ව දැනුම්දීමකින් තොරව ඇතැම් දුම්රිය නියාමකවරුන් සේවයට නොපැමිණීම හේතුවෙන් දුම්රිය මගීන් තවදුරටත් දැඩි පීඩාවට පත්වූ අතර, කොටුව දුම්රිය ස්ථානයේ තරමක උණුසුම් තත්ත්වයක් ද හට ගත්තා.\nමේ වනවිට රට මුහුණදී ඇති ඉන්ධන අර්බුදය හමුවේ දුම්රිය සේවකයන්ට රාජකාරියට වාර්තා කිරීම සඳහා දුම්රිය දෙපාර්තමේන්තුවට බලශක්ති අමාත්‍යාංශයෙන් ලබාදෙන තෙල් තොග වලින් එක් සේවකයෙකුට මසකට ලීටර් 7 ක් ලබාදීමට දුම්රිය පාලනාධිකාරිය කටයුතු කළා.\nඑලෙස ඉන්ධන ලබාදී මගීන් අපහසුතාවයට පත් නොවන අයුරින් ලබන 10 වනදා දක්වා සාමාන්‍ය පරිදි දුම්රිය ධාවනය කිරීමට දායක වන ලෙසයි පාලනාධිකාරිය ඉල්ලා තිබුණේ. කෙසේ වෙතත්, බොහෝ දුම්රිය සේවකයන් දුෂ්කරතා රැසක් මත සේවයට පැමිණ සිටියදීයි දුම්රිය නියාමකවරුන් මෙම වෘත්තීය ක්‍රියාමාර්ගය ආරම්භ කළේ.\nඔවුන් එහිදී ඉල්ලා සිටියේ තමන්ට සේවයට පැමිණීමට ඉන්ධන ප්‍රමාණවත් නොවන බැවින් ලීටර් 20 ක් එක් සේවකයෙකුට ලබාදීමට කටයුතු කළ යුතු බවයි.\nවෘත්තීය ක්‍රියාමාර්ගයේ නිරත වූ ඇතැම් දුම්රිය නියාමකවරුන් දුම්රිය නිල නිවාසවල සිට සේවයට වාර්තා කරනවා.\nකෙසේ වෙතත්, වෘත්තීය සමිති සිදුකරන ඉල්ලීම්වලට යම් සාධාරණයක් ඉටු කරන බවට දුම්රිය පාලනාධිකාරිය ප්‍රකාශ කිරීමත් සමග නියාමකවරුන් යළි සේවයට වාර්තා කරනු ලැබුවා. ඒ අනුව ප්‍රමාදයන් සහිතව දුම්රිය ධාවනය කිරීමට කටයුතු කළ බවයි දුම්රිය සාමාන්‍යාධිකාරි ධම්මික ජයසුන්දර සඳහන් කළේ.\nකෙසේ වෙතත් මෙවැනි තත්ත්වයන් නිසා පෞද්ගලික ප්‍රවාහන මාධ්‍යවලට ඉන්ධන නොමැති වීම මෙන්ම බස් ගාස්තු ද අධිකව ඉහළ යාම නිසා දුම්රියෙන් හෝ තම සේවා ස්ථානවලට පැමිණෙන ජනතාව සහ එදිනෙදා ගමන් පහසුකම් සලසා ගන්නා මගී ජනතාව තව තවත් පත්වන්නේ දැඩි පීඩාවකටයි.\nමේ අතර, නව බස් ගාස්තුව අද සිට ක්‍රියාත්මක වුවද බස් රථ ධාවනයේ අඩුවක් දක්නට ලැබෙනවා. ඊයේ මධ්‍යම රාත්‍රියේ සිට බස් ගාස්තු සියයට 22 කින් ඉහළ දැමූ අතර, එවැනි තත්ත්වයක් තුල වුව ද බොහෝ පිරිසක් බස් රථ වලින් ගමන් කිරිම සඳහා මාර්ග වල රැඳී සිටින අයුරු අද දිනයේ දක්නට ලැබුණා.\nඇතැම් මාර්ග වල බස් රථධාවනය නොවූ අතර දිවයින පුරා අද දිනයේදි පෞද්ගලික බස් රථ ධාවනය වූයේ සියයට 10 කටත් වඩා අඩු ප්‍රමාණයකින්.\nමේ අතර, ගලෙන්බිඳුනුවැව ප්‍රදේශයේ කුඩා ලොරි රථයක නැගී පාසල වෙත ගමන් කරමින් ළමයින් 13 දෙනෙකු එහි තට්ටුවක් කඩා වැටීමෙන් තුවාල ලබා රෝහල් ගත කර තිබෙනවා. හිරු වාර්තාකරු සඳහන් කළේ අනතුර සිදුවන අවස්ථාවේදී එම ලොරි රථයේ පාසල් දරුවන් 37 දෙනෙකු ගමන් කර ඇති බවයි.\nතුවාල ලැබූ ළමයින් ගලෙන්බිඳුනුවැව ග්‍රාමීය රෝහලට සහ අනුරාධපුර ශික්ෂණ රෝහලට ඇතුළත් කර තිබෙනවා. ඉන්ධන නොමැතිවීම නිසා දිනපතා පැමිණෙන බස් රථය නොපැමිණීම හේතුවෙන් ඔවුන් පාසලට යාම සඳහා මෙම කුඩා ලොරි රථය භාවිත කර ඇති බව සඳහන්.",
       "URL": "https://www.hirunews.lk/308755/ඉන්ධන-නොමැතිව-දුම්රිය-සේවකයන්-නොපැමිණීමෙන්-අද-දුම්රිය-ගමන්වාර-42ක්-අවලංගුයි-ධාවනය-වන-දුම්රියත්-ප්‍රමාදයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1053"
}