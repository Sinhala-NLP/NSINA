{
       "Source": "hirunews",
       "Timestamp": "Tuesday, 10 November 2020 - 17:13",
       "Headline": "තවත් කොරෝනා  මරණ 04ක් වාර්තා වෙයි",
       "News Content": "අද (10) දිනයේ අලුතින් කොරෝනා මරණ හතරක් වාර්තාවීමත් සමඟ මෙරට කොරෝනා මරණ සංඛ්‍යාව 40 දක්වා ඉහළ ගොස් තිබෙනවා.\nරජයේ ප්‍රවෘත්ති දෙපාර්තමේන්තුව නිවේදනය කළේ, කාන්තාවක් සහ පිරිමි පුද්ගලයන් තුන්දෙනෙකු මෙලෙස ජීවිතක්ෂයට පත්ව ඇති බවයි.\nඉන් මරණ දෙකක්ම වාර්තාවන්නේ කොළඹ ජාතික රෝහලෙන්.\nපසුගිය හත්වනදා කොළඹ ජාතික රෝහලට ඇතුළත් කළ රාජගිරිය ප්‍රදේශයේ වැඩිහිටි නිවාසයක ජීවත්වූ 51 හැවිරිදි පුද්ගලයෙක් කොවිඩ් නිව්මෝනියා තත්ත්වයෙන් මියගොස් ඇති අතර, ඔක්තෝම්බර් මස 23 වනදා එම රෝහලට ඇතුළත් කළ කොළඹ 10 ප්‍රදේශයේ පදිංචි 45 හැවිරිදි අයෙක් කොවිඞ් 19 හේතුවෙන් සිදුවූ ස්වසන පද්ධතියේ ආසාදනයකින් මියගොස් තිබෙනවා.\nකාන්තා මරණය ගම්පහ - උඩුගම්පල ප්‍රදේශයෙන් වාර්තාවන අතර, 63 හැවිරිදි ඇය, ගම්පහ දිස්ත්‍රික් රෝහලට ඊයේ (09) ඇතුළත් කෙරුණා.\nඑහිදී කොවිඩ් නිව්මෝනියා තත්ත්වයෙන් හේතුවෙන් ඇය ජීවිතක්ෂයට පත්ව තිබෙනවා.\nමියගිය අනෙක් පුද්ගලයා අවුරුදු 55 ත් 60 ත් අතර වයසේ පසුවන හඳුනා නොගත් පිරිමි පුද්ගලයෙකු බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nපෙරේදා සිදුකළ පශ්චාත් මරණ පරීක්ෂණයේදී ඔහු කොවිඩ් ආසාදනය වීමෙන් මියගොස් ඇති බවට තහවුරු වුණා.",
       "URL": "https://www.hirunews.lk/254429/තවත්-කොරෝනා-මරණ-04ක්-වාර්තා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2340"
}