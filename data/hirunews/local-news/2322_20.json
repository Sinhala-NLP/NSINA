{
       "Source": "hirunews",
       "Timestamp": "Friday, 20 November 2020 - 12:45",
       "Headline": "මහ පාරේ අකුරු කළ බදුරලියේ සිසුන්ට සති දෙකක් තුළ ෆෝ-ජී පහසුකම්",
       "News Content": "බදුරලිය - කෙලින් කන්ද ගම්මානයේ ළමයින් පිරිසක් ෆෝ-ජී තාක්ෂණය හිඟකමින් මාර්ගයක වාඩි වී අධ්‍යයන කටයුතුවල නිරත වන අයුරු සමාජ මාධ්‍ය හරහා පළ වීමත් සමඟ එම ප්‍රදේශයට ෆෝ-ජී තාක්ෂණය ලබාදීමට විදුලි සංදේශ නියාමන කොමිෂන් සභාව තීරණය කර තිබෙනවා.\nවිදුලි සංදේශ නියාමන කොමිෂන් සභාවේ අධ්‍යක්ෂ ජනරාල් ඔෂඳ සේනානායක හිරු ප්‍රවෘත්ති අංශයට කියා සිටියේ සති දෙකක් ඇතුළත එම ප්‍රදේශයට ෆෝ-ජී තාක්ෂණය ලබාදෙන බවයි. සමාජ මාධ්‍යයේ පළ වූ සිද්ධියට සම්බන්ධ ප්‍රදේශයේ විදුලි සංදේශ නියාමන කොමිසමේ නිලධාරීන් පිරිසක් සංචාරය කළ අතර, ඊට එහි අධ්‍යක්ෂ ජනරාල්වරයාද ඇතුළත් වුණා.\nඑමෙන්ම, විදුලි සංදේශ නියාමන කොමිෂන් සභාවේ අධ්‍යක්ෂ ජනරාල් ඔෂඳ සේනානායක වැඩිදුරටත් සඳහන් කළේ මොණරාගල - මියාගල ගම්මානයට ලබන අඟහරුවාදා දිනයේ ගොස් එහි පවතින සන්නිවේදන ගැටළුවලට විසඳුම් ලබාදෙන බවයි.\nමේ අතර, රත්නපුර නගරයේ කුළුණු 38 ක් ඉදිකර ගමට සන්නිවේදනය වැඩසටහනේ පළමු අදියර ලෙස ෆෝ-ජී තාක්ෂණය ලබාදීමට නියමිතයි. ඒ සඳහා අයවැයෙන්ද මුදල් වෙන්කර ඇති බව විදුලි සංදේශ නියාමන කොමිෂන් සභාවේ නියෝජ්‍ය අධ්‍යක්ෂිකාවක වන ශ්‍රියානි මාවැල්ලගේ ප්‍රකාශ කළා. එමෙන්ම, දිවයිනේ ග්‍රාම සේවා වසම් 14,022 ටම 2022 ජූලි මාසය වනවිට ෆෝ-ජී තාක්ෂණය ලබාදී අවසන් කිරීමට සැලසුම් කර ඇති බවයි ඇය වැඩිදුරටත් සඳහන් කළේ.",
       "URL": "https://www.hirunews.lk/255169/මහ-පාරේ-අකුරු-කළ-බදුරලියේ-සිසුන්ට-සති-දෙකක්-තුළ-ෆෝ-ජී-පහසුකම්",
       "Category": "Local News",
       "Parent URL": "https://www.hirunews.lk/local-news.php?pageID=2322"
}