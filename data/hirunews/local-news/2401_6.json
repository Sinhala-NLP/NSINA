{
       "Source": "hirunews",
       "Timestamp": "Friday, 09 October 2020 - 10:33",
       "Headline": "පොඩි ලැසී යළි රිමාන්ඩ් (වීඩියෝ)",
       "News Content": "ජනාධිපතිවරයාට සහ ආරක්ෂක ලේකම් ඇතුළු නිලධාරීන් පිරිසකට මරණ තර්ජනය කළ සංවිධානාත්මක අපරාධ කල්ලි සාමාජිකයෙකු වූ ජනිත් මධුසංඛ ද සිල්වා හෙවත් පොඩි ලැසී මේ මස 16 වනදා දක්වා රක්ෂිත බන්ධනාගාරගත කෙරුණා\nඒ ගාල්ල ප්‍රධාන මහේස්ත්‍රාත් අධිකරණයේදී අද එම නඩුව කැඳවූ අවස්ථාවේදී.\nපසුගිය ජුනි මාසයේ බූස්ස බන්ධනාගාරයේ රැඳවියන් පිරිසක් තම පහසුකම් වැඩි කරන ලෙස ඉල්ලමින් උපවාසයක නිරතව සිටියා.\nඅදාළ උපවාසය පිළිබඳව සොයා බැලීම සඳහා බන්ධනාගාර මූලස්ථානයේ නිලධාරීන් 5 දෙනෙකු සහ බූස්ස බන්ධනාගාර අධිකාරීවරයා එහි නිරීක්ෂණ චාරිකාවක නිරත වූ අතර පොඩි ලැසී සහ කොස්ගොඩ තාරක යන අපරාධකරුවන් අදාල නිලධාරීන්ට, ජනාධිපතිවරයාට සහ ආරක්ෂක ලේකම්වරයාට මරණ තර්ජන එල්ල කර තිබුණේ එම අවස්ථාවේදී.\nමෙම මරණ තර්ජන සිදු කිරීම සම්බන්ධයෙන් සැප්තැම්බර් 08 වනදා ගාල්ල මහේස්ත්‍රාත් අධිකරණයේදී නීතිපති දෙපාර්තමේන්තුව වෙනුවෙන් නියෝජ්‍ය සොලිසිටර් ජනරාල් දිලීප පීරිස් මහතා කරුණු දැක්වූවා.\nඑහිදී සංවිධානාත්මක අපරාධකරුවෙකු වන ජනිත් මධුසංඛ ද සිල්වා හෙවත් පොඩි ලැසී සැප්තැම්බර් 25 වනදා යළි අධිකරණයට ඉදිරිපත් කරන ලෙස ගාල්ල ප්‍රධාන මහේස්ත්‍රාත්වරයා නියෝග කළා.\nඒ අනුව සැප්තැම්බර් 25 වනදා විශේෂ ආරක්ෂාවක් යටතේ පොඩි ලැසී ගාල්ල මහේස්ත්‍රාත් අධිකරණයට ඉදිරිපත් කළා.\nඑහිදී අතිරේක සොලිසිටර් ජනරාල් දිලීප පීරිස් මහතා සඳහන් කළේ අපරාධ රැසකට සම්බන්ධ පොඩි ලැසීට එරෙහිව ඉදිරියේදී නීතිපතිවරයා අධිචෝදනා ගොනු කිරීමට නියමිත බවයි තවත් අපරාධ රැසකට සම්බන්ධ බවට කරුණු අනාවරණ වී\nතිබීම හේතුවෙන් ප්‍රශ්න කිරීම සඳහා අපරාධ පරීක්ෂණ දෙපාර්තමේන්තුව භාරයට ගන්නා ලෙස ආරක්ෂක අමාත්‍යංශයෙන් අධිකරණය හරහා ඉල්ලීමක්ද කළා.\nකරුණු සලකා බැලූ ගාල්ල ප්‍රධාන මහේස්ත්‍රාත්වරයා සැකකාර පොඩි ලැසී අද දක්වා රක්ෂිත බන්ධනාගාර ගත කිරීමට නියෝග කළා.\nකෙසේ වෙතත් ජනිත් මධුසංඛ ද සිල්වා හෙවත් පොඩි ලැසී අද ගාල්ල මහේස්ත්‍රාත් අධිකරණයට ඉදිරිපත් නොකළ අතර ඔහු මේ මස 16 වනදා දක්වා යළි රක්ෂිත බන්ධනාගාරගත කිරීමට ගාල්ල ප්‍රධාන මහේස්ත්‍රාත්වරයා නියෝග කළා.\nමේ අතර ගල්කිරියාගම පොලීසියට ලද තොරතුරකට අනුව ගල්කිරියාගම දානියගම ඩී 21 ඇළ ප්‍රදේශයේ සිදුකළ සෝදිසි මෙහෙයුමකදී බෝර 12 ගිනි අවි සඳහා යොදන හිස් පතොරම් 65 ක්.\nඒවා කුමන අරමුණකින් එම ස්ථානයේ සඟවා තැබුවේදැයි පොලීසිය වැඩිදුර පරීක්ෂණ සිදු කරනවා.\nතණමල්විල අඹකොළ ආර ප්‍රදේශයේදී අලෙවි කිරීමට සූදානම් කර තිබූ වියළි ගංජ ග්‍රෑම් 500 ක් සමග වයස අවුරුදු 18 ක සැකකරුවෙකු අත්අඩංගුවට ගැනීමට බුත්තල පොලිස් විශේෂකාර්ය බලකා කඳවුරේ නිලධාරීන් පිරිසක් සමත් වුණා.\nමාතලේ රත්තොට කුරුවාව ප්‍රදේශයේ නිවසක තිබී විදේශ රටක නිශ්පාදිත ගිනි අවියක්, කඩුවක්, කිනිසි දෙකක් ඇතුළු නීති විරෝධී ආයුධ රැසක් සමග පුද්ගලයෙකු සැක පිට අත්අඩංගුවට ගැනීමට මාතලේ පොලිස් අපරාධ විමර්ශන ඒකකයේ නිලධාරීන්ට හැකිවුණා.\nඅවිස්සාවේල්ල තල්දූව ප්‍රදේශයේ සිදු කළ සෝදිසි මෙහෙයුමකදී අයිස් ග්‍රෑම් 12 ක්, හෙරොයින් මිලිග්‍රෑම් 3680ක්, කේරළ ගංජා ග්‍රෑම් 320 ක් සහ ජංගම දුරකථන 4 ක් මෙන්ම තරාදියක්ද පොලීසිය සොයා ගත්තා.\nමෙහිදී දිගල සමන් සහ කිරියා නමැති අන්වර්ත නාමයෙන් හඳුන්වන ලද සැකකරුවන් දෙදෙනෙකුද වැටලීමේදී පොලිස් අත්අඩංගුවට ගත්තා.\nසිරගතව සිටින මත්ද්‍රව්‍ය ජාවාරම්කරුවෙක්දවන මර්වින් ජානාගේ ගෝලයෙකුවන නුවන් ලක්ෂිත නැමැත්තෙකු ගල්කිස්සේදී අත්අඩංගුවට ගෙන තිබෙනවා.\nඔහුගේ බැංකු ගිනුමේ රුපියල් මිලියන 43ක මුදලක් සංසරණය වී ඇති බවටයි සිදුකරන ලද පරීක්ෂණවලින් අනාවරණ වී ඇත්තේ.\nඒ අනුව ඔහුට එම මුදල් ලැබී ඇති ආකාරය පිළිබඳවත් විමර්ශන ආරම්භ කරතිබෙනවා.",
       "URL": "https://www.hirunews.lk/252137/පොඩි-ලැසී-යළි-රිමාන්ඩ්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2401"
}