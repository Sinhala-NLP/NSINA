{
       "Source": "hirunews",
       "Timestamp": "Monday, 15 August 2016 - 7:28",
       "Headline": "කරන්දෙනියේ ඇළකින් හමුවූ ෆුල්ෆේස් හෙල්මට්, අම්බලන්ගොඩ ඝාතනයට පැමිණි සැකකරුවන්ගේදැයි සැක",
       "News Content": "ගාල්ල - කරන්දෙනිය ප්‍රදේශයේ පාලමක් අසළ ඇළක තිබී සොයා ගත් ෆුල්ෆේස් හෙල්මට් දෙක, ගාල්ල දිස්ත්‍රික් ක්‍රිකට් සංගමයේ සභාපති ප්‍රේමසිරි හැළඹගේ ඝාතනයට පැමිණි පුද්ගලයන් පැළඳගෙන පැමිණි ඒවාද යන්න පිළිබඳව පොලීසිය පරීක්ෂණ ආරම්භ කර තිබෙනවා.\nමෙම ඝාතනය පිළිබඳව විමර්ශන සිදුකිරීම සඳහා පොලිස් කණ්ඩායම් තුනක්ද පත් කරනු ලැබුවා. අම්බලන්ගොඩ - මානිමුල්ල ප්‍රදේශයේ සිය නිවස අසලදී ගාල්ල දිස්ත්‍රික් ක්‍රිකට් සංගම් සභාපති ප්‍රේමසිරි හැළඹගේ ඝාතනයට ලක්වූයේ පසුගිය සිකුරාදා රාත්‍රියේයි.\nසිය පුතු සමඟ ජීප් රථයකින් ගමන් කරමින් සිටියදී මෝටර් රථයකින් පැමිණි නාඳුනන තුවක්කුකරුවන් දෙදෙනෙකු මොහුට වෙඩි තබා පලාගොස් තිබුණා.\nසිද්ධිය සම්බන්ධනේ සිදුකළ විමර්ශනවලදී ගාල්ල - කරන්දෙනිය පාලම අසල ඇළක තිබී ඊයේ පස්වරුවේ මෙම ෆුල් ෆේස් හෙල්මට් දෙක සොයාගනු ලැබුවේ.\nගාල්ල දිස්ත්‍රික් ක්‍රිකට් සංගම් සභාපතිවරයාගේ දේහය ඊයේ පෙරවරුවේ අම්බලන්ගොඩ - මානිමුල්ල ප්‍රදේශයේ පිහිටි ඔහුගේ නිවසට රැගෙන විත් තිබුණා.\nමොහු ගාල්ල දිස්ත්‍රික් ක්‍රිකට් සංගමයේ සභාපති ධුරයට පත්වූයේ ගැටළුකාරී තත්ත්වයක් මධ්‍යයේ පසුගිය 28 වනදා පැවති නිලවරණයෙන් අනතුරුවයි.\nකෙසේ වෙතත් ඔහුගේ සභාපති ධුරය පිළි නොගත් ක්‍රිකට් ආයතනය මෙම නිලවරණය මේ මස 27 වනදා යළි පවත්වන ලෙසට ලිපියක් මගින් දැනුම්දී තිබුණා.\nඑම තීරණයට එරෙහිව මොහු අධිකරණය හමුවට ගියේ, එම නිලවරණය යළි පැවැත්වීම වළක්වාලමින් වාරණ නියෝගයක් නිකුත් කරන ලෙස ඉල්ලායි.\nඒ අනුව ගාල්ල දිස්ත්‍රික් ක්‍රිකට් සංගමයේ නිලවරණය යළි පැවැත්වීම අත්හිටුවමින් ප්‍රේමසිරි හැළඹගේ ඝාතනය වීමට දින තුනකට පෙර ගාල්ල දිසා  අධිකරණය වාරණ නියෝගයක්ද නිකුත් කළා. මොහුගේ දේහය පිලිබඳ අවසන් කටයුතු අද සිදුකිරීමට නියමිතයි.",
       "URL": "https://www.hirunews.lk/140638/කරන්දෙනියේ-ඇළකින්-හමුවූ-ෆුල්ෆේස්-හෙල්මට්-අම්බලන්ගොඩ-ඝාතනයට-පැමිණි-සැකකරුවන්ගේදැයි-සැක",
       "Category": "Local News",
       "Parent URL": "https://www.hirunews.lk/local-news.php?pageID=4922"
}