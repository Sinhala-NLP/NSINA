{
       "Source": "hirunews",
       "Timestamp": "Tuesday, 09 May 2017 - 10:09",
       "Headline": "හබරණ දී පහර දී මැරූ කාංචනා, සැකකරුගේ 12වන අනියම් බිරිඳ බව හෙළිවෙයි",
       "News Content": "හබරණ සිංහගම අළුත්ඔය ප්‍රදේශයේ දී අනියම් සැමියා විසින් ඝාතනය කර ඇත්තේ නව මස්‌ එක්‌ දරු මවක වන සිය 12 වැනි අනියම් බිරිඳ බව අනාවරණය වී තිබෙනවා.\nකේ. ඩී. කාංචනා දිල්රුක්‌ෂි නමැති විසි අට හැවිරිදි මෙම කාන්තාවට අතින් පයින් පහර දී පෙරේදා (07 දා) රාත්‍රීයේ  මෙම ඝාතනය සිදු කර තිබුණා.\nරාත්‍රී 8.30 ත් 10.00 ත් අතර කාලයේ මිය ගිය කාන්තාව සහ ඇගේ අනියම් සැමියාත් අතර ඇතිවූ බහින් බස්‌වීමක්‌ දුරදිගයාමෙන් පසු මෙම පහර දීම සිදු වී ඇති බව පොලිසිය සිදු කළ මූලික විමර්ශනවලදී අනාවරණය වී තිබෙනවා.\nඅසල්වාසීන් කිසිවකුත් ගැටුම සමථයකට පත් කිරීමට ඉදිරිපත්ව නැහැ.\nඑහෙත් අනියම් බිරිඳ ඝාතනය කොට ලොරියේ දමා ගෙන සැකකරු නිවසින් පිටත්ව යන අවස්ථාවේදී අසල්වාසීන් විසින් මේ බව හබරණ පොලිස්‌ ස්‌ථානයට සහ 119 හදිසි ඇමතුම් අංකයට ට දැනුම්දී  ඇතැයි සඳහන්.\nපොලිස්‌ නිලධාරීන් කණ්‌ඩායම් කීපයක්‌ ත්‍රිකුණාමලය-හබරණ ප්‍රධාන මාර්ගයේ හදිසි බාධක තුනක්‌ යොදා මළ සිරුර රැගත් ලොරි රථය සහ සැකකරු අත්අඩංගුවට ගනු ලැබුවා.\nලොරි රථය මාර්ග බාධකවලදී නතර කරන ලෙසට පොලිසිය කළ අණ නොතකා ධාවනය කර තිබෙන අතර පොලිසිය ලුහු බැඳ ගොස්‌ හබරණ- හිරිවඩුන්න ප්‍රදේශයේදී අත්අඩංගුවට ගෙන තිබෙනවා.\nඅනතුරුව පොලිස්‌ නිලධාරීන් ලොරිය පරීක්‌ෂා කිරීමේදී ලොරිය තුළ තිබී ඝාතනයට ලක්‌වූ කාන්තාවගේ සිරුර සොයා ගැනුනා.\nසැකකරු පවසා ඇත්තේ තමන් සිය බිරිඳ ප්‍රතිකාර සඳහා හබරණ රෝහලට රැගෙන යන බවයි.\nඑහෙත් සැකකරු ඒ වනවිටත් හබරණ රෝහලත් පසු කරමින් ලොරිය දඹුල්ල දෙසට ධාවනය කරමින් තිබී ඇති බවයි පොලිසිය පවසන්නේ.\nඇයගේ මළ සිරුර වනගත ප්‍රදේශයක සැඟවීම සඳහා කුඩා ලොරි රථයෙන් රැගෙන යමින් සිටි බවට සැක කෙරෙනවා.\nසැකකරු සමග නීත්‍යානුකූලව විවාහ වී සිටි බිරිඳ ඔහුගේ කෲර වධ හිංසා සහ හිරිහැර ඉවසා දරා ගත නොහැකිව ඔහු අත හැර ගොස්‌ ඇති බවත්, ඉන්පසු විටින් විට අනියම් බිරින්දෑවරුන් 12 දෙනකු සිය නිවසට කැඳවාගෙන විත් පවුල් ජීවිත ගත කර ඇති බවත් මුලික පොලිස්‌ පරීක්‌ෂණවලදී අනාවරණය වී ඇති බවද වර්තාවනවා.\nඑම අනියම් බිරින්දෑවරුන්ද සැකකරු විසින් නිතර සිදු කරන කෲර වධ හිංසා සහ හිරිහැර ඉවසා දරා ගත නොහැකිව සැකකරු හැර දමා ගොස්‌ ඇති බව සදහන්.\nඅප වාර්තාකරු වැඩි දුරටත් පවසා සිටියේ සැකකරු මේ මස 16 වෙනිදා දක්වා රක්ෂිත බන්ධනාගාර ගතකර ඇති අතර හිගුරග්ගොඩ වැඩ බලන මහේස්ත්‍රත්වරයා  විසින් පවත්වා තිබෙනවා.\nපොළොන්නරුව මහ රෝහලේ අධිකරණ වෛද්‍ය නිලධාරියා විසින් මියගිය කාන්තාවගේ පශ්චාත් මරණ පරීක්ෂණය අද දින සිදුකිරීමට නියමිතයි.",
       "URL": "https://www.hirunews.lk/160925/හබරණ-දී-පහර-මැරූ-කාංචනා-සැකකරුගේ-12වන-අනියම්-බිරිඳ-බව-හෙළිවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4526"
}