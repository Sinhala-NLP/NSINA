{
       "Source": "hirunews",
       "Timestamp": "Thursday, 02 June 2022 - 14:38",
       "Headline": "ආනයනික පළතුරුවල සිල්ලර මිල ඉහළට (වීඩියෝ)",
       "News Content": "ආනයනික පළතුරුවල සිල්ලර මිල ගණන් ඉහළ දැමීමට සිදුව ඇති බව පිටකොටුව ආශ්‍රිත වෙළෙඳුන් පවසනවා.\nහිරු ප්‍රවෘත්ති අද පෙරවරුවේ කළ වෙළෙඳපොල සංචාරයකදී වෙළෙඳුන් පැවසුවේ, ඒ අනුව ඇපල් ගෙඩියක මිල රුපියල් 200 ඉක්මවා මෙන්ම, දොඩම් ගෙඩියක මිල රුපියල් 120ක් සහ මිදි කිලෝවක් රුපියල් 1500ක් දක්වා ඉහළ යන බවයි.\nවැට් බදු ඉහළ නැංවීම හා නව බදු සංශෝධන හේතුවෙන් මෙලෙස මිල ඉහළ ගොස් තිබෙනවා.\nසියයට 8ක්ව පැවති වැට් අනුපාතය සියයට 12ක් දක්වා ඉහළ දැමීම ඊයේ සිට ක්‍රියාත්මක අතර ඒ අනුව වැඩි කළ බදු සියලු භාණ්ඩ හා සේවා මත මේ වනවිට ක්‍රියාත්මකයි.\nමේ අතර ආනයන පාලනය කර තිබූ ්‍යී කේත 369කට අදාළ භාණ්ඩ සඳහාද බලපත්‍ර සීමාව ඉවත් කෙරුණා.\nනව ක්‍රමවේදයට අනුව කිරි, යෝගට්, බටර්, චීස්, රටඉඳි, දොඩම්, මිදි හා ඇපල් ඇතුළු භාණ්ඩ වර්ග 369ක් වර්තමානයේ පවතින නීති රීතිවලට අනූකූලව ආනයනය කළ හැකියි.\nචොකලට් සහ කොකෝවා අඩංගු ආහාර, සීරියල්, පලතුරු යුෂ, පානීය ජලය සහ මධ්‍යසාර නොවන පාන වර්ග, සුවඳ විලවුන්, රූපලාවන්‍ය ද්‍රව්‍ය, පාවහන් හා හිස්වැසුම්, සෙරමික් පිඟන් භාණ්ඩ, වීදුරු භාණ්ඩ, නාන කාමර උපාංග, වායු සමීකරණ හා ශීතකරණ, ඉලෙක්ට්‍රොනික් ගෘහභාණ්ඩ, සියලුම වර්ගයේ ස්ථාවර සහ ජංගම දුරකථන, සංගීත භාණ්ඩ, කුඩා දරුවන්ගේ සෙල්ලම් බඩු ද එම ලැයිස්තුවට ඇතුළත්.\nනමුත් එම භාණ්ඩ සඳහා අයකරන ආනයනික බදුල රේගු බදු සහ අධිභාර සැලකිය යුතු ප්‍රමාණයකින් ඉහළ දැමුණා.\nආනයනික යෝගට් සඳහා කිලෝග්‍රෑමයකට පනවා තිබූ රුපියල් 1000ක වෙළෙඳ භාණ්ඩ බද්ද රුපියල් 2000ක් දක්වාත්, ආනයනික චීස් කිලෝග්‍රෑමයක් සඳහා පනවා තිබූ බද්ද රුපියල් 600 දක්වාත්, දොඩම් කිලෝග්‍රෑම් 1ක් සඳහා පැවති බද්ද රුපියල් 600 දක්වාත්, මිදි කිලෝග්‍රෑම් එකක් සඳහා පැවති බද්ද රුපියල් 600ක් දක්වාත් ඉහළ නැංවුණා.\nනව සංශෝධනය මේ වනවිට පිටකොටුවේ වෙළෙඳසැල්වල පළතුරු ඇතුළු භාණ්ඩ මිලට බලපෑම් එල්ල කර තිබුණා.",
       "URL": "https://www.hirunews.lk/306015/ආනයනික-පළතුරුවල-සිල්ලර-මිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1124"
}