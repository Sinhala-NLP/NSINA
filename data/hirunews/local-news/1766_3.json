{
       "Source": "hirunews",
       "Timestamp": "Monday, 09 August 2021 - 14:50",
       "Headline": "හිරු අනාවරණයෙන් පසු අසරණ පවුලකට ලැබුණු නිවස (වීඩියෝ)",
       "News Content": "හිසට සෙවණක් නොමැතිව කොළඹ විහාර මහා දේවි උද්‍යානයේ දිවි ගෙවු අසරණ පවුලක් පිළිබඳ පුවතක් අප පසුගිය 7 වැනිදා හිරු ප්‍රවෘත්ති ඔස්සේ විකාශය කළා.\nඑම පුවත සැලවීමත් සමඟ එම අසරණ පවුලට නිවසක් ලබාදීමට බලධාරීන් පියවර ගෙන තිබෙනවා.\nකුමුදුනී සෙනෙවිරත්න, අවුරුදු 7ක දරුවා සහ වයෝවෘද්ධ මව සමඟ ජීවත් වූයේ කොළඹ විහාර මහාදේවි උද්‍යානයේයි.\nඅවුරුදු ගණනාවක සිට වාසය කළ කුලී නිවසින්ද පිටවයාමට සිදුවීම හේතුවෙන් තමන්ට වෙනත් විකල්පයක් නොවූ බවයි කුමුදුනී පැවසුවේ.\nසැමියාද තම දරුවා හෝ තමන් පිළිබඳ කිසිදු සොයාබැලීමක් සිදුනොකරන බව ඇය පැවසුවා.\nදහවල් කාලයේ විහාර මහාදේවි උද්‍යානයේ කල්ගෙවන මොවුන් තිදෙනා රාත්‍රී කාලයේ එම ස්ථානයේ රැදීමට අවසර නොදෙන බැවින් මාර්ගය අසල නිදාගන්නා බවද කුමුදුනී සඳහන් කළා.\nකෙසේ වෙතත්, මෙම ගැටලුව පිළිබඳ හිරු ප්‍රවෘත්ති ඔස්සේ පසුගිය 7 වැනිදා අනාවරණය කිරීමත් සමඟ බලධාරීන්ගේ අවධානය ඊට යොමුව තිබෙනවා.\nඒ අනුව ජාතික නිවාස සංවර්ධන අධිකාරියට අයත් අවිස්සාවෙල්ල මාණික්කවත්ත නිවාස යෝජනා ක්‍රමයෙන් රුපියල් ලක්ෂ 40ක් පමණ වටිනා නිවසක් එම පවුල වෙත ලබාදීමට රාජ්‍ය අමාත්‍ය ඉන්දික අනුරුද්ධ මහතා කටයුතු කළා.\nඑහිදී රාජ්‍ය අමාත්‍යවරයා එම පවුලේ සාමාජිකයින්ගේ සුවදුක් විමසීමට දුරකථනය ඔස්සේ එක්වුණා.",
       "URL": "https://www.hirunews.lk/279263/හිරු-අනාවරණයෙන්-පසු-අසරණ-පවුලකට-ලැබුණු-නිවස-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1766"
}