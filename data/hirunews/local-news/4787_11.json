{
       "Source": "hirunews",
       "Timestamp": "Monday, 21 November 2016 - 7:41",
       "Headline": "හලාවත ව්‍යාපාරිකයා ඝාතනයේ සැකකරුවන් මාස එකහමාරකට පසු අල්ලයි",
       "News Content": "මීට මාස එකහමාරකට පමණ පෙර හලාවත - වට්ටක්කලිය ප්‍රදේශයේදී කෝටිපති ව්‍යාපාරිකයෙකු ඝාතනය කිරීමේ සිද්ධියට සම්බන්ධ තුන්දෙනෙකු ඊයේ අත්අඩංගුවට ගෙන තිබෙනවා.\nපොලීසිය සඳහන් කළේ ඝාතනය සඳහා යොදා ගත් බවට සැක කෙරෙන තියුණු ආයුධ කිහිපයක් සහ සැකකරුවන් පැමිණි බවට සැළකෙන මෝටර් රථ 3ක් ද පොලිස් භාරයට ගෙන ඇති බවයි.\nසැකකරුවන් මහනුවර - හාරගම, දිඹුලාගල සහ හලාවත - තිත්තකඬේ ප්‍රදේශවලින් අත්අඩංගුවට ගෙන තිබෙනවා.\nපසුගිය ඔක්තෝම්බර් මස 3 වන දා මෙම කෝටිපති ව්‍යාපාරිකයා නිවසේ සිටියදී මෝටර් රථයකින් පැමිණි පිරිසක් ඔහුව ඝාතනය කර පලාගොස් තිබුණා.\nමියගිය ව්‍යාපාරිකයාගේ  සිරුර නිවසේ ඇඳක් මත තිබියදී හමුවූයේ අත් පා සහ මුඛය රෙදි පටිවලින් ගසා තිබියදියි.\nසිද්ධියෙන් මිය ගිය 44 හැවිරිදි ව්‍යාපාරිකයා දෙදරු පියෙක්.\nඅත්අඩංගුවට ගත් සැකකරුවන්ගෙන් කරන ලද ප්‍රශ්න කිරීම්වලදී අනාවරණ වී ඇත්තේ කෝටිපති ව්‍යාපාරිකයා සතු මුදල් සහ රන් භාණ්ඩ කොල්ල කෑමේ අරමුණින් මොවුන් නිවසට ඇතුළු වූ බවයි.\nඑහෙත් ඔහුගේ නිවස තුළ කිසිවක් නොමැතිවීම හේතුවෙන් මෙම ව්‍යාපාරිකයා ඝාතනය කර  ඇති බවද සැකකරුවන් ප්‍රශ්න කිරීම්වලදී ප්‍රකාශ කර තිබෙනවා.",
       "URL": "https://www.hirunews.lk/147967/හලාවත-ව්‍යාපාරිකයා-ඝාතනයේ-සැකකරුවන්-මාස-එකහමාරකට-පසු-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=4787"
}