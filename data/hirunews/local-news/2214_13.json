{
       "Source": "hirunews",
       "Timestamp": "Wednesday, 13 January 2021 - 14:22",
       "Headline": "ධීවර හා නාවික ප්‍රජාවට කාලගුණයෙන් දැනුම්දීමක් (වීඩියෝ)",
       "News Content": "දිවයිනේ බස්නාහිර සහ දකුණු මුහුදු ප්‍රදේශවල පවතින ක්‍රියාකාරි වළාකුළු පද්ධතිය හේතුවෙන් මඩකලපුවේ සිට හම්බන්තොට සහ ගාල්ල හරහා පුත්තලම දක්වා මුහුදේ සුළං වේගය ඉහළ යාහැකි බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ එහිදී සුළගේ වේගය පැයට කිලෝමීටර් 70ත් 80ත් දක්වා ඉහළ යා හැකි බවයි.\nඒ හේතුවෙන් ධීවර සහ නාවික කටයුතුවල යෙදෙන පිරිස් අවධානයෙන් පසුවිය යුතු බව එම දෙපාර්තමේන්තුව වැඩිදුරටත් සඳහන් කළා.\nමේ අතර උතුර, උතුරු මැද, නැගෙනහිර, මධ්‍යම සහ ඌව පළාත්වල විටින් විට වැසි ඇති වනවා.\nඇතැම් ස්ථානවලට මිලිමීටර් 50ට වැඩි තරමක් තද වැසි ද ඇතිවිය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nසෙසු ප්‍රදේශවල පස්වරු 1න් පමණ පසුව තැනින් තැන වැසි හෝ ගිගුරුම් සහිත වැසි ඇති වනවා.\nබස්නාහිර සහ සබරගමුව පළාත්වලත් කුරුණෑගල දිස්ත්‍රික්කයේත් ඇතැම් ස්ථානවලට මිලිමීටර් 75ට වැඩි තරමක් තද වැසි ඇතිවිය හැකි බවයි කාලගුණ විද්‍යා දෙපාර්තමේන්තුව කියාසිටියේ.\nඋදෑසන කාලයේදී දකුණු පළාතේ වැසි ඇතිවීමේ හැකියාව පවතිනවා.\nගිගුරුම් සහිත වැසි සමග ඇතිවිය හැකි තාවකාලික තද සුළං සහ අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙසටයි ජනතාවගෙන් ඉල්ලා සිටින්නේ.",
       "URL": "https://www.hirunews.lk/259614/ධීවර-හා-නාවික-ප්‍රජාවට-කාලගුණයෙන්-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2214"
}