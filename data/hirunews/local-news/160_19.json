{
       "Source": "hirunews",
       "Timestamp": "Saturday, 22 July 2023 - 18:27",
       "Headline": "\"බ්‍රැඩ්බි\" පළමු අදිරයේ ජය මහනුවර ත්‍රිත්ව ව්ද්‍යාලයට",
       "News Content": "මහනුවර ත්‍රිත්ව විද්‍යාලය සහ කොළඹ රාජකීය විද්‍යාලය අතර 77 වැනි බ්‍රැඩ්බි පළිහේ පළමු අදිරයේ තරග අද පල්ලෙකැලේදී පැවැත්වුණා.\nමෙම තරගය නැරඹීම සදහා රාජකීය ගුරුවරුන්,සිසුන් මෙන්ම ආදි ශිෂ්‍යයන් ද දෙමාපියන් ඇතුළු විශාල පිරිසක් අද පෙරවරුවේදී කොළඹ කොටුව දුම්‍ රිය පොලෙන් මහනුවර බලා පිටත්ව ගියේ විශේෂ දුම්රියකින්.\nබ්‍රැඩ්බි එක්ස්ප්‍රස් ලෙස නම් කර තිබු මෙම විශේෂ දුම්රිය සදහා පිටත්වීමේ සංඥාව ලබාදුන්නේ රාජකීය විද්‍යාලයීය විදුහල්පතිවරයා වීමත් සුවිශේෂී සිදුවීමක් වුණා.\nරාජකීය - ත්‍රිත්ව විශාල ක්‍රීඩා ලෝලීන් පිරිසක් මැද ඇරඹුණු තරගයේ පළමු අර්ධයේ ආධිපත්‍යය තමන් සතුකර ගත් රාජකීය ක්‍රීඩකයින් එම අර්ධය ලකුණු 10ට බින්දුවක් ලෙස පෙරමුණ ගත්තා.\nකෙසේ වෙතත් දෙවැනි අර්ධයේදී කිසිවෙකු නොසිතූ තරග රටාවක් දියත් කළ ත්‍රිත්ව ක්‍රීඩකයින් ලකුණු 13ක් රැස් කරමින් තරගයෙන් ලකුණු 13ට 10ක තියුණු ජයක් වාර්තා කළා.\nඒ රැස්ව සිටි ක්‍රීඩාලෝලීන් අමන්දානන්දයට පත් කරමින්.\nබ්‍රැඩ්බි පළිහේ දෙවැනි අදිරයේ තරග ලබන මස 5 වැනිදා කොළඹ රාජකීය රග්බි පිටියේදී පැවැත්වීමට නියමිතයි.",
       "URL": "https://www.hirunews.lk/342154/බ්‍රැඩ්බි-පළමු-අදිරයේ-ජය-මහනුවර-ත්‍රිත්ව-ව්ද්‍යාලයට",
       "Category": "Local News",
       "Parent URL": "https://www.hirunews.lk/local-news.php?pageID=160"
}