{
       "Source": "hirunews",
       "Timestamp": "Tuesday, 07 September 2021 - 7:18",
       "Headline": "රැඳවියන් සමඟ සිටින දරුවන්ගේ ආරක්ෂාව ගැන සැලකිලිමත් වන්න අගමැතිගෙන් උපදෙස් (වීඩියෝ)",
       "News Content": "වැලිකඩ බන්ධනාගාර සංකීර්ණය හොරණ මිල්ලෑවේ ප්‍රතිස්ථාපනය කිරීමේදී කාන්තා රැඳවියන් සමඟ සිටිනා දරුවන්ගේ ආරක්ෂාව සහ සුබසාධනය ගැන විශේෂ අවධානයක් යොමු කරන ලෙසට අග්‍රාමාත්‍ය මහින්ද රාජපක්ෂ බන්ධනාගාර දෙපාර්තමේන්තුවට සහ නාගරික සංවර්ධන අධිකාරියට උපදෙස් ලබාදී තිබෙනවා.\nඒ, වැලිකඩ බන්ධනාගාර සංකීර්ණය හොරණ මිල්ලෑවේ අක්කර 200ක භූමි භාගයක ප්‍රතිස්ථාපනය කිරීමේ ව්‍යාපෘතියට අදාළ ප්‍රගතිය සොයා බැලීම සඳහා සූම් තාක්ෂණය ඔස්සේ පැවති සාකච්ඡාවට අරලියගහ මන්දිරයේ දී එක්වෙමින්.\nරුපියල් බිලියන 30 ක් වැයවන මෙම ව්‍යාපෘතිය 2024 වසරේ අවසන් කිරීමට අපේක්ෂිත බව නාගරික සංවර්ධන අධිකාරියේ හා බන්ධනාගාර දෙපාර්තමේන්තුවේ නිලධාරින් මෙහිදී සඳහන් කරනු ලැබුවා.\nරටේ පවතින ආර්ථික තත්ත්වය හමුවේ මහා භාණ්ඩාගාරයෙන් ව්‍යාපෘති සඳහා මුදල් වෙන්කිරීමක් මේ මොහො‌තේ සිදු නොවන බැවින් රජයට බරක් නොවී විකල්ප මාර්ග ඔස්සේ මෙම ව්‍යාපෘතිය අවසන් කිරීමට බලාපොරොත්තුවන බවයි රාජ්‍ය අමාත්‍ය නාලක ගොඩහේවා මෙහිදී අග්‍රාමාත්‍යවරයාට දැනුම් දුන්නේ.\nමේ අතර, බොරැල්ල පිහිටි වැලිකඩ බන්ධනාගාර භූමිය සහ බන්ධනාගාර මූලස්ථාන ගොඩනැගිල්ල,  හෝටල් ව්‍යාපෘතියක් සඳහා වෙන් කිරීමට නාගරික සංවර්ධන අධිකාරිය දැනටමත් සැළසුම්කර තිබෙනවා.\nඒ හැරුණු කොට වෙනත් ආයෝජන සඳහා එම භූමියෙන් අක්කර 35ක් වෙන් කර ඇති අතර,  ආයෝජකයන් කිහිප දෙනෙකු මේ වනවිටත් එහි ව්‍යාපෘති සඳහා එකඟතාව පළකර ඇති බව සඳහන්.\nඒ අනුව දැනට එසේ කැමැත්ත පළ කර සිටින ආයෝජකයන්ට අමතරව තවත් ආයෝජකයන් සිටී නම් ඔවුන්ට ද මෙහි ආයෝජන සඳහා ආරාධනා කරන ලෙසටයි අග්‍රාමාත්‍ය මහින්ද රාජපක්ෂ නාගරික සංවර්ධන අධිකාරියේ නිලධාරීන්ට මෙහිදී  උපදෙස් ලබා දුන්නේ.",
       "URL": "https://www.hirunews.lk/281554/රැඳවියන්-සමඟ-සිටින-දරුවන්ගේ-ආරක්ෂාව-ගැන-සැලකිලිමත්-වන්න-අගමැතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1707"
}