{
       "Source": "hirunews",
       "Timestamp": "Monday, 19 June 2023 - 11:02",
       "Headline": "ප්‍රංශයේ පොලිස් සැසියකට ගිය කොස්තාපල්වරයෙක් පැනලා",
       "News Content": "ප්‍රංශයේ පැවැත්වූ ජාත්‍යන්තර පොලිස් සංගමයේ සැසියකට සහභාගි වීමට මෙරටින් ගිය පොලිස් කොස්තාපල්වරයෙක් නැවත මෙරටට පැමිණ නැති බව වාර්තා වෙනවා.\nමෙම කොස්තාපල්වරයා බස්නාහිර පළාත් උතුරු දිසා රථවාහන අංශයට අනුයුක්තව රාජකාරියේ නිරතව සිටි අයෙක්.\nඔහුට ප්‍රංශයේ පැවැත්වුණු එම සමුළුවට සහභාගි වී නැවත මෙරටට පැමිණීමට නියමිතව තිබුණේ පසුගිය මැයි මාසයේ 23 වැනි දා බවයි පොලිස් ආරංචි මාර්ගවලින් පැවසෙන්නේ.\nඑහෙත් මෙතෙක් මෙම නිලධාරියා මෙරටට පැමිණ නැති බැවින් ඒ ගැන සොයා බැලීමේදී අනාවරණය වී ඇත්තේ ඔහු ප්‍රංශයේ නැවතී ඇති බව‍යි.\nපසුව බස්නාහිර පළාත් උතුරු දිසා රථවාහන කොට්ඨාසයේ සහකාර පොලිස් අධිකාරිවරයා විසින් එම කොස්තාපල්වරයා සේවය අතහැර ගිය නිලධාරියකු ලෙස නම් කරමින් ඊට අදාළ නියෝගය පෙරේදා (17) නිකුත් කර තිබෙනවා.\nපසුගිය දා පොලිස් ක්‍රීඩා කොට්ඨාසයේ නිලධාරීන් සිවු දෙනෙක් ද මේ ආකාරයෙන් එංගලන්තයේ පැවති මෙවැනි සමුළුවකට සහභාගි වීමට ගොස් එරට නැවතී තිබුණා.\nඑමෙන්ම මෙම නිලධාරීන් සමඟ ගිය උප පොලිස් පරීක්ෂකවරයකු ද වසර 5ක නිවාඩු ලබා ගෙන එරට නැවතී ඇති බව ද පොලිස් තොරතුරු සඳහන් කරනවා.",
       "URL": "https://www.hirunews.lk/338380/ප්‍රංශයේ-පොලිස්-සැසියකට-ගිය-කොස්තාපල්වරයෙක්-පැනලා",
       "Category": "Local News",
       "Parent URL": "https://www.hirunews.lk/local-news.php?pageID=256"
}