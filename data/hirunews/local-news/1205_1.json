{
       "Source": "hirunews",
       "Timestamp": "Thursday, 28 April 2022 - 14:41",
       "Headline": "ශ්‍රී ලංකා ක්‍රිකට් ආයතනයෙන් නව පුහුණුකාර පත්වීම් 14ක්",
       "News Content": "ශ්‍රී ලංකා ක්‍රිකට් ආයතනය විසින් නව පුහුණුකාර පත්වීම් 14ක් පිරිනමා තිබෙනවා.\nඒ අනුව ශ්‍රී ලංකා ක්‍රිකට් කණ්ඩායමේ නව පන්දු රැකීමේ පුහුණුකරු වශයෙන් පත් කර ඇත්තේ නෙදර්ලන්ත කණ්ඩායමේ හිටපු ප්‍රධාන පුහුණුකරු වන ඇන්ටන් ඇන්ටන් රූක්ස්.\nඔහු නෙදර්ලන්ත කණඩායමේ හිටපු ප්‍රධාන පුහුණුකරු වනවා.\nමාර්තු මස 07 වැනිදා සිට බල පැවැත්වෙන පරිදි රූක්ස් ජාතික කණ්ඩායමේ පන්දු රැකීමේ පුහුණුකරු ලෙසින් කටයුතු කරනු ඇති.\nදකුණු අප්‍රිකාවේ පළමු පෙළ ක්‍රිකට් ක්‍රීඩකයකු ලෙසින් ක්‍රීඩා කොට ඇති රූක්ස් ශ්‍රී ලංකා කණ්ඩායමේ පන්දු රැකීමේ පුහුණුකරු ධුරයට අමතරව සෙසු සිය සියලුම ජාතික කණ්ඩායම්වල මෙන්ම ඉහල කාර්ය සාධන මධ්‍යස්ථානයේ පන්දු රැකීම භාරව කටයුතු කරන බවයි ශ්‍රී ලංකා ක්‍රිකට් ආයතනය කියාසිටියේ.\nශ්‍රී ලංකා ක්‍රිකට් ආයතනය සමඟ සම්බන්ධ වීමට පෙර රූක්ස් එංගලන්ත ප්‍රාන්ත ක්‍රිකට් තරගාවලිය නියෝජනය කරනු ලබන නොටිංහැම්ෂයර් ප්‍රාන්ත කණ්ඩායමේ සහාය පන්දු රැකීමේ පුහුණුකරු ලෙසිනුයි කටයුතු කරමින් සිටින්නේ.\nඇමරිකාවේ නිව්යෝක් නුවර උපත ලබා ඇති රූක්ස් 40 වැනි වියේ පසුවනවා.\nමේ අතර ශ්‍රී ලංකා ඒ කණ්ඩායමේ ප්‍රධාන පුහුණුකරු ලෙස අවිශ්ක ගුණවර්ධන මෙන්ම සහය පුහුණුකරු ලෙස තිළිණ කණ්ඩම්බි පත්කර තිබෙනවා.\nපිතිකරණ පුහුණුකරු ලෙස මලින්ද වර්ණපුර, පන්දු යැවීමේ පුහුණුකරු ලෙස සජීව වීරකෝන් සහ පන්දු රැකීමේ පුහුණුකරු ලෙස උපුල් චන්දන පත් කර ඇති බවයි ශ්‍රී ලංකා ක්‍රිකට් ආයතනය ප්‍රකාශ කළේ.\nමෙතෙක් පැවැති ලංකා ප්‍රිමියර් ලීග් ශූරතා දෙකම දිනා ගැනීමට කණ්ඩම්බිගේ පුහුණුකාරීත්වය යටතේ ජැෆ්නා කිංග්ස් කණ්ඩායම සමත් වුණා.\nඊට අමතරව ඉකුත්දා පල්ලකැලේදී පැවැති නැෂනල් ප්‍රිමියර් ලීග් සීමිත පන්දුවාර තරගාවලියේද ශූරතාව දිනා ගැනීමට කණ්ඩම්බි පුහුණුකාරීත්වය දැරූ ජැෆ්නා පිල සමත්වූ අතර එම සිව්දින තරගාවලියේද අනුශූරතාව දක්වා ජැෆ්නා කණ්ඩායම මෙහෙයවීමට ඔහු සමත් වුණා.\nශ්‍රී ලංකා නැගී එන කණ්ඩායමේ ප්‍රධාන පුහුණුකරු ලෙස රුවන් කල්පගේ සහ සහාය පුහුණුකරු ලෙස රුවින් පීරිස්ද පත්කර තිබෙනවා.\nඑම කණ්ඩායමේ පිතිකරණ පුහුණුකරු ලෙස ධම්මික සුදර්ශන සහ පන්දු යැවීමේ පුහුණුකරු ලෙස දර්ශන ගමගේ යි පත් කර ඇත්තේ.\nශ්‍රී ලංකා 19 න් පහළ කණ්ඩායමේ ප්‍රධාන පුහුණුකරු ලෙස ජෙහාන් මුබාරක් සහ සහාය පුහුණුකරු සහ පිතිකරණ පුහුණුකරු ලෙස සම්පත් පෙරේරාත් පත්කර තිබෙනවා.\n19 න් පහළ කණ්ඩායමේ පන්දු යැවීමේ පුහුණුකරු ලෙස පත්කර ඇත්තේ චමිල ගමගේයි. පන්දු රැකීමේ පුහුණුකරු ගයාන් වීරකෝන් බවයි ක්‍රිකට් ආයතනය කියාසිටියේ. ඔහු පසුගියදා අවසන් වූ නැෂනල් සුපර් ලීග් ක්‍රිකට් තරගාවලියේදී තිළිණ කණ්ඩම්බිගේ සහාය පුහුණුකරු ලෙසින් කටයුතු කළා.\nශ්‍රී ලංකා ක්‍රිකට්, ඉහළ කාර්ය සාධන මධ්‍යස්ථානයේ ප්‍රතිව්‍යුහගත කිරීමේ වැඩසටහනේ කොටසක් ලෙස පුහුණු කිරීමේ ඒකකයට මෙම පත් කිරීම් සිදු කළ බව එම ආයතනය ප්‍රකාශ කළා.\nජාතික කණ්ඩායම, A කණ්ඩායම, නැගී එන සහ 19 න් පහළ කණ්ඩායම් කෙරෙහි අවධානය යොමු කිරීම තවදුරටත් වැඩිදියුණු කිරීම මෙම වෙනස්කම්වල අරමුණ බව ද සඳහන්.\nඇන්ටන් රූක්ස් ගේ පත්වීම හැර සෙසු පත්වීම් 2022 මාර්තු පළමුවනදා සිට බලාත්මක බව ක්‍රිකට් ආයතනය සඳහන් කළා.",
       "URL": "https://www.hirunews.lk/303008/ශ්‍රී-ලංකා-ක්‍රිකට්-ආයතනයෙන්-නව-පුහුණුකාර-පත්වීම්-14ක්",
       "Category": "Local News",
       "Parent URL": "https://www.hirunews.lk/local-news.php?pageID=1205"
}