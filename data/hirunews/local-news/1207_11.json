{
       "Source": "hirunews",
       "Timestamp": "Wednesday, 27 April 2022 - 8:45",
       "Headline": "පොහොට්ටුවේ මන්ත්‍රී කණ්ඩායමට ජනපතිගෙන් කැඳවීමක්",
       "News Content": "ශ්‍රී ලංකා පොදුජන පෙරමුණ නියෝජනය කරන පාර්ලිමේන්තු කණ්ඩායම ජනාධිපති ගෝඨාභය රාජපක්ෂ විසින් අද කැඳවා ඇති බව වැවිලි රාජ්‍ය අමාත්‍ය අරුන්දික ප්‍රනාන්දු ප්‍රකාශ කළා.\nඔහු කියා සිටියේ සියලු පක්ෂ ඇතුළත් අන්තර්කාලීන ආණ්ඩුවක් පිහිටුවීමට අග්‍රාමාත්‍යවරයා සහ රජය ඉල්ලා අස්විය යුතු බව පොදුජන පෙරමුණේ මන්ත්‍රී කණ්ඩායමෙන් බහුතරයක් ඊයේ ජනපතිට දැනුම් දුන් බවයි.\nමේ අතර සර්වපාක්ෂික අන්තර්කාලීන ආණ්ඩුවක් ගොඩනැගීම සඳහා ඒකමතිකව එකඟතාවට පැමිණි බව ආණ්ඩුවේ සිට ස්වාධීන වූ පක්ෂ එකොළහේ නායකයින් සඳහන් කළා.\nඒ, ඊයේ රාත්‍රියේ කොළඹ පැවති සාකච්ඡාවකින් අනතුරුව යි.\nමෙම සාකච්ඡාවට ශ්‍රී ලංකා නිදහස් පක්ෂයේ නායක හිටපු ජනාධිපති මෛත්‍රිපාල සිරිසේන, ජාතික නිදහස් පෙරමුණේ නායක පාර්ලිමේන්තු මන්ත්‍රි විමල් වීරවංශ, පිවිතුරු හෙළ උරුමයේ නායක පාර්ලිමේන්තු මන්ත්‍රී උදය ගම්මන්පිල, ප්‍රජාතන්ත්‍රවාදි වාමාංශික පෙරමුණේ නායක පාර්ලිමේන්තු මන්ත්‍රී වාසුදේව නානායක්කාර ඇතුලු පිරිසක් එක්ව සිටියා.\nඅග්‍රාමාත්‍ය කාර්යාලයද නිවේදනයක් නිකුත් කරමින් සඳහන් කළේ රට අරාජික වීමට කිසිසේත් ඉඩ නොතබන අතර රටේ දේශපාලන ස්ථාවරභාවය පවත්වාගෙන යෑම සඳහා ගන්නා තීරණ සමඟ කටයුතු කිරීමට තමන් සූදානම් බව අග්‍රාමාත්‍යවරයා මෙහි දී ප්‍රකාශ කළ බවයි.\nඅන්තර්වාර පාලන ආණ්ඩුවක් පිහිටුවීමට අවශ්‍ය නම් ඒ සම්බන්ධව මහනායක හිමියන් ප්‍රධාන ආගමික නායකයන්ගේ එකඟතාව ලබාගැනීමට කටයුතු කරන ලෙස අග්‍රාමාත්‍ය මහින්ද රාජපක්ෂ මහා සංඝරත්නය හමුවේ ප්‍රකාශ කළ බව ද අදාළ නිවේදනයේ දැක්වුණා.",
       "URL": "https://www.hirunews.lk/302912/පොහොට්ටුවේ-මන්ත්‍රී-කණ්ඩායමට-ජනපතිගෙන්-කැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1207"
}