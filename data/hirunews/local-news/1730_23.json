{
       "Source": "hirunews",
       "Timestamp": "Wednesday, 25 August 2021 - 19:03",
       "Headline": "ගුරු වැටුප් විසඳුම් අයවැයෙන් ලබාදී අදියර වශයෙන් ක්‍රියාත්මක කිරීමට නිර්දේශ (වීඩියෝ)",
       "News Content": "ගුරු විදුහල්පති වැටුප් විෂමතා සහ සාධාරණ විසඳුමක් ලබාදිය යුතු අතර, එම යෝජනා ක්‍රියාත්මක කිරීම ඉදිරි අයවැයෙන් ප්‍රකාශයට පත් කර අදියර වශයෙන් ක්‍රියාත්මක කිරීම සුදුසු බවට ඒ පිළිබඳ සොයා බැලීමට පත් කළ අමාත්‍ය අනුකමිටුව රජයට නිර්දේශ කර තිබෙනවා.\nඅනුකමිටුවේ වාර්තාව පසුගියදා කැබිනට් මණ්ඩලයට ඉදිරිපත් කර ඇති අතර, එහි සාමාජිකයන් වූයේ අමාත්‍යවරුන් වන ඩලස් අලහප්පෙරුම, මහින්ද අමරවීර, ප්‍රසන්න රණතුංග සහ විමල් වීරවංශයි.\nකොරෝනා වසංගතය හමුවේ ආර්ථිකයට සිදුව ඇති බලපෑම සැලකිල්ලට ගෙන අදාළ යෝජනා අදියරගතව ක්‍රියාත්මක කිරීම ඔවුන්ගේ නිර්දේශය වී තිබෙනවා.\nගුරු විදුහල්පති, ගුරු උපදේශක මෙන්ම අධ්‍යාපන පරිපාලන සේවා ඒකාබද්ධ කර සංවෘත සේවාවක් බවට පත් කිරීමට ද ඇමති අනුකමිටුව යෝජනා කර ඇති බව ආරංචි මාර්ග ප්‍රකාශ කළා.\nඊට අදාළ විධිවිධාන නොවැම්බර් මාසය අවසන් වීමට පෙර ගැසට් මගින් ප්‍රකාශයට පත් කිරිමට එමගින් යෝජනා කර තිබෙනවා.\nමෙම යෝජනා පිළිබඳව ඉදිරි කැබිනට් මණ්ඩලයේදී තීරණයක් ගැනීමට නියමිත අතර කොළඹ ඊයේ පැවති කැබිනට් තීරණ දැනුම්දීමේ මාධ්‍ය හමුවේදී අමාත්‍ය ඩලස් අලහප්පෙරුම ද ප්‍රකාශ කළේ අදාල ගැටලුව පිළිබඳ කැබිනට් මණ්ඩල තීන්දුව ලබන සතියේ දැනුම් දෙන බවයි.\nකෙසේ වෙතත්, අමාත්‍ය අනු කමිටුවේ නිර්දේශ සම්බන්ධයෙන් තීන්දුවක් ගැනීමට පෙර නව අධ්‍යාපන අමාත්‍ය දිනේෂ් ගුණවර්ධන සමග සාකච්ඡාවක් පැවැත්විය යුතු බවයි ගුරු වෘත්තීය සමිති ප්‍රකාශ කරන්නේ.",
       "URL": "https://www.hirunews.lk/280611/ගුරු-වැටුප්-විසඳුම්-අයවැයෙන්-ලබාදී-අදියර-වශයෙන්-ක්‍රියාත්මක-කිරීමට-නිර්දේශ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1730"
}