{
       "Source": "hirunews",
       "Timestamp": "Friday, 05 March 2021 - 16:02",
       "Headline": "ගුවන් හමුදාවේ බලඝණ දෙකකට ජනපති වර්ණ ප්‍රදානය කරයි",
       "News Content": "ජාතිය වෙනුවෙන් සිදුකළ විශිෂ්ඨ සේවය අගයමින් ගුවන් හමුදාවේ බලඝණ දෙකකට ජනාධිපති ගෝඨාභය රාජපක්ෂ විසින් වර්ණ ප්‍රදානය කර තිබෙනවා.\nඒ අද පෙරවරුවේ කටුනායක ගුවන් හමුදා මූලික කඳවුරේ පැවති උත්සවයකදීයි.\nශ්‍රී ලංකා ගුවන් හමුදාවේ අංක 5 ප්‍රහාරක ගුවන් බලඝණය සහ අංක 6 ප්‍රවාහන හෙලිකොප්ටර් යානා බලඝණයට මෙලෙස ජනාධිපතිවරයා විසින් වර්ණ ප්‍රදානය කළ බවයි ජනාධිපති මාධ්‍ය ඒකකය සඳහන් කළේ.\nඒ සමඟ ශ්‍රී ලංකා ගුවන් හමුදාව, මේ වනවිට ජනපති වර්ණ 13 කින් පිදුම් ලැබ තිබෙනවා.\nවර්ණ ප්‍රදානයෙන් අනතුරුව ජනාධිපති ගෝඨාභය රාජපක්ෂ, කටුනායක මූලික ගුවන් හමුදා කඳවුර ද නිරීක්ෂණයට ලක් කරනු ලැබුවා.",
       "URL": "https://www.hirunews.lk/264431/ගුවන්-හමුදාවේ-බලඝණ-දෙකකට-ජනපති-වර්ණ-ප්‍රදානය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2108"
}