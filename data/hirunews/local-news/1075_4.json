{
       "Source": "hirunews",
       "Timestamp": "Thursday, 23 June 2022 - 7:23",
       "Headline": "විදුලියේ හිටපු සභාපති අද යළි කෝප් කමිටුවට (වීඩියෝ)",
       "News Content": "ලංකා විදුලිබල මණ්ඩලයේ හිටපු සභාපති එම්.එම්.සී. ෆර්ඩිනැන්ඩු අද කෝප් කමිටුව හමුවට යළි කැඳවා තිබෙනවා.\nඒ අනුව පෙරවරු 11ට ඔහු කමිටුව හමුවේ පෙනී සිටීමට නියමිත යි.\nපසුගියදා කමිටුව රැස්වූ අවස්ථාවේ දී කමිටු සභාපති පාර්ලිමේන්තු මන්ත්‍රී මහාචාර්ය චරිත හේරත් ප්‍රකාශ කළේ ජූනි 10 වන දා කෝප් කමිටුවට පැමිණ සිදු කළ ප්‍රකාශයක් ඉවත් කරගැනීම සම්බන්ධයෙන් හිටපු සභාපතිවරයා ලිපියක් යොමුකර ඇති බවයි.\nඅදාළ ලිපිය අනුව හිටපු සභාපති එම්.එම්.සී.ෆර්ඩිනැන්ඩු, යළි කමිටුව හමුවට කැඳවා ඔහු සමඟ සාකච්ඡා කර ලිපියේ සම්බන්ධ කරුණු ගැන තීරණයක් ගැනීමට කෝප් කමිටුව තීරණය කළ බව ද පාර්ලිමේන්තු මන්ත්‍රී මහාචාර්ය චරිත හේරත් කියා සිටියා.\nමේ අතර, ලංකා විදුලිබල මණ්ඩලයේ විදුලිය ජනනය කිරීම්, මිල දී ගැනීම්, බෙදා හැරීම් සහ ව්‍යාපෘති පිළිබඳ සොයා බැලීමට ඉදිරි කාලය තුළ දී කෝප් කමිටුව විශේෂයෙන් රැස්වීමට තීරණය කර තිබෙනවා.\nවිශේෂයෙන් ලංකා විදුලිබල මණ්ඩලයට අයත් මිල දී ගැනීම් බෙදා හැරීම් සහ ව්‍යාපෘති පිළිබඳව සාකච්ඡා කිරීමේ දී ඉදිරිපත් වන කරුණු සම්බන්ධයෙන් පරස්පරතාවක් පෙනෙන බවයි පැමිණ සිටි සාමාජික මන්ත්‍රීවරුන් පෙන්වා දී ඇත්තේ.\nමේ නිසා ජනන සැලැස්ම ඇතුළු සියලු කරුණු පිළිබඳ සොයා බැලීමට තේරීම් කාරක සභාවක් පත් කරන ලෙස ද කෝප් කමිටු සභාපතිවරයාගෙන් ඔවුන් ඉල්ලා තිබෙනවා.",
       "URL": "https://www.hirunews.lk/307932/විදුලියේ-හිටපු-සභාපති-අද-යළි-කෝප්-කමිටුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1075"
}