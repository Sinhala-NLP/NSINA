{
       "Source": "hirunews",
       "Timestamp": "Friday, 03 March 2023 - 11:23",
       "Headline": "ආණ්ඩු වෙනස පාර්ලිමේන්තු මැතිවරණයකින් පමණයි - ජනපති කියයි (ඡායාරූප)",
       "News Content": "ආණ්ඩුව වෙනස් කළ හැක්කේ පාර්ලිමේන්තු මැතිවරණයකින් පමණක් බව ජනාධිපති රනිල් වික්‍රමසිංහ අවධාරණය කරනවා.\nජනාධිපතිවරයා මේ බව කියා සිටියේ ත්‍රිකුණාමලය ගුවන් හමුදා කඳවුරේ අද පැවති ගුවන් හමුදා ශිෂ්‍ය භට නිලධාරීන් පිරිසක් විසිර යාමේ උත්සවයකට එක්වෙමින්.\nමෙහි දී ජනාධිපතිවරයා වැඩිදුරටත් ප්‍රකාශ කළේ ආණ්ඩු වෙනස් කිරීමට වීථි බැසීම විකල්පයක් නොවන බව යි.\nරටේ ආර්ථිකය පිළිබඳ යහපත් ප්‍රතිඵල ළඟදීම රටට ලැබීමට නියමිත බව සඳහන් කළ ජනාධිපතිවරයා ආර්ථික බිඳවැටීමෙන් ද රටවල් අරාජික වන බවත්, එබැවින් රටක ව්‍යවස්ථාව මෙන්ම ආර්ථිකය ද එකලෙස ආරක්ෂා කිරීමට සියලු දෙනා කටයුතු කළ යුතු බවත් පැවසුවා.\nත්‍රිකුණාමලය ගුවන් හමුදා කඳවුර වෙත පැමිණි සේනාධිනායක, ජනාධිපති රනිල් වික්‍රමසිංහ ගුවන් හමුදා උත්තමාචාර සහිතව පිළිගනු ලැබුණා.\nඑමෙන්ම මෙම උත්සවයේ දී අධිකාරිලත් නිලධාරීන් 37ක්, නිලධාරීනියන් තිදෙනෙක් අද (03) විසිර ගිය අතර අධිකාරි ලත් ගුවන් හමුදා නිලධාරීන්ට “අසිපත” පිළිගැන්වීම ජනාධිපතිවරයා අතින් සිදු වුණා.\nඑසේම පියාසර පුහුණුව ලැබූ නිලධාරීන් 13 දෙනෙකුට පියාසර ලාංඡන පැළඳවීම සහ අති සුවිශේෂ දක්ෂතා දැක්වූ 07දෙනෙකු වෙත කුසලාන පිරිනැමීම ද මෙහිදී සිදු කෙරුණා.",
       "URL": "https://www.hirunews.lk/328867/ආණ්ඩු-වෙනස-පාර්ලිමේන්තු-මැතිවරණයකින්-පමණයි-ජනපති-කියයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=501"
}