{
       "Source": "hirunews",
       "Timestamp": "Thursday, 13 October 2022 - 13:56",
       "Headline": "මෙරට දළ දේශීය නිෂ්පාදිතය ලබන වසරේ දී හැකිළෙයි - අයි.එම්.එෆ්. වෙතින් අනතුරු ඇඟවීමක් (වීඩියෝ)",
       "News Content": "ලබන වසරේදී මෙරට දළ දේශීය නිෂ්පාදිතය සියයට 3කින් හැකිළී යනු ඇති බවට ජාත්‍යන්තර මුල්‍ය අරමුදල නිකුත් කළ නවතම වාර්තාවකින්\nපුරෝකථනය කර තිබෙනවා.\nකෙසේ වෙතත් එහි දැක්වෙන්නේ මෙරට දළ දේශීය නිෂ්පාදිතය 2027 වසර වන විට වර්ධනයක් ළඟා කරගනු ඇති බවයි.\nජීවන වියදම් අර්බුදයට මුහුණ දීම පිළිබඳ අවධානය යොමු කෙරෙන ජාත්‍යන්තර මූල්‍ය අරමුදලේ ලෝක ආර්ථික ඉදිරි දැක්ම යටතේ ඔක්තෝබර් මාසය සඳහා නිකුත් කළ වාර්තාව මගින් මෙම නවතම තොරතුරු අනාවරණ කර තිබෙනවා.\nඑම වාර්තාවට අනුව 2023 වසරේදී මෙරට දළ දේශීය නිෂ්පාදිතය සෘණ 3ක ප්‍රතිශතයකින් පහළ යනු ඇති.\nමෙම වසර මුලදී ජාත්‍යන්තර මූල්‍ය අරමුදල ප්‍රකාශයට පත් කර තිබුණේ මෙරට දළ දේශීය නිෂ්පාදනය එම වසරේදී සියයට 2.7කින් වර්ධනය වනු ඇති බවටයි.\nකෙසේ වෙතත් මෙම නවතම වාර්තාවට අනුව 2023 වසරේදී සියයට 3කින් හැකිළෙන මෙරට ආර්ථිකය 2027 වසර වන විට 3.1ක වර්ධනයක් ළඟා කරගනු ඇති බවට පුරෝකථනය කර තිබෙනවා.\nමේ අතර, යුක්‍රේනය සහ රුසියාව අතර උද්ගතව ඇති යුදමය වාතාවරණය හමුවේ ගෝලීය ආර්ථිකයට ද මේ වනවිට දැඩි බලපෑමක් එල්ල වී තිබෙනවා.\nමේ හේතුවෙන් සහ ලොව බලවත් ආර්ථිකයන් වර්තමානයේ මුහුණ පා සිටින දුෂ්කරතා මත 2023 වසරේ දී ගෝලීය ආර්ථිකයෙන් තුනෙන් එකක් සංකෝචනය වන බවට ජාත්‍යන්තර මූල්‍ය අරමුදල අනතුරු අඟවනවා.",
       "URL": "https://www.hirunews.lk/317753/මෙරට-දළ-දේශීය-නිෂ්පාදිතය-ලබන-වසරේ-දී-හැකිළෙයි-අයි-එම්-එෆ්-වෙතින්-අනතුරු-ඇඟවීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=806"
}