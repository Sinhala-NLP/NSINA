{
       "Source": "hirunews",
       "Timestamp": "Friday, 07 April 2023 - 12:46",
       "Headline": "මධ්‍යධරණී මුහුදේ කුණාටුවකට හසුවූ නෞකාවේ ලාංකිකයින් පිරිසකුත්",
       "News Content": "මෝල්ටාවට නුදුරු මධ්‍යධරණී මුහුදේ කුණාටු තත්වයකට මැදිව සිටිය දී බේරාගන්නා ලද සංක්‍රමණිකයන් 440 ක පිරිසක් අතර ශ්‍රී ලාංකිකයන්ද වන බව වාර්තා වනවා.\nදේශසීමා රහිත වෛද්‍යවරුන්ගේ සංවිධානයේ මැදිහත්වීම මත මෙලෙස බේරාගෙන ඇත්තේ ශ්‍රී ලංකාව, සිරියාව, පකිස්තානය, බංගලාදේශය, ඊජප්තුව සහ සෝමාලියාව යන රටවල සංක්‍රමණිකයන් පිරිසක්.\nඔවුන් ජියෝ බානර්ට්ස් නම් යාත්‍රාවක නැගී දින හතරක පමණ කාලයක් කුණාටු සහිත රළු මුහුදේ ජීවිතය බේරා ගැනීමේ සටනක නිරතව සිට ඇති බවටයි විදෙස් මාධ්‍ය වාර්තා කරන්නේ.\nඅවසන් දින දෙකේදී ඔවුන්ට පානීය ජලය සහ ආහාර පවා ලැබී නොමැති බව ද සඳහන්.\nමෙම සංක්‍රමණිකයන් 440 දෙනා අතර කාන්තාවන් අට දෙනෙකු සහ ළමුන් 30 දෙනෙකු පමණ සිට තිබෙනවා.\nමොවුන් පසුගිය අප්‍රේල් 01 වනදා ලිබියාවෙන් ගමන් අරඹා ඇත්තේ ඉතාලිය බලා ලඟාවීමේ අපේක්ෂාවෙන්.",
       "URL": "https://www.hirunews.lk/331922/මධ්‍යධරණී-මුහුදේ-කුණාටුවකට-හසුවූ-නෞකාවේ-ලාංකිකයින්-පිරිසකුත්",
       "Category": "Local News",
       "Parent URL": "https://www.hirunews.lk/local-news.php?pageID=428"
}