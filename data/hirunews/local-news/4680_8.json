{
       "Source": "hirunews",
       "Timestamp": "Thursday, 02 February 2017 - 18:06",
       "Headline": "වෛද්‍ය පීඨ සිසුන්ට යළිත් ජල සහ කදුළු ගෑස් - සිසුන් 12 දෙනෙකුත් අත්අඩංගුවට",
       "News Content": "මාලඹේ සයිටම් පෞද්ගලික වෛද්‍ය විද්‍යාලයට එරෙහිව වෛද්‍ය පීඨ ශිෂ්‍ය ක්‍රියාකාරී කමිටුව අද (02) දියත් කළ විරෝධතා පාගමනට පොලිසිය කඳුළු ගෑස් සහ ජල ප්‍රහාරයක් එල්ල කළා.\nඒ, විරෝධතාකරුවන් කොළඹ - කොටුව ලෝටස් මාර්ගය ඔස්සේ ජනාධිපති ලේකම් කාර්යාලය දෙසට යෑමට උත්සාහ කිරීමත් සමඟයි.\nවෛද්‍ය පීඨ ශිෂ්‍ය ක්‍රියාකාරී කමිටුව සංවිධාන කළ සයිටම් පෞද්ගලික වෛද්‍ය විද්‍යාලයට එරෙහි මෙම පාගමන ආරම්භ වූයේ කොළඹ විශ්වවිද්‍යාලයේ වෛද්‍ය පීඨය ඉදිරිපිටින්.\nඊට අන්තර් විශ්වවිද්‍යාලයීය ශිෂ්‍ය බලමණ්ඩලය නියෝජනය කරන සරසවි සිසුන්ද එක්ව සිටියා.\nමේ අතර, විරෝධතා පාගමන වැළැක්වීම සඳහා පොලිසිය අද (02) කොළඹ මහේස්ත්‍රාත් අධිකරණයට ගොස් තිබුණේ අධිකරණ නියෝගයක් ලබා ගැනීමේ අරමුණින්.\nනමුත්, එහිදී කොළඹ අතිරේක මහේස්ත්‍රාත් රංග දිසානායක දැනුම් දුන්නේ දැනුම් දුන්නේ උද්ඝෝෂණය කිරීම මහජනතාවගේ අයිතිවාසිකමක් බැවින් එය වළක්වාලමින් නියෝගයක් නිකුත් නොකරන බවයි.\nඑමෙන්ම, විරෝධතා වැළැක්වීම සඳහා පොලිසිය අධිකරණ නියෝග ලබාගැනීමට පැමිණීම විහිළුවක් බවත්, එය මේ වනවිට මෝස්තරයක් බවට පත්ව ඇති බවත්, කොළඹ අතිරේක මහේස්ත්‍රාත්වරයා පොලිසියට දැනුම් දුන්නා.\nකෙසේ වෙතත්, අදාළ උද්ඝෝෂණය මහජනතාවට පීඩාවක් වන්නේ නම් එය වැළැක්වීම සඳහා පමණක් නියත ආඥවක් නිකුත් කිරීමට කොළඹ අතිරේක මහේස්ත්‍රාත් රංග දිසානායක පියවර ගත්තා.\nපුංචි බොරැල්ලෙන් ආරම්භ වූ මෙම විරෝධතා පාගමන පී. ද එස්. කුලරත්න මාවත ඔස්සේ ටෙක්නිකල් මංසන්ධියට පැමිණ  ඕල්කට් මාවත හරහා කොළඹ කොටුවට ළඟා වුණා.\nවිරෝධතාකරුවන් කොළඹ - කොටුව දෙසින් ජනාධිපති ජනාධිපති ලේකම් කාර්යාලයට පිවිසෙන ලෝටස් මාර්ගයට පිවිසීමත් සමඟ පොලිසිය ශබ්ද විකාශන යන්ත්‍ර යොදා ගනිමින් ලබාගත් අධිකරණ නියෝගය විරෝධතාවට එක්ව සිටි පිරිසට ඇසෙන පරිදි දැනුම් දුන්නා.\nලෝටස් මාර්ගය, මාර්ග බාධක යොදා වසා දමා තිබූ අතර, සිසුන් එහිදී එම මාර්ග බාධක නොතකමින් ඉදිරියට යෑමට උත්සාහ කිරීමත් සමඟ උණුසුම් තත්ත්වයක් ඇතිවුණා.\nඉන් අනතුරුවයි  පොලිසිය විරෝධතා පාගමන විසුරුවා හැරීම සඳහා ජල සහ කඳුළු ගෑස් ප්‍රහාරයක් එල්ල කළේ.\nකෙසේ වෙතත්, අවස්ථා කිහිපයකදී පොලිසියට ජල සහ කඳුළු ගෑස් ප්‍රහාර විරෝධතාකරුවන්ට එල්ල කරන්නට සිදු වූ බවයි එහි සිටි හිරු වාර්තාකරු සඳහන් කළේ.\nඒ, විරෝධතාකරුවන් එම ප්‍රහාර එල්ල වීමෙන් අනතුරුව යළිත් ජනාධිපති ලේකම් කාර්යාලය දෙසට යාමට උත්සාහ කිරීම හේතුවෙන්.\nමෙහිදී විරෝධතාවට එක්ව සිටි සිසුන් 12 දෙනෙකු අත්අඩංගුවට ගත් බවයි හිරු ප්‍රවෘත්ති අංශය කළ විමසීමකදී පොලිසිය සදහන් කළේ.\nමේ අතර, මාලඹේ පෞද්ගලික වෛද්‍ය විද්‍යාලය සම්බන්ධයෙන් අභියාචනාධිකරණය පසුගියදා ලබාදුන් තීන්දුව සම්බන්ධයෙන් සාකච්ඡා කිරීම සඳහා රජයේ වෛද්‍ය නිලධාරීන්ගේ සංගමය අද පෙරවරුවේ ශ්‍රී ලංකා වෛද්‍ය සභාවේ සභාපති මහාචාර්ය කාලෝ ෆොන්සේකා ඇතුළු පිරිසක් හමුවුණා.",
       "URL": "https://www.hirunews.lk/153524/වෛද්‍ය-පීඨ-සිසුන්ට-යළිත්-ජල-සහ-කදුළු-ගෑස්-සිසුන්-12-දෙනෙකුත්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4680"
}