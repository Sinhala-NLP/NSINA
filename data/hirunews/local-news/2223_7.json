{
       "Source": "hirunews",
       "Timestamp": "Saturday, 09 January 2021 - 13:15",
       "Headline": "රාජ්‍ය ඇමති විදුර වික්‍රමනායක ඇතුළු පිරිසකට හබරණ දී විරෝධය (වීඩියෝ)",
       "News Content": "පලාගල ප්‍රාදේශීය ලේකම් කොට්ඨාශයේ මහඋරුලෑව ප්‍රදේශයේ පිහිටි පුරාවිද්‍යා භූමියක් කිසියම් පිරිසක් ඊයේ (08) ඩෝසර් කිරීම සම්බන්ධයෙන් පොලිසිය විමර්ශණයක් ආරම්භ කර තිබෙනවා.\nමෙහි තිබූ ඉපැරණි ගල් කණු, සඳකඩපහ, චෛත්‍ය සහ ගොඩනැගිලි කිහිපයක් ඩෝසර් කිරීම නිසා විනාශ වී ඇති බවයි එහි ගිය අප වාර්තාකරු සඳහන් කළේ.\nමේ අතර හබරණ - හිරිවඩුන්න - බෝධිරාජාරාමයට ඊයේ (08) සංස්කෘතික රාජ්‍ය අමාත්‍ය විදුර වික්‍රමනායක ඇතුලු කණ්ඩායමක් පැමිණි අවස්ථාවේදී ප්‍රදේශවාසීන්ගෙන් දැඩි විරෝධයක් එල්ලවුණා.\nඔවුන් සමඟ පැමිණි කිහිපදෙනෙකු බුදුරජාණන් වහන්සේ මෙම ස්ථානයේ බුද්ධත්වය ලැබූ බවට ප්‍රකාශ කරමින් ඒ බව තහවුරු කිරීම සඳහා පැරණි ඡායාරූප සහ ග්‍රන්ථ කිහිපයක් පෙන්වමින් කටයුතු කළා.\nඑම සිද්ධියත් සමඟයි මෙම විරෝධය එල්ල වුණේ.\nඅදාළ පිරිස රාජ්‍ය අමාත්‍ය විදුර වික්‍රමනායක සමඟ එම ස්ථානයට පැමිණෙන බවට හිරිවඩුන්න බෝධිරාජාරාමයේ විහාරාධිපති පූජ්‍ය බොරලැස්ගමුවේ සුමේධ හිමියන් දැනුවත් කර තිබුණේ නැහැ.\nඅනතුරුව විහාරාධිපති හිමියන්, පළුගස්වැව ශාසනාරක්ෂක බල මණ්ඩලයේ ප්‍රධාන ලේඛකාධිකාරී හබරණ - ටැම්පිට රජමහාවිහාරාධිපති පූජ්‍ය බෝගස්වැවේ විපස්සි හිමියන්  සහ රාජ්‍ය අමාත්‍ය විදුර වික්‍රමනායක අතර සංවාදාත්මක තත්ත්වයක් ඇති වුණා.\nරාජ්‍ය අමාත්‍යවරයා සමඟ පැමිණි පිරිස විහාරස්ථානයෙන් පිටව යාමට සූදානම් වූ අවස්ථාවේ ගම්වාසීන්ගෙන් විරෝධය එල්ලවූ අතර, එහි සිටි පුද්ගලයෙකු තම කමිස සාක්කුවෙන් ලොතරැයිපත් විශාල ප්‍රමාණයක් රැගෙන ගම්වාසීන්ට බෙදාදීමට උත්සාහ කළ අවස්ථාවේ ඇතිවූයේ උණුසුම් තත්ත්වයක්.\nඅනතුරුව ගම්වාසීන්ගේ දැඩි විරෝධය හමුවේ රාජ්‍ය අමාත්‍ය විදුර වික්‍රමනායක ඇතුලු පිරිස එම විහාරස්ථානයෙන් පිටව ගියා.",
       "URL": "https://www.hirunews.lk/259232/රාජ්‍ය-ඇමති-විදුර-වික්‍රමනායක-ඇතුළු-පිරිසකට-හබරණ-දී-විරෝධය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2223"
}