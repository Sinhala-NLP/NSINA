{
       "Source": "hirunews",
       "Timestamp": "Friday, 25 December 2015 - 8:54",
       "Headline": "කරාපිටියේ හදවත් නවතී ?",
       "News Content": "කරාපිටියේ හදවත් නවතී ?\nකරාපිටිය ශික්ෂණ රෝහලේ හෘද සැත්කම් මේ වනවිට සතියකට දෙකක් පමණක් සිදුකරන බවට තොරතුරු වාර්තා වනවා. පසුගිය කාලයේ සතියකට එම රෝහලේ හෘද සැත්කම් විස්සක් පමණ සිදුකර තිබුණා. කෙසේ වෙතත්, අදාළ සැත්කම් සිදුකරන ශල්‍යාගාරයේ විෂබීජයක් පැතිරයාමට ඇති අවදානම හේතුවෙන් හෘද සැත්කම් කිරීම අනතුරුදායක බැවින් මෙලෙස මෙම සැත්කම් සිදුකිරීම සීමා වී තිබෙනවා.\nකරාපිටිය ශික්ෂණ රෝහලේ හෘද හා උරස් ශල්‍ය ඒකකයේ ප්‍රධානී විශේෂඥ වෛද්‍ය නාමල් ගමගේ හෘද සැත්කම් කරන රෝගීන්ට දැනුම් දී ඇත්තේ සැත්කම් සිදුකිරීම සඳහා එම රෝගීන්ගේ කැමැත්ත ලබාදෙන ලෙසයි. ඊට හේතු වී ඇත්තේ සිදුකරන සැත්කම් සඳහා ඔහුට වගකීමක් දැරිය නොහැකි බව පවසමින්.\nශල්‍යාගාරයේ සුරක්ෂිතතාවය සොයා බැලීමට ආසාදන පාලන ඒකකයෙන් පරීක්ෂණයක්ද ක්ෂුද්‍රජීවි විශේෂඥයින් විසින් පවත්වා තිබෙනවා. කෙසේ වෙතත්, රෝහල් ආරංචි මාර්ග සඳහන් කළේ එම පරීක්ෂණ මගින් සිදුකළ තොරතුරු අසාමාන්‍ය බැවින් ඉදිරි දිනයකදී යළි පරීක්ෂණයක් සිදුකරන බවයි.\nඒකකයේ ඇති ශල්‍යාගාරයේ සිදුකරන වෙනත් සැත්කම් නිසා මෙම විෂබීජ පැතිරයාමේ අවදානමක් පවතින බැවින් හෘද සැත්කම් කිරීම අනතුරුදායක බව පවසමින් විශේෂඥ ශල්‍ය වෛද්‍ය නාමල් ගමගේද මීට සති කිහිපයකට පෙර සැත්කම්වලින් ඉවත් වී ඇති බවයි රෝහල් ආරංචි මාර්ග වැඩිදුරටත් සඳහන් කළේ. ඒ අනුව රෝගීන්ගේ කැමැත්ත මත සැත්කම් සිදුකරන බවයි වාර්තා වන්නේ.\nමේ සම්බන්ධයෙන් හිරු ප්‍රවෘත්ති අංශය සෞඛ්‍ය අමාත්‍යාංශයෙන්ද විමසීමක් කළ අතර, එහි ජ්‍යෙෂ්ඨ නිලධාරියෙකු කියා සිටියේ ඉදිරියේදී මේ පිළිබඳව සොයා බැලීමට කටයුතු කරන බවයි.",
       "URL": "https://www.hirunews.lk/122754/කරාපිටියේ-හදවත්-නවතී",
       "Category": "Local News",
       "Parent URL": "https://www.hirunews.lk/local-news.php?pageID=5235"
}