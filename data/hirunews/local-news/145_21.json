{
       "Source": "hirunews",
       "Timestamp": "Friday, 28 July 2023 - 8:59",
       "Headline": "ලේඛන පිටපත් සපා කා විනාශ කළ නීතිඥවරිය අත්අඩංගුවට",
       "News Content": "කැකිරාව දිසා මහේස්ත්‍රාත් අධිකරණයේ විභාග වෙමින් පැවැති ඉඩම් නඩුවකට අදාලව ලේඛනාගාරයේ තිබූ ලිපිගොනුවක ඇතුළත්ව තිබූ ලේඛන පිටපත් දෙකක් ඉරා සපා කා විනාශ කල බව කියන නීතිඥවරියක කැකිරාව පොලිස් ස්ථානය මගින් අද(27) අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ කැකිරාව දිසා මහේස්ත්‍රාත් අධිකරණයේ නඩු කටයුතු වෙනුවෙන් පෙනී සිටින නීතිඥවරියක් බවයි ාප වාර්තාකරු සඳහන් කර සිටියේ.\nඅද(27) දිනයේ අධිකරණයේ නඩු කටයුතු සිදුවෙමින් පැවැති කාලය තුලදී ඇය අධිකරණ ලේකණාගාරයේ තිබු ඉඩම් නඩුවකට අදාල නඩු ගොනුවේ තිබූ ලේඛන දෙකක් එම ගොනුවෙන් ඉරා ගෙන එම ස්ථානයේදීම සපා කා විනාශ කර ඇති බවයි පොලීසිය පවසන්නේ.\nසිද්ධිය සම්බන්ධයෙන් එම අවස්ථාවේ ලේඛනාගාරයේ රාජකාරියේ නිරතව සිටි අධිකරණ කාර්ය මණ්ඩලයේ නිලධාරීන් හා නිලධාරිණියන් විසින් අධිකරණයේ රෙජිස්ටාර්වරයාට ඒ සම්බන්ධයෙන් දැනුම්දිමට පියවර ගෙන තිබෙන බවයි වාර්තා වෙන්නේ.\nඑම අවස්ථාවේ අධිකරණ භූමියේ රාජකාරියේ නිරතව සිටි පොලිස් නිලධාරිනියන් විසින් සැකකාර නීතීඥවරිය පරික්ෂාවට ලක් කර ඇති අතර එහිදී ඇය විසින් සපා විනාශ කර තිබූ ලේඛන කොටස් කිහිපයක් ද සොයාගත් බවයි පොලීසිය ප්‍රකාශකර සිටියේ.\nඒ අනුව සැකකාර නීතිඥ වරිය අදාල නඩු භාණ්ඩද සමඟ අත්අඩංගුවට ගැනීමට පොලිසිය කටයුතු කර තිබෙනවා.\nඑම සිද්ධිය සම්බන්ධයෙන් කැකිරාව පොලිස් ස්ථානයට ලැබී ඇති පැමිණිල්ලක් අනුව කැකිරාව පොලිස් ස්ථානය මගින් සිද්දිය සම්බන්ධයෙන් වූ වැඩිදුර විමර්ශණ අරඹා තිබෙන අතර පොලිස් අත්අඩංගුවට ගෙන ඇති සැකකාර නීතිඥවරිය හෙට(28) දිනයේ කැකිරාව දිසාමහේස්ත්‍රාත් අධිකරණය වෙත ඉදිරිපත් කිරීමට නියමිත බවයි පොලිසිය වැඩිදුරටත් ප්‍රකාශකර සිටියේ.",
       "URL": "https://www.hirunews.lk/342785/ලේඛන-පිටපත්-සපා-කා-විනාශ-කළ-නීතිඥවරිය-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=145"
}