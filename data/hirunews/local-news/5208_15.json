{
       "Source": "hirunews",
       "Timestamp": "Friday, 15 January 2016 - 18:23",
       "Headline": "ඉල්ලන් කන්න එපා  රාවණා බලය අනතුරු අඟවයි",
       "News Content": "ථේරවාදී භික්ෂු කථිකාවත් සම්පාදනය කර ලියාපදිංචි කිරීම සඳහා පසුගියදා පාර්ලිමේන්තුවට ඉදිරිපත් කළ පනත් කෙටුම්පත සම්බන්ධයෙන් මේ වන විට සමාජය තුළ දැඩි කතාබහක් ඇතිව තිබෙනවා.\nසිංහල රාවය සංවිධානය කොළඹ අද කැදවා තිබූ මාධ්‍ය හමුවකට එක්වූ එහි සභාපති පූජ්‍ය අක්මීමන දයාරත්න හිමියන් කියා සිටියේ බුද්ධ ශාසනය විනාශ කිරීමේ දැවැන්ත වැඩපිළිවෙලක මූලාරම්භය මෙය බවයි.\nජාතික භික්ෂු පෙරමුණ කැදවා තිබූ මාධ්‍ය හමුවට එක්වෙමින් ඒ පිළිබඳ අදහස් දැක්වූ එහි සභාපති පූජ්‍ය හඳුගල රතනපාල හිමියන් ද අදාළ ක්‍රියාවලිය සම්බන්ධයෙන් දැඩි විරෝධයක් පළ කළා.\nමේ අතර අවිස්සාවේල්ල සීතාඇල්ල ප්‍රදේශයේ පෞද්ගලික වියදමින් ඉදිකරන ලද ජල යෝජනා ක්‍රමයක් විවෘත කිරීමේ අවස්ථාවකට ඊයේ එක්වූ රාවණා බලය සංවිධානයේ කැදවුම්කරු පූජ්‍ය ඉත්තෑකන්දේ සද්ධාතිස්ස හිමියන් ද මෙම නව පනත් කෙටුම්පත පිළිබදව අදහස් පළ කළා.\nඋන්වහන්සේ කියා සිටියේ ආණ්ඩුව සංඝයා වහන්සේලා සමඟ නැති ප්‍රශ්න ඇති කරගෙන ‘‘ඉල්ලන් කෑමට’’ උත්සාහ කරන බවයි.",
       "URL": "https://www.hirunews.lk/124092/ඉල්ලන්-කන්න-එපා-රාවණා-බලය-අනතුරු-අඟවයි",
       "Category": "Local News",
       "Parent URL": "https://www.hirunews.lk/local-news.php?pageID=5208"
}