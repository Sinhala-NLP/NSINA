{
       "Source": "hirunews",
       "Timestamp": "Sunday, 31 July 2022 - 17:37",
       "Headline": "බස්නාහිරට හෙට සිට විශේෂ පාසල් බස් රථ සේවාවක්",
       "News Content": "ඉන්ධන අර්බුදය හමුවේ ප්‍රවාහන ගැටලුවලට මුහුණදෙන පාසල් සිසුන් සහ ගුරුවරුන් වෙනුවෙන් හෙට නව පාසල් බස් රථ සේවාවක් ආරම්භ කෙරෙනවා.\nජාතික ගමනානමන කොමිෂන් සභාවේ අධ්‍යක්ෂ ආචාර්ය නිලාන් මිරැන්ඩා සඳහන් කළේ නව සේවාව සඳහා බස් රථ 40 ක් පමණ යෙදවීමට සැළසුම් කර ඇති බවයි.\nපාසල් දරුවන්ගෙන් අයකරනුයේ සාමාන්‍ය බස් ගාස්තුව පමණයි.\nකොළඹ පිහිටි ප්‍රධාන පාසල් සහ ගම්පහ, කලුතර, හොරණ, මහරගම ප්‍රදේශවල පිහිටි ප්‍රධාන පාසල්වල දරුවන්ගේ ගමන් පහසුව සඳහා මෙම ව්‍යාපෘතිය ක්‍රියාත්මක වනවා.\nබස් රථ උදෑසන 7.30 පෙර පාසල වෙත ළඟා වන අතර ප.ව 1.30 සිට පාසල් අසලින් පිටත් වීමටයි සැලසුම් කර ඇත්තේ.\nමෙම සේවයට අනුබද්ධ බස් රථ සඳහා ඉන්ධන සැපයීමේ ක්‍රමවත් වැඩ පිළිවලක් ක්‍රියාත්මක කෙරෙන අතර මුල් අදියර බස්නාහිර පළාතට සීමා කර තිබෙනවා.\nවැඩසටහනට ලැබෙන ප්‍රතිචාර හා ඉල්ලීම් අනුව බස් රථ සංඛ්‍යාව වැඩි කිරීමට සහ සේවාව දීප ව්‍යාප්තව ක්‍රියාත්මක කිරීමට බලාපොරොත්තු වන අතර මීට අමතරව සිසු සැරිය සේවාව ද ක්‍රියාත්මකයි.\nපැය 24 පුරාම ක්‍රියාත්මක 1955 ක්ෂණික දුරකථන අංකයෙන් සහ ජාතික ගමනාගමන කොමිෂන් සභාවේ වෙබ් අඩවියට පිවිසීමෙන් සේවාව පිළිබඳ තොරතුරු ලබාගත හැකියි.",
       "URL": "https://www.hirunews.lk/311505/බස්නාහිරට-හෙට-සිට-විශේෂ-පාසල්-බස්-රථ-සේවාවක්",
       "Category": "Local News",
       "Parent URL": "https://www.hirunews.lk/local-news.php?pageID=977"
}