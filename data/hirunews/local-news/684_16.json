{
       "Source": "hirunews",
       "Timestamp": "Tuesday, 06 December 2022 - 14:13",
       "Headline": "ෂැගී සොයා ගත් ඝාතනයේ සුළමුල",
       "News Content": "දිවුලපැලැස්ස, වැව්පිටිය ප්‍රදේශයේ දී පසුගිය 04 වැනිදා ගවයින් රැගෙන ඒමට ගොස් සිටිය දී පුද්ගලයෙකු අතුරුදන් වී තිබෙනවා.\nපසුව සිද්ධිය පිළිබඳව ඔහුගේ බිරිඳ දිවුලපැලැස්ස පොලිසිය දැනුවත් කර තිබුණා.\nඒ අනුවයි පොලිසිය විමර්ශන ආරම්භ කළේ.\nඅනතුරුව ඊයේ (05) දිනයේ දී ප්‍රදේශවාසීන් විසින් දික්පිටිය කැලෑ ප්‍රදේශයේ දී අතුරුදන් වූ පුද්ගලයාගේ මෘත දේහය සොයා ගෙන තිබෙනවා.\nපොලිසිය පවසන්නේ එම ස්ථානයේ තිබී එම පුද්ගලයාට පහර දී ඝාතනය කළා යැයි සැකකෙරෙන මුගුරක් හා ගලක් ද සොයා ගත් බවයි.\nමිය ගිය පුද්ගලයා වයස අවුරුදු 44ක අලුයටවල, හෙබරව ප්‍රදේශයේ පදිංචිකරුවෙක්.\nපසුව හසලක පොලිසිය එහි නිල සුනඛ අංශයේ ෂැගී නැමැති සුනඛයා යොදා ගනිමින් අපරාධය සිදු වූ ස්ථානයේ තිබී සොයා ගන්නා ලද මුගුරෙන් ලබා ගත් ඉව ඔස්සේ ගොස් සැකකරුවෙක් අත් අඩංගුවට ගත්තා.\nඅත් අඩංගුවට ගත් සැකකරු මිය ගිය පුද්ගලයාගේම සහෝදරයෙකු වන අතර ඔහු ද එම ප්‍රදේශයේම පදිංචිකරුවෙක්.",
       "URL": "https://www.hirunews.lk/322093/ෂැගී-සොයා-ගත්-ඝාතනයේ-සුළමුල",
       "Category": "Local News",
       "Parent URL": "https://www.hirunews.lk/local-news.php?pageID=684"
}