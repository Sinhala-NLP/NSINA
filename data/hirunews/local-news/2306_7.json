{
       "Source": "hirunews",
       "Timestamp": "Saturday, 28 November 2020 - 19:26",
       "Headline": "සිංහලේ අපි ජාතික සංවිධානය අනවසර ගව ගාල් බලන්න යයි (වීඩියෝ)",
       "News Content": "පසුගිය දින කිහිපය තුළ සංවාදයට ලක්වූ පොළොන්නරුව ජල ගැලුම් නිම්න ජාතික වනෝද්‍යානයේ ඇති අනවසර ගවගාල් පිළිබඳව සොයාබැලීමට සිංහලේ අපි ජාතික සංවිධානයේ සභාපති පූජ්‍ය ජඹුරේවෙල චන්දරතන හිමියන් ඇතුලු පිරිසක් අද (28) එහි ගොස් තිබුණා.\nඅනවසර ගවගාල් ඉවත් කිරීමට ලබාදී ඇති අධිකරණ නියෝග, දේශපාලන බලපෑම් මත ක්‍රියාත්මක නොකර සිටින බවටයි එහිදී හෙළිවී ඇත්තේ.\nපොළොන්නරුව ජල ගැලුම් නිම්න ජාතික වනෝද්‍යානයේ සංවේදී කලාපයක වගා කටයුතු කිරීම, කිරි ගවයන්ට තෘණ ආහාර ගැනීම සඳහා ඉඩ ලබාදීම මෙන්ම වසා දමා ඇති වනජීවී කලාපය මැද පිහිටි මාර්ගයක් විවෘත කර දෙන ලෙස ජනතාව මීට පෙර ඉල්ලීම් කර තිබුණා.\nඒ අනුව එම ඉල්ලීම් සම්බන්ධයෙන් සොයාබැලීම සඳහා විෂයභාර රාජ්‍ය අමාත්‍ය විමලවීර දිසානායක ඇතුලු පිරිසක් පසුගිය 25 වනදා එම ප්‍රදේශයට ගොස් තිබූ අතර ගොවීන්ගේ ඉල්ලීමට වනජීවී නිලධාරීන් එකඟ නොවීම හේතුවෙන් අමාත්‍යවරයා හා නිලධාරීන් අතර උණුසුම් තත්වයක් ද හටගත්තා.\nවනජීවී රාජ්‍ය අමාත්‍යවරයාගේ ක්‍රියාකලාපයට විරෝධය පළ කරමින් දිවයින පුරා වනජීවි නිලධාරීන් ඊයේ (27) සංකේත වර්ජනයක්ද නිරත වුණා.",
       "URL": "https://www.hirunews.lk/255828/සිංහලේ-අපි-ජාතික-සංවිධානය-අනවසර-ගව-ගාල්-බලන්න-යයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2306"
}