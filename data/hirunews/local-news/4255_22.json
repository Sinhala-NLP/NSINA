{
       "Source": "hirunews",
       "Timestamp": "Tuesday, 24 October 2017 - 14:37",
       "Headline": "පදවියේ චණ්ඩිකම් පෑ දැවැන්තයා කොටුවෙයි",
       "News Content": "පදවිය ප්‍රදේශයේ නිවාස 59කට අලාභහානි සිදුකළ වන අලියා අද (24) අලුයම ගුවන් හමුදාවේ පශු වෛද්‍යවරුන්ගේ සහයෝගයෙන් අල්ලාගත් බව අනුරාධපුර සහකාර වනජීවී අධ්‍යක්ෂක ඩබ්.එස්.වේරගම පවසනවා.\nඊයේ (23) සවස 5.30ට පමණ අලියා ඇල්ලීමේ මෙහෙයුම ආරම්භ කර ඇති අතර එම ප්‍රදේශයේ නිවාසයකට අද අලුයමද පැමිණ අලාභහානි කිරීමේදී කොටුකරගෙන බෝගහවැව අලුත්හල්මිල්ලෑව රත්මලේ මාර්ගයේ කැළෑ කුටියකට ගෙන ගොස් නිර්වින්දනය කර තිබෙනවා.\nඅද (24) රාත්‍රියේ අලියා හොරොව්පතාන අලි සුරැකුම් මධ්‍යස්ථානය වෙත රැගෙනයාමට කටයුතු කරන බවයි වාර්තා වන්නේ.\nකැබිතිගොල්ලෑව සහ හොරොව්පතාන යන ප්‍රදේශවලද නිවාස 100කට අධික ප්‍රමාණයකට මෙම සත්වයා හානි කර තිබුණා.\nසිරුර පුරා කබර ඇති බැවින් ගම්වැසියන් විසින් මෙම අලියා හඳුන්වනු ලැබුවේ කබර අලියා ලෙසයි.\nමෙතෙක් කලක් අලියා අල්ලා ගැනීමට නොහැකි වූයේ වනජීවී පශු වෛද්‍ය නිළධාරීන්ගේ අකුරට වැඩ කිරීමේ ක්‍රියාපටිපාටිය හේතුවෙන් බවයි ප්‍රදේශවාසීන් චෝදනා කරන්නේ.\nපදවිය - පියදාස සමරවීර",
       "URL": "https://www.hirunews.lk/174306/පදවියේ-චණ්ඩිකම්-පෑ-දැවැන්තයා-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=4255"
}