{
       "Source": "hirunews",
       "Timestamp": "Wednesday, 23 November 2022 - 13:12",
       "Headline": "පාසල් අවට බුද්ධි අංශය යෙදවෙයි",
       "News Content": "පාසල් ළමයින්ට මත්ද්‍රව්‍ය බෙදාහරින්නන් සොයා පාසල් අවට පොලිස් බුද්ධි අංශ නිලධාරීන් යොදවා ඇති බව පොලිස් මාධ්‍ය ප්‍රකාශක නීතීඥ නිහාල් තල්දූව ප්‍රකාශ කළා.\nඒ පසුගිය දින කිහිපයේ ප්‍රදේශ කිහිපයකින් මත් කරල් සහ මත්පෙති හමුවීමේ සිද්ධීන් මුල් කරගනිමින්.\nපෙරේදා පාසල් ළමයින් ඉලක්ක කරගනිමින් දීර්ඝ කාලයක් තිස්සේ මත්කරල් බෙදූ උපකාරක පංති ගුරුවරයෙකු කළුතර දකුණ ප්‍රදේශයේ දී පොලිස් විශේෂ කාර්ය බලකාය අත්අඩංගුවට ගත් අතර, එහි දී සැකකරු සන්තකයේ තිබී තහනම් උත්තේජක ඖෂධ සහ මත් කරල් 1299ක් සොයා ගනු ලැබුවා.\nඑමෙන්ම ඊයේ මෝදර සහ කළුබෝවිල ප්‍රදේශවල සිදු කළ වැටලීමක දී මත්කරල් 76,770ක් සමඟ සැකකරුවෙකු අත්අඩංගුවට ගනු ලැබුවේ කොළඹ උතුර අපරාධ විමර්ශණ කොට්ඨාශය විසින්.\nමේ අනුව මෙවැනි මත්ද්‍රව්‍ය බෙදාහරින පුද්ගලයින් අත්අඩංගුවට ගැනීම සඳහා පාසල් ඉලක්ක කරගනිමින් මෙහෙයුමක් ආරම්භ කර ඇති බවයි පොලිස් මාධ්‍ය ප්‍රකාශකවරයා වැඩිදුරටත් සඳහන් කළේ.\nමේ අතර, වසර හතරක කාලයක් මත්ද්‍රව්‍ය වැටලීම් සඳහා එක්වූ ගාල්ල පොලිස් නිල සුනඛ කොට්ඨාසයේ සිටි ලිස්ටා නැමති සුනඛයා අද අලුයම මියගිය අතර, එම සත්වයා හෙරොයින්, අයිස් ඇතුලු සඟවා තිබෙන මත්ද්‍රව්‍ය සොයාගැනීමේ වැටලීම් දහසකට පමණ එක්ව තිබෙනවා.",
       "URL": "https://www.hirunews.lk/321074/පාසල්-අවට-බුද්ධි-අංශය-යෙදවෙයි",
       "Category": "Local News",
       "Parent URL": "https://www.hirunews.lk/local-news.php?pageID=715"
}