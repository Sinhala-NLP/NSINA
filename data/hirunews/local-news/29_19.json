{
       "Source": "hirunews",
       "Timestamp": "Thursday, 14 September 2023 - 20:29",
       "Headline": "බන්ධනාගාරවලට සරම්ප රෝගය පැතිරේ",
       "News Content": "බන්ධනාගාර තුළ දැනට පැතිර යන සරම්ප රෝගය කඩිනමින් පාලනය නොකළහොත් ඉතා දරුණු තත්ත්වයක් ඉදිරියේ දී ඇතිවිය හැකි බව සෞඛ්‍ය අමාත්‍යාංශය බන්ධනාගාර දෙපාර්තමේන්තුවට දැනුම් දී තිබෙනවා.\nඑබැවින් බන්ධනාගාර නිලධාරින් සහ රැදවියන් කඩිනමින් එන්නත්කරණයට ලක් කරන ලෙසයි සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධණ බන්ධනාගාර කොමසාරිස්වරයා වෙත ලිපියකින් දැනුම් දී ඇත්තේ.\nපසුගිය සති කිහිපයේ කොළඹ රිමාන්ඩ් සහ වැලිකඩ බන්ධනාගාර තුල සරම්ප ව්‍යාප්තිය ඉහළ ගොස් ඇති අතර රෝගය වැළදුනු රැදවියන් සහ නිලධාරින් 20කට ආසන්න ප්‍රමාණයක් හමු වී තිබෙනවා.\nකෙසේ වෙතත්, රැදවියන් සහ නිලධාරින් එන්නත් ලබා ගැනීම සියයට 25ක පමණ අවම මට්ටමක පවතින බවයි වාර්තා වන්නේ.\nමේ නිසා සරම්ප රෝගය බාහිර සමාජයට ව්‍යාප්ත වීමේ අවදානයක් පවතින අතර නිලධාරින් සහ රැදවියන් කඩිනමින් එන්නත්කරණයට ලක් කිරීම බන්ධනාගාර දෙපාර්තමේන්තුවේ වගකීම බවයි සෞඛ්‍ය සේවා අධ්‍යක්ෂ ජෙනරාල්වරයා පෙන්වා දී තිබෙන්නේ.",
       "URL": "https://www.hirunews.lk/348287/බන්ධනාගාරවලට-සරම්ප-රෝගය-පැතිරේ",
       "Category": "Local News",
       "Parent URL": "https://www.hirunews.lk/local-news.php?pageID=29"
}