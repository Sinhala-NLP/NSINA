{
       "Source": "hirunews",
       "Timestamp": "Sunday, 20 March 2016 - 12:42",
       "Headline": "පෞද්ගලික ඩීසල් බලාගාර තුනක් මිලට ගැනීමට රජය සැරසේ",
       "News Content": "ඉදිරියේදී ඇතිවිය හැකි විදුලිබල අවශ්‍යතාවන්ට සරිලන පරිදි පෞද්ගලික අංශයේ තාප විදුලිබලාගාර කිහිපයක් රජයට පවරා ගැනීමට සැළසුම් කර ඇති බව විදුලිබල හා පුනර්ජනනීය බලශක්ති අමාත්‍යාංශයේ ලේකම් සුරේන් බටගොඩ පවසනවා.\nමූලික වශයෙන් එහිදී බලාගාර තුනක් මිලදී ගැනීම පිළිබඳවයි අමාත්‍යාංශයේ අවධානය යොමුවී ඇත්තේ.\nමෙගාවොට් 100 ක ධාරිතාවක් සහිත පුත්තලමේ හෙලධනවි තාප බලාගාරය, මෙගාවොට් 100 ක ඇඹිලිපිටිය බලාගාරය සහ මෙගාවොට් 60 ක ධාරිතාව සහිත මාතර ඒස් බලාගාරය මෙලෙස හදිසි පියවරක් ලෙස රජය මගින් මිලදී ගැනීමට සැළසුම් කර ඇති බලාගාර තුනයි.\nඅදාළ බලාගාර මිලදීගැනීම සඳහා අමාත්‍ය මණ්ඩල පත්‍රිකාවක් ඉදිරි සතියේදී ඉදිරිපත් කිරීමට නියමිත බවයි අමාත්‍යාංශ ලේකම්වරයා සඳහන් කළේ.\nමේ අතර විදුලිබල මණ්ඩල ඉංජිනේරු සංගමයේ සභාපති අතුල වන්නිආරච්චි ප්‍රකාශ කළේ මෙම ඞීසල් බලාගාර පසුගිය වසරේදී මීට වඩා අඩු මිලකට මිලදීගැනීමට හැකියාව තිබූ බවයි.\nඑහෙත් මහජන උපයෝගීතා කොමිසම මැදිහත් නොවීම නිසා එය සිදුකළ නොහැකිවූ බව ඔහු සඳහන් කළා.\nඑමෙන්ම තාක්ෂණික හේතූන් මත ඇඹිලිපිටිය බලාගාරය මිලදීගැනීම තම සංගමය නිර්දේශ නොකරන බවත් ඔහු කියා සිටියා.\nඉදිරියේ ඇතිවිය හැකි නියං තත්ත්වයකදී ජල විදුලි නිෂ්පාදනය අඩාල වූ විට එවැනි බලාගාර ජාතික පද්ධතියේ සැපයුම් අඛණ්ඩව පවත්වාගැනීමට වැදගත් වන බවයි ඉංජිනේරු සංගම් සභාපති අතුල වන්නිආරච්චි වැඩිදුරටත් සඳහන් කළේ.",
       "URL": "https://www.hirunews.lk/128937/පෞද්ගලික-ඩීසල්-බලාගාර-තුනක්-මිලට-ගැනීමට-රජය-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=5123"
}