{
       "Source": "hirunews",
       "Timestamp": "Thursday, 09 June 2016 - 19:27",
       "Headline": "තාජුඩීන්ගේ ඝාතනය ගැන හෙට පාපොච්ඡාරණයක්",
       "News Content": "රගර් ක්‍රීඩක වසීම් තාජුඩීන්ගේ ඝාතනය සම්බන්ධයෙන් නාරාහේන්පිට පොලිසියේ අපරාධ අංශයේ හිටපු ස්ථානාධිපති සුමිත් චම්පිකට හෙට දිනයේ පාපොච්චාරණයක් කිරීමට කොළඹ අතිරේක මහේස්ත්‍රාත් නිශාන්ත පීරිස් මහතා අද අවසර ලබාදුන්නා.\nඒල මීට අදාළ නඩුව අද පෙරවරුවේ අලුත්කඩේ මහේස්ත්‍රාත් අධිකරණයේදී යළි කැඳවූ අවස්ථාවේදීයි.\nමේ අතර ඝාතනය සම්බන්ධයෙන් අත්අඩංගුවට ගෙන දැනට රක්ෂිත බන්ධනාගාර ගතකර සිටින බස්නාහිර පළාත භාර හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ සුමිත් චම්පික යළි රක්ෂිත බන්ධනාගාරගත කෙරුණා.\nරක්ෂිත බන්ධනාගාර ගතකර සිටින බස්නාහිර පළාත භාර හිටපු ජ්‍යෙෂ්ඨ නියෝජ්‍ය පොලිස්පති අනුර සේනානායක සහ නාරාහේන්පිට පොලීසියේ අපරාධ අංශයේ හිටපු ස්ථානාධිපති සුමිත් චම්පික අද අධිකරණයට ඉදිරිපත් කෙරුණා.\nඑහිදී අනුර සේනානායක වෙනුවෙන් පෙනී සිටි නීතීඥවරයා ඉල්ලා සිටියේ තම සේවාදායකයා වකුගඩු සම්බන්ධ රෝගයකින් පෙළෙන බැවින් ඔහු ඇප මත මුදාහරින ලෙසයි.\nකෙසේවෙතත් මෙම සැකකරු වසීම් තාජුඩීන්ගේ මරණයට අදාළ පරීක්ෂණ කටයුතුවලට බලපෑම් සිදුකළ බව පැවසූ රජයේ නීතීඥවරයා ඊට විරෝධය පළ කළේල සැකකරුවට ඇප නියම කළහොත් පරීක්ෂණ කටයුතුවලට බාධා සිදුවිය හැකි බව පවසමින්.\nකරුණු සලකාබැලූ කොළඹ අතිරේක මහේස්ත්‍රාත් නිශාන්ත පීරිස් මහතා සැකකරුවන් දෙදෙනා මේ මස 23 වැනිදා දක්වා යළි රක්ෂිත බන්ධනාගාරගත කිරීමට නියෝග කළා.",
       "URL": "https://www.hirunews.lk/135164/තාජුඩීන්ගේ-ඝාතනය-ගැන-හෙට-පාපොච්ඡාරණයක්",
       "Category": "Local News",
       "Parent URL": "https://www.hirunews.lk/local-news.php?pageID=5012"
}