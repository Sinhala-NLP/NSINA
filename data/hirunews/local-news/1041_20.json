{
       "Source": "hirunews",
       "Timestamp": "Wednesday, 06 July 2022 - 23:27",
       "Headline": "ලොවක් රස කළ සිලෝන් ටී ඉන්ධන අර්බුදයෙන් දියවී යාවි ද ? (වීඩියෝ)",
       "News Content": "වර්තමානයේ අප රටේ විශාලතම අපනයන කර්මාන්තය වන්නේ ඇඟලුම් කර්මාන්තයයි.\nඑහෙත් තේ කර්මාන්තය ද විශාල වශයෙන් මෙරටට විදේශ විනිමය උපයා ගැනීමට ඉවහල්ව තිබෙනවා.\nනමුත් වත්මන් ඉන්ධන අර්බුදය හමුවේ ලොවක් රස ගැන්වූ මෙරට තේ කර්මාන්තය මුහුණ දී ඇත්තේ දැඩි අර්බුදයකටයි.\nමෙරට තේවල රසය හා සුවඳ සඳහා ලෝකයේ ඇත්තේ ඉතාමත් ඉහළ පිළිගැනීමක්.\nනුවරඑළිය, ඌව, රුහුණ ආදී භූගෝලීය කලාප වල වැවෙන තේ වල ඇති විශේෂිත රසය, සුවඳ හා පැහැය අනුව එම තේ සුවිශේෂ වර්ගයේ තේ ලෙස වෙළඳපලේ අලෙවි කිරීමට නීත්‍යනුකූල රාමුවක් සකස් කර තිබෙනවා.\nමෙරට මුළු තේ නිෂ්පාදනය 61%ක් පහත්බිම් ආශ්‍රිතව සහ 22%ක් උස්බිම් ආශ්‍රිතව සිදු කෙරෙනවා.\nඑහිදී 71%ක් කුඩා තේ වතු හිමියන්ද 28%ක් වතු හිමියන් විසින්ද නිෂ්පාදනය කරනු ලබනවා.\nතේ ඇතුළු මෙරට ප්‍රධාන අපනයන බෝග වගා කරන මෙරට ඉඩම් ප්‍රමාණය හෙක්ටයාර් 1,15,000ක් පමණ වනවා.\nඊට විවිධාකාරයෙන් සම්බන්ධ වී තම ජිවනෝපාය සරි කර ගන්නවුන් සංඛ්‍යාව ද දස ලක්ෂයකට අධිකයි.\nශ්‍රී ලංකාවේ වාර්ෂික තේ නිෂ්පාදනය කිලෝ මිලියන 330ක් පමණ වන අතර එයින් කිලෝ මිලියන 323ක් පමණ ලොව පුරා රටවල් රැසකට අපනයනය කරනු ලබනවා.\nකෙසේ වෙතත් මේ වන විට රටටම බලපා ඇති ඉන්ධන අර්බුදයත් සමඟ මෙම කර්මාන්තයේ නියැලී සිටින මිලියන 2.5ක් පමණ සේවකයින් පිරිස පත්ව ඇත්තේ දැඩි අපහසුතාවකටයි.\nතේ අපනයනයෙන් වාර්ෂිකව මෙරට ලබන ආදායම ඩොලර් බිලියන 1.5ක් පමණ වන අතර අපනයනකරුවන් පෙන්වා දෙන්නේ ඉන්ධන අර්බුදයෙන් ඊට දැඩි බලපෑම් එල්ලව ඇති බවයි.",
       "URL": "https://www.hirunews.lk/309267/ලොවක්-රස-කළ-සිලෝන්-ටී-ඉන්ධන-අර්බුදයෙන්-දියවී-යාවි-ද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1041"
}