{
       "Source": "hirunews",
       "Timestamp": "Friday, 22 January 2016 - 8:33",
       "Headline": "නව ඉන්දු ලංකා ගිවිසුමෙන් මෙරට රැකියා වෙළඳපොල අවදානමක",
       "News Content": "ඉන්දු ශ්‍රී ලංකා නව ආර්ථික සහයෝගීතා ගිවිසුම පිළිබඳව ඊයේ (20) පැවති මාධ්‍ය හමු කිහිපයකදී අදහස් පළවුණා.\nඒකාබද්ධ විපක්ෂය ඊයේ සංවිධාන කර තිබූ මාධ්‍ය හමුවට එක්වෙමින් ශ්‍රී ලංකා නිදහස් පක්ෂ පාර්ලිමේන්තු මන්ත්‍රී දිලූම් අමුණුගම කියා සිටියේ මෙය ශ්‍රී ලංකාවට සියයට සීයයක් අවාසිදායක ගිවිසුමක් වන අතර මේ  හරහා ලංකාවේ රැකියා වෙළඳපොලට දැඩි බලපෑමක් එල්ල වන බවයි.\nජාතික නිදහස් පෙරමුණේ නව පක්ෂ කාර්යාලය විවෘත කිරීමේ උත්සවයට ඊයේ එක්වෙමින් එහි නායක පාර්ලිමේන්තු මන්ත්‍රී විමල් වීරවංශද මෙම ගිවිසුම සම්බන්ධයෙන් අදහස් පළ කළා.\nඑහිදී   මන්ත්‍රීවරයා කියා සිටියේ අත්සන් කිරීමට නියමිත මෙම ගිවිසුමේ අවසාන කෙළවර ශ්‍රී ලංකාව ඉන්දියාවේ 26 වන ප්‍රාන්තය වීම බවයි.\nකෙසේ වෙතත් පසුගියදා පැවති මාධ්‍ය හමුවකට එක්වෙමින් සංවර්ධන උපාය මාර්ග හා ජාත්‍යන්තර වෙළඳ අමාත්‍ය මලික් සමරවික්‍රම කියා සිටියේ බිලියන 1යි දසම 2ක් ඉක්මවූ ජනගහණයක් වෙසෙන ඉන්දියාව සමඟ පරිපූර්ණ නිදහස් වෙළඳ ගිවිසුමකට එළඹීම ශ්‍රී ලංකාවට වාසිදායක වනු ඇති බවයි.\nඑමෙන්ම ලබන ජූනි මාසය වනවිට එම ගිවිසුමට අත්සන් කිරීමට සූදානම් බවද අමාත්‍යවරයා වැඩිදුරටත් කියා සිටියා.",
       "URL": "https://www.hirunews.lk/124493/නව-ඉන්දු-ලංකා-ගිවිසුමෙන්-මෙරට-රැකියා-වෙළඳපොල-අවදානමක",
       "Category": "Local News",
       "Parent URL": "https://www.hirunews.lk/local-news.php?pageID=5200"
}