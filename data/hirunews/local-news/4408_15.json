{
       "Source": "hirunews",
       "Timestamp": "Saturday, 22 July 2017 - 20:14",
       "Headline": "අඩි 100 පාර නිසා අහිමි වූ  ඉඩම්වලට වන්දි ඉල්ලා උපවාස කළ තවත් පිරිසක් රෝහලට",
       "News Content": "හම්බන්තොට - සූරියවැව - අඩි 100 මාර්ගය පුළුල් කිරීමේදී අහිමි වූ නිවාස හා දේපළ වෙනුවෙන් වන්දි ලබාදෙන ලෙස ඉල්ලා මාරාන්තික උපවාසයේ නිරත වූ තවත් සිව් දෙනෙකු අද රෝහල් ගතකර තිබෙනවා.\nකෙසේ වෙතත් ඔවුන් රෝහල් ගත කිරීමත් සමග අද පස්වරුවේ තවත් පිරිසක් එම ස්ථානයේදී මාරාන්තික උපවාසයට එක්වුණා.\nඅඩි 100 මාර්ගය පුළුල් කිරීමේදී අහිමි වූ නිවාස හා දේපළ වෙනුවෙන් වන්දි ලබා නොදීමට එරෙහිව ප්‍රදේශවාසීන් විරෝධතාවක් ආරම්භ කළේ පසුගිය 17 වැනිදායි.\nබලධාරීන්ගෙන් ඊට නිසි ප්‍රතිචාර නොලැබීම හේතුවෙන් ඔවුන් අතරින් 10 දෙනෙකු මාරාන්තික උපවාසයක් ආරම්භ කළා.\nකෙසේ වෙතත්, උපවාසයේ නිරත පිරිස අතරින් පස්දෙනෙකුගේ සෞඛ්‍ය තත්ත්වය පිරිහීම හේතුවෙන් ඊයේ සූරියවැව මූලික රෝහලට ඇතුළත් කෙරුණා.\nමේ අතර අද අලුයම 3 ට පමණ උපවාසයේ නිරතව සිටි පිරිසෙන් දෙදෙනෙකු සූරියවැව මූලික රෝහලට ඇතුළත් කෙරුණේ සෞඛ්‍ය තත්ත්වය අයහපත් වීම හේතුවෙන්.\nඅද පස්වරුවේදී උපවාසයේ නිරත තවත් දෙදෙනෙකු සූරියවැව මූලික රෝහලට ඇතුළත් කෙරුණා.",
       "URL": "https://www.hirunews.lk/166537/අඩි-100-පාර-නිසා-අහිමි-වූ-ඉඩම්වලට-වන්දි-ඉල්ලා-උපවාස-කළ-තවත්-පිරිසක්-රෝහලට",
       "Category": "Local News",
       "Parent URL": "https://www.hirunews.lk/local-news.php?pageID=4408"
}