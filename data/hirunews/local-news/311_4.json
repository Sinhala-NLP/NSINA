{
       "Source": "hirunews",
       "Timestamp": "Sunday, 28 May 2023 - 19:11",
       "Headline": "අනිද්දා මධ්‍යම රාත්‍රියේ සිට ඉන්ධන කෝටාව ඉහළට - යතුරුපැදියේ සහ ත්‍රිරෝද රථයේ කෝටාව දෙගුණ වෙයි",
       "News Content": "එළැඹෙන අඟහරුවාදා මධ්‍යම රාත්‍රියේ සිට ක්‍රියාත්මක වන පරිදි දැනට ලබාදෙන ඉන්ධන කෝටාව ඉහළ නැංවීමට පියවර ගෙන තිබෙනවා.\nවිදුලිබල හා බලශක්ති අමාත්‍ය කංචන විජේසේකර ට්විටර් පණිවුඩයක් නිකුත් කරමින් සඳහන් කළේ යතුරුපැදියකට සහ ත්‍රීරෝද රථයකට ලබාදෙන ඉන්ධන කෝටාව ලීටර 14 දක්වා ඉහළ දමා ඇති බවයි.\nමීට පෙර යතුරුපැදියක් සඳහා ලීටර් 7 ක් සහ ත්‍රීරෝද රථයක් සඳහා ලීටර් 08 ක් ලබාදී තිබුණා.\nඑමෙන්ම ලියාපදිංචි ත්‍රිරෝද රථ සඳහා ලබාදී තිබූ ඉන්ධන කෝටාවද ලීටර් 15 සිට ලීටර් 22 දක්වා ඉහළ දමා ඇති බවයි විෂය භාර අමාත්‍යවරයා නිකුත් කළ ට්විටර් පණිවුඩයේ දැක්වෙන්නේ.\nඑමෙන්ම බස් රථ සඳහා ලබාදී තිබූ ඉන්ධන කෝටාව ලීටර් 125 දක්වා ඉහළ නැංවීමටයි පියවර ගෙන තිබුණේ.\nබස් රථ සඳහා මීට පෙර ලීටර් 60 ක ඉන්ධන කෝටාවක් ලබාදීමට රජය කටයුතු කර තිබුණා.\nමීට අමතරව මෝටර් රථ සඳහා ලබාදී තිබූ ඉන්ධන කෝටාවද ලීටර් 30 සිට 40 දක්වා ඉහළ නංවා තිබෙනවා.\nඑමෙන්ම ලොරි රථ සඳහා ලබාදී තිබූ ඉන්ධන කෝටාවද ලීටර් 75 සිට 125 දක්වා ඉහළ නැංවීමටයි පියවර ගෙන ඇත්තේ.\nවෑන් රථ සඳහා ලබාදී තිබූ ඉන්ධන කෝටාව ලීටර් 30 සිට 40 දක්වා ලීටර් 10 කින් ඉහළ නංවා තිබෙනවා.\nවිෂය භාර අමාත්‍ය කංචන විජේසේකර සඳහන් කළේ ඉඩම් වාහන සඳහාද ලබාදී තිබූ ඉන්ධන කෝටාව ලීටර 25 සිට 45 දක්වා ඉහළ නංවා ඇති බවයි.\nමේ අතර සිනොපෙක් සමාගම සම්බන්ධයෙන් පසුගියදා පාර්ලිමේන්තුවේදී සහ ඇතැම් මාධ්‍යවවල පළවූ වාර්තා සම්බන්ධයෙන් විධිමත් පරීක්ෂණයක් පවත්වා සුදුසු නීතිමය සහ විනය කටයුතු සිදුකරන ලෙස විෂය භාර අමාත්‍ය කංචන විජේසේකර කථානායකවරයාගෙන් ඉල්ලීමක් කර තිබෙනවා.\nඑමෙන්ම අදාළ පාර්ශවයන් පාර්ලිමේන්තු වරප්‍රසාද කමිටුවට කැඳවා විධිමත් පරීක්ෂණයක් සිදුකරන ලෙසද අමාත්‍යවරයා කථානායකවරයාගෙන් ඉල්ලා ඇති බව සඳහන්.",
       "URL": "https://www.hirunews.lk/336461/අනිද්දා-මධ්‍යම-රාත්‍රියේ-සිට-ඉන්ධන-කෝටාව-ඉහළට-යතුරුපැදියේ-සහ-ත්‍රිරෝද-රථයේ-කෝටාව-දෙගුණ-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=311"
}