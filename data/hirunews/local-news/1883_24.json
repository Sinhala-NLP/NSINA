{
       "Source": "hirunews",
       "Timestamp": "Tuesday, 15 June 2021 - 13:24",
       "Headline": "ගින්න ඇවිලුවේ වන්දි ගන්නද ? නෞකා කපිතාන්ගේ නීතීඥවරයා අධිකරණයේදී හෙළි කරයි (වීඩියෝ)",
       "News Content": "එක්ස්ප්‍රස් පර්ල් නෞකාවේ ගින්නක් පවතින බව තම සේවා දායකයා විසින් හාබර් මාස්ටර්වරයා දැනුවත් කළ බව  මෙම නෞකාවේ කපිතාන්වරයා වෙනුවෙන් පෙනී සිටි ජනාධිපති නීතීඥ සරත් ජයමාන්න මහාධිකරණය හමුවේ කරුණු දක්වමින් ප්‍රකාශ කර තිබෙනවා.\nඔහු කියා සිටියේ ඒ අනුව ඉකුත් මැයි මස 20 වනදා පස්වරු 4.30 ට පමණ හාබර් මාස්ටර්වරයාගේ නිලධාරීන් කණ්ඩායමක් අදාළ නෞකාවට ගොඩවී පැය එකහමාරක් පමණ එහි රැඳී සිටිමින් ගින්න නිරීක්ෂණය කොට ඇති බවයි.\nඑහෙත් එම නිලධාරීන් ගින්න නිවීමට අවශ්‍ය පියවර කිසිවක් නොගත් බව ජනාධිපති නීතීඥවරයා ප්‍රකාශ කළා.\nඔවුන් එලෙස ගින්න ව්‍යාප්තවීමට ඉඩ හැරියේ අදාළ නෞකාවෙන් වන්දි ලබාගැනීමේ චේතනාවෙන් බවයි නෞකාවේ කපිතාන්වරයා වෙනුවෙන් පෙනී සිටි ජනාධිපති නීතීඥවරයා විවෘත අධිකරණය හමුවේ චෝදනා කළේ.\nගිනිගැනීමට ලක්වූ එක්ස්ප්‍රස් පර්ල් නෞකාවේ රුසියානු ජාතික කපිතාන්වරයා අපරාධ පරීක්ෂණ දෙපාර්තමේන්තුව ඊයේ අත්අඩංගුවට ගෙන අධිකරණයට ඉදිරිපත් කිරීමෙන් පසුව මුදාහැරුණා.\nමේ අතර ගිනිගැනීමට ලක්වූ එක්ස්ප්‍රස් පර්ල් නෞකාව හේතුවෙන් බලපෑමට ලක්වූ මුහුදු ජීවීන් මියයෑමේ දර්ශන තවදුරටත් දක්නට ලැබෙනවා.\nඒ අනුව කොස්ගොඩ වෙරළ තීරයට සහ වැල්ලවත්ත මුහුදු තීරයට මෙලෙස ගොඩගසා තිබූ කැස්බෑ සිරුරු කිහිපයක් අද හමුවුණා.",
       "URL": "https://www.hirunews.lk/274354/ගින්න-ඇවිලුවේ-වන්දි-ගන්නද-නෞකා-කපිතාන්ගේ-නීතීඥවරයා-අධිකරණයේදී-හෙළි-කරයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1883"
}