{
       "Source": "hirunews",
       "Timestamp": "Monday, 11 January 2021 - 14:06",
       "Headline": "මන්ත්‍රීවරුන් 21 දෙනෙකු නිරෝධායනයේ - ඇමති වාසුටත් කොරෝනා",
       "News Content": "ජල සම්පාදන අමාත්‍ය වාසුදේව නානායක්කාරට කොරෝනා වෛරසය ආසාදනය වී තිබෙනවා.\nඅමාත්‍යවරයා පසුගිය අඟහරුවාදා ආරම්භ වූ පාර්ලිමේන්තු සතියේ දින 04 ම පාර්ලිමේන්තුවට පැමිණ ඇති අතර, ඒ හේතුවෙන් සී.සී.ටී.වී. දර්ශන යොදා ගනිමින් ඔහුගේ ආශ්‍රිතයින් හඳුනාගැනීම මේ වනවිට ආරම්භ කර ඇති බවයි පාර්ලිමේන්තු ආරංචි මාර්ග සඳහන් කළේ.\nඑසේම, මීට පෙර අමාත්‍ය දයාසිරි ජයසේකරට සහ පාර්ලිමේන්තු මන්ත්‍රී රවුෆ් හකීම්ට වෛරසය ආසාදනය වී ඇති බව තහවුරු වුණා.\nඑසේම, අග්‍රාමාත්‍යවරයාගේ දේශපාලන කටයුතු සම්බන්ධීකරණ ලේකම් කුමාරසිරි හෙට්ටිගේට ද කොරෝනා වෛරසය ආසාදනය වූ අතර, ඒ අනුව, ඔහුගේ ආශ්‍රිතයන් සහ රවුෆ් හකීම් මන්ත්‍රීවරයාගේ ආශ්‍රිතයින් වූ පාර්ලිමේන්තු මන්ත්‍රීවරුන් 21 දෙනෙකුට නිරෝධායනයට යොමුවන ලෙස උපදෙස් ලබාදී තිබෙනවා.\nඑම පිරිස අතරින් ගයන්ත කරුණාතිලක, තලතා අතුකෝරාල සහ එම්.ඒ.සුමන්දිරන් යන මන්ත්‍රීවරුන්ට කොරෝනා වෛරසය ආසාදනය වී නොමැති බව තහවුරු වී ඇත්තේ ඔවුන්ගේ පී.සී.ආර්. පරීක්ෂණවල ප්‍රතිඵලවලට අනුවයි.\nමේ අතර, ඊයේ (10) දිනයේදී මෙරටින් හඳුනාගත් කොරෝනා ආසාදිතයින් 540 දෙනා අතරින් වැඩිම සංඛ්‍යාව වූ ආසාදිතයින් 217 දෙනෙකු වාර්තා වී තිබුණේ කොළඹ දිස්ත්‍රික්කයෙන්.\nබොරැල්ලෙන් ආසාදිතයින් 69 දෙනෙකු, මට්ටක්කුලියෙන් ආසාදිතයින් විසි දෙදෙනෙකු සහ අවිස්සාවේල්ලෙන් හඳුනාගත් ආසාදිතයින් 21 දෙනෙකු ඒ අතර වනවා.\nඑසේම, ගම්පහ දිස්ත්‍රික්කයෙන් ආසාදිතයින් 85 දෙනෙකු ඊයේ හඳුනාගත් අතර, ඉන් වැඩිම සංඛ්‍යාව වූ 26 දෙනෙකු වාර්තා වී තිබුණේ කටුනායක ප්‍රදේශයෙන්.\nඑසේම, රත්නපුර දිස්ත්‍රික්කයෙන් ඊයේ ආසාදිතයින් 40 දෙනෙකු හඳුනාගෙන තිබෙනවා.\nකොරෝනා දෙවන රැල්ල ආරම්භ වූ ඔක්තෝම්බර් 04 වැනිදා සිට මේ දක්වා ගතවූ කාලය තුළ කොළඹ දිස්ත්‍රික්කයෙන් වාර්තා වූ ආසාදිතයින්ගේ සංඛ්‍යාව මේ වනවිට විසිදහසේ සීමාවට ආසන්න වී තිබෙනවා.\nඑම සංඛ්‍යාව මේ වනවිට දැක්වෙන්නේ 19,980 ක් ලෙසින්.\nඑසේම, කොරෝනා දෙවන රැල්ලට අදාළව ගම්පහ දිස්ත්‍රික්කයෙන් වාර්තා වී ඇති සමස්ත ආසාදිතයින් සංඛ්‍යාවද මේ වනවිට දසදහසේ සීමාව ඉක්මවා ගොස් 10,215 ක් ලෙස සටහන් වනවා.\nකොරෝනා දෙවන රැල්ලට අදාළව මහනුවර දිස්ත්‍රික්කයෙන් මේ වනවිට වාර්තා වන සමස්ත ආසාදිතයින්ගේ සංඛ්‍යාව 2,208 ක් වන අතර, රත්නපුර දිස්ත්‍රික්කයෙන් වාර්තා වන සමස්ත ආසාදිතයින්ගේ සංඛ්‍යාව 1085 ක්.\nමෙරටින් මේ වනවිට කොරෝනා ආසාදිතයින් 48,380 දෙනෙකු වාර්තා වන අතර, රෝහල්ගතව ප්‍රතිකාර ලබන්නේ ආසාදිතයින් 6,823 දෙනෙකු පමණයි.\nසුවය ලැබූ ආසාදිතයින්ගේ සංඛ්‍යාව 41,325 ක්.\nමේ අතර, නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් කියා සිටියේ කොරෝනා එන්නතක් දිවයිනට ලැබීමෙන් පසු එය ජනතාවට ලබාදීමට අවශ්‍ය කටයුතු මේ වනවිට සූදානම් කරමින් සිටින බවයි.\nඑසේම, වෙළඳ ආයතන, සාප්පු සංකීර්ණ සහ රජයේ කාර්යාල පවත්වාගෙන යාමේදී රජය නිකුත් කර ඇති සෞඛ්‍ය නිර්දේශ ඇතුළත් ගැසට් නිවේදනයට අනුව කටයුතු කරන්නේද යන්න පිළිබඳව සොයා බැලීම සඳහා අද සිට විශේෂ සෝදිසි මෙහෙයුම් සිදුකරන බව පොලිසිය පවසනවා.\nදුරස්ථභාවය පවත්වා ගැනීම, විෂබීජහරණ ක්‍රියාවලිය ඇතුළු සෞඛ්‍ය නිර්දේශ ඇතුළත් මෙම විශේෂ ගැසට් නිවේදනය නිකුත් කෙරුණේ පසුගිය ඔක්තෝම්බර් 15 වැනිදායී.\nමේ අතර, චීනයෙන් ඊයේ දිනයේදී නව කොරෝනා වෛරස් ආසාදිතයන් 103 දෙනෙකු වාර්තා වී ඇති අතර, එය පසුගිය ජූලි 30 වනදා එනම්, මාස 5 කට පසු වාර්තා වූ ඉහළම අගයයි.\nඉන් 18 දෙනෙකු විදේශයන්හි සිට පැමිණි අය වන අතර අනෙක් 85 දෙනා රට තුලින්ම හඳුනාගෙන තිබෙනවා.\nචීන ජාතික සෞඛ්‍ය කොමිසම ප්‍රකාශ කළේ නව ආසාදිතයන් අසූ දෙදෛනෙකුම හුබෙයි ප්‍රාන්තයෙන් වාර්තා වන බවයි.\nකොරෝනා වෛරස් ගෝලීය වසංගතයේ ආරම්භය වාර්තා වූයේද හුබෙයි ප්‍රාන්තයේ වූහාන් නගරයෙන්.",
       "URL": "https://www.hirunews.lk/259413/මන්ත්‍රීවරුන්-21-දෙනෙකු-නිරෝධායනයේ-ඇමති-වාසුටත්-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=2218"
}