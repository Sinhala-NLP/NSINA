{
       "Source": "hirunews",
       "Timestamp": "Thursday, 22 December 2022 - 20:30",
       "Headline": "එප්පාවල දරුවා ආ ගිය තැන් හදුනාගැනේ - අම්මා පුතු එනතුරු බලා සිටී",
       "News Content": "එප්පාවල කිරලෝගම, ගැටදිවුල ප්‍රදේශයේදී අතුරුදන් වූ 09 හැවිරිදි පිරිමි දරුවා මාතලේ ප්‍රදේශයේ රැදී සිට ඇති බවට පොලීසිය කරුණු අනාවරණය කරගෙන තිබෙනවා.\nමේ අතර, සිද්ධියට අදාළව සැකකරුවන් අත්අඩංගුවට ගෙන වහාම අධිකරණය හමුවට ඉදිරිපත් කරන ලෙසයි තඹුත්තේගම මහේස්ත්‍රාත් නුවන් කෞෂල්‍ය අද (22) පොලීසියට දැනුම් දුන්නේ.\nකිරලෝගම, සුබෝධි මහා විද්‍යාලයේ සිව්වන වසරේ ඉගෙනුම ලබන දෙනෙත් ගෞරව ප්‍රේමසුන්දර නමැති මෙම සිසුවා පසුගිය 19 වනදා රාත්‍රීයේ සිට අතුරුදන් වී ඇති බවට මව විසින් පොලීසියට පැමිණිල්ලක් ඉදිරිපත් කර තිබුණා.\nඒ අනුවයි පොලීසිය විසින් විමර්ශණ කටයුතු ආරම්භ කරේ.\nඑහිදී අද දිනයේදී පොලීසිය අධිකරණයට කරුණු වාර්තා කරමින් දැනුම් දුන්නේ මවගේ පැමිණිල්ලට අනුව සිසුවා ලගින් ඇසුරු කළ ප්‍රදේශයේ විදුලි කාර්මික ශිල්පියෙකු සම්බන්ධයෙන් මේ වන විටත් විමර්ශණ කටයුතු ක්‍රියාත්මක බවයි.\nවිමර්ශන ක්‍රියාත්මක කෙරෙන අතරතුර දරුවාගේ මව අද යළිත් වරක් හිරු ප්‍රවෘත්ති අංශය අමතමින් කියා සිටියේ තම දරුවා නිවසට පැමිණෙන තුරු බලා සිටින බවයි.\nමේ අතර, පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව කොළඹ අද පැවති මාධ්‍ය හමුවකට එක් වෙමින් සඳහන් කළේ දරුවා සිටින ප්‍රදේශය පොලීසිය හදුනාගෙන ඇති බවයි.",
       "URL": "https://www.hirunews.lk/323317/එප්පාවල-දරුවා-ආ-ගිය-තැන්-හදුනාගැනේ-අම්මා-පුතු-එනතුරු-බලා-සිටී",
       "Category": "Local News",
       "Parent URL": "https://www.hirunews.lk/local-news.php?pageID=650"
}