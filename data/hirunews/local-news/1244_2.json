{
       "Source": "hirunews",
       "Timestamp": "Thursday, 07 April 2022 - 21:47",
       "Headline": "එක්සත් ජාතීන්ගේ මහා මණ්ඩලය විසින් රුසියාව මානව හිමිකම් කවුන්සිලයෙන් අත්හිටුවයි",
       "News Content": "එක්සත් ජාතීන්ගේ මානව හිමිකම් සංවිධානයෙන් රුසියාව නෙරපා හැරීමට තීරණයක් ගෙන තිබෙනවා.\nඒ වෙනුවන් වූ ඡන්දය විමසීමේදී යෝජනාවට පක්ෂව ඡන්ද 93ක් ලැබුණු අතර රටවල් 24ක් විරුද්ධව ඡන්දය ලබාදී ඇති බවයි විදෙස් මාධ්‍ය වාර්තා කළේ.\nතවත් රටවල් 58ක් ඡන්දය දීමෙන් වැළකී සිටියා.\nමේ අනුව රුසියාව එක්සත් ජාතීන්ගේ ආරක්ෂක මණ්ඩලයේ සංවිධානයක සාමාජිකත්වය අහෝසි කළ පළමු ස්ථිර සාමාජික රට ලෙසටයි ඉතිහාසයට එක්වන්නේ.\nයුක්රේනයේ පවතින මානුෂීය අර්බුදය, විශේෂයෙන්ම මානව හිමිකම් උල්ලංඝනය කිරීම් සහ රුසියානු සමූහාණ්ඩුව විසින් ජාත්‍යන්තර මානුෂීය නීතිය උල්ලංඝනය කිරීම් පිළිබඳ වාර්තා සම්බන්ධයෙන් මෙම යෝජනාව මගින් දැඩි කනස්සල්ල පළ කර තිබෙනවා.\nඑක්සත් ජාතීන්ගේ මානව හිමිකම් කවුන්සිලයෙන් රුසියාව අත්හිටුවීම, සම්බන්ධ ඡන්ද ගණනය කිරීමේදී අවශ්‍ය තුනෙන් දෙකක බහුතරයක් ලබා ගත් බවයි විදෙස් මාධ්‍ය වාර්තා කළේ.\nමීට පෙර ලිබියාවේ එවක නායක මුවම්මර් ගඩාෆිට පක්ෂපාතී හමුදාවන් විසින් විරෝධතාකරුවන්ට එරෙහිව ගෙන ගිය  ප්‍රචණ්ඩත්වය හේතුවෙන් 2011 වසරේදී දී ලිබියාව මානව හිමිකම් කවුන්සිලයෙන් අත්හිටුවනු ලැබුවා.\nසාමාජිකයින් 193 දෙනෙකුගෙන් යුත් මහා සභාව විසින් සම්මත කරන ලද යෝජනාව, මගින් \"යුක්රේනයේ පවතින මානව හිමිකම් සහ මානුෂීය අර්බුදය පිලිබඳව, විශේෂයෙන්ම රුසියාව විසින් මානව අයිතිවාසිකම් උල්ලංඝනය කිරීම් පිළිබඳ වාර්තා සම්බන්ධයෙන් දැඩි කනස්සල්ලක් ප්‍රකාශ කර තිබෙනවා.\nමෙම යෝජනාවට ඡන්දය දීම හෝ ඡන්දය දීමෙන් වැළකී සිටීම ද්විපාර්ශ්වික සබඳතාවලදී ප්‍රතිවිපාක විඳීමට සිදුවනු ඇති බවට රුසියාව සාමාජික රටවලට අනතුරු අඟවා තිබු බව විදෙස් මාධ්‍ය වාර්තා කළා.",
       "URL": "https://www.hirunews.lk/301447/එක්සත්-ජාතීන්ගේ-මහා-මණ්ඩලය-විසින්-රුසියාව-මානව-හිමිකම්-කවුන්සිලයෙන්-අත්හිටුවයි",
       "Category": "Local News",
       "Parent URL": "https://www.hirunews.lk/local-news.php?pageID=1244"
}