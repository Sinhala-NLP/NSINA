{
       "Source": "hirunews",
       "Timestamp": "Thursday, 25 October 2018 - 7:04",
       "Headline": "ගල්ඔය දී වෑන් රථයක ගැටී තවත් වන අලියෙකු මරුට (ඡායාරූප)",
       "News Content": "හබරන - කන්තලේ මාර්ගයේ ගල් ඔය ප්‍රදේශයේදී වෑන් රථයක ගැටීමෙන් වන අලියෙකු ඊයේ රාත්‍රියේ මියගියා.\nහබරන පොලීසිය සඳහන් කළේ අනතුරින් වෑන් රථයට සුළු හානි සිදුවී ඇති නමුත් එහි ගමන් ගත් කිසිවෙකුට තුවාල සිදුවී නොමැති බවයි.\nමෙම වෑන් රථය දඹුල්ල ප්‍රදේශයේ සිට ගමන් කර ඇති බවටයි වාර්තා වන්නේ.\nමේ අතර දුම්රියේ වන අලි ගැටීම පිළිබඳව සොයා බැලීමට පත් කරන ලද කමිටුවේ නිර්දේශ ඇතුළත් වාර්තාව අද පස්වරුවේ ප්‍රවාහන හා සිවිල් ගුවන් සේවා අමාත්‍ය නිමල් සිරිපාල ද සිල්වා වෙත භාරදීමට නියමිතයි.\nඉන් අනතුරුව අමාත්‍යවරයා, එවැනි ඛේදවාචක වළක්වා ගැනීම සඳහා ගනු ලබන ක්‍රියාමාර්ග පිළිබඳව මාධ්‍ය දැනුම්වත් කිරීමට ද කටයුතු කරනු ඇති.\nදුම්රියේ වනඅලි ගැටීමට හේතු 18 ක් මෙම කමිටුව හඳුනාගෙන ඇති අතර, ඒවා වැළැක්වීමට අදාළ යෝජනා 19 ක් ද කමිටුව නිර්දේශ කර තිබෙනවා.\n2010 වසරේ සිට මේ දක්වා දුම්රියේ ගැටී වන අලි 80 දෙනෙකු පමණ ජීවිතක්ෂයට පත්ව තිබෙනවා.\nඉන් වැඩිම සංඛ්‍යාවක් මියගොස් ඇත්තේ මේ වසරේදී බවයි වනජිවි සංඛ්‍යා දත්ත අනාවරණ කළේ.\nවන අලි 15 දෙනෙකු පමණ දුම්රියට බිලිවෙමින් පසුගිය මාස කිහිපයේදී අකාලයේ මියගොස් තිබුණා.",
       "URL": "https://www.hirunews.lk/202877/ගල්ඔය-දී-වෑන්-රථයක-ගැටී-තවත්-වන-අලියෙකු-මරුට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3683"
}