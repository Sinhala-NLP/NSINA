{
       "Source": "hirunews",
       "Timestamp": "Sunday, 24 October 2021 - 13:10",
       "Headline": "පත්තෑ විෂට බිලිවූ බිළිඳා (වීඩියෝ)",
       "News Content": "පත්තෑයෙකු දෂ්ඨ කිරීමෙන් විෂ ශරීරගතව මාස දෙකක් වයසැති බිළිඳෙකු මියයාමේ අවාසනාවන්ත පුවතක් වාර්තා වූයේ මුන්දලම ප්‍රදේශයෙන්.\nබිළිඳාගේ දේහය පිළිබඳ අවසන් කටයුතු ඊයේ පස්වරුවේ සිදුකෙරුණා.\nඅවසානාවන්ත ලෙස මෙලෙස මියගොස් ඇත්තේ මුන්දලම - දේවල හන්දියේ පදිංචිව සිටි සිතුම් දිලුම් සචිත්‍ර නමැති මාස 2යි දින 20ක් වයසැති බිළිඳෙක්.\nබිළිඳා මරණයට පත්වන අවස්ථාවේ සිය මව සහ වැඩිමහල් සහෝදරියන් දෙදෙනා සමඟ එකම ඇඳක නිදාසිට තිබෙනවා.\nඅලුයම අවදි වූ මව බිළිඳාගේ නිහඬතාවය පිළිබඳ විමසිලිමත් වීමේදී බිළිඳාගේ සිරුර අධික ලෙස සීතල වී තිබී ඇති අතර, සීරීම්ද දක්නට ලැබී තිබෙනවා.\nමව්පියන් විසින් බිළිඳා කඩිනමින් රෝහල කරා රැගෙන යාමට කටයුතු කර ඇත්තේ ඒ අනුවයි.\nබිළිඳාගේ සීයා පැමිණ නිදාසිටි ඇඳ පරීක්ෂා කර ඇති අතර, එහිදී පත්තෑයෙකු සිටිනු දැක තිබෙනවා.\nදේහය පිළිබඳ පශ්චාත් මරණ පරීක්ෂණය හලාවත රෝහලේ විශේෂඥ අධිකරණ වෛද්‍ය නිලධාරීවරයා විසින් සිදුකරන ලද අතරල එහිදී තීරණය කර ඇත්තේ පත්තෑයෙකු සපාකෑම හේතුවෙන් විෂ ශරීරගතව මෙම මරණය සිදුව ඇති බවටයි.\nදරුවන්ට ජීවත්වීමට ආරක්ෂිත පරිසරයක් තිබේදැයි නිරන්තරයෙන් සොයා බැලීම වැඩිහිටියන් සතු වගකීමක්.\nඔවුන් එලෙස දරුවන් ගැන සැලකිලිමත් වන්නේනම් මෙවැනි කණගාටුදායක පුවත් තවදුරටත් අපට අසන්නට නොලැබේවි.",
       "URL": "https://www.hirunews.lk/285921/පත්තෑ-විෂට-බිලිවූ-බිළිඳා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1608"
}