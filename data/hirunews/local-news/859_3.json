{
       "Source": "hirunews",
       "Timestamp": "Sunday, 18 September 2022 - 19:41",
       "Headline": "රුසියානු වදකාගාරවල සිටියදී මුදාගත් ශ්‍රී ලංකික සිසුන් නීතිවිරෝධීව සංක්‍රමණයවූවන් බවට තොරතුරු",
       "News Content": "යුක්රේනයේ කාර්කිව් ප්‍රදේශයේ රුසියානු හමුදා ග්‍රහණයේ සිටිය දී මුදා ගනු ලැබූ ශ්‍රී ලාංකික සිසුන් 7 දෙනා නීති විරෝධීව ලෙස සංක්‍රමණය වූවන් බවට තොරතුරු ලැබී ඇතැයි විදේශ කටයුතු රාජ්‍ය අමාත්‍ය තාරක බාලසූරිය පවසනවා.\nඋතුර සහ නැගෙනහිර පලාත් වල පදිංචි කරුවන් මොවුන් යුක්රේනයට සංක්‍රමනය වී ඇත්තේ පසුගිය ජනාවාරි මාසයේ දියි.\nපසුගිය මාර්තු මාසයේ සිට රුසියානු හමුදා ග්‍රහණයේ සිටින මෙම සිසුන් පිළිබඳව මෙතෙක් මෙරට කිසිවෙකු පැමිණිල්ලක් ඉදිරිපත් කර නොමැති බවයි හිරු ප්‍රවෘත්ති අංශය කළ විමසීමකදී ඔහු කියා සිටියේ.\nයුක්රේන ජනාධිපති වොලදිමියර් සෙලෙස්කී ඊයේ අනාවරණය කළේ රුසියානු හමුදා විසින් අත්පත් කරගෙන තිබූ ගම්මානයක පැවති වදකාගාරයක සිරවී සිටි ශ්‍රී ලාංකික සිසුන් 7 දෙනෙකු ඇතුළු විදේශිකයන් පිරිසක් යුක්රේන හමුදා විසින් මුදා ගත් බවයි.\nඒ පිළිබඳව විදෙස් මාධ්‍ය වාර්තා පළ වීමත් සමඟ ඔවුන්ගේ තොරතුරු ලබා ගැනීම සඳහා විදේශ කටයුතු අමාත්‍යාංශය තුර්කියේ පිහිටි ශ්‍රී ලංකා තානාපති කාර්යාලය දැනුවත් කළ බවයි රාජ්‍ය අමාත්‍ය තාරක බාලසූරිය සඳහන් කළේ.\nකෙසේ වෙතත් භාෂා ගැටලුව හේතුවෙන් තවදුරටත් මේ සම්බන්ධයෙන් නිශ්චිත තොරතුරු ලැබී නොමැති බවට ඔහු කියා සිටියා.\nමෙම ශ්‍රී ලාංකිකයන්ගේ සුබසාධනය තහවුරු කිරීමේ අවශ්‍යතාවය සැලකිල්ලට ගෙන අදාළ ප්‍රවෘත්තියේ සත්‍යතාව තහවුරු කරන ලෙසටත්, ඒ පිළිබඳ වැඩිදුර තොරතුරු ලබාදීමට ප්‍රමුඛතාවය ලෙස ලබා දෙන ලෙසත් විදේශ අමාත්‍යාංශය යුක්රේන රජයෙන් ඉල්ලා තිබෙනවා.\nමේ සම්බන්ධයෙන් වැඩිදුර තොරතුරු ලබා ගැනීම සඳහා අමාත්‍යාංශය අන්කාරා හි ශ්‍රී ලංකා තානාපති කාර්යාලය හරහා මෙන්ම නවදිල්ලියේ පිහිටි යුක්රේන තානාපති කාර්යාලය හරහා යුක්රේන රජය සමඟ සමීප සන්නිවේදනයක යෙදී සිටිනවා.\nමේ අතර අසර්බයිජානය හරහා නීති විරෝධී ලෙස ඉරානයට ඇතුළු වීමට උත්සාහ කළ ශ්‍රී ලාංකිකයන් හතර දෙනෙකු එරට ආරක්ෂක අංශ විසින් සිය භාරයට ගෙන තිබෙන බවයි විදේශ කටයුතු අමාත්‍යාංශය සඳහන් කළේ.",
       "URL": "https://www.hirunews.lk/315748/රුසියානු-වදකාගාරවල-සිටියදී-මුදාගත්-ශ්‍රී-ලංකික-සිසුන්-නීතිවිරෝධීව-සංක්‍රමණයවූවන්-බවට-තොරතුරු",
       "Category": "Local News",
       "Parent URL": "https://www.hirunews.lk/local-news.php?pageID=859"
}