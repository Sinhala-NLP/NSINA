{
       "Source": "hirunews",
       "Timestamp": "Wednesday, 27 January 2016 - 17:37",
       "Headline": "කොළඹ රිමාන්ඞ් බන්ධනාගාරයට, හෝමාගම අධිකරණයට විශේෂ ආරක්ෂාවක්",
       "News Content": "වැලිකඩ බන්ධනාගාරයේ සහ කොළඹ රිමාන්ඞ් බන්ධනාගාරයේ ආරක්ෂාව තර කර තිබෙනවා.\nබන්ධනාගාර කොමසාරිස් ජනරාල් එච්.එන්.සී. ධනසිංහ ප්‍රකාශ කළේ බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් රක්ෂිත බන්ධනාගාර ගත කර ඇති බැවින් මෙලෙස ආරක්ෂාව තර කිරීමට පියවර ගෙන ඇති බවයි.\nඒ අනුව, එම බන්ධනාගාර තුළට පුද්ගලයන් සහ වාහන ඇතුළු වීමේදී අද (27)  දිනය තුළ අඛන්ඩව පරීක්ෂා කිරීම් සිදුකරන බව බන්ධනාගාර කොමසාරිස් ජනරාල්වරයා සඳහන් කළා.\nඅද දිනයේ කිසියම් පිරිසක් බන්ධනාගාරය ඉදිරිපිට කලහකාරි ලෙස හැසිරිය හැකි බවට බුද්ධි අංශ මගින් තොරතුරු ලැබී තිබෙනවා.\nඒ අනුව, පොලිස් ආරක්ෂාවට අමතරව, බුද්ධි අංශ නිලධාරින් යොදවා බන්ධනාගාරය අවට විශේෂ සුපරීක්ෂණ වැඩපිළිවෙලක් ද ක්‍රියාත්මක කර ඇති බව සදහන්.\nඅධිකරණයට අපහාස කිරීම ඇතුලූ චෝදනා කිහිපයක් සම්බන්ධයෙන් අත්අඩංගුවට ගත් බොදුබල සේනා සංවිධානයේ මහලේකම් පූජ්‍ය ගලගොඩඅත්තේ ඥානසාර හිමියන් හෝමාගම මහේ්ස්ත්‍රාත්වරයා ලබාදුන් නියෝගයට අනුව ලබන මස 9 වනදා දක්වා ඊයේ රක්ෂිත බන්ධනාගාර ගත කෙරුණා.\nකෙසේ වෙතත් තීන්දුවෙන් පසුව ස්වාමීන් වහන්සේලා ඇතුලූ පිරිසක් අධිකරණ සංකීර්ණයෙන් පිටත සිට ඊට විරෝධය පළ කිරීමත් සමඟ එහි ඇති වුණේ උනුසුම් තත්ත්වයක්.\nමේ අතර, හෝමාගම මහේස්ත්‍රාත් අධිකරණය අවට අද දිනයේත්, විශේෂ ආරක්ෂක වැඩපිළිවෙලක් ක්‍රියාත්මක කර තිබෙනවා.\nපොලිසියට අමතරව, පොලිස් විශේෂ කාර්ය බලකායේ නිලධාරින් ද ආරක්ෂාව සදහා යොදවා ඇති බවයි හිරු අධිකරණ වාර්තාකරු කියා සිටියේ.\nකිසියම් පිරිසක් අධිකරණය අවට කළහකාරි ලෙස හැසිරෙනු ඇති බවට ඇති වූ සැකයක් මත මෙලෙස ආරක්ෂාව තර කර ඇති බව හිරු ප්‍රවෘත්ති අංශය කළ විමසීමකදී පොලිස් මාධ්‍ය ප්‍රකාශක කාර්යාලය සදහන් කළා.",
       "URL": "https://www.hirunews.lk/124856/කොළඹ-රිමාන්ඞ්-බන්ධනාගාරයට-හෝමාගම-අධිකරණයට-විශේෂ-ආරක්ෂාවක්",
       "Category": "Local News",
       "Parent URL": "https://www.hirunews.lk/local-news.php?pageID=5193"
}