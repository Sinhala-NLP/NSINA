{
       "Source": "hirunews",
       "Timestamp": "Tuesday, 08 May 2018 - 9:41",
       "Headline": "අදත් සවස් කාලයේ ගිඟුරුම් සහිත වැසි",
       "News Content": "අද දිනයේදීත් දිවයින පුරා සවස් කාලයේ දී ගිඟුරුම් සහිත වැසි ඇති විය හැකි බව කාලගුණ විද්‍යා දෙපාර්තමේන්තුව පවසනවා.\nබස්නාහිර, මධ්‍යම, සබරගමුව, ඌව සහ නැගෙනහිර යන පළාත්වලට මෙන්ම ගාල්ල සහ මාතර දිස්ත්‍රික්කවලට මිලිමීටර් 75 ඉක්ම වූ වැසි අපේක්ෂා කළ හැකි බවයි එම දෙපාර්තමේන්තුව සඳහන් කළේ.\nමේ අතර, අකුණුසැර වැදීමක් හේතුවෙන් ගිරිතලේ - 1 කණුව ප්‍රදේශයේ පුද්ගලයෙකු ජීවිතක්ෂයට පත්වී තිබෙනවා.\nපොළොන්නරුව දිස්ත්‍රික්කයට ඊයේ (07) පස්වරුවේ ඇද හැලුණු අධික වර්ෂාවත් සමඟ මෙම අනතුර සිදුව ඇති බවයි වාර්තා වන්නේ.\nසිද්ධියෙන් ජීවිතක්ෂයට පත්ව ඇත්තේ 64 හැවිරිදි පුද්ගලයෙක්.\nඑමෙන්ම වර්ෂාපතනයත් සමඟ පස් කඳු කඩා වැටීම හේතුවෙන් අවහිර වී තිබූ ඇල්ල - වැල්ලවාය ප්‍රධාන මාර්ගයේ ගමනාගමන කටයුතු යළි යථා තත්ත්වයට පත් කර තිබෙනවා.\nප්‍රධාන මාර්ගයට කරදගොල්ල ප්‍රදේශයෙන් ඊයේ (07) පස්වරුවේ මෙම පස් කඳු කඩා වැටීම හේතුවෙන් එම මාර්ගය අවහිර වී තිබුණා.",
       "URL": "https://www.hirunews.lk/190229/අදත්-සවස්-කාලයේ-ගිඟුරුම්-සහිත-වැසි",
       "Category": "Local News",
       "Parent URL": "https://www.hirunews.lk/local-news.php?pageID=3955"
}