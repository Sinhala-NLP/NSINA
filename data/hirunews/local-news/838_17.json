{
       "Source": "hirunews",
       "Timestamp": "Wednesday, 28 September 2022 - 14:55",
       "Headline": "ජා ඇල තරුණියගේ මරණය පිළිබඳ ඥාතීන් පරීක්ෂණයක් ඉල්ලයි (වීඩියෝ)",
       "News Content": "පෞද්ගලික රෝහලක දී සිදු කළ ශල්‍යකර්මයකින් පසු ජා ඇල ප්‍රදේශයේ තරුණියක් ජීවිතක්ෂයට පත්වීම සම්බන්ධයෙන් විමර්ශනයක් සිදු කරන්නැ යි\nඇගේ ඥාතීන් ඉල්ලා සිටිනවා.\nමෙලෙස මියගියේ ජා ඇල - දැලතුර ප්‍රදේශයේ පදිංචි තරුණියක්.\nජා ඇල - දෑලතුර ප්‍රදේශයේ පදිංචි බුද්ධිකා හර්ෂණි පසුගිය අගෝස්තු 13 වෙනි දා විවාහ දිවියට පත්වන්නේ, ජීවිතයේ නව ඇරඹුක් පිළිබඳ බලාපොරොත්තු සමඟින්.\nකෙසේ වෙතත් ඇය පසු ව උදරය ආශ්‍රිත රෝගී තත්ත්වයක් හේතුවෙන් වත්තල ප්‍රදේශයේ පෞද්ගිලක රෝහලක දී වෛද්‍ය ප්‍රතිකාර සදහා යොමුවනවා.\nඑහි දී ඇයට පිත්තාශයේ ගල් ඇති වී ඇති බවට නිරීක්ෂණය කරන වෛද්‍යවරයා ශල්‍යකර්මයක් සිදු කිරීමට යි නිර්දේශ කර ඇත්තේ.\nඅනතුරු ව ඉකුත් පලමුවෙනි දා අලුයම අදාළ වෛද්‍යවරයා විසින් බුද්ධිකාට ශල්‍යකර්මයක් සිදු කර ඇති අතර, එහි දී ඇති වූ සංකූලතා හේතුවෙන් ඇය ව කඩිනමින් උතුරු කොළඹ ශික්ෂණ රෝහල වෙත මාරු කර යැවීමට යි පියවර ගෙන ඇත්තේ.\nදින ගණණාවක් එහි ප්‍රතිකාර ලැබූ බුද්ධිකා ඉකුත් 25 වෙනි දා සිය ජීවන ගමනට සමුදුන්නා.\nඊයේ (27) උපන් දිනය ද යෙදී තිබූ බුද්ධිකා මෙලෙස නිවසට පැමිණියේ කිසිවෙකුත් බලාපොරොත්තු නොවූ ආකාරයට යි.",
       "URL": "https://www.hirunews.lk/316530/ජා-ඇල-තරුණියගේ-මරණය-පිළිබඳ-ඥාතීන්-පරීක්ෂණයක්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=838"
}