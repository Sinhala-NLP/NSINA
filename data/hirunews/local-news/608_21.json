{
       "Source": "hirunews",
       "Timestamp": "Wednesday, 11 January 2023 - 17:36",
       "Headline": "ලෝක කුසලාන සංචාරයේ ගැහිලි ගැන විශේෂ කමිටු වාර්තාවෙන් එළියට",
       "News Content": "2022 ලෝක කුසලාන පන්දුවාර 20 තරගාවලියට අදාළ ආදායම් සහ වියදම් පිළිබද ස්වාධීන විගණනයක් සිදුකරන ලෙස ලෝක කුසලාන ශ්‍රී ලංකා ක්‍රිකට් කමිටුව නිර්දේශ කරනවා.\nඅදාළ පංච පුද්ගල කමිටු වාර්තාවේ දැක්වෙන්නේ ශ්‍රී ලංකා ක්‍රිකට් ආයතනයේ අරමුදල් අවභාවිත කළ සහ ඊට ආධාර උපකාර කළ සියලු දෙනාට එරෙහිව දණ්ඩනීති සංග්‍රහයේ විධිවිධාන අනුව කටයුතු කළ යුතු බවයි.\nඔස්ට්‍රෙලියාවෙ පැවති පන්දුවාර 20 ලෝක කුසලානය නිමාවීමත් සමගින් මෙරට ක්‍රිකට් කරළිය කැළඹීමට පත්වුණේ ශ්‍රී ලංකා ක්‍රිකට් කණ්ඩායමේ ඇතැම් ක්‍රීඩකයින් සම්බන්ධයෙන් එල්ල වූ විවිධ විනය විරෝධී චෝදනා නිසයි.\nඒ අතරින් ධනිෂ්ක ගුණතිලකට එල්ල වූ ස්ත්‍රී දුෂණ චෝදනාව සහ චාමික කරුණාරත්න කැසිනෝ ශාලාවකදී ඇතිකරගත් ගැටුම ප්‍රධාන තැනක් ගත්තා. මීට අමතරව ශ්‍රී ලංකා ක්‍රිකට් විධායක කමිටු සාමාජිකයින් සම්බන්ධයෙන් ද විවිධ චෝදනා එල්ල වුණේ ඒ අතරතුරයි.\nඑමෙන් ම ආගමික කණ්ඩායමක බලපෑම් ශ්‍රී ලංකා ක්‍රිකට් වෙත එල්ල වන බවට ද කලක් තිස්සේ චෝදනා එල්ල වෙමින් තිබුණා.\nඅදාළ චෝදනා සියල්ල සම්බන්ධයෙන් විමර්ශනය කිරීම සඳහා ක්‍රීඩා අමාත්‍යවරයා විසින් විශ්‍රාමික ශ්‍රේෂ්ඨාධිකරණ විනිසුරු කුසලා සරෝජනී වීරවර්ධන මහත්මියගේ ප්‍රධානත්වයෙන් පංච පුද්ගල කමිටුවක් පත් කළේ පසුගිය වසරේ දෙසැම්බර් මස 2 වැනිදායි.\nඒ අනුව මෙම කමිටුව මාස එකහමාරකට ආසන්න කාලයක් තිස්සේ සිදුකරනු ලැබූ විමර්ෂණයේ වාර්තාව ඊයේ ක්‍රීඩා අමාත්‍ය රොෂාන් රණසිංහ මහතා වෙත භාර දුන්නා.\nපිටු 161 කින් සමන්විත මෙම වාර්ථාවට අනුව ප්‍රධාන කරුණු කිහිපයක් අනාවරණ වී තිබෙනවා.\nඑම කරුණු වන්නේ,\n1. පන්දුවාර 20 ලෝක කුසලානය පැවැත්වෙන කාල සීමාවේදී ඔස්ට්‍රේලියාව බලා පිටත්ව ගිය ශ්‍රී ලංකා ක්‍රිකට් විධායක කමිටු සාමාජිකයන්ගේ වියදම් අවම මට්ටමකින් පවත්වාගන්නා ලෙස ක්‍රීඩා අමාත්‍යාංශය විසින් දැනුම් දී තිබියදී කමිටු සාමාජිකයින් 10 දෙනාගෙන් 9 දෙනෙකු සඳහා ගුවන් ගමන් ටිකට් පත් මිලදී ගැනීමට රුපියල් දෙකෝටි 56 ලක්ෂ 87,498ක් වැය කිරීම.\n2. අනෙකුත් වියදම් සඳහා අමෙරිකානු ඩොලර් එක්ලක්ෂ 7800ක් වැයකර තිබීම.\n3. කෙසේ වෙතත් ශ්‍රී ලංකා ක්‍රිකට් ආයතනයේ නිලධාරීන් විසින් ආයතනයේ අරමුදල් අවභාවිත කර ඇති අන්දම මෙම විමර්ශන මණ්ඩලයට වසන් කිරීම සඳහා මෙම වාර්තාව සකසා ඇති බවයි විමර්ශන කමිටුවේ නිගමනය වී ඇත්තේ.\n4. එහි දී ජෙරොම් ජයරත්න ඔස්ට්‍රේලියාව බලා පිටත්ව ගියේ ඔස්ට්‍රේලියාවේ උසස් කාර්ය සාධන මධ්‍යස්ථානයේ ක්‍රියාකාරිත්වය නිරීක්ෂණ කිරීම සහ තරග නැරඹීමට සඳහා බව ශ්‍රී ලංකා ක්‍රිකට් ආයතනයේ සභාපති ශම්මි සිල්වා පවසා තිබුණ ද, ජෙරොම් ජයරත්න මහතා ශ්‍රී ලංකා ක්‍රිකට් ආයතනයේ එම තනතුර නොදැරූ බවත් ඔහු කිසිඳු හෝ කාර්යකට සම්බන්ධ නොවී ඔහුගේ සොහොයුරියකගේ නිවසේ රැඳී සිට ඇති බවත් අනාවරණය වී තිබෙනවා.\n5 . තවත් විධායක කමිටු නිලධාරින් කිහිප දෙනෙකුම යම් යම් තරග නැරඹුවා යැයි පැවසුවද,ඔහුට එම දිනයන් හිදී තරග නැරඹීමට නොහැකි බවද නිරීක්ෂණය වී තිබෙනවා.\n6.2022 ලෝක කුසලාන පන්දුවාර 20 ලෝක කුසලානයට අදාළ සංචාරක ආදායම් සහ වියදම් පිලිබඳ වහා ම ස්වාධින විගණයක් සිදුකිරීමටත්, එසේ විගණනය සිදුකිරීමට පෙර,අදාළ ලේඛන වෙනස් කිරීමට හෝ සැඟවීම වැළැක්වීමට පියවර ගන්නා ලෙසද මෙම වාර්ථාවෙන් නිර්දේශ කර තිබෙනවා.\n7.කරුණු සලකා බැලීමෙන් පසු අරමුදල් අවභාවිතා කළ සහ ඊට ආධාර උපකාර කළ සියළු දෙනාට එරෙහිව ශ්‍රී ලංකා දණ්ඩ නීති සංග්‍රහයේ විධිවිධාන ප්‍රකාරව මුදල් වංචා කිරීම,සාපරාධි විශ්වාසය කඩ කිරීම ඇතුළු චෝදනා ඉදිරිපත් කරමින් කටයුතු කරන ලෙසයි දන්වා ඇත්තේ.\n8 . මෙම වාර්තාව මගින් වැඩිදුරටත් නිර්දේශ කර ඇත්තේ මින් ඉදිරියට ශ්‍රී ලංකා ක්‍රිකට් ආයතනය සතු මුදල් ඉදිරියට පරිහරණය කිරීමේදී, විශ්වාසනීයත්වය සහ විනිවිදභාවය තහවුරු කිරීම පිණිසත්, අවභාවිත කිරීම වලක්වා ලීම පිණිස, වෙනත් ආයතනයක් සමඟින් ක්‍රිකට් ආයතනය සග ගිවිසුම්වලට එළඹීමේදී මෙන්ම විකිණීම් සහ මිලදී ගැනීම්වලදී ද, ක්‍රීඩා අමාත්‍යංශයේ අධීක්ෂණය යටතේ රජයේ ප්‍රසම්පාදන මාර්ගෝපදේශ සංග්‍රහයේ විධිවිධාන වලට අනුකූලව කටයුතු කළ යුතු බවටයි.\n9 ආගමික කණ්ඩායමක් හේතුවෙන් ශ්‍රී ලංකා ක්‍රිකට් කණ්ඩායමට ඉදිරියේදී බලපෑම් සිදුවීමට ඉඩ ඇති බවට නිරීක්ෂණය වීම හේතුවෙන් ඒ සම්බන්ධයෙන් විශේෂ අවධානයක් යොමු කිරීම ඉතා වැදගත් බව මෙම කමිටුව විසින් නිර්දේශ කර තිබෙනවා.\n10.ක්‍රීඩකයින්ගේ පෞද්ගලික කළමනාකරුවන් ප්‍රමිතිගත කළ යුතු බවත් කමිටුව ඉදිරිපත් කළ තවත් නිර්දේශයක්\n11.රාත්‍රී ආහාර ගැනීම සඳහා යැයි පවසමින් ක්‍රීඩකයින් කැසිනෝ ශාලාවලට ගියත් එම පරමාර්ථය පමණක් ඉටු නොකරමින්, විනය විරෝධී කැසිනෝ ක්‍රීඩාවේ යෙදීම සහ අනවශ්‍ය ආරවුල්වලට ද යොමුවිය හැකි බැවින් ක්‍රීඩකයින් කැසිනෝ ශාලාවලට යාම තහනම් කිරීමටද නිර්දේශ කර තිබෙනවා. මීට අමතරව ශ්‍රී ලංකා ක්‍රිකට් ආයතනය සමඟ ගිවිසුම් අත්සන් කර ඇති ක්‍රීඩකයින් සඳහා සමාජ මධ්‍ය භාවිතාව සම්බන්ධයෙන් ඉතා දැඩි නීති පැනවිය යුතු බවත් සහ එවැනි නීති කඩ කරන ක්‍රීඩකයින්ට දැඩි දඬුවම් දිය යුතුබව ද මෙම කමිටුවේ නිර්දේශයයි.\nවිදේශ සංචාරයක් තුළදී ක්‍රීඩකයින්ගේ බිරින්දෑවරුන් රැගෙන යාමට ශ්‍රී ලංකා ක්‍රිකට් ආයතනය මගින් 2016 වසර වන තෙක් අවසර දී තිබුණත් දැනට එය අත් හිටුවා ඇති හෙයින් එය යළි ක්‍රියාත්මක කරන ලෙස ද නිර්දේශ කර ඇති අතර ඒ හරහා ක්‍රීඩකයින්ට මානසික සහනය මෙන්ම රාත්‍රී කාලයේදී අනවශ්‍ය ගමන්බිම ද වැළකී යන බවයි කමිටුවේ නිර්දේශය වී ඇත්තේ.\nක්‍රීඩකයෙකුට යෝග්‍යතාවය මෙන්ම කැපවීම ද 100%ක් අවශ්‍ය සාධකයක් බව මෙම වාර්තාවෙන් පෙන්වා දී තිබෙන අතර ඔවුන් ශ්‍රී ලංකාව නියෝජනය කරන හෙයින් ඔවුන්ගේ වගකීම සහ යුතුකම් මොහොතකටවත් අමතක නොකළ යුතු බවද කමිටුව අවධාරණය කර තිබෙනවා.",
       "URL": "https://www.hirunews.lk/324807/ලෝක-කුසලාන-සංචාරයේ-ගැහිලි-ගැන-විශේෂ-කමිටු-වාර්තාවෙන්-එළියට",
       "Category": "Local News",
       "Parent URL": "https://www.hirunews.lk/local-news.php?pageID=608"
}