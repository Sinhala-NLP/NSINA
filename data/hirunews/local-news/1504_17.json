{
       "Source": "hirunews",
       "Timestamp": "Friday, 10 December 2021 - 10:39",
       "Headline": "අද සිට විදුලි කප්පාදුවක් නැහැ",
       "News Content": "අද (10) දිනයේ සිට ඉහළ විදුලි ඉල්ලුමක් පවතින කාල සීමාවේ දී විදුලි විසන්ධි කිරීමකින් තොර ව සුපුරුදු පරිදි අඛණ්ඩ ව විදුලිය සැපයිය හැකි බව විදුලි බල අමාත්‍යාංශයේ මාධ්‍ය ප්‍රකාශක සුලක්ෂණ ජයවර්ධන මහතා මාධ්‍ය වෙත ප්‍රකාශයක් ලබාදෙමින් පැවසුවා.\nඒ අනුව අද සිට බාධාවකින් තොර ව විදුලි සැපයුම සිදු කිරීමේ හැකියාව පවතින බව ලංකා විදුලි බල මණ්ඩලය තහවුරු කර තිබෙන බවයි ජයවර්ධන මහතා සඳහන් කළේ.\nපසුගිය 03 වැනි දා කොත්මලේ සිට බියගම දක්වා විදුලි සම්ප්‍රේෂණ පද්ධතියේ බිඳ වැටීමක් හේතුවෙන් නොරොච්චෝලේ ජනන යන්ත්‍ර දෙකක් අක්‍රීය වීම නිසා විදුලිය බිඳ වැටුණු අතර, එහි තුන් වැනි ජනන යන්ත්‍රය ඒ වනවිටත් නඩත්තු කටයුතු සඳහා පද්ධතියෙන් ඉවත් කිරීම හේතුවෙන් විදුලි සැපයුමට බාධා එල්ල වූ බව ඔහු කියා සිටියා.\nඑලෙස ජනන යන්ත්‍ර අක්‍රීය වූ විට යථා තත්ත්වයට පත්කර ගැනීම සඳහා දින 4ක 5ක කාලයක් ගත වන බවත් මේ වන විට තුන්වන සහ දෙවන ජනන යන්ත්‍ර පද්ධතියට එකතු කර තිබෙන හෙයින් අද සිට විදුලි සැපයුමට බාධාවක් ඇති නො වන බව ජයවර්ධන මහතා පැහැදිලි කළා.\nපළමු ජනන යන්ත්‍රය ද හෙට දිනය වන විට පද්ධතියට එකතු කළ හැකි බවයි ඔහු පැවසුවේ.\nපසුගිය 03 වැනි දා සිදු වූ විදුලිය බිඳ වැටීමෙන් පසු නොරොච්චෝලේ බලාගාරයේ ජනන යන්ත්‍ර යළි පද්ධතියට එක් කරන තෙක් ඉහළ විදුලි ඉල්ලුමක් පවතින පස්වරු. 06 සිට 09.30 දක්වා කාලය තුළ දිවයිනේ ඇතැම් ප්‍රදේශවල පැයක පමණ කාලයක් විදුලිය විසන්ධි කිරීමක් සිදු වුණා.\nමේ අතර පසුගිය 03 වැනි දින සිදු වූ විදුලිය බිඳ වැටීම ගැන සෙවීමට පත් කළ කමිටුවේ වාර්තාව ද ඉතා ඉක්මණින් ලැබෙනු ඇති බවද ඔහු ප්‍රකාශ කළා.",
       "URL": "https://www.hirunews.lk/290575/අද-සිට-විදුලි-කප්පාදුවක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1504"
}