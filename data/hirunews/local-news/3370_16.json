{
       "Source": "hirunews",
       "Timestamp": "Friday, 03 May 2019 - 18:10",
       "Headline": "සීගිරිය අභය භූමියේ නිධානයක් ගොඩගැනීම පිළිබඳ පරීක්ෂණ",
       "News Content": "සීගිරිය අභය භූමියේ නිධානයක් ගොඩගැනීම පිළිබඳ පරීක්ෂණ ආරම්භ කර තිබෙනවා.\nසීගිරි කාශ්‍යප රජුගේ දියණියන් දෙදෙනාගේ ආභරණ සහිත වස්තුව නිදන් සොරුන් විසින් ලබාගෙන ඇති බවටයි විශ්වාස කෙරෙන්නේ.\nසීගිරිය අභය භූමියට අයත් දියකැපිල්ල කොස්ගහාල්ල ප්‍රදේශයේ වනයක් මැද අඩි 20ක වළක් හාරා ගල් පෙට්ටියක් කඩා මෙම ආභරණ රැගෙන ගොස් ඇතැයි ප්‍රදේශවාසීන් සීගිරිය වනජීවී කාර්යාලයට දැනුම් දී තිබෙනවා.\nඒ අනුව සිගිරිය වනජීවී කාර්යාලයේ නිලධාරීන් අද (03) මෙම ස්ථානය සොයා ගිය අතර එහිදී දැක ගැනීමට හැකිවී ඇත්තේ විශාල ගසක් කපා එම ගස යට  හාරා විශාල ගල් කුට්ටි ඉවත්කර ඇති ආකාරයයි.\nආරක්ෂිත නූල් ඇද මල් පහන් ද දල්වා තිබු අතර ඉපැරණි යකඩ ද උණු කර තිබු බවයි අප වාර්තාකරු සඳහන් කළේ.\nකාශ්‍යප රජුගේ දියණියන් දෙදෙනා වන උත්පලා සහ බෝධි වෙනත් ප්‍රදේශයක සඟවා රජු සීගිරියේ දිය කැපිල්ල ප්‍රදේශයේ සැඟවී සිටි බවට ද අතීතයේ තොරතුරු සඳහන්ව තිබෙනවා.\nපසුව එම දියණියන් දෙදෙනා බුදු සසුනට ඇතුළු ව භික්ෂුණියන් වූ බව ඉතිහාසයේ සඳහන්.\nවන සත්ව අඩවි ආරක්ෂක නිලධාරීන් කියා සිටියේ මේ සම්බන්ධයෙන් සීගිරිය පොලිසියට පැමිණිලි කර, පුරාවිද්‍යා දෙපාර්තමේන්තුව දැනුවත් කිරීමෙන් පසු ඉදිරි ක්‍රියාමාර්ග ගන්නා බවයි.",
       "URL": "https://www.hirunews.lk/215681/සීගිරිය-අභය-භූමියේ-නිධානයක්-ගොඩගැනීම-පිළිබඳ-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=3370"
}