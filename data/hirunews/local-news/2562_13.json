{
       "Source": "hirunews",
       "Timestamp": "Friday, 24 July 2020 - 18:31",
       "Headline": "ශ්‍රී ලංකාවේ කොරෝනා ආසාදිතයන් ගණන 2764ක් වෙයි (වීඩියෝ)",
       "News Content": "මෙරට කොරෝනා වෛරස් ආසාදිතයන් සංඛ්‍යාව 2764ක් දක්වා ඉහළ ගොස් තිබෙනවා.\nඒ අද තවත් ආසාදිතයෙකු හඳුනා ගැනීමත් සමගයි.\nමේ වන විට මෙරටින් හමුවී ඇති ආසාදිතයන්ගෙන් 659 දෙනෙකු රෝහල්ගතව ප්‍රතිකාර ලබමින් පසුවනවා.\nසුවය ලැබූ 2094 දෙනෙකු නිවෙස් වෙත පිටත්ව ගොස් ඇති අතර සිදුවූ මරණ සංඛ්‍යාව 11ක්.\nකොවිඩ් 19 ආසාදනය වී සිටි තවත් 17 දෙනෙක් අද සුවය ලබා රෝහල්වලින් පිටව යාමත් සමඟ පූර්ණ සුවය ලැබූ ආසාදිතයන් සංඛ්‍යාව 2094ක් දක්වා ඉහළ ගියා.\nමේ අතර සෞඛ්‍ය අමාත්‍යාංශය සඳහන් කළේ රටතුළ කොවිඩ් 19 ආසාදිතයන් හඳුනාගැනීම සඳහා සිදුකරන පී.සී.ආර්. පරීක්ෂණ 150,000ක් අද වන විට සිදුකර ඇති බවයි.\nමේ අතර සෞඛ්‍ය අමාත්‍ය පවිත්‍රා වන්නිආරච්චි මහත්මිය සඳහන් කළේ කොවිඩ් 19 ආසාදිතයන් හඳුනාගැනීම සඳහා සිදුකරන PCR පරීක්ෂණ 150,000ක් මෙරට තුළ සිදුකර අවසන් බවයි.\nමේ අතර තවමත් සිය වෘත්තීය ගැටලුවලට විසඳුම් ලබා දී නොමැති බව පවසමින් මහජන සෞඛ්‍ය පරීක්ෂකවරුන් ආරම්භ කළ වෘත්තීය ක්‍රියාමාර්ගය අද 9 වැනි දිනටත් ක්‍රියාත්මක වූ අතර ඔවුන් අද අසනීප නිවාඩු වාර්තා කර රාජකාරීවලින් ඉවත් වී සිටියා.\nමහ මැතිවරණය සඳහා යොදාගන්නා සියලු පාසල්වල විදුහල්පතිවරුන් සහ නියෝජ්‍ය විදුහල්පතිවරුන් ලබන 28,29,30 සහ 31 යන දිනවල පාසල්වල රැදී සිටිය යුතු බව දැනුම්දෙමින් අධ්‍යාපන අමාත්‍යාංශය නිවේදනයක් නිකුත්කර තිබෙනවා.\nඑම අමාත්‍යාංශය සඳහන් කර ඇත්තේ අධ්‍යාපන කටයුතුවලට බාධාවක් නොවන සේ, සහකාර මැතිවරණ කොමසාරිස්වරුන් සමඟ සාකච්ඡා කර පාසල් තුළ පහසුකම් සැලසීමට පියවර ගැනීම විදුහල්පතිවරුන්ගේ වගකීමක් බවයි.\nඑමෙන්ම, ලබන 27 වනදා සිට රජයේ සියලු පාසල් 11, 12 සහ 13 ශ්‍රේණිවල සිසුන්ට විවෘත වන අතර ඔවුන්ට පෙරවරු 7.30 සිට පස්වරු 3.30 තෙක් පාසල් පැවැත්වෙන බව අධ්‍යාපන අමාත්‍යාංශය වැඩිදුරටත් සඳහන් කළා.",
       "URL": "https://www.hirunews.lk/246323/ශ්‍රී-ලංකාවේ-කොරෝනා-ආසාදිතයන්-ගණන-2764ක්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2562"
}