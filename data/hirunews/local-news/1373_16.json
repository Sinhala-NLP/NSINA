{
       "Source": "hirunews",
       "Timestamp": "Saturday, 05 February 2022 - 22:03",
       "Headline": "රයන් ජිවතුන් අතරද සැකයක් ? “අපිට විශ්වාසයි දෙවියන් අපිට උදව් කරාවී”",
       "News Content": "අඩි ගණනාවක් ගැඹුරු නල ළිඳකට වැටී සිරවු මොරොක්කෝවේ රයන් නම් 5 හැවිරිදි දරුවා ජීවතුන් අතර සිටින්නේද යන්න පිළිබඳ සැකයක් පවතින බව සහන කණ්ඩායම් නිලධාරීන් විදෙස් මාධ්‍ය මාධ්‍ය වෙත ප්‍රකාශ කර තිබෙනවා.\nමේ වන විට සහන කණ්ඩායම් දරුවාට මීටරයක දුරින් සිටින බවයි විදෙස් මාධ්‍ය මොහොතකට පෙර වාර්තා කළේ.\nකෙසේ වෙතත්, පස්කඳු කඩා වැටීම් නිසා මෙහෙයුම් වඩාත් සංකීර්ණ වී ඇති බවයි වාර්තා වන්නේ.\nදරුවා ජිවතුන් අතර සිටින්නේ ද යන්න සම්බන්ධයෙන් සැක මතුවී ඇත්තේ, දරුවා එක් පැත්තකට ඇලවී සිටින අයුරු කැමරා දර්ශනවල දක්නට ලැබීම හේතුවෙන්.\nදරුවාගේ හිසේ තුවාල කිහිපයක් ද සිදුව ඇති බව එම දර්ශන නිරීක්ෂණය කළ සහන කණ්ඩායම් සඳහන් කර තිබෙනවා.\n“අපිට විශ්වාසයි දෙවියන් අපිට උදව් කරාවී” යනුවෙන් සහන කණ්ඩායම් ප්‍රධානියා මාධ්‍ය වෙත ප්‍රකාශ කර තිබුණා.\nඔවුන් නළ මාර්ගයෙන් දරුවාට ඔක්සිජන්, ආහාර සහ ජලය යැවූ නමුත්, දරුවාට ඒවා භාවිතයට ගැනීමට හැකි වූවේ ද යන්න පිළිබඳ පවතින්නේ සැකයක්.\nදරුවා මුදවා ගැනීම සඳහා දිවා රාත්‍රී මෙහෙයුමේ නිරත නිලධාරින් දිරිමත් කිරීමට මේ වන විටත් එම ස්ථානයට දහස් ගණනින් ජනයා එක්රැස් වෙමින් සිටිනවා.\nමෙම දරුවා ළිඳට වැටී මේවන විට දින 4ක් පමණ ගතවී තිබෙනවා.\nදරුවා බේරා ගැනීමේ මෙම මෙහෙයුම මොරොක්කෝවේ මෙන්ම විදෙස් රූපවාහිනී නාලිකාවල සජීවීව විකාශය කෙරෙනවා.\nඔහු මීටර් 32ක් (අඩි 104ක්) පමණ ගැඹුරු ළිඳට වැටී ඇත්තේ පසුගිය අඟහරුවාදායි.\nඉතා ගැඹුරු මෙම ළිඳ පතුලට ආලෝකය ලැබීම ද දුර්වල තත්වයක පැවතීම හමුවේ දරුවා බේරා ගැනීම වෙනුවෙන් ළිඳ ආසන්නයෙන් වෙනත් වලක් කැපීමටයි සහන කණ්ඩායම් පියවර ගත්තේ.\nමොරොක්කෝ රජයේ මාධ්‍ය ප්‍රකාශක Mustapha Baitas පසුගියදා අවධාරණය කර තිබුනේ දරුවා ඉක්මනින් බේරා ගැනීමට සියලු කටයුතු සූදානම් කර ඇති බවයි.\nමේ අතර තමන් ඇතුළු රජය මෙම කණගාටුදායක අවස්ථාවේ දරුවාගේ පවුලේ සාමාජිකයන් සමඟ සිටින අතර, හැකි ඉක්මනින් ඔහු තම පවුලේ ය සමග එක්වනු ඇතැයි දැඩිව විශ්වාස කරන බව මොරොක්කෝ රජයේ මාධ්‍ය ප්‍රකාශක Mustapha Baitas ප්‍රකාශ කළා.\nඅසල්වැසි ඇල්ජීරියාව ඇතුළු උතුරු අප්‍රිකාව පුරා මෙම සිදුවීම පිළිබඳ තොරතුරු වාර්තාවීමත් සමග ඒ පිළිබඳ අන්තර්ජාලය හරහා සානුකම්පිත සටහන් රැසක් ප්‍රචාරය වීමට ද පටන්ගෙන තිබෙනවා.\nදරුවා බේරාගත් පසු මූලික පරීක්ෂණ සහ අවශ්‍ය වෛද්‍ය ප්‍රතිකාර සඳහා විශේෂ වෛද්‍ය කණ්ඩායමක් ද එම ස්ථානයට ළඟා වී තිබෙනවා.\nඔහු බේරා ගැනීමෙන් අනතුරුව අසල පිහිටි රෝහලකට රැගෙන යාමට පොලිස් හෙලිකොප්ටරයක් ද සූදානම් කර ඇතැයි සඳහන්.\nදරුවා ළිඳට ඇද වැටී ඇත්තේ ඔහුගේ පියා එහි ප්‍රතිසංස්කරණ කටයුත්තක් සිදුකරමින් පවතින අවස්ථාවකයි.\nමෙම ළිඳේ විෂ්කම්භය සෙන්ටිමීටර 45 (අඟල් 18)ට වඩා අඩු බවයි ගලවා ගැනීමේ මෙහෙයුමේ ප්‍රධානියෙකු විදෙස් මාධ්‍ය වෙත ප්‍රකාශ කළේ.\nළිඳ ආසන්නයේ පසෙහි ස්වභාවය හේතුවෙන් එහි සිදුර පුළුල් කිරීමට උත්සාහ කිරීම ඉතා භයානක වන අතර ඒ හේතුවෙනුයි එය වටා කැණීම් කිරීමට තීරණය කෙරුණේ.\nමොරොක්කෝ මාධ්‍ය ආයතන කිහිපයක විකාශන තුල දරුවාගේ ඉරණම පිළිබඳ ප්‍රවෘත්ති වලට විශේෂ අවස්ථාවක් ලබාදී තිබෙනවා.\n2019 වසරේ මුල් භාගයේදී ද ස්පාඤ්ඤයේ සිදු වූ මෙවැනිම අනතුරකින් කුඩා දරුවෙක් මරණයට පත්වුණා.\nසෙන්ටිමීටර 25 (අඟල් 10) පළල සහ මීටර් 70 (අඩි 230)ට වඩා ගැඹුරු පාළු ළිඳකට වැටීමෙන් එලෙස මියගොස් තිබුණේ අවුරුදු 2ක දරුවෙක්.\nඑම දරුවාගේ සිරුර දින 13ක් පුරා පැවති සෝදිසි කිරීම් සහ ගලවා ගැනීමේ මෙහෙයුමකින් පසුවයි සොයා ගනු ලැබුවේ.",
       "URL": "https://www.hirunews.lk/296268/රයන්-ජිවතුන්-අතරද-සැකයක්-අපිට-විශ්වාසයි-දෙවියන්-අපිට-උදව්-කරාවී",
       "Category": "Local News",
       "Parent URL": "https://www.hirunews.lk/local-news.php?pageID=1373"
}