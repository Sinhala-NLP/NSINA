{
       "Source": "hirunews",
       "Timestamp": "Thursday, 25 February 2021 - 7:46",
       "Headline": "ශ්‍රී ලංකා වාර්තාව පිළිබඳව ජගත් මානව හිමිකම් මණ්ඩලයේ විසංවාදයක්",
       "News Content": "එක්සත් ජාතීන්ගේ මානව හිමිකම් කොමසාරිස් මිෂෙල් බැචලේගේ ශ්‍රී ලංකාව පිළිබඳ වාර්තාව ජිනීවා මානව හිමිකම් මණ්ඩලයේදී ඊයේ සංවාදයට ගැනුණා.\nජගත් මානව හිමිකම් කොමසාරිස්වරියගේ වාර්තාව ඉදිරිපත් කර තිබුණේ ශ්‍රී ලංකාවේ සංහිඳියාව, වගවීම හා මානව හිමිකම් ප්‍රවර්ධනය කිරීම යන තේමාව යටතේයී.\nඅදාළ වාර්තාව මගින් මානව හිමිකම් කොමසාරිවරිය ශ්‍රී ලංකාවට චෝදනා කර තිබුණේ පසුගිය මානව හිමිකම් උල්ලංඝනය කිරීම් පිළිබඳව සැබෑ සත්‍ය සෙවීමේ සහ වගවීමේ ක්‍රියාවලියක් අනුගමනය කිරීමට ලක් රජය අපොහොසත් වී ඇති බවයි.\nඑමෙන්ම, ශ්‍රී ලංකාවේ දැනට ක්‍රියාත්මක පද්ධතීන්, ව්‍යුහයන්, ප්‍රතිපත්ති සහ පුද්ගලයින්, ඉතිහාසයේ පැවති ප්‍රචණ්ඩත්වය යළි මතු කිරීමට සහාය වන බවට මානව හිමිකම් කොමසාරිස්වරිය වැඩිදුරටත් චෝදනා කළා.\nපසුගියදා සම්මත කෙරුණු 20 වන සංශෝධනය විවේචනයට ලක් කළ ඇය, එමඟින් අධිකරණ, මානව හිමිකම් සහ ජාතික පොලිස් කොමිසම වැනි කොමිෂන් සභාවල ස්වාධීනත්වය අභියෝගයට ලක් කර ඇති බවයි ඇය සඳහන් කළේ.\nකොවිඩ් 19 හේතුවෙන් මියයන මුස්ලිම් සහ ක්‍රිස්තියානි පුද්ගලයින්ගේ දේහයන් අනිවාර්යයෙන් ආදාහනය කිරීමට රජය කටයුතු කිරීමද සුළු ජන ප්‍රජාවන්ට වේදනාකාරී අත්දැකීමක් ලෙසයි ජගත් මානව හිමිකම් කොමසාරිස්වරිය හැඳින්වූයේ.\nවිශ්වසනීයත්වයෙන් යුත් වගවීමේ ක්‍රියාවලියක් ශ්‍රී ලංකාව මගින් අනුගමනය නොකරන බව පැවසූ ජගත් මානව හිමිකම් කොමසාරිස්වරිය පසුගිය කොමිෂන් සභාවල නිර්දේශ යළි සලකා බැලීමෙන් අර්ථවත් ප්‍රතිඵලයක් අත්කර ගැනීම අවිනිශ්චිත බව කියා සිටියා.\nකෙසේ නමුත්, ශ්‍රී ලංකාව පිළිබඳ වාර්තාව සම්බන්ධයෙන් ජිනීවා මානව හිමිකම් මණ්ඩලයේ ඊයේ පැවති අන්තර් ක්‍රියාකාරී සංවාදයේදී විදේශ අමාත්‍ය දිනේෂ් ගුණවර්ධන, මානව හිමිකම් කොමසාරිස්වරියගේ වාර්තාව මුළුමනින්ම ප්‍රතික්ෂේප කළා.\nඅදාළ වාර්තාව මානව හිමිකම් කොමසාරිස්වරිය විසින් සිය විෂය පථය සහ වරම පුළුල් කරමින් සිදුකළ ස්වෛරී රාජ්‍යයක පාලනය පිළිබඳ අනවශ්‍ය අත පෙවීමක් ලෙසයි අමාත්‍යවරයා හැඳින්වූයේ.\nඑය එක්සත් ජාතීන්ගේ ප්‍රඥප්තිය උල්ලංඝනය කිරීමක් ලෙසද අමාත්‍යවරයා හැඳින්වූවා.\nශ්‍රී ලංකාවට එරෙහි ඇතැම් කොටස් විසින් නිර්දය ලෙස ලුහුබඳින පූර්ව නිගමනය, දේශපාලනීකරණය සහ අගතිගාමී න්‍යාය පත්‍රය පැහැදිලි බව පැවසූ විදේශ අමාත්‍යවරයා වැරදි ලෙස ගොඩනංවන ලද චෝදනා මත මෙම නිර්දේශ පදනම් වී ඇති බවයි සඳහන් කළේ.\nඒ අනුව මහ කොමසාරිස්වරියගේ වාර්තාවේ අඩංගු නිගමන හා නිර්දේශ ශ්‍රී ලංකාව තරයේ ප්‍රතික්ෂේප කරන බව විදේශ අමාත්‍යවරයා අවධාරණය කළා.\nමේ අතර, ශ්‍රී ලංකාව සම්බන්ධයෙන් මානව හිමිකම් මණ්ඩලයේ මූලික කණ්ඩායම ඉදිරිපත් කළ යෝජනාවට ඇමෙරිකා එක්සත් ජනපදය ඊයේ සහය පළ කළා.\nඑම යෝජනාව ඇතුළු අනෙකුත් යෝජනාද මෙවර සැසිවාරයේදී සම්මත කර ගැනීම සඳහා සාමාජීය රටවල් දිරිගන්වන බව ජිනිවා නුවර පැවැත්වෙන 46 වන ජගත් මානව හිමිකම් මණ්ඩල සැසිය අමතමින් එක්සත් ජනපද රාජ්‍ය ලේකම් ඇන්තනී ජේ. බ්ලින්කන් කියා සිටියේ.\nඑමෙන්ම, ශ්‍රී ලංකාව පිළිබඳ මූලික සත්කාරක කණ්ඩායම ඉදිරිපත් කරන ශ්‍රී ලංකාවේ සංහිඳියාව වගවීම් සහ මානව හිමිකම් ප්‍රවර්ධනය කිරීම සඳහා වූ 46/එල්/1 දරණ යෝජනාව ඊයේ ජිනිවා මානව හිමිකම් මණ්ඩලයේදී සභාගත කෙරුණා.\nඑම යෝජනාව සැසිවාරයේ අවසන් දින දෙක වන ලබන මාර්තු 22 වනදා සහ 23 වනදා සලකා බැලෙන බවද මානව හිමිකම් මණ්ඩල ප්‍රකාශකයා සඳහන් කළා.\nඅදාළ යෝජනාව මගින් ශ්‍රී ලංකාවේ සිදුව ඇති බව කියන මානව හිමිකම් උල්ලංඝනය කිරීම් සම්බන්ධයෙන් ජාත්‍යන්තර මානුෂීය නීතිය යටතේ අපක්ෂපාතී පරීක්ෂණයක් පවත්වා අදාළ පුද්ගලයන්ට එරෙහිව ක්‍රියාමාර්ග ගත යුතු බවටයි යෝජනා කර ඇත්තේ.",
       "URL": "https://www.hirunews.lk/263605/ශ්‍රී-ලංකා-වාර්තාව-පිළිබඳව-ජගත්-මානව-හිමිකම්-මණ්ඩලයේ-විසංවාදයක්",
       "Category": "Local News",
       "Parent URL": "https://www.hirunews.lk/local-news.php?pageID=2126"
}