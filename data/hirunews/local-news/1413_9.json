{
       "Source": "hirunews",
       "Timestamp": "Thursday, 20 January 2022 - 8:40",
       "Headline": "අළු බඳුනේ ජය පැන් බිව් කැන්ගරුවන් අමාරුවේ(වීඩියෝ)",
       "News Content": "ඔස්ට්‍රේලියාව සහ එංගලන්තය අතර පැවති අළු බඳුන කුසලාන ටෙස්ට් ක්‍රිකට් තරගාවලිය අවසන් වීමෙන් අනතුරුව ඔස්ට්‍රේලියානු සහ එංගලන්ත කණ්ඩායමේ ක්‍රීඩකයින් එක්ව ඔවුන් නවාතැන් ගෙන සිටි හෝටලයේ රාත්‍රී කාලය පුරා පැවැත්වූ මත්පැන් සාදයක් හේතුවෙන් මේ වනවිට අර්බුදකාරී තත්ත්වයක් මතු වී තිබෙනවා.\nමෙම සිද්ධියට මැදිහත් වී ඇත්තේ, ඔස්ට්‍රේලියානු කණ්ඩායමේ ඇලෙක්ස් කෙරී,නේදන් ලියොන්,ට්‍රැවිස් හෙඩ් සහ එංගලන්ත ක්‍රිකට් කණ්ඩායමේ ජෝ රූට් සහ ජේම්ස් ඇන්ඩර්සන් යන ක්‍රීඩකයින්.\nමෙම ක්‍රීඩකයින් ඔවුන් ලැගුම්ගෙන සිටි හෝබාර්ට් හි ක්‍රවුන් ප්ලාසා හෝටල ආලින්දයේ මත්පැන් සාදයක් පවත්වමින් අලුයම් කාලය වන තෙක් ඝෝෂා කරමින් සිටි බවයි වාර්තා වන්නේ.\nමේ හේතුවෙන් හෝටලයේ ලැගුම් ගෙන සිටි අනිකුත් සංචාරකයින් මේ සිද්ධිය සම්බන්ධයෙන් පොලිසියට පැමිනිල්ලක් කර තිබෙනවා.\nඉන් අනතුරු ව එහි පැමිණි පොලීසිය අදාළ ක්‍රීඩකයින්ට දන්වා ඇත්තේ \"ඔබලා මෙහි සිටින අනෙකුත් ආගන්තුකයින්ට බාධා කරනවා. ඒ පිළිබඳව අපට පැමිණිල්ලක් ලැබී තිබෙනවා. දැන් කරුණාකර ඔබගේ කාමරවලට යන්න. හෝටල් සේවකයින්ට මෙතන වැඩ අවසන් කළ යුතුව තිබෙනවා\" යනුවෙන්.\nමේ සිද්ධිය සිය ජංගම දුරකථනයෙන් පටිගතකල එංගලන්ත කණ්ඩායමේ පුහුණුකරු ග්‍රෙහෑම් තෝර්ප් එම පටිගත කිරීම සිදු කරන අවස්ථාවේ පවසන්නේ සිය කණ්ඩායමේ ක්‍රීඩකයින් උදෑසන හමු වීමට බලාපොරොත්තුවෙන් සිටින බවයි.\nඑමෙන්ම එම පටිගත කිරීම නීතිඥයින්ගේ පරිහරණය සහ දැනගැනීම උදෙසා සිදු කරන බවත් ඔහු පවසනවා.\nමේ සිද්ධිය සම්බන්ධයෙන් එංගලන්ත ක්‍රිකට් පාලක මණ්ඩලය අදාළ ක්‍රීඩකයන්ට දැඩි ලෙස අවවාද කර ඇති අතර ඔස්ට්‍රේලියානු පුහුණුකරු ඔහුගේ ජංගම දුරකතනයෙන් සිදු කළ අදාළ පටිගත කිරීම මාධ්‍ය වෙත නිකුත් වූයේ කෙසේ ද යන්න සම්බන්ධයෙන් ද විශේෂ පරීක්ෂණයක් සිදු කරනවා.",
       "URL": "https://www.hirunews.lk/294529/අළු-බඳුනේ-ජය-පැන්-බිව්-කැන්ගරුවන්-අමාරුවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1413"
}