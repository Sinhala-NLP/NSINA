{
       "Source": "hirunews",
       "Timestamp": "Wednesday, 11 March 2020 - 13:57",
       "Headline": "නීතිපතිගෙන් දේශපාලන පළිගැනීම් පිළිබඳ සොයන ජනපති කොමිසමට ලිපියක්",
       "News Content": "දේශපාලන පළි ගැනීම් සම්බන්ධයෙන් සොයා බැලීමට පත් කළ ජනාධිපති කොමිසමට නඩු විභාග කිරීමට නෛතික බලයක් හෝ කිසිදු අධිකාරීමය බලයක් නොමැති බව නීතිපති දප්පුල ද ලිවේරා එම කොමිෂන් සභාවට ලිඛිතව දැනුම් දී තිබෙනවා.\nඒ, නීතිපතිවරයාට මෙම කොමිසම හමුවේ අද පෙරවරුවේ පෙනී සිටින ලෙස නිකුත් කර තිබූ සිතාසි සම්බන්ධයෙන් කරුණු දක්වමින්.\nඅලි ජාවාරම්කරුවෙකු වන නිරාජ් රොෂාන් හෙවත් අලි රොෂාන් නමැත්තා ඇතුළු සැකකරුවන් 8 දෙනෙකුට එරෙහිව කොළඹ ත්‍රිපුද්ගල මහාධිකරණය හමුවේ විභාගවන නඩුවකට අදාළව අධිකරණයේ පෙනී සිටින ලෙසට දේශපාලන පළි ගැනීම් ගැන සොයන ජනාධිපති කොමිසමේ ලේකම්වරියට නොතීසි නිකුත්  කෙරුණා.\nකෙසේ වෙතත් ඇය අධිකරණයේ පෙනී සිටියේ නැහැ.\nපසුව ජනාධිපති කොමිසම දැනුම්දී තිබුණේ තම විමර්ශන අවසන්වනතුරු ඊට අදාළ නඩු කටයුතු ඉදිරියට පවත්වාගෙන යෑමෙන් වළකින ලෙසට කළ දැනුම්දීම අනුව කටයුතු නොකිරීම සම්බන්ධයෙන් කරුණු දැක්වීම සඳහා නීතිපතිවරයාට අද දිනයේ එහි පෙනී සිටින ලෙසටයි.\nඊයේ දිනයේද අධිකරණයේ පෙනී නොසිටීම සම්බන්ධයෙන් දේශපාලන පළිගැනීම් පිළිබඳ සොයන ජනාධිපති කොමිසමේ ලේකම්වරියට යළි නොතීසි නිකුත් කෙරුණා.",
       "URL": "https://www.hirunews.lk/236287/නීතිපතිගෙන්-දේශපාලන-පළිගැනීම්-පිළිබඳ-සොයන-ජනපති-කොමිසමට-ලිපියක්",
       "Category": "Local News",
       "Parent URL": "https://www.hirunews.lk/local-news.php?pageID=2858"
}