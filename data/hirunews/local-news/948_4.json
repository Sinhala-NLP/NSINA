{
       "Source": "hirunews",
       "Timestamp": "Friday, 12 August 2022 - 7:42",
       "Headline": "ඊයේ රෑ කොළඹ වරායට ආ නිව් ටෝල් වේ ඉන්ධන ගොඩබෑම ඇරඹේ",
       "News Content": "මෙට්‍රික් ටොන් 35,000 ක පෙට්‍රල් රැගත් තවත් නෞකාවක් ඊයේ (11) රාත්‍රියේ කොළඹ වරායට ළඟාවුණා.\nනිව් ටෝල් වේ නැමති එම නෞකාවේ අඩංගු ඉන්ධන ගොඩබෑම අද ආරම්භ කරන බවයි විදුලිබල හා බලශක්ති අමාත්‍ය කංචන විජේසේකර කියා සිටියේ.\nමේ අතර, රට තුළ පැවති ඉන්ධන අර්බුදයට මේ වනවිට යම් සහනයක් ලැබී ඇති බැවින් බස්නාහිර පළාතේ ලියාපදිංචි වාහන සඳහා ආදායම් බලපත්‍ර නිකුත් කිරීම සතියේ වැඩ කරන සියලුම දිනයන් හි දී සිදුකිරීමට තීරණය කර තිබෙනවා.\nමාලිගාවත්ත බස්නාහිර පළාත් මෝටර් රථ දෙපාර්තමේන්තුවේ ප්‍රධාන කාර්යාලයෙන් හෝ බස්නාහිර පළාතේ සියලුම ප්‍රාදේශීය ලේකම් කාර්යාලවලින් වාහන ආදායම් බලපත්‍ර ලබාගත හැකි බවයි අනුව පළාත් ප්‍රධාන ලේකම් ජයන්ති විජේතුංග කියා සිටියේ.\nඑමෙන්ම, මාර්ගගත ක්‍රමය ඔස්සේද ඊට පහසුකම් සළසා තිබෙනවා. තවද, ජුනි 29 වැනිදා සිට කල්ඉකුත් වූ බස්නාහිර පළාතේ ලියාපදිංචි වාහන සඳහා මේ මස 31 වැනිදා දක්වා වාහන ආදායම් බලපත්‍ර නිකුත් කිරීමේ දී දඩ මුදල් අය නොකිරීමට ද තීරණය කර තිබෙනවා.\nමේ අතර, අද (12) සහ හෙට (13) දිනවල පැයක කාලයක් විදුලි කප්පාදු කිරීමට විදුලිබල මණ්ඩලයට අවසර ලබාදුන් බව ශ්‍රී ලංකා මහජන උපයෝගීතා කොමිෂන් සභාව ප්‍රකාශ කළා.",
       "URL": "https://www.hirunews.lk/312513/ඊයේ-රෑ-කොළඹ-වරායට-ආ-නිව්-ටෝල්-වේ-ඉන්ධන-ගොඩබෑම-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=948"
}