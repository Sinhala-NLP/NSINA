{
       "Source": "hirunews",
       "Timestamp": "Wednesday, 09 May 2018 - 19:09",
       "Headline": "ලක්ෂ 86 ක මත්ද්‍රව්‍ය සමග තරුණියක් අත්අඩංගුවට (ඡායාරූප)",
       "News Content": "රුපියල් ලක්ෂ 86 කට වැඩි වටිනාකමින් යුත් මත්ද්‍රව්‍ය සමග සැකකාරියක් සහ සැකකරුවන් දෙදෙනෙකු පොලිස් අත්අඩංගුවට ගෙන තිබෙනවා.\nඅද අලුයම 5.15 ට පමණ මීතොටමුල්ල ප්‍රදේශයේ නිවසක සංවිධානාත්මක අපරාධකරුවෙකු රැඳී සිටින බවට කොළඹ අපරාධ කොට්ඨාශයට ලැබුනු තොරතුරකට අනුවයි වැටලීම සිදුකර ඇත්තේ.\nඑහිදී හෙරායින් ග්‍රෑම් 503 යි මිලිග්‍රෑම් 540 ක්, කොකේන් ග්‍රෑම් 66 යි මිලිග්‍රෑම් 56 ක්, අයිස් නැමති මත්ද්‍රව්‍ය ග්‍රෑම් 2 යි මිලිග්‍රෑම් 90 ක්, ඩාන්සින් ටැබ්ලට් නම් පෙති 42 ක්, ජංගම දුරකථන 10 ක් සහ මුදල් රුපියල් 74750 ක් ද සොයාගෙන තිබෙනවා.\nමෙම මත්ද්‍රව්‍යවල වටිනාකම රුපියල් 8,628,000 ක්.\nඅත්අඩංගුවට ගත් සැකකාරිය මීතොටමුල්ල ප්‍රදේශයේම පදිංචි 25 හැවිරිදි අයෙක්.\nසැකකරුවන් දෙදෙනා නාගලගම්වීදිය සහ මීතොටමුල්ලේ පදිංචි 29 සහ 41 වයස්වල පසුවන දෙදෙනෙක්.\nඔවුන් හෙට අලුත්කඩේ අංක 3 මහේස්ත්‍රාත් අධිකරණයට ඉදිරිපත් කිරීමට නියමිතයි.\nකොළඹ අපරාධ කොට්ඨාශය වැඩිදුර විමර්ශන සිදු කරනවා.",
       "URL": "https://www.hirunews.lk/190365/ලක්ෂ-86-ක-මත්ද්‍රව්‍ය-සමග-තරුණියක්-අත්අඩංගුවට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3953"
}