{
       "Source": "hirunews",
       "Timestamp": "Tuesday, 13 September 2016 - 13:22",
       "Headline": "බඳගිරියේ තරුණයා අතුරුදන්වීම සමබන්ධ පරීක්ෂණ  තංගල්ල කොට්ඨාශ අපරාධ විමර්ශන අංශයට",
       "News Content": "හම්බන්තොට - බඳගිරිය - යහන්ගල ප්‍රදේශයේ පදිංචිව සිටි ජී.පි. ගයාශාන්ගේ අතුරුදන්වීම සම්බන්ධයෙන් හම්බන්තොට පොලිසිය මගින් සිදුකරන පරීක්ෂණ කටයුතු තංගල්ල කොට්ඨාශ අපරාධ විමර්ශන අංශය වෙත භාර දී තිබෙනවා.\nසිද්ධිය සම්බන්ධයෙන් පුද්ගලයින් 12 දෙනෙකුගෙන් මේ වන විට ප්‍රකාශ සටහන් කර ගෙන තිබෙන බවයි පොලිසිය ප්‍රකාශ කළේ.\nහම්බන්තොට පොලීසියේ නිලධාරින් පිරිසක් ද ප්‍රකාශ සටහන් කර ගත් අය  අතරට ඇතුළත්.\nපොලිස් කණ්ඩායම් හතරක් විමර්ශන සඳහා යොදවා ඇති අතර, ඊයේ දිනයේදී මෙම සිද්ධිය සම්බන්ධයෙන් වාර්තාවක් ඉල්ලා ඇති බවට ජාතික පොලිස් කොමිසම ද ප්‍රකාශ කළා.\nකෙසේ වෙතත්, මෙම තරුණයා අතුරුදන් වී අදට දින 8ක් ගත වුවත් ඔහු පිළිබදව කිසිදු තොරතුරක් වාර්තා වී නැහැ.\nබඳගිරිය - යහන්ගල ප්‍රදේශයේ පදිංචිව සිටි මෙම තරුණයා පසුගිය 5 වන සඳුදා හම්බන්තොට පොලීසිය විසින් අත්අඩංගුවට ගත් බවට ඔවුන්ගේ ඥාතීන් චෝදනා කළා.\nවී තොගයක් සොරකම් කළ බවට  පවසමින්  ඔහු මෙලෙස අත්අඩංගුවට ගත් බවයි ඔවුන් කියා සිටියේ.\nසිද්ධිය සම්බන්ධයෙන් තවත් තරුණයින් දෙදෙනෙකු එදිනම අත්අඩංගුවට ගෙන තිබෙනවා.\nගයාශාන් අත්අඩංගුවට ගත් දිනට පසුව දා වැසිකිළියට යන අවස්ථාවේදී ඔහු පළා ගොස් ඇති බවට හම්බන්තොට පොලීසිය තමන්ට දැනුම් දුන් බවයි ඥාතීන් වැඩිදුරටත් සදහන් කළේ.\nමෙම සිද්ධිය සම්බන්ධයෙන් හම්බන්තොට පොලිස් ස්ථානාධිපතිවරයා ඇතුළු 5 දෙනෙකුට මේ වන විට ස්ථාන මාරුවීම් ලබාදී තිබෙනවා.",
       "URL": "https://www.hirunews.lk/142878/බඳගිරියේ-තරුණයා-අතුරුදන්වීම-සමබන්ධ-පරීක්ෂණ-තංගල්ල-කොට්ඨාශ-අපරාධ-විමර්ශන-අංශයට",
       "Category": "Local News",
       "Parent URL": "https://www.hirunews.lk/local-news.php?pageID=4881"
}