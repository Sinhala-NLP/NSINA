{
       "Source": "hirunews",
       "Timestamp": "Thursday, 23 May 2019 - 20:25",
       "Headline": "විනිවිද පෙනෙන බෑග් නොමැති සිසුන් අපහසුතාවට පත්කිරීමේ සිද්ධිය ගැන විමර්ශණයක්",
       "News Content": "විනිවිද නොපෙනෙන බෑග් රැගෙන මාවනැල්ල මයුරපාද විද්‍යාලයට පැමිණි සිසුන් පාසල් බලධාරීන් විසින් අපහසුතාවට පත්කිරීමේ සිදුවීම සම්බන්ධයෙන් මාවනැල්ල කලාප අධ්‍යාපන කාර්යලය පරීක්ෂණයක් ආරම්භ කර තිබෙනවා.\nමේ අතර විදුහල්පතිනිය විසින් මයුරපාද විද්‍යාලයේ පාසල් සංවර්ධන සමිතිය මාස තුනක පමණ කාලයක සිට අක්‍රීය කර ඇති බවට පාසල් සංවර්ධන සමිතියේ නිලධාරීන් චෝදනා කරනවා.\nසාමාන්‍ය බෑග් රැගෙන පැමිණි මාවනැල්ල මයුරපාද මධ්‍ය මහා විද්‍යාලයේ සිසුන් පසුගිය 21 වනදා දැඩිලෙස අපහසුතාවට පත්වුණේ එම බෑග පාසල් පරිශ්‍රයට රැගෙන යෑම සදහා විදුහල්පතිනිය අවසර ලබා නොදීම හේතුවෙන්.\nමේ නිසා ඇතැම් කුඩා දරුවන් හඩා වැටෙන අයුරුද දක්නට ලැබුණා.\nමෙම සිදුවීම සම්බන්ධයෙන් අධ්‍යාපන අමාත්‍යවරයාද වාර්තාවක් කැදවා ඇති අතර මාවනැල්ල කලාප අධ්‍යාපන කාර්යාලය විසින් පරීක්ෂණයක්ද ආරම්භ කර තිබෙනවා.\nකෙසේ වෙතත් අද දිනයේත් මයුරපාද විද්‍යාලයට සාමාන්‍ය බෑග සහිතව පැමිණි සිසුන් පාසල් බලධාරීන් හේතුවෙන් අපහසුතාවට පත්වුණා.\nමේ අතර අම්බලන්තොට මල්පෙත්තාව මහා විද්‍යාලයේ සේවය කරන ගුරුවරයෙකු පාසල විසින් අනුගමනය කරන ආරක්ෂක වැඩපිළිවෙලට සහයෝගය නොදක්වන බව පවසමින් පාසලෙන් ඉවත්කරන ලෙස මව්පියන් අද දහවල් විරෝධතාවයක නිරත වුණා.\nපසුව අම්බලන්තොට පොලීසියේ නිලධාරීන්ද සහ හම්බන්තොට කළාප අධ්‍යාපන කාර්යාලයේ නිලධාරීන් දෙදෙනෙකු පැමිණ අදාල ගුරුවරයා පාසලෙන් රැගෙන ගියා.\nමේ අතර නුගේගොඩ අනුලා විද්‍යාලයේ මෙවර සාමාන්‍ය පෙල විභාගයට පෙනී සිටින සිසුවියන් සදහා රාත්‍රී කාල සම්මන්ත්‍රණ මාලාවක් පැවැත්වීමට පාසල් පාලනාධිකාරිය තීරණය කර තිබෙනවා.\nසෙනසුරාදා රාත්‍රී 8.30 ට ආරම්භ වන මෙම සම්මන්ත්‍රණ මාලාව නිමා කිරීමට සැළසුම් කර ඇත්තේ පසුදා අළුයම 6 ටයි.\nපාසලේ ඉගැන්වීම් කටයුතුවල යෙදෙන ගුරු මණ්ඩලයේ අති බහුතරයක් සෙනසුරාදා දින උපකාරක පන්ති පවත්වන බැවින් ඊට බාධා නොවන ලෙස මෙම සම්මන්ත්‍රණ මාලාව සංවිධානය කර ඇති බවටයි දෙමාපියන් චෝදනා කරන්නේ.",
       "URL": "https://www.hirunews.lk/216966/විනිවිද-පෙනෙන-බෑග්-නොමැති-සිසුන්-අපහසුතාවට-පත්කිරීමේ-සිද්ධිය-ගැන-විමර්ශණයක්",
       "Category": "Local News",
       "Parent URL": "https://www.hirunews.lk/local-news.php?pageID=3337"
}