{
       "Source": "hirunews",
       "Timestamp": "Friday, 13 August 2021 - 19:38",
       "Headline": "මෙරට හයවැනි විශාලම ජලාශයේ ඉදිකිරීම් ඇරඹෙයි (ඡායාරූප)",
       "News Content": "දේශීය ඉංජිනේරු තාක්ෂණයෙන් ඉදිවන රජරට විශාලතම ජලාශය හා මෙරට හයවැනි විශාලම ජලාශය වන පහළ මල්වතු ඔය ජලාශයේ ඉදිකිරීම් කටයුතු මේ වනවිට ආරම්භ වී තිබෙනවා.\nමෙරට වැඩිම වී අස්වැන්න ලබා දෙන මන්නාරම ‘සහල් නැළියේ’ අස්වැන්න තෙගුණ කිරීම හා අනුරාධපුරය, මන්නාරම හා  වවුනියාව ජනතාවගේ  පානීය සහ ගොවිතැන් කටයුතු සඳහා අවශ්‍ය ජලය සැපයීම වෙනුවෙන් මෙම බහුකාර්ය යෝජනා ක්‍රමය ක්‍රියාත්මක වනවා.\nපසුගිය මාර්තු 31 වැනි දින වාරී මාර්ග අමාත්‍යය චමල් රාජපක්ෂගේ ප්‍රධානත්වයෙන් ඉදි කිරීම් කටයුතු ආරම්භ වූ මෙම ජලාශයේ ඉදිකිරීම් කටයුතු රාජ්‍යය අමාත්‍ය දුමින්ද දිසානායකගේ නිරීක්ෂණයට ලක් වුනා.\nපහළ මල්වතු ඔය ජලාශ ව්‍යාපෘතිය රුපියල් මිලියන 22900 ක දේශීය අරමුදල් ආයෝජනය කරමින් ඉදිවන්නක්.\nමේ වන විට මල්වතු ඔය හරහා තන්තිරිමලේ බෝගොඩදී පහළ මල්වතු ඔය ජලාශයේ ප්‍රධාන වේල්ලේ ඉදි කිරීම් කටයුතු සිදු කෙරෙමින් පවතින අතර, රාජ්‍යය අමාත්‍යවරයාගේ නිරීක්ෂණයට ලක් වූයේ එම ඉදිකිරීම් කටයුතුයි.\nමෙරට දෙවන විශාලතම ගංගාව වන මල් වතු ඔය හරහා මුහුදට ගලා යන ජලය භාවිත කරමින්, වාරී මාර්ග දෙපාර්තමේන්තුව විසින් අක්කර 10,000ක වපසරියකින්  ඉදිකෙරෙන මෙම ජලාශයේ ධාරිතාව අක්කර අඩි 170,000 ක්.\nමේ ජලාශයේ පරිදිය කිලෝමීටර් 91ක් වන අතර එය මැදවච්චිය, මහවිලච්චිය, මධ්‍යම නුවර ගම්පළාත හා සෙට්ටිකුලම යන ප්‍රාදේශීය ලේකම් බල ප්‍රදේශවල පැතිර යනවා.\nමේ ජලාශය ඉදිකිරීම මඟින් ප්‍රදේශයේ පුද්ගලයන් 10,000කට පමණ නව රැකියා අවස්ථා ද උදා වනවා.\nමන්නාරම් දිස්ත්‍රික්කයේ හෙක්ටයාර 13,225ක වගා තීව්‍රතාවය 1.2 සිට 2 දක්වා ඉහළ නැංවීම, හෙක්ටයාර 1053 වගා ප්‍රදේශ සඳහා යල මහ දෙකන්නයට වාරී පහසුකම් සැපයීම, පානීය ජල සම්පාදනය, ධාරිතාව ගිගාවොට් පැය 468ක විදුලි බලය නිපදවීම, ජලය මත පාවෙන සූර්ය බල ශක්ති ව්‍යාපෘති හදුන්වාදීම, ගංවතුර පාලනය, සංචාරක ක්ෂ්‍රේත්‍රය දියුණු කිරීම, මිරිදිය ධිවර කර්මාන්ත සංවර්ධනය, වන වගා ඇති කිරීම පහළ මල්වතු ඔය බහුකාර්ය ව්‍යාපෘතිය හරහා ප්‍රතිලාභ ලෙස හිමි වෙනවා.",
       "URL": "https://www.hirunews.lk/279628/මෙරට-හයවැනි-විශාලම-ජලාශයේ-ඉදිකිරීම්-ඇරඹෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1756"
}