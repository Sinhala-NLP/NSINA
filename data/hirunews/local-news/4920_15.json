{
       "Source": "hirunews",
       "Timestamp": "Tuesday, 16 August 2016 - 15:58",
       "Headline": "සුන්බුන් ඉවත් කරද්දී  සාලාවේ කඩහිමියෙකු මියයයි",
       "News Content": "අවිස්සාවේල්ල - සාලාව යුද හමුදා කඳවුරේ පිපිරීමෙන් විනාශ වුණු කඩකාමරයක් පිළිසකර කිරීමට ගිය එහි හිමිකරුවා ගොඩනැගිල්ලේ කොන්ක්‍රීට් කණුවක් කඩාවැටී ඊට යටවී අද මියගියා.\nසාලාව ප්‍රදේශයේම පදිංචි ඔහුු 68 හැවිරිදි අයෙක්. කොස්ගම පොලීසිය සඳහන් කළේ, අද උදෑසන තවත් පුද්ගලයෙකු සමඟ මෙම වෙළඳසැල් හිමිකරු අදාළ ගොඩනැගිල්ලේ විනාශ වුණු කොටස් ඉවත් කරමින් සිටියදි මෙම අනතුරට මුහුණදී ඇති අතර, ඔහු සාලාව රෝහලට රැගෙන යන විටත් මියගොස් සිටියා.\nපොලීසිය ප්‍රකාශ කළේ සාලාව කඳවුරේ පිපිරීමෙන් විනාශ වුණු ගොඩනැගිලි පිළිසකර කිරීමේ කටයුතු යුද හමුදාව සිදු කරනතුරු රැඳි සිටින ලෙස ප්‍රදේශවාසීන්ට දැනුම්දී ඇත්තේ මෙවැනි අනතුරු සිදුවීමේ අවදානම හේතුවෙන් බවයි.\nමේ අතර පිළියන්දල - කහතුඩුව ප්‍රදේශයේ ඉඩමක පස් කණ්ඩියක් ඉවත්කරමින් සිටි පුද්ගලයෙකු ඊට යටවී අද ජීවිතක්ෂයට පත්වුණා.\nකහතුඩුව ප්‍රදේශයේ පදිංචි ඔහු 65 හැවිරිදි අයෙක්. මීට පෙර අවස්ථාවකදී එම පස් කණ්ඩියෙන් කොටසක් කඩාවැටී ඇති අතර,  අනතුරුව එම ස්ථානයේ බැම්මක් ඉදිකිරීම සඳහායි එහි ඉතිරි කොටස ඉවත් කිරීම සඳහා පියවර ගෙන ඇත්තේ.\nමියගිය පුද්ගලයා සහ තවත් පුද්ගලයන්  දෙදෙනෙකු එම කටයුත්තේ නිරතව සිටින අවස්ථාවේ මෙම අනතුර සිදුව ඇති අතර, පස් කණ්ඩියට ඔහු යටවීමෙන් පසු එම ස්ථානයේ පස් ඉවත් කරමින් සිටියදී යළි කණ්ඩියේ කොටසක් මියගිය පුද්ගලයා සිටි ස්ථානයට කඩාවැටී තිබෙනවා.\nඔහු මුදාගැනීමට පැය තුනක පමණ කාලයක් ගතවී ඇති අතර, ඒ වනවිටත් අදාළ පුද්ගලයා මියගොස් සිටියා.",
       "URL": "https://www.hirunews.lk/140768/සුන්බුන්-ඉවත්-කරද්දී-සාලාවේ-කඩහිමියෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4920"
}