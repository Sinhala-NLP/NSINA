{
       "Source": "hirunews",
       "Timestamp": "Sunday, 14 August 2016 - 20:02",
       "Headline": "පෞරාණික උරුමයන් විනාශ වෙද්දී බලධාරීන් මර නින්දේ",
       "News Content": "ශ්‍රී ලාංකික විශිෂ්ට තාක්ෂණයේ සුවිශේෂී නිර්මාණයක් වන සීගිරිය දෙස් විදෙස් බොහෝදෙනාගේ නොමද ආකර්ෂණයට ලක්වූ සංචාරක ගමනාන්තයක්.\nනමුත්, සංචාරකයන්ගේ නොමනා හැසිරීම නිසාම සිගිරියේ පෞරාණික උරුමයන්ට හානි සිදුවෙමින් ඇති ආකාරය එහි සංචාරයක නිරත වූ අපට දැක ගන්නට ලැබුණා,\nපාසල් නිවාඩු කාලය එළැඹීමත් සමග සීගිරියට පැමිණෙන සංචාරකයන්ගේ සීග්‍ර වර්ධනයක් දැකගත හැකියි.\nමධ්‍යම සංස්කෘතික අරමුදලේ දත්තවලට අනුව මේ දිනවල සීගිරිය නැරඹීමට දිනකට සංචාරකයින් 5000 කට ආසන්න පිරිසක් පැමිණෙනවා.\nමෙම විශිෂ්ට නිර්මාණය නැරඹීමට පැමිණෙන සංචාරකයින්ට ගමන් කිරීම සඳහා නිසි මං පෙත් ඉදිකර තිබුණත් බොහෝ දෙනා පෞරාණික ගල් බැමි මත ඇවිද යන්නේ ලෝක උරුමයට හානි සිදුවන ආකාරයෙන්.\nඑසේ නොකරන ලෙස භාෂා ත්‍රිත්වයෙන්ම සවිකර ඇති දැන්වීම් පිළිබඳ ඔවුන්ට කිසිදු තැකීමක් නැහැ.\nඇතැම් පිරිසකට සියවස් ගණනාවක් පැරණි ගල් බැමි තම ගිමන් නිවන අසුන් බවට පත් වී තිබෙනවා.\nමධ්‍යම සංස්කෘතික අරමුදලේ සීගිරිය කාර්යාලයට අනුයුක්තව 350 කට ආසන්න පිරිසක් සේවයේ නිරතවනවා.\nනමුත්, ඒ කිසිවෙකුත් තම වගකීම නිසි ලෙස ඉටු නොකිරීමෙන් වැනසී යන්නේ අපේ පෞඩ ලෝක උරුමයක් බවට සැක නැහැ.",
       "URL": "https://www.hirunews.lk/140632/පෞරාණික-උරුමයන්-විනාශ-වෙද්දී-බලධාරීන්-මර-නින්දේ",
       "Category": "Local News",
       "Parent URL": "https://www.hirunews.lk/local-news.php?pageID=4922"
}