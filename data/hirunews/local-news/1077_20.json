{
       "Source": "hirunews",
       "Timestamp": "Tuesday, 21 June 2022 - 21:37",
       "Headline": "මහ බැංකු අධිපතිව තවදුරටත් රඳවා ගන්නැයි ඉල්ලීම් (වීඩියෝ)",
       "News Content": "මහ බැංකු අධිපති ආචාර්ය නන්දලාල් වීරසිංහ මහතා මේ මස අවසානයේ තනතුරෙන් ඉවත් කිරීමට කිසියම් කුමන්ත්‍රණයක් හෝ අදෘශ්‍යමාන හස්තයක් තිබෙනවාදැයි ප්‍රශ්නයක් මතුවන බව පාර්ලිමේන්තු මන්ත්‍රී වසන්ත යාපා බණ්ඩාර මහතා පවසා තිබෙනවා.\nඒ, ආණ්ඩු පක්ෂ කණ්ඩායම ජනාධිපති මන්දිරයේදී රැස්වූ අවස්ථාවේදි.\nකැබිනට් හමුවෙන් අනතුරුව ආණ්ඩු පක්ෂ කණ්ඩායම් රැස්වීම ජනාධිපති මන්දිරයේදී ඊයේ පස්වරවේ පැවැත්වුණා.\nඊට අග්‍රාමාත්‍ය රනිල් වික්‍රමසිංහ, අමාත්‍ය ආචාර්ය විජේදාස රාජපක්ෂ යන මහත්වරුන් ඇතුලු පිරිසක් එක්ව සිටියා.\nඊයේට යෙදී තිබූ ජනාධිපති ගෝඨාභය රාජපක්ෂ මහතාගේ උපන්දිනය නිමිත්තෙන් එම රැස්වීමට එක්ව සිටි පිරිස ජනාධිපතිවරයාට සුබ පැතුම් එක්කළා.\nපාර්ලිමේන්තු මන්ත්‍රී ඩයනා ගමගේ මහත්මිය ජනාධිපතිවරයාගේ උපන්දිනයට විශේෂ මල් කලඹක්ද එහිදී ලබාදුන්නා.\nඉන් විනාඩි කිහිපයකට පමණ පසු අග්‍රාමාත්‍ය රනිල් වික්‍රමසිංහ මහතාත් ල අමාත්‍ය විජේදාස රාජපක්ෂ මහතාත් රැස්වීමෙන් පිටත්ව ගියා.\nඑහිදී පසුපෙළ මන්ත්‍රීවරුන් පැවසුවේ ව්‍යවස්ථා සංශෝධනය සම්බන්ධයෙන් කරුණු දැනගැනීමට අමාත්‍ය ආචාර්ය විජේදාස රාජපක්ෂ මහතා සබයේ සිටියානම් සුදුසු බවයි.\nමේ අතර, විද්වතුන්ගේ මෙන්ම මහජනතාවගේ පැසසුමට ලක්ව ඇති මොහොතක අභිනව මහබැංකු අධිපති ආචාර්ය නන්දලාල් වීරසිංහ මහතා මේ මාසයේ අවසානයේ තනතුරෙන් ඉවත් කිරීමට යන්නේනම් එහි කිසිදු කුමන්ත්‍රණයක් හෝ අදෘශ්‍යමාන හස්තයක් තිබෙනවාදැයි ප්‍රශ්නයක් මතුවන බවට වසන්ත යාපා බණ්ඩාර මහතා මෙහිදී ප්‍රශ්න කර තිබෙනවා.\nඔහු වැඩිදුරටත් සඳහන් කර ඇත්තේ මෙවැනි අවස්ථාවක නන්දලාල් වීරසිංහ මහතාව පලවා හැරීමට කිසියම් පාර්ශ්වයක් වක්‍රව හෝ සෘජුව කටයුතු කරන්නේනම් එය තරයේ හෙළා දකින බවයි.\nමහ බැංකු අධිපතිවරයා තවදුරටත් සේවයේ රඳවා ගැනීමට කටයුතු කරන ලෙස මෙහිදී මන්ත්‍රීවරයා ජනාධිපතිවරයාගෙන් ඉල්ලා සිටියා.\nමේ සියල්ල සාවදානව අසා සිටි ජනාධිපතිවරයා ප්‍රකාශ කර ඇත්තේ නන්දලාල් වීරසිංහ මහතා ඉවත් කිරීමේ රජයේ\nකිසිදු සැලැස්මක් නොමැති බවයි.\nකෙසේ වෙතත් මහ බැංකු අධිපති ආචාර්ය නන්දලාල් වීරසිංහ මහතාට සේවා දිගුවක් ලබාදීම සඳහා අග්‍රාමාත්‍යවරයාගේ නිර්දේශය අවශ්‍ය බව ජනාධිපතිවරයා මෙහිදී වැඩිදුරටත් ප්‍රකාශ කළ බව පාර්ලිමේන්තු මන්ත්‍රී වසන්ත යාපා බණ්ඩාර මහතා ප්‍රකාශ කළා.\nමහ බැංකු අධිපතිවරයා ලෙස තවදුරටත් ආචාර්ය නන්දලාල් වීරසිංහ මහතා තබා නොගතහොත් දෙවන මහජන රැල්ල ඒ හරහා ගොඩනැගෙන බව පසුපෙළ මන්ත්‍රීවරුන් එහිදී පෙන්වා දී ඇති බව වාර්තා වනවා.\nමේ අතර, පාර්ලිමේන්තු මන්ත්‍රී වසන්ත යාපා බණ්ඩාර මහතා මේ සම්බන්ධයෙන් මාධ්‍යයට අදහස් පළ කළා.",
       "URL": "https://www.hirunews.lk/307825/මහ-බැංකු-අධිපතිව-තවදුරටත්-රඳවා-ගන්නැයි-ඉල්ලීම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1077"
}