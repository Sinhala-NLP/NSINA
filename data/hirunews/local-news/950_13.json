{
       "Source": "hirunews",
       "Timestamp": "Wednesday, 10 August 2022 - 19:21",
       "Headline": "චීන නෞකාව පැමිණීම ගැන කිසිදු දැනුම්දීමක් නැහැ - වරාය අධිකාරිය (වීඩියෝ)",
       "News Content": "මතභේදයට තුඩු දී ඇති චීන නෞකාව තම වරායට පැමිණීම සම්බන්ධයෙන් මෙතෙක් කිසිදු දැනුම් දීමක් කර නොමැති බව හම්බන්තොට වරායේ පාලන අධිකාරිය පවසනවා.\nචීනයේ යුවාන් වැන්ග් - 5 පර්යේෂණ නෞකාව මෙරටට පැමිණීම පිළිබඳ හම්බන්තොට වරාය බලධාරින්ගෙන් හිරු ප්‍රවෘත්ති අංශය සිදු කළ විමසිමකදියි එහි ප්‍රකාශකයෙකු මේ බව සඳහන් කළේ.\nදැනට පළවන මාධ්‍ය වාර්තා වලින් පමණක් ඒ පිලිබඳව දැනුවත් වූ බවත්, එසේ නෞනාවක් පැමිණෙන්නේ නම් ඊට වරායට ඇතුළුවිම සඳහා මෙතෙක් අවසරයක් ලබා දී නොමැති බවත් එම ප්‍රකාශකයා වැඩිදුරටත් සඳහන් කළා.\nයුවාන් වැන්ග් - 5 පර්යේෂණ නෞකාව ශ්‍රී ලංකාවට පැමිණීම කල් දමන්නැයි ලක් රජය චීනයෙන් ඉල්ලීමක් කර තිබියදීත් එම නෞකාව හෙට හම්බන්තොට වරායට පැමිණීමට නියමිත බව ඉන්දීය එන් ඩී ටීවි පුවත් සේවය වාර්තා කළා.\nපෙරවරු 9යි 30ට එම නෞකාව හම්බන්තොට වරයාට ලඟා වීමට නියමිත බවයි එහි දැක්වෙන්නේ.\nමෙම නෞකාව පර්යේෂණ නෞකාවක් ලෙස හැඳින්වුවත් අන්තර් මහද්වීපික බැලැස්ටික් මිසයිල සහ චන්ද්‍රිකා ස්ථානගත කිරීම් නිරීක්ෂණය කිරීමට හැකියාව තිබීම හේතුවෙන් ආරක්ෂාවට තර්ජනයක් එල්ල වේ යැයි ඉන්දීය බලධාරීන් සැක පළ කරනවා.\nමේ හේතුවෙන් ඉන්දියාවේ දැඩි අප්‍රසාදය මෙම නෞකාව පැමිණීම සම්බන්ධයෙන් එල්ල කර ඇති අතර එවන් පසුබිම ලක් රජය ද චීනයට දැනුම් දී තිබුණේ මෙම නෞකාවේ පැමිණීම ප්‍රමාද කරන ලෙසටයි.\nමේ අතර මිසයිල් දියත් කළ හැකි තවත් චීනයේ නිෂ්පාදිත පාකිස්ථාන යුද නෞකාවක් අනිද්දා කොළඹ වරායට සේන්දු වීමට නියමිත බව විදෙස් මාධ්‍ය වාර්තා කර තිබුණා.\nපීඑන්එස් ටයිමූර් ලෙස නම් කර ඇති මෙම නෞකාව මේ මස 15 වනදා දක්වා කොළඔ වරායේ නැංගුරම් ලා තබනු ඇති.\nමෙම නෞකාව බංග්ලාදේශයේ චිතගොන් වරයාට සේන්දු වීමට අවසර ඉල්ලා තිබුණත් ඩකා බලධාරීන් එය ප්‍රතික්ෂේප කර තිබුණා.\nමේ අතර මතභේදයට තුඩු දි ඇති චීන නෞකාව සම්බන්ධයෙන් දේශපාලන වේදිකාවේදි මෙන්ම, පාර්ලිමේන්තුවේදි ද කතාබහට ලක් වුණා.",
       "URL": "https://www.hirunews.lk/312429/චීන-නෞකාව-පැමිණීම-ගැන-කිසිදු-දැනුම්දීමක්-නැහැ-වරාය-අධිකාරිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=950"
}