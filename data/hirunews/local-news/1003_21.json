{
       "Source": "hirunews",
       "Timestamp": "Thursday, 21 July 2022 - 17:32",
       "Headline": "නව අමාත්‍ය මණ්ඩලය දිවුරුම් දීම හෙට (වීඩියෝ)",
       "News Content": "නව අමාත්‍ය මණ්ඩලය දිවුරුම් දීම හෙට (22) සිදු කෙරෙනවා.\nනව ජනාධිපති රනිල් වික්‍රමසිංහගේ ප්‍රධානත්වයෙන් හෙට එය සිදු කෙරෙන්නේ මල් පාරේ පිහිටි අග්‍රාමාත්‍ය කාර්යාලයේදී බවයි ජනාධිපති කාර්යාලය නිවේදනය කළේ.\nනව ජනාධිපතිවරයා ලෙස රනිල් වික්‍රමසිංහ අද පෙරවරුවේ පාර්ලිමේන්තු සංකීර්ණයේදී දිවුරුම් දුන්නා.\nඑමෙන්ම සමන් ඒකනායක ජනාධිපති ලේකම්වරයා ලෙස ජනාධිපති රනිල් වික්‍රමසිංහ මහතා විසින් පත්කරනු ලැබ තිබෙනවා.\nඔහු මීට පෙර අග්‍රාමාත්‍ය ලේකම් ධුරයේ කටයුතු කළා.\nමේ අතර අග්‍රාමාත්‍යවරයා ලෙස සභානායක අමාත්‍ය දිනේෂ් ගුණවර්ධන, හෙට පෙරවරුවේ ජනාධිපති රනිල් වික්‍රමසිංහ ඉදිරියේදී දිවුරුම් දීමට නියමිතව බව රජයේ ආරංචි මාර්ග ප්‍රකාශ කළා.\nනව කැබිනට් මණ්ඩලයට අමාත්‍යවරුන් පත් කිරීමේදී වෙනස්කම් කිහිපයක් සිදුවනු ඇති බව දේශපාලන ආරංචි මාර්ග ප්‍රකාශ කළා.\nඒ අනුව, විදේශ කටයුතු අමාත්‍ය ධුරය සඳහා නව අමාත්‍යවරයෙකු පත් වනු ඇති බවයි එම ආරංචි මාර්ග සඳහන් කළේ.\nමේ දක්වා මහාචාර්ය ජී.එල්.පීරිස් එම තනතුරේ කටයුතු කළා.\nඑහෙත්, ජනාධිපතිවරයා තේරීම සඳහා පාර්ලිමේන්තුවේ පැවති ඡන්ද විමසීමේදී ඔහු පාර්ලිමේන්තු මන්ත්‍රී ඩලස් අලහප්පෙරුමට සහය පළ කළේ ඊට අදාළ යෝජනාව ද ස්ථිර කරමින්.\nමීට අමතරව, පක්ෂයේ තීරණයට පටහැනිව යමින් කටයුතු කිරීම සම්බන්ධයෙන් ශ්‍රී ලංකා පොදුජන පෙරමුණේ සභාපති ධුරය ද දරන මහාචාර්ය ජී.එල්.පීරිස්ට එරෙහිව විනය පරීක්ෂණයක් පැවැත්වීමට ද එම පක්ෂය සූදානම් වන බව වාර්තා වනවා.\nමේ අතර, අද පැවති පක්ෂ නායක රැස්වීමේදී ජනාධිපතිවරයා පක්ෂ නායකයන් වෙත යෝජනා කර ඇත්තේ නව ආරම්භයක් ලෙස පාර්ලිමේන්තු සැසිවාරය පැය 24 කට කල් තබා යළි ආරම්භ කිරීමට තමන් පියවර ගන්නා බවයි.",
       "URL": "https://www.hirunews.lk/310577/නව-අමාත්‍ය-මණ්ඩලය-දිවුරුම්-දීම-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1003"
}