{
       "Source": "hirunews",
       "Timestamp": "Sunday, 28 August 2022 - 13:13",
       "Headline": "මෙරට ඉන්ධන බෙදාහැරීමට රටවල් 10 ක කැමැත්ත (වීඩියෝ)",
       "News Content": "ඩීසල්, පෙට්‍රල් සහ භූමිතෙල් ඇතුලු සියලු ඉන්ධන හිඟයකින් තොරව තමන් සතුව පවතින බව ඛනිජ තෙල් නීතිගත සංස්ථාව නිවේදනයක් නිකුත් කරමින් සඳහන් කළා.\nඑම නිවේදනයේ දැක්වෙන්නේ ඉන්ධන නොමැති බවට පැතිර යන ප්‍රචාරයන් මුළුමනින්ම අසත්‍යය බවයි.\nමේ වනවිට සපුගස්කන්ද පිරිපහදුව ද නැවත ආරම්භ කර අඛන්ඩව ඉන්ධන නිෂ්පාදනය කිරීම සිදු කරමින් පවතිනවා.\nඑමෙන්ම ආනයනික ඉන්ධන ද කොළොන්නාව සහ මුතුරාජවෙල තෙල් තොග ගබඩාවල ප්‍රමාණවත් පරිදි පවතින බවයි එම සංස්ථාව පෙන්වා දෙන්නේ.\nමීට අමතරව ඉදිරි තෙල් සැපයුම සඳහා අවශ්‍ය ප්‍රසම්පාදන කටයුතුද සිදුකරමින් පවතින බැවින් ඉන්ධන හිඟයක් පිළිබඳ අනිසි බියක් ඇති කර නොගන්නා ලෙසයි ඛනිජ තෙල් නීතිගත සංස්ථාව ජනතාවගෙන් ඉල්ලීමක් කළේ.\nමේ වනවිටත් ඉන්ධන බෙදාහැරීම කඩිනම් කිරීමට පියවර ගෙන ඇති අතර, හිඟයකින් තොරව බෙදාහැරීමට පියවර ගන්නා බව එම නිවේදනයෙන් තෙල් සංස්ථාව වැඩිදුරටත් ප්‍රකාශ කළා.\nමේ අතර විදුලිබල හා බලශක්ති අමාත්‍ය කංචන විජේසේකර ට්විටර් පණිවුඩයක් නිකුත් කරමින් සඳහන් කළේ ශ්‍රී ලංකාව තුළ ඉන්ධන බෙදාහැරීමේ කටයුතුවලට හවුල්වීම සඳහා රටවල් 10 ක් කැමැත්ත පළ කර ඇති බවයි.\nඒ රටවල් ලෙස එක්සත් අරාබි එමීර් රාජ්‍යය, අමරිකාව, බ්‍රිතාන්‍යය, මලයාසියාව, චීනය, සෞදි අරාබිය, ඉන්දියාව හා නෝර්වේ පෙන්වා දිය හැකියි.\nඑම රටවල් නියෝජනය කරන විදේශීය සමාගම් 24 ක් සිය කැමැත්ත මෙලෙස ප්‍රකාශ කර ඇති බවයි අමාත්‍යවරයාගේ ට්විටර් පණිවුඩයේ වැඩිදුරටත් දැක්වෙන්නේ.",
       "URL": "https://www.hirunews.lk/313943/මෙරට-ඉන්ධන-බෙදාහැරීමට-රටවල්-10-ක-කැමැත්ත-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=907"
}