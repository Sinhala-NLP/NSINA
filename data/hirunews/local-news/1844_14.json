{
       "Source": "hirunews",
       "Timestamp": "Saturday, 03 July 2021 - 13:07",
       "Headline": "වගාවන්ට පොහොර ඉල්ලා අදත් ප්‍රදේශ රැසක උද්ඝෝෂණ (වීඩියෝ)",
       "News Content": "තම වගාවන්ට අවශ්‍ය පොහොර ඉල්ලා අදත් ප්‍රදේශ රැසක විරෝධතා සහ උද්ඝෝෂණ පැවැත්වුණා.\nමේ අතර කාබනික පොහොර භාවිතය දිරිගන්වමින් ප්‍රදේශ කිහිපයක කාබනික පොහොර නිෂ්පාදන වැඩසටහන් ආරම්භ කර ඇති අතර ගොවීන් පවසන්නේ කාබනික පොහොර යොදා මේ වන විට තමන් සාර්ථක අස්වැන්නක් ලබන බවයි.\nපොහොර හිගයට විරෝධය පළ කරමින් අදත් විරෝධතා සහ උද්ඝෝෂණ රැසක් පැවැත්වුණා.\nදියතලාව කඳුරුගම ප්‍රදේශයේ පාරම්පරික මල්වගාකරුවන් මුහුණදෙන ගැටලු සොයා බැලීම සඳහා සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පැමිණියා.\nඅනුරාධපුර, මහවිලච්චිය ගොවි ජනපදයේ වට්ටක්කා වගා කළ ගොවීන්ට රසායනික පොහොර නොමැතිවීමෙන් අපේක්ෂිත අස්වැන්නක් නොලැබීමේ තත්වයක් මතුව තිබෙනවා.\nරාජ්‍ය අමාත්‍ය දුමින්ද දිසානායක මහතා එම ගොවීන්ගේ ගැටලු සොයාබැලිමට එහි නිරීක්ෂනයක නිරත වුණා.\nමේ අතර අනුරාධපුර දිස්ත්‍රික්කයේ රඹෑව ජනපදයේ ගොවීන් ජෛව තාක්ෂණික කාබනික පොහොර භාවිතයෙන් වී වගාව සිදු කර තිබෙනවා.\nගොවීන් පවසන්නේ කාබනික පොහොර යොදා සිදු කළ තම වී වගාවෙන් සාර්ථක අස්වැන්නක් ලැබුණු බවයි.\nමේ අතර රජයේ කාබනික පොහොර නිෂ්පාදනය දිරිගැන්වීම අරමුණු කරගනිමින් වැලිකන්ද සෙවනපිටිය ශ්‍රී සාමවර්ධනාරාම විහාරස්ථානයේ කාබනික පොහොර නිෂ්පාදනය ආරම්භ කර තිබෙනවා.\nවිහාරාධිපති පූජ්‍ය සංගලක්ෂිතාලංකාර හිමියන්ගේ මූලිකත්වයෙන් ආරම්භ කෙරුණු මෙම වැඩසටහන සඳහා ප්‍රදේශයේ සේවයේ නියුතු සිවිල් ආරක්ෂක දෙපාර්තමේන්තු නිලධාරීන්ගේද සහය හිමිවනවා.\nප්‍රදේශයේ වැව්වල ඇති ආක්‍රමණශීලි ජලජ ශාක සහ ඉවතලන කැලි කසල යොදාගනිමින් මෙම කාබනික පොහොර නිෂ්පාදනය ආරම්භ කර තිබෙනවා.\nබණ්ඩාරවෙල හීල්ඔය ප්‍රදේශයේ පදිංචි ආර්.එම් ආනන්ද මහතා සිය අක්කර එකහමාරක තේ වගාවට කාබනික පොහොර යොදා මේ වන විට සාර්ථක අස්වැන්නක් ලබන බව පවසනවා.\nශ්‍රී ලංකා මහවැලි අධිකාරියේ මහවැලි බී කලාපයේ දිඹුලාගල විජයබාපුර මහවැලි කොට්ඨාස කාර්යාලය විසින් අරලගංවිල ඉබ්බන්වැව අසල ආදාර්ශ කාබනික පොහොර නිෂ්පාදන ව්‍යාපෘතියක් මහවැලි බී කලාපීය නේවාසික ව්‍යාපාර කළමණාකාර නොයෙල් ජයසිරි මහතාගේ ප්‍රධානත්වයෙන් ආරම්භ කර තිබෙනවා.\nමහවැලි බී කලාපයේ ගොවී පවුල් 25ල000ක් අතර මෙය ව්‍යාප්ත කිරීම ඔහුගේ බලාපොරොත්තුවයි.\nමේ අතර හොරොව්පතාන තිරප්පන ප්‍රදේශයේ කාබනික පොහොර නිෂ්පාදනය කරන ගොවි බිම් නිරීක්ෂණයට අමාත්‍ය එස්. එම් චන්ද්‍රෙස්න මහතා එක්වුණා.\nපසුව අමාත්‍යවරයා මැදවච්චිය හොරොව්පතාන ප්‍රදේශයේ කාබනික පොහොර නිෂ්පාදනය සඳහා ඉඩම් වෙන්කිරීමේ උත්සවයකට සහභාගී වුණා.",
       "URL": "https://www.hirunews.lk/275950/වගාවන්ට-පොහොර-ඉල්ලා-අදත්-ප්‍රදේශ-රැසක-උද්ඝෝෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1844"
}