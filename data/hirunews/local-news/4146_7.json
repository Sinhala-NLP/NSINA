{
       "Source": "hirunews",
       "Timestamp": "Tuesday, 02 January 2018 - 12:34",
       "Headline": "ජවිපෙ, ජනපති ලේකම් කාර්යාලයට",
       "News Content": "මහබැංකු බැඳුම්කර පරීක්ෂණ වාර්තාව සහ බරපතල වංචා හා දූෂණ සිද්ධීන් පිළිබද විමර්ශනය කළ ජනාධිපති කොමිෂන් සභාවේ වාර්තා ලබා දෙන ලෙස ඉල්ලා ජනතා විමුක්ති පෙරමුණ අද (02) ජනාධිපති කාර්යාලයට ලිපියක් භාර දුන්නා.\nඑම පෙරමුණේ පාර්ලිමේන්තු මන්ත්‍රී නලින්ද ජයතිස්ස තොරතුරු දැන ගැනීමේ අයිතිය පිලිබද පනත යටතේ අදාළ ඉල්ලීම ඇතුළත් ලිපිය භාර දුන්නේ ජනාධිපති කාර්යාලයේ තොරතුරු නිලධාරියා වන ජනාධිපති අතිරේක ලේකම් ඩී.කේ.එස් රවීන්ද්‍රන් ටයි.\nමේ අතර, හිටපු ජනාධිපති මහින්ද රාජපක්ෂගේ පාලන සමයේ සිදුවූ බව කියන බරපතල වංචා හා දූෂණ සිද්ධීන් 17 ක් පිළිබද පරීක්ෂණ වාර්තා ඒ සම්බන්ධයෙන් විමර්ශනය කළ ජනාධිපති කොමිෂන් සභාව විසින් ජනාධිපතිවරයා වෙත භාරදීමට නියමිතව තිබෙනවා.\nඅද (02) පස්වරුවේ මෙම වාර්තා ජනාධිපතිවරයා වෙත භාර දෙන බවයි එහි ලේකම් එච්.ඩබ්ලිව්. ගුණදාස සදහන් කළේ.\n2010 වසරේ ජනවාරි මස පළමුවනදා සහ 2015 ජනවාරි මස පළමුවනදා අතර කාලයේ සිදුවූ බරපතල වංචා හා දූෂණ සිද්ධීන් මෙන්ම රාජ්‍ය බලය අවභාවිත කිරීමේ සිද්ධීන් පිළිබදව සොයා බැලීමට ජනාධිපතිවරයා විසින් මෙම කොමිසම පත් කළේ 2015 වසරේ මාර්තු මස 15 වනදායි.\nඅවස්ථා 5 කදී කොමිසමේ කාලය දීර්ඝ කෙරුණු අතර, එහි කාලය පසුගිය වසරේ දෙසැම්බර් 31 වනදායින් අවසන් වුණා.\nඅද භාර දෙන වාර්තා අතරට ජාතික නිවාස සංවර්ධන අධිකාරිය සතු නිවාස සහ කඩ කාමර රජයේ තක්සේරු මුදලට වඩා අඩු මුදලට, ඥාතීන්ට සහ හිතවතුන්ට ලබාදුන් බවට හිටපු නිවාස අමාත්‍ය විමල් වීරවංශට එරෙහිව සිදුකළ විමර්ශනය පිළිබද තොරතුරු ද ඇතුළත්.",
       "URL": "https://www.hirunews.lk/179926/ජවිපෙ-ජනපති-ලේකම්-කාර්යාලයට",
       "Category": "Local News",
       "Parent URL": "https://www.hirunews.lk/local-news.php?pageID=4146"
}