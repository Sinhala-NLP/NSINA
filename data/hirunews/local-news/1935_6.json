{
       "Source": "hirunews",
       "Timestamp": "Sunday, 23 May 2021 - 8:49",
       "Headline": "නෙදර්ලන්ත කණ්ඩායම ගිනිගත් නැවට",
       "News Content": "කොළඹ වරායට වයඹ දෙසින් නැංගුරම් ලා තිබියදී ගිනි ගැනීමකට ලක්වූ එක්ස්ප්‍රස් පර්ල් නෞකාවට සිදුව ඇති හානිය ඇගයීම සඳහා දිවයිනට පැමිණි නෙදර්ලන්ත විශේෂඥ කණ්ඩායම අද අලුයම එම නෞකාව ආසන්නයට ළඟා වී තිබෙනවා.\nගින්න මැඩපැවැත්වීමේ මෙහෙයුමට එක්වීම සඳහා නෞකාව හිමි සමාගමට අයත් තවත් ටග් යාත්‍රාවක් ඊයේ පස්වරුවේ ළගා වුණා.\nනෞකාවේ ගින්න තවදුරටත් විටින් විට දැකිය හැකි අතර, එහි ගිනි නිවීමේ කටයුතු අඛන්ඩව සිදුකරන බවයි නාවික හමුදාව ප්‍රකාශ කළේ.\nගිනි නිවීමේ මෙහෙයුම් සඳහා ශ්‍රී ලංකා වරාය අධිකාරියට අයත් ටග් යාත්‍රා 3 ක්, මෙන්ම නාවික හමුදාවට අයත් ඩෝරා යාත්‍රාවක් එක්වුණා.\nපසුගිය 19 වැනිදා කොළඹ වරායට නුදුරින් නැංගුරම් ලා ඇති සිංගප්පූරුවට අයත් ටොන් 37,000ක් බරැති එක්ස්ප්‍රස් පර්ල් නෞකාවේ බහාළුම් 1,486ක් අඩංගු වනවා.\nඑහි නයිට්රික් ඇසිඩ් මෙටි්‍රක් ටොන් 25 ක් ඇතුළු රසායනික ද්‍රව්‍ය හා රූපලාවණ්‍ය ද්‍රව්‍යද ඇතුළත්.\nමෙම රසායනික ද්‍රව්‍ය, පොහොර මෙන්ම පුපුරණ ද්‍රව්‍ය නිපදවීම සඳහාද යොදා ගැනෙන අනතුරුදායක භාණ්ඩ ගණයට අයත් වන බව සඳහන්.\nමැරිටයිම් එක්සෙකටිව් නැමැති නෞකා පිළිබඳ තොරතුරු ඇතුළත් වෙබ් අඩවිය සඳහන් කළේ එක්ස්ප්‍රස් පර්ල් අලුතෙන්ම නිෂ්පාදනය කළ නෞකාවක් වන අතර, එය හිමිකාර සමාගම වෙත ලැබී ඇත්තේ පසුගිය පෙබරවාරියේදී බවයි.",
       "URL": "https://www.hirunews.lk/272177/නෙදර්ලන්ත-කණ්ඩායම-ගිනිගත්-නැවට",
       "Category": "Local News",
       "Parent URL": "https://www.hirunews.lk/local-news.php?pageID=1935"
}