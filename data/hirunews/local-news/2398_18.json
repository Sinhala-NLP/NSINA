{
       "Source": "hirunews",
       "Timestamp": "Saturday, 10 October 2020 - 12:36",
       "Headline": "කොරෝනා ආසාදිත සිසුන් පස්දෙනෙකු විශේෂ මධ්‍යස්ථානයකදී විභාගයට (වීඩියෝ)",
       "News Content": "5 ශ්‍රේණිය ශිෂ්‍යත්ව විභාගය හෙට දිනයේ පැවැත්වීමට මේ වන විටත් සියළු කටයුතු සූදානම් කර ඇති බව විභාග දෙපාර්තමේන්තුව සඳහන් කළා.\nවිභාග කොමසාරිස් ජනරාල් සනත් පූජිත කියා සිටියේ අයි.ඩී.එච්. රෝහලේ ප්‍රතිකාර ලබන සිසුන් 5 දෙනෙකුට ද විභාගයට පෙනී සිටීම සඳහා විශේෂ ස්ථානයක අවස්ථාව සලසා දී ඇති බවයි.\nමේ අතර, පොලිස් නීති කොට්ඨාශයේ අධ්‍යක්ෂ ජ්‍යෙෂ්ඨ පොලිස් අධිකාරී රුවන් ගුණසේකර කියා සිටියේ විභාග අපේක්ෂකයින්ට සිය විභාග ප්‍රවේශ පත්‍රය ඇඳිරි නීති බලපත්‍රයක් ලෙස භාවිත කළ හැකි බවයි.\nඑමෙන්ම, හෙට දිනයේ ශිෂ්‍යත්ව විභාගයට පෙනී සිටින සිසුන් සඳහා ඇඳිරි නීතිය ක්‍රියාත්මක ප්‍රදේශවල විශේෂ බස් රථ සේවාවන් ද යොදවා ඇති බවයි ලංකා ගමනාගමන මණ්ඩලයේ සභාපති කිංස්ලි රණවක සඳහන් කළේ.\nමේ අතර, හෙට පැවැත්වෙන ශිෂ්‍යත්ව විභාගය සහ අනිද්දා ආරම්භ වන උසස් පෙළ විභාගය පැවැත්වෙන මධ්‍යස්ථාන සෞඛ්‍යාරක්ෂිත බව අධ්‍යාපන අමාත්‍යාංශ ලේකම් මහාචාර්ය කපිල පෙරේරා පවසනවා. හිරු ටී.වී. ‘පත්තරේ විස්තරේ’ වැඩසටහනට අද උදෑසන එක්වෙමින් ඔහු මේ බව කියා සිටියා.\nගම්පහ දිස්ත්‍රික්කයේ පොලිස් බල ප්‍රදේශ 18කට තවදුරටත් ඇඳිරි නීතිය ක්‍රියාත්මක අතර එම ප්‍රදේශවල පිහිටි සතොස අලෙවිසැල්, සමූපාකාර, ඔසුසැල් සහ අත්‍යාවශ්‍ය භාණ්ඩ අලෙවි කරන වෙළදසැල් අදත් රාත්‍රී 8 තෙක් විවෘතව තැබෙනවා. මේ වන විට ඇඳිරි නීතිය උල්ලංගණය කළ 97 දෙනෙකු අත්අඩංගුවට ගෙන ඇති අතර, පොලිස් භාරයට ගෙන ඇති වාහන සංඛ්‍යාව 28ක්.\nඑමෙන්ම, වේරහැර සහ නාරාහේන්පිට කාර්යාල ලබන 12 වන දා සිට 16 දින දක්වා තවදුරටත් මහජනතාව සඳහා විවෘත නොකරන බව මෝටර් රථ ප්‍රවාහන කොමසාරිස් ජනරාල් සුමිත් කේ. අලහකෝන් සඳහන් කළා.",
       "URL": "https://www.hirunews.lk/252215/කොරෝනා-ආසාදිත-සිසුන්-පස්දෙනෙකු-විශේෂ-මධ්‍යස්ථානයකදී-විභාගයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2398"
}