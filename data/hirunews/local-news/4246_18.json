{
       "Source": "hirunews",
       "Timestamp": "Sunday, 29 October 2017 - 19:21",
       "Headline": "චන්ද්‍රිකාගෙන් ඒකාබද්ධ විපක්ෂයට කනේ පහරක්",
       "News Content": "ශ්‍රී ලංකා නිදහස් පක්ෂය ආරක්ෂා කර ගැනීමට යැයි පවසා පක්ෂය විනාශ කළ පුද්ගලයින් යළි එක් කර ගැනීමට තමන් විරුද්ධ බව හිටපු ජනාධිපතිනී චන්ද්‍රිකා බණ්ඩාරනායක කුමාරණතුංග පවසනවා.\nඇය මේ බව කියා සිටියේ ඇහැළියගොඩ - ශ්‍රී ලංකා නිදහස් පක්ෂ ප්‍රධාන කාර්යාලය විවෘත කිරීමේ අවස්ථාවට අද  එක්වෙමින්.\nමෙම අවස්ථාවට අමාත්‍ය ඩබ්ලිව්.ඩී.ජේ. සෙනෙවිරත්න ද එක්ව සිටියා.\nපක්ෂයේ සමගිය සම්බන්ධව ආරාධිතයන් දෙදෙනා අදහස් දැක්වීමේදී දක්නට ලැබුණේ පරස්පර මතයන්.\nඅමාත්‍ය ඩබ්ලිව්.ඩී.ජේ. සෙනෙවිරත්න උත්සව සභාව අමතමින් කියා සිටියේ නිදහස් පක්ෂයෙන් වෙන්ව සිටින පිරිස් පක්ෂය සමඟ එක්ව කටයුතු කළ යුතු බවයි.\nජන හමුව ඇමතීමෙන් අනතුරුව අමාත්‍යවරයා එම ස්ථානයෙන් පිටව ගිය අතර අනතුරුව හිටපු ජනාධිපතිනී චන්ද්‍රිකා බණ්ඩාරනායක කුමාරණතුංග උත්සවය අමතමින් කියා සිටියේ ඩබ්ලිව්.ඩී.ජේ. සෙනෙවිරත්න අමාත්‍යවරයාගේ මෙම ප්‍රකාශය සම්බන්ධයෙන් කණගාටු වන බවයි.\nකවුරුන් හෝ ශ්‍රී ලංකා නිදහස් පක්ෂය බේරා ගැනීමට පක්ෂයට විරුද්ධව කටයුතු කළ අය නැවත පක්ෂයට ගත යුතු යැයි පවසන්නේ නම් එය ද්‍රෝහිකමක් බවයි ඇය පෙන්වා දෙන්නේ.\nඔවුන් සාකච්ඡාවට එන්නේ නම් ඒවාට සහභාගි නොවන බව ද හිටපු ජනාධිපතිනිය එහිදී ප්‍රකාශ කළා.",
       "URL": "https://www.hirunews.lk/174735/චන්ද්‍රිකාගෙන්-ඒකාබද්ධ-විපක්ෂයට-කනේ-පහරක්",
       "Category": "Local News",
       "Parent URL": "https://www.hirunews.lk/local-news.php?pageID=4246"
}