{
       "Source": "hirunews",
       "Timestamp": "Friday, 12 February 2016 - 15:12",
       "Headline": "නීතිපති වැඩ භාර ගනී",
       "News Content": "නව නීතිපති ජයන්ත ජයසූරිය අද (12) සිය ධුරයේ වැඩ භාර ගත්තා.\nඒ නීතිපති දෙපාර්තමේන්තුවේදීයි. මෙරට 29 වන නීතිපතිවරයා ලෙස ජ්‍යෙෂ්ඨ අතිරේක සොලිසිටර් ජනරාල් ජයන්ත ජයසූරිය ඊයේ ජනාධිපති මෛත්‍රිපාල සිරිසේන ඉදිරියේ දිවුරුම් දුන්නා.\nඒ ජනාධිපතිවරයාගේ නිල නිවසේදියි.\nආණ්ඩුක්‍රම ව්‍යවස්ථා සභාව පෙරේදා පස්වරුවේ පාර්ලිමේන්තුවේදී රැස්වූ අතර, එහිදී නීතිපති ධුරය සඳහා ජ්‍යෙෂ්ඨ අතිරේක සොලිසිටර් ජනරාල් ජයන්ත ජයසූරියගේ නම නිර්දේශ කරනු ලැබුවා.\nපුරප්පාඩුව පැවති නීතිපති ධුරය සඳහා සොලිසිටර් ජනරාල් සුහද ගම්ලත්, අතිරේක සොලිසිටර් ජනරාල්වරුන් වන ජයන්ත ජයසුරිය සහ කපිල වෛද්‍යරත්නගේ නම් ජනාධිපතිවරයා විසින් ආණ්ඩුක්‍රම ව්‍යවස්ථා සභාවට එවා තිබුණා.\nආන්ඩුක්‍රම ව්‍යවස්ථා සභාව එහිදී තීරණය කරනු ලැබුවේ මෙම තිදෙනා අතරින් වඩාත් සුදුසුම පුද්ගලයා පත් කිරීමේ අවස්ථාව ජනාධිපතිවරයා වෙත පැවරීමටයි.\nඒ අනුව මෛත්‍රිපාල සිරිසේන ජනාධිපතිවරයා විසින් අතිරේක සොලිසිටර් ජනරාල් ජයන්ත ජයසූරියගේ නම අනුමැතිය සඳහා ආණ්ඩුක්‍රම ව්‍යවස්ථා සභාවට එවා තිබුණා.",
       "URL": "https://www.hirunews.lk/126078/නීතිපති-වැඩ-භාර-ගනී",
       "Category": "Local News",
       "Parent URL": "https://www.hirunews.lk/local-news.php?pageID=5172"
}