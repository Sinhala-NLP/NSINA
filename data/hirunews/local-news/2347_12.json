{
       "Source": "hirunews",
       "Timestamp": "Friday, 06 November 2020 - 19:40",
       "Headline": "ශ්‍රී ලංකාව කොරෝනා අවදානමේ 3 වන අදියරට",
       "News Content": "කොරෝනා වෛරස ව්‍යාප්තිය අනුව ශ්‍රී ලංකාව තුන්වන මට්ටමේ සිටින බව සෞඛ්‍ය අමාත්‍යාංශය ප්‍රකාශ කළා.\nඑම අමාත්‍යාංශයේ මහජන සෞඛ්‍ය සේවා නියෝජ්‍ය අධ්‍යක්ෂ ජනරාල් විශේෂඥ වෛද්‍ය හේමන්ත හේරත් කියා සිටියේ මූලික පොකුර ආශ්‍රිතව අනු පොකුරු වර්ධනය වීම මෙම තත්ත්වයට හේතුව බවයි.\nකොරෝනා වෛරසය සමඟ තවත් අවුරුදු දෙකක පමණ කාලයක් ජීවත්වීමට සිදුවිය හැකි බව සෞඛ්‍ය අමාත්‍යාංශයේ මාධ්‍ය ප්‍රකාශක වෛද්‍ය ජයරුවන් බණ්ඩාර ප්‍රකාශ කළා.\nකොළඹදී අද මාධ්‍ය වෙත අදහස් දක්වමින් ඔහු මේ බව කියා සිටියා.\nමේ අතර, ආසාදිතයින් නව දහසේ සීමාව ඉක්මවා ඇති මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරේ ආසාදිතයින් 3,763 දෙනෙකු මේ වනවිට සම්පූර්ණයෙන්ම සුවය ලබා නිවෙස් වෙත පිටත්ව ගොස් තිබෙනවා.\nඒ අද දිනයේදී කොරෝනා වෛරසය ආසාදනය වූ එම පොකුරේ තවත් පුද්ගලයින් 563 දෙනෙකු සුවය ලබා නිවෙස් වෙත පිටත්ව යෑමත් සමඟයි.\nඒ අනුව සුවය ලැබූ සමස්ත පුද්ගලයින් සංඛ්‍යාව 7,186ක්.\nශ්‍රී ලංකා රේගුවේ සේවකයින් 08 දෙනෙකුට, ශ්‍රී ලංකා වරාය අධිකාරියේ සේවකයින් 11 දෙනෙකුට සහ කොළඹ නැව් තටාකාංගනයේ සේවකයින් 17 කට මේ වනවිට වෛරසය ආසාදනය වී තිබෙනවා.\nඑසේම, කොළඹ මහ නගර සභා සීමාවෙන්ද මේ වනවිට දෙවන රැල්ලෙන් කොරෝනා ආසාදිතයින් 2,115 දෙනෙකු වාර්තා වනවා.\nමේ වනවිට බස්නාහිර පළාතේ පොලිස් නිලධාරීන් 207 දෙනෙකුද ඇතුළුව පොලිසියේ නිලධාරීන් 350 කට වැඩි සංඛ්‍යාවකට කොරෝනා වෛරසය ආසාදනය වී තිබෙනවා.\nඑසේම, ආසාදිතයින් වාර්තා වූ වත්තල කෙරවලපිටිය ප්‍රදේශයේ පිහිටි කර්මාන්තශාලාවක තවත් සේවකයින් 51 දෙනෙකුට වෛරසය වැළඳී ඇති බව තහවුරු වී ඇති අතර, ඒ අනුව එහි සමස්ත ආසාදිත සේවක සංඛ්‍යාව 106ක්.\nමේ අතර, කොරෝනා වෛරස ව්‍යාප්තිය මධ්‍යයේ පැවැති උසස් පෙළ විභාගය අද අවසන් වූ අතර, මෙවර විභාගයේදී කොරෝනා ආසාදනය වූ සිසුන් 29 දෙනෙකු විභාගයට පෙනී සිටීම විශේෂත්වයක්.",
       "URL": "https://www.hirunews.lk/254164/ශ්‍රී-ලංකාව-කොරෝනා-අවදානමේ-3-වන-අදියරට",
       "Category": "Local News",
       "Parent URL": "https://www.hirunews.lk/local-news.php?pageID=2347"
}