{
       "Source": "hirunews",
       "Timestamp": "Tuesday, 03 May 2022 - 19:46",
       "Headline": "නොරොච්චෝලේ ජනන යන්ත්‍රයක් නැවතුණත් විදුලි කප්පාදුවේ දිගුවක් නැහැ",
       "News Content": "නොරොච්චෝලේ තාප විදුලි බලාගාරයේ පළවන ජනන යන්ත්‍රය අද අක්‍රියවුවත්, විදුලි කප්පාදුව සිදුකරන කාලසීමාව දීර්ඝ කිරීමක් සිදු නොවන බව විදුලිබල මණ්ඩලය පවසනවා.\nඑහි සභාපති එම්.එම්.සී. ෆර්ඩිනැන්ඩු කියා සිටියේ මෙම ජනන යන්ත්‍රය අක්‍රියවීමෙන් ජාතික පද්ධතියට මෙගවොට් 270 ක් අහිමි වන බවයි.\nකෙසේ වෙතත් ඩීසල්, විදුලි බලාගාර සඳහා නියමිත ලෙස ඉන්ධන ලැබෙන බැවින් විදුලි කප්පාදු කාලය දීර්ඝ කිරීමක් අවශ්‍ය නොවන බවයි ඔහු කියා සිටියේ.\nඑසේම හෙට සිට නියමිත පරිදි පැය 3යි විනාඩි 20ක කාලයක් යළි විදුලිය කප්පාදු කිරීම සිදුකරන බවද ඔහු සඳහන් කළා.\nනොරොච්චෝලේ පළමු ජනන යන්ත්‍රය දින 5ක් ඇතුළත යථා තත්ත්වයට පත් කිරීමට සැලසුම් කර ඇති බව විදුලිබල මණ්ඩලය ප්‍රකාශ කළා.\nමේ අතර ඉන්ධන බෙදාහැරීමේ කටයුතු අද පෙරවරුවේ සිට සාමාන්‍ය පරිදි ආරම්භ කළ බව ලංකා ඛනිජ තෙල් පෞද්ගලික ටැංකි රථ හිමියන්ගේ සංගමය පවසනවා.\nඒ අනුව ඉදිරි දින දෙක තුළ පිරවුම්හල් අසළ පවතින දිගු පෝලිම් අවසන් වනු ඇති බවයි එම සංගමයේ ලේකම් ශාන්ත සිල්වා සඳහන් කළේ.\nකෙසේ වෙතත් කොළොන්නාව තෙල් ගබඩා පර්යන්තයේ ඉන්ධනවල අඩුවක් පැවතීම හේතුවෙන් දෛනිකව බෙදාහරිනු ලබන ඉන්ධන ප්‍රමාණය අද දිනයේදී බවුසර් මගින් රැගෙන යාමට නොහැකි වූ බවයි වාර්තාවන්නේ.\nඊට හේතුව වන්නේ විදුලිබලාගාර සඳහා ඛනිජ තෙල් සංස්ථාව සතු ඉන්ධන ලබාදීමයි.\nමේ අතර ඉන්ධන ප්‍රවාහනය සඳහා දුම්රිය වැඩි වශයෙන් යොදා ගැනීමට අදාළව බලශක්ති අමාත්‍ය කංචන විජේසේකරගේ ප්‍රධානත්වයෙන් විශේෂ සාකච්ඡාවක් අද පැවැත්වුණේ ප්‍රවාහන අමාත්‍ය දිලුම් අමුණුගම ඇතුලු දුම්රිය දෙපාර්තමේන්තුවේ ප්‍රධානීන් සමඟයි.\nඑහිදී එකඟතා කිහිපයකට පැමිණ ඇති අතර, ඉදිරියේදී ඉන්ධන ප්‍රවාහනය සඳහා දුම්රිය යොදාගැනීමට නියමිත බවයි වාර්තාවන්නේ.\nඒ අනුව හෙට සිට කුරුණෑගල ඩිපෝව දක්වා දෛනිකව ඉන්ධන ප්‍රවාහනය දුම්රිය මගින් සිදු කිරීමට, ඉන්ධන ප්‍රවාහනයේදී දුම්රිය ගාස්තු සංශෝධනය කිරීමට සහ අඛන්ඩව සේවා සැපයීමට එකඟතාව පළවී තිබෙනවා.\nමේ අතර ඉන්ධන ප්‍රවාහන පෞද්ගලික ටැංකි රථ හිමියන් සිදුකළ වර්ජනය අතරතුර ඊයේ මුල්ලේරියාව - ගල්වාන ප්‍රදේශයේදී ඉන්ධන ප්‍රවාහනය කළ බවුසරයකට පහරදුන් සිද්ධියට අදාළව පුද්ගලයෙකු අත්අඩංගුවට ගෙන තිබෙනවා.\nඔහු අද අලුත්කඩේ අංක අට මහේස්ත්‍රාත් අධිකරණයට ඉදිරිපත් කිරීමෙන් පසු හෙට දිනය දක්වා රක්ෂිත බන්ධනාගාර ගත කෙරුණා.\nසැකකරු බවුසර් රථ කිහිපයක හිමිකරුවෙකු වන අතර, තවත් තුන්දෙනෙකු සමඟ එක්වී මෙම පහරදීම සිදුකර ඇති බවයි වාර්තාවන්නේ. ඉතිරි සැකකරුවන් අත්අඩංගුවට ගැනීමට පරීක්ෂණ ක්‍රියාත්මක බව මුල්ලේරියාව පොලිසිය ප්‍රකාශ කළා.\nමේ අතර ඩොලර් මිලියන 200ක ඉන්දීය ණය පහසුකම යටතේ අයි.ඕ.සී. සමාගමෙන් ඩීසල් සහ පෙට්‍රල් මිලදී ගැනීම සදහා කැබිනට් අනුමැතිය හිමිවී තිබෙනවා.\nඑසේම මෙරට බලශක්ති අර්බුදය විසඳීමට රුසියාවේ සහය ලබාගැනීම සඳහා මහජන යුතුකම් කේන්ද්‍රය මෙරට රුසියානු තානාපති කාර්යාලයට අද සන්දේශයක් ද භාරදුන්නා.",
       "URL": "https://www.hirunews.lk/303430/නොරොච්චෝලේ-ජනන-යන්ත්‍රයක්-නැවතුණත්-විදුලි-කප්පාදුවේ-දිගුවක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1193"
}