{
       "Source": "hirunews",
       "Timestamp": "Saturday, 04 September 2021 - 9:22",
       "Headline": "වසරකට පසු නවසීලන්තයෙන් කොරෝනා මරණයක්",
       "News Content": "නවසීලන්තයේ පළමු ඩෙල්ටා ආසාදිත මරණය වාර්තා වී තිබෙනවා.\nවසරකට පසු ව එරටින් කොරෝනා මරණයක් වාර්තා වීම විශේෂත්වයක්.\nසාර්ථක ලෙස කොරෝනා මර්දනය කළ නවසීලන්තය තුළ පසුගිය දා යළි කොරෝනා අවදානමක්  මතු වූ අතර, ඉන් බහුතරයක් ඩෙල්ටා ප්‍රභේදය ආසාදනය වූවන් බවයි වාර්තා වුණේ.\nමෙලෙස ඩෙල්ටා ආසාදිතයින් වාර්තා වීමත් සමඟ නවසීලන්තය පසුගිය දා තාවකාලික ව වසා දැමුණු අතර, ගෙවුණු දිනයේ ආසාදිතයින් 32 දෙනෙකු වාර්තා වී ඇති බව ද සදහන්.\nමේ වනවිට නවසීලන්තයෙන් වාර්තා වන සමස්ත කොරෝනා ආසාදිතයින් සංඛ්‍යාව 3729ක් වන අතර, සමස්ත මරණ සංඛ්‍යාව දැක්වෙන්නේ 29ක් ලෙසට යි.\nමේ අතර, ඇමරිකාව ඉදිරියේ දී තවදුරටත් ඩෙල්ටා ප්‍රභේදයේ බලපෑමට නතු වනු ඇති බවට එරට සෞඛ්‍ය අංශ අනතුරු අගවනවා.\nකොරෝනා ව්‍යාප්තියෙන් දැඩි ලෙස පීඩාවට පත් වූ ඇමරිකානු වැසියන් මාස 7කට පසු යළිත් බරපතළ තත්ත්වයකට මුහුණ දී ඇති බව යි වාර්තා වෙන්නේ.\nයලිත් ඇමරිකාවෙන් දෛනික ආසාදිතයින් ලක්ෂය ඉක්මවා වාර්තා වන අතර, මරණ සංඛ්‍යාව ද 1000 ඉක්මවා තිබෙනවා.\nපවතින තත්ත්වය හමුවේ, එරට ප්‍රතිශක්තීකරණ මට්ටම පහළ ජනතාව සඳහා තුන් වන මාත්‍රාවක් ලබාදීම කෙරෙහි ද අවදානය යොමු ව තිබෙනවා.\nඇමරිකාවෙන් මේ දක්වා කොරෝනා ආසාදිතයින් කෝටි 4 ඉක්මවා වාර්තා වන අතර, මරණ සංඛ්‍යාවද ලක්ෂ 6 ඉක්මවා ඇති බවයි විදෙස් වාර්තා සඳහන් කළේ.\nඑසේම සෑම ඇමරිකානුවන් 8 දෙනෙකුගෙන් එක් අයෙකුට ම කොවිඩ් ආසාදනය වී ඇති බව යි එරට ප්‍රජා වෛද්‍ය විශේෂඥයින් පෙන්වා දෙන්නේ.\nමේ අතර, ඉන්දියාවේ ද කොවිඩ් වසංගත තත්ත්වය තවමත් පවතින්නේ බරපතළ මට්ටමක යි.\n50,000කට ආසන්න සාමාන්‍ය අගයක් ගන්නා එරට දෛනික ආසාදිතයින්ගෙන් අඩකට වඩා වැඩි පිරිසක් වාර්තා වන්නේ කේරළ ප්‍රාන්තයෙන්.\nමේ වනවිට එරට වැඩිහිටි ජනගහනයෙන් සියයට 54ක් එක් එන්නත් මාත්‍රාවක් හෝ ලබාගෙන ඇති අතර එන්නත් මාත්‍රා දෙක ම ලබාගෙන ඇත්තේ සියයට 16ක් පමණයි.",
       "URL": "https://www.hirunews.lk/281347/වසරකට-පසු-නවසීලන්තයෙන්-කොරෝනා-මරණයක්",
       "Category": "Local News",
       "Parent URL": "https://www.hirunews.lk/local-news.php?pageID=1712"
}