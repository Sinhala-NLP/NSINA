{
       "Source": "hirunews",
       "Timestamp": "Tuesday, 01 November 2016 - 14:05",
       "Headline": "ඝාතන චෝදනා එල්ල වූ හමුදා කෝප්‍රල්වරුන් නිදහස් කිරීමට එරෙහිව අභියාචනාධිකරණයට පෙත්සමක්",
       "News Content": "ත්‍රිකුණාමලය - කුමාරපුරම් - කිරිවෙඞ්ඩි ගම්මානයේදී දෙමළ වැසියන් 24 දෙනෙකු ඝාතනය කිරීමේ සිද්ධිය සම්බන්ධයෙන් චෝදනා ලැබ සිටි යුද හමුදාවේ කෝප්‍රල්වරුන් 6 දෙනා නිදහස් කිරීමට අනුරාධපුර මහාධිකරණයේ ජූරි සභාව ගත් තීරණය අභියෝගයට ලක් කරමින් නීතිපතිවරයා අභියාචනාධිකරණයට පෙත්සමක් ඉදිරිපත් කර තිබෙනවා.\nඒ අනුව එම පෙත්සම මේ මස 22 වන දා විභාගයට ගැනීමටයි අභියාචනාධිකරණය අද තීරණය කළේ.\n1996 වසරේදී සිවිල් වැසියන් 24 දෙනෙකු ඝාතනය කළ බවට සහ තවත් 25 දෙනෙකු වෙඩි තබා තුවාල සිදුකළ බවට මෙම හමුදා කොප්‍රල්වරුන් 6 දෙනාට චෝදනා එල්ල වී තිබුණා.\nකෙසේ වෙතත්, පසුගිය දා අනුරාධපුර මහාධිකරණයේ ජූරි සභාව තීරණය කළේ මෙම හමුදා සාමාජිකයින් නිදොස් කොට නිදහස් කිරීමටයි.\nඑහෙත් ජුරි සභාව ගත් එම තීරණය නීතියට පටහැනි බව නීතිපතිවරයා ගොනු කළ පෙත්සමේ දැක්වෙනවා.",
       "URL": "https://www.hirunews.lk/146566/ඝාතන-චෝදනා-එල්ල-වූ-හමුදා-කෝප්‍රල්වරුන්-නිදහස්-කිරීමට-එරෙහිව-අභියාචනාධිකරණයට-පෙත්සමක්",
       "Category": "Local News",
       "Parent URL": "https://www.hirunews.lk/local-news.php?pageID=4813"
}