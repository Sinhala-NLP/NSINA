{
       "Source": "hirunews",
       "Timestamp": "Sunday, 23 October 2016 - 11:08",
       "Headline": "ඖෂධ මිල අඩු කිරීමේ වාසිය හෙට සිට ජනතාවට ලැබෙන බව සෞඛ්‍ය ඇමති කියයි",
       "News Content": "ඖෂධ වර්ග 48 ක මිල අඩු කිරීමේ වාසිය හෙට සිට ජනතාවට ලබාදෙන ලෙස සෞඛ්‍ය අමාත්‍ය රාජිත සේනාරත්න රාජ්‍ය ඖෂධ නීතිගත සංස්ථාවට නියෝග කර තිබෙනවා.\nඒ අනුව දිවයින පුරා පිහිටි ඖෂධ නීතිගත සංස්ථාවේ ඔසුසැල් 32 න් සහ නියෝජිත ඔසුසැල් 130 කින් අඩු කළ මිලට ඖෂධ ලබාගත හැකි බවයි එම අමාත්‍යාංශය ප්‍රකාශ කළේ.\nඖෂධ වර්ග 48 ක මිල අඩු කිරීමේ ගැසට් නිවේදනය පසුගියදා නිකුත් කෙරුණු අතර, එම ඖෂධ තොග වශයෙන් ඖෂධ නීතිගත සංස්ථාව රැස් කර ඇති බව සෞඛ්‍ය අමාත්‍යාංශය ප්‍රකාශ කළා.\nඑමෙන්ම උපරිම සිල්ලර මිලට ඖෂධ අලෙවි නොකරන වෙළඳුන් සොයා වැටලීම් සිදුකිරීමටද එම අමාත්‍යාංශය පියවර ගෙන තිබෙනවා.\nමේ සඳහා පාරිභෝගික කටයුතු අධිකාරියේ සහයද ලබාගන්නා ලෙසයි සෞඛ්‍ය අමාත්‍යවරයා, අමාත්‍යාංශ ලේකම් අනුර ජයවික්‍රම වෙත උපදෙස් ලබාදී ඇත්තේ.",
       "URL": "https://www.hirunews.lk/145859/ඖෂධ-මිල-අඩු-කිරීමේ-වාසිය-හෙට-සිට-ජනතාවට-ලැබෙන-බව-සෞඛ්‍ය-ඇමති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4826"
}