{
       "Source": "hirunews",
       "Timestamp": "Wednesday, 24 May 2017 - 17:50",
       "Headline": "update : ධීවරයින් 67 ක් සමග අතුරුදන් වූ යාත්‍රා පැමිණේ",
       "News Content": "මඩකලපුව - එරාවුර් ප්‍රදේශයෙන් ධීවර කටයුතු සඳහා මුහුදු ගොස් අතුරුදන්වූ බවට වාර්තාවුණු යාත්‍රා 19  නිරුපද්‍රිතව ගොඩබිමට පැමිණ ඇති බව නාවික හමුදා මාධ්‍ය ප්‍රකාශක ලූතිනන් කමාන්ඩර් චමින්ද වළාකුළුගේ පවසනවා.\nමීට පෙර එම යාත්‍රා අතුරුදන් වී ඇති බවට  ලැබුණු තොරතුරු අනුව එම යාත්‍රා සොයා ඩෝරා යාත්‍රා යොදාගෙන මෙහෙයුම් ආරම්භ කරනු ලැබුවේ.\nකෙසේ නමුත් මෙම ධීවර පිරිස නැවත ගොඩබිමට පැමිණ එරාවුර් පොලීසිය වෙත ඒ පිළිබඳව දැනුම්දී තිබෙනවා.\nපුන්නකුඩා සහ සව්කඬේ ප්‍රදේශයෙන් මුහුදු ගිය මෙම යාත්‍රා ගොඩබිමට පැමිණීමට ප්‍රමාදවී ඇත්තේ මුහුද දැඩි ලෙස රළු වී තිබීම හේතුවෙන්.\nඑම ධීවර යාත්‍රා 19 සමග ධීවරයින් 67 දෙනෙකු සිට ඇති අතර, ඔවුන් එරාවුර් ප්‍රදේශයේ පදිංචිකරුවන් බවයි පොලීසිය ප්‍රකාශ කළේ.\nWednesday, 24 May 2017 - 17.50\n--------------------------------------------------------------------------\nඅතුරුදන් වූ බව කියන ධීවර යාත්‍රා 19 ක් සොයා නාවික හමුදා මෙහෙයුම්\nමඩකලපුව - එරාවුර් ප්‍රදේශයෙන් ධීවර කටයුතු සඳහා මුහුදු ගිය යාත්‍රා 19 ක් අතුරුදන්ව ඇති බවට නාවික හමුදාවට තොරතුරු ලැබී තිබෙනවා.\nඒ අනුව එම යාත්‍රා සොයා ඩෝරා යාත්‍රා යොදාගෙන මෙහෙයුම් ආරම්භ කළ බවයි නාවික හමුදා මාධ්‍ය ප්‍රකාශක ලූතිනන් කමාන්ඩර් චමින්ද වළාකුළුගේ ප්‍රකාශ කළේ.\nමෙම යාත්‍රා පුන්නකුඩා සහ සව්කඬේ ප්‍රදේශයෙන් මුහුදු ගොස් තිබෙනවා.\nමේ අතර ත්‍රිකුණාමලය - නිලාවේලි මුහුදේදි තද සුළං අතරතුර ධීවර කටයුතුවල නිරතවූ යාත්‍රාවක්ද අද පෙරළී ගොස් තිබුණා.\nඑහි සිටි එක් ධීවරයෙකු මුහුදට වැටී අනතුරට ලක්වුවත්  තවත් ධීවරයන් පිරිසක් ඔහු මුදාගත් බවයි නාවික හමුදා ප්‍රකාශකවරයා සඳහන් කළේ.\nනිරිතදිග මෝසම් කාලගුණය සක්‍රිය වීම හේතුවෙන් දිවයින වටා වන මුහුදු ප්‍රදේශවල වැසි සහ සුළං තත්ත්වයේ වර්ධනයක් ඇතිවීමේ හැකියාවක් පවතින බව කාලගුණ විද්‍යා දෙපාර්තමේන්තුව අද සඳහන් කළා.\nඒ අනුව මන්නාරමේ සිට කොළඹ, ගාල්ල සහ හම්බන්තොට හරහා පොතුවිල් දක්වා වන මුහුදු ප්‍රදේශවල සුළෙඟ් වේගය පැයට කිලෝමීටර 60 ත් 70 දක්වා වැඩි විය හැකි බවයි එම දෙපාර්තමේන්තුව කියා සිටියේ.\nනාවික සහ ධීවර ප්‍රජාව ඒ පිළිබඳ විමසිල්ලෙන් පසුවිය යුතු බවද කාලගුණ විද්‍යා දෙපාර්තමේන්තුව කියා සිටියා.\nඑසේම දිවයිනේ බොහෝ ප්‍රදේශවලට තද වැසි ඇතිවිය හැකි බවද සඳහන්.",
       "URL": "https://www.hirunews.lk/162079/update-ධීවරයින්-67-ක්-සමග-අතුරුදන්-වූ-යාත්‍රා-පැමිණේ",
       "Category": "Local News",
       "Parent URL": "https://www.hirunews.lk/local-news.php?pageID=4500"
}