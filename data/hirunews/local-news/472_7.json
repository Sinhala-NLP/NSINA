{
       "Source": "hirunews",
       "Timestamp": "Thursday, 16 March 2023 - 18:20",
       "Headline": "පාන්දර 4ට මැච් එක බලන්න පොරකන නේපාල ක්‍රිකට් ලෝලීන් (ඡායාරූප)",
       "News Content": "2023 ලෝක කුසලාන ක්‍රිකට් ලීගයේ නේපාලය සහ එක්සත් අරාබි එමීර් රාජ්‍යය අතර පැවති එක්දින තරගය නැරඹීමට විශාල ප්‍රේක්ෂකයින් පිරිසක් ප්‍රේක්ෂකාගාරය වෙත පැමිණ සිටින ආකාරය දැකිය හැකි වුණා.\nමෙම තරගය නැරඹීම සඳහා නේපාල ක්‍රිකට් ලෝලීන් පාන්දර 4 සිට ක්‍රීඩාගාරය අසල පොරකන බවයි එරට මාධ්‍ය වාර්තා කළේ.\nඅද (16) පෙරවරුවේ ආරම්භ වූ දෙරට අතර තරගයේ ජය හිමි වුණේ ඩක්වත් ලෙවිස් න්‍යායයට අනුව නේපාල කණ්ඩායම වෙතයි.\nනේපාල කණ්ඩායම ක්‍රිකට් වංශ කතාවට එක් වන්නේ නවක ක්‍රිකට් කණ්ඩායමක් ලෙසින් වීම ප්‍රේක්ෂකාගාරය මෙතරම් ප්‍රේක්ෂකයින්ගෙන් පිරී ඉතිරී යාමට හේතුව වී තිබෙනවා.\nවිචාරකයින් සඳහන් කරන්නේ, වැඩිපුරම පැමිණ සිටියේ නේපාල ජාතිකයින් බවයි.\nනේපාලයේ කිර්තිපූර් නගර ක්‍රීඩාංගණයේ දී දෙරට අතර මෙම තරගය පැවැත්වුණා.\nපළමුව පන්දුවට පහර දුන් එක්සත් අරාබි එමීර් රාජ්‍යය පන්දුවාර 50 අවසානයේ කඩුලු 06ක් පමණක් දැවී ලකුණු 310ක් ලබාගත්තේ ප්‍රතිවාදී නේපාල කන්ඩායමට ප්‍රතිඅභියෝගයක් වෙමින්.\nවර්ෂාව බාධා එල්ල වීමත් සමග නේපාල කණ්ඩායම පන්දුවාර 44ක් අවසානයේ කඩුලු 6ක් දැවී ලකුණු 269ක් රැස් කරගෙන සිටියා.\nකෙසේවෙතත් දිගින් දිගටම තරගයට වැස්සෙන් බාධා පැමිණීම නිසා තරගය අතහැර දමන්නටත් ඩක්වත් ලෙවිස් න්‍යායයට අනුව තරගයේ ජය නේපාල කන්ඩායමට ලබාදෙන්නත් ක්‍රිකට් තරග විනිසුරුවන් තීරණය කළා.",
       "URL": "https://www.hirunews.lk/330142/පාන්දර-4ට-මැච්-එක-බලන්න-පොරකන-නේපාල-ක්‍රිකට්-ලෝලීන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=472"
}