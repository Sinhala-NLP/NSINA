{
       "Source": "hirunews",
       "Timestamp": "Tuesday, 13 July 2021 - 17:06",
       "Headline": "එක්ස්ප්‍රස් පර්ල් කාර්ය මණ්ඩලයේ 14 දෙනෙකුට විදෙස් ගත වීමට අවසර",
       "News Content": "ගිනිගැනීමට ලක්වූ එක්ස්ප්‍රස් පර්ල් නෞකාවේ කාර්ය මණ්ඩලයේ 14 දෙනෙකු සම්බන්ධයෙන් වන විමර්ශන සම්පූර්ණයෙන් අවසන් වී ඇති නිසා, ඔවුන්ට විදෙස් ගතවීම සඳහා අධිකරණය අවසර ලබා දී තිබෙනවා.\nඒ අදාළ නඩුව කොළඹ අතිරේක මහේස්ත්‍රාත් ලෝචනී අබේවික්‍රම හමුවේ අද කැඳවූ අවස්ථාවේදී නීතිපතිවරයා කළ ඉල්ලීමකට අනුවයි.\nඑසේම, මෙම සිද්ධියේදී මුහුදෙන් ලබා ගත් ජලය ඇතුළු සාම්පල රජයේ රස පරීක්ෂකවරයා වෙත භාර දෙන ලෙස ද මහේස්ත්‍රාත්වරිය අපරාධ පරීක්ෂණ දෙපාර්තමේන්තුවට නියෝග කර තිබෙනවා.\nමේ අතර එක්ස්ප්‍රස් පර්ල් නෞකාව ගිනි ගැනීමට ලක්වූ වකවානුවේ එහි කපිතාන්වරයා සහ කොළඹ වරායේ හාබර් මාස්ටර්වරයා අතර සිදුවූ බව කියන ගුවන් විදුලි පණිවුඩ හුවමාරු ඇමතුම් දත්ත මැකීයාමේ සිද්ධිය සම්බන්ධයෙන් පුළුල් පරීක්ෂණයක් ආරම්භ කර ඇති බව නීතිපතිවරයා අද කොළඹ මහේස්ත්‍රාත් අධිකරණයට දැනුම් දුන්නා.\nඒ මෙම සිද්ධියට අදාළ පැමිණිල්ල කොළඹ මහේස්ත්‍රාත් ලෝචනී අබේවික්‍රම හමුවේ කැඳවූ අවස්ථාවේදීයි.\nඅපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල් මාධව තෙන්නකෝන් මෙහිදී අධිකරණයට දැනුම් දුන්නේ මේ සම්බන්ධයෙන් හාබර් මාස්ටර්වරයා සහ එම කාර්යාලයේ නිලධාරින්ගෙන් ප්‍රකාශ සටහන් කර ගෙන ඇති බවයි.\nවිමර්ශනවලදී මෙම සිද්ධියට වගකිව යුතු පුද්ගලයින් පිළිබඳ තොරතුරු අනාවරණ වන්නේ නම් ඔවුන්ට එරෙහිව තරාතිරම නොබලා නීතිය ක්‍රියාත්මක කිරීමට පසුබට නොවන බව නියෝජ්‍ය සොලිසිටර් ජනරාල්වරයා සඳහන් කර තිබෙනවා.\nහාබර් මාස්ටර්වරයාගේ කාර්යාලයේ තිබූ එම යන්ත්‍රයේ දත්ත පරීක්ෂා කරන ලෙස තමන් මෙම විමර්ශන ආරම්භයේ සිටම ඉල්ලා සිටියද එය පරීක්ෂා කිරීම අපරාධ පරීක්ෂණ දෙපාර්තමේන්තුව හිතාමතාම මගහැර ගිය බවයි නෞකාවේ කපිතාන්වරයා වෙනුවෙන් පෙනී සිටි නීතිඥවරයා අධිකරණයේදී ප්‍රකාශ කර ඇත්තේ.",
       "URL": "https://www.hirunews.lk/276873/එක්ස්ප්‍රස්-පර්ල්-කාර්ය-මණ්ඩලයේ-14-දෙනෙකුට-විදෙස්-ගත-වීමට-අවසර",
       "Category": "Local News",
       "Parent URL": "https://www.hirunews.lk/local-news.php?pageID=1822"
}