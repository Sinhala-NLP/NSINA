{
       "Source": "hirunews",
       "Timestamp": "Thursday, 22 October 2020 - 16:36",
       "Headline": "ස්විට්සර්ලන්ත තානාපති කාර්යාල නිලධාරීනි ගානියාට එරෙහිව අධිචෝදනා ගොනු කරයි",
       "News Content": "පැහැර ගැනීමට ලක්වූ බවට පැවසූ ස්විට්සර්ලන්ත තානාපති කාර්යාල නිලධාරීනි ගානියා බැනිස්ටර් ෆ්‍රැන්සිස්ට එරෙහිව නීතිපතිවරයා කොළඹ මහාධිකරණය හමුවේ අධිචෝදනා ගොනුකර තිබෙනවා.\nනීතිපතිවරයාගේ සම්බන්ධීකරණ නිලධාරිනී රජයේ අධිනීතිඥ නිශාරා ජයරත්න සඳහන් කළේ ව්‍යාජ සාක්ෂි නිර්මාණය කිරීම සම්බන්ධයෙන් ඇයට මෙලෙස චෝදනා එල්ලවී ඇති බවයි.\nපසුගිය වසරේ නොවැම්බර් මස 25 වනදා ස්විට්සර්ලන්ත තානාපති කාර්යාල නිලධාරීනි ගානියා බැනිස්ටර් ෆ්‍රැන්සිස් කුරුඳුවත්ත ප්‍රදේශයේදී සුදු පැහැති මෝටර් රථයකින් පැමිණි පස්දෙනෙකු විසින් පැහැරගෙන ගිය බවට අපරාධ පරීක්ෂණ දෙපාර්තමේන්තුවට පැමිණිලි කරනු ලැබුවේ ස්විට්සර්ලන්ත තානාපති කාර්යාලයේ නිලධාරීන් විසින්.\nපැහැරගෙන ගොස් ලිංගික අතවර කර අපරාධ පරීක්ෂණ දෙපාර්තමේන්තුවේ හිටපු පොලිස් පරික්ෂකවරයෙකු වන නිශාන්ත සිල්වාට වීසා ලබාදීම පිළිබඳව ප්‍රශ්න කර පසුව මුදාහැරි බවයි පැමිණිල්ලෙන් දක්වා තිබුණේ.\nකෙසේ වෙතත් මෙම සිද්ධිය සම්බන්ධයෙන් ගානියා බැනිස්ටර් අපරාධ පරීක්ෂණ දෙපාර්තමේන්තුව විසින් අත්අඩංගුවට ගත් අතර, එහිදී රජයේ ජ්‍යෙෂ්ඨ අධිනීතීඥවරයා දැනුම්දී තිබුණේ මෙම පැහැරගෙන යාමේ සිද්ධිය ගොතන ලද කථාවක් බවට තහවුරු වී ඇති බවයි.",
       "URL": "https://www.hirunews.lk/253081/ස්විට්සර්ලන්ත-තානාපති-කාර්යාල-නිලධාරීනි-ගානියාට-එරෙහිව-අධිචෝදනා-ගොනු-කරයි",
       "Category": "Local News",
       "Parent URL": "https://www.hirunews.lk/local-news.php?pageID=2375"
}