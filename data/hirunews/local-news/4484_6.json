{
       "Source": "hirunews",
       "Timestamp": "Monday, 05 June 2017 - 7:49",
       "Headline": "බස්නාහිර, සබරගමුව, මධ්‍යම, වයඹ, දකුණු පළාත්වලට අද සන්ධ්‍යාවේත් වැසි - බුලත්සිංහල, තිබ්බොට්ටාව කන්ද යළි නායයෑමේ අවදානමක",
       "News Content": "කළුතර - බුලත්සිංහල - තිබ්බොට්ටාව කන්ද යළි නාය යාමේ අවදානමක් හේතුවෙන් ඒ අවට ජීවත්වන පවුල් 22ක් ඊයේ රාත්‍රියේ ඉවත් කෙරුණා.\nගොඩනැගිලි පර්යේෂණ සංවිධානය ලබාදුන් නිර්දේශයකට අනුව මෙම ඉවත්කිරීම සිදුකළ බවයි බුලත්සිංහල ප්‍රාදේශීය ලේකම් එස්.කේ. හේනාධීර හිරු ප්‍රවෘත්ති අංශයට කියා සිටියේ.\nපාහියන්ගල ඓතිහාසික විහාරය ද නායයාමේ අවදානම් සහිත ප්‍රදේශයක් බවට ජාතික ගොඩනැගිලි පර්යේෂණ සංවිධානය නම් කිරීමත් සමග එහි වැඩ වාසය කළ භික්ෂූන් වහන්සේලා ඉන් ඉවත් කෙරුණා.\nඑමෙන්ම රත්නපුර, කෑගල්ල, ගාල්ල, කළුතර, මාතර, හම්බන්තොට සහ නුවරඑළිය යන දිස්ත්‍රික්කවලට නිකුත් කළ නාය යාමේ අවදානම ද අද දහවල් දක්වා ක්‍රියාත්මකයි.\nපසුගිය දා ඇති වූ ආපදා තත්ත්වය හේතුවෙන් මියගිය පුද්ගලයින්ගේ සංඛ්‍යාව 212ක් වන අතර, පුද්ගලයන් 79 දෙනෙකු තවමත් අතුරුදන්.\nබලපෑමට ලක්වූ පුද්ගලයින් සංඛ්‍යාව මේ වන විට හත් ලක්ෂය ඉක්මවනවා.\nආපදා හේතුවෙන් නිවාස 2316 කට සම්පූර්ණයෙන් හානිවී ඇති අතර, අර්ධ හානි වූ නිවාස සංඛ්‍යාව 12,515 ක්.\nඑමෙන්ම ආරක්ෂිත ස්ථාන 226 ක පුද්ගලයින් 24,820 ක් රඳවා සිටින බවයි ආපදා කළමනාකරණ මධ්‍යස්ථානය සඳහන් කළේ.\nබස්නාහිර, සබරගමුව, මධ්‍යම, වයඹ, දකුණු පළාත්වලට අද සන්ධ්‍යාවේත් වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nඑහි කාර්යේ නියුතු කාලගුණ විද්‍යාඥ සචින්තා ජයසේකර කියා සිටියේ ඌව සහ නැගෙනහිර පළාත්වලට ද වැසි හෝ ගිගුරුම් සහිත වැසි ඇතිවිය හැකි බවයි.",
       "URL": "https://www.hirunews.lk/162845/බස්නාහිර-සබරගමුව-මධ්‍යම-වයඹ-දකුණු-පළාත්වලට-අද-සන්ධ්‍යාවේත්-වැසි-බුලත්සිංහල-තිබ්බොට්ටාව-කන්ද-යළි-නායයෑමේ-අවදානමක",
       "Category": "Local News",
       "Parent URL": "https://www.hirunews.lk/local-news.php?pageID=4484"
}