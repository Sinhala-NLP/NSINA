{
       "Source": "hirunews",
       "Timestamp": "Sunday, 13 February 2022 - 16:36",
       "Headline": "වැටෙන හුස්ම පවා දුකක් වූ පුංචි කැදැල්ල (වීඩියෝ)",
       "News Content": "ඇති හැකි මිනිස්සු බොහෝ වෙලාවට අසීමාන්තිකව ජීවිතය විඳිද්දි දවස් ගණන් හරි හැටි කෑමක් බීමක්වත් නැතිව ජීවිතේ විඳවන මිනිස්සුත් සමාජයේ ඉන්නවා.\nඅපි මේ කියන්න යන්නේ කුසට අහරක් හිසට සෙවණක් පමණක් නොව ඒ පිළිබඳ බලාපොරොත්තු පවා අහිමි වී ගිය මනෝජ්ගෙත් දිළිණිගෙත් කතාවයි.\nදෛනිකව දහස් ගණන් රථවාහන ගමන් කරන ප්‍රධාන මාර්ගය අයිනේ පිහිටා තිබෙන මේ පුංචි මාලිගාව දෙහිඕවිට හංදියෙන් දැරණියගල දෙසට පිවිසෙන ඕනෑම කෙනෙකුගේ ඇස ගැටෙන තැනක්.\nමේ ගරා වැටුණු පැල්පතට මාලිගාව කිව්වේ අන් කිසිවක් නිසා නෙවෙයි මේ පැල්පතේ ජීවත් වෙන මිනිස්සු දවස් ගණන් වේල් ගණන් හරි හැට් කෑමක් බීමක් නැතුව වුණත් එකිනෙකා වෙනුවෙන් ජීවත් වෙන නිසා.\nඋත්සුක මනෝජ් වගේම දිළිණි රණසිංහත් පාර අයිනේ අටවාගත්තු අතිශයින්ම අවදානම් තත්ත්වයේ පවතින මේ ගරා වැටුණු පැල්පතේ ජීවත් වෙන්නේ පුංචිම පුංචි කිරි කැටියන් දෙදෙනෙකුත් සමගයි.\nවයස අවුරුදු 25ක් වෙන මනෝජ් හදවත් රෝගියෙක්.\nමනෝජ්ගේ හදවතේ ඇතිවූ සිදුරක් සැත්කමකට ලක් කිරීමෙන් පසුව මනෝජ්ට මහන්සිවී කිසිදු වැඩක් කරගන්නට මේ වනවිට හැකියාවක් නැහැ.\nවයස අවුරුදු 5ක් වන පුංචි පුතාගේ හදවතෙත් මනෝජ්ගේ හදවතේ වගේම සිදුරක් තිබුණා.\nඒ විතරක්ම නෙවෙයි එක පිට එක කරදර ගොන්නක් මේ පවුල පසුපස ලුහුබඳින්නේ මාස 4ක් වයසැති මේ සිඟිති දියණියගේ හදවතෙත් සිදුරු දෙකක් සහ දෑස් නොපෙනීමද නිසාවෙන්.\nජීවත්වීම සදහා මීට පෙර මනෝජ් සහ දිළිණි බුලත්විට විකිණීම සිදු කළත් රට තුළ පැවති කොරෝනා වසංගතයත් දරුවන්ගේ රෝගී තත්ත්වයන්ට ප්‍රතිකාර කිරීම සඳහා අවශ්‍ය මුදල් වියදම් වීම නිසාත් ඔවුන්ට ජීවත් වීමට පැවති එකම ජීවනෝපාය මාර්ගය ද මේ වනවිට අහිමිවී ගිහින්.\nවේලක් හැර වේලක් කුසගිණි නිවාගන්නට පරිත්‍යාගශීලීන්ගෙන් ලැබෙන උදවු උපකාර පිළිබඳවත් කෘතවේදී වන්නට ඔවුන් අමතක කළේ නැහැ.\nමනෝජ්ගේ වගේම දිළිනිගේත් එකම ඉල්ලීම පුංචි කිරිකැටියන් එක්ක ජීවිතේ ගැට ගහගන්න මාර්ගයක් වගේම නොතෙමී ඉන්න හිසට සෙවණක් විතරයි.",
       "URL": "https://www.hirunews.lk/296921/වැටෙන-හුස්ම-පවා-දුකක්-වූ-පුංචි-කැදැල්ල-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1358"
}