{
       "Source": "hirunews",
       "Timestamp": "Thursday, 28 January 2016 - 11:25",
       "Headline": "සීකා වෛරසය ගැන අනියත බියක් එපා",
       "News Content": "සීකා වෛරසය පිළිබඳ අනියත බියක් ඇතිකර නොගන්නැයි සෞඛ්‍ය අමාත්‍යංශය ජනතාවට දැනුම් දෙනවා.\nඑමෙන්ම දැනට පවතින තත්වය අනුව මෙම රෝගය ලංකාව තුල පැතිර යාමේ අවධානම ඉතාම අවම බවයි සෞඛ්‍ය අමාත්‍යංශය අවධාරණය කලේ.\nඩෙංගු රෝගය මර්දනය කිරීමට භාවිත කරන ක්‍රමවේදයම සීකා වෛරසය පාලනය කිරීමට උපයෝගී කරගන්නා ලෙසට ද එම නිවේදනය මගින් පෙන්වාදී තිබෙනවා.\nසාමාන්‍යයෙන් සිකා රෝගය සුළු රෝග ලක්ෂණ ප්‍රමාණයක් පෙන්වන අතර, ඒ සදහා විශේෂ ප්‍රතිකාර අවශ්‍ය නොවන බවයි අමාත්‍යංශය කියාසිටියේ.\nහොදින් විෙවික ගැනීම, ප්‍රමාණවත් පරිදි දියර වර්ග පාවිච්චි කිරීම, උණ සහ වේදනාව සමනය කිරීමට පැරසිටමෝල් ඖෂධ භාවිතා කිරීම රෝගය සදහා ප්‍රතිකාර ලෙස නියම කෙරෙනවා.\nඇස්ප්‍රීන් හෝ ඩිස්ප්‍රීන් කාණ්ඩයේ ඖෂධ ලබා නොදිය යුතු අතර රෝගය දරුණූ නම් වහාම වෛද්‍ය උපදෙස් ලබාගත යුතු බව ද සෞඛ්‍ය අමාත්‍යංශය සඳහන් කලා.\nගර්භනී කාන්තාවන්ට මෙම වෛරස් රෝගය වැළදීමෙන් විවිධ සංකූලතා ඇතිවන බවට වාර්තා පළ වුවත්, එසේ වන බවට පැහැදිලි විද්‍යාත්මක සාක්ෂි මගින් මේ දක්වා තහවුරු කර නොමැති බවයි අමාත්‍යංශය නිකුත්කල නිවේදනයේ වැඩිදුරටත් දැක්වෙන්නේ.\n2014 මාර්තු මාසයේ දී පළමුවෙන්ම චිලි දේශයෙන් වාර්තා වූ මෙම රෝගය 2015 දී ප්‍රධාන වශයෙන් වාර්තා වුයේ දකුණු ඇමරිකාවේ බ්‍රසීලය සහ කොළොම්බියාවෙනි.\nදකුණු ඇමරිකානු රටවල් 13 කින් පමණ සිකා රෝගීන් වාර්තා වී ඇති බවට ලෝක සෞඛ්‍ය සංවිධානය පවසනවා.",
       "URL": "https://www.hirunews.lk/124914/සීකා-වෛරසය-ගැන-අනියත-බියක්-එපා",
       "Category": "Local News",
       "Parent URL": "https://www.hirunews.lk/local-news.php?pageID=5192"
}