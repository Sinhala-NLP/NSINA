{
       "Source": "hirunews",
       "Timestamp": "Thursday, 23 February 2017 - 18:21",
       "Headline": "මුදල් අමාත්‍යාංශ ලේකම් බැඳුම්කර කොමිසම හමුවට",
       "News Content": "බැඳුම්කර වංචාව පිළිබද සොයන ජනාධිපති කොමිසම හමුවේ මුදල් අමාත්‍යාංශ ලේකම් ආචාර්ය ආර්.එච්.එස් සමරතුංග අද (23) පළමුවරට සාක්ෂි ලබාදුන්නා.\nමෙහිදී 2015 වසරේ ජනවාරි පළමු වනදා ප්‍රසිද්ධ කරන ලද ගැසට් පත්‍රයක්, නියෝජ්‍ය සොලිසිටර් ජනරාල්වරිය කොමිසමට ඉදිරිපත් කළ අතර එහි මුදල් අමාත්‍යවරයා ලෙස හිටපු ජනාධිපති මහින්ද රාජපක්ෂ සිය අත්සන යොදා නියම කර තිබුණේ වසර 30 කින් කල්පිරෙන පරිදි රුපියල් බිලියන 10 යි දශම 5 යි 8 ක් එම වසරේම මාර්තු පළමු වනදා නිකුත් කරන ලෙසයි.\nමෙම ගැසට් පත්‍රය 2015 වසරේ දෙසැම්බර් මස මුද්‍රණයට යවා ඇති බව අතිරේක සොලිසිටර් ජනරාල් දප්පුල ලිවේරා මෙහිදී සඳහන් කළා.\nඉදිරියේදී සිදුවීමට නියමිත බැඳුම්කර නිකුතුවක් සම්බන්ධයෙන් ඊට පෙර ගැසට් පත්‍රයක් නිකුත් කළ හැකිද යන්න මෙහිදී කොමිසමේ සාමාජිකයින් විමසා සිටියා.\nඒ අනුව සැබෑ ලෙසම එය මුද්‍රණයට පැමිණි දිනය සොයා ගැනීම සඳහා රජයේ මුද්‍රණලයාධිපතිවරයා කොමිසම හමුවට කැඳවීමට විනිසුරු කේ.ටී.චිත්‍රසිරි තීරණය කළා.",
       "URL": "https://www.hirunews.lk/155283/මුදල්-අමාත්‍යාංශ-ලේකම්-බැඳුම්කර-කොමිසම-හමුවට",
       "Category": "Local News",
       "Parent URL": "https://www.hirunews.lk/local-news.php?pageID=4646"
}