{
       "Source": "hirunews",
       "Timestamp": "Saturday, 26 December 2020 - 13:37",
       "Headline": "කොරෝනා එන්නතේ කටයුතු සඳහා, ජනාධිපති කාර්ය සාධක බලකායක්",
       "News Content": "කොරෝනා වෛරසයට එරෙහිව භාවිත කෙරෙන එන්නත් මෙරටට ගෙන්වීමට අවශ්‍ය කටයුතු සහ එන්නත් ලබාදීමේ ක්‍රමවේදයක් සකස් කිරීම සඳහා ජනාධිපති කාර්ය සාධක බලකායක් පිහිටුවීම කෙරෙහි අවධානය යොමුවී තිබෙනවා.\nජනාධිපති ප්‍රධාන උපදේශක සහ කොවිඩ් එන්නත් මෙරටට ගෙන්වීමේ සම්බන්ධීකරණ කටයුතු සඳහා පත් කළ ලලිත් වීරතුංග ප්‍රකාශ කළේ එලෙස කාර්ය සාධක බලකායක් පිහිටුවිය යුතු බවට ජනාධිපතිවරයා දැනුම් දුන් බවයි.\nඑන්නත් මෙරටට ගෙන්වීම පිළිබඳව මූලික අධ්‍යයන කටයුතු මේ වනවිටත් සිදුකරමින් පවතින අතර, ඉදිරි සති දෙක ඇතුළත සාධනීය පිළිතුරක් ලබාදිය හැකි බවයි ඔහු කියා සිටියේ.\nඖෂධ නිෂ්පාදනය, සැපයුම් හා නියාමන රාජ්‍ය අමාත්‍ය මහාචාර්ය චන්න ජයසුමන කියා සිටියේ විදේශීය එන්නත් මෙරට තුළ ලියාපදිංචි කිරීම සඳහා අවස්ථාව මේ වනවිටත් ලබාදී ඇති බවයි.\nමේ අතර, විශ්වවිද්‍යාල ආචාර්යවරුන්, භික්ෂූන් වහන්සේලා සහ හෙල වෛද්‍යවරුන් පිරිසක් මහනුවරදී ඊයේ මාධ්‍ය හමුවක් කැඳවමින් ප්‍රකාශ කළේ හෙළ වෙදකම ආරක්ෂා කිරීමට රජය මැදිහත්විය යුතු බවයි.\nවිදේශීය ඖෂධවලට ලබාදෙන උනන්දුව දේශීය හෙළ වෙදකමට ලබා නොදෙන්නේ ඇයිදැයි මෙම මාධ්‍ය හමුවේදී ප්‍රශ්න කෙරුණා.\nමෙම අවස්ථාවට අස්ගිරි පාර්ශවයේ කාරක සංඝ සභික පූජ්‍ය කුඹුක්කඳන්වල පුණ්‍යරතන හිමියන්, මල්වතු පාර්ශවයේ කාරක සංඝ සභික පූජ්‍ය මහවෙල රතනපාල හිමියන්, පේරාදෙණිය විශ්වවිද්‍යාලයේ මහාචාර්ය එම්.එම්.ඩී. හේරත් ද එක්ව සිටියා.",
       "URL": "https://www.hirunews.lk/258005/කොරෝනා-එන්නතේ-කටයුතු-සඳහා-ජනාධිපති-කාර්ය-සාධක-බලකායක්",
       "Category": "Local News",
       "Parent URL": "https://www.hirunews.lk/local-news.php?pageID=2252"
}