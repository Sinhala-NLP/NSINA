{
       "Source": "hirunews",
       "Timestamp": "Wednesday, 07 September 2022 - 21:02",
       "Headline": "පාකිස්ථානයට ලකුණු 130ක ඉලක්කයක්",
       "News Content": "පන්දුවාර 20 ආසියානු කුසලාන ක්‍රිකට් තරගාවලියේ පාකිස්තාන කණ්ඩායම සහ ඇෆ්ගනිස්ථාන කණ්ඩායම අතර සුපිරි සිව් දෙනාගේ වටයේ තරගයක් අද එක්සත් අරාබි එමිර් රාජ්‍යයේ ඩුබායි හි සාජා පිටියේ දී පැවැත්වෙනවා.\nමෙහිදී පළමුව පන්දුවට පහරදුන් ඇෆ්ගනිස්ථාන කණ්ඩායම නියමිත පන්දුවාර 20 තුළදී කඩුලු 6 ක් දැවී ලකුණු 129 ක් රැස් කර ගත්තා.\nඒ අනුව පාකිස්තාන කණ්ඩායමට ජයග්‍රහණය සඳහා පන්දුවාර 20 ක් තුළදී ලකුණු 130 ක් ලබා ගත යුතු වනවා.\nමේ තරගයේ තීරණාත්මක කාසියේ වාසිය හිමිවූයේ පාකිස්ථාන නායකයා ටයි.\nමේ වන විට වැලි කතරේ ක්‍රිකට් සැණකෙළියේ සිදුවන නියමය අනුව පාකිස්තාන ක්‍රිකට් නායක බාබර් අසාම් ඇෆ්ගනිස්ථාන කණ්ඩායමට පළමුව පන්දුවට පහරදීම සඳහා ආරාධනා කළා.\nඒ අනුව පිටියට පිවිසි ඇෆ්ගනිස්තාන ප්‍රහාරාත්මක ආරම්භක පිතිකරු යුගලය වන අතර හස්‍රතුල්ලා සසායි සහ රහ්මන්උල්ලා ගුරුබාස් දෙදෙනා පළමු කඩුල්ල සඳහා පන්දු ඕවර තුනයි පන්දු 5ක් තුළ වේගවත් ලකුණු 35 ක් රැස්කර ගත්තා.\nමෙම ප්‍රවේගකාරී සම්බන්ධතාවය බිඳ වැටුණේ අසාද් රවුෆ් ගේ පන්දුවක් හමුවේ රහ්මන්උල්ලා ගර්බාස් ලකුණු 17 ට දැවී යාමත් සමගයි.\nඉන්පසු තරගයේ පස් වැනි ඕවරයේදී අනෙක් ප්‍රහාරාත්මක ආරම්භක පිතිකරුවා වන හසරතුල්ලා සසායි මොහොමඩ් හස්නයින් ගේ පන්දු හමුවේ ලකුණු 21 ට දැවී ගියා.\nතුන් වැනි කඩුල්ලට ඊබ්‍රාහිම් සදාන් සහ කරීම් ජනාත් අතර ලකුණු 35 ක සම්බන්ධතාවක් ගොඩ නැඟුණු අතර එය බිඳ වැටුනේ කරීම් ජනාත් මොහොමඩ් නවාස් ගේ පන්දුවක් හමුවේ ලකුණු 15 කට දැවී යාමත් සමගයි.\nඉන්පසුව අනෙක් ඇෆ්ගනිස්තාන පිතිකරුවන්ට පිටියේ ස්ථාවර වන්නට කිසිදු ඉඩක් ලබා නොදුන් පාකිස්තාන පන්දු යවන්නන් ඔවුන්ගේ පීඩනය තවත් වැඩි කලා.\nඒ අනුව එක් අන්තයක ඊබ්‍රාහිම් සදාන් හුදකලා සටනකක නිරත වෙද්දී අනෙක් අන්තයේ පිතිකරුවන් එකා පස එකා ක්‍රීඩාගාරයට හරවා යවන්නටයි පාකිස්තාන පන්දු යවන්නන් කටයුතු කළේ.\nමේ අනුව නියමිත පන්දු ඕවර 20 නිමා වනවිට ඇෆ්ගනිස්ථාන කණ්ඩායමට ලබාගත හැකිවූයේ කඩුලු 6 ක් දැවී ලකුණු 129 ක් පමණයි.\nපාකිස්ථාන කණ්ඩායම වෙනුවෙන් පන්දු යැවීමේදී හාරිස් රවුෆ් ලකුණු 26 කට කඩුලු දෙකක් දවා ගත් අතර ඉතිරි පාකිස්ථාන පන්දු යවන්නන් හතර දෙනා අතරේ එක් කඩුල්ල බැගින් බෙදී ගියා.",
       "URL": "https://www.hirunews.lk/314816/පාකිස්ථානයට-ලකුණු-130ක-ඉලක්කයක්",
       "Category": "Local News",
       "Parent URL": "https://www.hirunews.lk/local-news.php?pageID=884"
}