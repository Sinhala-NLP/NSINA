{
       "Source": "hirunews",
       "Timestamp": "Thursday, 02 August 2018 - 13:00",
       "Headline": "කැලෑ ගිනි තැබීමෙන් උතුරු දුම්රිය මාර්ගයට හානි",
       "News Content": "වනාන්තර ගිනි තැබීමේ සිදුවීම් හේතුවෙන් උතුර දුම්රිය මාර්ගයේ ස්ථාන කිහිපයකට හානි සිදුව ඇති බවට තොරතුරු වාර්තා වනවා.\nදුම්රිය දෙපාර්තමේන්තුවේ ප්‍රකාශකයෙකු කියා සිටියේ එම දුම්රිය මාර්ගයේ සිල්පර කොටන් සහිත ප්‍රදේශවල පිහිටි තණකොළ මතට ගිනි පැතිරීමත් සමඟ මෙලෙස දුම්රිය මාර්ගයට හානි සිදුව ඇති බවයි.\nදුම්රිය දෙපාර්තමේන්තුවට අනුයුක්ත කම්කරුවන් යොදවා මෙම ප්‍රදේශ අලූත්වැඩියා කිරීමට කටයුතු කරන බවයි එම ප්‍රකාශකයා සඳහන් කළේ.\nඋතුරු දුම්රිය මාර්ගයේ දැනට මහව සිට වවුනියාව දක්වා සිල්පර කොටන් පවතින අතර දුම්රිය මාර්ගය අවට ස්ථාන කිහිපයකම පසුගිය දිනවල කැලෑ ගිනිගැනීම් වාර්තා වුණා.\nභාවිතයෙන් ඉවත් කළ සිල්පර කොටන් ගොඩගසා ඇති ස්ථානවලට එම ගිනි ව්‍යාප්ත වී මාර්ගයේ ඇතැම් සිල්පර කොටන්වලට ද හානි සිදුව ඇති බවයි දුම්රිය දෙපාර්තමේන්තුවේ ප්‍රකාශකයා වැඩිදුරටත් පෙන්වා දුන්නේ.\nමෙවන් සිද්ධියක් උතුරු දුම්රිය මාර්ගයේ අවසන් වරට වාර්තාවී ඇත්තේ වවුනියාව, පරසන්ගස්වැව ප්‍රදේශයේදියි.\nමේ අතර බදුල්ල සහ මොණරාගල දිස්ත්‍රික්කවල වනාන්තර ගිනි තැබීම් වාර්තාවීම සීග්‍ර ලෙස ඉහළ යමින් පවතින බව ආපදා කළමනාකරණ මධ්‍යස්ථානය ප්‍රකාශ කළා.\nපසුගිය කාලසීමාව තුළදී බදුල්ල දිස්ත්‍රික්කයේ පමණක් මෙවැනි සිද්ධීන් 78 ක් වාර්තාවී ඇති අතර, ඉන් හානියට පත්ව ඇති භූමි ප්‍රමාණය හෙක්ටයාර 500 කට අධිකයි.\nඑසේම කැළෑ ගිනි තැබීම් අවම කිරීමේ අරමුණින් සමස්ත ඌව පළාතම ආවරණය වන පරිදි ජංගම දුරකථන කෙටි පණිවුඩ සේවාවක් අද සිට ආරම්භ කර තිබෙනවා.",
       "URL": "https://www.hirunews.lk/196617/කැලෑ-ගිනි-තැබීමෙන්-උතුරු-දුම්රිය-මාර්ගයට-හානි",
       "Category": "Local News",
       "Parent URL": "https://www.hirunews.lk/local-news.php?pageID=3819"
}