{
       "Source": "hirunews",
       "Timestamp": "Monday, 16 April 2018 - 13:22",
       "Headline": "සිරියාව ගැන කථාබහට ඉරාන කථානායක ශ්‍රී ලංකාවට පැමිණේ",
       "News Content": "ඉරාන පාර්ලිමේන්තුවේ කථානායක අලි ලරිජානි ශ්‍රී ලංකාවේ සංචාරයක් සඳහා පැමිණීමට නියමිත බව වාර්තාවනවා.\nඒ, වියට්නාමයේ සංචාරයකින් අනතුරුවයි.\nශ්‍රී ලංකාවේ සහ වියට්නාමයේ සංචාරය සඳහා ඉරාන කථානායකවරයා දැනටමත් ටෙහෙරාන් නුවරින් නික්මී ඇති බව එරට මාධ්‍ය සඳහන් කළා.\nසිය පාර්ලිමේන්තු නියෝජිතයින් සමඟ ශ්‍රී ලංකාවට පැමිණෙන ඉරාන පාර්ලිමේන්තුවේ කථානායකවරයා සිරියාවේ වත්මන් තත්ත්වය පිළිබඳව ද මෙරට බලධාරීන් සමඟ සාකච්ඡා කිරීමට නියමිතයි.\nවිශේෂයෙන් සිරියාවට පසුගියදා බටහිර රටවල් එල්ල කළ අනපේක්ෂිත ප්‍රහාරය මගින් ජාත්‍යන්තර යාන්ත්‍රණයන් නොසලකා හැර ඇති බව ඉරානයේ අදහසයි.\nඑය අනාගත ගැටුම් වාතාවරණයන් කෙරෙහි අහිතකර ලෙස බලපෑ හැකියි.\nමේ හේතුවෙන් වියට්නාම සහ ශ්‍රී ලංකා බලධාරීන් සමඟ පවත්වන සාකච්ඡාවලදී ඒ පිළිබඳවද සිය කථානායකවරයා අවධානය යොමු කරනු ඇති බව ඉරාන මෙහර් ප්‍රවෘත්ති සේවය සඳහන් කළා.\nඑහිදී සාකච්ඡා කෙරෙන කරුණු ජාත්‍යන්තර තලයේ සාමය තහවුරු කිරීම සඳහා වැදගත් වනු ඇති බව ඉරානයේ මතයයි.",
       "URL": "https://www.hirunews.lk/188506/සිරියාව-ගැන-කථාබහට-ඉරාන-කථානායක-ශ්‍රී-ලංකාවට-පැමිණේ",
       "Category": "Local News",
       "Parent URL": "https://www.hirunews.lk/local-news.php?pageID=3988"
}