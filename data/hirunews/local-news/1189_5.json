{
       "Source": "hirunews",
       "Timestamp": "Friday, 06 May 2022 - 10:31",
       "Headline": "හර්තාලයෙන් අඩපණ වූ දිවයින පුරා විවිධ ප්‍රදේශවල දෛනික කාර්යයන් (වීඩියෝ හා ඡායාරූප)",
       "News Content": "දිවයින පුරා අකාර්යක්ෂම සහ අර්බුදකාරී දේශපාලන වාතාවරණයට එරෙහිව වසර 69කට පසු රට තුළ දැවැන්ත හර්තාල් ව්‍යාපාරයක් ක්‍රියාත්මක කර තිබෙනවා.\nඅප ප්‍රාදේශීය වාර්තාකරුවන් පැවසුවේ වෙනදා මහජනයාගෙන් පිරී පවතින නගරබද වෙළෙඳසැල්, කඩසාප්පු ආදිය මෙන්ම පාසල්, පෞද්ගලික පන්ති,බස් නැවතුම්පොළ ආදී පොදු ස්ථාන මේ වනවිට පාළු ස්වභාවයක් ගෙන ඇති බවයි.\nඒ අනුව හර්තාල් ව්‍යාපාරයට සහයෝගය දක්වා ඇගළුම් කර්මාන්ත ශාලා සේවකයින් උද්ඝෝෂණයක නිරත වනවා.\nරාජ්‍ය අංශය , පෞද්ගලික අංශය සහ බහුජන සංවිධාන විසින් රජයට එරෙහිව දියත් කර ඇති හර්තාල් ව්‍යාපාරයට සමගාමීව නුවරඑළිය දිස්ත්‍රික්කයේ සියලුම නගර වසා දමා හර්තාල් ව්‍යාපාරයට සහයෝගය දැක්වවීමටයි වෙළෙඳ සංගම් පියවර ගෙන ඇත්තේ.\nඒ අනුව නගරයේ සියලුම වෙළෙඳසැල්වල කළු කොඩි ඔසවා තිබු අතර, පෞද්ගලික බස් රථ ධාවනයෙන් ඉවත් වී තිබුණා.\nලංගම බස් රථ ධාවනයට එක් කර තිබුණද එම බස් රථවලින් ගමන් කිරීමට එතරම් මගීන් සංඛ්‍යාවක් නොසිටිය අතර, විවිධ සංවිධාන එක්ව පා ගමන් ද සංවිධානය කර තිබෙනු දැකිය හැකියි.\nඑමෙන්ම දිවයින පුරා ක්‍රියාත්මක හර්තාල් ව්‍යාපාරයට සහාය දක්වමින් අකුරණ නගරයේ ද අද දිනයේ කළු කොඩි ඔසවා හර්තාලයට සහාය දක්වා තිබුණා.\nනගරයේ රජයේ ආයතන ද අක්‍රීයව තිබෙනු දක්නට ලැබුණු බව ද අප වාර්තාකරු පැවසුවා.\nමේ අතර දිවයිනේ ආර්ථික මධ්‍යස්ථාන ද අද දින අක්‍රීයව තිබෙනු දක්නට ලැබුණා.\nකටුගස්තොට ආර්ථික මධ්‍යස්ථානය මෙන් ම දඹුල්ල ආර්ථික මධ්‍යස්ථානය වෙත අද දිනයේ එළවළු ඉතා සුළු ප්‍රමාණයක් පමණක් ලැබීම නිසා ආර්ථික මධ්‍යස්ථානය විවෘත කර තිබුණ ද එය පාළු ස්වභාවයක් ගෙන ඇති බවයි අප ප්‍රාදේශීය වාර්තාකරුවන් පැවසුවේ.\nඑමෙන්ම අධිවේගී මාර්ගයේ පිවිසුම්වල සේවකයින් ද සේවයට නොපැමිණ හර්තාලයට සහාය දක්වන බව අප ප්‍රාදේශීය වාර්තාකරු පවසනවා.\nමේ හේතුවෙන් කොට්ටාව, අතුරුගිරිය සහ කඩවත යන පිවිසුම්වල ඇතුළු වීම සහ පිටවීමේදී ප්‍රවේශ පත්‍ර නිකුත් කිරීම හෝ මුදල් අයකිරීම අද (06) උදෑසන හතේ සිට ඇනහිට තිබෙනවා.\nඑහෙත් උදේ 09න් පසු කොට්ටාව පිවිසුමෙන් පිටවීමේදී මුදල් අය කළ අතර ඇතුළුවීමේදී ප්‍රවේශපත්‍ර නිකුත් කෙරුණේ නැහැ.\nමේ අතර ප්‍රවේශපත්‍ර කවුළු පාළුවට ගොස් තිබූ අතර පිටවීමේදී කවුළු 2 ,සහ ඇතුළුවීමේදී එක් කවුළුවක් පමණක් විවෘත කර තිබෙන අයුරු දක්නට ලැබුණා.\nමේ අතර, හර්තාල් ව්‍යාපාරයක් ක්‍රියාත්මක වන මේ මොහොතේ දී ශ්‍රී ලංකා වරාය අධිකාරිය නිවේදනය කළේ, කොළඹ වරායේ කටයුතු සාමාන්‍ය පරිදි කිසිදු බාධාවකින් තොරව සිදුවන බවයි.\nශ්‍රී ලංකා වරාය අධිකාරිය සභාපති ආචාර්ය ප්‍රසන්ත ජයමාන්න ප්‍රකාශ කර සිටින්නේ, ශ්‍රී ලංකාවේ වත්මන් ආර්ථික අර්බුදය පිළිබඳ මනා වැටහීමක් ඇති වරාය සේවකයන් වෙනදාටත් වඩා කැපවීමෙන් වැඩ කළ යුතු අවස්ථාවක් සේ සලකා මෙහෙයුම් කටයුතුවල නිරත වී සිටින බවයි.",
       "URL": "https://www.hirunews.lk/303627/හර්තාලයෙන්-අඩපණ-වූ-දිවයින-පුරා-විවිධ-ප්‍රදේශවල-දෛනික-කාර්යයන්-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1189"
}