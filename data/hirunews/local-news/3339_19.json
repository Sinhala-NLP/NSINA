{
       "Source": "hirunews",
       "Timestamp": "Wednesday, 22 May 2019 - 19:33",
       "Headline": "යුද හමුදා බ්‍රිගේඩියර්වරුන් 10ක් මේජර් ජෙනරාල් නිලයට උසස් කෙරේ",
       "News Content": "වීරෝධාර රණවිරුවන්ගේ විශිෂ්ඨ රණශූරත්වය දේශාභිමානය සහ උත්තම මානුෂීය ගුණාංග පිළිබඳව මතු පරපුරටද කිවහැකි අන්දමින් තිස් අවුරුදු යුද ජයග්‍රහණයේ ශ්‍රේෂ්ඨ වීර කතාව කෘතියකට නැංවීම කාලීන අවශ්‍යතාවක් බව ජනාධිපති මෛත්‍රීපාල සිරිසේන මහතා පවසනවා.\nකොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේ පැවති උත්සවයකට එත්වෙමින් ජනාධිපතිවරයා මේ අදහස් පළ කළා.\nපරම වීර විභූෂණ පදක්කමෙන් පිදුම් ලද වීර රණශූරයන්ගේ චරිතාප්‍රදානයක් ලෙස ලියැවුණු උත්තමාචාරය කෘතිය එළිදැක්වීමේ උත්සවය ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද පැවැත්වුණා.\nසාමයේ දසවර්ෂාභිෂේක සමරු මුද්දරය සහ මුල්දින කවරය ජනාධිපතිවරයා වෙත පිළිගැන්වීමද මෙහිදී සිදුකෙරුණා.\nමේ අතර සාමයේ දසවර්ෂාභිෂේක සැමරුමට සමගාමීව ශ්‍රී ලංකා යුද හමුදාවේ බ්‍රිගේඩියර් නිලයේ නිලධාරීන් 10 දෙනෙකු මේජර් ජෙනරාල් නිලයට උසස් කිරීමටද සේනාධි නායකයා ලෙස ජනාධිපති මෛත්‍රීපාල සිරිසේන මහතා කටයුතු කළා.\nමෙහිදී යුද හමුදා නිලධාරීන් 40 දෙනෙකුට විශිෂ්ඨ සේවා විභූෂණ පදක්කම් පිරිනැමීමද ජනාධිපතිවරයා අතින් සිදුකෙරුණා.",
       "URL": "https://www.hirunews.lk/216898/යුද-හමුදා-බ්‍රිගේඩියර්වරුන්-10ක්-මේජර්-ජෙනරාල්-නිලයට-උසස්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3339"
}