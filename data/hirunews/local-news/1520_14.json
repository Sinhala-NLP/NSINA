{
       "Source": "hirunews",
       "Timestamp": "Friday, 03 December 2021 - 12:47",
       "Headline": "දිවයින පුරා ගෑස් බෙදාහැරීම අත්හිටුවයි ජනපති කමිටුව මුතුරාජවෙල ලිට්රෝ පර්යන්තයට (වීඩියෝ)",
       "News Content": "වහා ම ක්‍රියාත්මක වන පරිදි දිවයින පුරා ගෘහස්ථ ගෑස් සිලින්ඩර බෙදාහැරීම තාවකාලිකව අත්හිටුවීමට පියවර ගෙන තිබෙනවා.\nපාරිභෝගික ආරක්ෂණ රාජ්‍ය අමාත්‍ය ලසන්ත අලගියවන්න හිරු ප්‍රවෘත්ති අංශයට කියා සිටියේ, එල්.පී. ගෑස් හඳුනාගැනීමේ ගන්ධයක් ඇති කරන රසායනිකය ප්‍රමාණවත් ලෙස නො තිබීම හේතුවෙන් මෙම පියවර ගත් බවයි.\nඑතිල් මර්කැප්ටන් නැමති අදාළ රසායනිකය ඒකක 14ක් ගෑස් සිලින්ඩරයක අඩංගු විය යුතු වුව ද දැනට පවතින්නේ, ඒකක පහක් පමණක් බවට ද අනාවරණ වී ඇති බවයි රාජ්‍ය අමාත්‍යවරයා වැඩිදුරටත් ප්‍රකාශ කළේ.\nපසුගිය දිනවල ගෑස් ආශ්‍රිත සිදුවීම් රැසක් දිවයිනේ ප්‍රදේශ රැසකින් වාර්තා වුණා.\nඑහිදී පාරිභෝගිකයන්ගෙන් එල්ලවූ චෝදනාවක් වූයේ, ගෑස් කාන්දු වන බව හඳුනාගැනීමේ ගන්ධයක් එයින් නිකුත් නොවූ බවයි.\nඒ අනුව ගෑස් සම්බන්ධයෙන් ප්‍රදේශ රැසකින් පසුගිය දිනවල වාර්තා වූ සිදුවීම් පිළිබඳ විමර්ශන අවසන් කර, තීරණයක් ගන්නා තුරු මෙලෙස ගෑස් බෙදාහැරීම තාවකාලිකව අත්හිටවනු ඇති.\nනැවත දැනුම් දෙනතුරු ඊයේ උදෑසන සිට දිවයින පුරා ගෑස් බෙදාහැරීම සහ අලෙවිය අත්හිටවූ බව ලිට්රෝ සමාගමද සඳහන් කළා.\nගෑස්වල ප්‍රමිතිය සම්බන්ධයෙන් පැහැදිළි සහතිකයක් ලැබෙනතුරු මෙම තීරණය ක්‍රියාත්මක බවයි එහි ප්‍රකාශකයෙකු කියා සිටියේ.\nඒ අනුව ගෑස් බෙදාහැරීම සහ අලෙවිය නතර කරන ලෙස ලිට්රෝ සමාගම සිය අලෙවි නියෝජිතයන්ට දැනුම් දී තිබෙනවා.\nමේ අතර, ගෑස් සිලින්ඩර් ආශ්‍රිත ගිනි ගැනීම් හෝ පුපුරා යෑම් පිළිබඳ විමර්ශනය කිරීම හා ඒ පිළිබඳව සෙවීමේ ජනාධිපති කමිටුව මේ වනවිට මුතුරාජවෙල පිහිටි ලිට්රෝ ගෑස් සමාගමේ පර්යන්තය නිරීක්ෂණය කරමින් සිටිනවා.\nඊයේ දිනයේදී කමිටුවේ සාමාජිකයින් පොලිසිය සමග එක්ව බස්නාහිර පළාතේ පිපිරීම් වාර්තා වූ කොට්ටාව, අතුරුගිරිය සහ හංවැල්ල, පාදුක්ක ප්‍රදේශවල නිවෙස් වෙත ගොස් පරීක්ෂා කිරීම්ද සිදු කළා.\nඑසේම, අදාළ කමිටුව විසින් ක්ෂණික සහ ප්‍රායෝගික ක්‍රියාමාර්ග ජනතාව වෙත නිර්දේශ ඉදිරිපත් කළ අතර, එහිදී නිර්දේශ 13ක් පාරිභෝගික ජනතාව වෙත ඉදිරිපත් කිරීමටයි පියවර ගෙන තිබුණේ.\nමේ අතර තවත් ප්‍රදේශ කිහිපයකින් ගෑස් ආශ්‍රිත සිදුවීම් සහ අනතුරු තවදුරටත් වාර්තා වී ඇති බව අප වාර්තාකරුවන් සඳහන් කළා.\nඒ අනුව කිරුළපන, අම්පාර, මහනුවර - පූජාපිටිය, කන්තලේ, මග්ගොන සහ පොළොන්නරුව යන ප්‍රදේශවලිනුයි එම නවතම ගෑස් ආශ්‍රිත සිදුවීම් වාර්තා වී ඇත්තේ.",
       "URL": "https://www.hirunews.lk/289903/දිවයින-පුරා-ගෑස්-බෙදාහැරීම-අත්හිටුවයි-ජනපති-කමිටුව-මුතුරාජවෙල-ලිට්රෝ-පර්යන්තයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1520"
}