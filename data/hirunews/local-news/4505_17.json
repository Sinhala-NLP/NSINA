{
       "Source": "hirunews",
       "Timestamp": "Monday, 22 May 2017 - 9:33",
       "Headline": "update අලුත් ඇමතිවරු නවදෙනා සහ රාජ්‍ය ඇමතිවරයා මෙන්න",
       "News Content": "සම්මුතිවාදී රජයේ පළමු අමාත්‍ය මණ්ඩල සංශෝධනය යටතේ කැබිනට් අමාත්‍යාංශ 9 ක් සහ එක් රාජ්‍ය අමාත්‍යාංශයක් සඳහා නව අමාත්‍යවරුන් ජනාධිපති ලේකම් කාර්යාලයේදී අද පෙරවරුවේ දිවුරුම් දෙනු ලැබුවා.\nඒ, ජනාධිපති මෛත්‍රිපාල සිරිසේන ඉදිරියේයි.\nඒ අනුව මීට පෙර විදේශ කටයුතු අමාත්‍යවරයාව කටයුතු කළ මංගල සමරවීර මුදල් සහ ජනමාධ්‍ය අමාත්‍යවරයා ලෙස දිවුරුම් දී තිබෙනවා.\nමුදල් අමාත්‍යවරයා ලෙස කටයුතු කළ රවී කරුණානායක අද දිවුරුම් දී ඇත්තේ විදේශ කටයුතු අමාත්‍යවරයා ලෙසයි.\nනිපුණතා සංවර්ධන සහ වෘත්තිය පුහුණු අමාත්‍යවරයාව කටයුතු කළ මහින්ද සමරසිංහ සම්මුතිවාදී රජයේ පළමු කැබිනට් සංශෝධනයට අනුව වරාය සහ නාවික කටයුතු අමාත්‍යවරයා ලෙසයි ජනාධිපතිවරයා ඉදිරියේ දිවුරුම් දෙනු ලැබුවේ.\nමීට පෙර එම අමාත්‍ය ධුරයේ කටයුතු කළ අර්ජුන රණතුංග  ඛනිජතෙල් සම්පත් සංවර්ධන අමාත්‍යවරයා ලෙස පත්කර තිබෙනවා.\nඑම අමාත්‍ය ධුරයේ මීට පෙර කටයුතු කළ චන්දිම වීරක්කොඩි ජනාධිපතිවරයා ඉදිරියේ අද දිවුරුම් දෙනු ලැබුවේ නිපුණතා සංවර්ධන හා වෘත්තිය පුහුණු අමාත්‍යවරයා ලෙසයි.\nඇවන්ගාඞ් සිද්ධිය මුල්කරගනිමින් 2015 වසරේ නීතිය, සාමය සහ බන්ධනාගාර ප්‍රතිසංස්කරණ අමාත්‍ය ධුරයෙන් ඉවත්වූ තිලක් මාරපනටද යළි කැබිනට් අමාත්‍ය ධුරයක් හිමිව ඇති අතර, ඒ අනුව ඔහු දිවුරුම් දුන්නේ සංවර්ධන කාර්යයන් පිළිබඳ අමාත්‍යවරයා ලෙසයි.\nජනමාධ්‍ය සහ පාර්ලිමේන්තු ප්‍රතිසංස්කරණ අමාත්‍යවරයා ලෙස කටයුතු කළ ගයන්ත කරුණාතිලක ඉඩම් සහ පාර්ලිමේන්තු ප්‍රතිසංස්කරණ අමාත්‍යවරයා ලෙස දිවුරුම් දුන්නා.\nඊට අමතරව මහින්ද අමරවීරට ධීවර අමාත්‍ය ධුරයට අමතරව මහවැලි සංවර්ධන රාජ්‍ය අමාත්‍ය ධුරයද පිරිනමා තිබෙනවා.\nඑස්.බී. දිසානායක සමාජ සවිබලගැන්වීම්, සුබසාධන අමාත්‍ය ධුරයට අමතරව කන්ද උඩරට සංවර්ධන කටයුතු අමාත්‍යවරයා ලෙසද කටයුතු කරනු ඇති.\nඩබ්ලිව්.ඞී.ජේ. සෙනෙවිරත්න කම්කරු, වෘත්තිය සබඳතා අමාත්‍ය ධුරයට අමතරව සබරගමු සංවර්ධන අමාත්‍යවරයා ලෙසද අද ජනාධිපතිවරයා ඉදිරියේ දිවුරුම් දුන්නා.\n..............................................................\nකැබිනට් අමාත්‍යවරුන්, රාජ්‍ය අමාත්‍යවරුන් සහ නියෝජ්‍ය අමාත්‍යවරුන් බොහෝ පිරිසක් මේ වනවිට ජනාධිපති ලේකම් කාර්යාලය වෙත පැමිණ සිටින බව වාර්තාවනවා.\nඒ, විශේෂ හමුවක් සඳහා සති අන්තයේදී සිදුකළ කැඳවීමට අනුවයි.\nමේ අතර අද පෙරවරුවේදීත් අමාත්‍ය මණ්ඩල සංශෝධනය සම්බන්ධයෙන් විශේෂ සාකච්ඡා කිහිපයක් පැවති බවයි වාර්තාවන්නේ.\nදේශපාලන ආරංචි මාර්ග පවසන්නේ එම සාකච්ඡාවලදී එළඹුණු අවසන් නිගමනයන්ට අනුව ඉදිරි පැය කිහිපය තුළ අදාළ සංශෝධනයන් ප්‍රකාශයට පත්වනු ඇති බවයි.\nමේ අතර ජනාධිපති මෛත්‍රිපාල සිරිසේන සහ අග්‍රාමාත්‍ය රනිල් වික්‍රමසිංහද මේ වනවිට ජනාධිපති ලේකම් කාර්යාලය වෙත පැමිණ සිටින බවයි එහි සිටින හිරු මාණ්ඩලික වාර්තාකරු සඳහන් කළේ.\nමේ අතර කැබිනට් සංශෝධනය පිළිබදව සම කැබිනට් ප්‍රකාශක අමාත්‍ය ගයන්ත කරුණාතිලක ඊයේ (21) රාත්‍රියේ ප්‍රකාශ කළේ තම අමාත්‍ය ධුරයද මෙම අමාත්‍ය මණ්ඩල සංශෝධන හේතුවෙන් වෙනස් වන බවයි.",
       "URL": "https://www.hirunews.lk/161871/update-අලුත්-ඇමතිවරු-නවදෙනා-සහ-රාජ්‍ය-ඇමතිවරයා-මෙන්න",
       "Category": "Local News",
       "Parent URL": "https://www.hirunews.lk/local-news.php?pageID=4505"
}