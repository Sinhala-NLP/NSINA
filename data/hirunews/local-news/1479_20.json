{
       "Source": "hirunews",
       "Timestamp": "Tuesday, 21 December 2021 - 11:32",
       "Headline": "සරුංගලයෙන් ගුවන්ගත වූ උතුරුකරයේ තරුණයා (වීඩියෝ)",
       "News Content": "මේ සරුංගල් සමය නො වේ.\nසාමාන්‍යයෙන් අපේ රටේ සරුංගල් සමය එළඹෙන්නේ අගෝස්තු නිවාඩුවත් සමඟයි.\nඒ කාලයේ දිවයිනේ සෑ ම තැනක ම පවතින මද පවන් රැලි අතරින් ඉහළට එසවෙන නානාප්‍රකාර සරුංගල් ගුවන් තලයේ අපූරු චිත්‍ර මවනවා.\nනමුත් අවාරේ සරුංගල් යැවීමක අපූරු සිදුවීමක් පිළිබඳ අපට මේ තොරතුරු වාර්තා වන්නේ, අපේ රටේ උතුරුකරයේ යාපනය පේදුරුතුඩුව ප්‍රදේශයෙන්.\nමේ දිනවල පේදුරුතුඩුව අවට ප්‍රදේශයේ පවතින යහපත් මද සුළඟ සහිත වාතාවරණය හේතුවෙන් ප්‍රදේශයේ තරුණයින් සරුංගල් ගුවන්ගත කිරීමට පෙළඹී තිබෙනවා.\nමේ අතරේ ප්‍රදේශයේ එක්තරා තරුණයින් පිරිසක් උත්සාහ කළේ, අතිදැවැන්ත සරුංගලයක් ගුවන්ගත කිරීමටයි.\nමේ සඳහා ඔවුන් භාවිත කළේ අතිවිශාල ලණුවක්.\nඒ මෙම දැවැන්ත සරුංගලය ගුවනට මුසු වූ පසු එහි පීඩනය දරාගත යුතු වීම හේතුවෙන්.\nසරුංගලය ගුවන්ගත කිරීමේ දී ඒ සඳහා මේ තරුණයින්ට සෑහෙන ආයාසයක් දරන්නට සිදු වුණේ, එහි දැවැන්තභාවය නිසාවෙන්.\nනමුත් කවුරුත් නොසිතූ ලෙස මෙම ලණුවේ කෙළවර සිය ශරීරයේ වෙළාගෙන සිටි තරුණයෙක් සරුංගලය ගුවන් ගත වීමත් සමඟ ඉහලට එසවුණා.\nඑක්තරා අවස්ථාවක ඔහු පොළොවෙන් අඩි 70ක් පමණ ඉහළට එසවුණු බවයි වාර්තා වන්නේ.\nකෙසේ වෙතත් ඔහු ලණුව අත් නො හැර සුළඟ බාල වී සරුංගලය තරමක් පහළට පහත් වන තුරු එල්ලී සිටි මෙම තරුණයා අඩි විස්සක් පමණ උඩ සිට බිමට පැන සිදුවන්නට ගිය විශාල අනතුරකින් ගැලවුණා.\nකෙසේ වෙතත් මෙම සිද්ධිය හේතුවෙන් ඔහුට කිසිදු හානියක් සිදු වී නැහැ.",
       "URL": "https://www.hirunews.lk/291698/සරුංගලයෙන්-ගුවන්ගත-වූ-උතුරුකරයේ-තරුණයා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1479"
}