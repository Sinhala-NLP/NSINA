{
       "Source": "hirunews",
       "Timestamp": "Thursday, 21 December 2017 - 14:37",
       "Headline": "වෙළඳ පොළට එන්න හදන බාල අල-ළූනු",
       "News Content": "විදේශීය රටවලින් මෙරටට ගෙන්වන ලද ප්‍රමිතියෙන්  තොර අර්තාපල් අල ලොකු ලූනූ දඹුල්ල ආර්ථික මධ්‍යස්ථානය අවට විශාල ගබඩාවල රහසිගතව තෝරා වෙළඳපලට යැවීමේ ජාවාරමක් පිළිබඳව මාධ්‍ය මගින් හෙළිදරව් කිරීමත් සමග දඹුල්ල මහනගර සභාවේ සෞඛ්‍ය දෙපාර්තමේන්තුවේ අවධානය යොමු වී තිබෙනවා.\nඒ අනුව දඹුල්ල මහ නගර සභාවේ නාගරික කොමසාරිස් රුවන් රත්නායක ඇතුළු සෞඛ්‍ය දෙපාර්තමේන්තුවේ නිලධාරීන් සහ දඹුල්ල පොලිසිය විශේෂ වැටලීම් ඒකකයේ නිලධාරීන් කණ්ඩායමක් එක්ව දඹුල්ල  ආර්ථික මධ්‍යස්ථානය  විශේෂ සෝදිසි මෙහෙයුමක් ඊයේ(20) සවස ක්‍රියාත්මක කර තිබෙනවා.\nවැටලීම සිදුකරන අවස්ථාවේ ගබඩා රැසකම ආහාරයට නුසුදුසු විදේශ රටවලින් ගෙන්වන ලද අර්තාපල් අල ලොකු ළුණු  තොග රැසක් කාන්තාවන් යොදවා පිරිසිදු කරන  ආකාරය නිලධාරීන්ට දැකගැනීමට හැකිවූ අතර අර්තාපල් අලවල විශාල වශයෙන් පණුවන් දැක ගැනීමටද හැකිවුණා.\nආනයනට අදාළ  ලියකියවිලි මෙම ව්‍යාපාරිකයන් සතු නොවීම විශේෂත්වයක්.\nඒ අනුව ගබඩා කිහිපයක්ම සීල් තැබීමට වෛද්‍ය ජයන්ත වීරසේකර  එම අවස්ථාවේම නියෝග කරනු ලැබුවා.\nවැඩිදුරත් අදහස් දැක්වූ වෛද්‍ය ජයන්ත වීරසේකර පැවසුවේ පරිභෝජනයට නුසුදුසු තත්ත්වයේ පණුවන් සහිත අල සහ ලොකු ළූණු මෙයාකාරයෙන් රට තුළට පැමිණීම තුලින් ජනතාව විශාල වශයෙන් ලෙඩ රෝගවලට ගොදුරු වන බවයි.\nහිරු කළ විමසීමකදී දඹුල්ල නාගරික කොමසාරිස් රුවන් රත්නායක පැවසුවේ ඉදිරියේදීත්  දිගින් දිගටම මේ ආකාරයෙන් වැටලීම් සිදුකරන බවයි.",
       "URL": "https://www.hirunews.lk/178964/වෙළඳ-පොළට-එන්න-හදන-බාල-අල-ළූනු",
       "Category": "Local News",
       "Parent URL": "https://www.hirunews.lk/local-news.php?pageID=4162"
}