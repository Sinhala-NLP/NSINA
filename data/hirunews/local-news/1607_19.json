{
       "Source": "hirunews",
       "Timestamp": "Monday, 25 October 2021 - 7:54",
       "Headline": "පයාගල පොලිස් ස්ථානාධිපතිට බලපෑම් කළ, ව්‍යාජ CID අධ්‍යක්ෂ අත්අඩංගුවට",
       "News Content": "පොලීස් දෙපාර්තමේන්වේ උසස් නිලධාරියෙකු බව පවසමින් සිය පුත්‍රයා නිදහස් කරන්නැයි ඉල්ලා පොලිස් ස්ථානාධිපතිවරයෙකුට බලපෑම් එල්ල කළ පියෙකු අත්අඩංගුවට ගෙන රක්ෂිත බන්ධනාගාර ගත කර තිබෙනවා.\nපහරදීමකට අදාළ සැකකරුවෙකු නිදහස් කරන්නැයි ඉල්ලා දුරකථන ඇමතුමකින් මෙලෙස බලපෑම් එල්ල කර ඇත්තේ පයාගල පොලිසියේ ස්ථානාධිපතිවරයාටයි.\nපයාගල - වඩුගොඩ ප්‍රදේශයේ දෙපාර්ශවයක් අතර ඇති වූ ගැටුමකට සම්බන්ධ තරුණයෙකු පසුගියදා අත්අඩංගුවට ගෙන තිබුණා.\nපසුව අදාල තරුණයාගේ පියා විසින් තමන් අපරාධ පරීක්ෂණ දෙපාර්තමේන්තුවේ අධ්‍යක්ෂවරයා බව පවසමින් පසුගිය 22 වන දා පයාගල පොලිස් ස්ථානාධිපතිවරයාගේ ජංගම දුරකථනයට ඇමතුමක් ලබා දී තිබෙනවා.\nඑහිදී ඔහු ප්‍රකාශ කර ඇත්තේ අත්අඩංගුවට ගත් පුද්ගලයා නිදහස් කරන ලෙසයි.\nනැතහොත් තමාට ස්ථාන මාරුවක් ලබාදීමට කටයුතු කරන බව සැකකරු ප්‍රකාශ කර ඇති බවයි වාර්තා වන්නේ.\nකෙසේ වෙතත් පොලිස් ස්ථානාධිපතිවරයා මේ පිළිබදව රාජකාරී සටහනක් ද යොදා පරීක්ෂණ ආරම්භ කර ඇති අතර පසුව සිද්ධියට අදාළව දෙපාර්ශවයම පොලීසියට කැදවන්නේ ගැටුම සම්බන්ධයෙන් ප්‍රකාශයක් ලබා ගැනීම සඳහායි.\nඑම අවස්ථාවේදී පොලිස් ස්ථානාධිපතිවරයා විසින් අහඹු ලෙස රහස් පොලීසියේ අධයක්ෂවරයා බවට පවසමින් ලැබුණු දුරකථන ඇමතුමට ඇමතුමක් ලබාගෙන තිබුණා.\nඑහිදී පොලිස් ස්ථානයේ ගැටුමට අදාළව අත්අඩංගුවට ගෙන සිටින සැකකරුගේ පියාගේ ජංගම දුරකථනය නාද වී තිබෙනවා.\nඑම අවස්ථාවේදී හෙළි වූයේ ඔහු විසින් මෙලෙස ඇමතුමක් ලබාදී ව්‍යාජ අන්දමින් රඟපෑමක් සිදුකර ඇති බවටයි.\nසැකකරු අත්අඩංගුවට ගෙන මේ මස 02 වන දා දක්වා රක්ෂිත බන්ධනාගාර ගත කිරීමටයි කළුතර මහේස්ත්‍රාත් අධිකරණය පියවර ගෙන තිබුණේ.",
       "URL": "https://www.hirunews.lk/285975/පයාගල-පොලිස්-ස්ථානාධිපතිට-බලපෑම්-කළ-ව්‍යාජ-cid-අධ්‍යක්ෂ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1607"
}