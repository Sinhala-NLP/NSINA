{
       "Source": "hirunews",
       "Timestamp": "Wednesday, 27 September 2017 - 18:55",
       "Headline": "රොහින්ග්‍යා සරණාගතයින්ට පුරවැසි භාවය ලබාදීමේ හැකියාවක් නැහැ - රාජිත",
       "News Content": "රෝහින්ග්‍යා සරණාගතයින්ට ශ්‍රී ලංකාව තුළ පුරවැසිභාවය ලබාදීමේ හැකියාවක් නොමැති බැවින්, මාස කිහිපයක් තුළ ඔවුන් වෙනත් රටකට පිටත් කර යැවීමට පියවර ගන්නා බව සම කැබිනට් ප්‍රකාශක අමාත්‍ය දයාසිරි ජයසේකර පවසනවා.\nකැබිනට් තීරණ දැනුම්දීමේ මාධ්‍ය හමුවට එක්වෙමින් ඔහු සඳහන් කර සිටියේ එක්සත් ජාතීන්ගේ සරණාගත සංවිධානයේ නීතිමය කටයුතු අවසන් වනතුරු පමණක් ලංකාව තුළ ඔවුන් රඳවා තැබෙන බවයි.\nමේ අතර මියන්මාරයේ සිට පැමිණි රොහින්ග්‍යා සරණාගතයින් ශ්‍රී ලංකාවෙන් පිට කරන ලෙස ඉල්ලා සිංහලේ ජාතික බලමුළුව ඇතුලූ සංවිධාන කිහිපයක් අද කොළඹ පිහිටි රුසියානු තානාපති කාර්යාලයට සහ එක්සත් ජාතීන්ගේ කාර්යාලය වෙත සංදේශ භාරදුන්නා.\nඔවුන් එම ස්ථානවලට පැමිණියේ විරෝධතාවයේ නිරතවෙමින්.\nමේ අතර ගල්කිස්ස ප්‍රදේශයේ නිවසක රැදී සිටි මියන්මාර ජාතිකයින්ට එරෙහිව උද්ඝෝෂණය කළ පිරිස සම්බන්ධයෙන් නීතිමය ක්‍රියාමාර්ග ගත යුතු බව ශ්‍රී ලංකා නීතිඥ සංගමය අද ප්‍රකාශ කළා.\nමියන්මාර රොහින්ග්‍යා සරණාගතයින් පිරිසක් ගල්කිස්ස ප්‍රදේශයේ නිවසක රදවා සිටින බව පවසමින් ඊයේ මෙලෙස විරෝධතාවයේ නිරත වූණේ භික්ෂූන් වහන්සේලා ඇතුළු පිරිසක්.\nපොලිසිය සඳහන් කළේ වීසා නොමැතිව කන්කසන්තුරෙයි ප්‍රදේශයේ සිටියදී අත්අඩංගුවට ගත් 30 දෙනෙකුට ආසන්න මෙම මියන්මාර ජාතිකයන් ජගත් සංවිිධානයේ මැදිහත් වීම මත ගල්කිස්සේ පිහිටි මෙම නිවසේ රදවා තිබූ බවයි.\nමේ අතර මුදල් හා ජනමාධ්‍ය අමාත්‍ය මංගල සමරවීර සඳහන් කළේ මියන්මාර ජාතිකයින්ට විරෝධය පාමින් ගල්කිස්ස ප්‍රදේශයේ ඊයේ ඇතිවූ මෙම සිද්ධිය තරයේ හෙළා දකින බවයි.\nමේ අතර 20 වන සංශෝධනය පාර්ලිමේන්තුවට ඉදිරිපත් කිරීමට තිබූ දිනයේ, පළාත් සභා ඡන්ද විමසීම් සංශෝධන පනත් කෙටුම්පත සම්මත කරගත්තේ එදිනට වෙනත් කටයුත්තක් නොතිබූ නිසා බව සම කැබිනට් ප්‍රකාශක අමාත්‍ය රාජිත සේනාරත්න අද ප්‍රකාශ කළා.\nඒ, කොළඹ අද පැවති කැබිනට් තීරණ දැනුම්දීමේ මාධ්‍ය හමුවට එක්වෙමින්.\nඑම අදහස් දැක්වීමට සම කැබිනට් ප්‍රකාශක අමාත්‍ය දයාසිරි ජයසේකරද එක්ව සිටියා.",
       "URL": "https://www.hirunews.lk/171995/රොහින්ග්‍යා-සරණාගතයින්ට-පුරවැසි-භාවය-ලබාදීමේ-හැකියාවක්-නැහැ-රාජිත",
       "Category": "Local News",
       "Parent URL": "https://www.hirunews.lk/local-news.php?pageID=4300"
}