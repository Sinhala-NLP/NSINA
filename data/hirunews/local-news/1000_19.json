{
       "Source": "hirunews",
       "Timestamp": "Friday, 22 July 2022 - 21:21",
       "Headline": "ජී.එල්.ට සහ නිමල් සිරිපාලට ඇමතිකම් නැහැ - විදේශ කටයුතු අලි සබ්රිට",
       "News Content": "18 දෙනෙකුගෙන් සැදුම්ලත් නව රජයේ අන්තර්කාලීන අමාත්‍ය මණ්ඩලය, ජනාධිපති රනිල් වික්‍රමසිංහ ඉදිරියේ අද පස්වරුවේ දිවුරුම් දුන්නා. ඒ, අග්‍රාමාත්‍ය කාර්යාලයේදීයි. මෙහිදී අමාත්‍ය අලි සබ්රි හැර සෙසු පිරිස ඔවුන් මීට පෙර දැරූ අමාත්‍ය ධුරවලම දිවුරුම්දීම විශේෂත්වයක් වුණා.\nඒ අනුව අග්‍රාමාත්‍ය දිනේෂ් ගුණවර්ධන රාජ්‍ය පරිපාලන, ස්වදේශ කටයුතු, පළාත් සභා හා පළාත්පාලන අමාත්‍ය ධුරයේ දිවුරුම් දුන් අතර, ධීවර අමාත්‍ය ධුරය හිමිවූයේ ඩග්ලස් දේවානන්දාටයි. ඉන් අනතුරුව සුසිල් ප්‍රේමජයන්ත් අධ්‍යාපන අමාත්‍ය ධුරයේ දිවුරුම් දුන්නා.\nආචාර්ය බන්දුල ගුණවර්ධන ප්‍රවාහන හා මහාමාර්ග මෙන්ම ජනමාධ්‍ය අමාත්‍ය ධුරයේ දිවුරුම් දුන් අතර, කෙහෙළිය රඹුක්වැල්ලට හිමිවූයේ සෞඛ්‍ය සහ ජලසම්පාදන අමාත්‍ය ධුරයයි.\nකෘෂිකර්ම, වනජීවී හා වනසම්පත් සංරක්ෂණ අමාත්‍ය ධුරයේ මහින්ද අමරවීර දිවුරුම් දුන්නා. ආචාර්ය විජේදාස රාජපක්ෂ අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ධුරයේ දිවුරුම් දුන් අතර, හරීන් ප්‍රනාන්දුට හිමිවූයේ සංචාරක හා ඉඩම් අමාත්‍ය ධුරයයි.\nවෛද්‍ය රමේෂ් පතිරණ වැවිලි කර්මාන්ත හා කර්මාන්ත අමාත්‍ය ධුරයේ දිවුරුම් දෙනු ලැබුවා.\nප්‍රසන්න රණතුංග ජනාධිපතිවරයා ඉදිරියේ දිවුරුම් දුන්නේ නාගරික සංවර්ධන හා නිවාස අමාත්‍ය ධුරයේයි.\nජනාධිපති නීතීඥ අලි සබි්‍ර, විදේශ කටයුතු අමාත්‍ය ධුරයේ දිවුරුම්දුන් අතර, විදුර වික්‍රමනායක දිවුරුම් දුන්නේ බුද්ධශාසන, ආගමික සහ සංස්කෘතික කටයුතු අමාත්‍යවරයා ලෙසයි.\nකංචන විජේසේකර විදුලිබල හා බලශක්ති අමාත්‍යවරයා ලෙසත්, නසීර් අහමඩ් පරිසර අමාත්‍යවරයා ලෙසත් රොෂාන් රණසිංහ ක්‍රීඩා හා යෞවන කටයුතු, වාරිමාර්ග අමාත්‍ය වරයා ලෙසත් දිවුරුම් දුන්නා.\nකම්කරු හා විදේශ රැකියා අමාත්‍ය ධුරය මනූෂ නානායක්කාරට හිමිවූ අතර, මහජන ආරක්ෂක අමාත්‍ය ධුරයේ ටිරාන් අලස් දිවුරුම් දුන්නා. නලින් ප්‍රනාන්දු දිවුරුම් දුන්නේ වෙළඳ, වානිජ හා ආහාර සුරක්ෂිතතා අමාත්‍යවරයා ලෙසයි.\nකෙසේ වෙතත්, පසුගිය අමාත්‍ය මණ්ඩලයේ සාමාජිකයෙකු වූ නිමල් සිරිපාල ද සිල්වාට මෙවර අමාත්‍ය ධුරයක් හිමි නොවූ අතර ඔහු දැරූ වරාය, නාවික හා ගුවන් සේවා අමාත්‍යාංශයට කිසිවෙකුත් පත් කෙරුණේ නැහැ.\nඊට අමතරව මුදල් අමාත්‍ය ධුරයේ ද කිසිවෙකුත් දිවුරුම් නොදුන් අතර එම අමාත්‍ය ධුරයද පවතින්නේ ජනාධිපති රනිල් වික්‍රමසිංහ යටතේයි. එසේම අද අමාත්‍යවරයා ලෙස අලි සබ්රි දිවුරුම් දුන් විදේශ අමාත්‍යාංශය මීට පෙර පැවතියේ මහාචාර්ය ජී.එල් පීරිස් යටතේයි.\nමේ අතර, මෙරට 27 වන අග්‍රාමාත්‍යවරයා ලෙස දිනේෂ් ගුණවර්ධන, අද පෙරවරුවේ ජනාධිපති රනිල් වික්‍රමසිංහ ඉදිරියේ දිවුරුම් දුන්නා.\nඅග්‍රාමාත්‍ය ධුරයේ දිවුරුම් දීමෙන් අනතුරුව මාධ්‍ය වෙත අදහස් දක්වමින් ඔහු කියා සිටියේ ඉදිරි සති කිහිපය තුල අයවැය ලේඛනයක් පාර්ලිමේන්තුවට ඉදිරිපත් කරන බවයි.\nමේ අතර, අග්‍රාමාත්‍ය ලේකම්වරයා ලෙස හිටපු අග්‍රාමාත්‍ය ලේකම්වරයෙකු වන අනුර දිසානායක පත් කිරීමට පියවර ගෙන තිබෙනවා.\nඑසේම, ආරක්ෂක අමාත්‍යාංශයේ ලේකම්වරයා ලෙස ජනාධිපති රනිල් වික්‍රමසිංහ විසින් විශ්‍රාමික ජෙනරාල් කමල් ගුණරත්න යළි පත් කළා.",
       "URL": "https://www.hirunews.lk/310700/ජී-එල්-ට-සහ-නිමල්-සිරිපාලට-ඇමතිකම්-නැහැ-විදේශ-කටයුතු-අලි-සබ්රිට",
       "Category": "Local News",
       "Parent URL": "https://www.hirunews.lk/local-news.php?pageID=1000"
}