{
       "Source": "hirunews",
       "Timestamp": "Saturday, 03 September 2016 - 18:08",
       "Headline": "ජනපතිගෙන් ආණ්ඩුවට සිහි කැඳවීමක්",
       "News Content": "වත්මන් ආණ්ඩුවේ සිටින සියලු පාර්ශවයන්ට ජනාධිපති මෛත්‍රිපාල සිරිසේන අද (03) පණිවුඩයක් ලබාදුන්නා.\nදුම්වැටි සඳහා වන බදු ඉහළ දැමීම සම්බන්ධයෙන් ජනාධිපතිවරයා ඊට අදාළ ප්‍රකාශය සිදුකළේ මහරගම අපේක්ෂා රෝහලේ නව ගොඩනැගිල්ල විවෘත කිරීමේ අවස්ථාවට එක්වෙමින්.\nඑහිදී තමන් සෞඛ්‍ය අමාත්‍යවරයා ලෙස කටයුතු කළ සමයේ මුහුණදුන් අභියෝග පිළිබඳව ද ජනාධිපති මෛත්‍රිපාල සිරිසේන සිහිපත් කළා.\n‘‘අදත්, මේ ආණ්ඩුවත් මුහුණදෙනවා දුම්කොළ සමාගම්වල අභියෝගවලට, මත්ද්‍රව්‍ය ජාවාරම්කාරයින්ට, මද්‍යසාර හදන නීත්‍යානුකූල අශීලාචාර ව්‍යාපාරිකයන්ට මේ හැමදේකටම අපිට මුහුණදෙන්න සිද්ධ වෙලා තියෙනවා.\nමම පහුගිය දවසක, මේ අවුරුද්දේ පවත්වපු ලෝක දුම්කොළ විරෝධී දිනයේදී අපි B.M .I.C.H එකේ සහභාගි වූ රැස්වීමේදී ඉතා කෙටි දේශනයක් කළා. අපේ විශේෂඥ වෛද්‍යවරයෙක්.\nඔහු කීවා මට එක කාරණයක් තියෙනවා ජනාධිපතිතුමාට කියන්න ඔබතුමාලගේ ආණ්ඩුව ඊයේ පෙරේදා බදු සංශෝධනයක් කළා.\nහැබැයි ඒ සංශෝධනය කරද්දී ඔබතුමල්ලාගේ ආණ්ඩුව සිගරට් සමාගම්වල බද්ද දැන හෝ නොදැන අඩු කරලා තියෙනවා කියලා.\nමම කිව්වා මම ඒක දන්නේ නැහැ කියලා.\nමම දැන් මේ රැස්වීම ඉවර වෙලා යන්නේ කැබිනට් මණ්ඩලයට.\nමම ගිය ගමන් යෝජනා කරනවා එවැනි ප්‍රශ්නයක් වෙලා තියෙනවා නම් වහාම සිගරට් සමාගම්වලින් අය කරන බද්ද වැඩි කළ යුතුයි කියලා.\nඅඩු කිරීම නෙවෙයි තියෙන තත්ත්වයෙන් වැඩි කළ යුතුයි කියලා.\nමම කැබිනට් මණ්ඩලයට ගිහින් කිව්වා මෙහෙම ප්‍රශ්නයක් වුණා. මුදල් ඇමතිතුමාටත් කිව්වා.\nඑහෙම ප්‍රශ්නයක් තියෙනවා නම් කිසිසේත් අඩු කරන්න බැහැ තියෙන තැනින් බදු වැඩි කිරීම තමයි අවශ්‍ය වෙන්නේ කියලා.\nමේ සම්බන්ධයෙන් පසුගිය මාස කිහිපය තුළ යම් යම් සංවාද ඇතිවුණා.\nසෞඛ්‍ය ඇමතිතුමත් මාත් සාකච්ඡා කරලා අපි ඇමති මණ්ඩලයට ඉදිරිපත් කළා.\nසිගරට් සමාගමෙන් අය කරන බදු ප්‍රමාණය සියයට 90 කින් වැඩි කරන්න ඉදිරිපත් කළා.\nදැන් මාස එකහමාරක් මේක නලියනවා තැන් තැන් වල.\nමම කියන දේ එදත් කිව්වා අදත් කියනවා.\nසිගරට් කම්පැනියේ මහත්වරු ඒ කාලේ මාගෙන් නිදහසට කරුණු අහපු අය අරලියගහ මන්දිරයට ගෙනල්ලා සිගරට් කම්පැනියේ අධ්‍යක්ෂ මණ්ඩලය ඉස්සරහ මාව හිටවලා ඇහුවා ඇයි මේ සිගරට් සියයට 80 ක්.\nපාකිස්ථානයේ සියයට 40 යි ඉන්දියාවේ සියයට 50 යි ඇයි මෙහෙ විතරක් සියයට 80.\nඊළඟට කිව්වා මොකටද මේ අවවාද.\nමේවා ගැන දැනුවත් කරන්න සිගරට් පැකට් එකේ ඉඩ නැහැ කිව්වා.\nමම හිතන්නේ ලෝකේ එකම සෞඛ්‍ය ඇමතිවරයා සිගරට් සමාගමේ අධ්‍යක්ෂ මණ්ඩලය වාඩිවෙලා ඒ ඉස්සරහා හිටගෙන අහන ප්‍රශ්නවලට උත්තර දුන්නේ. හැබැයි ඒකේ ප්‍රතිඵලයක් හැටියට තමයි ජනතාව මාව ජනාධිපතිවරයා කෙරුවේ.\nඉතින් අදත් මට පේනවා.\nසියයට 90 කින් බද්ද වැඩිකරන්න කිව්වහම මේ තීන්දුව ගන්න කැබිනට් මණ්ඩලයට එන නිර්දේශ බොහොම පසුගාමී වෙන්නේ මේ පිටුපස්සේ ඉන්නේ කවුද කියලා මට හොදට තේරෙනවා.\nමම මේක විවෘතව කිව්වේ මේක කාට කාටත් දැන ගන්න  ඕනා නිසා.\nඒ නිසා මේක වැඩිකල් අදින්නේ නැතිව කළ යුතුදේ කළ යුතුයි කියලා ආණ්ඩුවේ සිටින සියලුදෙනාට මම මහරගම රෝහලේ ඉඳල කියනවා රටටම ඇහෙන්න.’’\nමේ අතර, 150 වන පොලිස් දින සැමරුම් උත්සවයද ජනාධිපති මෛත්‍රිපාල සිරිසේනගේ ප්‍රධානත්වයෙන් අද (03) බම්බලපිටිය පොලිස් ක්‍රීඩාංගණයේදී පැවැත්වුණා.\nඑසේම ජනාධිපතිවරයාගේ ජන්ම දිනයද අදට යෙදී තිබෙනවා.\nඒ වෙනුවෙන් මහරගම අපේක්ෂා රෝහලේ ප්‍රතිකාර ලබන රෝගීන් වෙනුවෙන් ආහාර පාන ලබාදීමද අද සිදුවුණා.\nඑහි සිටිින දරු දැරියන් සමඟ උපන් දින කේක් කැපූ ජනාධිපතිවරයා ඔවුන්ට තෑගි බෙදාදීමටද එක්වූ බවයි ජනාධිපති මාධ්‍ය අංශය ප්‍රකාශ කළේ.\n1951 වසරේ සැප්තැම්බර් 3 වනදා උපත ලබන ජනාධිපති මෛත්‍රිපාල සිරිසේන තෝපාවැව මහා විද්‍යාලය සහ පොළොන්නරුව රාජකීය විද්‍යාලයෙන් වැඩිදුර අධ්‍යාපනය ලබන අතර, සිය දේශපාලන ගමන් මග ආරම්භ කරන්නේ 1967 වසරේදියි.\nශ්‍රී ලංකා නිදහස් පක්ෂයේ තරුණ පෙරමුණේ ක්‍රියාකාරී සාමාජිකයෙකු වන ඔහු 1979 වසර වනවිට ශ්‍රී ලංකා නිදහස් පක්ෂයේ දිස්ත්‍රික් සංවිධාන ලේකම්වරයෙකු ලෙස පත්වනවා.\n1981 දී පක්ෂයේ තරුණ සම්මේලනයේ ලේකම්වරයා වන ඔහු ඊට වසර දෙකකට පසු සභාපති ධුරයට පත්වන අතර, පොළොන්නරුව ආසනය ජයගනිමින් පාර්ලිමේන්තුවට ප්‍රථමයෙන් තේරී පත්වන්නේ 1989 වසරේදියි.\n2001 වසරේ ශ්‍රී ලංකා නිදහස් පක්ෂයේ මහ ලේකම් ධුරයට පත්වන ජනාධිපති මෛත්‍රිපාල සිරිසේන වැඩිම කළක් එම ධුරය හෙබවූ ලේකම්වරයායි.\nජනාධිපති ධුරයට පත්වීමට පෙර මහවැලි සංවර්ධන, කෘෂිකර්ම සහ වාරිමාර්ග, සෞඛ්‍ය ඇතුලු අමාත්‍යාංශ ගණනාවක් මෙහෙයවූ ඔහු වැඩබලන ආරක්ෂක අමාත්‍යවරයා ලෙසද අවස්ථා කිහිපයකදී කටයුතු කළා.",
       "URL": "https://www.hirunews.lk/142166/ජනපතිගෙන්-ආණ්ඩුවට-සිහි-කැඳවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4895"
}