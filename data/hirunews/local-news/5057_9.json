{
       "Source": "hirunews",
       "Timestamp": "Friday, 06 May 2016 - 19:20",
       "Headline": "මහමෙව්නාව, සේරුවිලට සමුදෙයි ද?",
       "News Content": "අපවත් වී වදාළ සේරුවිල රජමහා විහාරාධිපති සේරුවිල සරණකිත්ති නාහිමියන්ගේ ආදාහන පූජෝත්සවයෙන් පසු එම විහාරස්ථානයෙන් ඉවත් වන බව මහමෙව්නාව භාවනා අසපුව නිවේදනය කරනවා.\nඒ, සේරුවිල නායක ස්වාමීන් වහන්සේගේ අපවත්වීමෙන් පසු විහාරස්ථානයේ අයිතිය සම්බන්ධයෙන් මතුව ඇති ගැටළු පිළිබඳව කරුණු දක්වමින්.\nහෙට ආදාහන පූජෝ්ත්සවය අවසන් වීමෙන් පසු දානමය පුන්‍ය කර්මයට ද දායක වී අධිකරණයෙන් නියම කරන පාර්ශවයකට මහමෙව්නා භාවනා අසපුව මගින් පූජා කළ භාණ්ඩ භාර දී මහමෙව්නාවේ සඟ පිරිස ඉන් ඉවත්වීමට තීරණය කර තිබූ බව එම නිවේදනයේ සදහන්.\nඑහෙත් විහාරස්ථානයට අයිතිවාසිකම් කියන දෙපාර්ශවයේ එක් පාර්ශවයක් සමඟ හොදින් කටයුතු කළහොත් අනෙක් පාර්ශවයේ සැකයට සහ ගැරහීමට ලක් වන බව පැහැදිලිව පෙනුනු බැවින්, තම ගුරු දේවයන් වූ සරණකිත්ති නාහිමියන්ගේ ආදාහනයෙන් පසු ඉන් ඉවත් වන බව මහමෙව්නාව භාවනා අසපුව ප්‍රකාශ කරනවා.\nඅපවත්වීමෙන් පසු සරණකිත්ති හිමියන්ගේ දේහය පූජ්‍ය කොටපොල අමරකිත්ති හිමියන් සහ සේරුවිල චෛත්‍යවර්ධන සමිතිය යන දෙපාර්ශවය ඉල්ලා සිටීම නිසා ඇතිවුණේ ගැටළුකාරී තත්ත්වයක්.\nපොලීසිය ඊට අදාළව අධිකරණයට කරුණු ඉදිරිපත් කිරීමෙන් පසු කොළඹ මහේස්ත්‍රාත්වරයා නියෝග කළේ දේහය උන්වහන්සේගේ සහෝදරයා වෙත භාර දීමටයි.\nපූජ්‍ය කිරිබත්ගොඩ ඥානානන්ද හිමියන් අනුශාසකත්වය දරන මහමෙව්නා අසපුවේ භික්ෂුන් වහන්සේලා පිරිසක් ද සේරුවිල විහාරස්ථානයේ කලක් තිස්සේ වැඩ සිටිනවා.\nඑසේම එහි විවිධ වත්පිළිවෙත් සහ රන් වැට පූජා කිරීම් ආදිය ද මහමෙව්නාවේ මූලිකත්වයෙන් සිදුකෙරුණා.",
       "URL": "https://www.hirunews.lk/132590/මහමෙව්නාව-සේරුවිලට-සමුදෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=5057"
}