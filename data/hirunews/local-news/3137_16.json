{
       "Source": "hirunews",
       "Timestamp": "Friday, 20 September 2019 - 13:10",
       "Headline": "හකීම්ගේ ප්‍රකාශයට එජාපයෙන් පිළිතුරු",
       "News Content": "විශේෂ කැබිනට් මණ්ඩල රැස්වීම සම්බන්ධයෙන් ශ්‍රී ලංකා මුස්ලිම් කොංග්‍රසයේ නායක, අමාත්‍ය රවුෆ් හකීම් මාධ්‍ය වෙත ඊයේ සිදුකළ ප්‍රකාශය පිළිබඳ පරීක්ෂණයක් සිදුකළ යුතු බව පාර්ලිමේන්තු මන්ත්‍රී ආශු මාරසිංහ පවසනවා.\nඅරලියගහ මන්දිරයේ ඊයේ පස්වරුවේ පැවති සාකච්ඡාවකින් අනතුරුව මාධ්‍ය වෙත අදහස් දක්වමින් ඔහු කියා සිටියේ රවුෆ් හකීම් අමාත්‍යවරයා කැබිනට් මණ්ඩලයේ සාමුහික වගකීම කඩකර ඇති බවයි.\nවිධායක ජනාධිපති ධූරය අහෝසි කිරීමට අදාළව කැබිනට් මණ්ඩලයට ඊයේ ඉදිරිපත් වූ යෝජනාව අමාත්‍ය රවුෆ් හකීම්, විවේචනය කළේ ඒ පිටුපස අග්‍රාමාත්‍යවරයාද සිටින බවට චෝදනා කරමින්.\nමේ අතර, එක්සත් ජාතික පෙරමුණේ පාර්ලිමේන්තු කණ්ඩායම් රැස්වීමක් අද පස්වරුවේ පැවැත්වීමට නියමිත බව වාර්තා වනවා.\nදේශපාලන ආරංචි මාර්ග සඳහන් කළේ එහිදී දැනට මතුව තිබෙන ජනාධිපති ධූර අපේක්ෂකත්ව ගැටළුව සම්බන්ධයෙන් සාකච්ඡා කිරීමට නියමිත බවයි.",
       "URL": "https://www.hirunews.lk/224647/හකීම්ගේ-ප්‍රකාශයට-එජාපයෙන්-පිළිතුරු",
       "Category": "Local News",
       "Parent URL": "https://www.hirunews.lk/local-news.php?pageID=3137"
}