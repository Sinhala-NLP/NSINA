{
       "Source": "hirunews",
       "Timestamp": "Saturday, 01 July 2023 - 11:32",
       "Headline": "ලංකාවට හිටපු එකම ළමා විකිරණවේද විශේෂඥ වෛද්‍යවරයාත් රට හැර ගිහින්",
       "News Content": "කුඩා දරුවන්ගේ විකිරණවේදය සම්බන්ධව කටයුතු කිරීම සඳහා රටටම සිටියේ එක් විශේෂඥ වෛද්‍යවරයෙකු පමණක් බවත්, ඔහුද මේ වන විට රට හැරගොස් ඇති බවත් විශේෂඥ වෛද්‍යවරුන්ගේ සංගමයේ මාධ්‍ය ප්‍රකාශක, විශේෂඥ වෛද්‍ය අශෝක ගුණරත්න පවසනවා.\nමාධ්‍ය හමුවකට එක්වෙමින් ඔහු සඳහන් කළේ 2024 – 2025 වසර සඳහා විශේෂඥ වෛද්‍යවරු 4000ක් පමණ රටට අවශ්‍යව ඇති බව ගණන් බලා ඇතත්, දැනට රට තුළ සිටින්නේ ඉන් අඩක් පමණක් බවයි.\nවෛද්‍යවරුන්ගේ විශ්‍රාම වයස අවුරුදු හැට දක්වා අඩු කළහොත්, එම විශේෂඥ වෛද්‍යවරුන්ගෙනුත් දෙසිය පනහක් පමණ අඩු වීමට නියමිත බවත්, එසේ වුවහොත් රට තුළ සිටින විශේෂඥ වෛද්‍යවරුන්ගේ සංඛ්‍යාව 1,750 දක්වා අඩුවනු ඇති බවටත් ඔහු අනතුරු අඟවනවා.\nඑමෙන්ම හදිසි අනතුරු ඒකක සඳහා විශේෂඥ වෛද්‍යවරු තිස් දෙනකුට පුහුණුව ලබාදී බඳවාගෙන ඇති බව පවසන වෛද්‍යවරයා, එම තිස් දෙනාගෙන් විසි දෙනෙක්ම මේ වන විටත් රට හැරගොස් ඇති බවද පවසයි.\n2024 - 2025 වසර සඳහා නිර්වින්දන වෛද්‍යවරු 289 දෙනකු රටට අවශ්‍යව ඇති නමුත්, මේ වන විට රට තුළ සිටින්නේ නිර්වින්දන වෛද්‍යවරු 155 දෙනකු පමණක් බවද විශේෂඥ වෛද්‍ය අශෝක ගුණරත්න එහිදී වැඩිදුරටත් සඳහන් කරනවා.",
       "URL": "https://www.hirunews.lk/339638/ලංකාවට-හිටපු-එකම-ළමා-විකිරණවේද-විශේෂඥ-වෛද්‍යවරයාත්-රට-හැර-ගිහින්",
       "Category": "Local News",
       "Parent URL": "https://www.hirunews.lk/local-news.php?pageID=223"
}