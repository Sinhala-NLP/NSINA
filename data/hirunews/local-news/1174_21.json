{
       "Source": "hirunews",
       "Timestamp": "Thursday, 12 May 2022 - 10:10",
       "Headline": "ඇඳිරිනීතියෙන් ශ්‍රී පාදයේ සිරවූ වන්දනාකරුවන් යළි ගම්බිම් වෙත (වීඩියෝ හා ඡායාරූප)",
       "News Content": "පනවා ඇති ඇඳිරිනීතිය හේතුවෙන් ශ්‍රී පාද වන්දනාවේ පැමිණ පීඩාවට පත් ව සිටි වන්දනාකරුවන් පිරිසක් ලංගම බස් රථයකින් කොළඹ දක්වා පිටත් කර යැවීමට හැටන් පොලීසිය කටයුතු කර තිබෙනවා.\nහැටන් මාර්ගය ඔස්සේ ශ්‍රී පාද වන්දනාවේ පැමිණ ඇඳිරිනීතිය හමුවේ දින දෙකක් තිස්සේ පීඩාවට පත් ව සිටි වන්දනාකරුවන් පිරිසක් ආපසු මෙලෙස නිවාස කරා යොමු කිරීමට අදාළ ක්‍රියාමාර්ග ඊයේ (11) දින හැටන් පොලීසිය විසින් සිදු කරනු ලැබුවා.\nඅකුරැස්ස , කළුතර , මීපේ , කොළඹ යන ප්‍රදේශවල සිට පැමිණි මෙම පිරිස ඇඳිරිනීතිය හමුවේ නල්ලතන්නියේ සහ හැටන් දුම්රිය ස්ථානයේ විශ්‍රාම ශාලාවේ දින දෙකක් තිස්සේ සිර ව සිටි බවයි අප වාර්තාකරු පැවසුවේ.\nඔවුන්ට අවශ්‍ය ආහාරපාන, ඖෂධ ආදී පහසුකම් එම දින දෙක පුරාවටම ලබා දුන්නේ හැටන් පොලීසිය විසින්.\nමේ අතර, පැනවූ ඇඳිරිනීතිය අද පෙරවරු 07ට තාවකාලිකව ඉවත් කිරීමත් සමග එම ප්‍රදේශවල ජනයා සිය දෛනික කටයුතු ඉටු කරගැනීම වෙනුවෙන් හැටන් නගරයට පැමිණෙන අයුරු දක්නට ලැබුණා.\nඅප ප්‍රාදේශීය වාර්තාකරු පැවසුවේ ඒ සඳහා සීමිත බස් රථ සංඛ්‍යාවක් ද ධාවනයට යොදා තිබූ බවයි.",
       "URL": "https://www.hirunews.lk/304131/ඇඳිරිනීතියෙන්-ශ්‍රී-පාදයේ-සිරවූ-වන්දනාකරුවන්-යළි-ගම්බිම්-වෙත-වීඩියෝ-හා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1174"
}