{
       "Source": "hirunews",
       "Timestamp": "Thursday, 06 January 2022 - 16:57",
       "Headline": "රාජකාරියට එහා ගිය නිල ඇඳුම යට සැඟවුණු මනුස්සකම (වීඩියෝ)",
       "News Content": "පොලිස් නිලධාරින් සිදු කරන රාජකාරිය එහි ප්‍රමාණය, කොතෙක් වුවද ඔවුන් අතින් සිදුවන කුඩා වැරැද්දක් වුවද උලුප්පා දක්වමින් ඒවා දරුණු ලෙස විවේචනය කිරීම අප සමාජයේ පුරුද්දක්.\nනිල ඇඳුමලා ගත් බොහෝ අනෙක් නිලධාරින්ට වඩා පොලිස් නිලධාරින් ඉලක්ක කර මෙම විවේචන එල්ල වන්නෙ, රටේ නීතිය හා සාමය පවත්වා ගැනීමට ඔවුන් නිරන්තරයෙන් සිවිල් ජනයා සමඟ ගැටෙන නිසාවෙන්.\nමේ නිසාම, අපේ රටේ සිවිල් ජන සමාජය තුළ පොලිස් නිලධාරින් ඔවුන්ගේ ක්‍රියා කලාපයන් සම්බන්ධයෙන් ඇත්තේ දැඩි සෘණාත්මක ආකල්පයක්.\nබොහෝ විට නිල ඇඳුම් ලාගත්තද ඔවුනුත් අප සමාජයේම කොටසක් බව, අප විසින්ම අමතක කර දමන්නේ ඒ සඳහා අවශ්‍ය කරන අඩුම කුඩුම අදාළ නිල ඇඳුම්ලාගත්තන් විසිනුත් සපයන නිසාවෙන්.\nනමුත්, මේ නිල ඇඳුම තුළ සැඟවී ඇති මනුස්සකම ඉස්මතු වන සෑම අවස්ථාවකම එය නොවළහා පැසසුමට ලක් කිරීමටත් අප සමාජය පසුබට වන්නෙ නැහැ.\nමේ, වීඩියෝව මේ දිනවල සමාජ මාධ්‍ය ඔස්සේ දැඩි ලෙස සංසරණය වන්නෙ එම දර්ශන මාලාවේ සිටින නිල ඇඳුම්ලාගත් පොලිස් නිලධාරින්ට තුති මල් පුද කරමින්.\nපොළොන්නරුව - මඩකලපුව මාර්ගයේ පොළොන්නරුව නගර ආසන්නයේ, හදිසි අවස්ථාවක් සටහන් කෙරෙන ද්විත්ව සංඥා පහන් දල්වාගෙන වේගයෙන් ගමන් කරන ත්‍රිරෝද රථයකට සහය දක්වන මේ පොලිස් නිලධාරින් දෙදෙනා එතැනදී ඉදිරියෙන් තබන්නෙ ඔවුන්ගේ හදවත් තුළ ඇති මනුෂ්‍යත්වයයි.\nඅධික වේගයෙන් තමන් පසු කර යන ත්‍රිරෝද රථයේ ඇති හදිසිය සොයා බලනා මේ නිලධාරින් දෙදෙනා වහා එය වටහාගෙන ඔවුන් විසින් සිදු කළ යුතු රාජකාරිය කිරීමට පෙළඹෙනවා.\nඅදාළ ත්‍රීරෝද රථයට මඟ පෙන්වමින් ඔවුන් පෙර මඟ ගන්නෙ ප්‍රභූ රථයකට පෙර ගමන් කරනවාට වඩා අභිමානයෙන් විය හැකියි.",
       "URL": "https://www.hirunews.lk/293209/රාජකාරියට-එහා-ගිය-නිල-ඇඳුම-යට-සැඟවුණු-මනුස්සකම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1444"
}