{
       "Source": "hirunews",
       "Timestamp": "Thursday, 23 February 2023 - 21:17",
       "Headline": "ශ්‍රී ලංකා ක්‍රිකට් ආයතනය වාර්තාගත ශුද්ධ ලාභයක් වාර්තා කරයි (ඡායාරූප)",
       "News Content": "ශ්‍රී ලංකා ක්‍රිකට් ආයතනය එහි සමස්ත ඉතිහාසයේ වාර්තා වූ ඉහළම වාර්ෂික ශුද්ධ ලාභය වන රු. බිලියන 6.3ක් වාර්තා කර තිබෙනවා.\nඑමෙන්ම වසර 2022 දී ශ්‍රී ලංකා ක්‍රිකට් ආයතනය ආයතනික සමාජ වගකීම් වැඩසටහන් සඳහා ද රුපියල් බිලියන 1.2 මුදලක් වැය කර තිබෙනවා.\nඒ අනුව ශ්‍රී ලංකා ක්‍රිකට් ආයතනය විසින් ජාතික සෞඛ්‍ය පද්ධතියට රුපියල් මිලියන 900ක ප්‍රදානයක් සිදු කර ඇති අතර ජාතික ක්‍රීඩා අරමුදලට ප්‍රදානය කර ඇති මුදල රුපියල් මිලියන 278ක්.\nශ්‍රී ලංකා ක්‍රිකට් ආයතනය 2022 වසරේ ඉපැයීම් හරහා අභිබවා ගියේ 2021 වසරේ රුපියල් බිලියන 2.1ක ශුද්ධ ලාභයක් උපයමින් තබා තිබූ වාර්තාවයි.\nමෙම ශුද්ධ ආදායමේ නවතම වර්ධනය ප්‍රධාන වශයෙන් ජාත්‍යන්තර ක්‍රිකට්, දේශීය ක්‍රිකට්, අනුග්‍රාහක කොන්ත්‍රාත්තු සහ ICC වාර්ෂික සාමාජික ගෙවීම් යන ආදායම් අංශ හතරකින් ජනනය වී ඇති බවයි ශ්‍රී ලංකා ක්‍රිකට් ආයතනය මාධ්‍ය නිවේදනයක් නිකුත් කරමින් සඳහන් කරන්නේ.\nමීට අමතරව 2022 වසරේ දී ශ්‍රී ලංකා ක්‍රිකට් ආයතනය දේශීය හා විදේශීය ක්‍රිකට් ක්‍රීඩාව සඳහා රුපියල් බිලියන 6.47 වැයකොට තිබෙනවා.\nඒ අතරට පිරිමි හා කාන්තා ජාතික කණ්ඩායමේ දෙස් විදෙස් සංචාර, ශ්‍රී ලංකා \"A\" කණ්ඩායමේ, කනිෂ්ඨ කණ්ඩායමේ සංචාර සහ දේශීය ක්‍රිකට් තරගාවලි ක්‍රීඩා කිරීමට, ඉහළ කාර්ය සාධන මධ්‍යස්ථානය ක්‍රියාත්මක කිරීමට, දේශීය ක්‍රීඩකයින්ට සහ නිලධාරීන්ට ගෙවීම් කටයුතු කිරීමට සහ පාසල් ක්‍රිකට් සංවර්ධනයට යෙදවූ මුදල් අයත් වනවා.\nඑමෙන්ම 2022 වසරේ දී ශ්‍රී ලංකා ක්‍රිකට් ආයතනය දිස්ත්‍රික් සහ පළාත් සංගම්, සාමාජික සමාජ සඳහා, ක්‍රීඩාංගණ කළමනාකරණය, සහ පරිපාලනය සඳහා වැයකර ඇති මුදල රුපියල් මිලියන 599ක්.",
       "URL": "https://www.hirunews.lk/328142/ශ්‍රී-ලංකා-ක්‍රිකට්-ආයතනය-වාර්තාගත-ශුද්ධ-ලාභයක්-වාර්තා-කරයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=517"
}