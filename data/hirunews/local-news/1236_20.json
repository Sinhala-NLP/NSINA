{
       "Source": "hirunews",
       "Timestamp": "Monday, 11 April 2022 - 16:38",
       "Headline": "අසත්‍ය තොරතුරක් ගැන ආරක්ෂක ලේකම්වරයාගෙන් පැහැදිළි කිරීමක්",
       "News Content": "මිරිහාන ප්‍රදේශයේ ඇතිවූ ප්‍රචණ්ඩකාරී විරෝධතාවය සම්බන්ධයෙන් ජාතික ආරක්ෂක කවුන්සිලයේ රැස්වීමක් කැඳවා ඇතැයි කියන පදනම් විරහිත චෝදනා ප්‍රතික්ෂේප කරන බව ආරක්ෂක ලේකම් ජෙනරල් කමල් ගුණරත්න පවසනවා.\nනිවේදනයක් නිකුත් කරමින් ඔහු කියාසිටියේ එම වාර්තාවල සඳහන් කරුණු අසත්‍ය වන අතර එවැනි රැස්වීමක් ද නොපැවති බවයි.\nජාතික ආරක්ෂක කවුන්සිලයේ රැස්වීම්වලදී නිල නොවන පුද්ගලයින් තනතුරු දැරූ අවස්ථා නොමැති බව ජාතික ආරක්ෂක කවුන්සිලයේ සංයුතිය සහ වැදගත්කම පිළිබඳ පැහැදිළි කරමින් ආරක්ෂක ලේකම්වරයා අවධාරණය කර තිබෙනවා.\nරටේ ජාතික ආරක්ෂාව සම්බන්ධයෙන් සියලුම තීරණ ගැනීමේ ජනාධිපතිවරයාගේ ප්‍රධාන ආයතනය ජාතික ආරක්ෂක කවුන්සිලය වන බැවින් මෙම රැස්වීම සඳහා සත්කාරකත්වය සපයනු ලබන්නේ ජනාධිපති ලේකම් කාර්යාලය විසින්.\nආරක්ෂක ලේකම්වරයා නිකුත් කළ නිවේදනයේ දැක්වෙන්නේ ජනපති ගෝඨාභය රාජපක්ෂ ධුරයට පත්වීමෙන් පසු කිසිදු නිල නොවන පුද්ගලයෙකුට මෙම රැස්වීම සඳහා ආරාධනා කර හෝ අවසර ලබාදී නොමැති බවයි.\nජාතික ආරක්ෂාවට බලපාන කරුණු ඇත් නම් ඊට අදාළ ආයතනවල ප්‍රධානීන් කැඳවා ආරක්ෂක කවුන්සිලයේ රැස්වීම්වලට පෙර ඒ සම්බන්ධයෙන් කටයුතු කෙරෙනු ඇති බව එම නිවේදනයේ සඳහන්.\nඑබැවින් මෙම තොරතුරු වැරදි පදනම් විරහිත සහ ජනතාව නොමග යවන සුළු වන අතර ජාතික ආරක්ෂාව සම්බන්ධයෙන් මෙවැනි සාවද්‍ය තොරතුරු ප්‍රචාරය කිරීමෙන් සහ බෙදාහැරීමෙන් වළකින ලෙසටයි ආරක්ෂක අමාත්‍යංශය උපදෙස් දී ඇත්තේ.\nඑමෙන්ම ආරක්ෂක අමාත්‍යංශය විසින් රටේ ආරක්ෂාව සම්බන්ධ ගැටලු අධීක්ෂණය කිරීම සිදුකරනු ලබන අතර ජාතික වැදගත්කමක් ඇති කරුණු පිළිබඳ නිරන්තරයෙන් තොරතුරු ලබාදෙන බව ද ආරක්ෂක ලේකම්වරයා සිය නිවේදනය මගින් ප්‍රකාශකර තිබෙනවා.",
       "URL": "https://www.hirunews.lk/301735/අසත්‍ය-තොරතුරක්-ගැන-ආරක්ෂක-ලේකම්වරයාගෙන්-පැහැදිළි-කිරීමක්",
       "Category": "Local News",
       "Parent URL": "https://www.hirunews.lk/local-news.php?pageID=1236"
}