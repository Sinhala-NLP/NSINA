{
       "Source": "hirunews",
       "Timestamp": "Thursday, 02 May 2019 - 7:17",
       "Headline": "පාසල් ආරක්ෂාවට තවත් චක්‍රලේඛයක්",
       "News Content": "පාසල් දරුවන් ඇතුලු ගුරුවරුන්ගේ ආරක්ෂාව තවදුරටත් තහවුරු කිරීම සඳහා අධ්‍යාපන අමාත්‍ය අකිල විරාජ් කාරියවසම්ගේ උපදෙස් මත විශේෂ චක්‍රලේඛයක් නිකුත් කර තිබෙනවා.\nඒ අනුව 25 /2019 දරණ චක්‍රලේඛය මගින් ආරක්ෂක කමිටු පිහිටුවීම සහ ආරක්ෂාව සඳහා දිවයිනේ අධ්‍යාපන බලධාරීන් ඇතුලු පාසල් ප්‍රධානීන් වෙත යොමුකර තිබෙනවා.\nමෙම චක්‍රලේඛය මගින් වැඩිදුරටත් සඳහන් කර ඇත්තේ අවදානම හඳුනාගැනීම, වළක්වා ගැනීම පිළිබඳව පාසල් සිසුන්, දෙමාපියන් සහ ආදි සිසුන් ඇතුලු පිරිස් දැනුම්වත් කරන ලෙසයි.\nපාසල් ගේට්ටු අසළ ආරක්ෂාව තහවුරු කිරීම, සිසුන්ගේ බෑග් පරීක්ෂාව, සිසුන්ගේ අනන්‍යතාව තහවුරු කිරීම, නේවාසිකාගාරවල ආරක්ෂාව තහවුරු කිරීම, හදිසි අවස්ථාවකදී උචිත සන්නිවේදන ක්‍රම අනුගමනය කිරීම ඇතුලු කරුණු 18 ක් පිළිබඳව අවධානය යොමු කරමිනුයි මෙම චක්‍රලේඛය නිකුත් කර ඇත්තේ.\nමීට පෙරද ආරක්ෂක තත්වය පිළිබඳව අධ්‍යාපන අමාත්‍යාංශය චක්‍රලේඛයක් නිකුත් කළා.\nමේ අතර සියලු ආගමික ස්ථාන සහ පාසල්වල ආරක්ෂාව තහවුරු කිරීම සඳහා අවශ්‍ය පරිදි අතිරේක නිලධාරින් යොදවන ලෙස ජනාධිපති මෛත්‍රීපාල සිරිසේන ත්‍රිවිධ හමුදාපතිවරුන්ට සහ පොලිස්පතිවරයාට ඊයේ උපදෙස් ලබාදී තිබුණා.",
       "URL": "https://www.hirunews.lk/215573/පාසල්-ආරක්ෂාවට-තවත්-චක්‍රලේඛයක්",
       "Category": "Local News",
       "Parent URL": "https://www.hirunews.lk/local-news.php?pageID=3373"
}