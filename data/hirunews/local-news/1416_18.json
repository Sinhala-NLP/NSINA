{
       "Source": "hirunews",
       "Timestamp": "Tuesday, 18 January 2022 - 20:57",
       "Headline": "දේශීය සංචාරකයින්ට දොර වසන සංචාරක නිකේතනවලට අධිකාරියෙන් රතු එළියක් (වීඩියෝ)",
       "News Content": "මේ වන විට දිනකට විදේශීය සංචාරකයින් 3000කට වැඩි ප්‍රමාණයක් මෙරටට පැමිණෙමින් සිටින බව ද සිවිල් ගුවන් සේවා අධිකාරියේ සභාපති උපුල් ධර්මදාස ප්‍රකාශ කළා.\nමෙරට සංචාරක ව්‍යාපාරය ඉහළ මට්ටමකට පත්වෙමින් ඇති අතර, ඊයේ වන විට විදෙස් සංචාරකයින් 46,942 නෙකු මෙරට රැදී සිටින බවයි ඔහු වැඩිදුරටත් ප්‍රකාශ කළේ.\nඒ අතරින් වැඩිම සංචාරකයින් ප්‍රමාණයක් පැමිණ ඇත්තේ රුසියාවෙන් වන අතර එය 9,866ක්.\nබ්‍රිතාන්‍ය ජාතිකයින් 4697 ක්, යුක්රේන ජාතිකයින් 4242 ක්, ඉන්දීය ජාතිකයින් 3784 ක් සහ වෙනත් යුරෝපා රටවලින් පැමිණි සංචාරකයින් 3737 ක් ද මෙරටට පැමිණ තිබෙනවා.\nමෙලෙස විදේශීය සංචාරකයින්ගේ පැමිණීම ඉහළ යාමත් සමඟ ඇතැම් හෝටල් සහ අවන්හල් විදේශිකයන් සඳහා පමණක් යන ප්‍රතිපත්තිය මත සේවා සැපයීම් සිදුකරන බවට පැමිණිලි ලැබී ඇති බවයි ශ්‍රී ලංකා සංචාරක සංවර්ධන අධිකරිය පවසන්නේ.\nමෙරට ව්‍යවස්ථාව අනුව සෑම පුද්ගලයෙකුටම සමාන අයිතිවාසිකම් ඇති බවත්, එබැවින් කිසිවෙකු හෝ වෙනත් කරුණක් මුල් කර ගනිමින් අසමාන වූ සැලකීමකට ලක්කළ නොහැකි බවත් සංචාරක සංවර්ධන අධිකාරිය පෙන්වා දෙනවා.\nකොවිඩ් වසංගතය පැවති සමයේ සංචරක කර්මාන්තයට බරපතළ බලපෑමක් එල්ල වී තිබූ අවස්ථාවේදී කර්මාන්තය ආරක්ෂා කර ගැනීමට හැකි වූයේ දේශීය සංචාරකයින් ලබාදුන් දායකත්වයෙන් බවයි එම අධිකාරිය පෙන්වා දෙන්නේ.\nඒ අනුව දේශීය සංචාරකයින් වෙත ප්‍රති උපකාර කළ යුතු කාලය එළඹ ඇති බැවින් විදේශිකයින්ට පමණයි ලෙස කාණ්ඩ කිරීමකින් තොරව සංචාරකයින් සඳහා සේවා සපයන ලෙස ශ්‍රී ලංකා සංචාරක සංවර්ධන අධිකාරිය මෙරට සෑම සංචාරක නිකේතනයකින්ම ඉල්ලා සිටිනවා.\nඊට අනුගත නොවන සංචාරක නිකේතනවල බලපත්‍ර අත්හිටුවීමට හෝ අවලංගු කිරීමට හෝ පසුබට නොවන බවයි එම අධිකාරිය අවධාරණය කරන්නේ.",
       "URL": "https://www.hirunews.lk/294379/දේශීය-සංචාරකයින්ට-දොර-වසන-සංචාරක-නිකේතනවලට-අධිකාරියෙන්-රතු-එළියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1416"
}