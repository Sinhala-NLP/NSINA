{
       "Source": "hirunews",
       "Timestamp": "Friday, 18 May 2018 - 16:08",
       "Headline": "ආගමන විගමන නිලධාරීන්ගේ වෘත්තීය ක්‍රියාමාර්ගය අවසන්",
       "News Content": "ආගමන විගමන නිලධාරීන් ඊයේ සිට ක්‍රියාත්මක කළ අකුරට වැඩ කිරීමේ වෘත්තීය ක්‍රියාමාර්ගය අවසන් කර තිබෙනවා.\nආගමන විගමන නිලධාරීන්ගේ සංගමය සඳහන් කළේ විෂය භාර අමාත්‍ය එස් බී නාවින්න ලබාදුන් ලිඛිත පොරොන්දුවක් මත වර්ජනය අත්හැරීමට පියවර ගත් බවයි.\nආගමන විගමන දෙපාර්තමේන්තු නිලධාරීන්ගේ ඉල්ලීම් ලබන අගහරුවාදා කැබිනට් මණ්ඩලයට යොමු කිරීමට පියවර ගන්නා බවට ද අමාත්‍යවරයා පොරොන්දුවී තිබෙනවා.\nඅප වාර්තාකරු සඳහන් කළේ අමාත්‍ය එස් බී නාවින්න අද පෙරවරුවේ කටුනායක ගුවන්තොටුපලට පැමිණ වෘත්තීය ක්‍රියාමාර්ගයේ නිරත ආගමන විගමන නිලධාරීන් සමග සාකච්ඡා කර තිබු බවයි.\nසේවා ව්‍යවස්ථා සම්පාදනය කිරීම් ඇතුලූ ප්‍රධාන ඉල්ලීම් 3 ක් මුල් කර ගනිමින් මෙම වෘත්තීය සමිති ක්‍රියාමාර්ගය ආරම්භ කළේ ඊයේ මධ්‍යම රාත්‍රියේදියි.",
       "URL": "https://www.hirunews.lk/191037/ආගමන-විගමන-නිලධාරීන්ගේ-වෘත්තීය-ක්‍රියාමාර්ගය-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=3939"
}