{
       "Source": "hirunews",
       "Timestamp": "Wednesday, 16 December 2020 - 17:03",
       "Headline": "පාස්කු ප්‍රහාරයෙන් විපතට පත්වූවන්ගේ ගැටලු නිරාකරණය කිරීම ගැන සාකච්ඡාවක්",
       "News Content": "පැවති ආණ්ඩුව පොරොන්දු ලබාදීම පමණක් සිදුකළත්, වත්මන් ආණ්ඩුව අවශ්‍ය කටයුතු නිසි පරිදි ඉටු කරන බව අග්‍රාමාත්‍ය මහින්ද රාජපක්ෂ, කාදිනල් හිමිපාණන් හමුවේ අවධාරණය කළා.\nඒ පාස්කු ඉරිදා ත්‍රස්ත ප්‍රහාරයෙන් විපතට පත්වූ පවුල්වල ගැටලු නිරාකරණය කිරිම සහ දේවස්ථානවල ඉදිරි සංවර්ධන කටයුතු පිලිබඳ අද පැවති සාකච්ඡාවකදීයි.\nඅදාළ ගැටලු නිරාකරණය කිරීම පිළිබඳව කාදිනල් හිමිපාණන් අග්‍රාමාත්‍යවරයා ඇතුළු රජයට ප්‍රශංසා කළ බව ද, අග්‍රාමාත්‍ය කාර්යාලය නිවේදනය කළා.\nත්‍රස්ත ප්‍රහාරයෙන් විපතට පත්වූවන්ට කටුවාපිටිය ප්‍රදේශයේ ඉදිවන නිවාස ව්‍යාපෘතිය කඩිනමින් අවසන් කරන ලෙස අග්‍රාමාත්‍ය මහින්ද රාජපක්ෂ මෙහිදී රාජ්‍ය ඉංජිනේරු සංස්ථාවට උපදෙස් දුන්නා.\nඑසේම, පීඩාවට පත්ව කොළඹ අවට කුලී නිවාස වල සිටින පවුල් 33 ක් සඳහා ද නිවාස වෙන් කෙරෙනු ඇති.\nප්‍රහාරයෙන් විපතට පත්වූවන්ට ලබාදෙන වෛද්‍ය පහසුකම් පුළුල් කරන ලෙස උපදෙස් දුන් අග්‍රාමාත්‍යවරයා කොච්චිකඩේ දේවස්ථානය, නාවික හමුදාවට ප්‍රතිපාදන යොමුකර ඉදිකර අවසන් කරන ලෙසත්, නිලධාරින්ට උපදෙස් ලබා දුන්නා.\nප්‍රහාරයෙන් පීඩාවට පත්ව ණය වාරික ගෙවා ගත නොහැකිව සිටින පුද්ගලයන්ට ලබාදිය හැකි සහන සම්බන්ධයෙන් අදාළ පෞද්ගලික බැංකු සමඟ සාකච්ඡා කරන ලෙසයි අග්‍රාමාත්‍යවරයා මුදල් අමාත්‍යාංශ ලේකම්වරයාට ප්‍රකාශ කර ඇත්තේ.",
       "URL": "https://www.hirunews.lk/257187/පාස්කු-ප්‍රහාරයෙන්-විපතට-පත්වූවන්ගේ-ගැටලු-නිරාකරණය-කිරීම-ගැන-සාකච්ඡාවක්",
       "Category": "Local News",
       "Parent URL": "https://www.hirunews.lk/local-news.php?pageID=2271"
}