{
       "Source": "hirunews",
       "Timestamp": "Tuesday, 18 July 2023 - 23:25",
       "Headline": "තරුණියට අතවර කළ කෝටිපති ව්‍යාපාරිකයා අත්අඩංගුවට",
       "News Content": "කොළඹ ප්‍රදේශයේ පිහිටි ශිෂ්‍ය වීසා මත තරුණ තරුණියන් වැඩිදුර අධ්‍යාපනය සඳහා යුරෝපා රටවලට යැවීමේ ආයතනයක් පවත්වාගෙන ගිය කෝටිපති ව්‍යාපාරිකයෙක් තරුණියක් දූෂණය කිරීම සම්බන්ධයෙන් ඊයේ (17) අත්අඩංගුවට ගෙන තිබෙනවා.\nමෙලෙස දූෂණයට ලක්ව ඇත්තේ එම ආයතනයේ සේවය කරන තරුණියක් වන අතර කොළඹ තරු පහේ හෝටලයක ආයතනය විසින් සංවිධානය කරන ලද විශේෂ සාකච්ඡාවක් පැවැත්වෙන බැවින්, එයට පැමිණෙන ලෙස සැකකාර කෝටිපති ව්‍යාපාරිකයා මෙම තරුණියට ද දැනුම්දී ඇති බවයි වාර්තා වෙන්නේ.\nසැකකරු එම හෝටලයේ රැස්වීම් ශාලාවක් කල් තියා වෙන් කරගෙන තිබී ඇති අතර, තරුණ සේවිකාව එම ශාලාවට ගිය අවස්ථාවේ දොර වසා, ඇය දූෂණය කර තිබෙනවා.\nතරුණිය මේ පිළිබඳව පොලිස් ළමා හා කාන්තා අපයෝජන වැළැක්වීමේ කොට්ඨාසයට පැමිණිලි කර ඇති අතර ඒ අනුව කෝටිපති ව්‍යාපාරිකයා සැකපිට අත්අඩංගුවට ගෙන ඇති බවයි වාර්තා වෙන්නේ.",
       "URL": "https://www.hirunews.lk/341697/තරුණියට-අතවර-කළ-කෝටිපති-ව්‍යාපාරිකයා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=172"
}