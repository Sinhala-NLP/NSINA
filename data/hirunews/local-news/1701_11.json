{
       "Source": "hirunews",
       "Timestamp": "Friday, 10 September 2021 - 7:49",
       "Headline": "රාසමානික්කම් සානක්කියන්ගේ වැලි චෝදනා ගැන පොලිස් පරික්ෂණයක්",
       "News Content": "නැගෙනහිර පළාතේ අනවසර වැලි කැනීම් සිදු වෙන බවට දෙමළ ජාතික සන්ධානයේ පාර්ලිමේන්තු මන්ත්‍රී රාසමානික්කම් සානක්කියන් පසුගිය දා පාර්ලිමේන්තුවේ දී සිදුකළ චෝදනාව සම්බන්ධයෙන් ස්වාධීන පරීක්ෂණයක් සිදු කරන ලෙස නැගෙනහිර පළාත් ආන්ඩුකාර අනුරාධ යහම්පත්, නැගෙනහිර පළාත භාර ජ්‍යේෂ්ඨ නියෝජ්‍ය පොලිස්පතිවරයාට නියෝග කර තිබෙනවා.\nඑම පරීක්ෂණ ඉතා කඩිනමින් සිදුකර ඊට අදාළ වාර්තාව ජනාධිපතිවරයා වෙත ලබා දෙන ලෙසට යි ඇය ප්‍රකාශ කර ඇත්තේ.\nමාලදිවයිනේ දූපතක් ගොඩකිරීම සඳහා මෙරට වැලි පැටවීමේ ජාවාරමකට ශ්‍රී ලංකා නිදහස් පක්ෂයේ ඇමතිවරයෙකු සම්බන්ධ බවට හා නැගෙනහිර පළාත් ආණ්ඩුකාරවරිය ඊට සහය ලබා දෙන බවට රාසමානික්කම් සානක්කියන් මන්ත්‍රීවරයා පසුගිය 07 වනදා පාර්ලිමේන්තුවේ දී ප්‍රකාශ කළා.\nකෙසේ වෙතත්, නැගෙනහිර පළාතේ වැලි කැනීම් සම්බන්ධව රජයටත්, රජයේ මැති ඇමතිවරුන්ටත් ශ්‍රී ලංකා පොදුජන පෙරමුණේ දේශපාලඥයින්ටත් පුද්ගලික ව තමන්ටත් අදාළ මන්ත්‍රීවරයා චෝදනා කරන බවයි පළාත් ආණ්ඩුකාර අනුරාධ යහම්පත් කියා සිටියේ.\nපාර්ලිමේන්තු වරප්‍රසාදවලට මුවා වී සිදු කරන එම චෝදනා තමන් තරයේ ප්‍රතික්ෂේප කරන බව ද ආණ්ඩුකාරවරිය වැඩිදුරටත් සඳහන් කළා.\nමෙම චෝදනා ඔප්පු කරන්නේ නම් තමා සිය අමාත්‍ය ධුරයෙන් පමණක් නො ව මන්ත්‍රීධූරයෙන් පවා ඉවත් වීමට සූදානම් බව පරිසර අමාත්‍ය මහින්ද අමරවීර ද  ප්‍රකාශ කර සිටියා.",
       "URL": "https://www.hirunews.lk/281830/රාසමානික්කම්-සානක්කියන්ගේ-වැලි-චෝදනා-ගැන-පොලිස්-පරික්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=1701"
}