{
       "Source": "hirunews",
       "Timestamp": "Wednesday, 23 September 2020 - 19:30",
       "Headline": "20ට එරෙහිව අදත් පෙත්සම් 05ක් (වීඩියෝ)",
       "News Content": "පාර්ලිමේන්තුවට ඉදිරිපත් කෙරුණු 20 වන ආණ්ඩුක්‍රම ව්‍යවස්ථා සංශෝධන පනත් කෙටුම්පත අභියෝගයට ලක් කරමින් මේ වනවිට ශ්‍රේෂ්ඨාධිකරණය හමුවේ පෙත්සම් 06 ක් ගොනුකර තිබෙනවා.\nසමගි ජනබලවේගයද අද උදෑසන ශ්‍රේෂ්ඨාධිකරණයට පෙත්සමක් ගොනුකරනු ලැබුවා.\nඑම පක්ෂයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර විසින් මෙය ගොනුකළ බවයි හිරු අධිකරණ වාර්තාකරු කියා සිටියේ.\nඊට එරෙහිව දෙමළ ජාතික සන්ධානය විසින්ද ශ්‍රේෂ්ඨාධිකරණයට පෙත්සමක් ඉදිරිපත් කළා.\nඑම පක්ෂයේ නායක, පාර්ලිමේන්තු මන්ත්‍රී ආර්.සම්බන්ධන් විසින් ඉදිරිපත් කර ඇති පෙත්සමෙන් සඳහන් කර ඇත්තේ අදාළ පනත් කෙටුම්පතේ ඇතැම් වගන්ති වත්මන් ආණ්ඩුක්‍රම ව්‍යවස්ථාවට පටහැනි බවයි.\nඑය සම්මත කිරීමට අවශ්‍ය නම් පාර්ලිමේන්තුවේ තුනෙන් දෙකක බහුතර ඡන්දයකින් සහ ඡනමත විචාරණයකින් අනුමත විය යුතු බවට තීන්දුවක් ලබාදෙන ලෙස පෙත්සමෙන් ඉල්ලා තිබෙනවා.\nඑමෙන්ම, ශ්‍රී ලංකා විනිවිද පෙරමුණේ ලේකම් නාගානන්ද කොඩිතුවක්කු, අනිල් කාරියවසම් සහ විකල්ප ප්‍රතිපත්ති කේන්ද්‍රය සහ එහි ප්‍රධාන විධායක පාක්‍යසෝති සරවනමුත්තු අද දිනයේ පෙත්සම් ගොනුකළ අනෙකුත් පාර්ශව වනවා.\nඊයේ දිනයේදී මෙම පනත් කෙටුම්පතට එරෙහිව නීතිඥවරයෙකු වන ඉන්දික ගාල්ලගේ ද ශ්‍රේෂ්ඨාධිකරණයට පෙත්සමක් ගොනුකර තිබුණා.",
       "URL": "https://www.hirunews.lk/250935/20ට-එරෙහිව-අදත්-පෙත්සම්-05ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2434"
}