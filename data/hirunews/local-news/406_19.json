{
       "Source": "hirunews",
       "Timestamp": "Tuesday, 18 April 2023 - 14:33",
       "Headline": "මීගොඩ සිදු වූ මාරක රිය අනතුරින් කුඩා දරුවෙක් මරුට",
       "News Content": "අද(18) අළුයම මීගොඩ පොලිස් වසමේ කොළඹ අවිස්සාවේල්ල මාර්ගයේ හයිලෙවල් පාර ගොඩගම ප්‍රදේශයේ දී රිය අනතුරක් සිදුව තිබෙනවා.\nත්‍රීරෝද රථයක් තවත් ත්‍රීරෝද රථයක් ඉස්සර කිරීමට යෑමේ දී විරුද්ධ දෙසින් පැමිණි ත්‍රීරෝද රථයක ගැටී මෙම අනතුර සිදු වී ඇති බවයි වාර්තා වන්නේ.\nඅනතුරින් ත්‍රීරෝද රථ රියැදුරු, පිටුපසින් පැමිණි මගීන් දෙදෙනෙක් සහ කුඩා දරුවෙක් තුවාල ලබා හෝමාගම රෝහලට ඇතුළත් කළ අතර රෝහලට ඇතුළත් කිරීමේ දී කුඩා දරුවා මියගොස් තිබෙනවා.\nඑලෙස මියගොස් ඇත්තේ මාදුලාව, පාදුක්ක ප්‍රදේශයේ පදිංචි අවුරුදු තුන හමාරක් වයසැති පිරිමි දරුවෙක්.\nප්‍රතිවිරුද්ධ දෙසින් පැමිණි ත්‍රීරෝද රථ රියැදුරුගේ බීමත්කම සහ අපරික්ෂාකාරී රිය ධාවනය අනතුරට හේතු ඇති බවයි අනාවරණය වී ඇත්තේ.\nරිය අනතුර සම්බන්ධයෙන් මීගොඩ පොලීසිය වැඩිදුරටත් විමර්ශන සිදුකරනු ලබනවා.",
       "URL": "https://www.hirunews.lk/332839/මීගොඩ-සිදු-වූ-මාරක-රිය-අනතුරින්-කුඩා-දරුවෙක්-මරුට",
       "Category": "Local News",
       "Parent URL": "https://www.hirunews.lk/local-news.php?pageID=406"
}