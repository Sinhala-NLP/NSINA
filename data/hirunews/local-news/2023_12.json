{
       "Source": "hirunews",
       "Timestamp": "Tuesday, 13 April 2021 - 10:02",
       "Headline": "දක්ෂිණ අධිවේගී මාර්ගයේ වැඩ දැමූ තරුණයින් 4 දෙනා අත්අඩංගුවට (වීඩියෝ)",
       "News Content": "දක්ෂිණ අධිවේගී මාර්ගයේ මෝටර් රථයක අනාරක්ෂිත අයුරින් ගමන් කර පොලීසිය මගහැර සිටි තරුණයින් 4 දෙනා අද අත්අඩංගුවට ගෙන තිබෙනවා.\nමොවුන් අකුරණ ප්‍රදේශයේ පදිංචි 18 සහ 20 අතර වයස් වල පසුවන තරුණයින් බවයි පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළේ.\nකොළඹ සිට ගාල්ල දක්වා දක්ෂිණ අධිවේගී මාර්ගයේ අනාරක්ෂිතව ධාවනය කරන මෝටර් රථයක් සම්බන්ධයෙන් සමාජ මාධ්‍ය ඔස්සේ සංසරණය වූ වීඩියෝවක් පිළිබදව පසුගියදා හිරු ප්‍රවෘත්ති තුළින් අනාවරණ කළා.\nලා නිල් පැහැති අදාළ මෝටර් රථයේ ගමන් ගන්නා තරුණයින් 4 දෙනෙකු එහි වීදුරු පහත් කොට ශරීරය රථයෙන් පිටතට සිටින සේ වාඩිවී අනාරක්ෂිතව ගමන් කරන අකාරයයි එහි දැක්වුණේ.\nපසුව, අදාළ මෝටර් රථයේ ගමන් ගත් පිරිස අත්අඩංගුවට ගැනීම සඳහා පොලීසිය විශේෂ කණ්ඩායමක් යොදවනු ලැබුවා.\nඒ අනුවයි, ඊයේ පස්වරුවේ අදාළ මෝටර් රථය පොලිස් භාරයට ගෙන එය පැදවූ 20 හැවිරිදි තරුණයා අධිවේගී මාර්ග ආරක්ෂණ කොට්ඨාසය විසින් අත්අඩංගුවට ගෙන තිබුණේ.\nපසුව සැකකරු පානදුර මහේස්ත්‍රාත් අධිකරණයට ඉදිරිපත් කිරීමෙන් අනතුරුව මේ මස 22 වන දා දක්වා රක්ෂිත බන්ධනාගාර ගත කිරීමටයි නියෝග කෙරුණා.",
       "URL": "https://www.hirunews.lk/268316/දක්ෂිණ-අධිවේගී-මාර්ගයේ-වැඩ-දැමූ-තරුණයින්-4-දෙනා-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2023"
}