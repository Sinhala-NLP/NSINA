{
       "Source": "hirunews",
       "Timestamp": "Sunday, 21 August 2022 - 12:52",
       "Headline": "වගා ණය කපාහැර නැහැ - ගොවීන්ගෙන් චෝදනා (වීඩියෝ)",
       "News Content": "කෘෂිකර්ම අමාත්‍යාංශය සහ රජය විසින් පොරොන්දු වූ පරිදි වගා ණය කපා හැරීමක් සිදුකර නොමැති බවට ගොවීන් චෝදනා කරනවා.\nඔවුන් පෙන්වා දෙන්නේ වානිජ බැංකුවලින් මහා පරිමාණ ණය ලබාගත් පුද්ගලයන් සඳහා පමණක් වගා ණය කපා හැර ඇති බවයි.\nපොහොර, ජලය සහ ඉන්ධන අර්බුදය හමුවේ ගැටළු රැසකට මුහුණදුන් තමන්ට කන්න කිහිපයකින් නිසි අස්වැන්නක් ලබාගත නොහැකි වීමෙන් තමන් අසරණ තත්වයට පත්ව ඇති බවයි ගොවීන් පෙන්වා දෙන්නේ.\nඒ අනුව ගොවි ජනසේවා දෙපාර්තමේන්තුවෙන් ණය ලබාගෙන ඇති තමන් ඇතුලු සුළු පරිමාණ ගොවීන්ට දැඩි අසාධාරණයක් සිදුව ඇති බව ඔවුන් පවසනවා.\nමේ අතර සුළු හා මධ්‍ය පරිමාණ වී මෝල් හිමියන්ගේ සංගමය පවසන්නේ වී මිලදී ගැනීම සඳහා රජය නියම කර ඇති මිල සාධාරණ නොවන බවයි.\nකෙසේ වෙතත් සහල් නිෂ්පාදකයින් ලෙස තමන්ට රජය නියම කර ඇති සහල් කිලෝවක් රුපියල් 220 ක මිලට නිකුත් කිරීමෙන් යම් අලාභයක් සිදුවුවද වෙළඳපොලට අඛන්ඩව සැපයුම සිදුකරන බවයි ඔවුන් පෙන්වා දුන්නේ.\nරජය විසින් වී මිලදී ගැනීමේ වැඩපිළිවෙළේ පළමු අදියර යටතේ රුපියල් මිලියන 2,000 ක් ලබාදීමට අමාත්‍ය මණ්ඩලයේ අනුමැතිය ලබාදී තිබෙනවා.\nඒ අනුව ඊයේ දිනය තුළදී වී මෙට්‍රික් ටොන් 303 ක් මිලදී ගෙන ඇති බවයි කෘෂිකර්ම අමාත්‍යාංශය නිවේදනය කළේ.\nමේ වනවිට වී අස්වනු නෙළා අවසන් වූ සහ දැනට අස්වනු නෙළමින් පවතින දිස්ත්‍රික්කවල වී ගබඩා 73ක් වී මිලදී ගැනීමට විවෘතව පවතිනවා.\nමේ අතර මෙරට පුරන් කුඹුරුවලින් වගා කළ හැකි ඉඩම් ප්‍රමාණය අක්කර 50,000 ක් පමණ වන අතර, ඉතිරි පුරන් කුඹුරු ප්‍රමාණය වගා කිරීමට නොහැකි තත්වයක පවතින බවයි කෘෂිකර්ම අමාත්‍යාංශය සඳහන් කළේ.\nඒ අනුව වගා කළ හැකි පුරන් කුඹුරු අයිතිකරුවන් විසින් වගා නොකරන්නේ නම් එම වෙනත් සුදුසු පුද්ගලයෙකුට වසර පහක කාලයකට පවරා නැවත වගා කිරීම ක්‍රියාත්මක කරන ලෙසට කෘෂිකර්ම අමාත්‍යාංශය ගොවිජන සංවර්ධන දෙපාර්තමේන්තුවට උපදෙස් ලබා දී තිබෙනවා.",
       "URL": "https://www.hirunews.lk/313350/වගා-ණය-කපාහැර-නැහැ-ගොවීන්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=924"
}