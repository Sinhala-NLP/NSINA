{
       "Source": "hirunews",
       "Timestamp": "Thursday, 01 April 2021 - 16:52",
       "Headline": "ත්‍රිකුණාමලය - කොළඹ මාර්ගය අවහිර කරමින් විරෝධතාවක් (වීඩියෝ)",
       "News Content": "පසුගිය 30 වැනිදා උදෑසන හබරණ ත්‍රීකුණාමල මාර්ගයේ සිදුවූ අනතුරක් හේතුවෙන් මියගිය පුද්ගලයාට සාධාරණය ඉල්ලා කප්පල්තුරෙයි ප්‍රදේශවාසීන් අද ත්‍රිකුණාමලය කොළඹ ප්‍රධාන මාර්ගය පහේ කනුව ප්‍රදේශයෙන් අවහිර කර පැය 4කට ආසන්න කාලයක් උද්ඝෝෂණයක නියැලුනා.\nමේ හේතුවෙන් ත්‍රිකුණාමලය කොළඹ ප්‍රධාන මාර්ගය පැය ගණනාවක් සම්පූර්ණයෙන්ම අවහිර වුනා.\nඋද්ඝෝෂකයන් කියා සිටින්නේ මියගිය පුද්ගලයා හට සාධාරණය ඉටු නොවූ බවයි.\nපසුගියදා සිදුවූ මෙම අනතුරෙන් ත්‍රිකුණාමලය කප්පල්තුරෙයි පදිංචි 49 හැවිරිදි දෙදරු පියකු එම ස්ථානයේදීම මියගියා.\nකෙසේ වෙතත් අනතුර සිදුවී විනාඩි දහයක් යන්නටත් ප්‍රථම පොලිසිය විසින් අනතුර සිදු කළ මෝටර් රථය එම ස්ථානයෙන් ඉවත් කර ඇති අතර පසුව කල සොයා බැලීමකදී හෙළි වුයේ එම අවස්ථාවේ මෝටර් රථයේ ටෙලි නාට්‍ය රංගන ශිල්පීන් කිහිප දෙනෙකු ගමන් ගනිමින් සිට ඇති බවයි.\nපසුව මෙම සිද්ධියෙන් මියගිය පුද්ගලයාගේ පවුලේ සාමාජිකයන් හට චීන වරාය පොලීසිය මගින් රුපියල් 25,000ක මුදලක් ලබා දීමට පැමිණ ඇත්තේ, එම මුදල අනතුර සිදුකර දැනට ඇප මත සිටින රියදුරුගෙන් ලද මුදලක් බව පවසමින්.\nමෙලෙස මුදල් ලබා දීමට පොලිස් නිලධාරීන් මැදිහත් වීම සැක කටයුතු බව පවසමින් පවුලේ සාමාජිකයන් සහ ප්‍රදේශවාසීන් එයට විරෝධය පළකර තිබෙනවා.",
       "URL": "https://www.hirunews.lk/267225/ත්‍රිකුණාමලය-කොළඹ-මාර්ගය-අවහිර-කරමින්-විරෝධතාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2047"
}