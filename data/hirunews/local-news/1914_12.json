{
       "Source": "hirunews",
       "Timestamp": "Tuesday, 01 June 2021 - 13:23",
       "Headline": "පමුණුගම මුහුදේ තෙල් පැල්ලමක් - ගිනිගත් නැවේදැයි සැක (වීඩියෝ)",
       "News Content": "පමුණුගම මුහුද ආශ්‍රිතව තෙල් පැල්ලමක් නිරීක්ෂණය වන බව සමුද්‍රිය පරිසර ආරක්ෂණ අධිකාරිය ප්‍රකාශ කළා.\nඑම තෙල් පැල්ලම ගිනිගැනීමට ලක්වූ එම්.වී.  එක්ස්ප්‍රස් පර්ල් නෞකාවෙන් සිදුවූ තෙල් කාන්දුවක්ද යන්න සම්බන්ධයෙන් විමර්ශන සිදුකරන බවයි එහි උසස් නිලධාරියෙකු සඳහන් කළේ.\nකොළඹ වරායට නාවික සැතපුම් 9.5 ක දුරින් නැංගුරම් ලා ඇති මෙම නෞකාවේ ගින්න බොහෝදුරට මැඩපවත්වා තිබෙනවා.\nගිනිගැනීම හේතුවෙන් සාගරයට මුදාහැරුණු අපද්‍රව්‍ය පිරිසිදු කිරීමේ කටයුතු අඛන්ඩව සිදුකෙරෙන අතර, මෙම සිද්ධියෙන් බටහිර මුහුදු කලාපයේ ධීවර කටයුතුවල නිරත ධීවරයින්ගේ ජීවනෝපායටද තර්ජනයක් එල්ලවී තිබෙනවා.\nපෑලියගොඩ මත්ස්‍ය වෙළඳ සංකීර්ණයේ අදත් වෙළඳාම් කටයුතු සඳහා විවෘත කර තිබුණද වෙළඳුන් පැවසුවේ නෞකාව ගිනිගැනීමේ සිද්ධිය හේතුවෙන් මාළු මිලදී ගැනීමට වෙළඳුන් පැමිණීමේ අඩුවක් දක්නට ලැබෙන බවයි.",
       "URL": "https://www.hirunews.lk/273063/පමුණුගම-මුහුදේ-තෙල්-පැල්ලමක්-ගිනිගත්-නැවේදැයි-සැක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1914"
}