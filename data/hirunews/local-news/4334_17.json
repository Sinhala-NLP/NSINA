{
       "Source": "hirunews",
       "Timestamp": "Thursday, 07 September 2017 - 7:29",
       "Headline": "Update - දිවයිනේ ප්‍රදේශ රැසකට මිලිමීටර 150 ක් දක්වා වූ තද වැසි",
       "News Content": "බස්නාහිර, සබරගමුව, මධ්‍යම පළාත්වලට මෙන්ම ගාල්ල සහ මාතර දිස්ත්‍රික්කවලට මිලිමීටර 150 කට ආසන්න තද වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.\nනිවේදනයක් නිකුත් කරමින් ඔවුන් කියා සිටියේ ඌව පළාතට මෙන්ම අම්පාර සහ මඩකලපුව දිස්ත්‍රික්කවලටද මිලිමීටර 100 ක් දක්වාවූ වැසි ඇතිවිය හැකි බවයි.\nඑමෙන්ම දිවයිනට නිරිත සහ නැගෙනහිර දෙසින් පවතින ක්‍රියාකාරී වළාකුළු පද්ධතිය හේතුවෙන් මුහුදේ සුළං වේගයද පැයට කිලෝමීටර 70 සිට 80 දක්වා ඉහළ යා හැකි බවයි කාලගුණ විද්‍යා දෙපාර්තමේන්තුව වැඩිදුරටත් සඳහන් කළේ.\nමේ අතර ආපදා කළමනාකරණ මධ්‍යස්ථානයේ සහකාර අධ්‍යක්‍ෂ ප්‍රදීප් කොඩිප්පිලි කියා සිටියේ කඳුකර ප්‍රදේශවල සහ ගංඟා ආශ්‍රිතව ජීවත්වන ජනතාව වර්ෂාවත් සමග දැඩි අවධානයෙන් පසුවිය යුතු බවයි.\nUpdate :- Thursday, September 7, 2017 8.10 am\n------------------------------------------------------------------------\nනිරිතදිගට තවදුරටත් තද වැසි, සුළඟේ වේගය ගැනත් අවධානයෙන් සිටින්නැයි උපදෙස්\nදිවයිනේ නිරිත දිග ප්‍රදේශවලට අද දිනයෙත් මිලිමිටර් 100 ඉක්මවු තද වැසි ඇතිවිය හැකි බව කාළගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුවේ වැඩබලන අධ්‍යක්ෂ ජනරාල් අතුල කරුණානායක ප්‍රකාශ කළේ  ඇතැම් ප්‍රදේශවලට තද සුළං තත්වයක්ද පැවතිය හැකි බවයි.\nවැසි ඇතිවන විට ප්‍රබල අකුණු ද ඇති විය හැකි බැවින් ඒ පිළිබදව අවධානයෙන් පසුවීම වැදගත්.\nපවතින වැසි සහිත කාලගුණය හේතුවෙන් ගාල්ල, මාතර, රත්නපුර, කළුතර කොළඹ සහ ගම්පහ දිස්ත්‍රික්කවල අතුරු මාර්ග රැසක් මේ වන විටත් ජලයෙන් යටවී ඇති බවයි අපදා කළමනාකරණ මධ්‍යස්ථානය සදහන් කළේ.\nජලාශවල ජල මට්ටම් අනතුරුදායක ලෙස ඉහළ ගොස් නොමැති අතර කෙසේ වෙතත් ඒ පිළිබද දැඩි අවධානයෙන් කටයුතුකිරිම වැදගත් බව ඔවුන් ප්‍රකාශ කළා.\nමේ අතර රත්නපුර, කළුතර සහ ගාල්ල යන දිස්ත්‍රික්කවලට පනවා තිබෙන නායයෑමේ අවදානම අද පස්වරු දෙක දක්වා ක්‍රියාත්මක බවයි ජාතික ගොඩනැගිලි පර්යේෂණ සංවිධානය ප්‍රකාශ කළේ.",
       "URL": "https://www.hirunews.lk/170321/update-දිවයිනේ-ප්‍රදේශ-රැසකට-මිලිමීටර-150-ක්-දක්වා-වූ-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=4334"
}