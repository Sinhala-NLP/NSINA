{
       "Source": "hirunews",
       "Timestamp": "Wednesday, 15 June 2022 - 13:14",
       "Headline": "විමල් වීරවංශ හා රුසියානු තානාපතිවරයා අතර හමුවක්? (වීඩියෝ)",
       "News Content": "පවතින ඉන්ධන, ගෑස් සහ පොහොර අර්බුද විසඳා ගැනීමට සහාය ලබා ගැනීම සඳහා මෙරට රුසියානු තානාපතිවරයා හමුවීමට තීරණය කළ බව ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ පවසනවා.\nමේ අතර, තමා සිදු කල ප්‍රකාශය පිළිබඳව මාලදිවයිනේ කතානායක මොහොමඩ් නෂීඩ් තැබූ ට්විටර් සටහනට පාර්ලිමේන්තු මන්ත්‍රී හර්ෂ ද සිල්වා යළි ට්විටර් පණිවුඩයක් නිකුත් කරමින් ප්‍රතිචාර දක්වා තිබෙනවා.\nමෙරට අර්බුදය විසඳා ගැනීමට අවශ්‍ය ඩොලර් සපයා දෙන ලෙසට මාලදිවයිනේ කතානායකවරයාට මෙරට රජය මගින් කොන්ත්‍රාත්තුවක් භාර දී ඇතැයි ඔහු තමා සමග ප්‍රකාශ කල බව පාර්ලිමේන්තු මන්ත්‍රී හර්ෂද සිල්වා පසුගියදා ප්‍රකාශ කළා.\nකෙසේ වෙතත්, ඊට ප්‍රතිචාර දක්වමින් මාලදිවයිනේ කතානායකවරයා නිකුත් කල ට්විටර් පණිවුඩයේ දැක්වුනේ තමා සහ හර්ෂ ද සිල්වා මන්ත්‍රීවරයා නිතර හමුවන නමුත් ඔහු සිදු කල ප්‍රකාශය පිළිබඳ මාධ්‍ය වාර්තා නිවැරදි නොවන බවයි.\nකෙසේ වෙතත් රටවල් ගණනාවක් ශ්‍රී ලංකාවට උපකාර කිරීමට කැමැත්තෙන් සිටින බවත් එම ආධාර ලැබෙනු ඇති බවත් ඔහු සඳහන් කර තිබුණා.\nඊට යළි ප්‍රතිචාර දක්වමින් පාර්ලිමේන්තු මන්ත්‍රී හර්ෂ ද සිල්වා සඳහන් කර ඇත්තේ බොහෝ ජාතීන් ශ්‍රී ලංකාවට උපකාර කිරීමට කැමැත්තෙන් සිටින බවට මාලදිවයිනේ කතානායකවරයා සිය විශ්වාසය සටහන් කිරීම පිළිබඳව තමා සතුටු වන බවයි.\nමේ අතර, පාර්ලිමේන්තුවේ ස්වාධීනව කටයුතු කරන පක්ෂවල නියෝජිතයන් අතර ඊයේ සාකච්ඡාවක් පැවති අතර, අනතුරුව මාධ්‍ය වෙත අදහස් දැක්වූ පාර්ලිමේන්තු මන්ත්‍රී විමල් වීරවංශ කියා සිටියේ ස්වාධීන වූ පක්ෂ එක්ව නව සන්ධානය පිහිටුවීමේ දින වකවානු පිළිබඳව එහිදී තීරණවලට එළඹි බවයි.",
       "URL": "https://www.hirunews.lk/307174/විමල්-වීරවංශ-හා-රුසියානු-තානාපතිවරයා-අතර-හමුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1094"
}