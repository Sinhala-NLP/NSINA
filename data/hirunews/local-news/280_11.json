{
       "Source": "hirunews",
       "Timestamp": "Saturday, 10 June 2023 - 14:01",
       "Headline": "ජාතික මැණික් හා ස්වර්ණාභරණ අධිකාරියෙන් ජනතාවට දැනුම්දීමක්",
       "News Content": "ස්වර්ණාභරණ උකස් කිරීමේදී බැංකු සහ මූල්‍ය ආයතන භාවිත කරන ඩෙන්සි මීටරය මගින් ඒවායේ ගුණාත්මකභාවය නිවැරදිව නිර්ණය කළ නොහැකි බව ජාතික මැණික් හා ස්වර්ණාභරණ අධිකාරිය පවසනවා.\nඩෙන්සි මීටරයේ සටහන් වන වැරදි පාඨාංක හේතුවෙන් පාරිභෝගිකයින් සහ ස්වර්ණාභරණ නිමැවුම්කරුවන් අතර ගැටළු ඇතිවන බවට පැමිණිලි ලැබෙමින් පවතින බවයි එම අධිකාරියේ වටිනා ලෝහ විශ්ලේෂණය කිරීම හා මුද්‍රා තැබීම පිළිබද කාර්යාංශයේ සහකාර අධ්‍යක්ෂ ඉන්දික බණ්ඩාර ප්‍රකාශ කළේ.\nඕනෑම පුද්ගලයෙකුට රන් ආභරණවල අඩංගු කැරට් ප්‍රමාණය පරීක්ෂා කිරීමට ජාතික මැණික් හා ස්වර්ණාභරණ අධිකාරිය වෙත ගොස් එම අධිකාරියේ මුද්‍රාව තැබූ සහතිකයක් ලබාගත හැකි බවද ඔහු කියා සිටියා.\nඑමඟින් උකස් ආයතන සහ මූල්‍ය ආයතන සමඟ ඇතිවන ගැටුම් මගහරවා ගැනීමට හැකිවන බවයි සහකාර අධ්‍යක්ෂවරයා සඳහන් කළේ.",
       "URL": "https://www.hirunews.lk/337541/ජාතික-මැණික්-හා-ස්වර්ණාභරණ-අධිකාරියෙන්-ජනතාවට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=280"
}