{
       "Source": "hirunews",
       "Timestamp": "Monday, 18 April 2022 - 20:08",
       "Headline": "ගාලු මුවදොර විරෝධතාව ගැන පොලීසිය අධිකරණයට කරුණු කියයි (වීඩියෝ)",
       "News Content": "මේ අතර ගාලු මුවදොර පැවැත්වෙන විරෝධතාව සම්බන්ධයෙන් කොටුව පොලිසිය කොළඹ මහේස්ත්‍රාත් අධිකරණයට කරුණු වාර්තා කර තිබෙනවා.\nමෙම විරෝධතාව හේතුවෙන් ගමනාගමන කටයුතුවලට බාධා මතුව ඇති බවත් එබැවින් යම් මහජන සාමය කඩවීමේ සිද්ධියක් වාර්තා වූවහොත් ඒ පිළිබඳව අධිකරණය දැනුවත් කිරීමට පියවර ගන්නා බවයි පොලිසිය අධිකරණයට දන්වා ඇත්තේ.\nරට තුළ පවතින තත්ත්වයට විරෝධය පළකරමින් පසුගිය 9 වැනි සෙනසුරාදා ඇරඹි ජනතා විරෝධතාවට ඊයේ රාත්‍රියේත් විශාල පිරිසක් එක්ව සිටියා.\nඑහිදී විරෝධතාකරුවන් ආලෝක ප්‍රක්ෂේපණ පද්ධති යොදා ගනිමින් ජනාධිපති ලේකම් කාර්යාලයේ විවිධ සටන් පාඨ ප්‍රදර්ශනය කිරීමට ද පියවර ගෙන තිබුණා.\nමේ අතර රටට සෙත් ප්‍රර්ථනා කරමින් ඊයේ රාත්‍රියෙත් විරෝධතා භූමියේ දී ශන්තිකර්ම පැවැත්වුණා.\nවිරෝධතා භූමියේදි වේදිකා නාට්‍ය ඉදිරිපත් කිරිම සඳහා නව එළිමහන් රංග පිඨයක් ද ඉදි කර තිබෙන ආකාරය දක්නට ලැබුණා.\nමේ අතර පාස්කු ඉරිදාව යෙදි තිබු ඊයේ රාත්‍රියේ පාස්කු ප්‍රහාරයේ වින්දිතයින් සිහි කරමින් සර්ව ආගමික වතාවත් සිදු කෙරුණා.\nපාස්කු ප්‍රහාරයට යුක්තිය ඉල්ලා මලල ක්‍රීඩක සජිත් මධුරංග  විරෝධතා භූම්යේදී සත්‍යග්‍රයක් ආරම්භ කළ අතර මීට පෙර හිටපු ක්‍රිකට් ක්‍රීඩක ධම්මික ප්‍රසාද් මහතා සහ රංගන ශිල්පිණී විශාඛා ජයවීර ද එම ස්ථානයේ සත්‍යග්‍රහයේ නිරත වුණා.\nමේ අතර රඹුක්කනල දියසුන්න ප්‍රදේශයේ පදිංචි 57 හැවිරිදි එස්.පී. වික්‍රමසිංහ පාස්කු ප්‍රහාරයේ වින්දිතයින්ට සාධාරණය ඉටුකරන ලෙස ඉල්ලමින් සහ ගාලු මුවදොර විරෝධතාවට සහය පළකිරීම සඳහා රඹුක්කන සිට ගාලු මුවදොර දක්වා පාගමනක් ආරම්භ කළා.\nප්‍රවීණයන්ගේ මලල ක්‍රීඩා සංගමයේ සාමාජිකයෙකු ද වන එස්.පී. වික්‍රමසිංහ ගිනස් වාර්තාවකටද හිමිකම් කියනවා.\nමානව හිමිකම් කොමිෂන් සභාවේ විමර්ශන නිලධාරීන් කණ්ඩායමක් අද විරෝධතා භූමියේ නිරීක්ෂණයකට එක්වුණා.\nමේ අතර මැතිවරණ කොමිෂන් සභාව නිවේදනයක් නිකුත් කරමින් සඳහන් කරන්නේ රට තුළ පවතින තත්ත්වය මත මහජනතාව පත්ව ඇති අතිදුෂ්කර තත්ත්වය පිළිබඳ මැතිවරණ කොමිසම බලවත් සංතාපයට පත්ව ඇති බවයි.\nගාලු මුවදොර විරෝධතාවයට සහය පළ කරමින් තවත් ප්‍රදේශ කිහිපයකදී ජනතා විරෝධතා සංවිධාන කර තිබුණා.\nබත්තරමුල්ල ප්‍රදේශයේ පැවති විරෝධතාවකින් පසු එම පිරිස පා ගමනින් විගණකාධිපති දෙපාර්තමේන්තුව වෙත පැමිණ සංදේශයක්ද භාර දුන්නා.",
       "URL": "https://www.hirunews.lk/302239/ගාලු-මුවදොර-විරෝධතාව-ගැන-පොලීසිය-අධිකරණයට-කරුණු-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1223"
}