{
       "Source": "hirunews",
       "Timestamp": "Wednesday, 10 March 2021 - 12:25",
       "Headline": "නීතිපතිවරයාගෙන් පොලිස්පතිවරයාට දැනුම්දීමක්",
       "News Content": "පාස්කු ප්‍රහාර කාලසීමාවේ කිසියම් පිරිසක් මෙරටට කඩු 6000ක් ගෙන්වීම පිළිබද අගරදගුරු අතිඋතුම් මැල්කම් කාදිනල් රංජිත් හිමිපාණන් ගොනු කළ රීට් පෙත්සමේ සඳහන් කරුණු සම්බන්ධයෙන් වහා පරීක්ෂණයක් සිදුකර නීතිය ක්‍රියාත්මක කරන ලෙස නීතිපතිවරයා පොලිස්පතිවරයාට දැනුම් දී තිබෙනවා.\nඅභියාචනාධිකරණය පසුගිය දා මෙම රීට් පෙත්සම සලකා බැලීම ලබන 31 වන දා දක්වා කල් තැබීමටයි කටයුතු කළේ.\nපෙත්සම සලකා බැලුණු අවස්ථාවේ කාදිනල් හිමිපාණන් වෙනුවෙන් පෙනී සිටි ජනාධිපති නීතිඥ සංජීව ජයවර්ධන අධිකරණය හමුවේ කියා සිටියේ මෙම කඩු වලින් 600ක් පමණ මේ වනවිට හඳුනාගෙන ඇති බවයි.\nඉතිරි ප්‍රමාණය රට තුළ නිදැල්ලේ සැරිසරමින් පවතින බව ද ඔහු පෙන්වා දුන්නා. ඒ අනුව නීතිපතිවරයා, පොලිස්පතිවරයාට දැනුම් දී ඇත්තේ අදාළ කඩු, කිනිසි සහ වෙනත් ආයුධ සම්බන්ධයෙන් විමර්ශනයක් සිදුකරන ලෙසයි.",
       "URL": "https://www.hirunews.lk/264912/නීතිපතිවරයාගෙන්-පොලිස්පතිවරයාට-දැනුම්දීමක්",
       "Category": "Local News",
       "Parent URL": "https://www.hirunews.lk/local-news.php?pageID=2098"
}