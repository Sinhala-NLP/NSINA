{
       "Source": "hirunews",
       "Timestamp": "Friday, 22 October 2021 - 17:33",
       "Headline": "කතෝලික පාසල් ද ඇතුලුව සියලු පාසල්වල ප්‍රාථමික ශ්‍රේණි ලබන 25 ඇරඹෙයි (වීඩියෝ)",
       "News Content": "දිවයිනේ සියලුම පාසල් වල ප්‍රාථමික අංශ ලබන සඳුදා සිට ආරම්භ කරන බව අධ්‍යාපන අමාත්‍යාංශයේ ලේකම් මහාචාර්ය කපිල පෙරේරා පවසනවා.\nඊට අදාළ නිර්දේශ ද මේ වනවිට කොවිඩ් මර්දන කමිටුව විසින් ලබා දී ඇති බවයි ඔහු හිරු ප්‍රවෘත්ති අංශයට සඳහන් කළේ.\nකොවිඩ් ව්‍යාප්තිය හේතුවෙන් මාස 6කට වැඩි කාලයක් දිවයිනේ සියලු පාසල් වසා තැබුණු අතර ඊයේ 21 සිසුන් 200ට අඩු පාසල් විවෘත කිරීමට පියවර ගැණුනා.\nඑමෙන්ම පාසල් විවෘත කිරීමට රජය ගත් තීරණයට සමගාමීව දිවයිනේ සියලුම කතෝලික පාසල්වල ප්‍රාථමික අංශ ද ලබන 25 වන සඳුදා විවෘත කෙරෙන බවයි අගරදගුරු කාර්යාලය නිවේදනය කළේ.\nමේ අතර කොවිඩ් මර්දන විශේෂ කමිටුව ද තීරණය කර ඇත්තේ අධ්‍යාපන සහ සෞඛ්‍ය අංශ එක්ව සාකච්ඡා කර සියලු පාසල්වල ප්‍රාථමික අංශ සහ 11, 13 ශ්‍රේණි ආරම්භ කිරීමටයි.\nඋපකාරක පන්ති ඇරඹීමට ඇති හැකියාව පිලිබඳව ද අද පැවති කොවිඩ් මර්දන විශේෂ කමිටු රැස්වීමේදී අවධානය යොමුවූ බවයි ජනාධිපති මාධ්‍ය අංශය ප්‍රකාශ කළේ.\nසුදුසුකම් සපුරන සියලු දරුවන්ට දෙසතියක් ඇතුළත එන්නත් ලබාදී අවසන් කිරීමට ද මෙහිදී තීරණය කෙරුණා.\nමේ අතර ජනතා ඉල්ලීම් සැලකිල්ලට ගෙන දැනට ක්‍රියාත්මක පළාත් සංචරණ සීමා නොවැම්බර් 01 වන දා සිට ඉවත් කිරීම කෙරෙහි ද මෙහිදී අවධානය යොමු කෙරුණා.\nමුව ආවරණ පැළදීම, අත් සේදීම, දුරස්ථභාවය තබා ගැනීම ඇතුළු  සෞඛ්‍ය නිර්දේශ පිළිපැදිමට ජනතාව අඛණ්ඩව දැනුවත් කිරීම සහ ප්‍රතිශක්තීකරණය සඳහා දේශීය ඖෂධ සහ කැඳ වර්ග භාවිතයට ජනතාව පෙළඹවීම කළ යුතු බවයි ජනාධිපතිවරයා කියාසිටියේ.\nපාසල්වල අනෙකුත් ශ්‍රේණි ආරමභ කරනු ලබන දින පිළිබඳ පසුව දැනුම්දෙන අතර කොවිඩ් 19 වසංගත තත්වය තුළ සියලු සිසු දරුවන්ගේ අධ්‍යාපන කටයුතු නැවත ආරම්භ කර බාධාවකින් තොරව පවත්වා ගැනීමට සියලුදෙනාගේ දායකත්වය අපේක්ෂා කරන බවයි අධ්‍යාපන ලේකම්වරයා කියාසිටියේ.\nමේ අතර, රාජ්‍ය දේපල වලට හානි සිදු කිරීම යටතේ වැලිමඩ - මාලිගාතැන්න විද්‍යාලයේ ගේට්ටුවේ ඉබි යතුරු කඩා දමා පාසල විවෘත කිරීමට කටයුතු කළ ගුරුවරයාට එරෙහිව නීතිය ක්‍රියාත්මක විය යුතු බව ලංකා ගුරු සේවා සංගමය පවසනවා.\nඑහි ප්‍රධාන ලේකම් මහින්ද ජයසිංහ මේ බව කියා සිටියේ කොළඹ අද පැවති මාධ්‍ය හමුවකදීයි.\nඅද පැවති මාධ්‍ය හමුවකදී ලංකා ගුරු සංගමයේ ප්‍රධාන ලේකම් ජෝශප් ස්ටාලින් ප්‍රකාශ කළේ 25 වනදා පාසල් ආරම්භ කිරීමෙන් පසු පාසල් පැමිණ උද්ඝෝෂණ ව්‍යාපාරයක නිරත වන බවයි.\nකෙසේ වෙතත්, යළි පාසල් පැමිණීම වෘත්තීය සටන පාවාදීමක් ලෙසයි ඔවුන් ඔන්ලයින් වර්ජනයට එක්ව සිටින අධ්‍යාපන වෘත්තීකයන්ගේ සංගමයේ කැඳවුම්කරු උලපනේ සුමංගල හිමියන් කොළඹ අද පැවති මාධ්‍ය හමුවකදී සඳහන් කළේ.\nමේ අතර, කතෝලික පාසල් වල ප්‍රාථමික අංශය ද ලබන සඳුදා සිට ආරම්භ වනවා.",
       "URL": "https://www.hirunews.lk/285761/කතෝලික-පාසල්-ද-ඇතුලුව-සියලු-පාසල්වල-ප්‍රාථමික-ශ්‍රේණි-ලබන-25-ඇරඹෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1612"
}