{
       "Source": "hirunews",
       "Timestamp": "Sunday, 19 February 2017 - 12:51",
       "Headline": "අවම වැටුප නිසා විදේශ රැකියා අර්බුදයක",
       "News Content": "පසුගිය අයවැය මගින් ප්‍රකාශයට පත් කෙරුණු විදේශ රැකියා සඳහා යන ශ්‍රී ලාංකික ශ්‍රමිකයන්ගේ අවම වැටුප හේතුවෙන් මෙරට ශ්‍රමිකයන්ට විදේශ රැකියා සොයාගැනීම අර්බුදයක් බවට පත්වී ඇති බව වාර්තාවනවා.\nසම්මත වූ අයවැය යෝජනාවලට අදාළව මේ සඳහා වන චක්‍රලේඛයක් ශ්‍රී ලංකා විදේශ සේවා නියුක්ති කාර්යාංශය මගින් මේ මස මුලදී සියලූම බලපත්‍රලාභී විදේශ රැකියා නියෝජිත ආයතන වෙත යවා ඇති බව සඳහන්.\nඑමඟින් විදේශ රැකියා සඳහා යන නුපුහුණු සේවකයෙකුගේ අවම වැටුප ඇමරිකානු ඩොලර් 350 ක් විය යුතු බවත්, පුහුණු ශ්‍රමිකයෙකුගේ අවම වැටුප ඇමරිකානු ඩොලර් 450 ක් විය යුතු බවත් දැක්වෙනවා.\nකෙසේ නමුත් මේ හේතුවෙන් විශේෂයෙන් මැදපෙරදිග රැකියා සඳහා පිටත්ව යන ශ්‍රී ලාංකිකයින්ගේ සංඛ්‍යාව මේ වසර ආරම්භයේදී කැපී පෙනෙන ලෙස පහත වැටී ඇති බව වාර්තාවනවා.\nමේ තත්ත්වය මත විදේශ රැකියා සඳහා ශ්‍රී ලාංකික ශ්‍රමිකයන් යැවීමේදී ගැටළු රැසක් ඇතිවී තිබෙන බව වයඹ විදේශ රැකියා බලපත්‍රලාභීන්ගේ සංගමයේ මාධ්‍ය ප්‍රකාශක එම්.එල්.එම්. රිෆාල් ප්‍රකාශ කළා.\nතෙල් මිල පහත වැටීම හේතුවෙන් ආර්ථික අර්බුදයක් ඇතිවී තිබෙන මැදපෙරදිග රටවලට ශ්‍රමිකයන් යැවීමේදී අවම වැටුප අහිතකර ලෙස බලපාන බව  විදේශ රැකියා නියෝජිත ආයතනවල අදහසයි.\nමේ අනුව විදේශ රැකියාවලට අදාළව අවම වැටුප් ප්‍රකාශයට පත් කිරීමේ තීරණය හේතුවෙන් විදේශ රැකියා ක්‍ෂේත්‍රයේ මතුව ඇති අවදානම්කාරී තත්ත්වය සම්බන්ධයෙන් විෂය භාර ඇමතිනී තලතා අතුකෝරාල අමාත්‍ය මණ්ඩලය දැනුවත් කිරීමටද සූදානමින් සිටින බවයි වාර්තාවන්නේ.\nඉන් අනතුරුව මුදල් අමාත්‍යවරයා සමඟද මේ පිළිබඳව සාකච්ඡා කිරීමට නියමිත බව විදේශ රැකියා අමාත්‍යාංශ ආරංචි මාර්ග සඳහන් කළා.\nපසුගිය 2016 වසර විදේශ ශ්‍රමිකයන්ගෙන් වැඩිම ආදායමක් ඉපයූ වසර ලෙස වාර්තාවී ඇති අතර, එම ආදායම ඇමරිකානු ඩොලර් බිලියන 7.2 ක්. එමෙන්ම මෙරට ප්‍රධාන විදේශ විනිමය ආදායම් මාර්ගය ලෙස සැළකෙන්නේද විදේශ රැකියා ක්‍ෂේත්‍රයයි.",
       "URL": "https://www.hirunews.lk/154880/අවම-වැටුප-නිසා-විදේශ-රැකියා-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=4654"
}