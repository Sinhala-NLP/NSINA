{
       "Source": "hirunews",
       "Timestamp": "Monday, 31 January 2022 - 7:58",
       "Headline": "ගෙවුණු පැය 24 තුළ පුද්ගල මරණ 09ක්",
       "News Content": "ගත වූ පැය 24ක කාලය තුළ දී දිවයිනේ විවිධ ප්‍රදේශවල සිදු වූ මාරක අනතුරුවලින් පුද්ගලයින් 09 දෙනෙකුට ජීවිතය අහිමිව ඇති බව පොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් සඳහන් කරනවා.\nඑම නිවේදනයේ දැක්වෙන්නේ මෙම මරණ සියල්ලටම හේතුව වී ඇත්තේ, අපරික්ෂාකාරී රිය ධාවනය සහ අනවධානයෙන් යුතුව කටයුතු කිරීම බවයි.\nපන්සියගම පොලිස් වසමේ දොඹගමුව ප්‍රදේශයේ දී ඊයේ (30) පෙරවරුවේ පුද්ගලයෙකු විදුලි සැර ජීවිතක්ෂයට පත් වුණා.\nපන්සියගම පොලීසියට ලද තොරතුරකට අනුව සිදු කරන ලද විමර්ශනවල දී අනාවරණ වී ඇත්තේ, වගා ආරක්ෂණය සඳහා සකසා තිබූ අනවසර විදුලි රැහැනක ගැටීමෙන් බවයි.\nමෙලෙස මියගොස් ඇත්තේ, 62 හැවිරිදි දොඹගමුව - මකුළුපොත පදිංචිකරුවෙක්.\nසිද්ධිය සම්බන්ධයෙන් අනවසරයෙන් විදුලි රැහැන් ඇදි පුද්ගලයාව පන්සියගම පොලීසිය විසින් අත්අඩංගුවට ගනු ලැබුවා.\nඑමෙන්ම, ගෙවුණු දිනය තුළ දිවයිනේ විවිධ ප්‍රදේශවලින් මාරක රිය අනතුරු 08ක් වාර්තා වී තිබෙනවා.\nඑම රිය අනතුරුවලින් මියගිය පුද්ගලයින් සංඛ්‍යාව 08ක්.\nඇඹිලිපිටිය - මිද්දෙණිය මාර්ගයේ ද ඊයේ (30) උදෑසන රිය අනතුරක් සිදු වුණා.\nඇඹිලිපිටිය නගරයේ දී ඇඹිලිපිටිය දෙස බලා ධාවනය වූ ත්‍රී රෝද රථයක ගැටී පුද්ගලයෙකු ජීවිතක්ෂයට පත් වුණා.\nඅනතුරින් බරපතළ තුවාල ලැබූ එම පුද්ගලයා ඇඹිලිපිටිය රෝහලට ඇතුළත් කිරීමේදී ජීවිතක්ෂයට පත් වූ අතර, මෙලෙස මියගොස් ඇත්තේ යාචකයෙකු බවයි පොලීසිය සඳහන් කළේ.\nරියදුරුගේ අපරික්ෂාකාරී රිය ධාවනය මෙම අනතුරට හේතුව වී ඇති අතර, සිද්ධිය සම්බන්ධයෙන් ඔහු මේ වනවිට අත් අඩංගුවට ගෙන තිබෙනවා.\nමේ අතර, කාත්තන්කුඩි - අමරසිංහම් අතුරු මාර්ගයේ දී රිය අනතුරක් සිදු වුණේ, ඊයේ (300 උදෑසන කාලයේ දී යි.\nමාර්ගයේ ගමන් කරමින් සිටි පදිකයෙකු ව වාහනයකින් හප්පා මෙම අනතුර සිදු කර ඇති අතර, රියදුරු පලා ගොස් ඇති බවට වාර්තා වනවා.\nබරපතළ තුවාල ලැබූ පදිකයා මඩකලපුව රෝහලට ඇතුළත් කිරීමේ දී ජීවිතක්ෂයට පත්ව ඇති අතර, මෙලෙස ජීවිතක්ෂයට පත් ව ඇත්තේ 75 හැවිරිදි රාජතුරෙයි - ආරියම්පති 03 ප්‍රදේශයේ පදිංචිකරුවෙක්.\nචාවකච්චේරිය පොලිස් වසමේ යාපනය - මහනුවර මාර්ගයේ නාවක්කුලිය ප්‍රදේශයේ දී රිය අනතුරක් සිදු ව කාන්තාවක් ජීවිතක්ෂයට පත් වුණා.\nචාවකච්චේරිය දෙසට ධාවනය වූ ලංගම බස් රථයක් මගීන් බැස්සවීමට නැවැත්වීමේ දී මියගිය කාන්තාව බැසීමට උත්සාහ කළ අවස්ථාවේ දී යි, අදාළ අනතුර සිදු ව ඇත්තේ.\nරියදුරුගේ අපරික්ෂාකාරී රිය ධාවනය සහ නොසැලකිලිමත්කම මෙම අනතුරට හේතු වී ඇති අතර, ඔහුව පොලිසිය විසින් අත් අඩංගුවට ගැනුණා.\nමෙලෙස මියගොස් ඇත්තේ 55 හැවිරිදි නාවක්කුලිය ප්‍රදේශයේ පදිංචිකරුවෙක්.\nඑමෙන්ම කුරුවිට පොලිස් වසමේ කොළඹ - රත්නපුර මාර්ගයේ කුරුවිට නගරයේ දී රත්නපුර දෙසට ධාවනය වූ ලොරි රථයක් පදික මාරුව මතින් මාර්ගය හරහා ගමන් කළ පුද්ගලයෙකුගේ ගැටී අනතුරක් සිදු වුණා.\nමෙලෙස අනතුරට ලක්වූයේ 61 හැවිරිදි කුරුවිට ප්‍රදේශයේ පදිංචිකාරිනියක් වන අතර, ඇය බරපතළ තුවාල ලබා රත්නපුර රෝහලට ඇතුළත් කිරීමේ දී ජීවිතක්ෂයට පත් ව ඇති බවයි පොලීසිය පැවසුවේ.\nසිද්ධිය සම්බන්ධයෙන් රියදුරුව අත් අඩංගුවට ගෙන තිබෙනවා.\nමේ අතර, පල්ලම - විල්පත සේරුකැලේ ප්‍රදේශයේ දී ඊයේ (30) රිය අනතුරක් සිදු ව එක් පුද්ගලයෙකු ජීවිතක්ෂයට පත්ව තවත් අයෙකු බරපතළ තුවාල ලබා හලාවත රෝහලට ඇතුළත් කෙරුණා.\nවිල්පත ප්‍රදේශයේ දී සේරුකැලේ දෙසට ධාවනය වූ යතුරු පැදියක් වේගය පාලනය කරගත නොහැකිව මාර්ගයෙන් ඉවතට පැන පෙරළීමෙන් මෙම අනතුර සිදුව තිබෙනවා.\nඅනතුරින් මියගොස් ඇත්තේ පැදිකරු වන අතර, පසුපැදිකරු මේ වනවිට බරපතළ තුවාල ලබා රෝහල්ගතව ප්‍රතිකාර ලබනවා.\n51 හැවිරිදි ආරච්චිකට්ටුව ප්‍රදේශයේ පදිංචිකරුවෙක් මෙලෙස මියගොස් ඇති අතර, අනතුරට හේතුව වී ඇත්තේ යතුරුපැදිකරුගේ අපරික්ෂාකාරී රිය ධාවනයයි.\nමේ අතර, තවත් යතුරුපැදි අනතුරක් අපරික්ෂාකාරී රිය ධාවනය හේතුවෙන් සිදු වුණේ, ඊයේ (30) රාත්‍රී කාලයේ දී පුත්තලම - අනුරාධපුර මාර්ගයේ 06 කණුව ප්‍රදේශයේ දී යි.\nපුත්තලම දෙසට ධාවනය වූ යතුරුපැදියක සිටි පසුපැදිකරු යතුරුපැදියෙන් වැටී මෙම අනතුරෙන් මියගියා.\nමියගිය පුද්ගලයා 74 හැවිරිදි තබ්බෝව ප්‍රදේශයේ පදිංචිකරුවෙක්.\nඑමෙන්ම, ඊයේ දිනයේ දී (30) දුම්රියෙහි ගැටීමෙන් සිදු වූ අනතුරු දෙකක් වාර්තා වුණේ, හිඟුරක්ගොඩ සහ ජාඇල ප්‍රදේශවලින්.\nහිඟුරක්ගොඩ - හතමූණ ප්‍රදේශයේ දී මඩකලපුව සිට කොළඹ කොටුව දක්වා ධාවනය වූ භාණ්ඩ ප්‍රවාහන දුම්රියක ගැටී පුද්ගලයෙකු මරණයට පත් වුණා.\n40 හැවිරිදි අයෙකු මෙලෙස ජීවිතක්ෂයට පත්ව ඇති අතර, ඔහු එම ප්‍රදේශයේ පදිංචිකරුවෙක් බවයි වාර්තා වන්නේ.\nදුම්රියෙහි ගැටී සිදු වූ අනිත් අනතුර වාර්තා වන්නේ ජා ඇල පොලිස් වසමේ කුඩහකපොළ ප්‍රදේශයේ ඇති දුම් රිය හරස් මාර්ගයේ දී යි.\nදුම්රිය සංඥා ක්‍රියාත්මක වෙමින් තිබියදී එය නොසලකා දුම් රිය මාර්ගයට ත්‍රීරෝද රථය ඇතුල් කිරීමේ දී කොළඹ සිට හලාවත දක්වා ධාවනය වූ දුම් රියෙහි ගැටී මෙම අනතුර සිදු වුණා.\nඅනතුර සිදුවන අවස්ථාවේ දී ත්‍රීරෝද රථයෙහි පුද්ගලයින් දෙදෙනකු සිට ඇති අතර, ඉන් එක් අයෙකු මරණයට පත් වුණා.\nඅනෙක් පුද්ගලයා පලා ගොස් ඇති අතර, මෙලෙස මියගොස් ඇත්තේ, 31 හැවිරිදි දෙකටන ප්‍රදේශයේ පදිංචිකරුවෙක්.\nසිද්ධිය සම්බන්ධයෙන් ජා ඇල පොලීසිය වැඩිදුර විමර්ශන සිදු කරනවා.",
       "URL": "https://www.hirunews.lk/295724/ගෙවුණු-පැය-24-තුළ-පුද්ගල-මරණ-09ක්",
       "Category": "Local News",
       "Parent URL": "https://www.hirunews.lk/local-news.php?pageID=1386"
}