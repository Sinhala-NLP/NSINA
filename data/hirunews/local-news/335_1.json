{
       "Source": "hirunews",
       "Timestamp": "Thursday, 18 May 2023 - 13:27",
       "Headline": "ජෙරොම්ගේ වත්කම් හා දේපල ගැන විමර්ශනයක්",
       "News Content": "ආගමික සංහිඳියාවට බලපෑම් එල්ල වන ආකාරයේ ප්‍රකාශයක් සිදු කිරීම හේතුවෙන් විදෙස් ගමන් තහනමකට ලක්ව සිටින දේවගැති ජෙරම් ප්‍රනාන්දුගේ දේපළ සහ වත්කම් සම්බන්ධයෙන් ද විමර්ශනයක් සිදුකරන බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දුව පවසනවා.\nදේවගැති ජෙරම් ප්‍රනාන්දුට එරෙහිව මුදල් විශුද්ධි කරණය යටතේද පරීක්ෂන ක්‍රියාත්ම විය යුතු බව පිිවතුරු හෙළ උරුමයේ ප්‍රචාරක ලේකම් ඉරංග විද්වත් මෙන්ඩිස්  සඳහන් කළා.\nදේවගැති ජෙරම් ප්‍රනාන්දු විසින් ලබන ඉරිදා දින පැවැත්වීමට කටයුතු කරන රැස්වීමක් වැලැක්වීම සදහා අධිකරණ නියා්ගයක් ලබාගන්නැයි අපරාධ පරීක්ෂණ දෙපාර්තමේන්තුවෙන් ඉල්ලා සිටීම සදහා එහි පැමිණි අවස්ථාවේදීයි ඔහු මේ අදහස් පළ කළේ.\nපිවිතුරු හෙළ උරුමය ප්‍රචාරක ලේකම්වරයා එහිදී වැඩි දුරටත් මෙසේ අදහස් දැක්වීය.\n''කටුණායක ප්‍රදේශයේ පිහිටා තියෙන මිරකල් ඩෝම් කියන සුවිසල් ආයතනය හදන්න රුපියල් බිලියන තුනක් විතර ඔවුන් වියදම් කර ඇති බවට අපට විශ්වාසවන්ත තොරතුරු ලැබී තිබෙනවා. ඒ මුදල් කොහෙන්ද හොයාගත්තේ? ඔහුට හරියට ඉංග්‍රීසි බැරිවුනත් ඔහු යාඥාව ඉංග්‍රීසි භාෂාවෙන් කරණවා. එතකොට අපිට හිතාගන්න පුළුවන් මොහුට මුදල් එන්නේ කොහෙන්ද කියලා. මේ ආකාරයට ඔහු ඉංගීසි බසින් යාඥා කරන්නටම හේතුව මුදල්. ඒ නිසා අපි නැවතත් පොලීසියෙන් ඉල්ලා සිටිනවා මුදල් විශුද්ධිකරණය පිළිබදව සොයා බලන්න කියලා. බොහෝ දෙනෙක් ගේ ඇත්ත කතාන්දර එළියට ඒවී මේ පරීක්ෂණ නිසි පරිදි සිදු වුනොත් ඒ වගේම මේ දේවල් භාවිත කරමින් ජාතිවාදය වපුරමින් ආගම්වාදය වපුරමින් සමහරුන් නැවතත් නැගිටින්න හදනවා කියලා මත පලවෙනවනා. ඒ නැගිටින්න හදන අය ඉදගෙනම ඉන්න. මොකද මේක එක ජාතියකට එක ආගමකට තියෙන ප්‍රශ්ණයක් නෙවෙයි. මේ ප්‍රශ්ණයේ දී අපහාසයට ලක්වෙන්නේ බෞද්ධ ඉස්ලාම් හින්දු කියන මේ සියළුම ජනතාව. ඒ නිසා එක ජාතියක් එක ආගමක් පමණක් මුල් කරගනිමින් ජාතීන් අතර කෝලාහල ඇති කිරීමට කවුරුන් හෝ වෙර දරනවා නම් එය ද ප්‍රතික්ෂේප කරන ලෙස අප ජනතාවට කියා සිටිනවා.''\nපිවිතුරු හෙළ උරුමය විසින් අපරාධ පරීක්ෂණ දෙපාර්තමේන්තුවෙන් කරන ලද ඉල්ලීම පහතින්\n2023.05.15\nඅධ්‍යක්ෂ\nඅපරාධ පරීක්ෂණ දෙපාර්තමේන්තුව\nයෝක්වීදිය\nකොළඹ - 1\nගරු අධ්‍යක්ෂකතුමනි,\nජෙරම් ප්‍රනාන්දු දේවගැතිවරයා විසින් පැවැත්වීමට නියමිත රැස්වීම සදහා වාරණ නියෝගයක් ලබාගැනීම\nතමන් දිවැසිවරයෙකුයැයි ප්‍රකාශකරගන්නා ජෙරම් ප්‍රනාන්දු නැමැති පුද්ගලයෙකු විසින් බුදු රජාණන් වහන්සේට සහ බුදු දහමටත් අනෙකුත් ආගම්වලටත් අපාහාස වන අයුරුන් සිදු කරණ ලද ප්‍රකාශය පිළිබදව අප විසින් සාක්ෂි සහිතව 2023.05.15 වන දින අපරාධ පරීක්ෂණ දෙපාර්තමේන්තුව වෙත පැමිණිලි ගොනු කරණ ලදී.\nමේ වන විට මෙම දේවගැති වරයා දිවයිනේන බැහැරව සිටින බව අණාවරණය වේ. ඔහු සිය ඉන්ස්ට්‍රග්‍රෑම් (instagram) පිටුවේ සටහනක් තබමින් සිය අනුගාමිකයන් ගෙන් ඉල්ලා සිටිනුයේ 2023.05.21 වන දින පවුල් පිටින් ඔහුගේ මුලස්ථානය වෙත පැමිණ දේව මෙහෙයක් ලෙසින් ඔහු විසින් හදුන්වන රැස්වීමකට එක්වන ලෙසයි. (එම සටහන ඇමිණුම් අංක 1 ලෙසින් සටහන් කර මේ සමග ඉදිරිපත් කර ඇත.)\nමොහු ආගම් වලට අපහාස කරනු ලබන වීඩියෝව නැරඹීමේ දී දක්නට ලැබෙනුයේ මෙම දේවගැති වරයා ආගමික වෛරය පතුරවද්දී ඔහුගේ අනුගාමිකයන් අත්පොලසන් දෙමින් ඔල්වරසන් දෙමින් ඊට ආධාර සහ අනුබල ලබාදෙන ආකාරයි. (එම සටහන වීඩියෝව අඩංගු සීඩී පටය ඇමිණුම් අංක 2 ලෙසින් සටහන් කර මේ සමග ඉදිරිපත් කර ඇත.)\nඒ අනුව 2007 අංක 56 දරණ සිවිල් හා දේශපාලන අයිතිවාසිකම් පිළිබදව ජාත්‍යන්තර සම්මුති පනත උල්ලංඝනය කරමින් ජාතීන් හා ආගම් අතර ගැටුම් ඇතිවීමට තුඩු දෙන ආකාරයේ ප්‍රකාශ කරනු ලබන ජෙරම් ප්‍රනාන්දු නැමැති මෙම දේවගැතිවරයා සහ ඔහුගේ මෙම වෛරී හැසිරීම අනුමත කරමින් ඔහුට ආධාර අනුබල ලබා දෙන ඔහුගේ අනුගාමිකයන් එක්ව නැවත වතාවක් මෙවැනි රැස්වීමක් පැවැත්වීම නිසා සාමය ආගමික සංහිදියාව අගයන මෙවැනි ක්‍රියා හෙළා දකින මෙරට ජනතාව අනතර දැඩි නොසන්සුන් කාරී තත්වයක් ඇති විය හැක.\nඑමගින් ඇතිවිය හැකි ගැටුම්කාරී තත්වයන් වලක්වා ගැනීම සදහා 2023.05.21 වන දින පැවැත්වීමට නියමිත මෙම ආගමික අන්තවාදීන්ගේ රැස්වීමට එරෙහිව ගරු අධිකරණයෙන් තහනම් නියෝගයක් ලබාගන්නා මෙන් අප ඔබතුමන්ගෙන් කාරුණිකව ඉල්ලා සිටිමු.\nමෙයට\nදේශප්‍රේමීත්වයෙන්\nඉරංග විද්වත් මෙන්ඩිස්\nප්‍රචාරක ලේකම්\nපිවිතුරු හෙළ උරුමය\nසිංගප්පූරුවට ගොස් සිටින දේවගැති ජෙරම් ප්‍රනාන්දු ලබන ඉරිදා යළි දිවයිනට පැමිණීමට නියමිත අතර, ඔහු මෙරටට පැමිණෙන අවස්ථාවේදීම අත්අඩංගුවට ගෙන නීතිය ක්‍රියාත්මක කළ යුතු බවටයි බොහෝ පාරශ්ව ඉල්ලා සිටින්නේ.\nජෙරම් ප්‍රනාන්දු නමැති දේවගැතිවරයා විසින් කරන ලද ප්‍රකාශයකට අදාළ වීඩියෝවක් සමාජ මාධ්‍ය ඔස්සේ සංසරණය වීමත් සමග එය රට තුළ දැඩි කතාබහට ලක්වුණා.\nඒ අදාළ ප්‍රකාශය මගින් බුදුන් වහන්සේට සහ අනෙකුත් ආගමික විශ්වාසයන්ට නිගරුවන බවට විවිධ පාර්ශ්ව චෝදනා කිරීමත් සමගයි.\nකෙසේවෙතත්, ජෙරම් ප්‍රනාන්දු නමැති දේවගැතිවරයා කතෝලික සභාවට කිසිදු ලෙසකින් සම්බන්ධ පුද්ගලයෙකු නොවන බවත් ඔහුගේ ප්‍රකාශය තරයේ හෙළා දකින බවත් කතෝලික සභාවේ මාධ්‍ය ප්‍රකාශක ගරු සිරිල් ගාමිණී ප්‍රනාන්දු පියතුමා පැවසුවා.\nජෙරම් ප්‍රනාන්දු දේවගැතිවරයා සිදුකර ඇති ප්‍රකාශ පිළිබඳව මේ වනවිට අපරාධ පරීක්ෂණ දෙපාර්තමේන්තුවෙන් පරීක්ෂණයක් ද ක්‍රියාත්මක අතර, ඔහුට විදෙස් ගමන් තහනමක් ද පනවනු ලැබුවේ ඒ අනුවයි.\nදේවගැති ජෙරම් ප්‍රනාන්දුගේ ආගමික ශාස්තෘවරයා සහ ගුරුවරයා ලෙස සැලකෙන සිම්බාබ්වේ ජාතික ඌබට් ඒන්ජල් නමැති මුදල් විශුද්ධිකරණ චෝදනා ලැබ සිටින දේවගැතිවරයෙකු සම්බන්ධයෙන් ද තොරතුරු හෙළි වී ඇත්තේ මේ අතරතුරයි.\nඒ අනුව, දේවගැති ජෙරම් ප්‍රනාන්දු සිය වත්කම් උපයාගත් ආකාරය මෙන්ම ඔහු සතු දේපළ සහ වත්කම් සම්බන්ධයෙන් ද විමර්ශනයක් ක්‍රියාත්මක බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නිහාල් තල්දූව මහතා ප්‍රකාශ කළේ.\nබුද්ධශාසන, ආගමික හා සංස්කෘතික කටයුතු අමාත්‍යාංශ ලේකම්වරයා විසින් ද දේවගැති ජෙරම් ප්‍රනාන්දු සම්බන්ධයෙන් පොලීසියට පැමිණිලිකර තිබෙනවා.",
       "URL": "https://www.hirunews.lk/335542/ජෙරොම්ගේ-වත්කම්-හා-දේපල-ගැන-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=335"
}