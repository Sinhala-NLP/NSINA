{
       "Source": "hirunews",
       "Timestamp": "Saturday, 18 July 2020 - 9:34",
       "Headline": "මැතිවරණ ව්‍යාපාරය සඳහා සිය ඡායාරූපය අවසරයකින් තොරව යොදාගන්නා බව කාදිනල් හිමිපාණන් කියයි",
       "News Content": "තමන්ගේ අවසරයක් හෝ කැමැත්තක් ලබාගැනීමෙන් තොරව ඇතැම් අපේක්ෂකයන් සිය මැතිවරණ ප්‍රචාරක දැන්වීම් සහ පත්‍රිකාවල තමන්ගේ ඡායාරූපය භාවිත කරන බව අගරදගුරු අතිඋතුම් මැල්කම් කාදිනල් රංජිත් හිමිපාණන් පවසනවා.\nනිවේදනයක් නිකුත් කරමින් උන්වහන්සේ සඳහන් කළේ තමන් හමුවීමට පැමිණි අවස්ථාවලදී ලබාගත් ඡායාරූප මෙලෙස ඔවුන් මැතිවරණ කටයුතු සඳහා භාවිත කරන බවයි.\nතමන් හෝ අගරදගුරු පදවිය කිසිදු දේශපාලන පක්ෂයක් හෝ දේශපාලන කණ්ඩායමක් හෝ සමඟ පක්ෂ දේශපාලනයේ නොයෙදෙන බව උන්වහන්සේ අවධාරණය කරනවා.\nඑමෙන්ම, තම හෘද සාක්ෂිය අනුව තමන් කැමති අපේක්ෂකයෙකුට සිය ඡන්දය ප්‍රකාශ කිරීමට සෑම පුරවැසියෙකු සතු ප්‍රජාතාන්ත්‍රික අයිතිය කිසිවෙකුට අහිමි කළ නොහැකි බවයි කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් නිකුත් කළ නිවේදනයේ දැක්වෙන්නේ.",
       "URL": "https://www.hirunews.lk/245791/මැතිවරණ-ව්‍යාපාරය-සඳහා-සිය-ඡායාරූපය-අවසරයකින්-තොරව-යොදාගන්නා-බව-කාදිනල්-හිමිපාණන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=2577"
}