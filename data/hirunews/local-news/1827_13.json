{
       "Source": "hirunews",
       "Timestamp": "Sunday, 11 July 2021 - 13:44",
       "Headline": "ඔන්ලයින් ඉගැන්වීම් කරන ගුරුවරු හෙට සිට වර්ජනයක (වීඩියෝ)",
       "News Content": "හෙට සිට මාර්ග ගත ක්‍රමයට ඉගැන්වීමේ කටයුතු වලින් ගුරුවරුන් ඉවත් වීමට ගත් තීන්දුවේ කිසිදු වෙනසක් නොමැති බව ගුරු වෘත්තීය සමිති පවසනවා.\nඑම වෘත්තීය සමිති සදහන් කළේ විරෝධතාවයේ නිරත වූ සිය වෘත්තීය නියෝජිතයින් අනීතිකව රදවාගෙන සිටීම ඇතුළු කරුණු කිහිපයක් මුල් කර ගනිමින් මෙම වෘත්තීය සමිති ක්‍රියාමාර්ගය ආරම්භ කිරීමට තීරණය කළ බවයි.\nමෙම වෘත්තීය සමිති ක්‍රියාමාර්ගයට ලංකා ගුරු සංගමය, ලංකා ගුරු සේවා සංගමය, සමස්ත ලංකා එක්සත් ගුරු සංගමය, විදුහල්පති සේවා සංගමය ඇතුළු වෘත්තීය සමිති 14ක් එක්ව සිටිනවා.\nකොතලාවල විශ්වවිද්‍යාල පනත් කෙටුම්පතට එරෙහිව විරෝධතාවයේ නිරත වූ ලංකා ගුරු සංගමයේ  ප්‍රධාන ලේකම් ජෝශ්ෆ් ස්ටාලින් ඇතුලු පිරිසක් මේ වන විට මුලතිව් නිරෝධායන මධ්‍යස්ථානයේ නිරෝධායනයට ලක්වෙමින් සිටිනවා.\nකෙසේ වෙතත්, තම වෘත්තීය සමිති නියෝජිතයින් මෙලෙස රදවාගෙන සිටීම ඇතුලු කරුණු කිහිපයක් මුල් කර ගනිමින් හෙට සිට මාර්ග ගත ක්‍රමයට ඉගැන්වීමේ කටයුතු වලින් ගුරුවරුන් ඉවත් වන බවයි ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ ප්‍රකාශ කළේ.\nමේ අතර, නිරෝධායනයට ලක්වන ලංකා ගුරු සංගමයේ ලේකම් ජෝශෆ් ස්ටාලින් ඇතුළු පිරිසට අවශ්‍ය ඇඳුම් හා අත්‍යාවශ්‍ය ද්‍රව්‍ය ලබාදීමට යාපනය මහනගර සභාවේ නගරාධිපති විෂ්වලිංගම් මනිවන්නන් ඇතුළු පිරිසක් කටයුතු කර තිබෙනවා.\nඒ අනුව ඇඳුම් ඇතුළු අත්‍යාවශ්‍ය ද්‍රව්‍ය ඊයේ දිනයේ ඔවුන්ට ලබාදීමටයි කටයුතු කර ඇත්තේ.",
       "URL": "https://www.hirunews.lk/276686/ඔන්ලයින්-ඉගැන්වීම්-කරන-ගුරුවරු-හෙට-සිට-වර්ජනයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1827"
}