{
       "Source": "hirunews",
       "Timestamp": "Thursday, 27 October 2016 - 7:12",
       "Headline": "වැට් සංශෝධන පනත් කෙටුම්පත වැඩි ඡන්දයෙන් සම්මතයි මන්ත්‍රීවරුන් 65 ක් ඡන්ද විමසීමට නැහැ",
       "News Content": "වැට් බදු සංශෝධන පනත් කෙටුම්පත පාර්ලිමේන්තුවේදී ඊයේ පස්වරුවේ වැඩි ඡන්දයෙන් සම්මත වුණා.\nඑය දෙවන වර කියවීමේදී වැඩි ඡන්ද 66 කින් සම්මත වූ අතර, තුන්වන වර කියවීමේදී සම්මත වූයේ වැඩි ඡන්ද 53 කින්. දෙවන වර කියවීමේදී පනත් කෙටුම්පතට පක්ෂව ඡන්ද 112 ක් සහ විපක්ෂව ඡන්ද 46 ක් ලැබී තිබුණා.\nතුන්වන වර කියවීම සඳහා ඡන්ද විමසීමක් අවශ්‍ය බව ජනතා විමුක්ති පෙරමුණේ පාර්ලිමේන්තු මන්ත්‍රී බිමල් රත්නායක ප්‍රකාශ කළ අතර ඒ අනුවයි යළි ඡන්ද විමසීමක් පැවැත්වනු ලැබුවේ.\nඑහිදී පනත් කෙටුම්පතට පක්ෂව ඡන්ද 76 ක් ලැබුණු අතර විපක්ෂව ලැබුණේ ඡන්ද 23 ක් පමණයි.\nඒ අනුව වැඩි ඡන්ද 53 කින් පනත් කෙටුම්පත තුන්වන වර කියවීමේ ජන්ද විමසීමේදී සම්මත වුණා.\nවැට් බදු සංශෝධන පණත් කෙටුම්පත දෙවනවර කියවීමේ ඡන්ද විමසීම සිදුකරන අවස්ථාවේදී පාර්ලිමේන්තු මන්ත්‍රීවරුන් 65 දෙනෙකු සභා ගර්භයේ සිටියේ නැහැ.\nහිටපු ජනාධිපති මහින්ද රාජපක්ෂ මෙන්ම චමල් රාජපක්ෂ, ප්‍රසන්න රණතුංග, සාලින්ද දිසානායක, සී.බී. රත්නායක යන විපක්ෂ මන්ත්‍රීවරුන් මෙන්ම නිමල් සිරිපාල ද සිල්වා, දුමින්ද දිසානායක, ටී.බී. ඒකනායක, ඒ.එච්.එම්. ෆවුසි ඇතුලු නිදහස් පක්ෂයේ සිටින ආණ්ඩුවේ අමාත්‍යවරුන්ද ඡන්ද විමසීමට පැමිණ සිටියේ නැහැ.\nරාජිත සේනාරත්න  අමාත්‍යවරයා මෙන්ම එක්සත් ජාතික පක්ෂ මන්ත්‍රීවරුන් කිහිපදෙනෙකුද පාර්ලිමේන්තු සභා ගර්භය තුළ ඊයේ රැඳී නොසිටි බවයි එහි සිටි අප වාර්තාකරු සඳහන් කළේ.\nඒකාබද්ධ විපක්ෂය මෙන්ම ජනතා විමුක්ති පෙරමුණද පනත් කෙටුම්පතට එරෙහිව ඡන්දය භාවිත කළ අතර, විපක්ෂ නායක ආර්.සම්බන්ධන් ඇතුලු දෙමළ සන්ධානයේ මන්ත්‍රීවරුන්ද පාර්ලිමේන්තුව තුළ සිටියේ නැහැ.",
       "URL": "https://www.hirunews.lk/146158/වැට්-සංශෝධන-පනත්-කෙටුම්පත-වැඩි-ඡන්දයෙන්-සම්මතයි-මන්ත්‍රීවරුන්-65-ක්-ඡන්ද-විමසීමට-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4821"
}