{
       "Source": "hirunews",
       "Timestamp": "Tuesday, 25 January 2022 - 8:49",
       "Headline": "මිලියන 3300 ජාවාරමට තවත් පහක් හවුල් - ඩුබායි සිට මෙහෙයවා ඇති බවටත් හෙළි වේ (වීඩියෝ)",
       "News Content": "දකුණු මුහුදේ දෙවුන්දර සිට නාවික සැතපුම් 737ක් පමණ දුරින් ජාත්‍යන්තර මුහුදු තීරයේ දී රුපියල් මිලියන 3300කට අධික වටිනාකමකින් යුත් හෙරොයින් තොගය අත්අඩංගුවට ගැනීමේ සිද්ධියට අදාළව තවත් සැකකරුවන් 5 දෙනෙකු අත්අඩංගුවට ගෙන තිබෙනවා.\nඒ අනුව සිද්ධියට අදාළව මේ වන විට අත්අඩංගුවට ගෙන ඇති මුළු සැකකරුවන් සංඛ්‍යාව 16ක්.\nපොලිස් මත්ද්‍රව්‍ය නාශක කාර්යාංශය සදහන් කළේ මෙම මත්ද්‍රව්‍ය ජාවාරමේ ගොඩබිම් ජාලයට සම්බන්ධ සැකකරුවන් 5 දෙනෙකු මෙලෙස අත්අඩංගුවට ගෙන ඇති බවයි.\nමෙම මත්ද්‍රව්‍ය ජාවාරමේ ප්‍රධාන ජාවාරම්කරු ඩුබායි රාජ්‍යයේ සිටින බවත් ඔහු එහි සිට මෙම ජාවාරම මෙහෙයවා ඇති බවටයි දැනට සිදුකරන ලද පොලිස් පරීක්ෂණවලින් අනාවරණ වී ඇත්තේ.\nනාවික හමුදාව, රාජ්‍ය බුද්ධි සේවාව සහ පොලිස් මත්ද්‍රව්‍ය නාශක කාර්යාංශය එක්ව සිදුකළ මෙහෙයුමෙන් බහුදින යාත්‍රාවක සිටි 6 දෙනෙකු හෙරොයින් කිලෝග්‍රෑම් 330ක් ද සමඟ අත්අඩංගුවට ගනු ලැබුවා.\nපසුගිය 17 වන දා එම අත්අඩංගුවට ගැනීම සිදුකර ඇති අතර සමුදුර නෞකාව මගින් එම මුහුදු ප්‍රදේශයේ තවදුරටත් සිදු කළ සෝදිසි මෙහෙයුම් මගින් මත්ද්‍රව්‍ය තොගය මුහුදේ දී ලබාගෙන ගොඩබිමට රැගෙන යාමට පැමිණි තවත් බහුදින යාත්‍රාවක් සමග සැකකරුවන් 5 දෙනෙකු පසුගිය 22 වන දා අත්අඩංගුවට ගෙන තිබෙනවා.\nඅත්අඩංගුවට ගත් හෙරොයින් තොගය සැකකරුවන් සහ බහුදින ධීවර යාත්‍රා නාවික හමුදාවේ ආරක්ෂාව යටතේ මේ වන විට කොළඹ වරායට රැගෙන යමින් පවතින අතර ඉදිරි නීතිමය කටයුතු සහ විමර්ශන ශ්‍රී ලංකා නාවික හමුදාව සහ පොලිස් මත්ද්‍රව්‍ය නාශක කාර්යාංශය එක්ව සිදුකරනු ඇති.",
       "URL": "https://www.hirunews.lk/295071/මිලියන-3300-ජාවාරමට-තවත්-පහක්-හවුල්-ඩුබායි-සිට-මෙහෙයවා-ඇති-බවටත්-හෙළි-වේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1401"
}