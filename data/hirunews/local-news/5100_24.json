{
       "Source": "hirunews",
       "Timestamp": "Tuesday, 05 April 2016 - 19:14",
       "Headline": "අගමැතිගෙන් ඇමති ජෝන්ට අවවාද",
       "News Content": "ගලවා ඉවත් කර දැමූ වත්තල - මාබෝල - කළුඇල ශරීර සුවතා මංතීරුව සම්බන්ධයෙන් අග්‍රාමාත්‍ය රනිල් වික්‍රමසිංහ අමාත්‍ය ජෝන් අමරතුංගට අවවාද කළ බව නියෝජ්‍ය අමාත්‍ය රංජන් රාමනායක අද හෙළි කළා.\nඒ, එක්සත් ජාතික පක්ෂ කෘත්‍යාධිකාරී මණ්ඩල රැස්වීමෙන් අනතුරුව මාධ්‍යවේදීයෙකු ඔහුගෙන් මේ පිළිබඳව ප්‍රශ්න කළ අවස්ථාවේදියි.\nහිතුමතේ මංතීරු කැඞීමෙන් වළකින ලෙස මෙහිදී ඔහුට අගමැතිවරයා දැනුම් දී තිබෙනවා.\nකෙසේ වෙතත්, එක්සත් ජාතික පක්ෂ කෘත්‍යාධිකාරී මණ්ඩල රැස්වීමෙන් අනතුරුව මාධ්‍ය වෙත අදහස් දැක්වූ එහි මහ ලේකම් කබීර් හෂීම්ගෙන්ද මාධ්‍යවේදීන් මේ පිළිබඳව විමසා සිටියා.\nඔහු සදහන් කළේ කෘත්‍යාධිකාරී මණ්ඩල රැස්වීමේදී ඒ පිළිබද සාකච්ඡා නොවූ බවයි.\nකෙසේ වෙතත්, වත්තල ප්‍රදේශයේ අද පැවති උත්සවයකින් අනතුරුව මෙම මංතීරුව ගලවා ඉවත් කිරීම සම්බන්ධයෙන් චෝදනා එල්ල වන අමාත්‍ය ජෝන් අමරතුංගගෙන් මාධ්‍යවේදීන් එහි යළි ඉදිකිරීම සම්බන්ධයෙන් විමසා සිටියා.\nඔහු කියා සිටියේ තමන්ට එය අදාළ නොවන බවයි.\nමේ අතර, වත්තල ශරීර සුවතා මංතීරුව ඉවත් කිරීම සම්බන්ධයෙන් අමාත්‍ය ජෝන් අමරතුංග, පොලිස් දෙපාර්තමේන්තුව සහ පහත් බිම් සංවර්ධන මණ්ඩලයට එරෙහිව සදාහරිත පරිසර හා සුබසාධක සංගමය අද මානව හිමිකම් කොමිසමට පැමිණිල්ලක් කළා.\nමෙම සිදුවීම සම්බන්ධයෙන් මෙතෙක් විධිමත් පරීක්ෂණයක් සිදුකර නොමැති බවයි එම සංගමයේ සභාපති බී.අයි.ආබ්ඩීන් පැමිණිල්ල ඉදිරිපත් කිරීමෙන් අනතුරුව මාධ්‍ය වෙත අදහස් දක්වමින් සඳහන් කළේ.\nගලවා ඉවත් කර දැමූ වත්තල - මාබෝල - කළුඇල ශරීර සුවතා මංතීරුව යළි ඉදිකිරීමේ කටයුතු ආරම්භ වුණේ ද අද දිනයේදියි.\nඑහි ඉදිකිරීම් කටයුතු සිදුකරන පානදුර ප්‍රදේශයේ පෞද්ගලික ඉදිකිරීම් සමාගමේ හිමිකරු වන සුමිත් ආරියරත්න කියා සිටියේ නාගරික සංවර්ධන අධිකාරිය මගින් මෙහි ඉදිකිරීම් කටයුතු තමන්ට භාරදුන් බවයි.",
       "URL": "https://www.hirunews.lk/130196/අගමැතිගෙන්-ඇමති-ජෝන්ට-අවවාද",
       "Category": "Local News",
       "Parent URL": "https://www.hirunews.lk/local-news.php?pageID=5100"
}