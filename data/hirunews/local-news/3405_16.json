{
       "Source": "hirunews",
       "Timestamp": "Saturday, 13 April 2019 - 10:20",
       "Headline": "තහනම් සංවිධායකට සහය දැක්වූ, ශ්‍රී ලාංකිකයන් 04ක් බ්‍රිතාන්‍යයේදී අත්අඩංගුවට",
       "News Content": "බ්‍රිතාන්‍යයේ ලූටන් ගුවන් තොටුපළේදී ශ්‍රී ලාංකිකයින් 4 දෙනෙකු බ්‍රිතාන්‍ය ත්‍රස්ත මර්දන පොලීසිය අත්අඩංගුවට ගෙන තිබෙනවා.\nබ්‍රිතාන්‍යයේ ඩේලි මේල් පුවත්පත වාර්තා කර තිබුණේ බදාදා රාත්‍රියේ මොවුන් අත්අඩංගුවට ගෙන ඇති බවයි.\nතහනම් සංවිධානයක සාමාජිකත්වය දැරීමේ චෝදනාව මත මොවුන් අත්අඩංගුවට ගෙන ඇති බව ද එම පුවත්පත වාර්තා කරනවා.\nමේ සම්බන්ධයෙන් සිදුකළ විමසීමකදී විදේශ කටයුතු අමාත්‍යාංශයේ ප්‍රකාශිකාවක කියා සිටියේ මෙලෙස අත්අඩංගුවට පත්වූවන් සම්බන්ධයෙන් තොරතුරු මෙරට පිහිටි බ්‍රිතාන්‍ය මහකොමසාරිස් කාර්යාලයෙන් ඉල්ලා ඇති බවයි.\nමේ අතර, ශ්‍රී ලංකා හමුදා සාමාජිකයින් 15 දෙනෙකු ඝාතනය කළ බවට හිටපු එල්.ටී.ටී.ඊ. සාමාජිකයෙකුට එරෙහිව ජර්මානු බලධාරීන් චෝදනා ගොනු කර ඇති බව ඊයේ වාර්තා වුණා.\nයුද අපරාධ සිදුකිරීම, මනුෂ්‍ය ඝාතන සිදුකිරීම සහ ත්‍රස්තවාදී සංවිධානයක සාමාජිකත්වය දැරීම ඇතුළු තවත් අපරාධ චෝදනා රැසක් සම්බන්ධයෙන් ඔහුට විරුද්ධව චෝදනා එල්ල වන බවයි විදෙස් මාධ්‍ය වාර්තා සඳහන් කළේ.\n37 හැවිරිදි බී. සිවදීපන් නැමැති මෙම හිටපු එල්.ටී.ටී.ඊ. සාමාජිකයා අත්අඩංගුවට ගෙන ඇත්තේ පසුගිය වසරේ අගෝස්තු මාසයේදියි.",
       "URL": "https://www.hirunews.lk/214384/තහනම්-සංවිධායකට-සහය-දැක්වූ-ශ්‍රී-ලාංකිකයන්-04ක්-බ්‍රිතාන්‍යයේදී-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3405"
}