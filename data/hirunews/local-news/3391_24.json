{
       "Source": "hirunews",
       "Timestamp": "Sunday, 21 April 2019 - 19:12",
       "Headline": "ස්ථාන 8ක පිපිරීම් - 228ක් මරුට විදේශිකයන් 27ක් ඒ අතර - තුවාල ලැබූවන් 470 ඉක්මවයි - පිපිරීම්වලට 7 දෙනෙකු අත්අඩංගුවට",
       "News Content": "දිවයිනේ ස්ථාන 08 ක අද සිදුවූ පිපිරිම්වලින් මියගිය සංඛ්‍යාව 228 ක් දක්වා ඉහල ගොස් තිබෙනවා.\nපොලිස් වාර්තා වලට අනුව මෙම සිදුවීම්වලින් තුවාල ලැබූ සංඛ්‍යාව 470 ට අධිකයි.\nආරක්ෂක රාජ්‍ය අමාත්‍ය රුවන් විජේවර්ධන සඳහන් කළේ මිය ගිය පිරිස අතර 27 දෙනෙකු විදේශිකයන් බවයි.\nකොටහේන - කොච්චිකඩේ පල්ලිය, කටාන - කටුවාපිටිය පල්ලිය, මඩකලපුව - සියෝන් දේවස්ථානය, කොළඹ - ෂැන්ග්‍රීලා, ක්‍රිංග්ස්බරි සහ කොල්ලුපිටිය - සිනමන් ග්‍රෑන්ඞ් යන හෝටල්වල පිපිරීම් වාර්තා වුණේ පෙරවරු 8.45ත්, 9.30ත් අතරයි.\nපසුව පස්වරු 1.45ට පමණ දෙහිවල සත්ත්වෝද්‍යානය ඉදිරිපිට පිහිටි උත්සව ශාලාවක තවත් පිපිරීමක් වාර්තා වුණා.\nඑම පිපිරීමෙන් පුද්ගලයින් දෙදෙනෙකු මිය ගිය බවයි පොලීසිය සඳහන් කළේ.\nදෙහිවල පිපිරීමට පෙර ස්ථාන 6ක සිදුවූ පිපිරීම්වලින් මිය ගිය පුද්ගලයින්ගේ මළ සිරුරු 81ක් කොළඹ ජාතික රෝහලේත්, මළ සිරුරු 110ක් මීගමුව රෝහලේත්, මළ සිරුරු 28ක් මඩකලපුව රෝහලේත් තැන්පත් කර ඇති බවයි රෝහල් ප්‍රකාශකයින් සදහන් කළේ.\nමඩකලපුව රෝහලේ ඇති සිරුරු අතර ළමයින් 14 දෙනෙකුගේ ද මළ සිරුරු පවතින බව ද එම ප්‍රකාශකයා කියා සිටියා.\nරාගම රෝහලට රැගෙනවිත් ඇති මළ සිරුරු සංඛ්‍යාව 07ක්.\nදෙහිවල පිපිරීම සිදුවී ටික වේලාවකට පසුව දෙමටගොඩ ප්‍රදේශයේ නිවසක පිපිරීම් දෙකක් සිදුවුණා.\nඑම පිපිරීම්වලින් පොලිස් නිලධාරීන් 3 දෙනෙකු ජීවිතක්ෂයට පත්වූ බවයි පොලිස් මාධ්‍ය ප්‍රකාශක, පොලිස් අධිකාරී රුවන් ගුණසේකර සඳහන් කළේ.\nකොළඹ අපරාධ කොට්ඨාශයට අනුයුක්තව සේවය කරන උප පොලිස් පරීක්ෂකවරයෙකු සහ පොලිස් කොස්තාපල්වරුන් දෙදෙනෙකුයි මෙලෙස ජීවිතක්ෂයට පත්වුණේ.\nපසුව දෙමටගොඩ ප්‍රදේශයේ විශේෂ සෝදිසි මෙහෙයුමක් ද ක්‍රියාත්මක කෙරුණා.\nමේ අතර පවතින තත්ත්වය හේතුවෙන් වහාම ක්‍රියාත්මක වන පරිදි පොලිස් ඇදිරි නිතිය පනවා තිබෙනවා.\nපොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කලේ පවතින තත්ත්වය සාමාන්‍ය තත්ත්වයකට පත්වන තෙක් මෙම පොලිස් ඇඳිරි නීතිය ක්‍රියාත්මක වන බවයි.\nකෙසේ වෙතත්, මෙම පිපිරීම් සිද්ධි සම්බන්ධයෙන් මේ වන විට 7 දෙනෙකු අත්අඩංගුවට ගෙන ඇති බවයි ආරක්ෂක රාජ්‍ය අමාත්‍ය රුවන් විජේවර්ධන සඳහන් කළේ.",
       "URL": "https://www.hirunews.lk/214906/ස්ථාන-8ක-පිපිරීම්-228ක්-මරුට-විදේශිකයන්-27ක්-ඒ-අතර-තුවාල-ලැබූවන්-470-ඉක්මවයි-පිපිරීම්වලට-7-දෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3391"
}