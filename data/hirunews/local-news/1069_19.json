{
       "Source": "hirunews",
       "Timestamp": "Saturday, 25 June 2022 - 13:05",
       "Headline": "කන් හැන්දෙන් හාරන වඩිඟ වැව - අමන තීන්දුවෙන් ජලයත් නවතියි (වීඩියෝ)",
       "News Content": "මාස තුනහමාරකින් සංවර්ධනය කිරීමට සැලසුම් කළත් වසරකට ආසන්න කාලයක් තිස්සේ එම කටයුතු අවසන් නොවුණු මැඳිරිගිරිය වඩිගවැව\nපිළිබඳවයි අද (25) රතු මිනිත්තුවේ අවධානය.\nමේ මැඳිරිගිරිය ප්‍රදේශයේ පිහිටි වඩිඟ වැවයි.\nපසුගිය වසරේ සැප්තැම්බර් මාසයේදී මෙම වැව සංවර්ධනය කිරීම ඇරඹුණේ වාරි සෞභාග්‍යා වැඩසටහන යටතේයි.\nඒ මාස තුනහමාරක ව්‍යාපෘති කාලයක් යටතේ වැඩ අවසන් කිරීමටයි.\nශ්‍රී ලංකා මහවැලි සංවර්ධන අධිකාරිය යටතේ ඒ සඳහා රුපියල් ලක්ෂ 58ක මුදලක් වෙන්කර තිබුණා.\nකෙසේ වෙතත් එම සංවර්ධන කටයුත්ත අද වන විට නාම පුවරුවකට පමණක් සීමා වී තිබෙනවා.\nඒ පොහොර අර්බුදය හමුවේ පීඩාවට පත්ව සිටි ගොවීන් කබලෙන් ලිපට ඇද දමමින්.\nමෙම වැව ආශ්‍රිතව පවුල් 500ක් පමණ ජීවත් වන අතර ඔවුන් සියළුදෙනා සිය පානීය ජල අවශ්‍යතාව සපුරා ගත්තේ මෙම වැවෙන් සහ ඉන් පෝෂණය වන ළිංවලින්.\nකෙසේවෙතත් ප්‍රතිසංස්කරණ කටයුතුත් සමඟ වඩිග වැව සිඳී යාමෙන් ගම්මානයේ ළිං සිඳීයාම නිසා ජලය ලබා ගැනීම සම්පූර්ණයෙන්ම අවහිර වී ඇති අතර ගම්වැසියන් උග්‍ර ජල හිඟයකට ද මුහුණ දී සිටිනවා.\nඒ හේතුවෙන් ඔවුන්ට සිදු වී ඇත්තේ පානීය ජලය ලබා ගැනීම සඳහා කිලෝමීටර් 3කට ආසන්න දුරක් යාමටයි.\nගම්වාසීන් අදාළ බලධාරීන්ගෙන් ඉල්ලා සිටින්නේ අතරමඟ නතර වී ඇති වැවෙහි ප්‍රතිසංස්කරණ කටයුතු කඩිනමින් අවසන් කර සිය ජල අවශ්‍යතාවය සපුරාලීමට සුදුසු ක්‍රියාමාර්ග ගන්නා ලෙසයි.",
       "URL": "https://www.hirunews.lk/308137/කන්-හැන්දෙන්-හාරන-වඩිඟ-වැව-අමන-තීන්දුවෙන්-ජලයත්-නවතියි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1069"
}