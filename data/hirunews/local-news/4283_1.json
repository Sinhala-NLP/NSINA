{
       "Source": "hirunews",
       "Timestamp": "Sunday, 08 October 2017 - 13:24",
       "Headline": "හම්බන්තොට සිද්ධිය ගැන අංශ 3 ක් ඔස්සේ පරීක්ෂණ",
       "News Content": "ඒකාබද්ධ විපක්ෂය පෙරේදා දිනයේ හම්බන්තොට සංවිධාන කර තිබූ විරෝධතාවයේදී ඇතිවූ සිද්ධීන් සහ පොලීසිය පහරදුන් බවට එල්ලවන චෝදනා සම්බන්ධයෙන් පරීක්ෂණ 3 ක් ආරම්භ කර ඇති බව පොලිස් මුලස්ථානය සඳහන් කළා.\nඑදින අදාළ ස්ථානයේ සිටි පොලිස් නිලධාරීන්ගේ ප්‍රකාශ ලබාගනිමින් එක් පරීක්ෂණයක් ක්‍රියාත්මක වන අතර තවත් පරීක්ෂණයක් ක්‍රියාත්මක වන්නේ වීඩියෝ දර්ශන උපයෝගී කරගනිමින්.\nඑමෙන්ම උසස් පොලිස් නිලධාරියෙකු විසින් විරෝධතාව අතරතුර තරුණයෙකුට පහරදුන් බව කියන සිද්ධිය සම්බන්ධයෙන් නියෝජ්‍ය පොලිස්පතිවරයෙකු යටතේ පරීක්ෂණ ක්‍රියාත්මක වන බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර කියා සිටියා.\nමේ අතර අදාළ සිද්ධිය පිළිබඳ පොලිස්පතිවරයාගෙන් වාර්තාවක් කැඳවා ඇති බවයි පොලිස් කොමිසම ඊයේ ප්‍රකාශ කළේ.\nමත්තල ජාත්‍යන්තර ගුවන් තොටුපල දීර්ඝකාලීන බදු පදනම යටතේ ඉන්දියාවට ලබාදීමට එරෙහිව ඒකාබද්ධ විපක්ෂය පෙරේදා දිනයේ හම්බන්තොටදී විරෝධතාවක් සංවිධාන කර තිබුණා.\nඑය විසුරුවා හැරීම සඳහා පොලීසිය ජල හා කඳුලූ ගෑස් ප්‍රහාර එල්ල කරනු ලැබුවා.\nඑහිදී පුද්ගලයන් 28 දෙනෙකු අත්අඩංගුවට ගනු ලැබූ අතර, කාන්තාවන් 7 දෙනෙකුද ඊට ඇතුළත්. ඔවුන් අධිකරණයට ඉදිරිපත් කිරීමෙන් පසු ලබන 16 වනදා දක්වා රක්ෂිත බන්ධනාගාර ගතකර තිබෙනවා.",
       "URL": "https://www.hirunews.lk/172909/හම්බන්තොට-සිද්ධිය-ගැන-අංශ-3-ක්-ඔස්සේ-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=4283"
}