{
       "Source": "hirunews",
       "Timestamp": "Monday, 20 June 2022 - 17:35",
       "Headline": "අගමැති සහ ඕස්ට්‍රේලියා ස්වදේශ කටයුතු අමාත්‍යවරිය අතර හමුවක්",
       "News Content": "අග්‍රාමාත්‍ය රනිල් වික්‍රමසිංහ සහ මෙරට නිල සංචාරයක නිරත වන ඕස්ට්‍රේලියාවේ ස්වදේශ කටයුතු අමාත්‍ය ක්ලෙයාර් ඔනීල් අතර හමුවක් අද (20) පැවැත්වුණා.\nඒ අග්‍රාමාත්‍ය කාර්යාලයේදීයි.\nආර්ථිකය ස්ථාවර කිරීමට ශ්‍රී ලංකා රජය දරන උත්සාහයට ඔස්ට්‍රේලියාව අඛණ්ඩව සහාය ලබා දෙන බව ඔස්ට්‍රේලියානු අමාත්‍යවරිය මෙහිදී ප්‍රකාශ කර තිබෙනවා.\nවිදේශයන්හි ආයෝජන සඳහා විවෘත වන අපනයන කේන්ද්‍රීය ආර්ථිකයක් සංවර්ධනය කිරීම කෙරෙහි ශ්‍රී ලංකාව අවධානය යොමු කර ඇති බවයි අග්‍රාමාත්‍ය රනිල් වික්‍රමසිංහ පැහැදිලි කළේ.\nඔස්ට්‍රේලියානු සංචාරක ව්‍යාපාරය අඛණ්ඩව ශ්‍රී ලංකාවට ගෙනයාමට හා ශ්‍රී ලංකාව තුළ ඔස්ට්‍රේලියානු ආයෝජන ප්‍රවර්ධනය කිරීමට උනන්දු වන බව ඔස්ට්‍රේලියානු ස්වදේශ කටයුතු අමාත්‍යවරිය ප්‍රකාශ කර තිබෙනවා.\nතම රජය ක්‍රියාත්මක කිරීම ට නියමිත නැව් මාර්ග සංවර්ධනය කිරීම පිළිබඳ පැහැදිළි කළ අමාත්‍යවරිය, සමුද්‍ර ආරක්ෂාව සහ මිනිස් ජාවාරම් සම්බන්ධයෙන් තම පරිපාලනයේ ප්‍රතිපත්තිය පැහැදිළි කරනු ලැබුවා.\nමිනිස් ජාවාරම් නතර කිරීමට ශ්‍රී ලංකා රජය සහ එහි ආරක්ෂක අංශ කැපවී සිටින බව අග්‍රාමාත්‍ය රනිල් වික්‍රමසිංහ මහතා ප්‍රකාශ කළා.\nරේගු දෙපාර්තමේන්තුව ප්‍රතිව්‍යුහගත කිරීම සහ තවදුරටත් සංවර්ධනය කිරීම සඳහා ශ්‍රී ලංකාවට සහාය වීමට සුදානම් බවයි ස්වදේශ කටයුතු අමාත්‍යවරිය ප්‍රකාශ කළේ.\nශ්‍රී ලංකාවට ඩොලර් මිලියන 50ක සංවර්ධන ආධාර පැකේජයක් ලබා දීම සම්බන්ධයෙන් අග්‍රාමාත්‍යවරයා ඕස්ට්‍රේලියානු රජයට සිය ස්තූතිය පුද කළා.",
       "URL": "https://www.hirunews.lk/307697/අගමැති-සහ-ඕස්ට්‍රේලියා-ස්වදේශ-කටයුතු-අමාත්‍යවරිය-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1080"
}