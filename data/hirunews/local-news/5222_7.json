{
       "Source": "hirunews",
       "Timestamp": "Tuesday, 05 January 2016 - 9:50",
       "Headline": "බිරිද ගෙදර නාවට පුංචි පුතුගේ බෙල්ල කපා තමන්ගෙත් ගෙල කපාගත් තාත්තෙක් (ඡායාරූප)",
       "News Content": "තම තුන් හැවිරිදි දරුවාගේ ගෙල තියුණු ආයුධයකින් කපා තමන්ගේ ගෙලද කපාගෙන සියදිවි හානිකර ගැනීමට උත්සාහ කල පුද්ගලයකු මහනුවර මහ රෝහලට ඇතුලත් කර තිබෙනවා.\nකුඩා දරුවා ද අසාධ්‍ය තත්වයෙන් මහනුවර රෝහලේ දැඩි සත්කාර ඒකකයේ ප්‍රතිකාර ලබන බවයි අප වාර්තාකරු සඳහන් කලේ.\n35 හැවිරිදි සැකකරු වෘත්තියෙන් පින්තාරු ශිල්පියෙක් වන අතර බිරිඳ සමග ඇතිවු අමනාපයක් හේතුවෙන් මෙම අපරාධය සිදුකර ඇතැයි අනාවරණ වී තිබෙනවා.\nඔහු කිරිබත්ගොඩ ප්‍රදේශයේ පදිංචිකරුවකු වන අතර පවුල් ආරවුලක් හේතුවෙන් බිරිඳ දරුවන් දෙදෙනා ද සමග ඇයගේ දෙමව්පියන්ගේ නිවසට පැමිණ තිබෙනවා.\nඊයේ පස්වරු 3 ට පමණ එම නිවසට පැමිණි සැකකරු බිරිඳට යළි නිවසට පැමිණෙන ලෙසට කල ඉල්ලීම ඇය ප්‍රතික්ෂේප කිරීම හේතුවෙන් තුන් හැවිරිදි දරුවාගේ ගෙල කපා ඔහු ද ගෙල කපාගෙන ඇති බවයි වාර්තා වන්නේ.\nඑය වැලැක්වීමට ගිය බිරිඳට ද සුලු තුවාල සිදුව තිබෙනවා.\nමහනුවර පොලිසියයි මේ සම්බන්ධයෙන් විමර්ශණ මෙහෙයවන්නේ.\nඡායාරූප - මහනුවර කමල් සුරවීර",
       "URL": "https://www.hirunews.lk/123407/බිරිද-ගෙදර-නාවට-පුංචි-පුතුගේ-බෙල්ල-කපා-තමන්ගෙත්-ගෙල-කපාගත්-තාත්තෙක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5222"
}