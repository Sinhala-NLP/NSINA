{
       "Source": "hirunews",
       "Timestamp": "Thursday, 22 June 2017 - 22:16",
       "Headline": "භික්ෂු බල මණ්ඩලයේ කැඳවුම්කරු ටැම්පිටියේ සුගතානන්ද හිමි අත්අඩංගුවට",
       "News Content": "විශ්වවිද්‍යාල සිසුන් ඊයේ සෞඛ්‍ය අමාත්‍යාංශයට බලහත්කාරයෙන් ඇතුළුවීමත් සමග පොලිසිය කළ පහරදීමෙන් තුවාල ලබා ජාතික රෝහලේ ප්‍රතිකාර ලබමින් සිටින අන්තර් විශ්වවිද්‍යාලයීය භික්ෂු බල මණ්ඩලයේ කැඳවුම්කරු පූජ්‍ය ටැම්පිටියේ සුගතානන්ද හිමියන් අද පොලීසිය විසින් අත්අඩංගුවට ගත්තා.\nමේවන විටත් උන්වහන්සේ පොලිස් ආරක්ෂාව යටතේ ජාතික රෝහලේ ප්‍රතිකාර ලබමින් පසුවනවා.\nමාලඹේ පෞද්ගලික වෛද්‍ය විද්‍යාලය අහෝසි කිරීම සම්බන්ධයෙන් සෞඛ්‍ය අමාත්‍යවරයා සමග සාකච්ඡා කිරීමේ අරමුණින් අන්තර් විශ්වවිද්‍යාලයීය ශිෂ්‍ය බල මණ්ඩලය ඇතුළු ශිෂ්‍ය සංගම් කිහිපයක් සෞඛ්‍ය අමාත්‍යාංශයට පැමිණියේ ඊයේ පස්වරුවේයි.\nඑහිදී පොලිසියේ බාධා කිරීම් මධ්‍යයේ බලහත්කාරයෙන් අමාත්‍යාංශය තුළට ඇතුළු වූ සිසුන් ඉවත් කිරීමට පොලිසිය සහ පොලිස් විශේෂ කාර්ය බලකාය බැටන් පොලු ප්‍රහාරයක් එල්ල කළා.\nඉන් තුවාල ලැබූ ආරක්ෂක අංශ නිලධාරීන් සහ ශිෂ්‍යයින් 96 දෙනෙකු ජාතික රෝහලට ඇතුළත් කෙරුණා.\nතුවාල ලැබූ විශේෂ කාර්ය බලකා සාමාජිකයින් හා පොලිස් නිලධාරීන් 5 දෙනෙකු ඊයේ පොලිස් රෝහලට මාරු කර යැවුණා.\nසෞඛ්‍ය අමාත්‍යාංශය තුළ ඇති වූ නොසන්සුන්කාරී තත්ත්වය හේතුවෙන් එහි දේපළ රැසකටත් අමාත්‍යාංශ පරිශ්‍රයේ නවතා තිබූ රථ වාහන කිහිපයකටත් හානි සිදුව තිබුණා.\nඒ සම්බන්ධයෙන් විමර්ශන සිදුකර පොදු දේපළවලට හානි සිදුවන අකාරයෙන් හැසිරුණු ශිෂ්‍යයින්ට එරෙහිව නීතිය ක්‍රියාත්මක කරන බව පොලිසිය පවසනවා.",
       "URL": "https://www.hirunews.lk/164207/භික්ෂු-බල-මණ්ඩලයේ-කැඳවුම්කරු-ටැම්පිටියේ-සුගතානන්ද-හිමි-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4456"
}