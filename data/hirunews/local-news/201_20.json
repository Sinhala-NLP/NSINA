{
       "Source": "hirunews",
       "Timestamp": "Saturday, 08 July 2023 - 21:18",
       "Headline": "අලුත්ම මුදල් ඒකකයක් හදුන්වාදෙයි",
       "News Content": "මෙවර BRICS සමුළුවේ ප්‍රමුඛතාව නව මුදල් ඒකකයක් හඳුන්වාදීම කෙරෙහි යොමුවී තිබෙනවා.\nමෙම සමුළුව එළඹෙන අගෝස්තු මාසයේ දී පැවැත්වීමට නියමිතයි.\nවිදෙස් මාධ්‍ය වාර්තා කරන්නේ, එම මුදල් ඒකකයට ණය මත පදනම් වූ ඩොලරයට අතිශයින් වෙනස් රන් මත පදනම් වූ නව මුදල් ඒකකයක් වන බවයි.\nBRICS සන්ධානය ආරම්භ කළේ බ්‍රසීලය, රුසියාව, ඉන්දියාව සහ චීනය එක්වී 2009 වසරේ ජුනි මාසයේ දීය.\nඒ, 2050 වන විට ගෝලීය ආර්ථිකයේ ආධිපත්‍ය දරණ වේගයෙන් වර්ධනය වන ආර්ථිකයක් ගොඩ නැගීමේ අරමුණින්ය.\nදකුණු අප්‍රිකාව ද 2010 වසරේ දී BRICS සමග එක්වූ අතර මේ වනවිට එය ලොව ප්‍රමුඛතම නැගී එන වෙළෙඳපොළ ආර්ථිකයන්හි බලගතු සන්ධානයක් ලෙස සැලකේ.\nවිදෙස් මාධ්‍ය වාර්තා කරන්නේ, මේ වනවිට BRICS සන්ධානය රන් මත පදනම් වූ නව මුදල් ඒකකයක් හඳුන්වාදීමට සුදානමින් පසුවන බවයි.\nඑය ණය මත පදනම් වූ ඩොලරයට අතිශයින් වෙනස් ඉහළ වටිනාකමකින් යුතු මුදල් ඒකකයක් වනු ඇත.\nමෙලෙස නව මුදල් ඒකකයක් හඳුන්වාදීමට සැලසුම් කර ඇත්තේ ලෝකයේ තවත් රටවල් රැසක් BRICS සන්ධානය සමග එක්වීමට සූදානමින් සිටින පසුබිමකය.\nඑනම්, ආර්ජන්ටිනාව, ඇල්ජීරියාව, බහරේන්, බංග්ලාදේශය, ඊජිප්තුව, ඉතියෝපියාව, ඉන්දුනිසියාව, ඉරානය, සෞදි අරාබිය සහ එක්සත් අරාබි එමීර් රාජ්‍යය BRICS සන්ධානයට එක්වීමට නිල වශයෙන් අයඳුම් කර තිබෙනවා.\nඑමෙන්ම ප්‍රංශය, කියුබාව, පාකිස්තානය, තායිලන්තය ඇතුළු තවත් රටවල් 41ක් BRICS සන්ධානය සමඟ එක්වීමට කැමැත්ත පළ කර ඇති බව වාර්තා වනවා.\nඔවුන් එම නව මුදල් ඒකකය භාවිත කිරීමටත් එකඟතාව පළකර තිබීම විශේෂත්වයක්.",
       "URL": "https://www.hirunews.lk/340526/අලුත්ම-මුදල්-ඒකකයක්-හදුන්වාදෙයි",
       "Category": "Local News",
       "Parent URL": "https://www.hirunews.lk/local-news.php?pageID=201"
}