{
       "Source": "hirunews",
       "Timestamp": "Saturday, 05 March 2022 - 10:29",
       "Headline": "බෙලරූස් රාජ්‍යයේ සිටින ශ්‍රී ලාංකික සිසුන් සඳහා දැනුම්දීමක් (වීඩියෝ)",
       "News Content": "යුක්රේන අර්බුදය හේතුවෙන් අවදානමට ලක්ව සිටින බෙලරූස් රාජ්‍යයේ අධ්‍යාපනය ලබන ශ්‍රී ලාංකික සිසු සිසුවියන්ට තාවකාලිකව ශ්‍රී ලංකාවට පැමිණීම සඳහා පහසුකම් සැලසීමේ කටයුතු ක්‍රියාත්මක කෙරෙමින් පවතින බව විදේශ අමාත්‍යාංශය පවසනවා.\nඒ සඳහා බෙලරූස්හි කටයුතු අධීක්ෂණය කරන මොස්කව් නුවර ශ්‍රී ලංකා තානාපති කාර්යාලය සමග සම්බන්ධීකරණයෙන් කටයුතු කරන බවයි එමගින් නිකුත් කළ නිවේදනයක දැක්වෙන්නේ. එහිදී යුක්රේනයේ උද්ගතව ඇති වාතාවරණයේ වත්මන් ප්‍රගතිය අඛන්ඩව නිරීක්ෂණය කෙරෙනවා.\nශ්‍රී ලාංකික සිසු සිසුවියන් 1561 දෙනෙකු බෙලරූස් රාජ්‍යයේ අධ්‍යාපනය ලබන අතර, ඔවුන්ගේ විශ්වවිද්‍යාල සමග ශ්‍රී ලංකා තානාපති කාර්යාලය සබඳතා පවත්වනු ලබනවා.\nඅදාළ විශ්වවිද්‍යාලවල පරිපාලන අංශ, ශිෂ්‍ය සංගම් නියෝජිතයන් සහ දෙමාපියන් සමඟ පැවැත්වූ සාකච්ඡාවලදී මෙලෙස තාවකාලිකව මෙරටට පැමිණීමට අදහස් කරන සිසුවියන්ට ඒ සඳහා අවස්ථාව ලබාදීමට එකඟත්වයක් පළ වූ බවයි විදේශ අමාත්‍යාංශය සඳහන් කළේ.\nඒ අනුව, එලෙස දිවයිනට පැමිණීමට අදහස් කරන බෙලරූස් රාජ්‍යයේ සිටින ශ්‍රී ලාංකික සිසු සිසුවියන් මොස්කව් හරහා ගමන් කළ යුතුයි.\nවැඩිදුර තොරතුරු සඳහා 0079 801 445 726 දුරකථන අංකය ඔස්සේ හෝ විද්‍යුත් තැපෑල ඔස්සේ මොස්කව්හි ශ්‍රී ලංකා තානාපති කාර්යාලය හා සම්බන්ධ වන ලෙස විදේශ අමාත්‍යාංශය වැඩිදුරටත් උපදෙස් දෙනවා.",
       "URL": "https://www.hirunews.lk/298705/බෙලරූස්-රාජ්‍යයේ-සිටින-ශ්‍රී-ලාංකික-සිසුන්-සඳහා-දැනුම්දීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1317"
}