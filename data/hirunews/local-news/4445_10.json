{
       "Source": "hirunews",
       "Timestamp": "Friday, 30 June 2017 - 11:31",
       "Headline": "සරුංගලේ නුල දිගේ පැමිණි පුංචි පුතුගේ මාරයා (ඡායාරූප)",
       "News Content": "ගලේවෙල බඹරගස්වැව ප්‍රදේශයේදී සරුංගල් යවමින් සිටි කුඩා දරුවෙකු වගා ළිඳකට වැටීමෙන් ජීවිතක්ෂයට පත්වී තිබෙනවා.\nමෙලෙස මියගොස් ඇත්තේ කොස්ගස්හින්න පාසලේ 3 වන වසරේ ඉගෙනුම ලබමින් සිටි 8 හැවිරිදි දරුවෙක්.\nඔහු ඊයේ සවස පාසලේ පැවති උපකාරක පංතියකට සහභාගී වීමෙන් පසු මිතුරන් කිහිප දෙනෙකු සමග දෙමව්පියන්ට නොදන්වා සරුංගල් යැවීමට ගොස් ඇතැයි සඳහන්.\nඅනතුරුව සරුංගලයේ නුල හකුලමින් පසුපසට පැමිණෙද්දී වගා ළිඳට වැටුනු බවයි අනෙක් ළමුන් ප්‍රකාශකර ඇත්තේ.\nඅසල්වාසීන් පිරිසක් ළිඳට වැටුනු දරුවා රෝහලට රැගෙන ගිය ද දිවි බේරා ගැනීමට හැකියාවක් ලැබී නැහැ.\nමෙම ළමුන්ට සවස උපකාරක පංති පැවැත්වු ගුරුවරිය සඳහන් කළේ සරුංගල් යැවීමට නොයන ලෙසට උපදෙස් දී ළමුන් නිවෙස් වෙත පිටත් කර යැවු බවයි.\nපසුගිය දිනක සරුංගලයක නුලක් බෙල්ලේ එතීමෙන් දරුවෙකුට තුවාල වු සිද්ධියක් පිළිබඳ මියගිය දරුවා ගුරුවරිය සමග ප්‍රකාශ කිරීම හේතුවෙන් එලෙස උපදෙස් දුන් බව ද අදාළ ගුරුවරිය සඳහන් කර තිබෙනවා.\nඡායාරූප - දඹුල්ල කාංචන කුමාර",
       "URL": "https://www.hirunews.lk/164759/සරුංගලේ-නුල-දිගේ-පැමිණි-පුංචි-පුතුගේ-මාරයා-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4445"
}