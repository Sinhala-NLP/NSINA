{
       "Source": "hirunews",
       "Timestamp": "Sunday, 31 October 2021 - 7:02",
       "Headline": "එක්සත් ජාතීන්ගේ දේශගුණික විපර්යාස පිළිබඳ සමුළුව අද ඇරඹෙයි",
       "News Content": "දේශගුණික විපර්යාස සහ ඊට මුහුණ දෙමින් කටයුතු කිරීමට රටවල් සැලසුම් කරන ආකාරය පිළිබඳ සාකච්ඡා කෙරෙන එක්සත් ජාතීන්ගේ දේශගුණික විපර්යාස පිළිබඳ සමුළුව අද (31) සිට නොවැම්බර් 12 දක්වා ග්ලාස්ගොව් නුවරදී පැවැත්වෙනවා.\nනොවැම්බර් 01 සහ 02 යන දෙදින එහි ලෝක නායකයන්ගේ සමුළුව සඳහායි වෙන්කර ඇත්තේ.\n“දේශගුණික විපර්යාසයන්ට එරෙහි සටනේ තීරණාත්මක අවස්ථාව” ලෙස පැවැත්වෙන මෙම සමුළුවට ලොව පුරා රටවල් 197ක රාජ්‍ය නායකයන්, රාජ්‍ය නියෝජිතයන්, විද්වතුන්, ව්‍යාපාරිකයන් ඇතුළු ක්ෂේත්‍ර රැසක් නියෝජනය කරන විසිපන්දහසක පමණ පිරිසක් සහභාගී වනවා.\nකෙසේ වෙතත් චීනය, ජපානය, මෙක්සිකෝව, රුසියාව සහ බොරතෙල් නිෂ්පාදනයේ ප්‍රමුඛයා වන සවුදි අරාබිය නියෝජනය කරමින් මෙවර සමුළුවට රාජ්‍ය නායකයින් හෝ නියෝජිතයින් සහභාගී නොවීම කැපී පෙනෙනවා.\nඑක්සත් රාජධානියේ මෙතෙක් පැවති විශාලතම සමුළුව මෙය බවයි වාර්තා වන්නේ.\nසමුළුවට සහභාගීවීම සඳහා එක්සත් රාජධානිය බලා පිටත්ව ගිය ජනාධිපති ගෝඨාභය රාජපක්ෂ ඊයේ ස්කොට්ලන්තයේ ග්ලාස්ගොව් වෙත ළඟා වුණා.\nඑරට වේලාවෙන් ඊයේ (30) දහවල් 12.40ට ග්ලාස්ගොව් අන්තර් ජාතික ගුවන් තොටුපොළට ළඟාවූ ජනාධිපතිවරයා ඇතුළු දූත පිරිස බ්‍රිතාන්‍යයේ ශ්‍රී ලංකා මහකොමසාරිස් සරෝජා සිරිසේන විසින් පිළිගත් බවයි ජනාධිපති මාධ්‍ය අංශය කියාසිටියේ.\nවිදේශ අමාත්‍ය මහාචාර්ය ජී.එල්. පීරිස්, පරිසර අමාත්‍ය මහින්ද අමරවීර, සූර්යබල, සුළං හා විදුලි ජනන ව්‍යාපෘති සංවර්ධන රාජ්‍ය අමාත්‍ය දුමින්ද දිසානායක, ජනාධිපති ප්‍රධාන උපදේශක ලලිත් වීරතුංග, විදේශ ලේකම් අද්මිරාල් මහාචාර්ය ජයනාත් කොළඹගේ ජනාධිපතිවරයා සමග සංචාරයට එක්ව සිටිනවා.\nමිනිස් ක්‍රියාකාරකම් නිසා ඉහළ යන ගෝලීය උෂ්ණත්වය හේතුවෙන් ස්වභාවධර්මයේ සිදුවන වෙනස්කම් හේතුවෙන් ලොව රටවල් රැසකට දැඩි බලපෑම් එල්ලවී තිබෙනවා.\nපසුගිය වසර තුළ පමණක් ගෝලිය වන ගහණයෙන් හෙක්ටයාර් මිලියන 25.8ක්. මිනිස් ක්‍රියාකාරකම් නිසා අහිමිව ගොස් අවසන්.\nගෙවුණු අඩසියවසක කාලය තුළ වනසතුන්ගේ ගහණයද මේ හේතුවෙන් 60%කින් පහළ වැටී තිබීම කනගාටුවට කරුණක්. ලොව වැඩිම කාබන් විමෝචනය කරන රටවල් වන්නේ චීනය, ඉන්දියාව සහ අමෙරිකාවයි.\nචීනය තුළ පමණක් වර්තමානයේ ක්‍රියාත්මක ගල් අඟුරු බලාගාර සංඛ්‍යාව 1080ක්. කාර්මික විප්ලවයෙන් පසු කාබන් විමෝචනය 5.8%කින් ගෙවුණු වසරේදී අඩුවී ඇත්තේ ගෝලීය කොවිඩ් ව්‍යාප්තියද හේතුවෙනුයි.",
       "URL": "https://www.hirunews.lk/286560/එක්සත්-ජාතීන්ගේ-දේශගුණික-විපර්යාස-පිළිබඳ-සමුළුව-අද-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=1594"
}