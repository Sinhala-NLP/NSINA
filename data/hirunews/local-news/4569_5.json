{
       "Source": "hirunews",
       "Timestamp": "Tuesday, 11 April 2017 - 7:23",
       "Headline": "ඉපලෝගම දී සුදු වෑන් රථයකින් ව්‍යාපාරිකයෙකු පැහැර ගනී (ඡායාරූප)",
       "News Content": "පොලීසියෙන් යැයි පවසා සුදු පැහැති වෑන් රථයකින් ආයුධ සන්නද්ධව පැමිණි පිරිසක් අනුරාධපුර - ඉපලෝගම - පුංචිකුලම ප්‍රදේශයේ පදිංචි පුද්ගලයෙකු පැහැර ගෙන ගොස් තිබෙනවා.\nපෙරේදා උදෑසන මෙලෙස පැහැර ගැනීමට ලක්ව ඇත්තේ 38 හැවිරිදි දෙදරු පියෙකු වන අතර ඔහු අනුරාධපුර දිස්ත්‍රික්කයේ දේශපාලනඥයින්ගේ පෞද්ගලික ආරක්ෂකයෙකු ලෙස ද කටයුතු කර ඇති බවයි පොලීසිය සඳහන් කළේ.\nඑසේම වාහන සීසර්වරයෙකු ලෙස කටයුතු කර ඇති මොහු මුදල් පොළියට ලබා දීම ද සිදුකර ඇති බව ඉපලෝගම පොලීසිය කියා සිටියා.\nපැහැර ගැනීම සිදුකළ සැකකරුවන් බණ්ඩාරවෙල පොලීසියෙන් බව පවසා මොහු පැහැරගෙන ගොස් ඇත්තේ ඔවුන්ට අවශ්‍ය පුද්ගලයෙකුගේ නිවසක් පෙන්වීමට යැයි පවසමින්.\nඅනතුරුව කැබ් රථයකින් නිවසට පැමිණි තවත් කණ්ඩායමක් ඉපලෝගම මංසන්ධියේ පිහිටි සැකකරුගේ නිවසේ සවිකර ඇති සී.සී.ටී.වී. කැමරා 13ක දත්ත ගබඩාව සහ නිවසේ තිබූ සියලු ජංගම දුරකථන ද රැගෙන ගොස් තිබෙනවා.\nසිද්ධිය සම්බන්ධයෙන් පැහැර ගැනීමට ලක්වූ පුද්ගලයාගේ බිරිඳ ඉපලෝගම පොලීසියට පැමිණිල්ලක් ද සිදුකර ඇති අතර, ඒ අනුව කණ්ඩායම් දෙකක් යොදවා පරීක්ෂණ සිදුකරන බවයි එහි උසස් නිලධාරියෙකු සඳහන් කළේ.\nබණ්ඩාරවෙල පොලීසියෙන් මෙම පුද්ගලයා රැගෙන යාමක් සිදුකර නොමැති බවට මේ වන විට හෙළි වී තිබෙනවා.\nඡායාරූප - තිසර සමල් එප්පාවල",
       "URL": "https://www.hirunews.lk/158948/ඉපලෝගම-දී-සුදු-වෑන්-රථයකින්-ව්‍යාපාරිකයෙකු-පැහැර-ගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4569"
}