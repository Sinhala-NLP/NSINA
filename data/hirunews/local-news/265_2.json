{
       "Source": "hirunews",
       "Timestamp": "Friday, 16 June 2023 - 8:21",
       "Headline": "දික්වැල්ලේ වෙඩි තැබීමට සැකකරුවන් පැමිණි මෝටර් රථය හමුවෙයි",
       "News Content": "දික්වැල්ල - දෙමටපිටිය කුමාරතුංග මාවතේ පසුගියදා යතුරුපැදිකරුවෙකු ඉලක්ක කරගනිමින් සිදුවූ වෙඩි තැබීමේ සිද්ධියේ සැකකරුවන් පැමිණි මෝටර් රථය පොලිස් විශේෂ කාර්ය බලකාය විසින් සොයාගෙන තිබෙනවා.\nඒ, දික්වැල්ල - කිරිනෙලිආර - නෙළුම්වැව - රත්මලේ ප්‍රදේශයේ නිවසක් අසළ ගාල් කර තිබියදියි.\nසිය දියණිය පාසලට රැගෙන යාම සඳහා නිවස ඉදිිරිපිට යතුරුපැදියේ සිටියදී මෝටර් රථයකින් පැමිණි පිරිසක් ටී 56 වර්ගයේ ගිනි අවියකින් මෙම වෙඩි තැබීම සිදුකර පලාගොස් තිබුණේ පසුගිය 13 වනදායි.\nවෙඩි තැබීම සිදුකළ 51 හැවිරිදි තිදරු පියා පසුව මාතර මහ රෝහලට ඇතුළත් කෙරුණා.\nඊයේ සොයාගත් මෙම මෝටර් රථයේ අංක තහඩුව ව්‍යාජ එකක් බවට හෙළිවී ඇති අතර, මෝටර් රථය තුළ තිබී මෙරට නිෂ්පාදිත බෙහෙත් කොටන තුවක්කුවක්ද හමුවී තිබෙනවා.\nමෙම වෙඩි තැබීම පාතාල කල්ලි සාමාජිකයෙකු වන වලස්ගල සුපුන් බුද්ධික නැමැත්තාගේ මෙහෙයවීම මත සිදුකර ඇති බවටයි හෙළිවී ඇත්තේ.\nපසුගිය අප්‍රේල් මස 27 වනදා රාත්‍රියේ යතුරුපැදියකින් පැමිණි නාඳුනන පුද්ගලයින් දෙදෙනෙකු දෙමටපිටිය මංසන්ධියේ බුලත් කඩයක් පවත්වාගෙන යන 47 හැවිරිදි පුද්ගලයෙකු ඉලක්ක කරගනිමින් ද මෙලෙස වෙඩි තබා තිබුණා.\nඊට යොදාගෙන තිබුණේද ටී 56 වර්ගයේ ගිනි අවියක් වන අතර, සිද්ධියෙන් තුවාල ලැබූ පුද්ගලයා දික්වැල්ල රෝහලට ඇතුළත් කිරීමෙන් අනතුරුව මාරුකර යැවුණේ මාතර මහ රෝහලටයි.\nඑම වෙඩි තැබීමද පාතාල සාමාජිකයෙකු වන වලස්ගල සුපුන් බුද්ධික නැමැත්තාගේ මෙහෙයවීම මත සිදුකර ඇති බවට අනාවරණ වී තිබෙනවා.",
       "URL": "https://www.hirunews.lk/338082/දික්වැල්ලේ-වෙඩි-තැබීමට-සැකකරුවන්-පැමිණි-මෝටර්-රථය-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=265"
}