{
       "Source": "hirunews",
       "Timestamp": "Sunday, 17 January 2021 - 17:20",
       "Headline": "පාර්ලිමේන්තුවේ PCR වලින් ආසාදිතයින් 09ක් හඳුනාගනී (වීඩියෝ)",
       "News Content": "පාර්ලිමේන්තු කාර්ය මණ්ඩලයට සහ අනෙකුත් කාර්යාංශවලට අයත් පස්දෙනෙකු ඇතුළු 09 දෙනෙකු කොරෝනා ආසාදිත බවට මේ වනවිට තහවුරු වී තිබෙනවා.\nඑහි සන්නිවේදන අංශය නිවේදනය කළේ ආරක්ෂක අංශයට අයත් එක් අයෙකු සහ පාර්ලිමේන්තුවෙන් පිටත ආරක්ෂිත කලාපයේ ආරක්ෂක කටයුතුවලට අනුයුක්ත තුන්දෙනෙකුද මෙම ආසාදිතයන් අතර වන බවයි.\nපාර්ලිමේන්තු මන්ත්‍රීවරුන් තුන්දෙනෙකුට වෛරසය ආසාදනය වී ඇති බවට තහවුරු වීමත් සමඟ කථානායකවරයාගේ සහ පාර්ලිමේන්තු මහ ලේකම්වරයාගේ උපදෙස් මත පසුගිය 13 වනදා සහ 15වනදා පාර්ලිමේන්තු සංකීර්ණය තුළ පී.සී.ආර්. පරීක්ෂණ සිදුකළා.\nඑහිදී මන්ත්‍රීවරුන් 32 කු, පාර්ලිමේන්තු කාර්ය මණ්ඩලය, අනෙකුත් කාර්යාංශ සහ අනුබද්ධිත කාර්යාංශ සහ ආරක්ෂක අංශවලට අයත් 943 දෙනෙකු පී.සී.ආර්. පරීක්ෂණවලට භාජනය කර තිබුණා.\nකෙසේ වෙතත් ඉන් මන්ත්‍රීවරුන් කිසිවෙකු ආසාදිත නොවන බවට තහවුරු වී ඇති බවයි පාර්ලිමේන්තු සන්නිවේදන අංශය සඳහන් කළේ.\nමෙම තත්වය හමුවේ පාර්ලිමේන්තුවේ කිසිදු කාර්යාලයක් මේ වනවිට වසා දමා නොමැති අතර, අවස්ථා කිහිපයකදීම පාර්ලිමේන්තු ගොඩනැගිල්ල විෂබීජහරණයට ලක් කර ආශ්‍රිතයන් නිරෝධායනයට යොමු කර ඇති බව වේත්‍රධාරී නරේන්ද්‍ර ප්‍රනාන්දු ප්‍රකාශ කළා.\nමේ අතර සිදුකළ පී.සී.ආර්. පරීක්ෂණවලදී, කොරෝනා ආසාදනය වූ ජලසම්පාදන අමාත්‍ය වාසුදේව නානායක්කාරගේ පෞද්ගලික ලේකම්ට හෝ අමාත්‍ය කාර්ය මණ්ඩලයේ නිලධාරීන් කිසිවෙකුට වෛසරය වැළඳී නොමැති බවට අනාවරණ වී ඇතැයි එම අමාත්‍යාංශය නිවේදනය කළා.\nඒ අනුව අමාත්‍ය කාර්ය මණ්ඩලයේ වැඩකටයුතු සෞඛ්‍ය උපදෙස් මත ආරම්භ කිරීමට කටයුතු කරන බවයි අදාළ නිවේදනයේ දැක්වෙන්නේ.",
       "URL": "https://www.hirunews.lk/259949/පාර්ලිමේන්තුවේ-pcr-වලින්-ආසාදිතයින්-09ක්-හඳුනාගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2206"
}