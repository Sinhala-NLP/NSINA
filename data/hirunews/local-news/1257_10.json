{
       "Source": "hirunews",
       "Timestamp": "Friday, 01 April 2022 - 15:19",
       "Headline": "අඛණ්ඩ විදුලිය වෙනුවෙන් අධිකරණයට පෙත්සමක් (වීඩියෝ)",
       "News Content": "කප්පාදුවකින් තොරව අඛණ්ඩව විදූලිය මහජනතාව වෙත ලබාදීම සඳහා අවශ්‍ය කරන ඉන්ධන තොග වහා ලබා දෙන ලෙස බලශක්ති අමාත්‍යවරයා සහ එම අමාත්‍යාංශයේ ලේකම්වරයා වෙත නියෝගයක් නිකුත් කරන්නැයි ඉල්ලා ශ්‍රී ලංකා මහජන උපයෝගිතා කොමිසම විසින් අද (01) ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනු කළා.\nඑහි වගඋත්තරකරුවන් වශයෙන් මුදල් අමාත්‍ය බැසිල් රාජපක්ෂ, බලශක්ති අමාත්‍ය ගාමිණි ලොකුගේ, එම අමාත්‍යාංශයේ ලේකම්, අමාත්‍ය පවිත්‍රා වන්නිආරච්චි, මුදල් අමාත්‍යාංශයේ ලේකම් එස්. ආර්. ආටිගල, ශ්‍රී ලංකා මහ බැංකුවේ අධිපති අජිත් නිවාඩ් කබ්රාල්, එහි මුදල් මණ්ඩලය, ලංකා විදුලිබල මණ්ඩලය, ලංකා ඛනිජ තෙල් නීතිගත සංස්ථාව, නීතිපති ඇතුළු 12 දෙනෙකු නම් කර තිබෙනවා.\nපෙත්සම්කාර මහජන උපයෝගිතා කොමිසම සඳහන් කරන්නේ අනාගතයේ දී මතුවිය හැකි බලශක්ති අර්බුදයක් පිළිබඳව තමන් 2016 වසරේ සිට රජයේ බලධාරීන් හා ආයතන වෙත වරින්වර උපදෙස් නිකුත් කිරීමත් සිදුකළ බවයි.\n2015 වසරින් පසුව මහා පරිමාණ විදුලි උත්පාදන ව්‍යාපෘති ක්‍රියාත්මක කිරීමක් සිදු නොවූ බව පෙන්වා දෙන පෙත්සම්කාර කොමිසම එවැනි ව්‍යාපෘති කඩිනමින් ක්‍රියාත්මක කිරීම සඳහා පියවර ගන්නා ලෙස තමන් විසින් රජයේ බලධාරීන් වෙත උපදෙස් ලබා දී තිබු බවත් පවසනවා.\nඑහෙත් වර්තමානයේ විදුලි උත්පාදනයට අවශ්‍ය ඉන්ධන තොග ප්‍රමාණවත් ලෙස නොලැබීම නිසා විදුලි කප්පාදුවක් ක්‍රියාත්මක කිරීමට සිදු වී ඇතැයි පෙන්වා දෙන එම කොමිසම මේ සම්බන්ධයෙන් ජනාධිපතිවරයා, මහ බැංකු අධිපතිවරයා හා මුදල් අමාත්‍යවරයා දැනුවත් කිරීමට පියවර ගත් බවත් සඳහන් කරනවා.\nඉදිරි අප්‍රේල් මස අවසන් වන තෙක් අඛණ්ඩව විදුලිය සැපයීම සඳහා අවශ්‍ය ඉන්ධන මිල දී ගැනීම වෙනුවෙන් ඇමරිකානු ඩොලර් මිලියන 200කට ආසන්න මුදලක් අවශ්‍ය වන බවත් එම කොමිසම පෙත්සමෙන් පෙන්වා දී තිබෙනවා.\nඅඛණ්ඩව විදුලිය සැපයීමට නොහැකි වීම හේතුවෙන් මහජනතාවගේ මූලික මිනිස් අයිතිවාසිකම් උල්ලංඝනය වන බවට තීන්දුවක් ලබාදෙන ලෙසත් පෙත්සමෙන් ඉල්ලා තිබෙනවා.\nඑමෙන්ම අඛන්ඩව විදුලිය උත්පාදනය කිරීම සඳහා අවශ්‍ය ඉන්ධන තොග මිල දී ගැනීම සඳහා වහාම ඇමරිකානු ඩොලර් මිලියන 200 ක් වෙන් කරන ලෙස මුදල් අමාත්‍යවරයා, භාණ්ඩාගාර ලේකම්වරයා, ්‍රී ලංකා මහ බැංකු අධිපතිවරයා සහ එහි මුදල් මණ්ඩලය වෙත අතුරු නියෝගයක් නිකුත් කරන ලෙස පෙත්සමෙන් ඉල්ලා තිබෙනවා.\nඑමෙන්ම කප්පාදුවකින් තොරව අඛණ්ඩව විදුලිය උත්පාදනය කිරීම සඳහා අවශ්‍ය ඉන්ධන තොග කඩිනමින් ලබාදෙන ලෙස බලශක්ති අමාත්‍යවරයා එම අමාත්‍යංශයේ ලේකම්වරයා වෙත නියෝගයක් නිකුත් කරන ලෙසත් පෙත්සමෙන් ඉල්ලා තිබෙනවා.",
       "URL": "https://www.hirunews.lk/300936/අඛණ්ඩ-විදුලිය-වෙනුවෙන්-අධිකරණයට-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1257"
}