{
       "Source": "hirunews",
       "Timestamp": "Tuesday, 13 September 2016 - 13:30",
       "Headline": "දකුණු කොරියාවේ ශ්‍රී ලාංකිකයන්ට හානියක් නෑ",
       "News Content": "දකුණු කොරියාවේ ඊයේ සිදුවූ ප්‍රබල භූ කම්පනයෙන් එහි සිටින කිසිදු ශ්‍රී ලාංකික ශ්‍රමිකයෙකුට අනතුරක් සිදුවූ බවට වාර්තා වී නැතැයි විදේශ සේවා නියුක්ති කාර්යාංශය සදහන් කළා.\nඊයේ දිනයේදී දකුණු කොරියාවේ ගියොන් ජු නගරය කේන්ද්‍ර කොටගෙන රික්ටර් පරිමාණයේ 5.8ක ප්‍රබල භූ කම්පනයක් සිදුවූ අතර, ඉන්පසු අතුරු කම්පන රැසක්ම වාර්තා වුණා.\nවිදේශ සේවා නියුක්ති කාර්යාංශයේ ක්‍රියාකාරී අධ්‍යක්ෂ උපුල් දේශප්‍රියගෙන් හිරු ප්‍රවෘත්ති අංශය කළ විමසීමකදී ඔහු කියා සිටියේ අනතුරට ලක්වූ ශ්‍රී ලාංකික ශ්‍රමිකයින් පිළිබදව තොරතුරක් වාර්තා වී නොමැති බවයි.\nශ්‍රී ලාංකික ශ්‍රමිකයින් 30,000කට අධික පිරිසක් දකුණු කොරියාවේ රැකියාවල නිරත වනවා.\nමෙම භූ කම්පනයෙන් පසු දකුණු කොරියාවේ න්‍යෂ්ටික බලාගාර 4ක ක්‍රියාකාරීත්වය අත්හිටුවනු ලැබුවා.\nකෙසේ නමුත්, දකුණු කොරියාවට මෑත ඉතිහාසයේ මුහුණදීමට සිදුවූ ප්‍රබලතම භූ කම්පනය හේතුවෙන් එහි ජනයා දැඩි සේ වික්ෂිප්ත වූ බව සදහන්.",
       "URL": "https://www.hirunews.lk/142881/දකුණු-කොරියාවේ-ශ්‍රී-ලාංකිකයන්ට-හානියක්-නෑ",
       "Category": "Local News",
       "Parent URL": "https://www.hirunews.lk/local-news.php?pageID=4881"
}