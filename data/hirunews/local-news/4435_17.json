{
       "Source": "hirunews",
       "Timestamp": "Thursday, 06 July 2017 - 13:05",
       "Headline": "අතුරුදන් පනත ඉදිරියේදී පාර්ලිමේන්තුවට - ඇමති කිරිඇල්ල",
       "News Content": "බලහත්කාරයෙන් අතුරුදන් කිරීම්වලින් සියලූ තැනැත්තන් ආරක්ෂා කිරීම සඳහා වූ ජාත්‍යන්තර සම්මුති පනත් කෙටුම්පත ඉදිරියේදී පාර්ලිමේන්තුවට ඉදිරිපත් කරන බව සභානායක අමාත්‍ය ලක්ෂ්මන් කිරිඇල්ල අද ප්‍රකාශ කළා.\nමෙම පණත් කෙටුම්පත ඊයේ දිනයේදී පාර්ලිමේන්තුවට ඉදිරිපත් කිරීම සඳහා න්‍යාය පත්‍රයට ඇතුළත් කර තිබුණත් රජය ප්‍රකාශ කළේ එදින ඉදිරිපත් නොකරන බවයි.\nමෙම කෙටුම්පතේ අන්තර්ගතය පැහැදිලි කර ගන්නා තුරු එය පාර්ලිමේන්තුවට ඉදිරිපත් නොකරන ලෙස ජනාධිපතිවරයා උපදෙස් ලබාදී ඇති බවයි රාජ්‍ය අමාත්‍ය ලක්ෂ්මන් යාපා අබේවර්ධන හිරු ප්‍රවෘත්ති අංශයට ප්‍රකාශ කළේ.\nකෙසේ වෙතත් මෙම කෙටුම්පත සම්පූර්ණයෙන් ඉවත් කර ගන්නා බවට හැගවෙන පරිදි මාධ්‍ය වාර්තා පළකර තිබීම සම්බන්ධයෙන් සභානායක අමාත්‍ය ලක්ෂ්මන් කිරිඇල්ල අද පාර්ලිමේන්තුවේදී අදහස් දක්වා සිටියා.\nඑහිදී ඔහු කියා සිටියේ එම වාර්තා අසත්‍ය බවයි.\nමේ අතර වයසට නිසි බර නොමැති ළමයින් 243 066 ක් සිටින බව අද පාර්ලිමේන්තුවේදී අනාවරණය වුණා.\nඒ, පාර්ලිමේන්තු මන්ත්‍රී වාසුදේව නානායක්කාර වාචික පිළිතුරු අපේක්ෂාවෙන් සෞඛ්‍ය අමාත්‍ය රාජිත සේනාරත්න වෙත යොමුකළ පැනයකදීයි.\nඑහිදී අමාත්‍යවරයා සඳහන් කළේ මිටි තත්ත්වයේ පසුවන ළමයින් 143 955 දෙනෙකු සහ උසට සරිලන බර නොමැති ළමයින් 177 267 ක් සිටින බවයි.\nමේ පිළිබඳ වාර්තාවක් තමන් 2016 වසරේදී පාර්ලිමේන්තුවට ඉදිරිපත් කළ බවද අමාත්‍යවරයා සඳහන් කළා.\nකෙසේ වෙතත් පාර්ලිමේන්තු මන්ත්‍රී වාසුදේව නානායක්කාර කියා සිටියේ එවැනි වාර්තාවක් පාර්ලිමේන්තු පුස්තකයේද නොමැති බවයි.",
       "URL": "https://www.hirunews.lk/165226/අතුරුදන්-පනත-ඉදිරියේදී-පාර්ලිමේන්තුවට-ඇමති-කිරිඇල්ල",
       "Category": "Local News",
       "Parent URL": "https://www.hirunews.lk/local-news.php?pageID=4435"
}