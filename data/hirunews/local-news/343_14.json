{
       "Source": "hirunews",
       "Timestamp": "Sunday, 14 May 2023 - 21:53",
       "Headline": "ත්‍රිකුණාමලයේ ආගමික උත්සවයක් අතරතුර නොසන්සුන්තාවයක් (වීඩියෝ)",
       "News Content": "තායිලන්තයේ සිට භික්ෂූන් වහන්සේලා පනස් නමක් වැඩම කොට ත්‍රිකුණාමලයේ ආගමික උත්සවයක් පැවත්වීමට ගිය අවස්ථාවේදී ත්‍රිකුණාමලය විශ්ව විද්‍යාලයේ දෙමළ සිසුන් පිරිසක් එම ස්ථානයට පැමිණ විරෝධය දැක්වීමත් සමගම අද(14) නගරයේ දැඩි නොසන්සුන්තාවයක් හට ගත්තා.\nමෙම විරෝධය එල්ල වී ඇත්තේ තායිලන්තයේ සිට උපසම්පදාව ශ්‍රී ලංකාවට රැගෙන විත් වසර 270 ක් සැපිරීම සනිටුහන් කර ඒ සම්බන්ධයෙන් තායිලන්තයේ භික්ෂූන් වහන්සේගේ සහභාගිත්වයෙන් සිදුකළ ආගමික සැමරුම් උළෙලක් සඳහායි.\nමෙම ආගමික උළෙල එදා උපසම්පදාව මේ රටට වැඩම කරවීම නිමිත්තෙන් රෝපණය කරණ ලද බෝධීන් වහන්සේලා හතර ඉදිරිපිටදි පැවැත්වීමට සැලසුම් කොට තිබූ අතර ඊට එල්ල වූ විරෝධයත් සමගම ජනාධිපති ලේකම් කාර්යාලයේ දැනුම් දීමක් මත එම ආගමික උත්සවය යොදා ගත් ආකාරයට පැවැත්වීමට නොහැකි වී ඇති බවයි අප වාර්තාකරු පවසන්නේ.\nමෙම අවස්තාවේ දී මීට උරණ වූ ත්‍රිකුණාමලයේ ජනතාව බෞද්ධ කොඩි රැගෙන විශ්ව විද්‍යාල සිසුන් විරෝධතාවය දියත් කරමින් සිටි ස්ථානයට පෙරහැරකින් ගමන් කර ඇති අතර එම අවස්ථාවේදී සිසුන් අදාල ස්ථානයෙන් පලා ගොස් තිබෙනවා.\nකෙසේ වෙතත් ත්‍රිකුණාමලයේ ආරක්ෂක අංශ වල සහය ඇතිව කළින් යොදා ගත් ආගමික උත්සවයේ වැඩ සටහන වෙනස් කොට වෙනත් ආකාරයකින් පැවැත්වීමට සංවිධායක මණ්ඩලය පියවර ගත් අතර මේ දැඩි නොසන්සුන්තාවය හේතුවෙන් නගරයේ ආරක්ෂාව යුද හමුදාව හා පොලීසිය විසින් දැඩි කොට තිබෙනවා.",
       "URL": "https://www.hirunews.lk/335207/ත්‍රිකුණාමලයේ-ආගමික-උත්සවයක්-අතරතුර-නොසන්සුන්තාවයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=343"
}