{
       "Source": "hirunews",
       "Timestamp": "Saturday, 08 April 2023 - 12:41",
       "Headline": "මෙරට දිනකට ප්ලාස්ටික් අපද්‍රව්‍ය මෙට්‍රික් ටොන් 932.48ක් පරිසරයට මුදා හැරේ",
       "News Content": "ශ්‍රී ලංකාව තුල දිනකට ප්ලාස්ටික් අපද්‍රව්‍ය මෙට්‍රික් ටොන් 932 යි දශම 4 යි අටක් පමණ පරිසරයට මුදා හැරෙන බව පරිසර අමාත්‍යාංශය පවසනවා.\nඒවායින් මෙට්‍රික් ටොන් 300.30 පමණ එකතු කෙරෙන අතර ඉතිරි මෙට්‍රික් ටොන් 632.18 ක ප්ලාස්ටික් අපද්‍රව්‍ය ප්‍රමාණයක් පරිසරයට බැහැර වන බවටයි වාර්තා වන්නේ.\nඑලෙස පරිසරයට මුදා හැරෙන ප්‍රමාණයෙන් මෙට්‍රික් ටොන් 419.47 ක් විවෘත දහනය සිදු කෙරෙන අතර මෙයින් ප්‍රතිචක්‍රීකරණය සඳහා යොමුවන්නේ මෙට්‍රික් ටොන් 38.48 පමණ ප්‍රමාණයක් බවයි එම අමාත්‍යංශය සඳහන් කළේ.\nමීට ප්‍රධාන හේතුව වී ඇත්තේ ප්‍රතිචක්‍රියකරණ ආයතනවලට අවශ්‍ය පමණ ප්ලාස්ටික් අපද්‍රව්‍ය නොලැබීමයි.\nප්‍රතිචක්‍රියකරණ ක්‍රියාවලීන් ශක්තිමත් කිරීම සඳහා දිවයින පුරා ප්ලාස්ටික් අපද්‍රව්‍ය එකතු කරන ස්ථාන ස්ථාපිත කිරීමටත්, ප්ලාස්ටික් අපද්‍රව්‍ය එකතු කිරීමේ ජාලය ශක්තිමත් කිරීමටත් කටයුතු කෙරෙමින් පවතිනවා.\nප්ලාස්ටික් අපද්‍රව්‍ය කළමනාකරණය සඳහා නිෂ්පාදකයා වගකීය යුතු වන පරිදි නීති සහ රෙගුලාසි ගෙන එන බවයි පරිසර අමාත්‍යාංශයේ ලේකම් වෛද්‍ය අනිල් ජාසිංහ හිරු ප්‍රවෘත්ති අංශය කළ විමසීමකදී කියා සිටියේ.\nමේ අතර, ජුනි පළමුවනදා සිට ක්‍රියාත්මක වන පරිදි එක්වරක් පමණක් භාවිත කර ඉවතලන ප්ලාස්ටික් භාණ්ඩ කිහිපයක් ආනයනය තහනම් කරමින් ගැසට් නිවේදනයක් ඊයේ නිකුත් කළා.\nඒ අනුව, ප්ලාස්ටික්වලින් තැනූ බීම බට , පිඟන්, කෝප්ප, හැඳි, ගෑරුප්පු සහ ප්ලාස්ටික් පිහි ආදිය ආනයනය කිරීම තහනම් වනු ඇති.",
       "URL": "https://www.hirunews.lk/332004/මෙරට-දිනකට-ප්ලාස්ටික්-අපද්‍රව්‍ය-මෙට්‍රික්-ටොන්-932-48ක්-පරිසරයට-මුදා-හැරේ",
       "Category": "Local News",
       "Parent URL": "https://www.hirunews.lk/local-news.php?pageID=426"
}