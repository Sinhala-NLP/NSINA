{
       "Source": "hirunews",
       "Timestamp": "Tuesday, 11 July 2017 - 13:00",
       "Headline": "තමා පිස්තෝල පාවිච්චි නොකළ බව නියෝජ්‍ය ඇමති දුලිප් කියයි",
       "News Content": "තමා පරිහරණය කළ ජීප් රථයේ තිබී හමුවූ පිස්තෝලය තමාට අයත් එකක් නොවන බව තැපැල් හා මුස්ලිම් ආගමික කටයුතු නියෝජ්‍ය අමාත්‍ය දුලිප් විජේසේකර ප්‍රකාශ කළා.\nමේ සම්බන්ධයෙන් තමන් කොටුව පොලීසියට ප්‍රකාශයක් ද ලබාදුන් බවයි නියෝජ්‍ය අමාත්‍යවරයා හිරු ප්‍රවෘත්ති අංශයට සඳහන් කළේ.\nකොටුව පොලීසිය මේ සම්බන්ධයෙන් විමර්ශනයක් සිදුකරනු ලබන්නේ මුදල් අමාත්‍යාංශය කළ පැමිණිල්ලකට අනුවයි.\nනියෝජ්‍ය අමාත්‍ය දුලීප් විජේසේකරට තැපැල් අමාත්‍යාංශය මගින් මෝටර් රථයක් ලබාදී ඇති අතර, පසුව පැරණි ජීප් රථය අලුත්වැඩියා කිරීමෙන් පසු මුදල් අමාත්‍යාංශය වෙත භාර දී තිබෙනවා.\nඑහිදී අදාළ ජීප් රථයේ කබි හෝල් කොටස තුළ තිබී අදාළ පිස්තෝලය සහ දුම් බෝම්බයක් හමුවී ඇති අතර, ඉන් අනතුරුවයි ඒ පිළිබඳව මුදල් අමාත්‍යාංශ බලධාරීන් විසින් කොටුව පොලීසියට පැමිණිලි කර ඇත්තේ.\nකෙසේ වෙතත්, තමා මහජන නියෝජිතයෙකු ලෙස ගිනි අවි භාවිත නොකරන බව නියෝජ්‍ය අමාත්‍ය දුලිප් විජේසේකර කියා සිටියා.\nසිද්ධිය සම්බන්ධයෙන් හිරු ප්‍රවෘත්ති අංශය කොටුව පොලීසියෙන් ද විමසීමක් කළ අතර, එහි උසස් නිලධාරියෙකු කියා සිටියේ අදාළ පිස්තෝලයේ හිමිකරුවා කවුරුන් ද යන්න සෙවීම සඳහා තවදුරටත් පරීක්ෂණ සිදුකරන බවයි.",
       "URL": "https://www.hirunews.lk/165607/තමා-පිස්තෝල-පාවිච්චි-නොකළ-බව-නියෝජ්‍ය-ඇමති-දුලිප්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4427"
}