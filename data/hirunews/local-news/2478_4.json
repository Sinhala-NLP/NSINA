{
       "Source": "hirunews",
       "Timestamp": "Friday, 04 September 2020 - 9:45",
       "Headline": "නොනිදන නගරයට - නවීන හදිසි ප්‍රතිකාර ඒකකයක්",
       "News Content": "වාණිජ නගරයක් ලෙස සංවර්ධනය වූ දඹුල්ල නගර හා අවට ජනතාව වෙනුවෙන් දඹුල්ල රෝහලට සියලු පහසුකම් සහිත නවීන හදිසි ප්‍රතිකාර ඒකකයක් ලබාදීමට තීරණය කර තිබෙනවා.\nසෞඛ්‍ය අමාත්‍යාංශයේ ප්‍රාථමික සෞඛ්‍ය සේවා සවිබල ගැන්වීමේ ව්‍යාපෘතිය විසින් මෙය ලබාදෙන බවයි එම ව්‍යාපෘතියේ අධ්‍යක්ෂ වෛද්‍ය ජයසුන්දර බණ්ඩාර ප්‍රකාශ කළේ.\nහෙට (05) අමාත්‍ය ජනක බණ්ඩාර තෙන්නකෝන්ගේ ප්‍රධානත්වයෙන් එය ජනතා අයිතියට පත් කිරීමට නියමිතයි\nප්‍රදේශ ගණනාවකට ප්‍රවේශ වන ප්‍රධාන නගරයක් වීම, කෘෂිකාර්මික කටයුතු ප්‍රධාන ජීවනෝපාය කරගත් ජනතාව බහුල ප්‍රදේශයක් වීම මෙන්ම දඹුල්ල ආර්ථීක මධ්‍යස්ථානය නිසා අධික ජනකායක් දිවා රෑ දෙකෙහිම නගරයට ඇදී එන තත්වයක පැවතීම යන කරුණු මෙවැනි නවීන හදිසි ප්‍රතිකාර ඒකකයයක් ලබාදීමට හේතු වී තිබෙනවා.\nහදිසි අනතුරු වලට ලක්වූවන්ට ප්‍රතිකාර කිරීමට මෙන්ම  හදිසි ප්‍රතිකාර අවශ්‍යවන අනෙකුත් රෝගීන්ටද ප්‍රතිකාර කිරීමට මෙම  නවීන ඒකකය සියලු පහසුකම් වලින් සමන්විත බවයි වාර්තාවන්නේ.",
       "URL": "https://www.hirunews.lk/249379/නොනිදන-නගරයට-නවීන-හදිසි-ප්‍රතිකාර-ඒකකයක්",
       "Category": "Local News",
       "Parent URL": "https://www.hirunews.lk/local-news.php?pageID=2478"
}