{
       "Source": "hirunews",
       "Timestamp": "Tuesday, 14 June 2016 - 12:42",
       "Headline": "හිටපු ඇමති කෙහෙලිය සහ රාජ්‍ය නිලධාරීන් 26 දෙනෙකු FCIDයට",
       "News Content": "හිටපු ජනමාධ්‍ය අමාත්‍ය කෙහෙලිය රඹුක්වැල්ල අද පෙරවරුවේ පොලිස් මූල්‍ය අපරාධ කොට්ඨාශය වෙත පැමිණියා.\nඒ ඕස්ට්‍රේලියාවේදී පාදයේ සැත්කමක් සිදුකිරීම සඳහා රුපියල් මිලියන 20ක මුදලක් වැය කළ බව කියන සිද්ධිය සම්බන්ධයෙන් ප්‍රකාශයක් ලබාදීමටයි.\nමීට පෙර මෙම සිද්ධිය සම්බන්ධයෙන් ප්‍රකාශයක් ලබාදීම සඳහා හිටපු ජනාධිපති ලේකම් ලලිත් වීරතුංග ද පසුගිය මස 24 වැනිදා මූල්‍ය අපරාධ විමර්ශන කොට්ඨාශය හමුවේ පෙනී සිටියා.\nකෙසේ වෙතත් හිටපු අමාත්‍ය කෙහෙලිය රඹුක්වැල්ලගෙන් මේ වන විටත් ප්‍රකාශ සටහන් කර ගනිමින් සිටින බව එහි උසස් නිලධාරියෙකු හිරු ප්‍රවෘත්ති අංශයට සදහන් කළා.\nමේ අතර තවත් රාජ්‍ය නිලධාරීන් 26 දෙනෙකු විවිධ පැමිණිලිවලට අදාලව ප්‍රකාශ ලබාදීම සඳහා අද පෙරවරුවේ මූල්‍ය අපරාධ විමර්ශන කොට්ඨාශය හමුවේ පෙනී සිටිනවා.\nරාජ්‍ය ඉංජිනේරු සංස්ථාවේ සංචාරක ප්‍රවර්ධන කාර්යාංශයේ සහ මිල්කෝ සමාගමේ හිටපු සහ දැනට සේවයේ නියුතු නිලධාරීන් මේ අතර වන බවයි එම කොට්ඨාශයේ නිලධාරියා තවදුරටත් කියා සිටියේ.\nඑමෙන්ම ගුවන් හමුදාවට මිග් යානා මිලදී ගැනීමේ දී මූල්‍ය අක්‍රමිකතා සිදුව ඇති බවට පැවසෙන සිද්ධියක් සම්බන්ධයෙන් ප්‍රකාශයක් ලබාදීම සඳහා රුසියාවේ හිටපු තානාපති උදයංග වීරතුංගගේ බිරිඳ අද මෙම කොට්ඨාශය හමුවේ පෙනී සිටීමට නියමිතයි.",
       "URL": "https://www.hirunews.lk/135514/හිටපු-ඇමති-කෙහෙලිය-සහ-රාජ්‍ය-නිලධාරීන්-26-දෙනෙකු-fcidයට",
       "Category": "Local News",
       "Parent URL": "https://www.hirunews.lk/local-news.php?pageID=5006"
}