{
       "Source": "hirunews",
       "Timestamp": "Saturday, 12 March 2022 - 10:35",
       "Headline": "08 දෙනෙකුට මරු කැඳවූ කින්නියා පාලම් පාරු ඛේදවාචකයට තවමත් නොලැබුණු විසඳුම් (වීඩියෝ)",
       "News Content": "කින්නියාවේ - කුරිඥංකේනිවල අනාරක්ෂිත පාරුව පෙරළීමෙන් අහිංසක පාසල් දරුවන් ඇතුළු 08 දෙනෙකු මිය ගිය ඛේදවාචකය මතක ද ?\nමුළු රටක්ම කම්පා වුණා !\nඅනාරක්ෂිත පාලම් පාරුවක් ප්‍රවාහනයට යෙදවීමටත්, අබලන් වූ පාලම ප්‍රතිසංස්කරණය නොකිරීමට එරෙහිවත් සමාජ මාධ්‍ය තුළ ප්‍රබල ජනතා විරෝධයක් පාලකයන්ට එරෙහිව එල්ල වුණා.\nජනතා විරෝධය හමුවේ නාවික හමුදා බෝට්ටුවක් තාවකාලිකව පාසල් ළමුන් ප්‍රවාහනයට යෙදවූවත් දැන් එය ද ක්‍රියාත්මක වෙන්නෙ නෑ.\nඒ වගේම පාලම නැවත ඉදිකිරීමේ කටයුතු අතරමඟ නවතා දමා තිබෙන අතර ඒ නිසා අබලන් වු පාලමවත් භාවිතා කළ නොහැකි වීමෙන් කුරිඥංකේනි ජනතාව මහත් දුෂ්කරතාවයකටත්, අසරණභාවයකටත් පත් වී සිටිනවා.\nමේ වන විට කුරිඤ්ඤංකේනි ජනතාව නගරය වෙත ගමන් කරනුයේ පාලම සෑදීම සඳහා වෙන්කර තිබෙන භූමියේ කලපුව දෙසට වන්නට අඩි තුනක පමණ අඩිපාරක් සාදාගෙනයි.\nඉතාමත්ම අවදානම් ලෙස මෙම මාර්ගය භාවිතා කරන බව පෙනී යනවා.\nවෙනත් විකල්පයක් ද ඔවුන්ට නොමැති බැවින් මෙම අනතුරුදායක ගමනෙහි නිරත වන අයුරු දැකිය හැකියි.\nඒත් කුරිඥංකේනි ජනතාව තවත් ඉවසන්න සූදානම් නෑ. ඔවුන් සටන් කරන්න සූදානම්. කුරිඥංකේනීවල ජනතාව ඉල්ලා සිටින්නේ හැකි ඉක්මනින් මෙම පාලම සාදා දෙන ලෙසයි.",
       "URL": "https://www.hirunews.lk/299287/08-දෙනෙකුට-මරු-කැඳවූ-කින්නියා-පාලම්-පාරු-ඛේදවාචකයට-තවමත්-නොලැබුණු-විසඳුම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1299"
}