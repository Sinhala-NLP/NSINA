{
       "Source": "hirunews",
       "Timestamp": "Wednesday, 22 November 2017 - 7:55",
       "Headline": "පළාත් පාලන සීමා නිර්ණ ගැසට් පත්‍රයට එරෙහි පෙත්සම විභාගයට ගන්නවා ද ? නැද්ද ? තීරණය අද",
       "News Content": "පළාත් පාලන ආයතනවල සීමා සහ සභික සංඛ්‍යාව නිර්ණය කරමින් මෑතකදී නිකුත් කළ ගැසට් නිවේදනය බල රහිත කෙරෙන ආඥාවක් නිකුත් කරන ලෙස ඉල්ලා ගොනු කළ පෙත්සම විභාගයට ගන්නේ ද නැද්ද යන්න තීන්දුව අද ප්‍රකාශයට පත් කිරීමට නියමිතයි.\nමෙම පෙත්සම අභියාචනාධිකරණ සභාපති විනිසුරු එල්.ටී.බී. දෙහිදෙණිය, කුමුදුනී වික්‍රමසිංහ සහ ශිරාල් ගුණරත්න යන ත්‍රිපුද්ගල විනිසුරු මඩුල්ල හමුවේ පසුගිය 16 වන දා සලකා බැලූණු අවස්ථාවේදියි ඒ සම්බන්ධයෙන් තීන්දුව අද දැනුම් දෙන බව ප්‍රකාශ කෙරුණේ.\nකොළඹ, මහනුවර, මාතර, ඇඹිලිපිටිය සහ හාලිඇල යන පළාත් පාලන බලප්‍රදේශවල පුද්ගලයින් 06 දෙනෙකු ගොනු කළ මෙම පෙත්සමේ වගඋත්තරකරුවන් ලෙස පළාත් සභා සහ පළාත් පාලන අමාත්‍ය ෆයිසර් මුස්තාෆා, එම අමාත්‍යාංශයේ ලේකම්වරයා සහ නීතිපතිවරයා නම් කර තිබුණා.\nමෙම පෙත්සමට මැදිහත්කරුවන් ලෙස පෙනී සිටීමට ශ්‍රී ලංකා පොදුජන පෙරමුණ, එක්සත් ජාතික පක්ෂය, ජනතා විමුක්ති පෙරමුණ, එක්සත් ජාතික නිදහස් පෙරමුණ සහ පැෆ්රල් සංවිධානය ඇතුළු පාර්ශව කිහිපයක් අභියාචනාධිකරණයෙන් ඉල්ලීමක් කළ අතර ඊට පසුගිය 16 වන දා අවසරය ද හිමි වුණා.\nඑමෙන්ම මෙම පෙත්සම විභාගයට නොගෙන ප්‍රතික්ෂේප කරන ලෙස ඉල්ලා ශ්‍රී ලංකා නිදහස් පක්ෂය ද අභියාචනාධිකාරණයට කරුණු දැක්වීමට අද බලාපොරොත්තු වනවා.\nමේ අතර පවතින තත්ත්වය හමුවේ පළාත්සභා මැතිවරණයද නියමිත කාලයට නොපැවැත්වෙනු ඇති බව මැතිවරණ නිරීක්ෂණ සංවිධාන ප්‍රකාශ කළා.\nකොළඹ ඊයේ පැවති මාධ්‍ය හමුවකට එක්වෙමින් පැෆ්රල් සංවිධානයේ විධායක අධ්‍යක්‍ෂ රෝහණ හෙට්ටිආරච්චි ඒ සම්බන්ධයෙන් අදහස් පළ කළේ පළාත්පාලන ගැසට් පත්‍රයට එරෙහි පෙත්සම් ගැනද කරුණු දක්වමින්.",
       "URL": "https://www.hirunews.lk/176613/පළාත්-පාලන-සීමා-නිර්ණ-ගැසට්-පත්‍රයට-එරෙහි-පෙත්සම-විභාගයට-ගන්නවා-ද-නැද්ද-තීරණය-අද",
       "Category": "Local News",
       "Parent URL": "https://www.hirunews.lk/local-news.php?pageID=4207"
}