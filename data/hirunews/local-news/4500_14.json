{
       "Source": "hirunews",
       "Timestamp": "Wednesday, 24 May 2017 - 19:48",
       "Headline": "පොලිස් නිලධාරියෙකුට පහරදී රාජකාරියට බාධා කළ අයෙක් අත්අඩංගුවට",
       "News Content": "පොලිස් නිලධාරියෙකුට පහරදී රාජකාරියට බාධා කළ සැකකරුවෙකු පොලිස් අත්අඩංගුවට ගෙන තිබෙනවා.\nඊයේ රාත්‍රී රංගල නගරයේ රාත්‍රී ජංගම මුර සංචාරයේ යෙදී සිටි උප පොලිස් පරීක්ෂකවරයෙකුට ත්‍රී රෝද රථ රියදුරෙකු විසින් පහරදී ඇති බවයි පොලිසිය සඳහන් කළේ.\nඊයේ රාත්‍රී 9.30 ට පමණ රංගල නගරයේ ත්‍රී රෝද රථයක් පෙරලී ඇති අතර එම  ස්ථානයේ තුවාලකාරියක් ද සිටින බවට පොලිස් හදිසි ඇමතුම් අංශයට තොරතුරක් ලැබී තිබෙනවා.\nඒ අනුව ජංගම මුර සංචාරයේ යෙදී සිටි උප පොලිස් පරීක්ෂකවරයෙකු ඇතුලු නිලධාරීන් පිරිසක් එම ස්ථානයට ගොස් විමර්ශණ සිදුකර ඇතැයි සඳහන්.\nඑහිදී අනතුරට ලක්වු ත්‍රී රෝද රථය එම ස්ථානයේ නොතිබු අතර එය නගරයේ වෙළඳසැලක් ඉදිරිපිට තිබී ඇතැයි පොලිසිය කියාසිටියා.\nඑය පරීක්ෂා කිරීමට යාමේදී විමර්ශනයට ගිය නිලධාරීන්ට එහි බීමත්ව සිටි පුද්ගලයකු විසින් පහරදී රාජකාරියට බාධා කර ඇති බවයි පොලිසිය සඳහන් කළේ.\nඒ අනුව පහරකෑමට ලක්වු උප පොලිස් පරීක්ෂකවරයා තෙල්දෙණිය රෝහලට ඇතුලත් වී නේවාසිකව ප්‍රතිකාර ලබනවා.\nසැකකරු අත්අඩංගුවේ පසුවන අතර රංගල පොලිසියයි විමර්ශණ මෙහෙයවන්නේ.",
       "URL": "https://www.hirunews.lk/162090/පොලිස්-නිලධාරියෙකුට-පහරදී-රාජකාරියට-බාධා-කළ-අයෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4500"
}