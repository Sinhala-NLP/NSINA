{
       "Source": "hirunews",
       "Timestamp": "Saturday, 30 October 2021 - 8:05",
       "Headline": "පිටව යන ඇමරිකානු තානාපතිනිය ශ්‍රී ලංකාව අගයයි",
       "News Content": "මුළුමනින්ම එකඟතාවක් නොමැති කරුණුවලදී ද්විපාර්ශ්වික සබඳතා යහපත් දිශාවකට යොමුකර පවත්වා ගත යුතු බව මෙරට ඇමරිකානු තානාපතිනි ඇලෙයිනා බී. ටෙප්ලිට්ස් ප්‍රකාශ කළා.\nමෙරට තානාපතිධූරයෙන් සමුගැනීමට පෙර විශේෂ ප්‍රකාශයක් සිදු කරමින් ඇය සඳහන් කළේ රාජ්‍යතාන්ත්‍රික භාවයේ මූලික අර්ථය ඕනෑම අභියෝගයක් හමුවේ එකිනෙකා සමග එක්ව කටයුතු කිරීම බවයි.\nඋපුටා ගැනීම..\n\"ශ්‍රී ලංකාව ඇත්තෙන්ම අද්විතීය රටක්. තානාපතිවරිය ලෙස මෙරට සේවය කරන්න ලැබීම මට ලැබුණු ගෞරවයක්. ඇමරිකා එක්සත් ජනපද රජය මෙරට සමග ළගින්ම වැඩකර තිබෙනවා. ගතවූ විසි වසරේ එක්සත් ජනපදයෙන් ශ්‍රී ලංකාවට ලබා දුන් ආධාර ප්‍රමාණය ඩොලර් බිලියනය ඉක්මවනවා. කොරෝනා අවස්ථාවේ දී අපි ත්‍යාගශීලී හවුල්කරුවෙකු ලෙස වැඩ කළා. කොරෝනාවට එරෙහි සටනේ දී එක්සත් ජනපදය ශ්‍රී ලංකාවට ආධාර ලෙස ඩොලර් මිලියන 18ක් සහ නොමිලේ එන්නත් මිලියන 2 යි දශම 4 ක් පමණ ලබා දුන්නා.\nපොදු අරමුණු සහ ආයෝජන තිබුණත් අපි එකඟ නොවන සමහර අවස්ථා තිබෙනවා. නමුත් රාජ්‍යතාන්ත්‍රික භාවයේ මූලික අර්ථය ඕනෑම අභියෝගයක් හමුවේ එකිනෙකා සමග දිගින් දිගටම කතා කරමින් එක්ව වැඩ කිරීමයි.\nවිවෘත සන්නිවේදනයත්, අපි මුලු මුනින්ම එකඟනොවන අංශ සම්බන්ධයෙන් වැඩ කිරීමත් හරහා අපේ ද්විපාර්ශ්විීය සබඳතා හොඳ දිශාවකට යොමු කර අපි පවත්වා ගත යුතුයි. ප්‍රජාතන්ත්‍රවාදී අප දෙරටේ හවුල්කාරීත්වය අනාගතය දක්වා විහිදේවී.\nමගේ මිදුලේ ඇසෙන සුන්දර නිල් මැග්පි කුරුළු ගී රාවයේ සිට කොත්තු රොටී වලින් හමනා සුවඳ දක්වාත්, යාපනයේ රසබර ප්‍රනීත ව්‍යාංජනවල සිට සීගිරි බිතු සිතුවම් දක්වාත්, නුවර එළියේ තේ වතුවල සිට ගාල්ලේ වෙරළ තීරය දක්වාත් වූ සෑම දෙයකින්ම ශ්‍රී ලංකාව මගේ සිත් ඇඳ බැඳගත්තා. විශේෂයෙන් ආගන්තුක සත්කාරයට ලැදි මෙරට ජනතාවගේ සිනහව ඇතුලු මට මතක් වෙන බොහෝ දේ තියනවා.\nඅප දෙරට අතර සම්බන්ධතාවයට ජීවය දෙන්නේ ව්‍යාපාර වල, රජයේ, සිවිල් සමාජයේ සහ එදිනෙදා ජීවිතයේ දී ජනතාව අතර තිබෙන ඒ සම්බන්ධතාවයයි. පාස්කු ප්‍රහාරය සහ කොරෝනා වැනි අපට තදින්ම දැනුනු බොහෝ දුෂ්කර අවස්ථා වලදී අපට පිහිටට ආවේ ඒ සම්බන්ධතාවයයි. ශ්‍රී ලාංකික ජනතාවගේ උණුසුමත්, ත්‍යාගශීලීත්වයත් වෙනුවෙන් මා ස්තූති කරනවා. මට එය කවදාවත් අමතක නොවේවි. බොහොම ස්තූතියි.\"",
       "URL": "https://www.hirunews.lk/286464/පිටව-යන-ඇමරිකානු-තානාපතිනිය-ශ්‍රී-ලංකාව-අගයයි",
       "Category": "Local News",
       "Parent URL": "https://www.hirunews.lk/local-news.php?pageID=1596"
}