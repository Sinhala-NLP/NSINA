{
       "Source": "hirunews",
       "Timestamp": "Saturday, 02 January 2021 - 13:10",
       "Headline": "ගම්වාසින්ට පහරදුන් කොටියා සෙවීමේ මෙහෙයුම (වීඩියෝ)",
       "News Content": "අම්පාර - කුඩුම්බිගල අභය භූමිය ආශ්‍රිතව සැරිසරන කොටියා සෙවීම සඳහා යුද හමුදාව සමඟ එක්ව විශේෂ මෙහෙයුමක් ආරම්භ කළ බව වනජිවි දෙපාර්තමේන්තුව ප්‍රකාශ කලා.\nඑහි අධ්‍යක්ෂ ජනරාල් චන්දන සූරියබණ්ඩාර හිරු ප්‍රවෘත්ති අංශයට සඳහන් කළේ ඊයේ ආරම්භ කළ එම මෙහෙයුම සඳහා හෙට දිනයේදී වනජිවි දෙපාර්තමේන්තුවේ විශේෂ පශු වෛද්‍යවරුන් ඇතුළු කණ්ඩායමක් ද එක්වීමට නියමිත බවයි.\nකුඩුම්බිගල අභය භූමියේ කිලෝමීටර් 14 ක පමණ දුරකින් පිහිටි පාරම්පරික කුඹුරු යායක් ආශ්‍රිතව ගොවිතැන් කටයුතු වල නිරත වූ පුද්ගලයින් දෙදෙනෙකුට මෙම කොටියා පසුගියදා පහරදී තිබූ අතර එහිදී 56 හැවිරිදි පුද්ගලයෙකු ජිවිතක්ෂයට ද පත්ව තිබුණා.\nතුවාල ලැබූ අනෙක් පුද්ගලයා මේ වනවිට පොතුවිල් රෝහලේ ප්‍රතිකාර ලබනවා.\nවනජිවි අධ්‍යක්ෂ ජනරාල්වරයා වැඩිදුරටත් කියා සිටියේ ප්‍රචන්ඩකාරි ලෙස හැසිරෙන මෙම කොටියා මේ වනවිට ආරම්භ කර ඇති මෙහෙයුම තුළින් සොයා ගැනීමට හැකිවනු ඇති බවයි.\nමේ අතර, මෙම සිද්ධිය මුල් කර ගනිමින් අම්පාර - පානම ප්‍රදේශවාසීන් පිරිසක් ඊයේ රාත්‍රියේ පානම වනජීවී කාර්යාලට හානි සිදුකර තිබෙනවා. ඒ සම්බන්ධයෙන් පුද්ගලයන් 05 දෙනෙකු අත්අඩංගුවට ගෙන ඇති අතර, ඔවුන් අද පොතුවිල් අධිකරණයට ඉදිරිපත් කිරීමට නියමිතයි.\nමේ අතර, ගම්වදින වනඅලි පළවා හැරීම සඳහා ඩ්‍රෝන තාක්ෂණය යොදා ගැනීමේ කටයුතු සාර්ථකව සිදුකරමින් පවතින බව වන සංරක්ෂණ දෙපාර්තමේන්තුවේ මෙහෙයුම් අධ්‍යක්ෂ ආර්.සී. මාරසිංහ ප්‍රකාශ කළා.",
       "URL": "https://www.hirunews.lk/258559/ගම්වාසින්ට-පහරදුන්-කොටියා-සෙවීමේ-මෙහෙයුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2239"
}