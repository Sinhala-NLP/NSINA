{
       "Source": "hirunews",
       "Timestamp": "Saturday, 01 February 2020 - 19:29",
       "Headline": "පාස්කු ඉරිදා ප්‍රහාරයේ විමර්ශන මෙහෙය වන රහස් පොලිස් නිලධාරියෙකුගෙන් ජනපති කොමිසමට රහස් ප්‍රකාශයක්",
       "News Content": "පාස්කු ප්‍රහාරය සම්බන්ධයෙන් විමර්ශනවල නිරත අපරාධ පරීක්ෂණ දෙපාර්තමේන්තුවේ විශේෂ ජ්‍යෙෂ්ඨ නිලධාරියෙකු අද (01) ප්‍රහාරය සම්බන්ධයෙන් සොයා බලන ජනාධිපති කොමිසම හමුවේ සාක්ෂි ලබා දුන්නා.\nකෙසේ වෙතත්, ඊට අදාළ නඩු කටයුත්තක් සිදුවීම ඇතුළු කරුණු කිහිපයක් මත ඔහුගේ ප්‍රකාශ ලබා ගැණුනේ රහසිගතවයි.\nපාස්කු ප්‍රහාරය සම්බන්ධයෙන් සොයා බලන ජනාධිපති කොමිසම හමුවේ අද ප්‍රථමයෙන් සාක්ෂි ලබා දුන්නේ මාවනැල්ල බුදුපිළිම වලට හානි කිරීමේ සිද්ධිය වන අවස්ථාවේ මාවනැල්ල පොලීසියේ ස්ථානාධිපතිවරයාව සිටි දමිත නිලංගයි.\nඊයේ (31) දිනයේ ඔහු කොමිසම හමුවට කැඳවා තිබූ අතර, සාක්ෂි ලබාදීමට නිසි සූදානමක් නොමැතිවීම සහ සිද්ධියට අදාළ ලිපි ලේඛන අධ්‍යයනය කර නොතිබීම හේතුවෙන් සාක්ෂිකරු අද නැවතත් කැඳවා තිබුණා.\nමෙහිදී ජනාධිපති කොමිසම සිදුකළ ප්‍රශ්න කිරීම් වලදී, සාක්ෂිකරු ප්‍රකාශ කළේ මාවනැල්ල බුදුපිළිමවලට හානි කිරීමේ සිද්ධියේ ප්‍රධාන සැකකරුවන් සාදික් හා සිද්ධික් යන පුද්ගලයින්ගේ පියා වන ඊබ්‍රහිම් නමැති මව්ලවිවරයාගේ නිවස 2019 වසරේ ජනවාරි 23 වනදා සෝදිසි කළ බවයි.\nඑහි තිබී සී.ටී තැටි 390 ක්, වායු රයිෆලයක් සහ අරාබි ලේඛන තොගයක් සොයා ගත් බව ඔහු එහිදී ප්‍රකාශ කළා.\nඑමෙන්ම, නිවසේ ඉහළ මහලේ තිබූ විශේෂ කාමරයක කිසියම් වීඩියෝ පටිගත කිරීමක් සඳහා අවශ්‍ය ආම්පන්න තිබූ බව ද, මාවනැල්ල හිටපු ස්ථානාධිපතිවරයා කොමිසම හමුවේ අනාවරණ කළා.\nකාමරයේ එක් බිත්තියක කිසියම් විකාශයක් සඳහා පසුබිම ලෙස යොදා ගන්නට ඇතැයි සැලකෙන කොළ පාට රෙද්දක් එල්ලා තිබූ බවත්, ඊට අමතරව, වීඩියෝ කැමරාවක් සහ ආලෝකකරණ උපාංග ද එහි තිබූ බවත්, ඔහු කියා සිටියා.\nඅන්තවාදී මුස්ලිම් තරුණයින් මාවනැල්ල ප්‍රදේශයේ මෙලෙස ක්‍රියාකාරිව සිටියදීත් බුද්ධි අංශය කුමක් කලේ දැයි ජනාධිපති කොමිසම මෙහිදී සාක්ෂිකරුගෙන් විමසුවා.\nස්ථානාධිපතිවරයා එහිදී කියා සිටියේ ඒ සම්බන්ධයෙන් නිසි පුහුණුවක් ලැබූ පිරිසක් තමා යටතේ නොසිටි බවයි.",
       "URL": "https://www.hirunews.lk/233513/පාස්කු-ඉරිදා-ප්‍රහාරයේ-විමර්ශන-මෙහෙය-වන-රහස්-පොලිස්-නිලධාරියෙකුගෙන්-ජනපති-කොමිසමට-රහස්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=2923"
}