{
       "Source": "hirunews",
       "Timestamp": "Monday, 07 June 2021 - 13:05",
       "Headline": "පෞද්ගලික බැංකු වැහෙන්නේ මෙහෙමයි",
       "News Content": "දැඩි සංචරණ සීමා ක්‍රියාත්මක වීම හේතුවෙන් මතුව ඇති ප්‍රවාහන දුෂ්කරතා නිසා අද දින සිට ඉදිරි සතියක කාලයක් පුරා මෙරට ප්‍රධාන පෙලේ පෞද්ගලික   බැංකු කිහිපයක් සිය ගනුදෙනු කටයුතු අත්හිටුවා තිබෙනවා.\nඔවුන් මහජනතාව වෙත නිවේදනයක් නිකුත් කරමින් ඉල්ලා සිටින්නේ එළඹ ඇති දුෂ්කර කාලසීමාව තුල සිය මුල්‍ය ගනුදෙනු අන්තර්ජාල බැංකු පහසුකම් සහ ස්වයංක්‍රීය ටේලර් යන්ත්‍ර හරහා සිදුකර ගන්නා ලෙසයි.\nමේ අනුව සම්පත් බැංකුව, කොමර්ෂල් බැංකුව සහ එන්.ඩී.බී. බැංකුව ඉදිරි සතියම වසා දැමෙන බව නිවේදනය කර ඇති අතර හැටන් නැෂනල් බැංකුව අද සහ හෙට යන දෙදින තුල වසා තැබෙනු ඇති.\nමේ අතර සෙලාන් බැංකුව නිවේදනයක් නිකුත්කරමින් සඳහන් කරන්නේ ඔවුන්ගේ තෝරාගත් ශාඛා කිහිපයක් සීමිත පැය ගණනාවකට පමණක් විවෘතව  තැබෙන බවයි.\nකෙසේ වෙතත් රාජ්‍ය බැංකු කිසිවක් පවතින සංචරණ කාල සීමාව තුල වසා තැබෙන හෝ සේවා සැපයීම් සීමා කෙරෙන බව මෙතෙක් දැනුම් දී නැහැ.",
       "URL": "https://www.hirunews.lk/273608/පෞද්ගලික-බැංකු-වැහෙන්නේ-මෙහෙමයි",
       "Category": "Local News",
       "Parent URL": "https://www.hirunews.lk/local-news.php?pageID=1901"
}