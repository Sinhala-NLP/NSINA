{
       "Source": "hirunews",
       "Timestamp": "Tuesday, 27 July 2021 - 10:32",
       "Headline": "ගුරු වෘත්තීය සමිති අරලියගහ මන්දිරයට - වැටුප් විෂමතා ඉවත් කිරීමේ පළමු අදියර ඉදිරි අයවැයෙන් (වීඩියෝ)",
       "News Content": "ගුරුවිදුහල්පති වැටුප් විෂමතාව ඉවත් කිරීම සඳහා වන පළමු අදියර එළඹෙන අයවැයේදී ක්‍රියාත්මක කරන බව සම කැබිනට් ප්‍රකාශක අමාත්‍ය, වෛද්‍ය රමේෂ් පතිරණ ප්‍රකාශ කළා.\nඅද (27) පෙරවරුවේ රජයේ ප්‍රවෘත්ති දෙපාර්තමේන්තුවේ පැවති අමාත්‍ය මණ්ඩල තීරණ දැනුම්දීමේ මාධ්‍ය හමුවට එක්වෙමිනුයි අමාත්‍යවරයා මේ බව කියා සිටියේ.\nමේ අතර, ගුරු විදුහල්පති වැටුප් ගැටලුව විසඳීම සම්බන්ධයෙන් අග්‍රාමාත්‍යවරයාගේ ප්‍රධානත්වයෙන් අනු කමිටුවක් පත්කර තිබෙනවා.\nඊයේ පැවති අමාත්‍ය මණ්ඩල හමුවේදී මෙම අනුකමිටුව පත් කළ බවයි සම කැබිනට් ප්‍රකාශක අමාත්‍ය උදය ගම්මන්පිල සඳහන් කළේ.\nඑම අනු කමිටුව මේ වනවිට අරලියගහ මන්දිරයේ රැස්ව සිටින අතර, එම හමුව සඳහා ගුරු සංගම්ද කැඳවා ඇති බව සඳහන්.\nමේ අතර, ගුරු විදුහල්පති වැටුප් ගැටලුව ඇතුළු ඉල්ලීම් මුල් කර ගෙන ගුරු සංගම් ආරම්භ කල ඔන්ලයින් ඉගැන්වීම් වලින් ඉවත් වීමේ වෘත්තීය ක්‍රියාමාර්ගයට අදට දින 16 ක් වනවා.\nශ්‍රී ලංකා පොදුජන අධ්‍යාපන සේවා සංගමය අද මුදල් අමාත්‍ය බැසිල් රාජපක්ෂ හමුවී මෙම ගැටලුව සම්බන්ධයෙන් සාකච්ඡාවක නිරත වුණා.",
       "URL": "https://www.hirunews.lk/278118/ගුරු-වෘත්තීය-සමිති-අරලියගහ-මන්දිරයට-වැටුප්-විෂමතා-ඉවත්-කිරීමේ-පළමු-අදියර-ඉදිරි-අයවැයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1793"
}