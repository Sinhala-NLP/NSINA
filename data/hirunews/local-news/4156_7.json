{
       "Source": "hirunews",
       "Timestamp": "Tuesday, 26 December 2017 - 13:09",
       "Headline": "පොදුජන පෙරමුණ ගැන ඇමති අමරවීර කතා කරයි",
       "News Content": "ශ්‍රී ලංකා පොදුජන පෙරමුණ යටතේ පළාත් පාලන මැතිවරණයට ඉදිරිපත්ව සිටින්නේ හිටපු ජනාධිපති මහින්ද රාජපක්ෂ පරාජය කිරීමට දායක වූ කණ්ඩායම බව එක්සත් ජනතා නිදහස් සන්ධාන මහ ලේකම්, අමාත්‍ය මහින්ද අමරවීර පවසනවා.\nහම්බන්තොට ප්‍රදේශයේ ඊයේ පැවති ජනහමුවකට එක්වෙමින් අමාත්‍යවරයා මේ බව කියා සිටියා.\nමේ අතර, එළඹෙන පළාත් පාලන මැතිවරණයෙන් පසුව ප්‍රධාන දේශපාලන පක්ෂ දෙකට ලැබෙන ඡන්ද එකතු කිරීමෙන් එය ජනමතය බවට පෙන්වීමට ඇතමුන් උත්සාහ කරමින් සිටින බව ජනතා විමුක්ති පෙරමුණ පවසනවා.\nපිලිමතලාව - කිරිබත්කුඹුර ප්‍රදේශයේ ඊයේ පැවති ජනහමුවකට එක්වෙමින් එහි නායක, පාර්ලිමේන්තු මන්ත්‍රී අනුර කුමාර දිසානායක මේ බව ප්‍රකාශ කළා.\nඑමෙන්ම ඒකාබද්ධ විපක්ෂය කොළඹ අද කැදවා තිබූ මාධ්‍ය හමුවට එක්වූ පාර්ලිමේන්තු මන්ත්‍රී ඉන්දික අනුරුද්ධ කියා සිටියේ ආණ්ඩුවට නිසි ප්‍රතිපත්තියක් නොමැතිවීම හේතුවෙන් රටේ අපනයන ආර්ථිකය කඩා වැටී ඇති බවයි.",
       "URL": "https://www.hirunews.lk/179365/පොදුජන-පෙරමුණ-ගැන-ඇමති-අමරවීර-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4156"
}