{
       "Source": "hirunews",
       "Timestamp": "Tuesday, 13 June 2017 - 9:23",
       "Headline": "සුඛෝපභෝගී රථයකින් ගව සොරකමේ ගිය තිදෙනෙක් කොටුවෙයි (ඡායාරූප)",
       "News Content": "ගල්ගමුව ඇතුළු ප්‍රදේශ කිහිපයක් පුරා ගවයින් සොරකම් කිරීමේ ජාවාරමක නිරතව සිටි පුද්ගලයින් තිදෙනෙක් සහ ඒ සදහා යොදා ගන්නා ලද සුඛෝපභෝගී වෑන් රථයක් පසුගියදා (11) අඹන්පොල පොලිසිය විසින් අත්අඩංගුවට ගෙන තිබෙනවා.\nඅඹන්පොල, සිංහාරගම ප්‍රදේශයේ ඇති වාහන අලුත්වැඩියා කිරීමේ ස්ථානයකට පැමිණ තිබූ අදාල වෑන් රථයේ ගොම තිබීම හේතුවෙන් එම වෑන් රථය පිළිබදව පොලිස් හදිසි දුරකථන අංකය ඔස්සේ ලබා දුන් තොරතුරකට අනුව අදාල වෑන් රථය පොලිසිය භාරයට ගෙන ඇති බව සදහන්.\nපසුව කරන ලද පරීක්ෂණවලදී ඊට සම්බන්ධ පුද්ගලයින් තිදෙනෙක් ද කොටු කර ගැනීමට හැකිව තිබේනවා.\nඅදාල පුද්ගලයින් විසින් කාලයක් තිස්සේ මෙම ජාවාරම සිදුකරගෙන ගොස් ඇති අතර විවිධ ප්‍රදේශවලින් කුලී පදනම මත ලබා ගන්නා වාහන මගින් මෙලෙස ගවයින් ප්‍රවාහනය කිරීම සිදු කර ඇති බවයි වාර්තා වන්නේ.\nඅත්අඩංගුවට ගන්නා ලද මෙම වාහනය නුවර ප්‍රදේශයේ වාහන කුලියට ලබා දෙන ස්ථානයකින් ලබාගෙන ඇති බවට පොලීසිය කරුණු අනාවරණය කරගෙන තිබෙනවා.\nගල්ගමුව ඇතුළු ප්‍රදේශ කිහිපයකින් සොරා ගන්නා ලද ගවයින් මාතලේ, යටවත්ත ප්‍රදේශයට රැගෙන ගොස් ඝාතනය කර මස් පිණිස අලෙවි කරන අතර යටවත්ත ප්‍රදේශයේ ඇති ගව ඝාතකාගාරයේ තිබූ ගවයින් 14 දෙනෙකුට අයත් සම්, ඇටකටු, හිස් කබල් ආදිය පොලිස් නිලධාරීන් විසින් සොයාගෙන ඇති බවයි අප වාර්තාකරු සදහන්කළේ.\nසිද්ධියට සම්බන්ධ සැකකරුවන් තිදෙනාගෙන් ප්‍රධාන සැකකරු මහව, රන්දෙණිගම ප්‍රදේශයේ පදිංචි අයෙක් බවත්, අනෙක් සැකකරුවන් දෙදෙනා මීගලෑව, උස්ගල සියඹලන්ගමුව, වීරගොල්ල ප්‍රදේශයේ පදිංචිකරුවන් බවත් පොලිසිය පවසනවා.\nපසුගිය කාලයේදී ගල්ගමුව හා ඒ ආසන්න ප්‍රදේශ කිහිපයක් පුරා සිදු වූ ගව ඝාතන හා සොරාගැනීමේ සිදුවීම්වලටද මෙම් සැකකරුවන් සම්බන්ධ බවට පොලිස් නිලධාරීන් විසින් කරුණු තහවුරු කරගෙන ඇති අතර සැකකකරුවන් ඊයේ (12) ගල්ගමුව මහේස්ත්‍රාත් අධිකරණය හමුවට ඉදිරිපත් කළ බවයි වාර්තා වන්නේ.\nඅදාල සිද්ධිය සම්බන්ධයෙන් පොලිසිය වැඩිදුර පරීක්ෂණ සිදුකරනු ලබනවා.\nඡායාරූප - ගල්ගමුව එම්.එම්. ක්‍රිෂාන්",
       "URL": "https://www.hirunews.lk/163441/සුඛෝපභෝගී-රථයකින්-ගව-සොරකමේ-ගිය-තිදෙනෙක්-කොටුවෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4472"
}