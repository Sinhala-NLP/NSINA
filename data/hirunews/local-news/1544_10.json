{
       "Source": "hirunews",
       "Timestamp": "Monday, 22 November 2021 - 22:39",
       "Headline": "අයවැයට පක්ෂ වූ බදියුදීන්ගේ පක්ෂ සාමාජිකයින්ට සාමාජිකත්වය නැති වෙයි",
       "News Content": "අයවැයට පක්ෂ වූ මන්ත්‍රීවරුන් 3 දෙනෙක්, රිෂාඩ්ගේ පක්ෂයෙන් නෙරපයි\n2022 අයවැය තුන්වන වර කියවීම හෙවත් කාරක සභා අවස්ථාවේ විවාදය අදින් ආරම්භ වනවා.\nසෙනසුරාදා ද ඇතුළුව ලබන මස 10 වන සිකුරාදා දක්වා දින 16ක් එම විවාදය පැවැත්වෙනු ඇති.\nඅයවැය තුන්වන වර කියවීමේ ඡන්ද විමසීම එදින පස්වරු 5ට පැවැත්වීමට නියමිතයි.\n2022 වසර සඳහා වන විසර්ජන පනත් කෙටුම්පත දෙවන වර කියවීම හෙවත් අයවැය කතාව පසුගිය 12 වනදා මුදල් අමාත්‍ය බැසිල් රාජපක්ෂ විසින් පාර්ලිමේන්තුවට ඉදිරිපත් කළා.\nදෙවන වර කියවීමේ ඡන්ද විමසීම ඊයේ පැවති අතර එහිදී එය සම්මත වුණේ තුනෙන් දෙකක බහුතර ඡන්දයකින්.\nඅයවැයට පක්ෂව ඡන්ද 153ක් ලැබුණා.\nවිරුද්ධව හිමි වූයේ ඡන්ද 60ක් පමණයි.\nඒ අනුව වැඩි ඡන්ද 93කින් අයවැය සම්මත වුණා.\nමේ අතර, මෙම සතිය තුළ දී පාර්ලිමේන්තුව රැස්වන අවස්ථාවේදී කෝප් කමිටුව සහ අමාත්‍යාංශයීය උපදේශක කාරක සභා කිහිපයක් මෙන්ම විශේෂ කාරක සභාවක් ද රැස්වීමට නියමිතයි.\nඑමෙන්ම, නව පරපුරේ ගායිකා යොහානි ද සිල්වා ඇගයීම සඳහා පාර්ලිමේන්තු මන්ත්‍රීවරියන්ගේ සංසදය අද දින සංවිධාන කර තිබූ වැඩසටහන නොවැළැක්විය හැකි හේතුවක් මත කල් දමා ඇති බවයි පාර්ලිමේන්තුවේ සන්නිවේදන දෙපාර්තමේන්තුව සදහන් කළේ.\nරිෂාඩ් බදියුදීන්ගේ සමස්ත ලංකා මහජන කොංග්‍රසයේ අයවැයට පක්ෂව ඡන්දය ප්‍රකාශ කළ පාර්ලිමේන්තු මන්ත්‍රීවරුන් වන අලි සබ්රි රහීම්, ඉෂාක් රහුමාන් සහ මුෂාරෆ් මුදුනබීන්ගේ පක්ෂ සාමාජිකත්වය අහෝසි කිරීමට එම පක්ෂය තීරණය කර තිබෙනවා.",
       "URL": "https://www.hirunews.lk/288861/අයවැයට-පක්ෂ-වූ-බදියුදීන්ගේ-පක්ෂ-සාමාජිකයින්ට-සාමාජිකත්වය-නැති-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1544"
}