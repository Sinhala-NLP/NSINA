{
       "Source": "hirunews",
       "Timestamp": "Monday, 15 August 2022 - 13:27",
       "Headline": "දින 14කට නොරොච්චෝලේ නවතී - විදුලි‍ය කැපිල්ලත් පැය තුනක් වන ලකුණු (වීඩියෝ)",
       "News Content": "නොරොච්චෝලේ ගල් අඟුරු බලාගාරයේ බිඳවැටීමට ලක්වු පළමු ජනන යන්ත්‍රයේ අලුත්වැඩියා කටයුතු අවසන් කිරීමට ආසන්න වශයෙන් දින 14 - 16 දක්වා වූ කාලයක් ගත වන බව වාර්තා වනවා.\nඒ අනුව අද දිනයේ සිදු කෙරෙන විදුලි කප්පාදු කිරීම පෙර සඳහන් කළ පරිදි පැය එකයි මිනිත්තු විස්සක් වන අතර හෙට(16) සිට එම විදුලි කප්පාදු කාලය දීර්ඝ කිරීමට සිදු වන බව ශ්‍රී ලංකා මහජන උපයෝගිතා කොමිසම සඳහන් කරනවා.\nකෙසේ නමුත් දීර්ඝ වීමට නියමිත විදුලින් කප්පාදු කාලය පැය තුනක කාලයක් දක්වා දීර්ඝ වීමට නියමිත බවයි වාර්තා වන්නේ.\nඒ නොරෝච්චෝලේ බලාගාරයෙන් ජාතික විදුලිබල පද්ධතියට සැපයෙන විදුලි ධාරිතාව, අද(15) පෙරවරුවේ වූ බිඳවැටීම හේතුවෙන් පූර්ණ වශයෙන් සැපයීමට හැකියාවක් නොලැබෙන නිසාවෙනි.\nනොරොච්චෝලේ ගල් අඟුරු බලාගාරයේ පළමු ඒකකයේ ජනන යන්ත්‍රයක බිඳවැටීමක් සිදු වූ බව අද පෙරවරුවේ, විදුලිබල හා බලශක්ති අමාත්‍ය කාංචන විජේසේකර ප්‍රකාශ කර සිටියා.\nමේ අතර අදාල බලාගාරයේ, දෙවන ඒකකය නියමිත නඩත්තු කටයුතු සිදු කරමින් පවතින බවත්, බලාගාරයේ තුන්වැනි ඒකකය අඛණ්ඩව ක්‍රියාත්මක වන බවයි ඔහු ප්‍රකාශ කළේ.\nකෙසේ නමුත් විදුලි සැපයුම කළමනාකරණය කිරීම සඳහා බටහිර වෙරළ සහ අනෙකුත් ඉන්ධන බලාගාර භාවිත කරන බවයි අමාත්‍යවයා ට්විටර් පණිවිඩයක් නිකුත් කරමින් සඳහන් කළේ.",
       "URL": "https://www.hirunews.lk/312811/දින-14කට-නොරොච්චෝලේ-නවතී-විදුලි‍ය-කැපිල්ලත්-පැය-තුනක්-වන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=939"
}