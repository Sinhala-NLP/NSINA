{
       "Source": "hirunews",
       "Timestamp": "Monday, 28 February 2022 - 7:37",
       "Headline": "වසර 40කට පසු ජගත් මහා මණ්ඩලයේ විශේෂ සැසියක් (වීඩියෝ)",
       "News Content": "රුසියා - යුක්රේන ගැටුම් සම්බන්ධයෙන් සාකච්ජා කිරීම සඳහා එක්සත් ජාතීන්ගේ ආරක්ෂක මණ්ඩලය විසින් විශේෂ ජගත් මහා මණ්ඩල රැස්වීමක් අද (27) පැවැත්වීම සඳහා යෝජනා සම්මත කරගෙන තිබෙනවා.\nජිනීවා හිදී පැවැත්වෙන මෙම හදිසි මහා මණ්ඩල රැස්වීම කැඳවා ඇත්තේ රුසියානු - යුක්රේන තත්ත්වය මැඩ පවත්වා, සාමය සඳහා එක්සත් වීම යන අරමුණ ඇතිවයි.\nබෙලරූස් දේශසීමාවේදී රුසියාව සහ යුක්රේනය අතර අද සාකච්ඡා පැවැත්වීමට නියමිතයි.\nයුක්රේන ජනාධිපති වොලඩමීර් සෙලෙන්ස්කි ඊයේ (26) එකඟ වුණේ බෙලරූස් රාජ්‍යයෙන් පිට එහි දේශසීමාවේදී සාකච්ඡා පැවැත්වීමටයි.\nරුසියාවේ යුක්රේන ආක්‍රමණය ආරම්භ වී අදට දින 5ක් ගත වනවා.\nයුක්රේන සිවිල් වැසියන් 352 කු මේ දක්වා ගැටුම්වලින් ජීවිතක්ෂයට පත්ව ඇති බව විදෙස් වාර්තා සඳහන් කළා.\nඒ අතර ළමයින් 16 දෙනෙකු ද වනවා.\nඑමෙන්ම තවත් 1,684 දෙනෙකු තුවාල ලබා ඇති බව ද සඳහන්.\nකීව් අගනුවර අත්පත් කර ගැනීම සඳහා මේ වන විට දරුණු ගැටුම් පවතින අතර, ඊයේ එරට දෙවන විශාලතම නගරය වන කාර්කිව් නගරයට ද රුසියානු භටයින් ඇතුළු වුණා.\nමේ අතර යුක්රේනයේ නාවික කඳවුරක් ආසන්නයේ පිහිටි ලක්ෂයක පමණ ජනතාවක් වෙසෙන කුඩා නගරයක් රුසියාව සිය පාලනයට ගෙන තිබෙනවා.\nමේ අතර යුක්රේනය නිපදවූ ලොව විශාලතම ගුවන් යානය වන ඇන්ටනොව් ඒ එන් 225 යානය රුසියානු ප්‍රහාරවලින් විනාශ වූ බව යුක්රේන රජය ප්‍රකාශ කළා.\nවිදෙස් වාර්තා සඳහන් කළේ කීව් අගනුවර හොස්ටමෙල් ගුවන් තොටුපලේ නවතා තිබියදියි, එය රුසියානු ප්‍රහාරවලට ලක්ව ඇති බවයි.\nගැටුම් සමයේ හොස්ටමෙල් ගුවන් තොටුපළේ ගාල් කර තිබූ මෙම යානය විවිධ අවස්ථාවල දී ලොව ඕනෑම රටකට පියාසර කර ඕනෑම බරක් ඔසවා දී තම කාර්ය මැනවින් ඉටු කරනු ලැබූවා.\nඑමෙන්ම රුසියාවේ ලියාපදිංචි හෝ රුසියාව මගින් පාලනය වන හා රුසියානු හිමිකාරීත්වයක් සහිත සියලු ගුවන් යානාවලට යුරෝපා ගුවන තහනම් කිරීමට යුරෝපා සංගමය තීරණය කර තිබෙනවා.\nඒ අනුව රුසියාවේ පෞද්ගලික ජෙට් යානාවලට පවා යුරෝපා ගුවනේ පියාසර කිරීම තහනම් වනු ඇති.\nඒ අනුව රුසියාවේ විශාලතම ගුවන් සමාගම එරෝෆ්ලොට් සමාගම නැවත දැනුම් දෙන තෙක් සිය යුරෝපා ගමනාන්ත අවලංගු කිරීමට පියවර ගෙන තිබෙනවා.\nකෙසේ වෙතත් න්‍යෂ්ටික අවි ඇතුළු විශේෂ බලකාය සූදානමින් තබා ගන්නා ලෙස රුසියානු ජනාධිපති ව්ලැඩ්මිර් පුටින් එරට හමුදාවට දැනුම් දී තිබෙනවා.\nඑහෙත් ඇමරිකාව එය හෙළා දැක ඇති අතර ජනපති පුටින් පසුගිය සතියේ අනතුරු අඟවා සිටියේ ඔවුන්ට බාධා කිරීමට උත්සාහ දරන කිසිවෙකුටවත් ඉතිහාසයේ මෙතෙක් අත්දැක නැති ප්‍රතිවිපාක විදින්නට සිදුවනු ඇති බවයි.\nමේ අතර වසර 40 කට පසු එක්සත් ජාතීන්ගේ මහා මණ්ඩලයේ සුවිශේෂී සැසිවාරයක් අද පැවැත්වෙන්නේ ජගත් ආරක්ෂක කවුන්සිලය සම්මත කරගත් යෝජනාවක් අනුවයි.\nමෙවැනි විශේෂ මහා මණ්ඩල සැසිවාරයක් සඳහා මීට පෙර යෝජනාවක් ඉදිරිපත්ව තිබුණේ 1982 වසරේදියි.\nඑක්සත් ජාතීන්ගේ ආරක්ෂක කවුන්සිලයේ නිත්‍ය සාමාජිකත්වයට රුසියාව ද ඇතුලුව ඇමරිකාව, බ්‍රිතාන්‍යය, ප්‍රංශය සහ චීනය ඇතුළත් වනවා.",
       "URL": "https://www.hirunews.lk/298246/වසර-40කට-පසු-ජගත්-මහා-මණ්ඩලයේ-විශේෂ-සැසියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1328"
}