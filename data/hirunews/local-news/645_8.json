{
       "Source": "hirunews",
       "Timestamp": "Saturday, 24 December 2022 - 19:44",
       "Headline": "ෂාෆ්ටර්ගේ නිවසට රස පරීක්ෂකයන් එයි - ප්‍රකාශ 75ක් අරන් (වීඩියෝ)",
       "News Content": "ව්‍යාපාරික දිනේෂ් ෂාෆ්ටර් ඝාතනය සම්බන්ධයෙන් සිදු කරන වැඩිදුර විමර්ශන සඳහා අද (24) අපරාධ පරීක්ෂණ දෙපාර්තමේන්තුව ඔහුගේ බිරිඳගෙන් සහ සොහොයුරියගෙන් ප්‍රකාශ ලබාගැනීම සිදුකර තිබෙනවා.\nඅපරාධ පරීක්ෂණ දෙපාර්තමේන්තුවේ නිලධාරින් ෂාෆ්ටර්ගේ කොළඹ - 7 මල්පාරේ පිහිටි නිවසට ගොස් බිරිඳගෙන් වැඩිදුර ප්‍රකාශ ලබා ගැනීම සිදුකර ඇති බවයි වාර්තා වන්නේ.\nෂාෆ්ටර්ගේ සොහොයුරියගෙන් ප්‍රකාශ ලබාගෙන ඇත්තේ අපරාධ පරීක්ෂණ දෙපාර්තමේන්තුව වෙත කැඳවා බව සඳහන්.\nමේ අතර, අද රජයේ රස පරීක්ෂණ දෙපාර්තමේන්තුවේ නිලධාරින් පිරිසක් අද දිනේෂ් ෂාෆ්ටර්ගේ කොළඹ - 7 මල්පාරේ පිහිටි නිවසට පැමිණියා. ඒ ඝාතනය සම්බන්ධයෙන් සිදුකරන විමර්ශනයට අදාළවයි.\nව්‍යාපාරික දිනේෂ් ෂාෆ්ටර් අත්පා බැඳ ගෙළ ප්ලාස්ටික් පටියකින් ගැටගසා අසාධ්‍ය තත්ත්වයේ සිටියදී සොයා ගෙන රෝහල් ගත කිරීමෙන් අනතුරුව, පසුගිය 15 වනදා ජිවිතක්ෂයට පත්වුණා.\nපස්වරු 2 ට පමණ මල්පාරේ නිවසින් පිටවූ දිනේෂ් ෂාෆ්ටර් සිය බිරිඳට පවසා තිබුණේ තමන් පැය භාගයකින් පමණ යළි නිවසට පැමිණෙන බවටයි.\nඑහෙත්, ඔහු ප්‍රමාද වූ බැවින් බිරිඳ විසින් ෂාෆ්ටර්ගේ ජංගම දුරකථනයට කෙටි පණිවුඩයක් යොමුකර ඇති අතර ඊට ප්‍රතිචාර නොදැක්වූ අවස්ථාවේ ඇය ජංගම දුරකථන යෙදවුමක් හරහා ඔහු සිටි ස්ථානය නිරීක්ෂණය කළ බවයි බිරිඳ පොලීසියට සඳහන් කර තිබුණේ.\nඒ අනුව බොරැල්ල සුසාන භූමියේ සිය සැමියා සිටින බව ෂාෆ්ටර්ගේ සමීපතම විධායක නිලධාරියා වූ ක්‍රිෂ් පෙරේරාට ඇය පවසා ඇත්තේ ඔහු පිළිබඳ සොයා බලන ලෙස ඉල්ලමින්.\nක්‍රිෂ් පෙරේරා යනු දිනේෂ් ෂාෆ්ටර්ගේ ව්‍යාපාරික රහස් සියල්ල දන්නා වසර 10ක තරම් දීර්ඝ හිතවත්කමක් ඇති අතිශය විශ්වාසවන්තයෙකු බවට පැවසෙනවා.\nක්‍රිෂ් පෙරේරා පොලීසියට පවසා තිබුණේ තමන්ට ෂාෆ්ටර්ගේ බිරිඳ වන ටානි ෂාමින්ගේ දුරකථන ඇමතුම ලැබෙන විට ඔහු සිය දරු දෙදෙනා පාසලේ සිට වත්තල - හැඳල ප්‍රදේශයේ නිවසට රැගෙන යාමට සූදානමින් සිටින බවටයි.\nකෙසේ වෙතත් ඔහු දරු දෙදෙනා ආරක්ෂිතව නිවසට රැගෙන යාමට අවශ්‍ය පහසුකම් සලසා ඔහුගේ රියදුරෙකු සහ වෙනත් මෝටර් රථයකින් ෂාෆ්ටර් සෙවීම සඳහා බොරැල්ල සුසාන භූමියට පැමිණි බවයි ක්‍රිෂ් පෙරේරා පොලීසිය සඳහන් කර තිබුණේ.\nඑවන් හදිසි තත්ත්වයක් යටතේ ෂාෆ්ටර් සෙවීමට ක්‍රිෂ් පෙරේරා බොරැල්ල සුසාන භූමියට පැමිණිය ද ඔහු පැමිණි රථය සහ රියදුරු සුසාන භූමිය තුලට කැඳවාගෙන නොගොස් තනිව ගොස් ඇති බවයි දැනට සිදුකර ඇති විමර්ශනවල දී අනාවරණ වී ඇත්තේ.\nසුසාන භූමිය අසල ඇති මාර්ගයක මෝටර් රථය නවතන ලෙස රියදුරුට දන්වා ක්‍රිෂ් පෙරේරා තනිව ෂාෆ්ටර් සෙවීමට සුසාන භූමියට ඇතුළු වී ඇත්තේ ෂාෆ්ටර්ගේ මෝටර් රථය සුසාන භූමියට ඇතුළු කළ ගේට්ටුවෙන්ම බව සඳහන්.\nඑලෙස, සුසාන භූමියට ඇතුළු වූ ක්‍රිෂ් පෙරේරා ගුවන් හමුදා ස්මාරකය අසල නවතා තිබූ දිනේෂ් ෂාෆ්ටර්ගේ මෝටර් රථය සොයා ගත් බවයි පොලීසියට සඳහන් කර තිබුණේ.\nඑහිදී ෂාෆ්ටර්ගේ ගෙල රියදුරු අසුනට තබා ගැට ගසා තිබූ බවත් අත්පා බැඳ දමා ඇති බවත් පවසන ක්‍රිෂ් පෙරේරා තමා සමග පැමිණි රියදුරාට කැඳවීමක් නොකර උදව් ඉල්ලා ඇත්තේ සුසාන භූමියේ ඈතින් සිටි නිලාම් නම් කම්කරුවාගෙන්.\nඔහුගේ සහාය ද ඇතිව ෂාෆ්ටර් රියදුරු අසුනට යාබද අසුනට දමා ගන්නා ක්‍රිෂ් පෙරේරා එම කම්කරුවා ද සමග ජාතික රෝහලට පැමිණ තිබෙන්නේ පස්වරු 3 ත් 3 යි 15 ත් අතර කාලයේදීයි.\nෂාෆ්ටර්ගේ මෝටර් රථය සුසාන භූමියේ නතර කර තිබෙන අවස්ථාවේ යම් පුද්ගලයෙකු එම රථය අසලින් වේගයෙන් ගමන් කළ අයුරු තමන් යන්තමින් දුටු බව ෂාෆ්ටර් රෝහල් ගත කිරීමට සහාය ලබාදුන් කම්කරුවා පොලීසියට ප්‍රකාශ කර තිබුණා.\nඒ අනුව ක්‍රිෂ් පෙරේරා විසින් ක්‍රිකට් විස්තර විචාරක බ්‍රයන් තෝමස්ගේ ඡායාරූපයක් දුරකථනයෙන් නිලාම් නමැති කම්කරුට පෙන්වමින් මොහු නේද ගිය කෙනා ලෙස යම් හඳුන්වාදීමකට දැඩි උත්සාහයක නිරත වූ බවට ද විමර්ශන නිලධාරින්ට තොරතුරු ලැබී තිබෙනවා.\nරුපියල් කෝටි 143 ක ණය මුදලක් සම්බන්ධයෙන් බ්‍රයන් තෝමස් හා ෂාෆ්ටර් අතර විරසකයක් පවතින අතර එම ආරවුල මෙම ඝාතනය හා සම්බන්ධ කිරීමට උත්සාහ දැරීමක් කර ඇද්ද යන්න විමර්ශන නිලධාරින්ගේ දැඩි අවධානයට ලක්ව ඇති කරුණක්.\nෂාෆ්ටර්ගේ සමීපතමයන්ගේ ද දුරකථන දත්ත වාර්තා නිරීක්ෂණය කරමින් මෙම ඝාතනය කවුරුන් විසින් සිදුකලේ ද යන්න පිළිබඳව ප්‍රබල සාක්ෂි රැසක් අපරාධ පරීක්ෂණ දෙපාර්තමේන්තු නිලධාරින් විසින් මේ වනවිට එක්රැස් කරමින් පවතිනවා.",
       "URL": "https://www.hirunews.lk/323474/ෂාෆ්ටර්ගේ-නිවසට-රස-පරීක්ෂකයන්-එයි-ප්‍රකාශ-75ක්-අරන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=645"
}