{
       "Source": "hirunews",
       "Timestamp": "Friday, 11 August 2023 - 16:00",
       "Headline": "''වර්ෂාව නොලැබුණහොත් විදුලිය ජනනය කිරීම දුශ්කරයි'' - ජේෂ්ඨ විදුලි ඉංජිනේරු සංගම‍යේ මාධ්‍ය ප්‍රකාශක",
       "News Content": "ජේෂ්ඨ විදුලි ඉංජිනේරු සංගම‍යේ මාධ්‍ය ප්‍රකාශක නන්දික පතිරගේ අද (11) පැවති මාධ්‍ය හමුවකට එක් වෙමින් සඳහන් කළේ ලබන 16 වැනිදායින් පසු දකුණු පළාතේ දින 10ක පමණ කාලයක් පැය දෙකකට ආසන්නව විදුලි කප්පාදුවක් කිරීමට සිදුවනු ඇති බවයි.\nඑහිදී මාධ්‍ය ප්‍රකාශකවරයා වැඩිදුරටත් පෙන්වා දුන්නේ ඉදිරි දිනවලදී ද ප්‍රමාණවත් වර්ෂාවක් නොලැබුණහොත් විදුලි ජනනය කිරීම සිදු කළ හැකි වන්නේ 16 වැනිදා දක්වා පමණක් බවයි.\nවර්ශාව නොලැබුණහොත් හදිසි විදුලිය මිලදී ගැනීම්වලට යාමට සිදුවන අතර එසේ නොමැති වුවහොත් විදුලි කප්පාදුවක් කිරීමට සිදුවන බවයි ඔහු පෙන්වා දෙන්නේ.\nඑමෙන්ම දකුණු පළාතට විදුලිය ලබාදීම සඳහා ඉදි කරමින් පවතින අධි බලැති සම්ප්‍රේෂණ රැහැන් පද්ධතිය වෙනුවෙන් අදාළ තේ වතු හිමියන් එකඟතාව පළකර ඇති බවටද තොරතුරු වාර්තා වන බවයි මාධ්‍ය ප්‍රකාශකවරයා පවසා සිටියේ.\nනන්දික පතිරගේ පෙන්වා දෙන්නේ දිවයින පුරා විදුලි කප්පාදුවක් සිදු නොවන අතර දකුණු පළාතේ පමණක් රාත්‍රී කාලයේ පැය දෙකකට ආසන්න කාලයක් විදුලිය කප්පාදුව කිරීමට සිදුවන බවයි.",
       "URL": "https://www.hirunews.lk/344445/වර්ෂාව-නොලැබුණහොත්-විදුලිය-ජනනය-කිරීම-දුශ්කරයි-ජේෂ්ඨ-විදුලි-ඉංජිනේරු-සංගම‍යේ-මාධ්‍ය-ප්‍රකාශක",
       "Category": "Local News",
       "Parent URL": "https://www.hirunews.lk/local-news.php?pageID=106"
}