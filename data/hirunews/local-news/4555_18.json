{
       "Source": "hirunews",
       "Timestamp": "Thursday, 20 April 2017 - 12:52",
       "Headline": "මීතොටමුල්ලේ නිවාස හානි තක්සේරුව ඇරඹේ",
       "News Content": "මීතොටමුල්ලේ හානියට පත්වූ නිවාස පිළිබඳ තොරතුරු එක්රැස් කිරීම අද (20) ආරම්භ කෙරුණා.\nකොළොන්නාව ප්‍රාදේශීය ලේකම් සුගත් සිසිර අප කළ විමසීමකදී සඳහන් කළේ පූර්ණ සහ අර්ධ වශයෙන් හානි වූ නිවාස පිළිබඳව මෙහිදී වෙන් වෙන් වශයෙන් තොරතුරු ලේඛන සකස් කරන බවයි.\nමීට අමතරව, අවදානම් කලාපයේ පිහිටා ඇති හානියට පත්නොවූ නිවාස සම්බන්ධයෙන් ද තොරතුරු එක්රැස් කිරීම් සිදුකරන බව කොළොන්නාව ප්‍රාදේශීය ලේකම්වරයා කියා සිටියා.\nකුණු කන්ද නායයාමට හසු නොවූ එහෙත් අවදානම් කලාපයේ පිහිටි නිවෙස් වලින් එම ජනතාව ඉවත් කිරීමේ කටයුතු ඊයේ ආරම්භ කෙරුණු අතර, අදත් එම කටයුතු සිදුකෙරෙනවා. එමෙන්ම, අතුරුදන්වුවන් සෙවීමේ මෙහෙයුම් ද අඛන්ඩව ක්‍රියාත්මක වන බවයි හමුදා මාධ්‍ය ප්‍රකාශක බ්‍රිගේඩියර් රොෂාන් සෙනෙවිරත්න කියා සිටියේ.\nඑමෙන්ම, නායයාමට හසුවූ ප්‍රදේශය නිරීක්ෂණය කිරීම සඳහා දිවයිනට පැමිණ සිටින ජපාන විශේෂඥ කණ්ඩායම් අද පස්වරුවේ එම ප්‍රදේශය නිරීක්ෂණය කිරීමට ද නියමිතව තිබෙනවා.\nමේ අතර, අධිකරණ නියෝගයට අනුව කොළඹ නගරයේ එක්රැස් වන කසල පිළියන්දල - කරදියාන ප්‍රදේශයට මුදා හැරීම අද දිනයේත් සිදුකෙරුණා.\nකසල පිරවූ ටිපර් රථ 100 ක් පමණ අද උදෑසන කරදියාන කසල අංගනය වෙත පැමිණි බවයි එහි සිටින අප වාර්තාකරු සඳහ‍න් කළේ.\nඊයේ දිනයේ ද මෙලෙස කසල පිරවූ ටිපර් රථ කරදියාන ප්‍රදේශයට පැමිණි අතර ප්‍රදේශවාසීන් විරෝධතාවයේ නිරත වීම හේතුවෙන් ඒවා නැවත හරවා යැවුණා.\nකෙසේ වෙතත්, අද දිනයේ එවැනි විරෝධතාවයක් ක්‍රියාත්මක නොවූ අතර, කසල අංගනය අවට ආරක්ෂාව සඳහා පොලිස් නිලධාරින් යොදවා තිබෙන බවයි අප වාර්තාකරු සඳහන් කළේ.\nමේ අතර පරිසරය සුරැකීමේ සංවිධානයේ කැඳවුම්කරු මහේෂ් වික්‍රම කියා සිටියේ කරදියාන ප්‍රදේශයට කසල මුදා හැරීම සම්බන්ධයෙන් ලබාදී ඇති අධිකරණ තීන්දුවට එරෙහිව අභියාචනයක් ඉදිරිපත් කිරීමට අපේක්ෂා කරන බවයි.",
       "URL": "https://www.hirunews.lk/159573/මීතොටමුල්ලේ-නිවාස-හානි-තක්සේරුව-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=4555"
}