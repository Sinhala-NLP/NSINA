{
       "Source": "hirunews",
       "Timestamp": "Thursday, 07 February 2019 - 14:56",
       "Headline": "මන්ත්‍රීවරු පිරිසක් පාර්ලිමේන්තුවේ විදුලි සෝපානයේ සිරවෙයි",
       "News Content": "මන්ත්‍රීවරුන් 12 ක් සිරවූ, පාර්ලිමේන්තු සෝපානය ගැන පරීක්ෂණ\nපාර්ලිමේන්තුවේ මන්ත්‍රීවරුන් සඳහා වෙන් කර ඇති විදුලි සෝපානයක් හදිසියේ අක්‍රීය වීම හේතුවෙන් එහි ගමන්ගත් මන්ත්‍රීවරුන් 12 දෙනෙකුට විනාඩි 15කට ආසන්න කාලයක් එහි සිරවී සිටින්නට අද සිදුවුණා.\nපාර්ලිමේන්තු සංකීර්ණයේ මන්ත්‍රීවරුන් සඳහා වෙන්කර ඇති 06 වැනි විදුලි සෝපානයයි මෙලෙස අක්‍රීයවී තිබුණේ.\nඅද උදෑසන පාර්ලිමේන්තු රැස්වීමට සහභාගිවීම සඳහා දෙවන මහළ වෙත ගමන් කිරීමට අදාළ මන්ත්‍රීවරුන් පිරිස මෙම විදුලි සෝපානයට ඇතුළු වී ඇති අතර, එය දෙවන මහළ දක්වා ගමන් කර පසුව අක්‍රීය වූ බව සිද්ධියට මුහුණදුන් මන්ත්‍රීවරුන් සඳහන් කළා.\nසෝපානය තුළ සිර වූ මන්ත්‍රීවරුන් අතර එක්සත් ජනතා නිදහස් සන්ධානයේ පාර්ලිමේන්තු මන්ත්‍රීවරුන් වන විමල් වීරවංශ, චන්ද්‍රසිරි ගජධීර, දයාසිරි ජයසේකර, ඩලස් අලහප්පෙරුම, චන්දිම වීරක්කොඩි, සිසිර ජයකොඩි, බන්දුල ගුණවර්ධන, දිනේෂ් ගුණවර්ධන, රංජිත් සොයිසා සහ සී.බී.රත්නායක මෙන්ම රාජ්‍ය අමාත්‍ය රංජිත් අළුවිහාරේද සිටියා.\nඅනතුරුව පාර්ලිමේන්තු රැස්වීමට එක්වූ ඔවුන් තමන් මුහුණදුන් සිද්ධිය සම්බන්ධයෙන් කතානායකවරයාගේ අවධානය යොමුකළා.\nඑහිදී ඇතිවුයේ උණුසුම් සංවාදාත්මක තත්ත්වයක්.\nපාර්ලිමේන්තු සංකීර්ණයේ විදුලි සෝපානයක ගමන් කළ හැකි උපරිම සංඛ්‍යාව 13 ක් වන අතර, එහි බර කිලෝග්‍ර‍්‍රෑම් 900 කට සීමා කර තිබෙනවා.\nකෙසේ වෙතත්, අදාළ සිදුවීමෙන් පසු පාර්ලිමේන්තු සංකීර්ණයේ සෝපානයක ගමන් කළ හැකි උපරිම සංඛ්‍යාව 06 ක් දක්වා සීමා කිරීමටයි මේ වනවිට කටයුතු කර ඇත්තේ.\nමෙම සිදුවීමෙන් පසු ඇතැම් මන්ත්‍රීවරුන් විදුලි සෝපානය මග හැර පඩිපෙල භාවිත කරන ආකාරය දක්නට ලැබුණු බවයි එහි සිටි හිරු වාර්තාකරු සඳහන් කළේ.\nඅදාළ සිදුවීම සම්බන්ධයෙන් හිරු ප්‍රවෘත්ති අංශය පාර්ලිමේන්තුවේ වේත්‍රධාරී නරේන්ද්‍ර ප්‍රනාන්දුගෙන් විමසීමක් කළා.\nඔහු ප්‍රකාශ කළේ පාර්ලිමේන්තු සංකීර්ණයේ ඇති සෝපාන සියල්ල වසර 35 ක් පමණ පැරණි වන අතර, ඒවායේ නඩත්තු කටයුතු සිදුකිරීම සඳහා අදාළ සමාගමේ සේවකයින් දෙදෙනෙකු කැඳවා ඇති බවයි.\nකෙසේ වූවද, කාර්මික දෝෂයක් හේතුවෙන් අදාළ සෝපානය අක්‍රීය වන්නට ඇතැයි තමන් විශ්වාස කරන බවත්, කාර්මික නිලධාරීන් එම ස්ථානයට පැමිණීම ප්‍රමාදවීම සම්බන්ධයෙන් පරීක්ෂණයක් ආරම්භ කර ඇති බවත් වේත්‍රධාරීවරයා වැඩිදුරටත් ප්‍රකාශ කළා.",
       "URL": "https://www.hirunews.lk/209907/මන්ත්‍රීවරු-පිරිසක්-පාර්ලිමේන්තුවේ-විදුලි-සෝපානයේ-සිරවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3514"
}