{
       "Source": "hirunews",
       "Timestamp": "Sunday, 26 November 2017 - 7:38",
       "Headline": "රිය අනතුරුවලින් 7 ක් මියගොස් 4 කට තුවාල",
       "News Content": "දිවයිනේ ප්‍රදේශ කිහිපයක ඊයේ රාත්‍රී සිදුවු රිය අනතුරුවලින් 7 දෙනෙකු ජීවිතක්ෂයට පත්ව තවත් 4 දෙනෙකු බරපතල තුවාල ලබා තිබෙනවා.\nතුවාල ලැබුවන් අතර අවුරුදු 5 ක කුඩා දැරියක් ද වනවා.\nමීගහතැන්න / මුලතිව් / ගොඩකවෙල / හුංගම / පැල්මඩුල්ල / ඇහැලියගොඩ සහ දියතලාව යන ප්‍රදේශවලදීයි අනතුරු සිදුව ඇත්තේ.\nමීගහතැන්න, කුම්බදුව - පොල්ගම්පල අතුරු මාර්ගයේදී ඊයේ පස්වරු 4. 30 ට පමණ එක් අනතුරක් සිදුවී ඇත්තේ යතුරුපැදියක් සහ ලොරියක් ගැටීමෙන්.\nඅනතුරින් යතුරුපැදියේ ගමන් කළ පුද්ගලයෙකු / ඔහුගේ බිරිඳ සහ කුඩා දැරියක් තුවාල ලැබුවා.\nඔවුන් මීගහතැන්න රෝහලට ඇතුලත් කිරීමේදී යතුරුපැදිකරු මියගොස් ඇති බවයි පොලිසිය කියාසිටියේ.\nබිරිඳ සහ කුඩා දැරිය වැඩිදුර ප්‍රතිකාර සඳහා නාගොඩ රෝහලට ඇතුලත් කර තිබෙනවා.\nමරණයට පත්වුයේ පොල්ගම්පල ප්‍රදේශයේ පදිංචි අවුරුදු 39 ක පුද්ගලයෙක්.\nඅනතුරට සම්බන්ධ ලොරියේ රියදුරා අත්අඩංගුවට ගෙන තිබෙනවා.\nමේ අතර ඊයේ රාත්‍රී 7 ට පමණ මුලතිව් උඩප්පුකුලම් ප්‍රදේශයේදී යතුරුපැදියක් මාර්ගයේ නතර කර තිබු ලොරියක පිටුපස ගැටීමෙන් අනතුරක් සිදුව තිබෙනවා.\nඑම අනතුරින් 19 හැවිරිදි තරුණයෙක් මරණයට පත්වු අතර ඔහුට යතුරුපැදිය පාලනය කර ගැනීමට නොහැකි වීමෙන් අනතුර සිදුව ඇති බවටයි අනාවරණ වී ඇත්තේ.\nමේ අතර ඊයේ සවස 4.20 ට පමණ ගොඩකවෙල රංවල ප්‍රදේශයේදී යතුරුපැදියක පදිකයෙකු ගැටීමෙන් අනතුරක් සිදුව තිබෙනවා.\nඅනතුරින් යතුරුපැදිය ද පෙරලීගොස් ඇති අතර තුවාලකරුවන් දෙදෙනා රංවල රෝහලට ඇතුලත් කිරීමෙන් පසු පදිකයා මියගොස් ඇති බවයි පොලිසිය කියාසිටියේ.\nයතුරුපැදිකරු වැඩිදුර ප්‍රතිකාර සඳහා ගොඩකවෙල රෝහලට මාරුකර යවා තිබෙනවා.\nමරණයට පත්වුයේ රංවල ඕපාත ප්‍රදේශයේ පදිංචි 63  හැවිරිදි පුද්ගලයෙක්.\nමේ අතර අගුණුකොලපැලැස්ස රන්න මාර්ගයේ කට්ටකඩුව ප්‍රදේශයේදී අගුණකොලපැලැස්ස දෙසට ධාවනය වු යතුරුපැදියක් පිටුපසින් පැමිණි කැබ් රථයක් විසින් හප්පා පළාගොස් තිබෙනවා.\nපොලිසිය සඳහන් කළේ බරපතල තුවාල ලැබු යතුරුපැදිකරු රෝහල් ගත කිරීමෙන් පසු මියගොස් ඇති බවයි.\nඔහු රන්න ප්‍රදේශයේ පදිංචි 49 හැවිරිදි පුද්ගලයෙක්.\nඅනතුර සිදු කර පළාගිය කැබ් රථය සොයා පොලිසිය පරීක්ෂණ ආරම්භ කර තිබෙනවා.\nමේ අතර රත්නපුර පැල්මඩුල්ල මාර්ගයේ 114 කිලෝමීටර් කණුව අසලදී ද කැබ් රථයක් මාර්ගයේ ගමන් කළ පදිකයෙකු අනතුරට ලක්කර පළාගොස් තිබෙනවා.\nඑම අනතුරින් බරපතල තුවාල ලැබු 59 හැවිරිදි පුද්ගලයා පැල්මඩුල්ල රෝහලට ඇතුලත් කිරීමෙන් පසු මියගොස් ඇති බවයි පොලිසිය කියාසිටියේ.\nපළාගිය කැබ් රථය සොයා පැල්මඩුල්ල පොලිසිය විශේෂ විමර්ශණයක් ආරම්භ කර තිබෙනවා.\nමේ අතර මාර්ගය හරහා පනින ලද ඉත්තෑවෙකුගේ ගැටීම වැලැක්වීමට ගිය ත්‍රී රෝද රථයක් පෙරලීමෙන් එහි රියදුරා ජීවිතක්ෂයට පත්ව තිබෙනවා.\nඊයේ රාත්‍රී 8.30 ට පමණ මෙම අනතුර සිදුවී ඇත්තේ ඇහැලියගොඩ ගලපල්ලහේන ප්‍රදේශයේදීයි.\nමෙලෙස මරණයට පත්වුයේ 52 හැවිරිදි පුද්ගලයෙක්.\nඑකවරම තිරිංග යෙදීම හේතුවෙන් ත්‍රී රෝද රථය පෙරලී අනතුර සිදුව ඇති බවටයි හෙළිවී ඇත්තේ.\nමේ අතර දියතලාව කොස්ගහකුඹුර මාර්ගයේදී ද ත්‍රී රෝද රථයක් පෙරලීමෙන් එහි රියදුරා මියගොස් තිබෙනවා.\nඊයේ රාත්‍රී 7.30 ට පමණ අනතුර සිදුව ඇති අතර රියදුරාට ත්‍රී රෝද රථය පාලනය කර ගැනීමට නොහැකිව අනතුර සිදුව ඇති බවටයි හෙළිවී ඇත්තේ.\nඑම ත්‍රී රෝද රථයේ පිටුපස අසුනේ ගමන් කළ යුද හමුදා සෙබලෙක් ද බරපතල තුවාල ලබා වැඩිදුර ප්‍රතිකාර සඳහා දියතලාව රෝහලෙන් බදුල්ල රෝහලට මාරුකර යවා තිබෙනවා.\nජීවිතක්ෂයට පත්වුයේ හෙලවත්ත ප්‍රදේශයේ පදිංචි 46 හැවිරිදි පුද්ගලයෙක්.",
       "URL": "https://www.hirunews.lk/176934/රිය-අනතුරුවලින්-7-ක්-මියගොස්-4-කට-තුවාල",
       "Category": "Local News",
       "Parent URL": "https://www.hirunews.lk/local-news.php?pageID=4200"
}