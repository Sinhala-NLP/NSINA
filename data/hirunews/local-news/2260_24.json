{
       "Source": "hirunews",
       "Timestamp": "Tuesday, 22 December 2020 - 7:33",
       "Headline": "නව ආසාදිතයින් 370ත් සමඟ සමස්තය 37,500 ඉක්මවයි",
       "News Content": "නව ආසාදිතයින් 364 දෙනෙකු අලුතින් හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 37,631ක් දක්වා ඉහළ ගියා.\nඊයේ හඳුනා ගත් ආසාදිතයින්ගෙන් 364 දෙනෙකු පෑලියගොඩ කොවිඩ් පොකුරේ ආශ්‍රිතයින් වන අතර, විදේශ රටවල සිට පැමිණි 6 දෙනෙකු ද කොරෝනා රෝගීන් බවට තහවුරු වූ බවයි රජයේ ප්‍රවෘත්ති දෙපාර්තමේන්තුව සදහන් කළේ.\nසුඩානයේ සිට පැමිණි 3 දෙනෙකු සහ එක්සත් අරාබි එමීර් රාජ්‍යය, එංගලන්තය සහ අයිවරිකෝස්ට් යන රටවලින් පැමිණි එක් අයෙකු බැගින් මෙම පිරිසට අයත් වනවා.\nඊයේ හඳුනා ගත් නව ආසාදිතයින් සමග මිනුවන්ගොඩ බ්‍රැන්ඩික්ස්, පෑලියගොඩ සහ බන්ධනාගාර කොවිඩ් පොකුරේ ආසාදිතයින් සංඛ්‍යාව 33,954ක් දක්වා ඉහළ ගියා.\nඒ අනුව තවදුරටත් ආසාදිතයින් 8773 දෙනෙකු රෝහල්ගතව ප්‍රතිකාර ලබන අතර සුවය ලැබූ සංඛ්‍යාව 28,682ක්.\nඊයේ දිනයේ කිසිදු කොරෝනා මරණයක් වාර්තා වී නොමැති අතර, මෙරට සමස්ත මරණ සංඛ්‍යාව දැක්වෙන්නේ 176ක් ලෙසයි.\nමේ අතර මහනුවර දිස්ත්‍රික්කයෙන් ඊයේ කොරෝනා ආසාදිතයන් 41 දෙනෙකු හඳුනාගැනීමත් සමඟ එම දිස්ත්‍රික්කයේ සමස්ත රෝගීන් සංඛ්‍යාව 844 දක්වා ඉහළ ගියා.\nඉන් 36 දෙනෙකුම වාර්තාවී ඇත්තේ අකුරණ සෞඛ්‍ය වෛද්‍ය නිලධාරී කොට්ඨාසයෙන් වන අතර, එම කොට්ඨාසයෙන් වාර්තාවන සමස්ත ආසාදිත සංඛ්‍යාව 260 ක්.\nකරාපිටිය ශික්ෂණ රෝහලේ පිළිකා රෝගී ප්‍රතිකාර වාට්ටු දෙකකින් කොරෝනා ආසාදිතයන් 16 දෙනෙකු වාර්තාවී තිබෙනවා.\nකෙසේ වෙතත් මේ දක්වා එම වාට්ටුවල සෞඛ්‍ය කාර්ය මණ්ඩල නිරෝධායනය සඳහා යොමුකර නොමැති බවයි රජයේ හෙද නිලධාරීන්ගේ සංගමයේ සභාපති සමන් රත්නප්‍රිය සඳහන් කළේ.\nඑළඹෙන උඳුවප් පුර පසළොස්වක පොහොය දිනයෙන් ආරම්භවන ශ්‍රී පාද වන්දනා සමය චාරිත්‍රානුකූලව ආරම්භ කළද ශ්‍රී පාද වන්දනාවේ පැමිණීමෙන් වළකින ලෙස නුවරඑළිය දිස්ත්‍රික් සෞඛ්‍ය සේවා අධ්‍යක්‍ෂ විශේෂඥ වෛද්‍ය ඉමේෂ් ප්‍රතාපසිංහ ජනතාවගෙන් ඉල්ලීමක් කළා.\nමේ අතර කොරෝනා ආසාදිත බවට ඊයේ (21) හඳුනාගත් ආගරපතන ප්‍රාදේශීය සභාවේ සභාපතිවරයාගේ ආශ්‍රිතයන් පිරිසක් මේ වනවිට නිරෝධායනය සඳහා යොමුකර තිබෙනවා.",
       "URL": "https://www.hirunews.lk/257609/නව-ආසාදිතයින්-370ත්-සමඟ-සමස්තය-37500-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2260"
}