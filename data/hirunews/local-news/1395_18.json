{
       "Source": "hirunews",
       "Timestamp": "Wednesday, 26 January 2022 - 20:49",
       "Headline": "වන්දි මදි - වී ගොවීන්ගෙන් විරෝධයක් (වීඩියෝ)",
       "News Content": "මහා කන්නයේ වී අස්වැන්නේ අඩුවීමක් සිදුවුවහොත් බලපෑමට ලක්වන ගොවීන්ට ලබාදීම සඳහා වී කිලෝග්‍රෑමයකට වෙන් කළ රුපියල් 25ක වන්දි මුදල ප්‍රමාණවත් නොවන බව ගොවීන් චෝදනා කරනවා.\nඅවම වශයෙන් අක්කරයට රුපියල් ලක්ෂයක මුදලක් වගා හානි වෙනුවෙන් ගොවියාට ලබාදිය යුතු බවයි ඔවුන් පෙන්වා දෙන්නේ.\nඅඩුවන අස්වැන්න සඳහා වන්දි ලබාදීමට රුපියල් බිලියන 40ක මුදලක් වෙන් කිරීමට පසුගියදා පැවති අමාත්‍ය මණ්ඩල රැස්වීමේදී තීරණය කෙරුණා.\nකෙසේ වෙතත්, සිදුවු වගා හානි සදහා විධිමත් ලෙස වන්දි ලබාදීමට රජය කටයුතු කරන්නැයි ඉල්ලා සමස්ත ලංකා ගොවිජන සම්මේලනය අද ඇඹිලිපිටිය නගරයේදි විරෝධතා පාගමනක නිරත වුණා.\nමේ අතර, වගා හානි සදහා නිසි පරිදි ප්‍රමාණවත් වන්දි ලබාදීමට කටයුතු කරන්නැයි ඉල්ලා මහවැලි සී කලාපයේ ගොවීන් මේ වන විට උපවාසයක නිරත වනවා.\nමේ අතර, ජාතික ගොවිජන එකමුතුවේ සභාපති අනුරාධ තෙන්නකෝන් සහ පොලොන්නරුව ප්‍රදේශයේ ගොවීන් අද ප්‍රකාශ කළේ වී කිලෝවක් මිලට ගැනීමේදී ගොවීන්ට ලබාදෙන මුදල ද ඉහළ නැංවිය යුතු බවයි.\nමේ අතර, කෘෂිකාර්මික හා ගොවිජන රක්ෂණ මණ්ඩලයේ සභාපති නීතිඥ ප්‍රේමචන්ද්‍ර ඈපා සිය ධුරයෙන් ඉල්ලා අස්වී ඇති අතර ඊට අදාල ලිපිය ඊයේ කෘෂීකර්ම අමාත්‍ය මහින්දානන්ද අලුත්ගමගේ වෙත භාරදී තිබෙනවා.\nමීට පෙර කෘෂිකර්ම අමාත්‍යාංශයේ ලේකම්වරුන් 3 දෙනෙකු, වී අලෙවි මණ්ඩලයේ සභාපති ඇතුළු 6 දෙනෙකු ධුරවලින් ඉල්ලා අස්වුණා.",
       "URL": "https://www.hirunews.lk/295279/වන්දි-මදි-වී-ගොවීන්ගෙන්-විරෝධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1395"
}