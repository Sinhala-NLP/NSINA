{
       "Source": "hirunews",
       "Timestamp": "Sunday, 26 June 2022 - 21:06",
       "Headline": "කැලණියේ වෙඩි තැබීමකින් පුද්ගලයෙකු මරුට",
       "News Content": "කැලණිය, පට්ටිය හන්දියේ සිදුවූ වෙඩි තැබීමකින් 31 හැවිරිදි පුද්ගලයෙකු මිය ගොස් කාන්තාවක් තුවාල ලබා රෝහල් ගත කර ඇති බව පොලිසිය සඳහන් කළා.\nමියගොස් ඇත්තේ මිනුවන්ගොඩ ප්‍රදේශයේ පදිංචිකරුවෙක් බවයි පොලිසිය සඳහන් කළේ.\nඔහු තම බිරිඳ සහ අවුරුදු 2ක් වයසැති දරුවා සමග යතුරුපැදියකින් ගමන් කරමින් සිටියදී වෙනත් යතුරුපැදියකින් පැමිණි පුද්ගලයන් දෙදෙනෙකු විසින් වෙඩි තැබීම සිදුකර තිබෙනවා.\nමෙම වෙඩි ප්‍රහාරයෙන් මාර්ගයෙන් ගමන් කළ කාන්තාවක් ද තුවාල ලබා කොළඹ ජාතික රෝහලට ඇතුලත් කර ඇති අතර වෙඩි වැදුණු කුඩා දරුවා ද රිජ්වේ ආර්යා ළමා රෝහලේ ප්‍රතිකාර ලබනවා.\nමියගිය පුද්ගලයාගේ මෘත ශරීරය ජාතික රෝහලේ තැන්පත් කර ඇති අතර ඝාතනයට හේතුවක් මෙතෙක් අනාවරණ වී නැහැ.\nසිද්ධියෙන් මියගොස් ඇත්තේ පොලිස් අත්තනායක නම් සංවිධානාත්මක අපරාධ කල්ලි සාමාජිකයෙක්.\nපළාගිය සැකකරුවන් අත්අඩංගුවට ගැනීම සඳහා කැළණිය කොට්ඨාස භාර ජ්‍යෙෂ්ඨ පොලිස් අධිකාරීවරයාගේ අධීක්ෂණය යටතේ පෑලියගොඩ පොලිසියයි විමර්ශන සිදුකරනු ලබන්නේ.",
       "URL": "https://www.hirunews.lk/308257/කැලණියේ-වෙඩි-තැබීමකින්-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=1066"
}