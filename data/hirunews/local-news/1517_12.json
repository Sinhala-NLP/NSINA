{
       "Source": "hirunews",
       "Timestamp": "Saturday, 04 December 2021 - 20:17",
       "Headline": "ආරක්ෂාව ඉල්ලා සමගි ජනබලවේගය පාර්ලිමේන්තුවෙන් යයි",
       "News Content": "පාර්ලිමේන්තුවේ ඊයේ සහ අද ඇති වූ සිද්ධීන් සැලකිල්ලට ගෙන විපක්ෂ මන්ත්‍රීවරුන්ගේ ආරක්ෂාව තහවුරු කරන තුරු යළි පාර්ලිමේන්තුවට නොපැමිණෙන බව පවසමින් සමගි ජන බලවේගයේ මන්ත්‍රීවරුන් අයවැය විවාදය අතරතුර අද පාර්ලිමේන්තු සභා ගැබෙන් පිටව ගියා.\nඑහිදී විපක්ෂයේ ප්‍රධාන සංවිධායක පාර්ලිමේන්තු මන්ත්‍රී ලක්ෂ්මන් කිරිඇල්ල කියා සිටියේ පාර්ලිමේන්තු මන්ත්‍රී මනූෂ නානායක්කාරට ආණ්ඩු පක්ෂයේ මන්ත්‍රීවරුන් පිරිසක් බාධා කිරීම හේතුවෙන් මෙම පියවර ගන්නා බවයි.\nඊයේ පාර්ලිමේන්තුවේදී මනූෂ නානායක්කාර මන්ත්‍රීවරයාට කාලය ලබාදීම සම්බන්ධයෙන් ඇති වූ සංවාදාත්මක තත්ත්වයක් නිසා අද පෙරවරුවේද පාර්ලිමේන්තුව උණුසුම් වුණා.\nසමගි ජන බලවේගයේ මන්ත්‍රීවරුන් සභා ගැබෙන් ඉවත්ව ගියද අද දිනට නියමිත අයවැය කාරක සභා අවස්ථා විවාදය පවත්වාගෙන යාමටයි පියවර ගැනුණේ.\nපසුව සමගි ජන බලවේගයේ මන්ත්‍රීවරුන් පාර්ලිමේන්තු පිවිසුම අසලට ගොස් විරෝධතාවක නිරත වුණා.\nමේ අතර, ඊයේ පස්වරුවේ පාර්ලිමේන්තු සභා ගර්භය තුළදී මනූෂ නානායක්කාර මන්ත්‍රීවරයා විසින් මූලාසනයට කරන ලද තර්ජනය සම්බන්ධයෙන් ආණ්ඩු පක්ෂයේ පසුපෙල මන්ත්‍රීවරුන් 38 දෙනෙකුගේ අත්සනින් යුතුව කතානායකවරයා වෙත ලිපියක් භාර දී තිබෙනවා.\nඑහි දැක්වෙන්නේ අදාළ සිද්ධිය සම්බන්ධයෙන් අපක්ෂපාතී පරීක්ෂණයක් සිදුකර එවැනි තත්ත්වයක් ඉදිරියේදී ඇති නොවීම සඳහා මනූෂ නානායක්කාර මන්ත්‍රීවරයාට ගත හැකි උපරිම විනය ක්‍රියාමාර්ග ගැනීමට කටයුතු කරන ලෙස ඉල්ලා සිටින බවයි.",
       "URL": "https://www.hirunews.lk/290032/ආරක්ෂාව-ඉල්ලා-සමගි-ජනබලවේගය-පාර්ලිමේන්තුවෙන්-යයි",
       "Category": "Local News",
       "Parent URL": "https://www.hirunews.lk/local-news.php?pageID=1517"
}