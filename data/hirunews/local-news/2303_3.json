{
       "Source": "hirunews",
       "Timestamp": "Monday, 30 November 2020 - 13:28",
       "Headline": "තීන්දුවෙන් පසු බැසිල්ගෙන් ඉඟියක් (වීඩියෝ)",
       "News Content": "දිවිනැගුම නඩුවට අදාළව හිටපු අමාත්‍ය බැසිල් රාජපක්ෂ ඇතුළු 4 දෙනෙකු කොළඹ මහාධිකරණ විනිසුරු ආර්. ගුරුසිංහ විසින් අද(30) නිදොස් කොට නිදහස් කරනු ලැබුවා.\nහිටපු ආර්ථික සංවර්ධන අමාත්‍ය බැසිල් රාජපක්ෂ ඇතුළු හතර දෙනාට චෝදනා එල්ල වී තිබුණේ\n2015 ජනාධිපතිවරණ සමයේදී දිවිනැගුම සංවර්ධන අරමුදලට අයත් රුපියල් මිලියන 2,292 ක් වැය කර දිවි නැගුම ආධාරලාභීන්ට නිවාස ආධාර ලබාදීම තුළින් රජයේ මුදල් සාවද්‍ය ලෙස පරිහරණය කළ බවටයි.\nමේ අතර, 2015 ජනාධිපතිවරණ සමයේදී දිවි නැගුම සංවර්ධන දෙපාර්තමේන්තුවට අයත් රුපියල් ලක්ෂ 385 ක මුදලක් වැය කර ජී.අයි. බට මිලදී ගැනීමේ සිද්ධිය සම්බන්ධයෙන් හිටපු අමාත්‍ය බැසිල් රාජපක්ෂට හා දිවිනැගුම සංවර්ධන දෙපාර්තමේන්තුවේ හිටපු අධ්‍යක්ෂ ජනරාල් කිත්සිරි රණවකට එරෙහිව පනවා තිබූ විදෙස් ගමන් තහනම ඉවත් කිරීමට කොළඹ මහාධිකරණය නියෝග කරනු ලැබුවා.\nඑසේම, 2015 ජනාධිපතිවරණ සමයේදී දිවිනැගුම සංවර්ධන දෙපාර්තමේන්තුවට අයත් රුපියල් දෙකෝටි අනූහතර ලක්ෂයක් වැය කරමින්, හිටපු ජනාධිපති මහින්ද රාජපක්ෂගේ රුව ඇතුළත් ලිත් පනස්ලක්ෂයක් මුද්‍රණය කර බෙදා හැරීම ඇතුළු චෝදනා යටතේ පවරා ඇති නඩුවට අදාළව ද මෙම විත්තිකරුවන් දෙදෙනාට එරෙහිව පනවා තිබූ විදෙස් ගමන් තහනම ද ඉවත් කෙරුණා.",
       "URL": "https://www.hirunews.lk/255963/තීන්දුවෙන්-පසු-බැසිල්ගෙන්-ඉඟියක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2303"
}