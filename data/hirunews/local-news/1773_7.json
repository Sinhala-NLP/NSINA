{
       "Source": "hirunews",
       "Timestamp": "Thursday, 05 August 2021 - 16:56",
       "Headline": "කොරෝනා පාලන කටයුතු වෙනුවෙන් රජයට සහය ලබාදීමට සූදානම් බව රනිල් කියයි",
       "News Content": "කොරෝනා ව්‍යාප්තිය පාලනය වෙනුවෙන් අවශ්‍ය සහය ලබාදීමට සූදානම් බව එක්සත් ජාතික පක්ෂ නායක පාර්ලිමේන්තු මන්ත්‍රී රනිල් වික්‍රමසිංහ පවසනවා. අද පාර්ලිමේන්තුවේදී ප්‍රකාශයක් කරමින් ඔහු සඳහන් කළේ අවශ්‍ය මුදල් අනුමත කිරීම් සඳහා පාර්ලිමේන්තුවේදී සහය ලබාදීමට සූදානම් බවයි.\nමෙම අවස්ථාවේදී අවශ්‍ය වී ඇත්තේ ජාතික ප්‍රශ්ණයක් විසඳා ගැනීමට මිස දේශපාලනය කිරීමට නොවන බව රනිල් වික්‍රමසිංහ මහතා කියාසිටියා.\nරනිල් වික්‍රමසිංහ මහතා සිදු කළ සම්පූර්ණ ප්‍රකාශය..\nගරු කථානායකතුමනි, ඩෙල්ටා වර්ගය දැං සීග්‍රයෙන් පැතිරෙමින් යනවා ලෝකෙ පුරා.අපිට මේක පාලනය කරන්න උවමනායි. විශේෂයෙන් එංගලන්තේ සහ ඊශ්‍රායලය කරපු පරීක්ෂණ බැලුවම ඇස්ට්‍රසෙනෙකා එන්නතතෙන් ආරක්ෂා වෙන්න පුළුවං 60%යි. ෆයිසර් එක ඊටත් අඩුයි. දැං එන්නත වැඩිපුර දෙන්න පටං ගත්තා විතරයි. මේක ආරම්භය විතරයි. අපි දන්නෑ මේක පැතිරෙන්නේ කොහොමද කියලා. අනෙක අගමැතිතුමා දකුණු අප්‍රිකාවෙන් එන එක කොහොමත් අපි නවත්ත ගන්න ඕන. දැං වෙලා තියෙන්නේ හැමතැනම තියෙන සංඛ්‍යාව වැඩිවෙනවා. අපිට මේක පාලනය කරන්න බැරි වෙලා.\nමම කියන්නේ ඇත්ත වශයෙන්ම මේක අපිට කරන්න පුලුවං. මේ ඔක්සිජන් ලබා ගන්න ප්‍රසම්පාදන කටයුතු වලට යන්න එපා. අපි හදිසියේ මේ වගේ වැඩ ඔනතරං කරලා තියෙනවා. ගන්න තියෙන තැනකිං ගන්න. පාර්ලිමේන්තුවට ගන්න. පස්සේ අපි ඒවා අනුමත කරන්නම්. මේවා අරගෙන එන්න. අනෙක මේ මිනිස්සු නිදාගෙන ඉන්න හැටි. මම මේ රජයට කියනවා යුද්ද හමුදාවෙම තියෙනවා ක්ෂේත්‍ර රෝහල්. නැත්තං අපිට පුළුවං ටකරං දාලා උඩිං පොල් අතු දාලා හරි හදන්න. යුද්ධ හමුදාවටයි ඉංජිනේරු අංශ වලටයි කිව්වම මේක හදලා දෙයි.\nමම කියන්නේ අපිට පුළුවං උදව් කරන්න. ඒත් මම එකක් කියනවා කණගාටුවෙන්. ඒ තමයි සෞඛ්‍ය නියෝජ්‍ය අධ්‍යක්ෂ ජනරාල් කියපු එකට මටත් එකඟ වෙන්න සිද්ධ වෙනවා. මේ තියෙන කාර්ය සාධක බලකාය තියෙනකං අපිට තියෙන්නේ බලාගෙ ඉන්න විතරයි. මිනිස්සු මැරෙනවා. මේක සිදුවෙන්නේ නෑ. ඒ් නිසා කැබිනට් මණ්ඩලය මේක අරගෙන ක්‍රියාත්මක කරන්න. මෙතන ඉන්න අගමැතිතුමා ඇතුලු කට්ටිය මට මතකයි සුනාමිය වෙලාවේ දවස් තුන හතරකින් රටට සහන දුන්න අය. ඒ නිසා මම කියන්නේ මේක කැබිනට් මණ්ඩලයෙන් භාර ගන්න මේ සභාවට ගේන්න. අපි ඔබ තුමියට උදව් කරන්නං. අඩු ගානේ කැබිනට් මණ්ඩලය මෙතෙන්ට වග කියනවානේ. අපිට ඔන මේක ජාතික ප්‍රශ්ණයක් නිසා විසඳගන්න. දේශපාලනය කරන්න නෙවෙයි.",
       "URL": "https://www.hirunews.lk/278947/කොරෝනා-පාලන-කටයුතු-වෙනුවෙන්-රජයට-සහය-ලබාදීමට-සූදානම්-බව-රනිල්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1773"
}