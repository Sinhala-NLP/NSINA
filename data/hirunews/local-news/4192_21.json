{
       "Source": "hirunews",
       "Timestamp": "Thursday, 30 November 2017 - 21:53",
       "Headline": "හම්බන්තොට වරාය සේවක සංගමයට අධිකරණ නියෝගයක්",
       "News Content": "හම්බන්තොට වරාය සේවක සංගමයේ සේවකයන්ට වරාය පරිශ්‍රයට ඇතුලුවීම හෝ එහි රැඳී සිටීම වලක්වාලමින් අධිකරණයෙන් තහනම් නියෝගයක් නිකුත්කර තිබෙනවා.\nවරාය අධිකාරියයි මේබව කියාසිටියේ.\nඊයේ පස්වරුවේ සේවය නිමවී පිටව යාමට සිටි සේවකයින් පිරිසක් වරායේ ප්‍රධාන පරිපාලන ගොඩනැගිල්ල තුලම රැඳී සිට ඇත්තේ තම රැකියා සම්බන්ධයෙන් හටගත් අවිනිශ්චිතතාව හේතුවෙන්.\nඔවුන් අතර ගැබිනි මව්වරුන් දෙදෙනෙකුද වනවා.\nමේ අතර ඔවුන්ගේ ඥාතීන් අද ඔවුන්ට ආහාර පාන ලබා දිමට උත්සාහ ගත්තද වරායේ ආරක්ෂක අංශ ඊට ඉඩ ලබා නොදීමත් සමග ඇති වූයේ උණුසුම් තත්ත්වයක්.\nමේ අතර, හම්බන්තොට මාගම්පුර වරායේ සියලු සේවකයින්ට අද සිට සේවයට වාර්තා නොකරන ලෙස දැනුම් දෙමින් නිකුත් කර ඇති දැන්වීම වහාම අවලංගු කරන ලෙස කම්කරු වෘත්තීය සබදතා හා සබරගමු සංවර්ධන අමාත්‍ය ඩබ්ලිව් ඩී.ජේ. සෙනෙවිරත්න මහතා නියෝග කර තිබෙනවා.\nඒ, කම්කරු අමාත්‍යාංශයේදී අමාත්‍යවරයා හා වරාය පාලනාධිකාරිය අතර පැවැති සාකච්ඡාවකින් අනතුරුවයි.\nකෙසේ වෙතත්, අප වාර්තාකරු පැවසුවේ වරාය ප්‍රධාන පරිපාලන ගොඩනැගිල්ලේ බලහත්කාරයෙන් රැදී සිටින සේවකයින් මේ වනවිටත් එහි රැදී සිටින බවයි.",
       "URL": "https://www.hirunews.lk/177337/හම්බන්තොට-වරාය-සේවක-සංගමයට-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=4192"
}