{
       "Source": "hirunews",
       "Timestamp": "Friday, 03 June 2022 - 15:25",
       "Headline": "රුසියානු ”‍ඒරෝෆ්ලොට්”‍ ගුවන් යානයට අදාළ නඩුව ලබන 8 වනදා යළි කැඳවේ",
       "News Content": "රුසියානු ”‍ඒරෝෆ්ලොට්”‍ ගුවන් යානයකට ශ්‍රී ලංකාවෙන් පිටවීම වළක්වාලමින් පනවා තිබෙන වාරණ නියෝගය අත්හිටුවන ලෙස එම රුසියානු ගුවන් සමාගම විසින් ඉදිරිපත් කර ඇති ඉල්ලීම මේ මස 8 වනදා විභාග කිරීමට කොළඹ වාණිජ මහාධිකරණය නියම කළා.\nඒ එම නඩුව අද (03) මෝසමක් මගින් කැඳවනු ලැබූ අවස්ථාවේදීයි.\nකටුනායක ගුවන් තොටුපොළ හා ගුවන් සේවා සමාගමේ ගමන් පාලකවරයා වෙනුවෙන් පෙනී සිටි අතිරේක සොලිස්ටර් ජෙනරාල් සුමති ධර්මවර්ධන අධිකරණය හමුවේ කියා සිටියේ අන්තර්ජාතික ගිවිසුම් හා ද්විපාර්ශ්වික එකඟතාවයන්ට අනුව ගුවන් යානා සඳහා මෙරටට ගොඩ බෑම සහ පිටත්ව යාමට අවශ්‍ය පහසුකම් සැලසීමට ශ්‍රී ලංකා රජය බැඳී සිටින බවයි.\nගොඩබානු ලබන ගුවන්යානාවලට යළි පිටත්ව යාම සඳහා අවශ්‍ය පහසුකම් සැලසීමට සිවිල් ගුවන් සේවා අධිකාරියේ අධ්‍යක්ෂවරයාට නීතියෙන් බලය පැවරී තිබෙන බවත්, එබැවින් මෙවැනි වාරණ නියෝගය නිකුත් කිරීමට අධිකරණයට බලයක් නොමැති බවත් රජයේ අතිරේක සොලිසිටර් ජනරාල්වරයා එහිදී පෙන්වා දී තිබෙනවා.",
       "URL": "https://www.hirunews.lk/306129/රුසියානු-‍ඒරෝෆ්ලොට්‍-ගුවන්-යානයට-අදාළ-නඩුව-ලබන-8-වනදා-යළි-කැඳවේ",
       "Category": "Local News",
       "Parent URL": "https://www.hirunews.lk/local-news.php?pageID=1121"
}