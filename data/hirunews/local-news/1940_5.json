{
       "Source": "hirunews",
       "Timestamp": "Thursday, 20 May 2021 - 18:32",
       "Headline": "වරාය නගර පනත් කෙටුම්පත තුන්වන වර කියවීම වැඩි ඡන්ද 91කින් සම්මතයි - රිෂාඩ්ගේ මන්ත්‍රීවරුන් දෙදෙනෙකුත් පක්ෂව ඡන්දය දෙයි (වීඩියෝ)",
       "News Content": "වරාය නගර ආර්ථික කොමිෂන් සභාව පිහිටූවිමට අදාල පනත් කෙටුම්පත තුන්වන වර කියවීම  සංශෝධන සහිතව අද පාර්ලිමේන්තුවේදී වැඩි ඡන්දයෙන් සම්මත වුණා.\nඊට පක්ෂව ඡන්ද 149 ක් හිමිවූ අතර විපක්ෂව ලැබුනු ඡන්ද සංඛ්‍යාව 58ක්.\nපනතේ වගන්ති 20ක් ආණ්ඩු පක්ෂයෙන් ඉදිරිපත් කෙරුණු සංශෝධන සහිතව සම්මත වුණා.\nඑමෙන්ම මෙම පනතේ වගන්ති 9ක් සඳහා විපක්ෂයේ යෝජනා ඉදිරිපත් කෙරුණු අතර එම වගන්ති සම්මත කෙරුණේ විපක්ෂයේ යෝජනා පිළිගැනීමකින් තොරවයි.\nපනත සම්බන්ධයෙන් සිදු කෙරුණු ඡන්ද විමසීමේදී පාර්ලිමේන්තු මන්ත්‍රීවරුන් 207 දෙනෙක් ඒ සඳහා ඡන්දය ප්‍රකාශ කළ අතර 16 දෙනෙකු ඡන්දය ප්‍රකාශ කිරීමෙන් වැළකී සිටියා.\nරිෂාඩ් බදියුදුීන් මන්ත්‍රීවරයාගේ පක්ෂයේ මන්ත්‍රීවරුන් වන අලි සබ්‍රි රහීම් සහ ඉෂාඩ් රහුමාන් පනත් කෙටුම්පතට පක්ෂව ඡන්දය ලබාදී තිබෙනවා.\nඒ අතරින් මුජිබර් රහුමාන් සහ එම් රමේෂ්වරන් යන මන්ත්‍රීවරුන් කොවිඩ් 19 වෛරසය ආසාදනය වීම හේතුවෙන් පාර්ලිමේන්තුවට නොපැමිණි අතර ආර්. සම්බන්ධන් මන්ත්‍රීවරයා ද අසනීප තත්වයෙන් පසුවීම හේතුවෙන් පාර්ලිමේන්තුවට පැමිණ සිටියේ නැහැ.\nඅවසන් ඡන්ද විමසීම සඳහා හරීන් ප්‍රනාන්දු, විජේදාස රාජපක්ෂ යන මන්ත්‍රීවරුන් පාර්ලිමේන්තුවට පැමිණ නොසිටි අතර මුස්ලිම් කොන්ග්‍රසයේ නායක රාවුෆ් හකීම් ඇතුලු මන්ත්‍රීවරුන් 5 දෙනෙක් ද ඡන්දය දීමෙන් වැළකී සිටි බවයි පාර්ලිමේන්තු ආරංචි මාර්ග සඳහන් කරන්නේ.",
       "URL": "https://www.hirunews.lk/271963/වරාය-නගර-පනත්-කෙටුම්පත-තුන්වන-වර-කියවීම-වැඩි-ඡන්ද-91කින්-සම්මතයි-රිෂාඩ්ගේ-මන්ත්‍රීවරුන්-දෙදෙනෙකුත්-පක්ෂව-ඡන්දය-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1940"
}