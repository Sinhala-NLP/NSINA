{
       "Source": "hirunews",
       "Timestamp": "Thursday, 09 March 2023 - 13:55",
       "Headline": "317ට බැස්ස ඩොලරය අවුරුද්ද අන්තිමේ දී 390ට නගී! - ෆිච් වෙතින් ආන්දෝලනාත්මක පුරෝකථනයක්",
       "News Content": "කඩිනමින් ජාත්‍යන්තර මූල්‍ය අරමුදල විසින් පොරොන්දු වූ අරමුදල් ලැබෙතැයි බලා සිටින ශ්‍රී ලංකාවේ රුපියල මේ දිනවල යම් ශක්තිමත් වීමක් පෙන්නුම් කළ ද මෙම වසර අවසානය වන විට යළි පහත වැටීමේ අවදානමක් පවතින බව Fitch Solutions පුරෝකථනය කරනවා.\n2023 වසරේ මෙතෙක් ලොව හොඳ ම ක්‍රියාකාරී මුදල් ඒකකය බවට පත් වෙමින් ශ්‍රී ලංකා රුපියල පසුගිය බදාදා ඩොලරයට සාපේක්ෂව 3%කින් ශක්තිමත් වූ නමුත් 2023 වසර අවසන් වන විට ඩොලරයට සාපේක්ෂව එහි අගයෙන් පහෙන් එකක් අහිමි විය හැකි බව Fitch Solutions පවසයි.\nඒ අනුව 2023 වසර අවසාන වන විට අමෙරිකානු ඩොලරයක් සඳහා වන ශ්‍රී ලංකා රුපියලේ අගය 390ක් වනු ඇතැයි Fitch Solutions පුරෝකථනය කරන අතර එසේ වුවහොත් එය මෙරට ඉතිහාසයේ විශාලත ම මුදල් අවප්‍රමාණය බවට පත් වනු ඇති.\nමෙම තත්ත්වය සම්බන්ධයෙන් Fitch Solutions හි අවදානම් විශ්ලේෂක ෂෙහ් වැන්ග් ටින් (Seh Wang Ting) පැවසුවේ, 2023 වසරේ දෙවැනි කාර්තුවේ මුල දී ජාත්‍යන්තර මූල්‍ය අරමුදල ශ්‍රී ලංකාව වෙත ලබා දීමට එකඟ වී ඇති පැකේජයේ ලැබීම් ලැබෙනු ඇතැයි තමන් සුබවාදී බලාපොරොත්තුවක සිටින බවයි.\nඑහි දී ඔහු වැඩිදුරටත් සඳහන් කරන්නේ, පළාත් පාලන මැතිවරණයක මුවවිටේ සිටින ශ්‍රී ලංකාවේ දුර්වල වන ආර්ථිකය මධ්‍යයේ ජාත්‍යන්තර මූල්‍ය අරමුදලේ වැඩපිළිවෙල සමඟ ඉදිරියට යාම ශ්‍රී ලංකාවේ බලධාරීන්ට අභියෝගයක් විය හැකි බවයි.\nදැඩි ආර්ථික අර්බුදයක ගිලී සිටින ශ්‍රී ලංකාව එයින් මිදීමේ ක්‍රියාමාර්ගයක් ලෙස පසුගිය සැප්තැම්බරයේ ජාත්‍යන්තර මූල්‍ය අරමුදල සමග කාර්‍ය මණඩල මට්ටමේ එකඟතාවකට එළඹුණු අතර, එහි දී අමෙරිකානු ඩොලර් බිලියන 2.9ක විස්තීරණ ණය පහසුකමක් ශ්‍රී ලංකාව වෙත ප්‍රධානය කිරීමට එකඟතාව පළ වුණා.\nජාත්‍යන්තර මූල්‍ය අරමුදලේ අදාල ණය පහසුකම ලබා ගැනීමට අවශ්‍ය කෙරෙන ණය ප්‍රතිව්‍යුහගත කිරීමේ ක්‍රියාවලියේ දී අභියෝගයක්ව පැවති චීන එක්සිම් බැංකුවේ සහතිකය පසුගිය දා (06) රාත්‍රියේ රජයට ලැබුණු බවත් මහ බැංකු අධිපතිවරයාගේ සහ ජනාධිපතිවරයාගේ අත්සනින් යුතුව එදිනම ජාත්‍යන්තර මූල්‍ය අරමුදල වෙත යැවූ බවත් ජනාධිපතිවරයා පාර්ලිමේන්තුවට දැනුම් දුන්නා.\nඉන් අනතුරුව ජාත්‍යන්තර මූල්‍ය අරමුදලේ ප්‍රධානී ක්‍රිස්ටලිනා ජෝර්ජීවා ට්විටර් පණිවිඩයක් මගින් සඳහන් කර සිටියේ, ශ්‍රී ලංකාව ඇතිකරගත් කාර්ය මණ්ඩල මට්ටමේ එකඟතාව එළැඹෙන 20 වැනිදා එහි විධායක මණ්ඩලය වෙත යොමු කරන බවයි.\nඒ අනුව ශ්‍රී ලංකාව මේ වන විට පවතින්නේ ජාත්‍යන්තර මූල්‍ය අරමුදල විසින් සැපයීමට එකඟ වී ඇති අමෙරිකානු ඩොලර් බිලියන 2.9ක විස්තීරණ ණය පහසුකමේ පළමු කොටස කඩිනමින් ලැබෙතැයි අපේක්ෂාවෙන්.\nපසුගිය දා එකී අපේක්ෂාව පාර්ලිමේන්තුව වෙත පැවසූ ජනාධිපතිවරයා වැඩිදුරටත් සඳහන් කළේ කෙසේ නමුත් 2029 දක්වා සෑම වසරක ම සාමාන්‍යයෙන් ඩොලර් බිලියන 6 සිට ඩොලර් බිලියන 7 දක්වා වූ විදේශ ණය ආපසු ගෙවිය යුතු බවයි.\nඑවන් තත්ත්වයක් යටතේ ෆිච්ට සොලූෂන් පවසන්නේ ගෝලීය මූල්‍ය කොන්දේසි දැඩි කිරීම මගින් ඇතිවන ප්‍රතිවිපාකයක් ලෙස ශ්‍රී ලංකා රුපියල ද පීඩනයට ලක්විය හැකි බවයි.\nමේ අතර පසුගිය දා අමෙරිකානු ෆෙඩරල් සංචිතයේ සභාපති ජෙරොම් පවෙල් සෙනෙට් බැංකු කමිටුවට පැවසුවේ පොලී අනුපාතවල අවසාන මට්ටම කලින් බලාපොරොත්තු වූවාට වඩා වැඩි විය හැකි බවයි.",
       "URL": "https://www.hirunews.lk/329437/317ට-බැස්ස-ඩොලරය-අවුරුද්ද-අන්තිමේ-දී-390ට-නගී-ෆිච්-වෙතින්-ආන්දෝලනාත්මක-පුරෝකථනයක්",
       "Category": "Local News",
       "Parent URL": "https://www.hirunews.lk/local-news.php?pageID=487"
}