{
       "Source": "hirunews",
       "Timestamp": "Saturday, 16 January 2021 - 7:54",
       "Headline": "කොරෝනා මරණ 255 දක්වා ඉහළට",
       "News Content": "නව ආසාදිතයින් 695 දෙදෙනෙකු ඊයේ දිනයේදී හඳුනා ගැනීමත් සමඟ, මෙරට මුළු කොරෝනා ආසාදිතයින් සංඛ්‍යාව 51,594 ක් දක්වා ඉහළ ගියා.\nඒ අනුව, මිනුවන්ගොඩ බ්‍රැන්ඩික්ස්, පෑලියගොඩ මත්ස්‍ය වෙළඳපොල සහ බන්ධනාගාර ආශ්‍රිත කොරෝනා පොකුරෙන් වාර්තා වන ආසාදිතයින් සංඛ්‍යාව 47,810 ක් බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nමේ වනවිට දිවයිනේ රෝහල් කිහිපයක තවදුරටත් වෛරසය ආසාදනය වූවන් 7,080 දෙනෙකු ප්‍රතිකාර ලබනවා.\nඊයේ දිනයේදී 512 දෙනෙකු සුවය ලබා රෝහල්වලින් පිටව යාමත් සමඟ සුවය ලැබූ සමස්ත පුද්ගලයින්ගේ සංඛ්‍යාව මේ වනවිට දැක්වෙන්නේ 44,259 ක් ලෙසයි.\nඑමෙන්ම, කොරෝනා ආසාදිත රෝගීන්ගේ මරණ 04 ක් ඊයේ දිනයේදී වාර්තා වුණා. ඒ අනුව මෙරටින් වාර්තා වන සමස්ත කොරෝනා මරණ සංඛ්‍යාව 255 ක්.\nරජයේ ප්‍රවෘත්ති දෙපාර්තමේන්තුව නිවේදනය කළේ කිරිබත්ගොඩ ප්‍රදේශයේ පදිංචි අවුරුදු 90 ක කාන්තාවක්, කොළඹ 10 ප්‍රදේශයේ පදිංචි 60 හැවිරිදි පිරිමි පුද්ගලයෙක්, නාවලපිටිය ප්‍රදේශයේ පදිංචි 78 හැවිරිදි පිරිමි පුද්ගලයෙක් රෝහල් ගතකර සිටියදී කොවිඩ් නියුමෝනියාව සහ වෙනත් ආසාත්මිකතා හේතුවෙන් මියගොස් ඇති බවයි.\nඑමෙන්ම, කොළඹ 15 ප්‍රදේශයේ පදිංචි වයස අවුරුදු 75 ක පුද්ගලයෙක් නිවසේදී මියගොස් ඇති අතර, ඔහුගේ මරණයට හේතුව කොවිඩ් නියුමෝනියාව ලෙස පසුව හඳුනා ගැනුණා.\nඑසේම, කොරෝනා වෛරසය වැළඳෙන ආසාදිතයින්ට වෙන් කර ඇති ප්‍රතිකාර මධ්‍යස්ථාන සෞඛ්‍ය අමාත්‍යාංශයටම වෙන් වූ ස්ථානවලට රැගෙන ගොස් වැඩිදියුණු කිරීමට කටයුතු කරන බව නියෝජ්‍ය සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය හේමන්ත හේරත් ප්‍රකාශ කළා.",
       "URL": "https://www.hirunews.lk/259828/කොරෝනා-මරණ-255-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2209"
}