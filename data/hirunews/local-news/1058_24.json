{
       "Source": "hirunews",
       "Timestamp": "Wednesday, 29 June 2022 - 19:26",
       "Headline": "ඉන්ධන ගන්න එන්න කියා සිදු කළ වෙඩි තැබීම (වීඩියෝ)",
       "News Content": "ඉන්ධන ලබා ගැනීම සඳහා වෑන් රථයකින් පැමිණි පුද්ගලයන් දෙදෙනෙකුට මොරටුව කටුබැද්ද මංසන්ධිය ආසන්නයේ දී අද දහවල් වෙඩි තබා ඝාතනය කර තිබෙනවා.\nවෙඩි වැදීමෙන් මියගොස් ඇත්තේ 41 හැවිරිදි නිලන්ත කුමාර සිල්වා හෙවත් පිංවත්තේ උක්කුවා නැමැත්තා සහ 31 හැවිරිදි වියේ පසුවූ මොහොමඩ් අර්ෆත් සම්සාන් නැමැත්තෙක්.\nමියගිය පිංවත්තේ උක්කුවා නැමැත්තා පුද්ගල ඝාතන චෝදනාවකට ජීවිතාන්තය දක්වා සිර දඬුවම් නියම ව සිට මීට මාස තුනකට පමණ පෙර ඇප මත නිදහස්ව පැමිණි අයකු බවයි පොලිසිය සඳහන් කළේ.\nඅනතුරුව ඔහු මුහුදු වැලි සෝදා අලෙවිකිරීමේ ව්‍යාපාරයක නිරත වී තිබෙනවා.\nඅදාළ වෑන් රථයට ඉන්ධන ලබා දිය හැකි බවට කිසියම් පුද්ගලයකු කළ දැනුම් දීමකට අනුව පානදුර ප්‍රදේශයේ පදිංචිකරුවන් වන ඔවුන් කටුබැද්ද මංසන්ධිය ආසන්නයට පැමිණ මෝටර් රථය නවත්වාගෙන සිට තිබෙනවා.\nඑම අවස්ථාවේ දීයි යතුරු පැදියකින් පැමිණි පුද්ගලයින් දෙදෙනා වෙඩි තබා පලාගොස් තිබුණේ.\nමොවුන්ව අදාළ ස්ථානයට පැමිණෙන ලෙස දැනුම් දී මෙම වෙඩි තැබීම සිදුකරන්නට ඇති බවට පොලීසිය සැක කරනවා.\nඑම අවස්ථාවේ දී ඔවුන් දෙදෙනා පමණක් එහි ගමන් කර ඇති අතර වෙඩි වැදීමෙන් වෑන් රථය තුළ දීම ඔවුන් ජීවිතක්ෂයට පත් වුණා.\nටී- 56 ගිනි අවියකින් මෙම වෙඩි තැබීම සිදුකර ඇති අතර එම ස්ථානයේ තිබී උණ්ඩවල හිස් කොපු 10ක් සොයාගත් බවයි පොලීසිය සඳහන් කළේ. වෙඩි තැබීම සිදුවන ආකාරය අසල තිබූ සීසීටීවී කැමරා පද්ධතියක ද සටහන් වී තිබෙනවා. සැකකරුවන් මෙතෙක් හඳුනාගෙන නැහැ.\nවෙඩි තැබූ ස්ථානයට මියගිය පුද්ගලයින්ගේ ඥාතීන් ඇතුලු පිරිසක් ද පැමිණ සිටියා.\nමාසයකට ආසන්න කාලයක් තුළ දිවයිනේ ප්‍රදේශ රැසක වෙඩි තැබීම් 12ක් සිදුව ඇති අතර ඉන් මියගොස් ඇති පුද්ගලයින් සංඛ්‍යාව 11ක්. එහි ආසන්නම වෙඩි තැබීම පසුගිය 26 වැනිදා කැලණිය පට්ටිය හන්දිය ප්‍රදේශයෙන් වාර්තා වුණා.\nඑහිදී ජීවිතක්ෂයට පත් වුණේ පොලිස් අත්තනායක නැමැති පාතාල සාමාජිකයෙක්. සිද්ධියෙන් තුවාල ලැබූ ඔහුගේ කුඩා දියණිය තවමත් ළමා රෝහලේ ප්‍රතිකාර ලබනවා.",
       "URL": "https://www.hirunews.lk/308561/ඉන්ධන-ගන්න-එන්න-කියා-සිදු-කළ-වෙඩි-තැබීම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1058"
}