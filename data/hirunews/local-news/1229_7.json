{
       "Source": "hirunews",
       "Timestamp": "Friday, 15 April 2022 - 17:08",
       "Headline": "මෙදා පාර කොහා නෑඬුවේ ඇයි? (වීඩියෝ)",
       "News Content": "අලුත් අවුරුද්දත් සමඟ පරිසරයෙන් නිරන්තරයෙන් අසන්නට ලැබෙන හඬක් තිබෙනවා.\nඅපි කවුරුත් අවුරුද්ද ළංවී ඇති බව දැනගන්නේ ඒ හඬින්.\nඒ තමයි කොහාගේ හඬ.\nනමුත් දැන් දැන් පරිසරයෙන් එම හඬ ඈත්වී යන ආකාරයක් දක්නට ලැබෙනවා.\nකොහා යන විද්‍යාත්මක නාමයෙන් හඳුන්වන කොහා කෝකිල කුලයට අයත් පරපුටු පක්ෂයෙකු ලෙස හඳුන්වනු\nලබනවා.\nඒ වෙනත් පක්ෂීන්ගේ කූඩු වල බිත්තර දැමීම ඔවුන්ට විශේෂ වූ ලක්ෂණයක් වීම හේතුවෙන්.\nඒ අනුව කොහා කුඩු තැනීමක් සිදු නොකරන බැගින් බිත්තර දමන්නේ කපුටන්ගේ කුඩුවලයි.\nජනාවාස ආශ්‍රිත කැලෑබද ප්‍රදේශවල කොහා වැඩිවශයෙන් ජීවත් වනවා.\nපිරිමි පක්ෂියා නිල්පාටට හුරු කළු පැහැයෙන් යුක්ත වන අතර ගැහැණු පක්ෂියාගේ කළු පැහැති ශරීරයේ සුදු තිත් පිහිටා තිබෙනවා.\nකොහාගේ නාදය නිරන්තරයෙන් අසන්නට ලැබෙන්නේ අප්‍රේල් සහ මැයි මාසවලදී ඒ එම සතුන් බිත්තර දැමීමේ කාලසීමාව වීම හේතුවෙන්.\nමෙවර කොහාගේ ශබ්දය පරිසරයෙන් අසන්නට ලැබුණත් වෙනත් වසරවලට සාපේක්ෂව එම නාදය බොහෝ අඩුවෙන් අසන්නට ලැබූ බවටයි පරිසරවේදීන් පවසන්නේ.",
       "URL": "https://www.hirunews.lk/302014/මෙදා-පාර-කොහා-නෑඬුවේ-ඇයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1229"
}