{
       "Source": "hirunews",
       "Timestamp": "Sunday, 09 October 2022 - 13:29",
       "Headline": "භූමිතෙල් නිසා මුහුදේ නැවතුණු බෝට්ටු - ධීවර ජීවිත අසීරුවක",
       "News Content": "භූමිතෙල් සපයා ගැනීමේ දුෂ්කරතා හේතුවෙන් ධීවරයින්ට ලබාදෙන භූමිතෙල් ප්‍රමාණය සීමා කර ඇති බව ධීවර දෙපාර්තමේන්තුව පවසනවා.\nඒ අනුව, දින 3කට හෝ 4කට ප්‍රමාණවත් වන පරිදි භූමිතෙල් නිකුත් කිරීමටයි තීරණය කර ඇත්තේ.\nභූමිතෙල් සපයා ගැනීමේ අර්බුදයත් සමඟ ධීවර ප්‍රජාවට සිය ජීවනෝපාය සරි කර ගැනීමේදී එල්ල වී ඇත්තේ දැඩි දුෂ්කර තත්ත්වයක්.\nධීවරයින්ට අවශ්‍ය භූමිතෙල් මීට පෙර සතියකට ප්‍රමාණවත් පරිදි එක්වරකදී ලබාදුන්නත් මේ වනවිට ඊට බාධා මතු වී තිබෙනවා.\nඒ භූමිතෙල් සපයා ගැනීමේ දුෂ්කරතා මතයි.\nමෙම පසුබිම හමුවේ ධීවරයින්ට ලබාදෙන භූමිතෙල් ප්‍රමාණය සීමා කර ඇති බව ධීවර දෙපාර්තමේන්තුවේ අධ්‍යක්ෂ ජනරාල් ප්‍රසන්න කහවත්ත මහතා පැවසුවා.\nඒ අනුව ඉදිරියේදී දින තුනත්, හතරත් අතර කාලයක් සඳහා ඉන්ධන ප්‍රමාණයක් ලබාදීමට පියවර ගන්නා බවයි ඔහු පැවසුවේ.\nඑක්දින ධීවර යාත්‍රා සඳහා මෙතෙක් ලබාදුන් පරිදි දිනපතා භූමිතෙල් ලබාදීම සිදුකරන බවද අධ්‍යක්ෂ ජනරාල්වරයා සඳහන් කළා.",
       "URL": "https://www.hirunews.lk/317424/භූමිතෙල්-නිසා-මුහුදේ-නැවතුණු-බෝට්ටු-ධීවර-ජීවිත-අසීරුවක",
       "Category": "Local News",
       "Parent URL": "https://www.hirunews.lk/local-news.php?pageID=815"
}