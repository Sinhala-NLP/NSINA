{
       "Source": "hirunews",
       "Timestamp": "Tuesday, 25 January 2022 - 14:31",
       "Headline": "එකක් දෙකක් අඩු වුණා කියලා හිඟයක් කියන්න බෑ - මහබැංකු අධිපති (වීඩියෝ)",
       "News Content": "භාණ්ඩ එකක හෝ දෙකක හිඟයක් තිබූ පමණින් මෙරට තුළ ආහාර හිඟයක් ඇතැයි ප්‍රකාශ කළ නොහැකි බව මහබැංකු අධිපති අජිත් නිවාඩ් කබ්රාල් මහතා පවසනවා.\nසී.එන්.බී.සී. නාලිකාව සමඟ සම්මුඛ සාකච්ඡාවකට එක්වෙමින් මහබැංකු අධිපතිවරයා සඳහන් කර ඇත්තේ අත්‍යාවශ්‍ය සියලු ආහාර ද්‍රව්‍ය ශ්‍රි ලංකාව සතුව පවතින බවයි.\nශ්‍රී ලංකාවේ ආර්ථික තත්ත්වය සම්බන්ධයෙන් සී.එන්.බී.සී. නාලිකාව සිදු කළ පුවත් විශේෂාංගයකට එක්වෙමින් මහබැංකු අධිපති අජිත් නිවාඩ් කබ්රාල් ප්‍රකාශ කර ඇත්තේ ශ්‍රී ලංකාවට ජාත්‍යන්තර මූල්‍ය අරමුදලේ සහය ලබාගැනීමේ අවශ්‍යතාවක් නොමැති බවයි.\nමෙරට විදෙස් සංචිත තත්ත්වය, ණය ශ්‍රේණිගත කිරීමේ දර්ශකවලින් ශ්‍රී ලංකාව පහත හෙළීම සහ බැඳුම්කරවලට මුදල් ගෙවීම ආදී කරුණු සම්බන්ධයෙන් අජිත්\nනිවාඩ් කබ්රාල් එහිදී අදහස් පළ කළා.\nසී.එන්.බී.සී. නාලිකාව එම වාර්තාවේ සඳහන් කර ඇත්තේ මෙරට මහබැංකු දත්තවලට අනුව සහල්, එළවළු සහ අමුමිරිස් ආදියෙහි මිල ඉහළ යාම සැලකිල්ලට\nගනිමින් ආහාර උද්ධමනය 21.5% දක්වා ඉහළ ගොස් ඇති බවයි.\nආහාරමය නොවන උද්ධමනය ද 7.6% දක්වා ඉහළ ගොස් ඇති බවයි එම වාර්තාවේ සඳහන් කර ඇත්තේ.\nකෙසේවෙතත්, මේ සම්බන්ධයෙන් අදහස් දක්වමින් මහබැංකු අධිපතිවරයා ප්‍රකාශ කර ඇත්තේ මෙරට තුළ කිසිදු අත්‍යාවශ්‍ය භාණ්ඩවල හිඟයක් නොමැති බවයි.\nමෙරට තුළ ඉන්ධන හෝ ඖෂධ හිඟයක් නොමැති බවත්, පසුගිය වසරේ දී අමෙරිකානු ඩොලර් මිලියන 870ක ඖෂධ මෙරටට ආනයනය කර ඇති බවත් ඔහු\nප්‍රකාශ කර තිබෙනවා.\nභාණ්ඩ එකක් හෝ දෙකක් ඉස්මතු කර දක්වා ඇති බවත් ඉන් කියවෙන්නේ මෙරට තුළ භාණ්ඩ හිඟයක් ඇති බව නොවන බවත් ප්‍රකාශ කරන මහබැංකු අධිපතිවරයා සඳහන් කර ඇත්තේ සියලු ආහාර ද්‍රව්‍ය අප සතුව පවතින බැවින් ඒ සම්බන්ධයෙන් වැඩිදෙයක් ප්‍රකාශ කිරීම අවශ්‍ය නොවන බවයි.\nමේ අතර, එළවළු මිල දිනෙන් දින ඉහළ යාම හේතුවෙන් ගාල්ල නගරයේ එළවලු වෙළඳසැල් වැසී යාමට පටන් ගෙන තිබෙනවා.\nවෙළඳුන් ප්‍රකාශ කරන්නේ භාණ්ඩ මිල ඉහළ යාමත් සමඟ පාරිභෝගිකයින් වෙළඳසැල් කරා පැමිණීම ශීඝ්‍ර ලෙස අඩුවී ඇති බවයි.\nමේ අතර, හැටන් ඇතුළු වතු ආශ්‍රිත ප්‍රදේශවල පිහිටි ඉන්ධන පිරවුම් හල්වල භූමිතෙල් හිඟයක් මතුව ඇති බවට වාර්තා වනවා.\nපසුගිය දිනවල ඇතිවු ගෑස් අර්බුදයත්, විදුලි කප්පාදුවත් හේතුවෙන් භූමිතෙල්වලට ඉහළ ඉල්ලුමක් පැවති අතර ඒ හේතුවෙන් සාමාන්‍ය කාලවලට වඩා වැඩි ප්‍රමාණයක් මෙවර භූමිතෙල් නිකුත් කිරීමට සිදු වූ බවයි ඉන්ධන පිරවුම් හල්වල හිමිකරුවන් ප්‍රකාශ කළේ.",
       "URL": "https://www.hirunews.lk/295133/එකක්-දෙකක්-අඩු-වුණා-කියලා-හිඟයක්-කියන්න-බෑ-මහබැංකු-අධිපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1399"
}