{
       "Source": "hirunews",
       "Timestamp": "Tuesday, 28 December 2021 - 19:34",
       "Headline": "ඇමති ධුරයෙන් ඉවත් කරන බව ජනපති දන්වා නැහැ - වාසු කියයි (වීඩියෝ)",
       "News Content": "අමාත්‍ය ධුරයෙන් ඉවත් කරන බවට ජනාධිපතිවරයා හෝ කිසිවෙකු දැනුම්දී නොමැති බව අමාත්‍ය වාසුදේව නානායක්කාර ප්‍රකාශ කළා.\nඑමෙන්ම තමන්ට අමාත්‍ය ධුරයෙන් ඉවත්වීමට අපේක්ෂාවක්ද නොමැති බවයි ඔහු හිරු ප්‍රවෘත්ති අංශයට සඳහන් කළේ.\nඑහෙත් තමන් මෙන්ම විමල් වීරවංශ සහ වාසුදේව නානායක්කාර යන අමාත්‍යවරුන් එම ධූර වලින් ඉවත් කිරීමට ජනාධිපතිවරයා පියවර ගන්නේ නම් ඒ පිළිබඳ කිසිදු ගැටලුවක් නොමැති බව පිවිතුරු හෙළ උරුමයේ නායක අමාත්‍ය උදය ගම්මන්පිල අද ප්‍රකාශ කළා.\nඔහු මේ බව සඳහන් කළේ, ඔවුන්  කැබිනට් මණ්ඩලයේ සාමාජිකයන් ලෙස සිටිමින්, යුගදනවි ගිවිසුම සම්බන්ධ කැබිනට් තීරණයට එරෙහිව අධිකරණයට යාම සහ එය ප්‍රසිද්ධියේ විවේචනය කිරීම වැරදි බවට ජනාධිපතිවරයා ප්‍රකාශ කළේ යැයි අද පළ වී තිබූ පුවත්පත් වාර්තාවන් ගැන පිළිතුරු ලබාදෙමින්.\nපුවත්පත් කතුවරුන් සමඟ ඊයේ ජනාධිපති මන්දිරයේ පැවති සාකච්ඡාවක දී ජනාධිපතිවරයා මේ බව ප්‍රකාශ කර තිබූ බව අද, ජාතික පුවත්පත් වාර්තා කර තිබුණා.\nකැබිනට් තීන්දුවකට එරෙහිව අධිකරණයට යන්නේ නම් අමාත්‍ය ධූරයෙන් ඉවත් වී එය සිදුකළ යුතු බව ජනාධිපතිවරයා එහිදී සඳහන් කළ බවයි ඒවායේ දක්වා තිබුණේ.\nකෙසේ වෙතත් අද මාධ්‍ය වෙත අදහස් දක්වමින් අමාත්‍ය උදය ගම්මන්පිල කියා සිටියේ, යුගදනවි ගිවිසුම සම්බන්ධයෙන් තමන් ඇතුළු අමාත්‍යවරුන් තුන්දෙනා කිසිදු වරදක් සිදු කර නොමැති බවයි.",
       "URL": "https://www.hirunews.lk/292407/ඇමති-ධුරයෙන්-ඉවත්-කරන-බව-ජනපති-දන්වා-නැහැ-වාසු-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1464"
}