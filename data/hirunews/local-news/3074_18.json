{
       "Source": "hirunews",
       "Timestamp": "Tuesday, 29 October 2019 - 11:13",
       "Headline": "ලොවක් හැඩවූ තමිල්නාඩුවේ උමඟක සිර වූ දරුවාගේ සිරුර මිහිදන් කෙරේ",
       "News Content": "තමිල්නාඩුවේ ටි‍්‍රචි හි නඩුකට්ටුපත්ති ප්‍රදේශයේ අත්හැර දැමූ ගැඹුරු ළිඳකට වැටී දින 3කට පසු මිය ගිය අවුරුදු දෙකක් වයසැති සුජිත් විල්සන් දරුවාගේ අවසන් කටයුතු අද උදෑසන සිදුකෙරුණා.\nදරුවාගේ උපන් ගම වූ මලයියාදිපති හි ෆාතිමා පුදුර් සුසාන භූමියේ අද උදෑසන 8ට පමණ එම අවසන් කටයුතු සිදුකෙරුණේ සුජිත් විල්සන්ගේ ඥාතීන්ගේ සහභාගීත්වයෙන්.\nකතෝලික ආගමික වතාවත් වලට අනුව එම අවමංගල්‍ය උත්සවය පැවති  අතර, සුජිත් විල්සන්ගේ ගම්මානයේ පමණක් නොව අසල්වැසි ගම්මාන රැසක ජනයා සුසාන භූමිය වෙත පැමිණ සිටි බව ඉන්දීය මාධ්‍ය සඳහන් කළා.\nපැය 80කට අධික කාලයක් ළිඳ තුළ රැඳී සිටි දරුවාගේ සිරුර නරක් වන තත්ත්වයට පත්වී තිබූ අතර ගොඩගත් වහාම එය කුඩා මිනී පෙට්ටියක බහාලීමට පියවර ගෙන තිබුණා. පසුව එය ඥාතීන් වෙත භාර දී ඇත්තේ පශ්චාත් මරණ පරීක්ෂණයෙන් අනතුරුවයි.\nදරුවා නිරුපද්‍රිතව බේරා ගැනීම සඳහා ඔහු වැටුණු නළ ළිඳ ආසන්නයේ තවත් ළිඳක් කැණීමට කටයුතු කෙරුණු අතර, දරුවා මිය ගිය බව දැන ගැනීමෙන් පසු එම කටයුතු අද අලූයම 1.20ට පමණ නතර කර තිබෙනවා.\nළිඳේ විශ්කම්භය අඟල් කිහිපයකට සීමා වීම නිසා සිරුර ගොඩ ගැනීම ද දුෂ්කර කටයුත්තක් වූ බවයි බලධාරීන් ප්‍රකාශ කළේ. දරුවා වැටුණු නළ ළිඳ සහ ජීවිතාරක්ෂක මෙහෙයුමේදී කණිනු ලැබූ ළිඳ ද වසා දැමීමේ කටයුතු දැන් ආරම්භ වී තිබෙනවා.",
       "URL": "https://www.hirunews.lk/227197/ලොවක්-හැඩවූ-තමිල්නාඩුවේ-උමඟක-සිර-වූ-දරුවාගේ-සිරුර-මිහිදන්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=3074"
}