{
       "Source": "hirunews",
       "Timestamp": "Sunday, 16 July 2023 - 7:17",
       "Headline": "ලියාපදිංචි නොකළ පුනරුත්ථාපන මධ්‍යස්ථානයක් පවත්වාගෙන ගිය සැකකරුවන් අත්අඩංගුවට",
       "News Content": "දෙහිවල - මල්වත්ත පාර ප්‍රදේශයේ අන්තරායකර ඖෂධ පාලක මණ්ඩලයේ ලියාපදිංචි නොකර මත්ද්‍රව්‍යවලට ඇබ්බැහි වූවන් පුනරුත්ථාපන කරනු ලබන මධ්‍යස්ථානයක් පවත්වාගෙන යනු ලබන බවට ලද තොරතුරක් මත දෙහිවල පොලිස් ස්ථානයේ නිලධාරීන් විසින් වැටලීමක් සිදු කර තිබෙනවා.\nඒ අනුව පුනරුත්ථාපන මධ්‍යස්ථානය පවත්වාගෙන යාම සම්බන්ධව සැකකරුවෙකු සහ ඊට සහාය වීම සම්බන්ධව සැකකරුවෙකු අත්අඩංගුවට ගත් බවයි වාර්තා වන්නේ.\nපුනරුත්ථාපනය වෙමින් සිටි පුද්ගලයන් 34 දෙනෙකු ආරක්ෂාව සඳහා පොලිස් ස්ථානයේ රඳවා සිටින බව පොලිසිය සඳහන් කර සිටියා.\nඅත්අඩංගුවට ගත් සැකකරුවන් අවුරුදු 50 හා 51 වයස්වල පසුවන දෙහිවල හා බොරැල්ල යන ප්‍රදේශවල පදිංචිකරුවන්.\nසැකකරුවන් අද(16) ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/341352/ලියාපදිංචි-නොකළ-පුනරුත්ථාපන-මධ්‍යස්ථානයක්-පවත්වාගෙන-ගිය-සැකකරුවන්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=181"
}