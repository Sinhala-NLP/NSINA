{
       "Source": "hirunews",
       "Timestamp": "Monday, 24 August 2020 - 7:32",
       "Headline": "නව පද්ධතිය පාලනයෙන් විදුලි අධිකාරීවරුන් ඉවත් කිරීම අනාරක්ෂිත තත්ත්වයක් - ඉංජිනේරු හා අධිකාරී සංගමයෙන් චෝදනා",
       "News Content": "මෙතෙක් පාලන මැදිරියේ සේවා කටයුතුවල නිරතව සිටි විදුලි අධිකාරිවරුන් ඉන් ඉවත් කොට විදුලි ඉංජිනේරුවන් පමණක් යෙදවීමට පාලන අධිකාරිය ගත් තීරණයට ලංකා විදුලි බල මණ්ඩලීය තාක්ෂණික ඉංජිනේරු සහ අධිකාරි සංගමය විරෝධය පලකරනවා.\nඒ හේතුවෙන් සම්ප්‍රේෂණ පද්ධතිය ඉතා අනාරක්ෂිත තත්ත්වයකට පත්ව ඇති බවයි එම සංගමයේ සභාපති ඒ.ජී.යු. නිශාන්ත ප්‍රකාශ කළේ.\nශ්‍රී ජයවර්ධනපුර ස්ථාපිත කර ඇති නව පද්ධති පාලන ශාඛාවට ද යොදා ඇත්තේ විදුලි ඉංජිනේරුවන් පමණක් බවයි ඔහු වැඩිදුරටත් කියා සිටියේ.\nමේ අතර, පසුගිය දා රට පුරා සිදුවූ විදුලිය බිඳ වැටීම පිළිබඳ සොයා බැලීමට පත් කළ කමිටුවේ වාර්තාව අද පස්වරුවේ විෂයභාර අමාත්‍ය ඩලස් අලහප්පෙරුම වෙත භාරදීමට නියමිතයි.\nමීට පෙර විදුලිබල මණ්ඩලයේ සභාපතිවරයා ප්‍රකාශ කළේ අත්වැරදීමක් හේතුවෙන් දිවයින පුරා විදුලිය විසන්ධි වූ බවයි.\nඅදාළ කමිටුවේ සාමාජිකයින් පෙරේදා බත්තරමුල්ල - පැලවත්තේ පිහිටි ලංකා විදුලිබල මණ්ඩල පද්ධති පාලන මධ්‍යස්ථානයේ නිරීක්ෂණ චාරිකාවක ද නිරතවුණා.\nඑමෙන්ම විෂයභාර අමාත්‍ය ඩලස් අලහප්පෙරුම පෙරේදා කියා සිටියේ මෙම වාර්තාව ලැබීමෙන් පසුව විදුලිබල අමාත්‍යාංශයෙන් වරදක් සිදුවී ඇති බව තහවුරු වුවහොත් එම වගකීම භාරගෙන තමා අමාත්‍ය ධුරයෙන් ඉල්ලා අස්වන බවයි.",
       "URL": "https://www.hirunews.lk/248490/නව-පද්ධතිය-පාලනයෙන්-විදුලි-අධිකාරීවරුන්-ඉවත්-කිරීම-අනාරක්ෂිත-තත්ත්වයක්-ඉංජිනේරු-හා-අධිකාරී-සංගමයෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2502"
}