{
       "Source": "hirunews",
       "Timestamp": "Friday, 20 May 2022 - 17:50",
       "Headline": "මේ පවුල් දෙක අතර බල හුවමාරුව සාකච්ඡා වුණේ මීට මාස ගණනකට කලින්",
       "News Content": "රාජපක්ෂ - වික්‍රමසිංහ පවුල් දෙක අතර බල හුවමාරුවක් ගැන සාකච්ඡා වුණේ මීට මාස ගණනාවකට පෙර බව අද (20) පාර්ලිමේන්තුවේ දී අදහස් දක්වමින් සමගි ජන බලවේගයේ පාර්ලිමේන්තු මන්ත්‍රී නලින් බණ්ඩාර හෙළිදරව්වක් කළා.\nඒ \"ඇයි සජිත් මහත්තයා අගමැතිකම බාර ගන්නෙ නැත්තෙ?\" කියලා ඔහුගෙන් ජනතාව අසනවා යැයි කියන පැනයකට පිලිතුරක් වශයෙන්.\nතව ද මැයි 9 වන දා කලහකාරී සිද්ධිය සම්බන්ධයෙන් අදහස් දක්වමින් මන්ත්‍රීවරයා කියා සිටියේ ඒ විනාශය සඳහා පළමු විත්තිකරු ජනාධිපති ගෝඨාභය රාජපක්ෂ පමණක් ම බවයි.\nජාතික ආරක්ෂාව කරපින්නාගෙන බලයට පැමිණි ජනාධිපතිවරයා වූ ගෝඨාභය රාජපක්ෂ 9 වන දා විනාශය නතර කිරීමට අපොහොසත් වූ බවට යි එහි දී මන්ත්‍රීවරයා චෝදනා කළේ.\nඑමෙන් ම ආර්ථිකය මේ මොහොතේ වැටී ඇති තත්ත්වය අවුරුදු 74ක හෝ අවුරුදු 28ක හෝ අවුරුදු 2ක සාපයක් නොව රාජපක්ෂ පාලන කාලයන් නිසා ඇති වූ සාපයක් බව ඔහු ප්‍රකාශ කළා.\nඒ සාපය දරුණු ආර්ථික අර්බුදයකට රටත් ජනතාවත් තල්ලු කළ බවත්, ජනතාවගේ එදිනෙදා ජීවිතය අවුල් වී ඇති මොහොතක රාජපක්ෂ බැල මෙහෙවරකරුවන්ගේ ක්‍රියාමාර්ග, ගිනිගත් යකඩයට පෙට්‍රල් දැම්මා මෙන් ජනතාව කුපිත කිරීමට සමත් වූ බවයි ඔහු කියා සිටියේ.\nමේ සියල්ල ක්‍රියාත්මක වූයේ සෑම ක්‍රියාවකට සමාන වූ ද දිශාවෙන් ඊට ප්‍රතිවිරුද්ධ වූ ද ප්‍රතික්‍රියාවක් ඇත යන නිව්ටන්ගේ තුන්වන නියමයට අනුකූලව බවයි මන්ත්‍රීවරයා කියා සිටියේ.\nඒ අතර ම මන්ත්‍රීවරයා හේතු ඵල දහමට අදාළ බුදු බණ පද උපුටා දැක්වීමට අමතක නොකළා.",
       "URL": "https://www.hirunews.lk/304850/මේ-පවුල්-දෙක-අතර-බල-හුවමාරුව-සාකච්ඡා-වුණේ-මීට-මාස-ගණනකට-කලින්",
       "Category": "Local News",
       "Parent URL": "https://www.hirunews.lk/local-news.php?pageID=1155"
}