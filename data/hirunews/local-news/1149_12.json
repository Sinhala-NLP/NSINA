{
       "Source": "hirunews",
       "Timestamp": "Monday, 23 May 2022 - 12:56",
       "Headline": "වැඩි මිලට ඉන්ධන මිලදී නොගන්නැයි ඉල්ලීමක් (වීඩියෝ)",
       "News Content": "උපරිම ධාරිතාවයෙන් ඉන්ධන බෙදාහැරීම සිදුකළද මේ වනවිටත් දිවයින පුරා පිරවුම්හල්වල දිගු පෝලිම් දක්නට ලැබෙන බව වාර්තාවනවා.\nවාහන සඳහා ඉන්ධන නිකුත් කිරීමට සීමා පැනවීම් සහ අඛන්ඩ සැපයුමක් පිළිබඳ විශ්වාසයක් නොමැතිවීම හේතුවෙන් පාරිභෝගිකයින් ඉන්ධන විවිධ ක්‍රම ඔස්සේ රැස් කිරීම ඊට හේතුවී ඇති බව සඳහන්.\nමේ අතර විදුලිබල හා බලශක්ති අමාත්‍ය කංචන විජේසේකර ට්විටර් පණිවුඩයක් නිකුත් කරමින් අද සඳහන් කළේ පිරවුම්හලකින් හැර වෙනත් පාර්ශවවලින් ඉන්ධන ඇතුලු ඛනිජ තෙල් නිෂ්පාදන මිලදී නොගන්නා ලෙසයි.\nවිවිධ පුද්ගලයන් ඉන්ධන එක්රැස් කර, ඒවා වෙනත් ද්‍රව්‍ය සමඟ මිශ්‍ර කර වැඩි මිලට අලෙවි කරන බවට විමර්ශනවලදී හෙළිවීම ඊට හේතුව බව අමාත්‍යවරයා සඳහන් කළා.\nඑබැවින් එවැනි ව්‍යාපාර දිරිමත් නොකරන ලෙසත්, එලෙස කූට ව්‍යාපාරවල නිරතවන පුද්ගලයින් පිළිබඳව තොරතුරු දැනුම්දෙන ලෙසත් අමාත්‍යවරයා ජනතාවගෙන් ඉල්ලා සිටියා.\nමේ අතර අත්‍යවශ්‍ය සේවා සඳහා ඉන්ධන නිකුත් කිරීමේ ක්‍රියාවලියෙන් ඉවත්වන බව ප්‍රාදේශීය ලේකම්වරු පවසනවා.\nශ්‍රී ලංකා ප්‍රාදේශීය ලේකම්වරුන්ගේ සහ සහකාර ප්‍රාදේශීය ලේකම්වරුන්ගේ සංගමය නිවේදනයක් නිකුත් කරමින් සඳහන් කළේ අත්‍යවශ්‍ය සේවා වෙනුවෙන් සෑම දිස්ත්‍රික්කයකම වෙනම පිරවුම්හල් කිහිපයක් අත්‍යවශ්‍ය සේවා කොමසාරිස් ජනරාල්වරයා විසින් දුන් උපදෙස් අනුව වෙන් කළ බවයි.\nඒ අනුව ප්‍රාදේශීය ලේකම්වරුන්ගේ ලිඛිත නිර්දේශයක් මත එම සේවාවන් සඳහා ඉන්ධන නිකුත් කිරීම සිදු කෙරුණා.\nකෙසේ වෙතත් මේ වනවිට අත්‍යවශ්‍ය සේවා කොමසාරිස් ජනරාල්වරයාගේ තනතුර අහෝසි වී ඇති බැවින් එම තනතුරෙන් ලබාදුන් උපදෙස් තවදුරටත් වලංගු නොවන බවයි ප්‍රාදේශීය ලේකම්වරුන්ගේ සංගමය පවසන්නේ.\nඒ අනුවයි සියලු ප්‍රාදේශීය සහ සහකාර ප්‍රාදේශීය ලේකම්වරුන් පිරවුම්හල් මගින් ඉන්ධන බෙදාහැරීමේ ක්‍රියාවලියට කිසිදු ආකාරයකින් මැදිහත් නොවීමට තීරණය කර ඇත්තේ.\nමේ අතර දෙහිඅත්තකණ්ඩිය ඉන්ධන පිරවුම්හලේ ආරක්ෂාව සඳහා යොදවා සිටි 19 හැවිරිදි යුද හමුදා සෙබළෙකු එම පිරවුම්හල අසළ පිහිටුවා ඇති ආරක්ෂක අංශ විවේකාගාරයේදී සිය රාජකාරි ගිනි අවියෙන් වෙඩි තබාගෙන සියදිවි හානිකරගෙන තිබෙනවා.\nහමුදා මාධ්‍ය ප්‍රකාශක බි්‍රගේඩියර් නිලන්ත ප්‍රේමරත්න සඳහන් කළේ ඊයේ රාත්‍රියේ මොහු මෙලෙස සියදිවි හානිකරගෙන ඇති බවයි.\nමොහු රාජකාරි කටයුතු අවසන් කර අදාළ විවේකාගාරය වෙත ගොස් විවේක ගනිමින් සිටින අතරතුර මෙලෙස සියදිවි හානිකරගෙන ඇති බව මූලික පරීක්ෂණවලදී හෙළිවී තිබෙනවා.\nකෙසේ වෙතත් සියදිවි හානිකරගැනීමට හේතුව මෙතෙක් අනාවරණ වී නොමැති බවයි පොලිසිය සඳහන් කළේ.\nමේ අතර අදත් දිවයින පුරා ස්ථාන 420 කදී ගෑස් බෙදාහැරීමේ කටයුතු සිදුකරන බව ලිට්රෝ සමාගම සඳහන් කළා.\nකෙසේ වෙතත් තවදුරටත් දිවයින පුරා ගෑස් මිලදී ගැනීම සඳහා ජනතාව දිගු පෝලිම්වල රැඳී සිටිනවා.",
       "URL": "https://www.hirunews.lk/305074/වැඩි-මිලට-ඉන්ධන-මිලදී-නොගන්නැයි-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1149"
}