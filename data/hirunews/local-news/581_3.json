{
       "Source": "hirunews",
       "Timestamp": "Tuesday, 24 January 2023 - 22:50",
       "Headline": "ණය ප්‍රතිව්‍යුහගතකරණයට අදාළ ක්‍රියාවලිය මාස 6ක් තුළ සම්පූර්ණ කරනවා - මහ බැංකු අධිපති (වීඩියෝ)",
       "News Content": "ණය ප්‍රතිව්‍යුහගතකරණයට අදාළ ක්‍රියාවලිය මාස 6ක් තුළ සම්පූර්ණ කිරීමට අපේක්ෂා කරන බව, ශ්‍රී ලංකා මහ බැංකු අධිපති ආචාර්ය නන්දලාල් වීරසිංහ පවසනවා.\n2023 ආර්ථික විමසුම මැයෙන් ශ්‍රී ලංකා වාණිජ මණ්ඩලයේදී පැවති විශේෂ සාකච්ඡාවකදී මහ බැංකු අධිපතිවරයා පවසා ඇත්තේ ශ්‍රී ලංකාවේ ණය හිමි සියලු පාර්ශ්වයන් සමඟ ණය ආපසු ගෙවීම සම්බන්ධයෙන් ශ්‍රී ලංකාව කැපවීමෙන්\nකටයුතු කරන බවයි.\nණය ප්‍රතිව්‍යුහගතකරණය සම්බන්ධයෙන් ඉන්දියාව සමඟ සාර්ථක සාකච්ඡා මාලාවක් පැවැත්වූ බවත්, චීනය සහ ජපානයෙන්ද එවැනිම සහයෝගයක් බලාපොරොත්තු වන බවත් මහ බැංකු අධිපතිවරයා මෙහිදී ප්‍රකාශ කළා.\nමේ වෙනකොට අපි 16 වතාවක් ජාත්‍යන්තර මූල්‍ය අරමුදලට ගිහින් තියෙනවා.\nමෙහිදී වැඩි දුරටත් අදහස් දැක්වූ ආචාර්ය නන්දලාල් වීරසිංහ...\nමේ 17 වැනි වතාව. මම හිතන්නේ නැහැ මේ වෙලාවේ අපිට ආපසු හැරිලා එන්න අවස්ථාවක් තියෙනවා කියලා. එහෙම කළොත් එය තමයි අපි කරන ලොකුම වරද. අන්න ඒ නිසා තමයි අපි සතුව තියෙන්න ඕනේ අඛණ්ඩ, පුරෝකථනය කළ හැකි, ස්ථායී ප්‍රතිපත්ති සහ ස්වාධීන ආයතන යාන්ත්‍රණ ආයතනයක් වගේම පරිපාලනයෙන් බැහැර කළ නොහැකි ක්‍රමවේදයක්.\nමෙම ප්‍රතිසංස්කරණ ක්‍රියවලියේ මුඛ්‍ය අරමුණ තමයි ස්වාධීන ආයතන යාන්ත්‍රණය ශක්තිමත් කිරීම සහ ශක්තිමත් ප්‍රතිපත්ති ඇති කිරීම.\nඑය අපිව දිගු කාලීනව රැකගනීවි. ඒ වගේම මහ බැංකුවත් ශක්තිමත් කළ යුතුයි.\nමෙම ප්‍රතිපත්ති දෙක අඛණ්ඩව ඉදිරියට යා යුතුයි. මුල්‍ය ප්‍රතිපත්ති\nහරහා මූල්‍ය රාමුව ස්ථාවරව පවත්වාගෙන යා යුතුයි. එය වෙනස් වුණොත්\nඅපිට ශක්තිමත් ප්‍රතිපත්ති සහ සම්පාදිත නීති නොමැති වෙනවා අපිට මෙය\nඉදිරියට පවත්වාගෙන යන්න. මේ වෙලාවේ රජය සතු ආයතන\nප්‍රතිසංස්කරණය විය යුතුයි. අර්බුදය නිමා කරගන්න නම් මේ සියල්ල කළ\nයුතුයි කියලා හැමෝම පිළිගන්නවා. මෙය වෙනස් නොකර අපි අඛණ්ඩව\nඉදිරියට රැගෙන යා යුතුයි. උත්පාදන ආර්ථිකයක්, විදේශ ප්‍රේෂණ මත යැපෙන\nආර්ථිකයකට වඩා ශක්තිමත්. නමුත් විදේශ ණය හොඳ නැහැ කියලා\nනෙමෙයි කියන්නේ. ආයෝජන හරහා ඵලදායී ක්‍රියාවලීන් නඩත්තු කෙරෙන\nතාක් එය වඩාත් උචිතයි. ඒ හරහා අපිට ස්ථාවරත්වය වර්ධනය කරගැනීමට\nතිබෙන අවස්ථා පුළුල් වෙනවා. ස්ථායීව රට ඉදිරියට යන්න නම් මෙවැනි\nප්‍රතිපත්ති අනිවාර්යයෙන්ම උපකාරී වෙනවා.\nමේ අතර, ශ්‍රී ලංකාවේ ණය ප්‍රතිව්‍යුහගතකරණය සම්බන්ධයෙන් සහය දෙන බවට ඉන්දියාව නිල වශයෙන් දැනුම් දී ඇති බව ජාත්‍යන්තර මූල්‍ය අරමුදල තහවුරු කළා.\nහිරු ප්‍රවෘත්ති කළ විමසීමකදී ජාත්‍යන්තර මූල්‍ය අරමුදලේ මාධ්‍ය ප්‍රකාශිකා ටිංග් යැංග් මහත්මිය සඳහන් කළේ ඉන්දියාවේ මෙම තීරණය අගය කරන බවයි.\nමේ වනවිටත් ශ්‍රී ලංකාවේ ණය ප්‍රතිව්‍යුහගතකරණය සම්බන්ධයෙන් සෙසු පාර්ශ්ව සමඟ සාකච්ඡා ක්‍රියත්මක බවද ඇය සඳහන් කළා.\nඑම මූල්‍ය සහතික ලැබුණු පසු ඊට අදාළ සෙසු කරුණු සම්පූර්ණ කර යෝජිත විස්තීරණ ණය පහසුකම් වැඩසටහන එහි විධායක කමිටුවට ඉදිරිපත් කර අනුමැතිය ලබාගැනීමට සූදානම් බවයි ජාත්‍යන්තර මූල්‍ය අරමුදල පැවසුවේ.",
       "URL": "https://www.hirunews.lk/325811/ණය-ප්‍රතිව්‍යුහගතකරණයට-අදාළ-ක්‍රියාවලිය-මාස-6ක්-තුළ-සම්පූර්ණ-කරනවා-මහ-බැංකු-අධිපති-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=581"
}