{
       "Source": "hirunews",
       "Timestamp": "Friday, 16 September 2022 - 11:31",
       "Headline": "ජනපතිට 'මැනිලා' යන්නට පෙර 'ටෝකියෝ' යන්න වෙයි",
       "News Content": "ශ්‍රී ලංකාවේ ණය ප්‍රතිව්‍යුහගතකරණය සහ ආර්ථික අර්බුදය කේන්ද්‍ර කර ගනිමින් ආසියානු සංවර්ධන බැංකුව විසින් පවත්වනු ලබන දකුණු ආසියානු මුදල් අමාත්‍යවරුන්ගේ සමුළුවට සහභාගි වීම සඳහා මැනිලා නුවරට පිටත්ව යාමට පෙර ජනාධිපති රනිල් වික්‍රමසිංහ, ජපානය වෙත යාමට තීරණය කර ඇති බව EconomyNext පවසනවා.\nඒ ශ්‍රී ලංකාව නිදහසින් පසු මුහුණ පා සිටින දරුණු ම ආර්ථික අර්බුදය සමනය කිරීමට ගන්නා උත්සායක් ලෙස, විදේශ ණය ප්‍රතිව්‍යුහගත කිරීම පිළිබඳව සාකච්ඡා කිරීමට චීනය, ඉන්දියාව ඇතුළු ශ්‍රී ලංකාවේ ප්‍රධාන ද්විපාර්ශ්වික ණය හිමියන්ට ආරාධනා කරන ලෙස ජපානයෙන් නිල වශයෙන් ඉල්ලා සිටීමට බවයි EconomyNext වාර්තා කරන්නේ.\nඑහි දී ජනාධිපති ලේකම් කාර්යාලයේ නිර්නාමික මූලාශ්‍රයක් උපුටා දක්වමින් එම වෙබ් අඩවිය සඳහන් කරන්නේ, ණය ප්‍රතිව්‍යුහගත කිරීම ජනාධිපතිවරයාගේ න්‍යාය පත්‍රයේ ප්‍රමුඛස්ථානය වන බවත්, එහි මූලික ප්‍රථිපලයක් ලෙස ජපාන අග්‍රාමාත්‍යවරයා ව ටෝකියෝ නුවර දී හමුවීමට බලාපොරොත්තු වන බවයි.\nමේ අතර ආසියානු සංවර්ධන බැංකුවේ මූලිකත්වයෙන් පැවැත්වීමට නියමිත සමුළුවේ දී, දැනට පවතින අර්බුදය සහ අර්බුදයෙන් ගොඩ ඒම සඳහා සැලසුම් කර ඇති ප්‍රතිසංස්කරණ පිළිබඳ නවතම යාවත්කාලීන දත්ත ජනාධිපතිවරයා විසින් ඉදිරිපත් කිරීමට නියමිත බව ද එම වෙබ් අඩවිය වාර්තා කරනවා.\nජනාධිපතිවරයා එළඹෙන සැප්තැම්බර් 25 වැනි දා ආසියානු සවර්ධන බැංකුවේ අදාල සමුළුව ට සහභාගි වීමට පිටත්ව යන බවත් නැවත සැප්තැම්බර් 30 වැනි දා නැවත ශ්‍රී ලංකාවට පැමිණීමට බලාපොරොත්තු වන බවත්, සැප්තැම්බර් 28 වැනි දා ආසියානු සංවර්ධන බැංකුවේ මූලිකත්වයෙන් පැවැත්වෙන සමුළුවේ දී බහුපාර්ශ්වික මූල්‍ය ආයතනයේ 55 වැනි වාර්ෂික රැස්වීමට ද ඔහු සහභාගි වන බවයි එම වෙබ් අඩවිය වාර්තා කරන්නේ.\nතව ද ජනාධිපතිවරයාගේ ජපාන සංචාරයට පෙර ශ්‍රී ලංකාවේ මූල්‍ය උපදේශක කණ්ඩායම වන ප්‍රංශයේ Lazard ආයතනය ඉන්දියාව, චීනය සහ ජපානය සමඟ සාකච්ඡා ආරම්භ කිරීමට ද නියමිත බවයි වාර්තා වන්නේ.\nමේ අතර ශ්‍රී ලංකාව ජාත්‍යන්තර මූල්‍ය අරමුදල (IMF) සමඟ පැවැත් වූ කාර්ය මණ්ඩල සාකච්ඡාවලින් අනතුරුව, ඩොලර් බිලියන 2.9ක මූල්‍ය සහන පැකේජයක් මාස 48ක් ඇතුලත ලබා දීමට පසුගිය දා එකඟ වූ අතර ශ්‍රී ලංකාව තුළ කඩිනම් ආර්ථික ප්‍රතිසංස්කරණ ඇති විය යුතු බව සහ බාහිර ණය හිමියන් සමඟ එකඟතාවන් ඇති කර ගැනීම ජාත්‍යන්තර මූල්‍ය අරමුදලේ විධායක මණ්ඩලය අනුමැතිය අපේක්ෂා කරනවා.\nතව ද EconomyNext සහනට අනුව, අනන්‍යතාව සඟවමින් ඔවුන්ට කරුණු හෙළි කළ ජනාධිපති ලේකම් කාර්යාලයේ නිලධාරියා ප්‍රකාශ කළේ, “ජනාධිපතිවරයා ජපානය දකින්නේ ශ්‍රී ලංකාවේ දිගුකාලීන සංවර්ධන හවුල්කරුවෙකු ලෙස බවත්, එසේ ම ආර්ථික අර්බුදයෙන් පසු අපි ඉන්දියාව හා චීනය ඉදිරියේ දණින් වැටී සිටින බවත්, එම තත්ත්වය තුළ ඔවුන්ගේ අරමුණු හා ප්‍රයෝජන සඳහා අපව යොදා ගැනීමට චීනය සහ ඉන්දියාව වෙතින් බල කෙරෙන බවත් එබැවින් ණය ප්‍රතිව්‍යුහගත කිරීමේ සාකච්ඡා සඳහා ජපානය වඩා හොඳ තේරීමක් විය හැකි” බව වාර්තා කරනවා.\nකෙසේ නමුත් දේශපාලක විශ්ලේශකයන් සඳහන් කරන්නේ, වික්‍රමසිංහ ජනාධිපතිවරයා ඉන්දීය-චීන භූ දේශපාලනයට හසු නො වීමට වග බලා ගැනීම සඳහා විදේශ ප්‍රතිපත්තිය තුළ පරිස්සමින් සැරිසරමින් සිටින බව ද EconomyNext සඳහන් කරනවා.",
       "URL": "https://www.hirunews.lk/315535/ජනපතිට-මැනිලා-යන්නට-පෙර-ටෝකියෝ-යන්න-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=864"
}