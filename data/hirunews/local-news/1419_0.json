{
       "Source": "hirunews",
       "Timestamp": "Monday, 17 January 2022 - 19:38",
       "Headline": "අර්බුදය මැද විදුලි ඉංජිනේරුවන් හෙට ලෙඩ වෙයි (වීඩියෝ)",
       "News Content": "නව සාමාන්‍යාධිකාරිවරයාගේ පත්වීමට එරෙහිව හෙට දිනයේ අසනීප නිවාඩු වාර්තා කරමින් විරෝධතාවක නිරත වීමට විදුලි ඉංජිනේරු සංගමය තීරණය කර තිබෙනවා.\nමේ අතර, විදුලිබල මණ්ඩලයට මින් ඉදිරියට ඉන්ධන ලබා ගැනීමට අවශ්‍ය නම් ඒ සඳහා අනිවාර්යයෙන්ම ඩොලර් සැපයිය යුතු බවයි බලශක්ති අමාත්‍ය උදය ගම්මන්පිල විදුලිබල අමාත්‍යාංශයට නිල වශයෙන් දැනුම් දී ඇත්තේ.\nමෙවන් පසුබිමක විදුලිබල අමාත්‍ය ගාමිණී ලොකුගේ ප්‍රකාශ කළේ ඉදිරි දින කිහිපය සඳහා අවශ්‍ය ඉන්ධන ලංකා අයි.ඕ.සී. සමාගමෙන් ලබා ගැනීමට අපේක්ෂා කරන බවයි.\nවිදුලිබල මණ්ඩලයට අවශ්‍ය ඩීසල් මෙටි්‍රක් ටොන් 3000ක් ලබාදීමට ඛණිජ තෙල් නීතිගත සංස්ථාව පසුගියදා පියවර ගනු ලැබුවා.\nඒ මත පදනම්ව විදුලිබල අමාත්‍යවරයා මීට පෙර පැවසුවේ හෙට දිනය දක්වා විදුලිය කප්පාදු කිරීමේ අවශ්‍යතාවක් නොමැති බවයි.\nකෙසේ වෙතත්, නොරොච්චෝලේ බලාගාරයේ ජනන යන්ත්‍රයක් අක්‍රිය වී ඇති පසුබිමක ලබන 22 වැනිදා දක්වා අවශ්‍ය ඉන්ධන නොලැබුණහොත් විදුලිබල සැපයුමට බාධා එල්ල විය හැකි බවයි අමාත්‍යවරයා පෙන්වා දුන්නේ.\nමෙවන් පසුබිමක බලශක්ති අමාත්‍ය උදය ගම්මන්පිල, විදුලිබල අමාත්‍යාංශයට නිල වශයෙන් දැනුම් දී ඇත්තේ විදුලිබල මණ්ඩලයට මින් ඉදිරියට ඉන්ධන ලබා ගැනීමට අවශ්‍ය නම් ඒ සඳහා අනිවාර්යයෙන්ම ඩොලර් ලබාදිය යුතු බවයි.\nඒ අනුව විදුලි උත්පාදනය සඳහා අවශ්‍ය ඉන්ධන අදින් පසුව ලබා නොදෙන බව අප කළ විමසීමකදී බලශක්ති අමාත්‍යවරයා සඳහන් කළා.\nකෙසේ වෙතත්, හිරු වාර්තාකරුවන් ප්‍රකාශ කළේ අද පෙරවරුවේ දිවයිනේ ඇතැම් ප්‍රදේශවලට විදුලිය විසන්ධි වූ බවයි.\nවිදුලි අර්බුදයක් පවතිද්දී, අසනීප නිවාඩු වාර්තා කිරීමේ වෘත්තීය ක්‍රියාමාර්ගයකට එළැඹීමට ලංකා විදුලි ඉංජිනේරු සංගමය තීරණය කර තිබෙනවා.",
       "URL": "https://www.hirunews.lk/294266/අර්බුදය-මැද-විදුලි-ඉංජිනේරුවන්-හෙට-ලෙඩ-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1419"
}