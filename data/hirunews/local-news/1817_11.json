{
       "Source": "hirunews",
       "Timestamp": "Friday, 16 July 2021 - 11:22",
       "Headline": "ඩෙල්ටා ප්‍රභේදය නිසා අග්නි දිග ආසියාවේ කොරෝනා මරණ ඉහළට",
       "News Content": "බටහිර යුරෝපය සහ උතුරු ඇමෙරිකාවට සාපේක්ෂව අඩු එන්නත්කරණ ප්‍රතිශතයක් සහිත අග්නිදිග ආසියාවේ සීඝ්‍ර ව්‍යාප්තියක් සහිත ඩෙල්ටා කොරෝනා ප්‍රභේදය දැන් පැතිරෙමින් පවතින අතර, එහි මරණ සංඛ්‍යාව ඉහළ යාමට ද හේතුවී ඇති බව වාර්තා වනවා.\nඇමෙරිකා එක්සත් ජනපදයේ මෙන් දෙගුණයක ජනගහනයකින් සමන්විත අග්නිදිග ආසියාතික කලාපයේ එන්නත්කරණ ප්‍රතිශතය සියටය 9 ඉක්මවන්නේ නැහැ.\nඑහි ආසාදිත සංඛ්‍යාව පසුගිය සතිය තුල පන්ලක්ෂයකින් පමණ එනම්, සියයට 41 කින් වර්ධනය වූයේ මීට පෙර කොරෝනා කේන්ද්‍රයන් වූ ලතින් ඇමෙරිකාව සහ ඉන්දියාව ද අභිබවමින්.\nඑමෙන්ම, අග්නිදිග ආසියාවේ කොරෝනා මරණ සංඛ්‍යාව ද ගත වූ දින 7 තුල සියයට 39 කින් ඉහළ ගොස් තිබෙනවා.\nමේ අතර, ඩෙල්ටා කොරෝනා ප්‍රභේදය නිසා සිඩ්නි සහ මෙල්බර්න් නගරවල කොරෝනා ව්‍යාප්තිය පාලනය කිරීම ඕස්ට්‍රේලියානු  බලධාරින්ට ගැටලුවක් වී ඇති බව වාර්තා වනවා.\nපසුගිය මාසයේ මැද භාගයේ සිඩ්නි නුවර සංචාරක රියදුරෙකුගෙන් මුලින්ම හඳුනා ගැණුනු නව කොරෝනා පොකුර මේ වනවිට 16 ඉක්මවා අවසන්.\nසීඝ්‍ර ව්‍යාප්තියක් සහිත ඩෙල්ටා ප්‍රභේදය හේතුවෙන් වසංගත තත්ත්වය උත්සන්න වීම වැළැක්වීම සඳහා ඕස්ටේ්‍රලියාවේ ජනගහනයෙන් සියයට 40 කට මේ වනවිට දැඩි නිරෝධායන සීමා ක්‍රියාත්මකයි.\nඑහෙත්, නිව් සවුත් වේල්ස් ප්‍රාන්තයෙන් ඊයේ දිනයේදී ද නව ආසාදිතයන් 97 දෙනෙකු වාර්තා වී තිබෙනවා.\nඉන්දියාවෙන් ගත වූ පැය 24 තුල නව කොරෝනා ආසාදිතයන් 38,949 ක් වාර්තා වී ඇති අතර, එරට සමස්ත ආසාදිතයින් සංඛ්‍යාව තුන්කෝටි නව ලක්ෂය ඉක්මවා අවසන්.\nඊයේ වාර්තා වූ කොරෝනා මරණ 542 ක් සමඟ ඉන්දියාවේ සමස්ත කොරෝනා මරණ සංඛ්‍යාව සටහන් වන්නේ හාරලක්ෂ 12,531 ක් ලෙසයි.\nමේ අතර, ඩෙල්ටා කොරෝනා ප්‍රභේදය හේතුවෙන් නැවතත් ආසාදිත සංඛ්‍යාව ඉහළ යාමේ ප්‍රවණතාවක් පෙන්නුම් කිරීම හේතුවෙන් මිලියන 10 ක් ජනගහනයක් වෙසෙන ඇමෙරිකාවේ දෙවන විශාලතම නගරය වන ලොස්ඇන්ජලීස් හි මෙම සති අන්තයේ මුව ආවරණ භාවිතය අනිවාර්ය කර තිබෙනවා.",
       "URL": "https://www.hirunews.lk/277108/ඩෙල්ටා-ප්‍රභේදය-නිසා-අග්නි-දිග-ආසියාවේ-කොරෝනා-මරණ-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1817"
}