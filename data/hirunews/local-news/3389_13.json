{
       "Source": "hirunews",
       "Timestamp": "Tuesday, 23 April 2019 - 7:34",
       "Headline": "ට්‍රම්ප්, අගමැති අමතයි",
       "News Content": "පාස්කු ඉරිදා දිනයේ මෙරට කතෝලික දේවස්ථාන සහ සංචාරක හෝටල් ඉලක්ක කරගෙන එල්ල වූ ප්‍රහාර සම්බන්ධයෙන් සිය කණස්සල්ල පළ කරමින් ඇමරිකානු ජනාධිපති ඩොනල්ඩ් ට්‍රම්ප්, අග්‍රාමාත්‍ය රනිල් වික්‍රමසිංහ වෙත දුරකථන ඇමතුමක් ලබාදී තිබෙනවා.\nඊයේ පස්වරුවේ එම ඇමතුම මගින් ඔහු ප්‍රකාශ කර ඇත්තේ මේ අවස්ථාවේ ශ්‍රී ලංකාව වෙනුවෙන් උපරිම සහයෝගය ලබාදීමට ඇමරිකා එක්සත් ජනපදය සූදානම් බවයි.\nබෝම්බ ප්‍රහාරවලින් මිය ගිය පවුල්වල සාමාජිකයින්ට සහ තුවාල ලැබූවන් වෙත කණගාටුව පළ කළ ජනපති ට්‍රම්ප් ජාත්‍යන්තර ත්‍රස්තවාදය තුරන් කරලීම සඳහා තම රට කැප වී සිටින බව ද ප්‍රකාශ කර තිබෙනවා.\nමේ අතර, මාලදිවයින් ජනාධිපති ඊබ්‍රහිම් මොහොමඩ් සොලේ ගේ විශේෂ නියෝජිතයෙකු ලෙස එරට විදේශ කටයුතු රාජ්‍ය අමාත්‍ය අහමඩ් කලීල් ද ඊයේ දිවයිනට පැමිණ අග්‍රාමාත්‍යවරයා හමුවී ඇති අතර, ශ්‍රී ලංකාවට අවශ්‍ය  ඕනෑම උපකාරයක් සිදුකිරීමට තම රට සූදානම් බව ද ප්‍රකාශ කළා.\nඅග්‍රාමාත්‍යවරයා සහ විදේශ තානාපතිවරුන් අතර සාකච්ඡාවක් ද ඊයේ අරලියගහ මන්දිරයේදී පැවති අතර ඊට රටවල් 46කට අධික සංඛ්‍යාවක් නියෝජනය කරන තානාපතිවරුන් එක්ව තිබෙනවා.",
       "URL": "https://www.hirunews.lk/214995/ට්‍රම්ප්-අගමැති-අමතයි",
       "Category": "Local News",
       "Parent URL": "https://www.hirunews.lk/local-news.php?pageID=3389"
}