{
       "Source": "hirunews",
       "Timestamp": "Monday, 06 June 2022 - 10:03",
       "Headline": "වේල් දෙකක් කන්න කියන්න අගමැති කෙනෙක් මොකට ද? - අනුර දිසානායක (වීඩියෝ)",
       "News Content": "වේල් දෙකක් කන්නැ යි කියන රනිල් වික්‍රමසිංහ ‘අර්බුදයේ නිර්මාතෘ’ කවුදැ යි රටට හෙළි නො කරන බව ජනතා විමුක්ති පෙරමුණේ නායක, කොළඹ දිස්ත්‍රික් පාර්ලිමේන්තු මන්ත්‍රී අනුර කුමාර දිසානායක චෝදනා කරනවා.\nඅර්බුදයේ නිර්මාපකයන්, කර්තෘවරුන් රනිල් වික්‍රමසිංහ සඟවන බව යි ජවිපෙ නායකයා පවසන්නේ.\nඅර්බුදයේ විශාල බව පෙන්වා රනිල් වික්‍රමසිංහ අගමැති හපනෙකු වීමට උත්සාහ දරන බව ද ඔහු අවධාරණය කරනවා.\nඅනුර දිසානායක වැඩිදුරටත් මෙසේ සඳහන් කරනවා.\n“රාජපක්ෂලාට විරුද්ධව තරුණ තරුණියන් නැඟී සිටියා, නාකි මයිනෙක් කිවුවා, මහින්ද හොරෙක් කිව්වා, අපේ අනාගතය විනාශ කළා, මහින්ද ගෙදර යන්න කිව්වා. මේ විදිහට රාජපක්ෂලා බිත්තියටම හිර වූ පසු රාජපක්ෂලා බේරගන්න රනිල් නූතන ‍දොන් ජුවන් ධර්මපාල විදියට නැත්තම් පාවා දෙන්නා ලෙස රනිල් අගමැතිකම භාර ගත්තා. අයියණ්ඩිය බිය නො වන්න මැරෙනා සැටි මම පෙන්වන්නම් වගේ ඇවිත් රනිල් අගමැතිකම භාර ගත්තේ. ජනතාවගේ වේදනාව කෝපය ජනතා නැඟිටීම් අගමැති තනතුර වෙනුවෙන් පාවා දීපු සැඟවුණු රාජපක්ෂලාට එළියට එන්න ඉඩ හැරියේ රනිල්.\nදැන් පැරණි අසාර්ථක දේශපාලන ආර්ථික ගමනක් යළි තහවුරු වී තිබෙනවා. ඒ ගමන ඉතා කෙටි කළ යුතුයි. රනිල් අද අර්බුදයේ ප්‍රකාශක වෙලා තව දවසකට විතරයි කන්න තියෙන්නෙ කියනවා. දවස් දෙකක් කෑවොත් රනිල් හපනා. තව සතියකට විතරයි තෙල් තියෙන්නේ කියනවා.\nසති දෙකක් තෙල් තිබ්බොත් රනිල් හපනා. ට්‍රිලියනයක් මුදල් අච්චු ගහන්න ඕනෑ ලු. මේවා බොරු. එහෙම කියලා රනිල් හපනා වෙන්න හදනවා. දැන් කියනවා වේල් දෙකට පුරුදු වෙන්න කියලා. ජනතාව ගෑස් පෝලිමේ, තෙල් පෝලිමේ. පෝලිම්වල අම්මල තාත්තලා මැරෙනවා. පාරවල්වල වාහන නෑ. කුඹුරු ටික හාගන්න තෙල් ටික නෑ. ජනතාව විනාශ කරලා රනිල් කියනවා වේල් දෙකක් කන්න හුරුවෙන්න ලු. ඒක කියන්න අගමැති කෙනෙක් ඕනෑ ද?\nමේ අතර, මෙරට ඉතිහාසයේ මහා භාණ්ඩාගාරයට ලැබුණු අඩුම ආදායම පසුගිය වසරේ ලැබී ඇති බව ද ජාතික ජනබලවේගයේ නායක පාර්ලිමේන්තු මන්ත්‍රී අනුර කුමාර දිසානායක ප්‍රකාශ කළා.\nඔහු මේ බව කියා සිටියේ ත්‍රිකුණාමලය ප්‍රදේශයේ ඊයේ පැවති පක්ෂ ක්‍රියාකාරී හමුවකට එක්වෙමින්.",
       "URL": "https://www.hirunews.lk/306344/වේල්-දෙකක්-කන්න-කියන්න-අගමැති-කෙනෙක්-මොකට-ද-අනුර-දිසානායක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1115"
}