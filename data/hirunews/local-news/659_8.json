{
       "Source": "hirunews",
       "Timestamp": "Sunday, 18 December 2022 - 10:56",
       "Headline": "නිධන් සොයා කැණීම් කළ දෙදෙනකු අත්අඩංගුවට",
       "News Content": "විශේෂ කාර්‍ය බලකාය අම්පාර කඳවුරේ නිලධාරින්ට ලද බුද්ධි තොරතුරකට අනුව සිදු කළ වැටලීමක දී නිධන් සොයා පුරාවස්තු කැණීම් කළ පුද්ගලයින් දෙදෙනකු පොලිස් අත් අඩංගුවට ගෙන තිබෙනවා.\nඊයේ (17) පස්වරුවේ මෙම වැටලීම සිදු කර ඇත්තේ ඉගිනියාගල - ජයන්ති පුර වැව අසල රක්ෂිතයේදියි.\nරක්ෂිතයට ඇතුලු වී පුරාවිද්‍යාත්මක වටිනාකමක් සහිත ස්ථානයක නිධන් සොයා කැණිම් කරමින් සිටි වයස අවුරුදු 36 හා 46 වන හපුතලේ සහ වඩිනාගල ප්‍රදේශයේ පදිංචි පුද්ගලයන් දෙදෙනෙකු එහිදියි පොලිස් අත් අඩංගුවට ගැනුණා.\nඒ සමග ඔවුන් කැණීම් සඳහා භාවිත කළ උපකරණ තොගයක් ද නඩු භාණ්ඩ වශයෙන් පොලිස් භාරයට ගැනුණු අතර, සැකකරුවන් වැඩිදුර විමර්ශන සඳහා ඉගිනියාගල පොලිසියට භාර කෙරුණා.",
       "URL": "https://www.hirunews.lk/322962/නිධන්-සොයා-කැණීම්-කළ-දෙදෙනකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=659"
}