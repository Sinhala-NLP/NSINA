{
       "Source": "hirunews",
       "Timestamp": "Tuesday, 04 September 2018 - 11:13",
       "Headline": "විවාහ පොරොන්දු දී 15 හැවිරිදි දැරියක් කෙළෙසූ අයෙක් පොලිස් දැලේ",
       "News Content": "වයස අවුරුදු 15ක දැරියක් මාස තුනක පමණ කාලයක සිට අපයෝජනයට ලක්‌ කළ සැකකරුවෙක් හෙට්‌ටිපොළ පොලිසිය අත්අඩංගුවට ගෙන තිබෙනවා.\nමෙලෙස අත්අඩංගුවට ගෙන ඇත්තේ 33 හැවිරිදි දෙදරු පියෙක්‌ බවයි වාර්තා වන්නේ.\nඅදාල සැකකරු විසින් 15 හැවිරිදි දැරිය විවාහකර ගන්නා බවට රවටා ඇයව මෙලෙස අපයෝජනය කර තිබෙනවා.\nඅපයෝජනයට ලක්වූ දැරිය මවුපියන් නොමැතිව හෙට්‌ටිපොළ, දහනැක්‌ගෙදර ප්‍රදේශයේ හිතවත් පවුලක්‌ සමඟ ජීවත්ව තිබෙනවා.\nදැරියගේ නිවසට යාබද නිවසේ පදිංචිව සිටි අදාල සැකකරු දැරිය රැඳී සිටි නිවසේ හිමිකරුවන් නොමැති අවස්‌ථාවලදී සහ රාත්‍රී කාලයේ ඇය සිටින කාමරයට ගොස්‌ අවස්ථා කිහිපයකදී මෙම අපරාධය සිදුකර ඇති බවයි වාර්තා වන්නේ.\nපසුගිය දිනෙක සැකකරු රාත්‍රි කාලයේ දැරියගේ නිවස පිටුපස සිට යනබව දුටු අයෙක් ඒ සම්බන්ධයෙන් නිවැසියන් දැනුවත් කිරීමෙන් අනතුරුව මේ සම්බන්ධයෙන් කරුණු අනාවරණය වී තිබෙනවා.\nදැරිය වෛද්‍ය පරීක්ෂණයක් සඳහා යොමුකිරීමෙන් අනතුරුව පරිවාස භාරයට පත්කර ඇති අතර අත්අඩංගුවට ගත් සැකකරු හෙට්‌ටිපොළ මහේස්‌ත්‍රාත් අධිකරණය හමුවට ඉදිරිපත් කළ බවයි වාර්තා වන්නේ.",
       "URL": "https://www.hirunews.lk/199124/විවාහ-පොරොන්දු-දී-15-හැවිරිදි-දැරියක්-කෙළෙසූ-අයෙක්-පොලිස්-දැලේ",
       "Category": "Local News",
       "Parent URL": "https://www.hirunews.lk/local-news.php?pageID=3765"
}