{
       "Source": "hirunews",
       "Timestamp": "Friday, 12 March 2021 - 7:19",
       "Headline": "කසළ තේ ජාවාරමේ මහමොළකරු අල්ලන්න රේගුව අධිකරණයෙන් වරෙන්තු ඉල්ලයි (වීඩියෝ)",
       "News Content": "මෙරට තේ වල කීර්ති නාමයට හානි වන අයුරින් කසල තේ විදෙස් ගත කරන ජාවාරමේ මහ මොළකරු අත්අඩංගුවට ගැනීම සදහා රේගු දෙපාර්තමේන්තුව අධිකරණයට කරුණු වාර්තා කර තිබෙනවා.\nඒ අනුව අදාල සැකකරු අත්අඩංගුවට ගැනීම සදහා වරෙන්තුවක් නිකුත් කරන ලෙස අධිකරණයෙන් ඉල්ලීමක්ද කල බවයි රේගුවේ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nවිදෙස් රටවලට අපනයනය කරන තේවල කීර්ති නාමයට හානි වන අයුරින් කසළ තේ විදෙස්ගත කරන ජාවාරමක් සම්බන්ධයෙන් තොරතුරු අනාවරණ වී තිබෙනවා.\nමිරිස් කුඩු සහ හාල්පිටි අපනයන කරන මුවාවෙන් විදෙස් රටවලට මෙලෙස කසල තේ අපනයන කර ඇති බවටයි තොරතුරු අනාවරණ වී ඇත්තේ.\nඑලෙස කසළ තේ කිලෝග්‍රෑම් 70,000ක් අඩංගු බහාලුම් 04ක් ඩුබායි රාජ්‍යයේදී පසුගියදා අත්අඩංගුවට ගත් අතර ඒවා මේ මස 23 වනදා මෙරටට රැගෙන ඒමටද නියමිතයි.\nමීට පෙර ද කසල තේ අඩංගු කන්ටේනර් 160ක් ඉරාකය වෙත අපනයනය කර තිබුණා.\nඊට අදාළව ද ප්‍රධාන සැකකරු වන්නේ දැනට චෝදනා එල්ල වී සිටින පුද්ගලයායි.\nකෙසේවෙතත් සැකකරුට රේගුව විසින් අවස්ථා ගණනාවකදී අධිකරණයට පැමිණෙන ලෙස දැනුම් දී තිබුණ ද වෛද්‍ය වාර්තා ඉදිරිපත් කරමින් ඒවා මඟහරින බවටයි රේගු දෙපාර්තමේන්තුවේ ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nඔහු කොලොන්නාව ප්‍රදේශයේ පදිංචි කරුවෙකු වන අතර දැනටමත් තමාව අත්අඩංගුවට ගැනීම වළක්වාලමින් අධිකරණ ක්‍රියාමාර්ග ගනිමින් සිටින බවටයි වාර්තා වී ඇත්තේ\nජාවාරමට අදාළව මේ වන විට පුද්ගලයින් තුන් දෙනෙකු අත්අඩංගුවට ගෙන මේ මස 19 වන දා දක්වා රක්ෂිත බන්ධනාගාර ගත කර තිබෙනවා.\nඒ අතර වාප්පු ලිපිකරුවන් දෙදෙනෙකු ද සිටින බවටයි රේගුවේ ප්‍රකාශකයෙකු හිරු ප්‍රවෘත්ති අංශයට සදහන් කළේ.",
       "URL": "https://www.hirunews.lk/265085/කසළ-තේ-ජාවාරමේ-මහමොළකරු-අල්ලන්න-රේගුව-අධිකරණයෙන්-වරෙන්තු-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2094"
}