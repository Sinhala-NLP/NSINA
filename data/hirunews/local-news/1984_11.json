{
       "Source": "hirunews",
       "Timestamp": "Saturday, 01 May 2021 - 8:01",
       "Headline": "කොවිඩ් වසංගතයෙන් ලොව වඩා අභියෝගයට ලක්වන පිරිස කම්කරුවන් - කම්කරු දින පණිවුඩය නිකුත් කරමින් ජනපති කියයි  (වීඩියෝ)",
       "News Content": "වර්තමානයේ පවතින කොවිඩ් වසංගතයෙන් ලොව වඩා අභියෝගයට ලක්වන පිරිස කම්කරුවන් බව ජනාධිපති ගෝඨාභය රාජපක්ෂ පවසනවා.\nඅදට යෙදී ඇති ලෝක කම්කරු දිනය නිමිත්තෙන් පණිවුඩයක් නිකුත් කරමින් ජනාධිපතිවරයා ප්‍රකාශ කළේ එම නිසා වැඩ කරන ජනතාවගේ ජන ජීවිතය අඩාල වන සීමා පැනවීම සිදුනොකොට ඔවුන්ගේ ජීවිත යථාවත්ව පවත්වාගෙන යාමට රජය නිරතුරුව කටයුතු කරන බවයි.\nකොවිඩ් වසංගතය හමුවේ රාජ්‍ය සේවකයාගේ කිසිදු වේතනයක් කප්පාදු නොකළ ආණ්ඩුව, වතු කම්කරුවෙකුගේ දෛනික වැටුප ද රුපියල් 1000 දක්වා ඉහළ නැංවූ බවද ජනාධිපතිවරයා නිකුත් කළ මැයි දින පණිවුඩයේ සඳහන්.\nලෝක කම්කරු දිනය වෙනුවෙන් අග්‍රාමාත්‍ය මහින්ද රාජපක්ෂ පණිවුඩයක් නිකුත් කරමින් කියා සිටියේ වැඩ කරන ජනතාවගේ ශක්තිය සහ එකමුතු බව ලොවට විදහා පාන දිනය කම්කරු දිනය බවයි.\nකම්කරු ප්‍රජාවගේ සුබසාධනය උදෙසා සේවක අර්ධසාධක අරමුදල් පනත, කාර්මික ආරවුල් පනත සහ වන්දි ආඥා පනත වැනි කම්කරු පනත් ගණනාවක් යාවත්කාලීන කර කම්කරු අයිතීන් සුරැකීමට රජයට හැකි වී ඇති බවයි අග්‍රාමාත්‍යවරයා පෙන්වා දෙන්නේ.\nපක්ෂ නායක සජිත් ප්‍රේමදාස නිකුත් කර ඇති මැයි දින පණිවුඩයේ දැක්වෙන්නේ මෙවර ද මැයි දිනය සැමරීමට සිදුව ඇත්තේ මිනිස් සංහතියම වෛරසයක් හේතුවෙන් බරපතල පීඩාවකට ලක්ව ඇති මොහොතක බවයි.\nමෙරට කම්කරු ජනතාවගෙන් විශාල ප්‍රමාණයකට රැකියාමය වශයෙන් බරපතල ගැටළුවලට මුහුණදීමට සිදුව ඇති අතර, රට ගොඩනගන න්‍යාය පත්‍රය පසෙකලා ආණ්ඩුව බලලෝභී න්‍යාය පත්‍රය ක්‍රියාත්මක කර ඇතැයි විපක්ෂ නායකවරයා නිකුත් කළ මැයි දින පණිවුඩයේ වැඩිදුරටත් සදහන්.\nකෙසේ වෙතත්, පවතින කොරෝනා වසංගතය හේතුවෙන් ප්‍රධාන දේශපාලන පක්ෂ මැයි දින රැළි නොපවත්වන අතර, ජනතා විමුක්ති පෙරමුණ සහ සමගි ජන බලවේගය ඔන්ලයින් තාක්ෂණය ඔස්සේ මැයි රැළි  සංවිධාන කර තිබෙනවා.\nආණ්ඩුවේ හවුල්කාර පක්ෂ වන ශ්‍රී ලංකාවේ කොමියුනිස්ට් පක්ෂය සහ ලංකා සම සමාජ පක්ෂය සීමිත පිරිසකගේ සහභාගීත්වයෙන් ඒකාබද්ධ මැයි රැළියක් සංවිධාන කර ඇත්තේ කොමියුනිස්ට් පක්ෂ කාර්යාලයේදියි.",
       "URL": "https://www.hirunews.lk/270061/කොවිඩ්-වසංගතයෙන්-ලොව-වඩා-අභියෝගයට-ලක්වන-පිරිස-කම්කරුවන්-කම්කරු-දින-පණිවුඩය-නිකුත්-කරමින්-ජනපති-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1984"
}