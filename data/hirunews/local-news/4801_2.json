{
       "Source": "hirunews",
       "Timestamp": "Thursday, 10 November 2016 - 19:17",
       "Headline": "උසස් පෙළ සිසුන්ට සහ ගුරුවරුන්ට නොමිලේ ටැබ්",
       "News Content": "වර්තමානයේ පවතින තත්වය අනුව සිසුන්ට පහසුවෙන් දැනුම ලබාගැනීම සඳහා ස්මාර්ට් පංති කාමර ඇති කිරීමේ අවශ්‍යතාව පවතින බව මුදල් අමාත්‍ය රවී කරුණානායක මහතා පවසනවා.\n2017 වසර  සඳහා වන අයවැය පාර්ලිමේන්තුවට ඉදිරිපත් කරමිනුයි අමාත්‍යවරයා මේ බව සඳහන් කලේ.\nමෙවර අයවැයෙන් අධ්‍යාපනය සඳහා රුපියල් මිලියන 17,840 ක මුදලක් අතිරේක ප්‍රතිපාදනයක් ලෙස ලබාදෙන බවයි මුදල් අමාත්‍යවරයා සඳහන් කළේ.\nවිශේෂ අධ්‍යාපනය ලබන සිසුන්ට ලබාදෙන දෛනික දීමනාව රුපියල් පනහේ සිට 150 දක්වා ඉහළ නංවා තිබෙනවා.\nඑසේම 2017 වසරේ උසස් පෙළ පන්තිවලට ඇතුළුවන සිසුන් එක්ලක්ෂ 75,000 කට සහ උසස් පෙළ ගුරුවරුන්ට ටැබ් පරිගණක ලබාදීමට කටයුතු කරන බවද මුදල් අමාත්‍යවරයා අයවැය කතාව ඉදිරිපත් කරමින් කියා සිටියා.\nඑමෙන්ම, අවුරුදු පහේ සිට 19 දක්වා වයස් කාණ්ඩයේ පසුවන ලක්ෂ 45 ක් පමණ වන පාසල් දරුවන් සඳහා රුපියල් ලක්ෂ දෙකක් වටිනා රක්ෂණාවරණයක් හඳුන්වා දෙන බවද මුදල් අමාත්‍යවරයා අයවැය කතාව ඉදිරිපත් කරමින් ප්‍රකාශ කළා.\n2020 වනවිට සරසවිවලට සහ උසස් අධ්‍යාපන ආයතනවලට බඳවා ගන්නා සිසුන් සංඛ්‍යාව ඉහළ දමන බව ප්‍රකාශ කෙරුණා.\nඑමෙන්ම, විශ්වවිද්‍යාලවල දේශන පවත්වන කාලය රාත්‍රි අට දක්වා දීර්ඝ කිරීමේ යෝජනාවක්ද මුදල් අමාත්‍යවරයා ඉදිරිපත් කළා.\nමෙරට අධ්‍යාපනය හැදැරීමට කැමති විදෙස් සිසුන්ට පස් අවුරුදු වීසා ලබාදීමටද මෙවර අයවැයෙන් කළ යෝජනාවක්.\nවිශ්වවිද්‍යාල ප්‍රතිපාදන කොමිෂන් සභාව අනුමත කළ පෞද්ගලික අධ්‍යාපන ආයතන සඳහා ඉසෙඞ් ලකුණ පදනම් කරගෙන ඇතුළුවන සිසුන් 15,000 කට ණය මුදලක් ලබාදෙන බවයි මුදල් අමාත්‍යවරයා සඳහන් කළේ.\nඅධ්‍යාපනයේ ගුණාත්මක මට්ටම සඳහා ප්‍රමිතිකරණ මණ්ඩලයක් ඇතිකරන බව ප්‍රකාශ කළ මුදල් අමාත්‍ය රවී කරුණානායක උසස් අධ්‍යාපනය ලබාදීමට පෞද්ගලික අංශයේ දායකත්වය ලබාගනිමින් රජයේ නොවන උපාධි ආයතන පිහිටුවීමට අවස්ථාව ලබාදෙන බවද සඳහන් කළා.",
       "URL": "https://www.hirunews.lk/147270/උසස්-පෙළ-සිසුන්ට-සහ-ගුරුවරුන්ට-නොමිලේ-ටැබ්",
       "Category": "Local News",
       "Parent URL": "https://www.hirunews.lk/local-news.php?pageID=4801"
}