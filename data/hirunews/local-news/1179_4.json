{
       "Source": "hirunews",
       "Timestamp": "Tuesday, 10 May 2022 - 12:25",
       "Headline": "රැඳවියන් 58 දෙනෙකු අතුරුදන් (වීඩියෝ)",
       "News Content": "ඉදිකිරීම් ආයතනවල සේවයේ යොදවා සිටි රැදවියන් 58 දෙනෙකු අතුරුදන් බව බන්ධනාගාර මූලස්ථානය ප්‍රකාශ කළා.\nඔවුන් පිළිබදව තොරතුරු දන්නේ නම් කිසිදු හිංසාවක් සිදුනොකර නැවත බන්ධනාගාර දෙපාර්තමේන්තුවට හෝ ළඟම ඇති පොලිස් ස්ථානයට භාරදෙන ලෙසයි එම මූලස්ථානය ජනතාවගෙන් ඉල්ලා සිටින්නේ.\nගාලුමුවදොර ආශ්‍රිතව ඊයේ (09) ඇති වූ කලහකාරී තත්ත්වය සහ එහි ඇති වූ ගැටුමට බන්ධනාගාර රැදවියන් පිරිසක් සහභාගි වී ඇති බවට මේ වන විට කතාබහට ලක්වනවා.\nඒ, බන්ධනාගාර රැදවියන් බවට සැලකෙන පිරිසක් ජනතාව විසින් රදවාගෙන ප්‍රශ්න කරන ආකාරය දැක්වෙන වීඩියෝවක් සමාජ මාධ්‍යයේ සංසරණය වීමත් සමගයි.\nමේ සම්බන්ධයෙන් පැහැදිලි කිරීමක් කරමින් බන්ධනාගාර කොමසාරිස් ජනරාල් තුෂාර උපුල්දෙනිය අද (10) මාධ්‍ය නිවේදනයක් නිකුත් කළ අතර, එහි දැක්වුණේ රැදවියන් පුනරුත්ථාපන ක්‍රියාවලියට අනුව වැඩසහන ක්‍රමය යටතේ වටරැක බන්ධනාගාරයේ රැදවියන් 180 දෙනෙකු, කොල්ලුපිටිය, රාජගිරිය හා බත්තරමුල්ල ප්‍රදේශවල ඉදිකිරීම් ආයතනවල සේවය සඳහා යොදවා තිබූ බවයි.\nඊයේ පස්වරුවේ ඇදිරි නීතිය පැනවීමෙන් පසු මෙම නේවාසිකයින් නැවත වටරැක බන්ධනාගාරය වෙත රැගෙන ඒමේදී මාළඹේ - තලාහේන ප්‍රදේශයේදී කලහකාරී ලෙස හැසිරෙමින් සිටි පිරිසක් එම බස් රථ වෙත ප්‍රහාර එල්ල කර ඇති බව ඔහු සදහන් කළා.\nමෙහිදී බන්ධනාගාර නිලධාරීන්ට හා නේවාසිකයින්ට තුවාල සිදුවී ඇති අතර නේවාසිකයින් 123 දෙනෙකු ආරක්ෂිතව රඳවා ගැනීමට හැකි වී ඇති නමුත් 58 දෙනෙකු මග හැරී ඇති බව බන්ධනාගාර කොමසාරිස් ජනරාල්වරයා සිය නිවේදනයෙන් පෙන්වා දී තිබෙනවා.\nඑබැවින් මෙම රැඳවියන් උද්ඝෝෂණය කරනු ලබන පිරිස් වෙත පහරදීමට යොදවාගෙන ඇති බවට පළ වන පුවත් අසත්‍ය බව පෙන්වා දෙන බන්ධනාගාර කොමසාරිස් ජනරාල්වරයා කිසිදු නීතිවිරෝධී කටයුතුවලට මෙම රැඳවියන් සහභාගි කර නොමැති බවට තහවුරු කරන බවයි සදහන් කළේ.",
       "URL": "https://www.hirunews.lk/303991/රැඳවියන්-58-දෙනෙකු-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1179"
}