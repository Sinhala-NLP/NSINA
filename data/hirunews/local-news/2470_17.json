{
       "Source": "hirunews",
       "Timestamp": "Monday, 07 September 2020 - 18:33",
       "Headline": "උණුසුම සහ සුළං නිසා තෙල් නැව යළි ගිනි ගනී (වීඩියෝ)",
       "News Content": "පාලනයට ලක් කර තිබූ එම්.ටී.  නිව් ඩයමන්ඩ් නෞකාවේ ගින්න නැව් තට්ටුවේ දැඩි උණුසුම සහ මුහුදු ප්‍රදේශයේ පවතින සුළං ප්‍රවාහය හේතුවෙන් යළි ඇවිලී ඇති බව නාවික හමුදාව ප්‍රකාශ කළා.\nමේ අතර, නෞකාවේ හානිය තක්සේරු කිරීම පැමිණි විශේෂඥ කණ්ඩායම එම නෞකාවේ පවතින උෂ්ණත්වය සමනය වූ වහාම නෞකාව වෙත ගොඩ බැසීමට නියමිතයි.\nනෞකාවේ ගැලවුම් කණ්ඩායම වන සිංගප්පූරුවේ ස්මිත් සමාගමේ තවත් 11 දෙනෙකුගෙන් සමන්විත කණ්ඩායමක් අද දිවයිනට පැමිණි අතර, එම පිරිස ද අනෙක් විශේෂඥයින් සමඟ ගිනි ගත් නෞකාව අවට නිරීක්ෂණ කටයුතු සඳහා එක් වුණා.‍\nපසුගිය 3 වැනිදා උදෑසන 7.45ට ශ්‍රී ලංකාවට නැගෙනහිර මුහුදේදී ගිනි ගැනීමට ලක් වූ එම්.ටී. නිව් ඩයමන් නෞකාවේ ගින්න පැය 80කට අධික කාලයක් අඛණ්ඩව සිදුකළ මෙහෙයුම් වලින් අනතුරුව සාර්ථකව නිවා දැමීමට ශ්‍රී ලංකා නාවික හමුදාව සහ ගුවන් හමුදාව සමත් වුණා.\nඒ සඳහා ඉන්දීය වෙරළාරක්ෂක බලකායෙන් සහ නාවික හමුදාවෙන් සක්‍රිය දායකත්වයක් හිමිවුණා.\nකෙසේ වෙතත්, පැවති අයහපත් කාළගුණයත් සමග යළි ගින්න හටගෙන ඇති බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා හිරු ප්‍රවෘත්ති අංශයට සඳහන් කළේ.\nපවතින අයහපත් කාළගුණය හේතුවෙන් මෙම ගින්න නැවත ඇතිවීමේ හැකියාව වැළැක්වීම සඳහා ශ්‍රී ලංකා නාවික හමුදාව සහ මෙහෙයුමේ නිරත අනෙක් යාත්‍රා මගින් තවදුරටත් සිසිලනය ලබා දෙමින් පවතිනවා.",
       "URL": "https://www.hirunews.lk/249645/උණුසුම-සහ-සුළං-නිසා-තෙල්-නැව-යළි-ගිනි-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2470"
}