{
       "Source": "hirunews",
       "Timestamp": "Tuesday, 23 April 2019 - 7:41",
       "Headline": "මිය ගිය පුද්ගලයන්ගේ මෘත දේහ ඥාතීන් වෙත",
       "News Content": "පාස්කු ඉරිදා දිනයේ කතෝලික දේවස්ථාන සහ මෙරට ප්‍රධාන පෙළේ හෝටල් කිහිපයක සිදු වු පිපිරිම් වලින් මිය ගිය පුද්ගලයින්ගේ පශ්වාත් මරණ පරික්ෂණ පැවැත්වීමෙන් පසුව ඥාතීන් වෙත භාරදීම අද සිදුකරන බව පොලිසිය පවසනවා.\nකටාන - කටුවාපිටිය කතෝලික දේවස්ථානයේ සිදු වු පිපිරිමෙන් මිය ගිය පුද්ගලයින්ගේ සිරුරු කිහිපයක් ඊයේ පස්රුවේ දේවස්ථාන භුමියේ මිහිදන් කෙරුණා.\nඒ ඔවුන්ගේ ඥාතින් ඇතුළු ප්‍රදේශවාසීන්ගේ සෝ සුසුම් මධ්‍යයේයි.\nඑමෙන්ම මිය ගිය පුද්ගලයින්ගේ සිරුරු හදුනා ගැනිම සදහා පවුලේ ළගම ඥාතින් පමණක් පැමිණෙන ලෙසට අධිකරණ හා බන්ධනාගාර ප්‍රතිසංස්කරණ අමාත්‍යංශය ඉල්ලීමක් කළා.\nමේ අතර, රෝහල් වල මෘත ශරිරාගාරවල තැන්පත් කර ඇති ඇතැම් මළ සිරුරු වල අනන්‍යතාවය මෙතෙක් තහවුරු වී නොමැති බැවින් කඩිනමින් ඥාතින් පැමිණ ඒවා හදුනා ගන්නා ලෙසට රෝහල් බළධාරින් දැනුම් දෙනවා.\nමෙම පිපිරිම් වලින් මේ දක්වා පුද්ගලයින් 291 මිය ගොස් ඇති අතර, 500 අධික පිරිසක් තුවාල ලබා තිබෙනවා.\nමේ අතර, පාස්කු ඉරිදා ප්‍රහාරවලින් මිය ගිය විදේශිකයන් 31 දෙනෙකුගේ මල සිරුරු මේ වන විට හඳුනාගෙන ඇති බව විදේශ කටයුතු අමාත්‍යාංශය ප්‍රකාශ කළා.\nඉන්දියානුවන් 8 දෙනෙකු, බ්‍රිතාන්‍ය ජාතිකයන් 8 දෙනෙකු, චීන ජාතිකයන් දෙදෙනෙකු, සෞදි අරාබියානු ජාතිකයන් දෙදෙනෙකු මෙන්ම  ඕස්ට්‍රේලියානු සහ ශ්‍රී ලංකාවේ පුරවැසිභාවය හිමි දෙදෙනෙකු ද ඊට ඇතුළත්.\nඊට අමතරව බංග්ලාදේශ, ප්‍රංශ, ජපන්, නෙදර්ලන්ත, පෘතුගාල සහ ස්පාඤ්ඤ ජාතිකයෙකු මෙන්ම තුර්කි ජාතිකයින් දෙදෙනෙකු ද මිය පිරිස අතර වන බවයි විදේශ කටයුතු අමාත්‍යාංශය ඊයේ නිවේදනය කළේ.\nඊට අමතරව විදේශිකයන් 14 දෙනෙකු පිපිරීම්වලින් පසු අතුරුදන් වී ඇති අතර, ඔවුන්ගෙන් ඇතැමෙකුගේ සිරුරු කොළඹ අධිකරණ වෛද්‍ය නිලධාරිවරයාගේ මෘත ශරීරාගාරයේ හඳුනා නොගත් සිරුරු අතර තිබිය හැකි බව විදේශ කටයුතු අමාත්‍යාංශයේ අදහසයි.\nපිපිරීම්වලින් තුවාල ලැබූ විදේශිකයන් 17 දෙනෙකු කොළඹ ජාතික රෝහලේ සහ පෞද්ගලික රෝහලක ප්‍රතිකාර ලබන අතර අනෙක් පුද්ගලයන් ප්‍රතිකාර ලබා පිටව ගොස් තිබෙනවා.\nතවදුරටත් ප්‍රතිකාර ලබන විදේශිකයන්ගේ සුබසාධනය සමිබන්ධයෙන් කටයුතු කරන අතර, හඳුනා නොගත් සිරුරු හඳුනා ගැනීම සඳහා අවශ්‍ය අංශ සම්බන්ධ කර ගනිමින් සිටින බවයි විදේශ කටයුතු අමාත්‍යාංශය සඳහන් කළේ.\nමිය ගිය විදේශිකයන් අතර ඩෙන්මාර්කයේ ප්‍රකෝටිපති ව්‍යාපාරිකයෙකු වන ඇන්ඩර්ස් හොව් ෆෝලියන්ගේ බිරිඳ සහ දරුවන් තිදෙනා ද වනවා.\nවිදෙස් මාධ්‍ය වාර්තා කළේ ඔහුගේ බිරිඳ සහ දරුවන් ෂැංග්‍රිල්ලා හෝටලයේ නිවාඩුවක් ගත කරමින් සිටින අතරතුර මෙම සිදුවීමට මුහුණ පා ඇති බවයි.\nඇන්ඩර්ස් හොව් ෆෝලියන් ඩෙන්මාර්කයේ ධනවත්ම පුද්ගලයා ලෙස සැලකෙන අතර ස්කොට්ලන්තයේ විශාලතම වතු හිමියා ද වනවා.\nඑමෙන්ම ඔහු බ්‍රිතාන්‍යයේ වැඩිම ඉඩම් හිමියා ලෙස ද සැලකෙනවා.\nමෙම තත්ත්වයත් සමඟ එම පවුලේ ඉතිරිව ඇත්තේ ඔහු සහ තවත් එක් දරුවෙකු පමණයි.\nපාස්කු ඉරිදා දිනයේ ශ්‍රී ලංකාවේ සිදුවූ මරාගෙන මැරෙන බෝම්බ ප්‍රහාර දැඩි සේ හෙළා දකිමින් ඊශ්‍රායල අග්‍රාමාත්‍ය බෙන්ජමින් නෙතන්යාහු ප්‍රකාශ කළා.\nඅහිංසක සිවිල් ජනතාව ඉලක්ක කර ගත් මෙම මිනීමරු ප්‍රහාරයෙන් තමන් දැඩි කම්පාවට පත්වූ බවත්, මෙම දුෂ්කර අවස්ථාවේ ශ්‍රී ලංකාව වෙනුවෙන් පෙනී සිටිමින් සහය වීමට ඊශ්‍රායලය සූදානම් බවත් ඔහු වැඩිදුරටත් සඳහන් කළා.\nඊශ්‍රායල අග්‍රාමාත්‍ය නෙතන්යාහු අවධාරණය කළේ ත්‍රස්තවාදී ව්‍යවසනයට එරෙහිව සමස්ත ලෝකයම එක්සත් විය යුතු බවයි.\nපාස්කු ඉරිදා දිනයේ ශ්‍රී ලංකාවේ සිදුවූ ත්‍රස්ත ප්‍රහාර හෙළා දකිමින් බ්‍රිතාන්‍යයේ දෙවන එළිසබෙත් මහරැජිණ විසින් ද ශෝක පණිවුඩයක් යොමු කර තිබෙනවා. ඇය සදහන් කර ඇත්තේ මෙම කණගාටුදායක අවස්ථාවේ ශ්‍රී ලංකාවට ලබාදිය හැකි සියළු සහය බ්‍රිතාන්‍යය විසින් ලබාදීමට කටයුතු කරන බවයි.\nමහරැජිණ මෙන්ම විලියම් කුමරු, කේට් මිඞ්ල්ටන් ආර්යාව සහ චාල්ස් කුමරු විසින් ද මෙරටට එල්ල වූ ත්‍රස්ත ප්‍රහාරය හෙළා දකිමින් නිවේදන නිකුත් කර තිබෙනවා.",
       "URL": "https://www.hirunews.lk/214996/මිය-ගිය-පුද්ගලයන්ගේ-මෘත-දේහ-ඥාතීන්-වෙත",
       "Category": "Local News",
       "Parent URL": "https://www.hirunews.lk/local-news.php?pageID=3389"
}