{
       "Source": "hirunews",
       "Timestamp": "Wednesday, 28 June 2017 - 19:25",
       "Headline": "එස්.ටී.එෆ්. ආරක්ෂාව මැද දෑලතුරට කසළ බැහැර කෙරේ",
       "News Content": "ජාඇල - දෑලතුර ප්‍රදේශයේ මුතුරාජවෙල වගුරු බිමේ පිහිටි පෞද්ගලික ඉඩමකට කොළඹ මහ නගර සභාවේ කසළ බැහැර කිරීමට විරෝධය පළ කරමින් ප්‍රදේශවාසීන් අද විරෝධතාවක නිරත වුණා.\nකෙසේ වෙතත්, ඔවුන්ගේ දැඩි විරෝධය මධ්‍යයේ එම ස්ථානයට කසළ බැහැර කිරීම සිදුවුණේ පොලිසියේ සහ පොලිස් විශේෂ කාර්ය බලකායේ ආරක්ෂාව මධ්‍යයේයි.\nජාඇල - දෑලතුර ප්‍රදේශයේ පූජකවරුන් සහ ප්‍රදේශවාසීන් අද උදෑසන 09 ට පමණ මෙම විරෝධතාව ආරම්භ කළ බව එම ස්ථානයේ සිටි හිරු වාර්තාකරු ප්‍රකාශ කළා.\nඒ, කොළඹ කසළ අදාළ ඉඩමට බැහැර කිරීමට සූදානම් වන බවට ලද තොරතුරකට අනුවයි.\nපසුව ඔවුන් එම ඉඩමට පිවිසෙන මාර්ගය දැව කදන් යොදා ගනිමින් අවහිර කරමින් විරෝධතාවයේ නිරතවුණා.\nකෙසේ වෙතත් පස්වරු 01 ට පමණ ඔවුන්ගේ දැඩි විරෝධය මධ්‍යයේ අදාළ ඉඩමට කසල බැහැර කිරීම ආරම්භ කළේ පොලිසිය සහ පොලිස් විශේෂ කාර්ය බලකායේ මැදිහත්වීමෙන්.",
       "URL": "https://www.hirunews.lk/164619/එස්-ටී-එෆ්-ආරක්ෂාව-මැද-දෑලතුරට-කසළ-බැහැර-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=4447"
}