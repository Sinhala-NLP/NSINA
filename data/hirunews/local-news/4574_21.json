{
       "Source": "hirunews",
       "Timestamp": "Friday, 07 April 2017 - 10:18",
       "Headline": "මන්ත්‍රී විමල්ට ඇප (ඡායාරූප)",
       "News Content": "මාස 3 කට ආසන්න කාලයක් රක්ෂිත බන්ධනාගාර ගත කර සිටි ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශට අද (07) ඇප හිමිවුණා.\nඒ කොළඹ කොටුව මහේස්ත්‍රාත් ලංකා ජයරත්න ඉදිරියේ මන්ත්‍රීවරයා වෙනුවෙන් ඉදිරිපත් කළ ඇප අයදුම්පත විභාගයට ගැනීමෙන් අනතුරුවයි.\nඑහිදී විමල් වීරවංශ මන්ත්‍රීවරයාට රුපියල් 50,000 ක මුදල් ඇපයක් සහ රුපියල් ලක්ෂ 5 බැගින් වූ ශරීර ඇප දෙකක් නියම කළ මහේස්ත්‍රාත්වරිය ඔහුගේ විදේශ ගමන් බලපත්‍රය අධිකරණයට භාර දෙන ලෙස ද නියෝග කළා.\nරජයේ වාහන අවභාවිතා කිරීමේ චෝදනාව මත පාර්ලිමේන්තු මන්ත්‍රී විමල් වීරවංශ පොලිස් මූල්‍ය අපරාධ කොට්ඨාශය මගින් අත්අඩංගුවට ගනු ලැබුවේ පසුගිය ජනවාරි 10 වනදායි.\nඉන් පසුව ඔහු අඛන්ඩව රක්ෂිත බන්ධනාගාරයේ පසුවූ අතර, තමාට ඇප ලබාදෙන ලෙස ඉල්ලා ඔහු බන්ධනාගාරය තුළ දින 9 ක් උපවාසයක ද නිරත වුණා.\nපසුව ඔහු උපවාසය අත්හරිනු ලැබූයේ බන්ධනාගාර රෝහලේ සිට කොළඹ ජාතික රෝහලට ද ඇතුළත් කිරීමෙන් අනතුරුවයි.\nමන්ත්‍රීවරයා වෙනුවෙන් ඉදිරිපත් කළ ඇප අයදුම්පත් කිහිප වතාවක් ප්‍රතික්ෂේප කෙරුණු අතර එවැනි ආසන්නතම අවස්ථාව වූයේ සිය දියණියගේ අයහපත් සෞඛ්‍ය සලකා ඇප ලබාදෙන ලෙස ඉදිරිපත් කෙරුණු පෙත්සම ප්‍රතික්ෂේප වීමයි.\nකෙසේ නමුත්, එහිදී විමල් වීරවංශ මන්ත්‍රීවරයාගේ නීතිඥයන් තවත් ඇප අයදුම්පතක් අධිකරණය වෙත ඉදිරිපත් කරනු ලැබුවා.\nඅද ප්‍රකාශයට පත් කෙරුණේ එම ඇප අයදුම්පත පිළිබද තීන්දුවයි.\nපෙර දින ඇප අයදුම්පත ප්‍රතික්ෂේප කෙරුණේ විමල් වීරවංශ මන්ත්‍රීවරයාගේ දියණියගේ සෞඛ්‍ය තත්ත්වය සම්බන්ධයෙන් පිළිගත හැකි වාර්තා අධිකරණයට ඉදිරිපත් නොවීම හේතුවෙන්.\nඑහෙත්, ඇගේ මානසික තත්ත්වය පිරිහී ඇති බවට වෛද්‍ය වාර්තා අද අධිකරණය වෙත ඉදිරිපත් කෙරුණු අතර, එය සැලකිල්ලට ගෙන මන්ත්‍රීවරයාට ඇප නියම කිරීමට මහේස්ත්‍රාත්වරිය නියෝග කළ බවයි අධිකරණ භූමියේ සිටින හිරු වාර්තාකරු ප්‍රකාශ කළේ.\nදින 9 ක උපවාසයෙන් අනතුරුව ජාතික රෝහලට ඇතුළත් කෙරුණු විමල් වීරවංශ මන්ත්‍රීවරයා තවදුරටත් එහි ප්‍රතිකාර ලබන බැවින් අද දිනයේ අධිකරණ පරිශ්‍රයට පැමිණ ඇත්තේ ගිලන් රථයකින්.\nතීන්දුව ලබාදීමෙන් පසු ඇප ගිවිසුමට අත්සන් තැබූ මන්ත්‍රීවරයා නැවතත් ගිලන් රථයෙන් ජාතික රෝහල වෙත රැගෙන ගොස් තිබෙනවා.\nකෙසේ නමුත්, මන්ත්‍රීවරයාට දැන් රෝහලෙන් නික්මීමේ සෞඛ්‍ය තත්ත්වයක් පවතින බව ජාතික රෝහලේ සහකාර අධ්‍යක්ෂ වෛද්‍ය සිරිල් ද සිල්වා හිරු ප්‍රවෘත්ති අංශය කළ විමසීමකදී ප්‍රකාශ කළා.",
       "URL": "https://www.hirunews.lk/158688/මන්ත්‍රී-විමල්ට-ඇප-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4574"
}