{
       "Source": "hirunews",
       "Timestamp": "Saturday, 14 November 2020 - 12:45",
       "Headline": "ඌරගහ, ගම් හතරකට සංචරණ සීමා (වීඩියෝ)",
       "News Content": "පෑලියගොඩ මත්ස්‍ය වෙළඳපොළට සම්බන්ධ තවත් ආශ්‍රිතයන් 6 දෙනෙකුට වෛරසය ආසාදනය වී ඇති බවට තහවුරු වීමත් සමග ගාල්ල - ඌරගස්මන්හන්දිය ප්‍රදේශයේ ග්‍රාමසේවා වසම් 4ක් ඊයේ රාත්‍රියේ සිට හුදෙකලා කෙරුණා.\nකරන්දෙනිය සෞඛ්‍ය වෛද්‍ය නිලධාරී කාර්යාලය සදහන් කළේ එම ආසාදිතයන්ගේ ආශ්‍රිතයන්ට පී.සී.ආර්. පරීක්ෂණ සිදුකර එහි ප්‍රතිඵල ලැබෙන තෙක් ඌරගස්මන්හන්දිය උතුර, ඌරගස්මන්හන්දිය දකුණ, යටගල සහ වල්ඉඟුරුකැටිය යන ග්‍රාම සේවා වසම් මෙලෙස හුදෙකලා කළ බවයි.\nමේ අතර, අත්අඩංගුවට ගෙන බන්ධනාගාරගත කළ සැකකරුවෙකුට කොරෝනා ආසාදනය වීම හේතුවෙන් හිනිදුම පොලීසියේ ස්ථානාධිපතිවරයා ඇතුළු නිලධාරීන් 16 දෙනෙකු ඊයේ පී.සී.ආර්. පරීක්ෂණයට යොමු කළ අතර, අදාළ ප්‍රතිඵල අද පස්වරුවේ ලැබීමට නියමිතව තිබෙනවා.\nමේ අතර, බොහෝ ප්‍රදේශවල හින්දු භක්තිකයින් සෞඛ්‍යාරක්ෂිත ක්‍රමවේද නිසි පරිදි අනුගමනය කරමින් දීපාවලී උත්සවය සමරන ආකාරයක් දක්නට ලැබුණා. සෞඛ්‍ය අංශවල උපදෙස් මත ඇතැම් කෝවිල් වසා දමා තිබෙන ආකාරයක් ද දක්නට ලැබුණු අතර, ඇතැම් කෝවිල්වල සැමරුම් සිදුවුණේ සෞඛ්‍යාරක්ෂිත ක්‍රමවේද යටතේයි.\nඅනුරාධපුර හින්දු කෝවිලේ පූජක ඥානචන්ද්‍රම් කුරුක්කල් හින්දු භක්තිකයින්ගෙන් ඉල්ලා සිටියේ සෞඛ්‍ය ක්‍රමවේද අනුගමනය කරමින් නිවසේ සිට දීපවාලී උත්සවය සමරන ලෙසටයි.",
       "URL": "https://www.hirunews.lk/254693/ඌරගහ-ගම්-හතරකට-සංචරණ-සීමා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2333"
}