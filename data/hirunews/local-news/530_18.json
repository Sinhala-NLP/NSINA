{
       "Source": "hirunews",
       "Timestamp": "Friday, 17 February 2023 - 10:01",
       "Headline": "බේකරි කර්මාන්තයට පමණක් බිත්තර ආනයනයට අවසර (වීඩියෝ)",
       "News Content": "තවකාලිකව බිත්තර ආනයනය කිරීමට සත්ව නිෂ්පාදන හා සෞඛ්‍ය දෙපාර්තමේන්තුව අවසර ලබාදී තිබෙනවා.\nකෙසේ වෙතත් එම බිත්තර, බේකරි කර්මාන්තය සඳහා පමණක් භාවිත කිරීමටත්, සාමාන්‍ය පරිභෝජනය සඳහා වෙළඳසැල් තුළ අලෙවියට අවසර නොදෙන බවයි කෘෂිකර්ම අමාත්‍ය මහින්ද අමරවීර කියා සිටියේ.\nබිත්තර ආනයනය කිරීමට වෙළඳ අමාත්‍යාංශය සැළසුම් කළ නමුත් එය දිගින් දිගටම කල් දැමුණේ කුරුළු උණ වසංගත තත්වය මත ආනයනයට අවසර දිය නොහැකි බවට සත්ව නිෂ්පාදන හා සෞඛ්‍ය දෙපාර්තමේන්තුව ප්‍රකාශ කිරීම හේතුවෙන්.\nමේ සම්බන්ධයෙන් කෝප් කමිටුවේදීද එම දෙපාර්තමේන්තුවේ අධ්‍යක්ෂ ජනරාල්වරිය දැඩි ප්‍රශ්න කිරීමට ලක්වුණා.\nකෙසේ වෙතත් කුරුළු උණ වෛරසය මෙරටට ඇතුලුවීම වැළැක්වීමේ අරමුණින් බේකරි කර්මාන්තය තුළ ආනයනික බිත්තර භාවිතයේදී මාර්ගෝපදේශන මාලාවක් වහාම සකස් කරන ලෙසයි විෂයභාර අමාත්‍යවරයා සත්ව නිෂ්පාදන හා සෞඛ්‍ය දෙපාර්තමේන්තුවට දැනුම් දී ඇත්තේ.\nඒ අනුව බේකරි කර්මාන්තය තුළ බිත්තර භාවිත කරන විට අත් ආවරණ යොදා ගත යුතු අතර, බිත්තර කටු ආරක්ෂිතව බැහැර කරලීම හෝ විනාශ කළ යුතු බවයි අමාත්‍ය මහින්ද අමරවීර අවධාරණය කළේ.\nබේකරි කර්මාන්තය සඳහා පමණක් බිත්තර ආනයනයට අවසර ලබාදීම සම්බන්ධයෙන් අප සමස්ත ලංකා බේකරි නිෂ්පාදකයන්ගේ සංගමයේ සභාපති එන්.කේ. ජයවර්ධනගෙන් විමසා සිටියා.\nඔහු කියා සිටියේ බිත්තර ආනයනයට අවසර ලබාදීම යහපත් ක්‍රියාවක් බවයි.\nකෙසේ වෙතත් සමස්ත ලංකා බිත්තර නිෂ්පාදකයන්ගේ සංගමයේ සභාපති ආර්. එම්. සරත් රත්නායක කියා සිටියේ බිත්තර ආනයනයට ගෙන ඇති තීරණයෙන් කර්මාන්තකරුවන් අර්බුදයකට ලක්වන බවයි.\nරට තුළ මේ වනවිට බිත්තර හිඟයක් නොමැති බවද ඔහු කියා සිටියා.",
       "URL": "https://www.hirunews.lk/327609/බේකරි-කර්මාන්තයට-පමණක්-බිත්තර-ආනයනයට-අවසර-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=530"
}