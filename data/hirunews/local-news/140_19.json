{
       "Source": "hirunews",
       "Timestamp": "Sunday, 30 July 2023 - 7:55",
       "Headline": "වාලච්චේනේදී කුඩා දරුවෙකු යටකළ බීමත් රියදුරෙකු පැදවූ බවුසරයකට ප්‍රදේශවාසීන් ගිනි තබයි",
       "News Content": "මඩකලපුව - වාලච්චේන රිදීතැන්න අලුත්ගම්මානය ප්‍රදේශයේදී බීමත් රියදුරෙකු පැදවූ බවුසර් රථයකට යටවීමෙන් 6 හැවිරිදි කුඩා දරුවෙකු ජීවිතක්ෂයට පත්ව තිබෙනවා.\nඊයේ (29) රාත්‍රියේ සිදුවූ මෙම අනතුරෙන් පසු ප්‍රදේශවාසීන් අදාළ බවුසරයට ගිනි තබා ඇති බවයි වාර්තාවන්නේ.\nමෙම බවුසරයේ රියදුරු සහ සහයකයා බීමත්ව රථය පිටුපසට පැදවීමේදී පාපැදියකින් පැමිණි මෙම කුඩා දරුවා සහ ඔහුගේ වැඩිමහල් සහෝදරයා ඊට යටවී ඇති බවයි වාර්තාවන්නේ.\nපසුව බවුසරයේ රියදුරු සහ සහයකයා පලාගොස් ඇති අතර, ප්‍රදේශවාසීන් ඔවුන් අල්ලා පොලිසියට භාරදී තිබෙනවා.\nඅනතුරෙන් පසු බවුසරයට ගිනි තැබීමත් සමඟ එම ප්‍රදේශයේ ඇතිවූ උණුසුම්කාරී තත්වය පොලිසියේ මැදිහත්වීමෙන් යථා තත්වයට පත් කළ බවයි උසස් පොලිස් නිලධාරියෙකු හිරු ප්‍රවෘත්ති කළ විමසීමකදී සඳහන් කර සිටියේ.",
       "URL": "https://www.hirunews.lk/342998/වාලච්චේනේදී-කුඩා-දරුවෙකු-යටකළ-බීමත්-රියදුරෙකු-පැදවූ-බවුසරයකට-ප්‍රදේශවාසීන්-ගිනි-තබයි",
       "Category": "Local News",
       "Parent URL": "https://www.hirunews.lk/local-news.php?pageID=140"
}