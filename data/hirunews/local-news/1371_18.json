{
       "Source": "hirunews",
       "Timestamp": "Monday, 07 February 2022 - 7:23",
       "Headline": "අපොස උසස් පෙළ විභාගය ඇරඹේ (වීඩියෝ)",
       "News Content": "දිවයින පුරා විභාග මධ්‍යස්ථාන 2,438 කදී අද දිනයේදී උසස් පෙළ විභාගය පැවැත්වීමට නියමිත අතර මෙවර විභාගයට පෙනීසිටීමට නියමිත මුළු අයදුම්කරුවන් ගණන 345,242 ක්.\nඒ පාසල් අයදුම්කරුවන් 279,141 ක් සහ පෞද්ගලික අයදුම්කරුවන් 66,101ක් ලෙස බවයි විභාග දෙපාර්තමේන්තුව සදහන් කළේ.\nමේ අතර කොවිඩ් ආසාදිත විභාග අපේක්ෂකයින් සදහා දිවයින පුරා රෝහල් 29 ක විභාග මධ්‍යස්ථාන ක්‍රියාත්මක වනවා.\nඊට අමතරව සම්බන්ධීකරණ මධ්‍යස්ථාන 316 ක් ක්‍රියාත්මක වන බවයි විභාග දෙපාර්තමේන්තුව දැනුම් දෙන්නේ.\nසියලුම ආසාදිත විභාග අපේක්ෂයින් මෙම විශේෂ විභාග මධ්‍යස්ථානවල නේවාසික වීම අනිවාර්ය වන අතර වෙනත් කිසිදු ස්ථානයක දී විභාගයට පෙනී සිටීමට අවස්ථාව නොමැති බව ද විභාග කොමසාරිස්වරයා දන්වා සිටියා\nවිභාගය පැවැත්වෙන කාලය අතරතුර නිරෝධායන වන විභාග අපේක්ෂයින්, විභාග ප්‍රවේශ පත්‍රයේ සඳහන් තමන්ට නියමිත විභාග මධ්‍යස්තානය පිහිටුවා ඇති විශේෂ විභාග කාරමයේ දී විභාගයට පෙනී සිටිය යුතුයි.\nතමා නිරෝධායනය වන බව විභාග ශාලාධිපතිට දන්වා සිටිය යුතු බව ද විභාග කොමසාරිස්වරයා සඳහන් කළා.\nමේ අතර විභාග ප්‍රවේශ පත්‍රය සහ හැඳුනුම්පත රැගෙන පෙ:ව:8 වන විට විභාග ශාලාවේ අසුන් ගන්නා ලෙස, විභාග කොමසාරිස්වරයා උසස් පෙළ විභාගයට පෙනී සිටින සිසුන්ගෙන් ඉල්ලා සිටිනවා.\nඑමෙන්ම  වැලිකඩ බන්ධනාගාරයේ වයස අවුරුදු 43ක සහ 46ක සිරකරුවන් දෙදෙනෙකු සහ අවුරුදු 38ක් වයසැති එල්.ටී.ටී.ඊ විශේෂ ගණයේ සැකකරුවෙකු අද උසස් පෙළ විභාගයට පෙනී සිටීමට නියමිත බවයි බන්ධනාගාර මූලස්ථානය සඳහන් කළේ.",
       "URL": "https://www.hirunews.lk/296346/අපොස-උසස්-පෙළ-විභාගය-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1371"
}