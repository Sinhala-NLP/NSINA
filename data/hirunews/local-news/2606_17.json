{
       "Source": "hirunews",
       "Timestamp": "Monday, 06 July 2020 - 14:06",
       "Headline": "උතුරු දිග චීන - මොංගෝලියා ප්‍රදේශයෙන් මහාමාරිය රෝගියෙකු සොයා ගැනේ",
       "News Content": "උතුරු දිග චීනයේ, ‘‘ඇතුළු - මොංගෝලියා’’ ස්වයං පාලන ප්‍රදේශයෙන් මහාමාරිය රෝගියෙකු හමුවීමත් සමඟ එරට සෞඛ්‍ය බලධාරින් රෝගය පැතිරීම වැළැක්වීම සඳහා පියවර රැසක් ගෙන තිබෙනවා.\nබැක්ටීරියා ආසාදනයෙන් ඇති වන මහාමාරිය හෙවත් බ්ලැක්-ඩෙත් රෝගය සාමාන්‍ය ප්‍රතිජීවක ඖෂධවලින් සුවකළ හැකි වුවත් ඇතැම්විට මාරාන්තික විය හැකියි.\nචීනයට අයත්, මොංගෝලියා ප්‍රදේශයේ බයනූර් නගරය ආසන්නයේ සොයා ගැණුනු මහාමාරිය රෝගියා ගොපල්ලෙකු බව සඳහන්.\nනිරෝධායනයට ලක් කර ඇති ඔහුගේ තත්ත්වය ස්ථාවර බවයි විදෙස් වාර්තා සඳහන් කළේ.\nඔහුට රෝගය ආසාදනය වී ඇති ආකාරය මෙතෙක් අනාවරණ වී නැහැ.\nමීයන් සහ මැක්කන්ගෙන් ප්‍රචාරණය වන මහාමාරිය රෝගයෙන් 14 වන සියවසේදී අප්‍රිකාවේ ආසියාවේ සහ යුරෝපයේ පුද්ගලයන් මිලියන 50 ක් පමණ ජීවිතක්ෂයට පත්වී තිබෙනවා.",
       "URL": "https://www.hirunews.lk/244829/උතුරු-දිග-චීන-මොංගෝලියා-ප්‍රදේශයෙන්-මහාමාරිය-රෝගියෙකු-සොයා-ගැනේ",
       "Category": "Local News",
       "Parent URL": "https://www.hirunews.lk/local-news.php?pageID=2606"
}