{
       "Source": "hirunews",
       "Timestamp": "Wednesday, 23 September 2020 - 17:41",
       "Headline": "මන්නා රමේෂ්ගේ ගෝලයින් දෙදෙනෙකු ගිනි අවි සහ ජීව උණ්ඩ සමඟ අත්අඩංගුවට (වීඩියෝ)",
       "News Content": "දැනට සැඟවී සිටින සංවිධානාත්මක අපරාධකරුවෙකු වන මන්නා රමේෂ්ගේ සමීපතමයින් දෙදෙනෙකු ගිනි අවි දෙකක්, ජීව උණ්ඩ 100 ක් සහ මාංචු යුගලක් සමඟ අවිස්සාවේල්ල - තල්දූවේදී පොලිස් විශේෂ කාර්ය බලකාය විසින් අද අත්අඩංගුවට ගනු ලැබුවා.\nමේ අතර, නිට්ටඹුව පොලිසිය සිදුකළ වැටලීමකදි විවිධ අපරාධවලට සම්බන්ධ අමිල හෙවත් ගෙම්බා නැමැති සැකකරු සමඟ පුද්ගලයින් 04 දෙනෙකු අත්අඩංගුවට ගැනුණේ වායු රයිෆලයක්, කිනිසි දෙකක්, කඩුවක් සහ හෙරොයින් ග්‍රෑම් 3යි මිලිග්‍රෑම් 100ක් සමඟයි.\nලූණුගම්වෙහෙර - ගලහිටිය මාර්ගයේ කෑලැබැද ප්‍රදේශයකදි ගිනි අවි පෙන්වා වෑන් රථයක් පැහැර ගැනීමේ සිද්ධියක් සම්බන්ධයෙන් සැකකරුවන් දෙදෙනෙකු පොලිස් විශේෂ කාර්ය බලකාය විසින් අත්අඩංගුවට ගත්තා.\nකෙසේ වෙතත්, ඔවුන් වැල්ලවාය පොලිසියට භාරදීමෙන් පසු ගිනි අවියක්ද රැගෙන පලාගොස් ඇති අතර පසුව යළි එක් සැකකරුවෙකු අත්අඩංගුවට ගැනුණා.\nමේ අතර පසුගිය වසර දෙකක කාලය තුළ බස්නාහිර පළාත තුළ සොරකම්  කරන ලද බවට පැමිණිලි ලද ත්‍රීරෝද රථ සහ යතුරුපැදි සොයා අද විශේෂ පොලිස් මෙහෙයුමක් ක්‍රියාත්මක කෙරුණා.\nඒ, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්ගේ උපදෙස් මතයි.\nඇතැම් යතුරු පැදි සහ ත්‍රීරෝද රථවල ලියාපදිංචි අංක, එන්ජින් අංක සහ වැසි අංක වෙනස් කර ඇති අතර, ඒවායේ ලැයිස්තුවක්  www.police.lk සහ  www.hirunews.lk වෙබ් අඩවියේ මේ වනවිට පළ කර තිබෙනවා.\nඑවැනි අපරාධකරුවෙකුට හසුවී ඇති බවට හෝ සිය වාහනය සම්බන්ධයෙන් සැකයක් පවතී නම් ඒ පිළිබදව 0718 59 17 27, 0718 59 21 67, 0718 59 22 79 මෙන්ම 0112 01 30 60 යන අංකවලින් තොරතුරු ලබාගත හැකියි.",
       "URL": "https://www.hirunews.lk/250923/මන්නා-රමේෂ්ගේ-ගෝලයින්-දෙදෙනෙකු-ගිනි-අවි-සහ-ජීව-උණ්ඩ-සමඟ-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2435"
}