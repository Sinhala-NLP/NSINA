{
       "Source": "hirunews",
       "Timestamp": "Monday, 03 May 2021 - 10:28",
       "Headline": "ඩේවිඩ් වෝනර්ට අත්වූ අවාසනාවන්ත ඉරණම නිසා සමාජ මාධ්‍ය උණුසුම් වෙයි",
       "News Content": "2021, ඉන්දීය ප්‍රීමියර් ලීග් තරගාවලියේ 28 වන තරඟය ලකුණු 55කින් ජයගැනීමට රාජස්ථාන් රෝයල්ස් කණ්ඩායම සමත් වුණා.\nඒ, සන්රයිසස් හයිද්‍රබාත් කණ්ඩායම පරාජයට පත් කරමින්.\nතරඟයේ කාසියේ වාසිය දිනු හයිද්‍රබාත් කණ්ඩායමේ ආරාධනාවෙන් ප්‍රථමයෙන් පන්දුවට පහර දුන් රාජස්ථාන් රෝයල්ස් පිළ නියමිත පන්දුවාර 20 තුළ කඩුලු 03ක් දැවි ලබා ගත් ලකුණු සංඛ්‍යාව 220ක්.\nඑහිදී ජෝෂ් බට්ලර් ලකුණු 124 ලබා ගත් අතර එය මෙවර තරඟාවලියේ දී ක්‍රීඩකයෙකු වාර්තා කළ ඉහළම ලකුණු සංඛ්‍යාවයි\nඅනතුරුව ලකුණු 221ක ජයග්‍රාහි  ඉලක්කය හඹා යාමට පිටියට පිවිසි, සන්රයිසස් පිළට නියමිත පන්දුවාර 20 තුළ කඩුලු 08ක් දැවී ලබා ගැනීමට හැකි වූයේ ලකුණු 165ක් පමණයි.\nමෙම තරඟයේදී හයිද්‍රභාත් කණ්ඩායම කේන් විලියම්සන් විසින් මෙහෙයවනු ලැබුවා.\nඒ, එම කණ්ඩායමේ කළමණාකරීත්වය විසින් නව නායක ලෙස ඔහු පත් කිරීම හේතුවෙන්.\nමෙපමණ කාලයක් කණ්ඩායමේ නායකා ලෙස කටයුතු කළ ඩේවිඩ් වෝනර්ට ඊයේ දිනයේදී ක්‍රීඩා කිරීමට අවස්ථාවක් හිමි නොවීමත් විශේෂත්වයක් වනවා.\nකෙසේ වෙතත්, අතිරේක ක්‍රීඩකයෙකු ලෙස ඔහු විසින් සිය කණ්ඩායමේ ක්‍රීඩකයින් වෙත ජලය රැගෙන යන ආකාරය දැක්වෙන ඡායාරූප මේ වනවිට සමාජ මාධ්‍ය තුළ දැඩි කතාබහක් නිර්මාණය කර තිබෙනවා.\nකෙසේ වෙතත්, පැවැති මාධ්‍ය හමුවකට එක්වෙමින් හයිද්‍රභාත් කණ්ඩායමේ පුහුණුකරු කියා සිටියේ, විදෙස් ක්‍රීඩකයින්ගේ දක්ෂතාවය පදනම් කරගනිමින් මෙම තීරණය ගත් බවයි.\nතම කණ්ඩායම මේ දක්වා ක්‍රීඩා කර ඇති තරග 07න් 06ක් පරාජයට පත්ව තිබීම හේතුවෙන්, මෙවැනි තීරණයක් ගැනීමට සිදු වූ බවත් එහිදී ඔහු කියා සිටියා.\nකෙසේ වෙතත් ඩේවිඩ් වෝනර් 12 වන ක්‍රීඩකයා ලෙස කණ්ඩායමේ රැඳි සිටිනු ඇති බවයි ඔහු වැඩිදුරටත් අවධාරණය කළේ.\nඅදාළ සිදුවීම සම්බන්ධයෙන් තමන් විශ්මයට පත් වූ බව ඕස්ට්‍රේලියානු ක්‍රීඩක ඩේවිඩ් වෝනර් පැවසූ බව ද සඳහන්.",
       "URL": "https://www.hirunews.lk/270268/ඩේවිඩ්-වෝනර්ට-අත්වූ-අවාසනාවන්ත-ඉරණම-නිසා-සමාජ-මාධ්‍ය-උණුසුම්-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1979"
}