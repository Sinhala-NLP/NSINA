{
       "Source": "hirunews",
       "Timestamp": "Wednesday, 24 May 2017 - 22:40",
       "Headline": "අධික වර්ෂාවත් සමග ප්‍රදේශ කිහිපයකට නාය යාමේ අවධානමක්",
       "News Content": "රත්නපුර / දෑල සහ මල්වල ප්‍රදේශවල කලු ගඟ අවට ජීවත්වන ජනතාවට අවධානයෙන් පසුවන්නැයි ආපදා කළමණාකරණ මධ්‍යස්ථානය දැනුම්දී තිබෙනවා.\nඒ පවතින අධික වර්ෂාවත් සමග කලු ගඟේ ජල මට්ටම ඉහළ යාම හේතුවෙන්.\nඑමෙන්ම මෙම වර්ෂාවත් සමග නාය යාම් පිළිබඳව ද සැලකිලිමත් වන ලෙසටයි රත්නපුර සහ කෑගල්ල දිස්ත්‍රික්වල අවධානම් ප්‍රදේශවල ජීවත්වන ජනතාවට ආපදා කළමණාකරණ මධ්‍යස්ථානය දැනුම් දෙන්නේ.\nරත්නපුර දිස්ත්‍රික්කයේ ඇලපාත / පැල්මඩුල්ල / කුරුවිට / ඇහැලියගොඩ / කිරිඇල්ල සහ ඉඹුල්පේ ප්‍රාදේශීය ලේකම් කොට්ඨාශවල ජනතාව සහ ඒ අවට පිරිස් මේ සම්බන්ධයෙන් දැඩි අවධානයක් යොමු කළ යුතු වනවා.\nඑමෙන්ම කෑගල්ල දිස්ත්‍රික්කයේ බුලත්කොහුපිටිය සහ දෙහිඕවිට ප්‍රාදේශීය ලේකම් බල ප්‍රදේශවල ජනතාව ද නායයාම් පිළිබඳ අවධානයෙන් පසුවිය යුතු වනවා.\nමීට අමතරව ආපදා කළමණාකරණ මධ්‍යස්ථානය නිවේදනය කළේ ජාතික ගොඩනැගිලි පර්යේෂණ සංවිධානය විසින් නායයාමේ හැකියාවක් ඇති බවට හඳනාගෙන ඇති ප්‍රදේශවල ජනතාව ද නායයාම් පිළිබඳ අවධානයෙන් පසුවිය යුතු බවයි.",
       "URL": "https://www.hirunews.lk/162095/අධික-වර්ෂාවත්-සමග-ප්‍රදේශ-කිහිපයකට-නාය-යාමේ-අවධානමක්",
       "Category": "Local News",
       "Parent URL": "https://www.hirunews.lk/local-news.php?pageID=4500"
}