{
       "Source": "hirunews",
       "Timestamp": "Saturday, 04 January 2020 - 12:50",
       "Headline": "ගුවන් අනතුර ගැන කරුණු දක්වන්නැයි පාර්ශව 5කට අධිකරණයෙන් නියෝග",
       "News Content": "හපුතලේ - අයිස්පීල්ල - තම්බපීල්ල ප්‍රදේශයේදී සිදුවූ ගුවන් යානා අනතුර සම්බන්ධයෙන් අධිකරණයට කරුණු ඉදිරිපත් කරන ලෙස පාර්ශ 5කට බණ්ඩාරවෙල මහේස්ත්‍රාත් අධිකරණය නියෝග කර තිබෙනවා.\nබණ්ඩාරවෙල මහේස්ත්‍රාත් කීර්ති කුඹුරුහේන මෙම නියෝගය ලබාදී ඇත්තේ හපුතලේ පොලීසිය සිද්ධිය සම්බන්ධයෙන් අධිකරණය හමුවේ කරුණු දැක්වීමෙන් අනතුරුවයි.\nඒ අනුව රජයේ රස පරීක්ෂකට, ශ්‍රී ලංකා ගුවන් හමුදාවට, කාලගුණ විද්‍යා දෙපාර්තමේන්තුවට, බදුල්ල මහරෝහලේ අධිකරණ වෛද්‍ය නිලධාරීවරයාට, මිනින්දෝරු දෙපාර්තමේන්තුව යන ආයතනවලට මෙම නියෝගය ලබාදී තිබෙනවා.\nමේ අතර, අනතුරෙන් මිය ගිය ගුවන් හමුදා සෙබලූන්ගේ පශ්චාත් මරණ පරීක්ෂණ කටයුතු මේ වන විට බදුල්ල මහරෝහලේදී පැවැත්වෙනවා.\nමීට අමතරව අනතුර සම්බන්ධයෙන් සොයා බැලීමට ගිය රජයේ රස පරීක්ෂක කණ්ඩායම තවදුරටත් එම ස්ථානයේ විමර්ශන කටයුතු සිදුකරන බවටයි වාර්තා වන්නේ.\nඑමෙන්ම, මිනින්දෝරු දෙපාර්තමේන්තුවේ සහ බණ්ඩාරවෙල පොලිස් අපරාධ විමර්ශන අංශයේ නිලධාරීන් සහ ගුවන් හමුදාවේ නිලධාරීන් ද සිද්ධිය වූ ස්ථානයේ පරීක්ෂණ කටයුතුවල යෙදී සිටිනවා.\nශ්‍රී ලංකා ගුවන් හමුදාවට අයත් වයි - 12 වර්ගයේ සැහැල්ලූ ගුවන් යානයක් ඊයේ පෙරවරුවේ හම්බන්තොට - වීරවිල ගුවන් හමුදා කඳවුරෙන් ගුවන් නිරීක්ෂණ මෙහෙයුමක් සඳහා පිටත්ව තිබූ අතර, පෙරවරු 9.15 ට පමණ යානය හපුතලේ අයිස්පීල්ල කඳුකර ප්‍රදේශයට කඩා වැටී තිබුණා.\nමෙම ගුවන් අනතුර සම්බන්ධයෙන් සොයා බැලීම සඳහා ගුවන් හමුදාපතිවරයාගේ උපදෙස් මත පත් කළ කමිටු වාර්තාව කඩිනමින් ගුවන් හමුදාපතිවරයා වෙත භාරදීමට නියමිත බවයි වාර්තා වන්නේ.\nමෙම වයි - 12 ගුවන් යානය වසර 33ක් පමණ පැරණි යානයක් වන අතර එය මීට පෙර භාණ්ඩ හා හමුදා භට පිරිස් ප්‍රවාහනයට යොදාගෙන තිබුණා.\nඑමෙන්ම, පසුගිය වසරේ ක්‍රියාත්මක කළ කෘත්‍රිම වැසි ඇති කිරීමේ නියමු ව්‍යාපෘතිය සඳහා ද මෙම යානය යොදා ගත්තා.",
       "URL": "https://www.hirunews.lk/231562/ගුවන්-අනතුර-ගැන-කරුණු-දක්වන්නැයි-පාර්ශව-5කට-අධිකරණයෙන්-නියෝග",
       "Category": "Local News",
       "Parent URL": "https://www.hirunews.lk/local-news.php?pageID=2969"
}