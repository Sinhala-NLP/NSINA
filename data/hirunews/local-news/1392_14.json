{
       "Source": "hirunews",
       "Timestamp": "Friday, 28 January 2022 - 9:56",
       "Headline": "ශ්‍රී ලංකාවෙන් හමු වූ පළමු කොරෝනා ආසාදිත පුද්ගලයාගෙන් ලංකාවාසීන් වෙත විශේෂ ඉල්ලීමක් ! (වීඩියෝ)",
       "News Content": "කොරෝනා මර්දනය කිරීම සඳහා රජය මගින් සිව්වැනි මාත්‍රාවක් ලබා දෙන්නේ නම් එය ද ලබා ගැනීමට තමන් කිසිදු විටෙක පසුබට නොවන බව ශ්‍රී ලංකාවෙන් හමු වූ පළමු කොරෝනා ආසාදිතයා වන ජයන්ත රණසිංහ ප්‍රකාශ කරනවා.\nමේ වන විට ජනතාව බූස්ටර් එන්නත ලබා ගැනීම සඳහා මන්දගාමී තත්ත්වයක් ඇතිවීම සම්බන්ධයෙන් අදහස් දක්වමිනුයි, ඔහු මේ බව පැවසුවේ.\nඔහු වැඩිදුරටත් සඳහන් කළේ, තමා ආසාදිතයකු ලෙස පළමු වරට හඳුනාගන්නා විට කිසිදු ඖෂධයක් සොයා ගෙන නොතිබුණු බවත්, ඒ වන විට එන්නත් සොයා ගෙන ද නොතිබුණු බවයි.\nඑවන් අසීරු තත්ත්වයකට සාපේක්ෂව මේ වන විට තාක්ෂණය දියුණු වී ඒ සඳහා එන්නත් ද සොයාගෙන ඇති අවස්ථාවක මරණයෙන් බේරීම සඳහා මෙවැනි එන්නත් ලබාදීම සම්බන්ධයෙන් තමා සතුටු වන බවයි ඔහු ප්‍රකාශ කළේ.\nඑමෙන්ම අනෙකුත් රටවල එන්නත ලබා ගැනීම සඳහා ජනතාව රජය පස්සේ යන අවස්ථාවක අපේ රටේ රජය ජනතාව පස්සේ බලෙන් අදාළ එන්නත්කරණයට යොමුකිරීමට සිදුව ඇති අයුරු දක්නට ලැබෙන බව ද ජයන්ත රණසිංහ පවසනවා.\nමෙවැනි අවස්ථාවක පළවෙනි මාත්‍රාව සහ දෙවැනි මාත්‍රාව ලබා ගැනීමට ජනතාව දැක්වූ උනන්දුව තුන්වන මාත්‍රාව ලබා ගැනීමට නොමැති වීම කනගාටුවට කරුණක් බවයි ඔහු පෙන්වා දෙන්නේ.\nබුස්ටර් එන්නත ලබා ගැනීමෙන් පසු අස්ථි වේදනාව සහ සුළු රෝගී තත්ත්වයන් තමාට ද ඇති වූ බවත්, එය සාමාන්‍ය තත්ත්වයක් බවත්, එම නිසා බියකින් තොරව බූස්ටර් එන්නත ලබා ගන්නා ලෙසත් ජයන්ත රණසිංහ විසින් මහජනතාවගෙන් ඉල්ලීමක් කරනවා.\nමේ වන විට කොරෝනා රෝගීන්ගේ සංඛ්‍යාව නැවතත් වැඩි වෙමින් පවතින අවස්ථාවක රට නැවත පැරණි තත්ත්වයට නොයවා නිසි සෞඛ්‍ය පුරුදු රකිමින් බූස්ටර් එන්නත ලබා ගැනීම අප සැමගේම යුතුකමක් සහ ශ්‍රී ලංංකීය ජාතියේම වගකීම බව ද ඔහු වැඩිදුරටත් කියා සිටිනවා.",
       "URL": "https://www.hirunews.lk/295420/ශ්‍රී-ලංකාවෙන්-හමු-වූ-පළමු-කොරෝනා-ආසාදිත-පුද්ගලයාගෙන්-ලංකාවාසීන්-වෙත-විශේෂ-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1392"
}