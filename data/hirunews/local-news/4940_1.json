{
       "Source": "hirunews",
       "Timestamp": "Tuesday, 02 August 2016 - 13:03",
       "Headline": "සෞදියේ ශ්‍රී ලාංකිකයන්ගේ රැකියා අවදානමේ",
       "News Content": "සෞදි අරාබියේ රැකියා සඳහා ශ්‍රී ලාංකික ශ්‍රමිකයන් යැවීම පිළිබදව නැවත ඇගයීමට සිදුව ඇති බව විදේශ සේවා නියුක්ති කාර්යාංශය පවසනවා.\nලෝක වෙළඳපොළේ ඛනිජ තෙල් මිල පහත වැටීමත් සමඟ සෞදි අරාබිය අද මුහුණ දෙන්නේ ආර්ථික අර්බුදයකටයි.\nමේ නිසා එරට කර්මාන්ත ශාලා වැසී යාමේ තත්ත්වයක් දක්නට ලැබෙනවා.\nදැනටමත් කර්මාන්ත ශාලා දෙකක් වැසී ගොස් ඇති අතර, ඒ හේතුවෙන් ශ්‍රී ලාංකික ශ්‍රමිකයන් 112 දෙනෙකුට වැටුප් ගෙවා නොමැති බවට පැමිණිලි ලැබී ඇති බව විදේශ සේවා නියුක්ති කාර්යාංශයේ ක්‍රියාකාරී අධ්‍යක්ෂ උපුල් දේශප්‍රිය හිරු ප්‍රවෘත්ති අංශයට ප්‍රකාශ කළා.\nසෞදියේ රැකියා අහිමි වූ ඉන්දියානුවන් දස දහසක් පමණ ඉවත් කර ගැනීමට කටයුතු කරන බව ඉන්දීය විදේශ කටයුතු ඇමතිනී සුෂ්මා ස්වරාජ් ඊයේ එරට පාර්ලිමේන්තුවේදී ප්‍රකාශ කළා.\nඑතෙක් ඔවුන්ට සහනාධාර ලබාදීමට කටයුතු කරන බවයි ඇය සදහන් කළේ.",
       "URL": "https://www.hirunews.lk/139633/සෞදියේ-ශ්‍රී-ලාංකිකයන්ගේ-රැකියා-අවදානමේ",
       "Category": "Local News",
       "Parent URL": "https://www.hirunews.lk/local-news.php?pageID=4940"
}