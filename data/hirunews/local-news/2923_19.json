{
       "Source": "hirunews",
       "Timestamp": "Saturday, 01 February 2020 - 13:38",
       "Headline": "කෑගල්ල සහකාර පොලිස් අධිකාරීවරයා දෙවන දිනටත් ජනාධිපති කොමිසමට",
       "News Content": "පාස්කු ප්‍රහාරය පිළිබඳ විමර්ශනය කෙරෙන ජනාධිපති කොමිසම හමුවේ අද දෙවන දිනටත් සාක්ෂි ලබාදීම සඳහා කෑගල්ල සහකාර පොලිස් අධිකාරී එච්. කමල් පෙරේරා පැමිණ තිබෙනවා.\nඋදෑසන 10.25 ට කොමිසම හමුවේ සාක්ෂි දීම ආරම්භ කළ ඔහු මේ වනවිටත් සාක්ෂි ලබාදෙමින් සිටින බවයි කොමිසමේ ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nසහකාර පොලිස් අධිකාරී එච්. කමල් පෙරේරා ඊයේ දිනයේත් කොමිසම හමුවේ සාක්ෂි ලබාදුන්නා.\nමාවනැල්ලේදී බුදු පිළිමවලට හානි කිරීමේ සිද්ධිය සම්බන්ධයෙන්  විමර්ශනය කිරීම සඳහා අපරාධ පරීක්ෂණ දෙපාර්තමේන්තුව එම ප්‍රදේශයට පැමිණියද, නිල වශයෙන් එම විමර්ශන භාර ගැනීමක් සිදුනොකර එහි හිටපු අධ්‍යක්ෂ ශානි අබේසේකර එම ස්ථානයෙන් පිටව ගොස් ඇති බවයි ඊයේ ඔහු ලබාදුන් සාක්ෂිවලින් අනාවරණ වුණේ.\nඅපරාධ පරීක්ෂණ දෙපාර්තමේන්තුවේ අධ්‍යක්ෂවරයෙකු කිසියම් විමර්ශනයක් සඳහා පැමිණෙන්නේ එය විශේෂ විමර්ශනයක් නම් පමණක් බව කොමිසමට ප්‍රකාශ කළ සහකාර පොලිස් අධිකාරීවරයා  තවදුරටත් කියා සිටියේ එලෙස අධ්‍යක්ෂවරයා පැමිණෙන්නේ අදාළ විමර්ශනය භාර ගැනීමට පමණක් බවයි.\nකෙසේ වෙතත් ශානි අබේසේකර එලෙස පැමිණ විමර්ශන භාර නොගෙන පිටව යෑම පිටුපස යම් දේශපාලන මැදිහත්වීමක් පවතින්නට ඇති බවට තමාට සැකයක් මතුවන බව සහකාර පොලිස් අධිකාරිවරයා එහිදී වැඩිදුරටත් ප්‍රකාශ කර තිබුණා.\nමේ අතර, අපරාධ පරීක්ෂණ දෙපාර්තමේන්තුවේ විශේෂ විමර්ශන අංශ අංක දෙකෙහි ස්ථානාධිපති පොලිස් පරීක්ෂක එම්.එම්.ජානක මාරසිංහ ද අද කොමිසම වෙත කැඳවා තිබෙනවා.\nඅද පෙරවරු 9.15 වනවිට කොමිසම වෙත පැමිණි ඔහුගෙන් දිවා ආහාර විවේකයෙන් අනතුරුව කොමිසම හමුවේ සාක්ෂි ලබාගැනීමට නියමිතයි.",
       "URL": "https://www.hirunews.lk/233494/කෑගල්ල-සහකාර-පොලිස්-අධිකාරීවරයා-දෙවන-දිනටත්-ජනාධිපති-කොමිසමට",
       "Category": "Local News",
       "Parent URL": "https://www.hirunews.lk/local-news.php?pageID=2923"
}