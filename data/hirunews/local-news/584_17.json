{
       "Source": "hirunews",
       "Timestamp": "Monday, 23 January 2023 - 9:39",
       "Headline": "හැටන් නගරයට පානීය ජල ගැටලුවක්",
       "News Content": "හැටන් නගරයට ප්‍රධාන වශයෙන් පානීය ජලය සපයනා හැටන් සිංගිමලේ ජල තටාංගණයේ ජලය සිඳී යෑම හේතුවෙන් හැටන් දික්ඔය නගර සභා සිමාවට අද (23) සිට දිනකට එක් වරක් සිමා කර පානීය ජලය නිකුත් කිරිමට පියවර ගෙන ඇති බව හැටන් ජල පාරිභෝගික සේවා මධ්‍යස්ථානයේ ස්ථානාභාර නිලධාරි ජානක හේරත් පවසනවා.\nමධ්‍යම කදුකරයේ බටහිර බැවුම් ප්‍රදේශවල මේ දිනවල පවතින අධික වියළි කාලගුණය නිසා ප්‍රධාන වශයෙන් ජලය ලබා ගන්නා සිංගිමලේ රක්ෂිතයේ ජල මුලාශ සිඳී ගොස් තිබෙනවා.\nඒ හේතුවෙන්, සිංගිමලේ තටාංගණයේ ජලය උපරිම අයුරින් සිඳී යාම නිසා ජලය පොම්ප කළ නොහැකි බවයි ස්ථානාභාර නිලධාරියා පවසන්නේ.\nදැනට දික්ඔය ඔටරි ප්‍රදේශයෙන් පමණක් ජලය පොම්ප කර ජලය නිකුත් කිරිමට පියවර ගෙන ඇති නමුත් එසේ ලබා ගන්නා ජලය හැටන් දික්ඔය නගර සභා සිමාවටම බෙදා හැරිමට ප්‍රමාණවත් නොවන බවයි ජල සම්පාදන මණ්ඩලය පවසන්නේ.\nපවත්නා තත්ත්වය පිළිබඳව හැටන් දික්ඔය නගර සභා සිමාවේ ජල පාරිභෝගිකයන් දැනුවත් කිරිමට පියවර ගෙන ඇති බවත් දිනකට වරක් නිකුත් කරන ජලය එක්රැස් කර ගනිමින් පවතින වියළි කාලගුණය අවසන් වන තෙක් ජලය අරපිරිමැස්මෙන් භාවිතා කරන ලෙසත් හැටන් ජල පාරිභෝගික සේවා මධ්‍යස්ථානයේ ස්ථානාභාර නිලධාරි ජානක හේරත් පාරිභෝගිකයන්ගෙන් ඉල්ලා සිටිනවා.",
       "URL": "https://www.hirunews.lk/325688/හැටන්-නගරයට-පානීය-ජල-ගැටලුවක්",
       "Category": "Local News",
       "Parent URL": "https://www.hirunews.lk/local-news.php?pageID=584"
}