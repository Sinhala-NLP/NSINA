{
       "Source": "hirunews",
       "Timestamp": "Tuesday, 28 November 2017 - 7:40",
       "Headline": "දෝෂසහිත පළාත් පාලන ආයතන 40 ගැන, නීතිපතිගෙන් උපදෙස්",
       "News Content": "මුද්‍රණ දෝෂ පවතින පළාත් පාලන ආයතන 40ක එම දෝෂ නිවැරදි කොට සංශෝධිත ගැසට් නිවේදනය මේ වන විට නීතිපතිවරයා වෙත යොමු කර ඇති බවත්, ඔහුගේ උපදෙස් ලැබුණු පසු අදාළ සංශෝධිත ගැසට් නිවේදනය නිකුත් කරන බවත් පළාත් සභා සහ පළාත් පාලන අමාත්‍යාංශය පවසනවා.\nඑහි ලේකම් කමල් පද්මසිරි හිරු ප්‍රවෘත්ති අංශයට සඳහන් කළේ අනිද්දාට පෙර මේ සම්බන්ධයෙන් නීතිපති උපදෙස් ලැබෙනු ඇති බවයි.\nඉන් අනතුරුව එය ගැසට් මගින් ප්‍රකාශයට පත් කරන බව ද ඔහු සඳහන් කළා.\nමේ අතර, පළාත් පාලන ආයතන සීමානිර්ණ ගැසට් නිවේදනය අභියෝගයට ලක් කරමින් ඉදිරිපත් කර ඇති පෙත්සම අනිද්දා කැඳවන ලෙස ඉල්ලා නීතිපතිවරයා අභියාචනාධිකරණයට ඊයේ මෝසමක් ඉදිරිපත් කළා.\nපසුගිය බදාදා එම පෙත්සම කැඳවූ අවස්ථාවේදී අභියාචනාධිකරණය එය යළි කැඳවීම ලබන මස 04 වන දා දක්වා කල් තැබූ අතර, ගැසට් නිවේදනය ක්‍රියාත්මක කිරීම ද එදින දක්වා තහනම් කරමින් නියෝගයක් ද නිකුත් කළා.\nඑම අතුරු තහනම පළාත් පාලන ආයතන 203කට බල පැවැත්වෙන අතර, එය බලනොපැවැත්වෙන ආයතන සංඛ්‍යාව 133ක්.\nඉන් ආයතන 93ක් සඳහා නාම යෝජනා කැදවීමේ නිවේදනය දිස්ත්‍රික් තේරීම් භාර නිලධාරීන් ඊයේ නිකුත් කළ අතර, ඇප මුදල් තැන්පත් කිරීම ද එදිනම ආරම්භ වුණා.\nඒ අනුව මේ වන විට ශ්‍රී ලංකා පොදුජන පෙරමුණ පමණක් කළුතර, ගාල්ල සහ ගම්පහ දිස්ත්‍රික්වල පළාත් පාලන ආයතන 16ක් සඳහා ඇප මුදල් තැන්පත් කර තිබෙනවා.",
       "URL": "https://www.hirunews.lk/177084/දෝෂසහිත-පළාත්-පාලන-ආයතන-40-ගැන-නීතිපතිගෙන්-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=4198"
}