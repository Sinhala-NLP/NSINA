{
       "Source": "hirunews",
       "Timestamp": "Wednesday, 29 September 2021 - 19:38",
       "Headline": "මෘදුකාංග ඉංජිනේරුවරයා ඖෂධ නියාමන අධිකාරියේ, දත්ත මකා ඇත්තේ ජංගම දුරකථනයෙන් - අලුයම, දත්ත ගබඩාවට ඇතුළු වී ඇති බවටත් හෙළිවේ(වීඩියෝ)",
       "News Content": "ජාතික ඖෂධ නියාමන අධිකාරියේ පරිගණක දත්ත ගබඩාව මකා දැමීමේ සිද්ධිය සම්බන්ධයෙන් අත්අඩංගුවට ගත් එම දත්ත ගබඩාව පවත්වාගෙන ගිය පෞද්ගලික ආයතනයේ පරිගණක මෘදුකාංග ඉංජිනේරුවරයා ලබන මස 06 වනදා දක්වා රක්ෂිත බන්ධනාගාර ගත කෙරුණා.\nඅපරාධ පරීක්ෂණ දෙපාර්තමේන්තුව මගින් අත්අඩංගුවට ගත් මෙම සැකකරු අද දහවල් කොළඹ අතිරේක මහේස්ත්‍රාත් ශලනි පෙරේරා හමුවට ඉදිරිපත් කිරීමෙන් පසුවයි මෙලෙස රිමාන්ඩ් කෙරුණේ.\nඇප ඉල්ලීම ප්‍රතික්ෂේප කරමින් මහේස්ත්‍රාත්වරිය සඳහන් කළේ මෙම අපරාධය සිදු කර ඇති අකාරයෙහි පවතින සූක්ෂමභාවය සහ විමර්ශණවල සංකීර්ණභාවය සලකාබැලීමේදී වැඩිදුර විමර්ශණ කිරීම සඳහා සාධාරණ කාලයක් අවශ්‍ය බවට හැඟී යන බවයි.\nඒ අනුව සැකකරුගේ ඇප ඉල්ලීම ප්‍රතික්ෂේප කරමින් ඔහු රක්ෂිත බන්ධනාගාර ගත කරන පවද මහේස්ත්‍රාත්වරිය කියා සිටියා.\nඅපරාධ පරීක්ෂණ දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල් දිලීප පීරිස් අධිකරණය හමුවේ කරුණු දක්වමින් චෝදනා කළේ පරිගණක දත්ත ගබඩාව මකා දැමීමේ සිද්ධිය ඖෂධ ජාවාරම්කරුවන්ගේ අවශ්‍යතාව මත සැකකරු විසින් සංවිධානාත්මක ආකාරයෙන් සිදුකළ ඩිජිටල් ත්‍රස්තවාදී ක්‍රියාවක් බවටයි.\nඑපික් ටෙක්නොලජි සමාගම විසින් ඖෂධ නියාමන අධිකාරිය සතු දත්ත ගබඩාව පවත්වාගෙන යාමේ කටයුතු ඉටුකර තිබෙනවා.\nඉකුත් ජූලි මස 9 වනදා අදාළ දත්ත ගබඩාව මකා දමා තිබෙන බව අනාවරණ වුණා.\nඑම දත්ත ගබඩාව ආරක්ෂා කර පවත්වාගෙන යෑම සඳහා රජය විසින් මාසිකව මෙම සමාගමට රුපියල් ලක්ෂ 5 ක මුදලක් වැය කර තිබෙනවා.\nමැකී ගිය දත්ත ගබඩාවේ අන්තර්ගත වූයේ වෛද්‍ය  උපකරණ ගෙන්වීමට අදාළ ලේඛන සහ ඖෂධවල සංයුතිය අඩංගු ලේඛනයි.\nමෙම දත්ත මැකී යාම නිසා සමාගම්වලින් ආනයනය කරනු ලබන ඖෂධ හා වෛද්‍ය උපකරණවල ප්‍රමිතිය මෙන්ම මිල ගණන් සංශෝධනය කිරීමට නොහැකි ආකාරයේ බරපතල සංකීර්ණ තත්වයක් නිර්මාණය වී තිබෙනවා.\nමේක ඩිජිටල් ත්‍රස්තවාදයක්.\nසාමාන්‍යයෙන් ත්‍රස්තවාදයකදී සිදුවන්නේ මිනිස් ජීවිත සහ දේපළ විනාශ කිරීමයි.\nඑහෙත් ඩිජිටල් ත්‍රස්තවාදයේදී මෙලෙස පරිගණක දත්තවලට ප්‍රවේශවී ඒවා විනාශ කිරීම සිදු කෙරෙනවා යනුවෙන් නියෝජ්‍ය සොලිසිටර් ජනරාල්වරයා සඳහන් කර තිබෙනවා.",
       "URL": "https://www.hirunews.lk/283593/මෘදුකාංග-ඉංජිනේරුවරයා-ඖෂධ-නියාමන-අධිකාරියේ-දත්ත-මකා-ඇත්තේ-ජංගම-දුරකථනයෙන්-අලුයම-දත්ත-ගබඩාවට-ඇතුළු-වී-ඇති-බවටත්-හෙළිවේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1660"
}