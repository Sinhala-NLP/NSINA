{
       "Source": "hirunews",
       "Timestamp": "Wednesday, 08 July 2020 - 8:18",
       "Headline": "කිලිනොච්චියේ පිපිරීමෙන් තුවාල ලැබූ හිටපු එල්.ටී.ටී.ඊ සාමාජිකයාට සිදු වූ දේ",
       "News Content": "කිලිනොච්චිය - පලෙයි අයියකච්චි ප්‍රදේ්ශයේ සිය නිවසේදී බෝම්බයක් සකසමින් සිටියදී එය පුපුරා යාමෙන් පිළිස්සුම් තුවාල ලැබූ හිටපු එල්.ටී.ටී.ඊ සාමාජිකයා අද උදෑසන අනුරාධපුර ශික්ෂණ රෝහලේදී ජීවිතක්ෂයට පත්ව තිබෙනවා.\n44 හැවිරිදි මොහු පසුගිය තුන්වනදා හිස් සැමන් ටින් එකක වෙඩි බෙහෙත් සහ කුඩා යකඩ බෝල යොදාගෙන බෝම්බයක් සකසමින් සිටියදියි මෙම අනතුරට ලක්වුණේ.\nපසුව තුවාලකරුගේ බිරිඳ විසින් ඔහුව රෝහල් ගත කෙරුණු අතර, අද අලූයම එම පුද්ගලයා ජීවිතක්ෂයට පත්වුණේ අනුරාධපුර ශික්ෂණ රෝහලේ 66 වන වාට්ටුවේ ප්‍රතිකාර ලබමින් සිටියදියි.\nඅදාළ නිවස පොලීසිය පරීක්ෂාවට ලක් කළ අතර, බෝම්බය පිපිරී තුවාල සිදුවූ ස්ථානය සැකකරුගේ බිරිඳ විසින් සෝදා පවිත්‍ර කර තිබෙන අයුරු දක්නට ලැබුණා.\nවැඩිදුර සිදුකළ පරීක්ෂාවේදී කළු කොටි දිනය සමරමු යැයි සඳහන් අතින් ලියන ලද කුඩා බැනරයක් ද පොලීසිය සොයාගනු ලැබුවේ ගෙවත්තේ වළදමා තිබියදියි.\nමෙම පුද්ගලයා පුනරුත්ථාපනය වූ හිටපු කොටි සාමාජිකයෙකු බවට පසුව අනාවරණ වූ අතර, පසුගිය 5 වනදාට යෙදී තිබූ කළු කොටි සැමරුම් දිනයේදී කිසියම් විනාශකාරී සිද්ධියක් සිදුකිරීමේ අරමුණින් මෙම බෝම්බ සකස් කරන්නට ඇතැයි පොලීසිය සැක පළ කරනවා.\nමියගිය පුද්ගලයාගේ 43 හැවිරිදි බිරිඳ ත්‍රස්ත විමර්ශන ඒකකය විසින් අත්අඩංගුවට ගැනුනා.\nඑමෙන්ම පොලිස් මාධ්‍ය කොට්ඨාසය සඳහන් කළේ සිද්ධිය සම්බන්ධයෙන් තවත් පුද්ගලයින් දෙදෙනෙකුද ත්‍රස්ත විමර්ශන ඒකකය විසින් ඊයේ අත්අඩංගුවට ගත් බවයි.\nඔවුන් වලිකාමම් ප්‍රදේශයේ පදිංචිකරුවන්.",
       "URL": "https://www.hirunews.lk/244966/කිලිනොච්චියේ-පිපිරීමෙන්-තුවාල-ලැබූ-හිටපු-එල්-ටී-ටී-ඊ-සාමාජිකයාට-සිදු-වූ-දේ",
       "Category": "Local News",
       "Parent URL": "https://www.hirunews.lk/local-news.php?pageID=2602"
}