{
       "Source": "hirunews",
       "Timestamp": "Tuesday, 01 May 2018 - 10:48",
       "Headline": "Update :- කැබිනට් සංශෝධනය අවසන් - මැති ඇමතිවරුන් අතර නව අමාත්‍යංශ බෙදී ගියේ මෙහෙමයි",
       "News Content": "අද (01) පෙරවරුවේ  සිදුවූ නව කැබිනට් අමාත්‍ය මණ්ඩල සංශෝධනය මේ වන විට අවසන් වී තිබෙනවා.\nමේ අතර නව රාජ්‍ය අමාත්‍යවරු සහ නව නියෝජ්‍ය අමාත්‍යවරු හෙට (02) දිනයේ දී දිවුරුම් දීමට නියමිත බවයි රජයේ ආරංචි මාර්ග සඳහන් කරන්නේ.\nUpdate :- Tuesday, May 1, 2018 11.47am\n-----------------------------------------------------------\nකැබිනට් අමාත්‍ය මණ්ඩලය සංශෝධනය අද (01) උදෑසන ජනාධිපති ලේකම් කාර්යාලයේදී ආරම්භ වුණා.\nමෙහිදී අමාත්‍ය ලක්ෂ්මන් කිරිඇල්ල රාජ්‍ය ව්‍යවසාය සහ මහනුවර සංවර්ධන අමාත්‍යවරයා ලෙස දිවුරුම් දී තිබෙනවා.\nඅමාත්‍ය සරත් අමුණුගම විද්‍යා, තාක්ෂණ සහ පර්යේෂණ නව කැබිනට් අමාත්‍යවරයා ලෙස දිවුරුම් දී ඇති අතර අමාත්‍ය මහින්ද අමරවීර දිවුරුම් දුන්නේ කෘෂිකර්ම අමාත්‍යවරයා ලෙසයි.\nඅමාත්‍ය දුමින්ද දිසානායක අද දින දිවුරුම් දුන්නේ වාරි මාර්ග, ජල කළමනාකාරණ සහ අපදා කළමනාකරණ අමාත්‍යවරයා ලෙසයි.\nඅමාත්‍ය එස්.බි නාවින්න අභ්‍යන්තර කටයුතු සහ වයඹ සංවර්ධන අමාත්‍යවරයා ලෙස ජනපති ඉදිරියේ  දිවුරුම් දී තිබෙනවා.\nක්‍රීඩා සහ පළාත් සභා සහ පළාත් පාලන අමාත්‍යවරයා ලෙස ෆයිසර් මුෂ්තාෆා  දිවුරුම් දෙනු ලැබුවා.\nඅමාත්‍ය පි.හැරිසන් සමාජ සවිබල ගැන්වීමේ අමාත්‍ය ධුරයේ දිවුරුම් දී ඇති අතර මහ මාර්ග සහ අධිවේගී මාර්ග සංවර්ධන අමාත්‍ය ධුරයේ කබීර් හෂීම් දිවුරුම් දී තිබෙනවා.\nඅධිකරණ සහ බන්ධනාගාර ප්‍රතිසංස්කරණ අමාත්‍ය ධුරයේ දිවුරුම් දී ඇත්තේ අමාත්‍ය තලතා අතුකෝරළයි.\nඅමාත්‍ය රංජිත් මද්දුමබණ්ඩාර නිතිය සහ සාමය පිළිබඳ අමාත්‍යවරයා ලෙස දිවුරුම් දෙනු ලැබුවා.\nනැවත පදිංචි කිරීම්, පුනරුත්තාපන, උතුරු සංවර්ධන සහ හින්දු කටයුතු අමාත්‍යවරයා ලෙස ඩී.එම් ස්වාමිනාදන් දිවුරුම් දී තිබෙනවා.\nධීවර, ජලජ සම්පත් සහ ග්‍රාමීය කටයුතු අමාත්‍යවරයා ලෙස විජිත් විජයමුණි සොයිසා දිවුරුම් දුන් අතර  අමාත්‍ය මනෝ ගනේෂන් දිවුරුම් දුන්නේ ජාතික සහජීවනය, සංවාද හා රාජ්‍ය භාෂා අමාත්‍යවරයා ලෙසයි.\nසාගල රත්නායක දිවුරුම් දී ඇත්තේ ව්‍යවසාය කළමනාකරණ තරුණ කටයුතු සහ දක්ෂිණ සංවර්ධන අමත්‍යවරයා ලෙසයි.\nරවින්ද්‍ර සමරවීර දිවුරුම් දුන්නේ කම්කරු සහ වෘත්තීය සමිති සම්බන්ධතා අමාත්‍ය ධුරයේයි.\nසමාජ කටයුතු සහ ප්‍රථමික කර්මාන්ත අමාත්‍යවරයා ලෙස දයා ගමගේ දිවුරුම් දුන් අතර අමාත්‍ය සරත් ෆොන්සේකා දිවුරුම් දුන්නේ තිරසර සංවර්ධන සහ වනජීවී අමාත්‍යවරයා ලෙසයි.\nඋසස් අධ්‍යාපන සහ සංස්කෘතික කටයුතු අමාත්‍යවරයා ලෙස හිටපු අමාත්‍ය විජේදාස රාජපක්ෂ ජනාධිපතිවරයා ඉදිරියේ දිවුරුම් දී තිබෙනවා.",
       "URL": "https://www.hirunews.lk/189686/update-කැබිනට්-සංශෝධනය-අවසන්-මැති-ඇමතිවරුන්-අතර-නව-අමාත්‍යංශ-බෙදී-ගියේ-මෙහෙමයි",
       "Category": "Local News",
       "Parent URL": "https://www.hirunews.lk/local-news.php?pageID=3966"
}