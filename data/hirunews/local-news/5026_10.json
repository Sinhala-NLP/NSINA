{
       "Source": "hirunews",
       "Timestamp": "Monday, 30 May 2016 - 19:07",
       "Headline": "දිස්ත්‍රික්ක 5කට තවමත් නාය යාමේ අවදානම්",
       "News Content": "අයහපත් කාලගුණයෙන් පීඩාවට පත්වූ පවුල් 4262කට අයත් පුද්ගලයින් 13,817 දෙනෙකු තවදුරටත් ආරක්ෂිත ස්ථාන 169ක රදවා සිටින බව ආපදා කළමනාකරණ මධ්‍යස්ථානය සදහන් කළා.\nඑම මධ්‍යස්ථානය නිකුත් කළ නවතම නිවේදනයේ දැක්වෙන්නේ කොළඹ දිස්ත්‍රික්කයේ පවුල් 249කට අයත් පුද්ගලයින් 781 දෙනෙකු ආරක්ෂිත ස්ථාන 14ක රදවා සිටින බවයි.\nපසුගිය දා ඇති වූ ගං වතුර සහ නාය යාම්වලින් පුද්ගලයින් 105 දෙනෙකු ජීවිතක්ෂයට පත්වුණා.\nතවත් 116 දෙනෙකු තවමත් අතුරුදන් බවයි ආපදා කළමනාකරණ මධ්‍යස්ථානය සදහන් කළේ. නිවාස 552ක් සම්පූර්ණයෙන්ම විනාශ වුණා.\nමේ අතර, කළු ගඟ පිටාර ගැලීම හේතුවෙන් කළුතර - මිල්ලකන්ද ප්‍රදේශය තවදුරටත් ජලයෙන් යට වී තිබෙනවා.\nඑමෙන්ම ගිං ගඟ පිටාර ගැලීම හේතුවෙන් ගාල්ල දිස්ත්‍රික්කයේ පහත් බිම් කිහිපයක් ජලයෙන් යට වී ඇති බව සදහන්.\nමේ අතර, දිස්ත්‍රික්ක 5කට පනවා තිබූ නාය යාම් අවදානම ඇඟවීම ඉදිරි පැය 24ක කාලය සඳහා ද දීර්ඝ කර තිබෙනවා.\nඒ අනුව මහනුවර, රත්නපුර, නුවරඑළිය, කෑගල්ල සහ කළුතර යන දිස්ත්‍රික්ක සඳහා මෙම නාය යාමේ අවධානම තවදුරටත් ක්‍රියාත්මක බව ජාතික ගොඩනැගිලි පර්යේෂණ සංවිධානය සඳහන් කළා.\nඑමෙන්ම පසුගිය දින කිහිපය තුළ ඉහළ ගොස් තිබූ කැළණි, කළු, ගිං සහ නිල්වලා ගංඟාවල ජල මට්ටම අඩුවෙමින් පවතින බව වාරිමාර්ග දෙපාර්තමේන්තුව ප්‍රකාශ කළා.\nකෙසේ වෙතත්, ඉදිරි පැය 24 තුළ දී දිවයිනේ බොහෝ ප්‍රදේශවලට මිලිමීටර් 75 ඉක්ම වූ තද වැසි ඇති විය හැකි බවයි කාලගුණ විද්‍යා දෙපාර්තමේන්තුව සදහන් කළේ.\nමේ අතර, සෞඛ්‍ය සේවා අධ්‍යක්ෂ ජනරාල් විශේෂඥ පාලිත මහීපාල කොළඹ අද පැවැති මාධ්‍ය හමුවකදී කොළඹ, ගම්පහ සහ කෑගල්ල දිස්ත්‍රික්කවල ආපදාවලට ලක්වූ ජනතාව පදිංචි ප්‍රදේශවල පිහිටි රෝහල් රාත්‍රී 8 දක්වා විවෘත කර තබන බවයි.",
       "URL": "https://www.hirunews.lk/134376/දිස්ත්‍රික්ක-5කට-තවමත්-නාය-යාමේ-අවදානම්",
       "Category": "Local News",
       "Parent URL": "https://www.hirunews.lk/local-news.php?pageID=5026"
}