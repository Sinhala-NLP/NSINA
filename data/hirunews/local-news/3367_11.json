{
       "Source": "hirunews",
       "Timestamp": "Sunday, 05 May 2019 - 19:10",
       "Headline": "ආණ්ඩුවේ ප්‍රතිත්‍රස්ත පනත, ත්‍රස්තවාදීන්ට සහන පැකේජයක් - විපක්ෂ නායක",
       "News Content": "යෝජිත ප්‍රති - ත්‍රස්ත පනත ත්‍රස්තවාදීන්ට ලබා දෙන අංග සම්පූර්ණ සහන පැකේජයක් බව විපක්ෂ නායක මහින්ද රාජපක්ෂ පවසනවා.\nනිවේදනයක් නිකුත් කරමින් විපක්ෂ නායකවරයා පෙන්වා දෙන්නේ මෙම පනත නීතියක් බවට පත්වුවහොත් එය පාස්කු ඉරිදා බෝම්බ ප්‍රහාරවලින් පසු ත්‍රස්තවාදය මර්දනය කිරීමට සිදුවෙමින් පවතින මෙහෙයුම් වලට මරු පහරක් වනු ඇති බවයි.\nයෝජිත ප්‍රති ත්‍රස්ත පනත යටතේ ත්‍රස්තවාදියෙකු අත්අඩංගුවට ගන්නා මොහොතේ සිට ඔහුගේ යහපැවැත්ම අන් සියල්ලටම වඩා මුල් තැනක් ගන්නා බව දැක්වෙන බව නිවේදනයේ සඳහන්.\nඅත්අඩංගුවට ගනු ලබන ත්‍රස්තවාදී සැකකරුවන්ට ඉතාමත් යහපත් ලෙස සැලකීමට පොලීසිය හා සන්නද්ධ හමුදා බැදී සිටින අතර, ඔවුන් අත්අඩංගුවට ගන්නා ත්‍රස්තවාදී සැකකරුවන් පැය 24ක් තුළ ළඟම පොලිස් ස්ථානාධිපතිවරයා වෙත භාර දිය යුතු බව ප්‍රතිත්‍රස්ත පනතේ දැක්වෙන බව විපක්ෂ නායකවරයා සඳහන් කළා.\nඑමෙන්ම, පොලිස් ස්ථානාධිපතිවරයා අදාල සැකකරුවන්ගේ තුවාල තිබේදැයි පරික්ෂා කර බලා ඔහුව අධීකරණ වෛද්‍ය  නිලධාරියෙකු වෙත ඉදිරිපත් කිරිමෙන් පසු අත්අඩංගුවට ගැනීමේ සැකකරුගේ මුලික අයිතීන් උල්ලංඝනය වී ඇත්ද යන්න සොයා බැලෙනවා.\nඑමෙන්ම, අත්අඩංගුවට ගැනීම සිදුවී පැය 24ක් තුල ඒ බව ශ්‍රී ලංකා මානව හිමිකම් කොමිසම වෙත වාර්තා කළ යුතු බව ද ප්‍රතිත්‍රස්ත පනතේ දැක්වෙන බවයි විපක්ෂ නායකවරයා පෙන්වා දෙන්නේ.\nයෝජිත  ප්‍රති ත්‍රස්ත පනතට අදාලව පුද්ගලයින් සිය ගණනක් නැතිනම් දහස් ගණනක් වුවත් ඝාතනය කිරිමේ චෝදනාවකට වරදකරු වන ත්‍රස්තවාදියෙකුට දිය හැකි උපරිම දඩුවම වන්නේ ජිවිතාන්තය දක්වා සිර දඩුවමක්.\nඑලෙස ත්‍රස්තවාදින්ට ලිහිල් දඩුවම් ලබා දීමෙන් ත්‍රස්තවාදය අධෛර්යමත් කල හැකිද යන්න විපක්ෂ නායකවරයා සිය නිවේදනයෙන් ප්‍රශ්න කර සිටිනවා.\nරට තුල නැවතත් ත්‍රස්තවාදී අවදානමක් පවතින මෙම අවස්ථාවේදි 1947 මහජන ආරක්ෂක ආඥා පනතටත්, 1979 ත්‍රස්තවාදය වැලැක්වීමේ පනතටත් කිසිදු වෙනසක් සිදු නොවිය යුතු බව විපක්ෂ නායක මහින්ද රාජපක්ෂ සිය නිවේදනයෙන් පෙන්වා දෙනවා.",
       "URL": "https://www.hirunews.lk/215807/ආණ්ඩුවේ-ප්‍රතිත්‍රස්ත-පනත-ත්‍රස්තවාදීන්ට-සහන-පැකේජයක්-විපක්ෂ-නායක",
       "Category": "Local News",
       "Parent URL": "https://www.hirunews.lk/local-news.php?pageID=3367"
}