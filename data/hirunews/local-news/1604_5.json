{
       "Source": "hirunews",
       "Timestamp": "Tuesday, 26 October 2021 - 18:11",
       "Headline": "මෙරට සංචාරක ප්‍රවර්ධනයට ජාත්‍යන්තර සහය ලබා ගැනීමට වෙළෙඳ අමාත්‍යාංශයේත් සහය",
       "News Content": "වෙළෙඳ අමාත්‍ය ආචාර්ය බන්දුල ගුණවර්ධනගේ සහ සංචාරක අමාත්‍ය ප්‍රසන්න රණතුංගගේ ප්‍රධානත්වයෙන් යුතුව ලොව පුරා විසිරී පැතිරී සිටින විදේශ දූත මණ්ඩල සාමාජිකයින්, වාණිජ දෙපාර්තමේන්තු නියෝජිතයින් හා අනෙකුත් නිලධාරීන් අතර හමුවක් අද (26) දින මාර්ගගත ක්‍රමය ඔස්සේ පැවැත්වුණා.\nසංචාරක ආකර්ෂණය වැඩි කරගැනීම සඳහා කඩිනම් ක්‍රමවේදයක් ක්‍රියාත්මක කිරීම මෙහි අරමුණයි.\nවෙළෙඳ අමාත්‍යාංශය, රජයේ වාණිජ දෙපාර්තමේන්තුව මෙන්ම සංචාරක අමාත්‍යාංශය, ශ්‍රී ලංකා සංචාරක ප්‍රවර්ධන කාර්යාංශයේ ඒකාබද්ධ මෙහෙයුම් තුළින් මෙරටට ඒ ඒ රටවල්වලින් සංචාරකයින් ගෙන්වා ගැනීම සඳහා ගත හැකි ක්‍රියාමාර්ග රැසක් මෙහිදී සාකච්ඡාවට ලක් කෙරුණා.\nපූර්ණ එන්නත්කරණයට ලක් කරන ලද සංචාරකයින් මෙරටට ගෙන්වා ගැනීම සඳහා වූ සෞඛ්‍යාරක්ෂක මාර්ගෝපදේශයන් සැපයීමට කටයුතු කිරීම තුළ මෙරට ජන ජීවිතයට කිසිදු අහිතකර බලපෑමක් ඇති නොවන අයුරින් මෙම සංචාරකයින් ගෙන්වා ගැනීම සඳහා කටයුතු කළ යුතු ආකාරය ද මෙහිදී සාකච්ඡා කළා.\nමෙහිදී අදහස් දැක්වූ වෙ‌ළෙඳ අමාත්‍යවරයා ප්‍රකාශ කළේ, ජාතික වශයෙන් අපහසු අවස්ථාවකදී ඒ ඒ තනතුරට පැවරී ඇති රාජකාරීවලට අමතරව හැකි උපරිම ශක්‍යතාවයෙන් යුතුව මෙරටට සංචාරක ආකර්ෂණය ලබා ගැනීමට කටයුතු කිරීමෙන්, රටේ ඇති වී තිබෙන විදේශ විනිමය අර්බුදයට සාර්ථකව මුහුණ දිය හැකි වන බවයි.\nඑමෙන්ම දේශීය ආයුර්වේද ක්‍රමය, සිනමා කර්මාන්තය සඳහා පසුතල සැපයීම්, කාබනික නිෂ්පාදන මෙන්ම මෙරටට ආවේණික නිෂ්පාදනවල නිෂ්පාදන ධාරිතාවය වැඩි කිරීමටත් ඒ පිළිබඳව නිසි දැනුවත් කිරීම තුළින් පහසුවෙන්ම සංචාරක ආකර්ෂණය ලබා ගැනීමේ හැකියාව ද ලැබෙනු ඇති බව මෙහිදී අනාවරණය කෙරුණා.\nමීට අමතරව සිනමා කර්මාන්තයට අවශ්‍ය පසුතල සැපයීමටත්, සංචාරක හෝටල් ප්‍රවර්ධනය හා ගැමි පරිසර තුළ නව සංකල්ප බිහි කරමින් සංචාරක පුරවර ඇති කිරීමටත් මෙහිදී යෝජනා වූ අතර, ඒ සඳහා භූගෝලීය පිහිටීම් හා පාරිසරික සාධක මත පදනම් වෙමින් ඒ ඒ ප්‍රදේශයන්හි ජනතාව උනන්දු කරවීමේ අවශ්‍යතාව ද අමාත්‍යවරුන් විසින් පෙන්වා දෙනු ලැබුවා.\nවිවිධ රටවල දැනට පනවා ඇති නීති රෙගුලාසි සම්බන්ධයෙන් ඉදිරිපත් වූ අදහස් අනුව, එම නිලධාරීන් සඳහා උපදෙස් ලබා දෙමින් වෙළෙඳ අමාත්‍යවරයා ප්‍රකාශ කළේ, ඒ ඒ රටවල තානාපතිවරුන් සමඟ සාකච්ඡා කොට මෙරට සෞඛ්‍යාරක්ෂක ක්‍රමවේද හා සංචාරකයින් සඳහා ඇති ආරක්ෂිත බව පිළිබඳව ද දැනුවත් කිරීමට කටයුතු කරන ලෙසයි.\nශ්‍රී ලංකා රජයට අයත් දේශීය නිෂ්පාදන අලෙවි කරනු ලබන ආයතනවල හා ලංකා සතොස වැනි රජයේ වගකීමෙන් යුතු අලෙවිසැල්වල ශාඛාවක් හෝ කිහිපයක් අනෙකුත් රටවල ඇති කිරීමේ හැකියාව පිළිබඳ සොයා බලන ලෙස ද වෙළෙඳ අමාත්‍යවරයා විසින් අදාළ නිලධාරීන්ට උපදෙස් ලබා දෙනු ලැබුවා.",
       "URL": "https://www.hirunews.lk/286118/මෙරට-සංචාරක-ප්‍රවර්ධනයට-ජාත්‍යන්තර-සහය-ලබා-ගැනීමට-වෙළෙඳ-අමාත්‍යාංශයේත්-සහය",
       "Category": "Local News",
       "Parent URL": "https://www.hirunews.lk/local-news.php?pageID=1604"
}