{
       "Source": "hirunews",
       "Timestamp": "Thursday, 14 September 2023 - 16:30",
       "Headline": "දුම්රිය දෙපාර්තමේන්තුවෙන් විශේෂ නිවේදනයක්",
       "News Content": "සියලුම දුම්රිය අද(14) සවස ප්‍රධාන මාර්ගයේ ධාවනය වන බව දුම්රිය දෙපාර්තමේන්තුව පවසනවා.\nරාත්‍රී තැපැල් දුම්රිය ඇතුළුව දුම්රිය දෙකක් පමණක් ධාවනය නොවන බවයි එම දෙපාර්තමේන්තුව සඳහන් කළේ.\nදුම්රිය නියෝජ්‍ය සාමාන්‍යාධිකාරි එන්.ජේ.ඉඳිපොලගේ කියා සිටියේ වර්ජනයේ නිරත වූ සියලු සේවකයින් මේ වනවිට රාජකාරියට වාර්තා කර ඇති බවයි.\nකෙසේ වෙතත්, අද(14) උදෑසන සිට දුම්රිය ප්‍රමාද වීම් වාර්තා වූ අතර දුම්රිය ගමන්වාරද 44 ක් අවලංගු කිරීමට පියවර ගෙන තිබෙනවා.\nඋසස් වීම් ඇතුළු ඉල්ලීම් කිහිපයක් මුල් කරගනිමින් දුම්රිය රියදුරන් පසුගිය 11 වනදා මධ්‍යම රාත්‍රියේ වර්ජනයක් ආරම්භ කළ අතර ඊයේ(13) බලධාරීන් සමඟ පැවති සාකච්ඡාවෙන් පසුව එය අවසන් කෙරුණා.\nමේ අතර, වර්ජනය පැවති අවස්ථාවේ දුම්රිය වහළය මත නැගී ගමන් ගන්නා අවස්ථාවේ හොරපේ දුම්රිය ස්ථානයේ වහළයේ ගැටීමෙන් ජීවිතක්ෂයට පත්වූ දිනෙත් ඉදුවරගේ අවසන් කටයුතු ගම්පහ - මොරගොඩ කතෝලික දේවස්ථාන සුසාන භූමියේදී අද පස්වරුවේ සිදු කෙරුණා.\nමීරිගම සිට මහව දක්වා දුම්රිය සංඥා පද්ධතිය සැකසීමේ ව්‍යාපෘතියට අදාළව ටෙන්ඩර් නිකුත් කිරීමේදී මහාපරිමාණ වංචාවක් සිදු වී ඇති බවට දුම්රිය නගා සිටුවීම සදහා වූ වෘත්තීය සමිති සංධානය චෝදනා කරනවා.\nමෙම චෝදනාවට කොළඹ අද පැවති මාධ්‍ය හමුවකදී අමාත්‍ය බන්දුල ගුණවර්ධන ප්‍රතිචාර දක්වා සිටියා.\nඅමාත්‍යවරයා එහිදී කියා සිටියේ අදාළ චෝදනාව එල්ල කළ එම වෘත්තිය සමිති නියෝජිතයා සම්බන්ධයෙන් විමර්ශනයක් සිදු කරන ලෙසට තමන් බලධාරීන්ට උපදෙස් ලබාදුන් බවයි.\nකෙසේ වෙතත් අනාවරණය සිදු කළ දුම්රිය නගා සිටුවීම සඳහා වූ වෘත්තීය සමිති සංධානයේ කැදවුම්කරු ඉන්දික දොඩම්ගොඩ හිරු ප්‍රවෘත්ති අංශයට සදහන් කළේ තමන් සේවයෙන් ඉවත් කිරීමට බලධාරීන් මේ වන විට කටයුතු කරමින් සිටින බවයි.",
       "URL": "https://www.hirunews.lk/348268/දුම්රිය-දෙපාර්තමේන්තුවෙන්-විශේෂ-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=30"
}