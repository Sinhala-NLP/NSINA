{
       "Source": "hirunews",
       "Timestamp": "Monday, 20 June 2022 - 13:56",
       "Headline": "අගමැති අයි.එම්.එෆ් නියෝජිත සාකච්ඡාවට මහ බැංකු අධිපති සහ මුදල් අමාත්‍යාංශ ලේකම්ද එක්වෙයි (වීඩියෝ)",
       "News Content": "දිවයිනට පැමිණ සිටින ජාත්‍යන්තර මූල්‍ය අරමුදලේ කාර්ය මණ්ඩල මට්ටමේ නියෝජිත කණ්ඩායම අද පෙරවරුවේ අග්‍රාමාත්‍ය රනිල් වික්‍රමසිංහ හමුවී සාකච්ඡාවක නිරත වුණා.\nඅග්‍රාමාත්‍ය කාර්යාලයේ පැවති එම හමුවට මුදල් අමාත්‍යාංශයේ ලේකම් මහින්ද සිරිවර්ධන, මහබැංකු අධිපති ආචාර්ය නන්දලාල් වීරසිංහ, අග්‍රාමාත්‍ය ජේ්‍යෂ්ඨ උපදේශක ආචාර්ය ආර්. එස්. එච් සමරතුංග ද එක්ව සිටියා.\nමෙහි දී රටේ ආර්ථික තත්වය පිළිබදව මූලික සාකච්ඡාවක් පවත්වා ඇති අතර එහිදී ප්‍රකාශ වි ඇත්තේ, මුදල් අමාත්‍යාංශය සහ මහ බැංකුවේ ජ්‍යෙෂ්ඨ නිලධාරින් සමඟ වැඩිදුර සාකච්ඡා පැවැත්වීමටයි.\nමෙරට මුහුණ දි සිටින ආර්ථික අර්බුදයට යම් සහනයක් ලෙස ජාත්‍යන්තර මූල්‍ය අරමුදලෙන් ඇමරිකානු ඩොලර් බිලියන 3ක පමණ ණය මුදලක් ලබා ගැනීමට ශ්‍රී ලංකාව අපේක්ෂාවෙන් පසුවෙනවා.\nඑහි මුල් අදියරේ සාකච්ඡා පසුගිය අප්‍රේල් මාසයේ ඇමරිකාවේ වොෂින්ටන් නුවර පැවති අතර හිටපු මුදල් අමාත්‍ය ජනාධිපති නීතිඥ අලි සබ්රී සමඟ මහ බැංකු අධිපති ආචාර්ය නන්දලාල් වීරසිංහ ද ඊට එක් වුණා.\nඅද දිවයිනට පැමිණි දස දෙනෙකුගෙන් සමන්විත ජාත්‍යන්තර මූල්‍ය අරමුදලේ නියෝජිත පිරිස දින 10 කට ආසන්න කාලයක් මෙරට රැදී සිටින අතර අනතුරුව ඔවුන් වොෂින්ටන් නුවරදී ශ්‍රී ලංකාවේ තත්වය පිළිබඳව මූල්‍ය අරමුදලේ ප්‍රධානීන් දැනුවත් කරණු ඇති.\nමේ අතර මෙරට හදිසි ආහාර සහ සෞඛ්‍ය අවශ්‍යතා වෙනුවෙන් ඩොලර් මිලියන 50 ක ප්‍රදානයක් කිරීමට ඕස්ට්‍රේලියාව තීරණය කර තිබෙනවා.",
       "URL": "https://www.hirunews.lk/307673/අගමැති-අයි-එම්-එෆ්-නියෝජිත-සාකච්ඡාවට-මහ-බැංකු-අධිපති-සහ-මුදල්-අමාත්‍යාංශ-ලේකම්ද-එක්වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1081"
}