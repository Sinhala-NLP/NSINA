{
       "Source": "hirunews",
       "Timestamp": "Friday, 22 October 2021 - 11:46",
       "Headline": "මහේල ශ්‍රී ලංකා ක්‍රිකට් කණ්ඩායමට සමුදෙයි",
       "News Content": "ලෝක කුසලාන පන්දුවාර විස්ස ක්‍රිකට් තරගාවලිය සඳහා එක්ව සිටින ශ්‍රී ලංකා කණ්ඩායමට ක්‍රිකට් උපදේශකවරයෙකු ලෙස සේවය ලබාදුන් ශ්‍රී ලංකා ක්‍රිකට් කණ්ඩායමේ හිටපු නායකයෙකු සහ පරිණත පුහුණුකරුවකු වන මහේල ජයවර්ධනගේ සේවා කාලය අදින් නිමා වන බව ශ්‍රී ලංකා ක්‍රිකට් ආයතනය තහවුරු කළා.\nලෝක කුසලාන ක්‍රිකට් තරගාවලිය ආරම්භ වීමට ප්‍රථම ඩුබායි රාජ්‍යයේ පැවති ඉන්දීය ප්‍රිමියර් ලීග් ක්‍රිකට් තරගාවලියේ මුම්බායි ඉන්දියන්ස් කණ්ඩායමේ ප්‍රධාන පුහුණුකරු ලෙස සේවය කළ මහේල ලෝක කුසලාන තරගාවලියේ පළමු වටයේ තරගවලදී ශ්‍රී ලංකා කණ්ඩායමට උපදේශකත්වය ලබා දුන්නා.\nකිසිදු මුදල් අයකිරීමකින් තොරව සිදු කළ මෙම උපදේශකත්වය පළමු වටයේ තරග සඳහා පමණක් ලබාදෙන බව මහේල ජයවර්ධන මීට පෙර ද ප්‍රකාශ කර සිටියා.\nකෙසේ වෙතත් මහේලගේ ගුරුහරුකම් මැද ශ්‍රී ලංකා ක්‍රිකට් කණ්ඩායම ලෝක කුසලාන තරගාවලියේ සුදුසුකම් ලැබීමේ වටයේදී ඉතා ඉහළ දස්කම් දක්වමින් තරග දෙකක් ජයග්‍රහණය කරනවිටත් සුපිරි කණ්ඩායම් 12 අතරට පිවිසෙන්නට සුදුසුකම් සම්පූර්ණ කරගත්තා.\nමහේල කණ්ඩායමට ලබාදුන් සේවය පිළිබඳ අදහස් දැක් වූ කණ්ඩායමේ ක්‍රීඩකයින් බොහෝ දෙනෙක් කියා සිටියේ, ඔහු කළමනාකාරීත්වයේ සිටීම තමන්ට මහත් මානසික ශක්තියක් ගෙන දුන් සිදු වීමක් වූ බවයි.\nඑමෙන්ම තරගයේ රටාව අනුව අවශ්‍ය තීන්දු තීරණ ගනිමින් පිතිකරු ලැයිස්තුව සහ පන්දු යැවීමේ අනුපිළිවෙළවල් වෙනස් කරමින් ඔහු ලබා දුන් මඟ පෙන්වීම ශ්‍රී ලංකා කණ්ඩායමේ මෙතෙක් සාර්ථකත්වයට මහත් පිටුබලයක් වූ බවයි ඔවුන්ගේ අදහස.\nතරගාවලිය අතරතුර අදහස් දැක්වූ නවක දඟ පන්දු යවන ක්‍රීඩක මහීෂ් තීක්ෂන කියා සිටියේය මහේල ජයවර්ධනගේ උපදේශන සේවාව ලෝක කුසලාන තරගාවලිය නිමාවන තුරු ලබන්නට තිබුණා නම් එය මහත් ශක්තියක් සහ කණ්ඩායමට ආශිර්වාදයක් වනු ඇති බවටයි.",
       "URL": "https://www.hirunews.lk/285707/මහේල-ශ්‍රී-ලංකා-ක්‍රිකට්-කණ්ඩායමට-සමුදෙයි",
       "Category": "Local News",
       "Parent URL": "https://www.hirunews.lk/local-news.php?pageID=1613"
}