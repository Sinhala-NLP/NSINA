{
       "Source": "hirunews",
       "Timestamp": "Thursday, 03 June 2021 - 18:49",
       "Headline": "ලොව පුරා බිලියන දෙකකට වැඩි ජනතාවට කොරෝනා එන්නත",
       "News Content": "ලොව ජනගහනයෙන් බිලියන 2කට වැඩි පිරිසකට මේ වනවිට කොරෝනා එන්නත් ලබාදී ඇති බව ප්‍රංශ පුවත් සේවය කළ සමීක්ෂණයකින් හෙලි වී තිබෙනවා.\nඒ අනුව එන්නත්කරණ කටයුතු ආරම්භ කළ මාස 06ක් තුළ රටවල් 215ක මෙලෙස එන්නත් කිරීම් සිදු වන බවයි විදෙස් වාර්තා සඳහන් කළේ.\nලොව වැඩිම එන්නත්කරණයක් සිදුකර ඇත්තේ ඊශ්‍රායලයයි. එරට වැසියන් 10 දෙනෙකුගෙන් 06 දෙනෙකුටම එන්නත් ලබාදී තිබෙනවා.\nඑමෙන්ම කැනඩාව සියයට 59කටත්, බි්‍රතාන්‍ය සියයට 58යි දශම 3කටත්, චිලී රාජ්‍ය සියයට 56යි දශම 6කටත් ඇමරිකාව සියයට 51කටත් එන්නත් ලබා දී තිබෙනවා.\nඋතුරු කොරියාව, හයිටි රාජ්‍යය, ටැන්සානියාව, චැඩ්, බුරුන්දි සහ එරිත්‍රියාව යන රටවල් මෙතෙක් සිය වැසියන්ට කිසිදු කොරෝනා එන්නතක් ලබාදී නොමැති බවයි විදෙස් වාර්තා සඳහන් කළේ.",
       "URL": "https://www.hirunews.lk/273287/ලොව-පුරා-බිලියන-දෙකකට-වැඩි-ජනතාවට-කොරෝනා-එන්නත",
       "Category": "Local News",
       "Parent URL": "https://www.hirunews.lk/local-news.php?pageID=1908"
}