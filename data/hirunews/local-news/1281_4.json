{
       "Source": "hirunews",
       "Timestamp": "Monday, 21 March 2022 - 13:08",
       "Headline": "කල්දැමුණු බස්නාහිර පළාත් පාසල් විභාග සැළසුම් කළ පරිදිම",
       "News Content": "පවතින කඩදාසි හිඟය හේතුවෙන් දින නියමක් නොමැතිව කල් දැමීමට තීරණය කෙරුණු බස්නාහිර පළාතේ පාසල් වල 9, 10, 11, ශ්‍රේණි විභාග සැලසුම් කළ පරිදිම පැවැත්වීමට හැකියාව පවතින බව බස්නාහිර පළාත් අධ්‍යාපන අධ්‍යක්ෂ ශ්‍රීලාල් නොනිස් සඳහන් කළා.\nඒ, විභාග ප්‍රශ්න පත්‍ර මුද්‍රණය කිරීමට අවශ්‍ය කඩදාසි කලාප කාර්යාල මට්ටමින් සපයා ගත හැකි බවට දැනුම්දීමත් සමගයි. 9 සහ 10 ශ්‍රේණි සඳහා කලාප කාර්යාල මට්ටමින් වාර විභාග ප්‍රශ්න පත්‍ර මුද්‍රණය කෙරෙන අතර, 11 ශ්‍රේණිය සඳහා වන විභාග ප්‍රශ්න පත්‍ර බස්නාහිර පළාත් දෙපාර්තමේන්තුව මගින් මුද්‍රණය කිරීමට කටයුතු යොදා තිබෙනවා.\nඒ අනුව මේ මස 29 වන දා සැලසුම් කළ පරිදි එම ශ්‍රේණි සඳහා වාර විභාගය පැවැත්වෙනු ඇති. එසේම, 6, 7, 8, ශ්‍රේණි වල වාර විභාගය පාසල් මට්ටමින් පැවැත්වීමට තීරණය කර ඇති බවයි බස්නාහිර පළාත් අධ්‍යාපන අධ්‍යක්ෂ ශ්‍රීලාල් නොනිස් සඳහන් කළේ.",
       "URL": "https://www.hirunews.lk/299983/කල්දැමුණු-බස්නාහිර-පළාත්-පාසල්-විභාග-සැළසුම්-කළ-පරිදිම",
       "Category": "Local News",
       "Parent URL": "https://www.hirunews.lk/local-news.php?pageID=1281"
}