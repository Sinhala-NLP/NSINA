{
       "Source": "hirunews",
       "Timestamp": "Tuesday, 27 August 2019 - 19:45",
       "Headline": "භාණ්ඩාගාරික ධුරය අහිමිවූ එස්.බී. පොහොට්ටුවේ සාමාජිකත්වය ගැනීමට සැරසේ",
       "News Content": "තමන් ඉදිරියේදී ශ්‍රී ලංකා පොදුජන පෙරමුණේ සාමාජිකත්වය ලබා ගන්නා බව ශ්‍රී ලංකා නිදහස් පක්ෂයේ හිටපු භාණ්ඩාගාරික පාර්ලිමේන්තු මන්ත්‍රී එස්.බී. දිසානායක පවසනවා.\nකොළඹ අද පැවති මාධ්‍ය හමුවකට එක්වෙමින් මන්ත්‍රීවරයා මේ බව කියා සිටියා.\nඑමෙන්ම මෙම මාධ්‍ය හමුවට එක්වූ හිටපු ආණ්ඩුකාරවරයෙකු සහ ප්‍රධාන අමාත්‍යවරයෙකු වන රෙජිනෝල්ඩ් කුරේ කියා සිටියේ තමන් ද ඉදිරියේදී ශ්‍රී ලංකා පොදුජන පෙරමුණේ සාමාජිකත්වය ලබාගන්නා බවයි.\nඊයේ රාත්‍රියේ රැස්වූ ශ්‍රී ලංකා නිදහස් පක්ෂයේ මධ්‍යම කාරක සභාවේදී භාණ්ඩාගාරික ධුරය සඳහා පාර්ලිමේන්තු මන්ත්‍රී ලසන්ත අලගියවන්න පත් කෙරුණු අතර, පාර්ලිමේන්තු මන්ත්‍රී මහින්ද සමරසිංහ හෙබවූ මාධ්‍ය ප්‍රකාශක ධුරය පාර්ලිමේන්තු මන්ත්‍රී වීරකුමාර දිසානායකට ලබා දුන්නා.\nඑමෙන්ම, මහාචාර්ය රෝහණ ලක්ෂ්මන් පියදාස ශ්‍රී ලංකා නිදහස් පක්ෂයේ ජ්‍යෙෂ්ඨ උප සභාපතිවරයෙකු ලෙස ද පත් කර තිබෙනවා.\nඑමෙන්ම, නව උප සභාපතිවරුන් ලෙස පාර්ලිමේන්තු මන්ත්‍රීවරුන් වන රංජිත් සියඹලාපිටිය, තිලංග සුමතිපාල, ලක්ෂ්මන් වසන්ත පෙරේරා සහ ඌව පළාත් ප්‍රධාන අමාත්‍ය චාමර සම්පත් දසනායක , හිටපු ආණ්ඩුකාර පේෂල ජයරත්න, ජීවන් කුමාරතුංග පත් කෙරුණා.\nඑමෙන්ම, ශ්‍රී ලංකා නිදහස් පක්ෂයේ නව උප ලේකම්වරුන් ලෙස පාර්ලිමේන්තු මන්ත්‍රීවරුන් වන ෆයිසර් මුස්තාා, නිශාන්ත මුතුහෙට්ටිගම සහ හිටපු අමාත්‍ය ජගත් පුෂ්පකුමාර පත් කිරීමටයි පියවර ගැනුණේ.\nඑමෙන්ම, හිටපු ආණ්ඩුකාරවරයෙකු වන සරත් ඒකනායක ශ්‍රී ලංකා නිදහස් පක්ෂයේ නියෝජ්‍ය මහලේකම්වරයෙකු ලෙස නම් කෙරුණා.\nමේ අතර ශ්‍රී ලංකා නිදහස් පක්ෂයේ විධායක සභාව සහ ආසන සංවිධායකවරුන් අතර සාකච්ඡාවක් කොටුව ජනාධිපති මන්දිරයේදී අද පැවැත්වුණා.\nඑහිදී පක්ෂයේ ව්‍යවස්ථාවට අනුකූලව ඊයේ මධ්‍යම කාරක සභාවේදී තනතුරු සඳහා පත් කරගත් නව නියෝජිතයන්ගේ නම්  සම්මත කරගෙන තිබෙනවා.\nඅද පැවති විධායක සභාවට හිටපු ජනාධිපතිනි චන්ද්‍රිකා බණ්ඩාරනායක කුමාරණතුංග ද එක්ව සිටියා.\nඉන් අනතුරුව ශ්‍රී ලංකා නිදහස් පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර කොළඹදී මාධ්‍ය හමුවක් කැඳවමින් කියා සිටියේ එම පක්ෂයේ ජාතික ලැයිස්තුවෙන් පාර්ලිමේන්තුවට තේරී පත්ව වෙනත් පක්ෂ සමඟ කටයුතු කරන මන්ත්‍රීවරුන් සම්බන්ධයෙන් ඉදිරියේදී තීරණයක් ගන්නා බවයි.",
       "URL": "https://www.hirunews.lk/223093/භාණ්ඩාගාරික-ධුරය-අහිමිවූ-එස්-බී-පොහොට්ටුවේ-සාමාජිකත්වය-ගැනීමට-සැරසේ",
       "Category": "Local News",
       "Parent URL": "https://www.hirunews.lk/local-news.php?pageID=3176"
}