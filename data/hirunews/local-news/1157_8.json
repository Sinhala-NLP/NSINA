{
       "Source": "hirunews",
       "Timestamp": "Friday, 20 May 2022 - 7:47",
       "Headline": "නාරාහේන්පිට පොලිස් ඉන්ධන පිරවුම්හල විගණනයට ලක් කරන්න - විගණන පරීක්ෂක සේවා සංගමය ඉල්ලයි",
       "News Content": "පාර්ලිමේන්තු මන්ත්‍රීවරුන්ට අඩු මිලක් යටතේ ඉන්ධන ලබා දී ඇතැයි කියන සිද්ධිය සම්බන්ධයෙන් නාරාහේන්පිට පොලිස් ඉන්ධන පිරවුම්හල වහාම විගණන පරීක්ෂණයකට ලක් කළ යුතු බව විගණන පරීක්ෂක සේවා සංගමය පවසනවා.\nඑහි ලේකම් එච්.යූ.කේ හේරත් හිරු ප්‍රවෘත්ති අංශයට කියා සිටියේ විගණකාධිපතිවරයා මැදිහත් වී එම පරීක්ෂණය සිදුකිරීමට අදාළ පියවර ගත යුතු බවයි.\nනාරාහේන්පිට පොලිස් ඉන්ධන හලේ පොම්ප ක්‍රියාත්මක වන අවස්ථාවේදී එහි යන්ත්‍රවල පෙට්‍රල් ලීටරයක මිල රුපියල් 121 ක් ලෙස සටහන් ව තිබූ බවට වන ඡායාරූප ඊයේ සමාජ මාධ්‍ය ඔස්සේ සංසරණය වුණා.\nඒ පාර්ලිමේන්තු මන්ත්‍රීවරුන්ටත් එම පිරවුම් හලෙන් ඉන්ධන ලබා ගැනීමට අවස්ථාව ලබා දී තිබුූ පසුබිමකයි.\nකෙසේ වෙතත් බලශක්ති අමාත්‍ය කංචන විජේසේකර ඊයේ පාර්ලිමේන්තුවේ දී කියා සිටියේ අදාළ පිරවුම් හලෙන් අඩුමිලට ඉන්ධන නිකුත් කිරීමක් කිසිසේත්ම සිදු කර නොමැති බවයි.\nඑම පිරවුම්හලේ යන්ත්‍ර නව මිල ගණන්වලට යාවත්කාලීන කර නොතිබීම හේතුවෙන් දිගු කාලයකට පෙර පැවති පැරණි මිලක් බාහිරට ප්‍රදර්ශනය වී ඇති බවයි අමාත්‍යවරයා සඳහන් කළේ.\nකෙසේ වෙතත්, ඊයේ රාත්‍රිය වන විට එහි යන්ත්‍රවල මිල ගණන් දැනට පවතින මිල ගණන් දක්වා යාවත්කාලීන කර තිබූ බව වාර්තා වනවා.\nඑමෙන්ම, ලංකා ඛනිජ තෙල් සංස්ථාව ද නිවේදනය කළේ දිවයිනේ කිසිදු ඉන්ධන හලකින් කිසිදු පාර්ශ්වයකට අඩු මිලට ඉන්ධන ලබා දීමක් සිදු කර නොමැති බවයි.\nඑහෙත් ඊයේ (19) සිට ක්‍රියාත්මක වන පරිදි නාරාහේන්පිට පොලිස් ඉන්ධන පිරවුම්හලෙන් පාර්ලිමේන්තු මන්ත්‍රීවරුන්ට ඉන්ධන ලබා දීම ද අත්හිටවූ බව ලංකා ඛණිජ තෙල් සංස්ථාව ප්‍රකාශ කළා.\nමේ අතර, ඛනිජ තෙල් නීතිගත සංස්ථාවේ නීතිරීති හා උපදෙස්වලට පටහැනිව කටයුතු කළ ඉන්ධන පිරවුම්හල් 04 ක සැපයුම අත්හිටුවීමට පියවර ගෙන තිබෙනවා.\nඒ, ඉන්ධන පිරවුම්හල් පරීක්ෂා කිරීම සඳහා යොදවා ඇති විමර්ශන කණ්ඩායම සිදුකළ පරීක්ෂණයකින් අනතුරුවයි.\nඒ අනුව මාකොල දකුණ, නාල්ල, කැලණිය පෙතියාගොඩ සහ මීරිගම ප්‍රදේශවල පිහිටි සිපෙට්කෝ පිරවුම්හල්වලට ඉන්ධන සැපයුම ඊයේ දිනයේ සිට ක්‍රියාත්මක වන පරිදි අත්හිටුවීමට පියවර ගත් බවයි ලංකා ඛනිජ තෙල් නීතිගත සංස්ථාව සඳහන් කළේ.",
       "URL": "https://www.hirunews.lk/304781/නාරාහේන්පිට-පොලිස්-ඉන්ධන-පිරවුම්හල-විගණනයට-ලක්-කරන්න-විගණන-පරීක්ෂක-සේවා-සංගමය-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=1157"
}