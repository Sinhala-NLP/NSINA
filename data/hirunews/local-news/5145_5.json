{
       "Source": "hirunews",
       "Timestamp": "Wednesday, 02 March 2016 - 19:29",
       "Headline": "පොහොර ඉල්ලා ගොවීන් කෘෂිකර්ම ඇමතිගේ නිවසට",
       "News Content": "වගා කටයුතු සඳහා රුපියල් 350 ක මිලට පොහොර ලබාදෙන ලෙස සහ වී සඳහා සහතික මිලක් ලබාදෙන ලෙස ඉල්ලමින් අඛන්ඩව විරෝධතාවයේ යෙදෙන ගෙවීන් අද කෘෂිකර්ම අමාත්‍ය දුමින්ද දිසානායකගේ අනුරාධපුර නිවස ඉදිරිපිටට රැස්වුණා.\nඒ, අනුරාධපුර නගරයේ සිට  විරෝධතා පා ගමනකින් පැමිණීමෙන් අනතුරුවයි.\nසමස්ත ලංකා ගොවි ජන සම්මේලනය සංවිධාන කළ විරෝධතාවට අනුරාධපුරයේ ගොවි සංවිධාන රැසක නියෝජිතයන් එක්වුණා.\nවිරෝධතාව අවස්ථාවේ අමාත්‍යවරයා නිවසේ රැඳී සිටියේ නැහැ.\nපසුව ඔහුගේ සහෝදරයා වන කවින්ද දිසානායක පැමිණ විරෝධතාකරුවන්ට දැනුම්දුන්නේ අමාත්‍යවරයා මේ වනවිට කොළඹදී කැබිනට් මණ්ඩල රැස්වීමට සහභාගි වී සිටින බවයි.\nවිරෝධතාකරුවන්ගේ ඉල්ලීම මත ඔහු අමාත්‍යවරයා දුරකථනයෙන් සම්බන්ධ කරගත්තා.\nඑහිදී අමාත්‍ය දුමින්ද දිසානායක, සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න සමඟ අදහස් හුවමාරු කරගත් අතර, පසුව විරෝධතාකරුවන් විසිර ගියා.\nමේ අතර දෙහිඅත්තකණ්ඩිය නගරයේදීද අද ගොවීන් විරෝධතාවක නිරතවුණා.",
       "URL": "https://www.hirunews.lk/127628/පොහොර-ඉල්ලා-ගොවීන්-කෘෂිකර්ම-ඇමතිගේ-නිවසට",
       "Category": "Local News",
       "Parent URL": "https://www.hirunews.lk/local-news.php?pageID=5145"
}