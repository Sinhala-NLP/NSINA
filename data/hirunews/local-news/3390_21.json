{
       "Source": "hirunews",
       "Timestamp": "Monday, 22 April 2019 - 12:55",
       "Headline": "ජනපති ප්‍රධානත්වයෙන් ආරක්ෂක මණ්ඩලය රැස්වේ",
       "News Content": "ජනාධිපති මෛත්‍රීපාල සිරිසේනගේ ප්‍රධානත්වයෙන් අද පෙරවරුවේ ආරක්ෂක මණ්ඩලය රැස්වුණා.\nඅග්‍රාමාත්‍යවරයා, ආරක්ෂක ලේකම්වරයා, පොලිස්පතිවරයා සහ ත්‍රිවිධ හමුදාපතිවරුන් ඇතුළු ආරක්ෂක අංශ ප්‍රධානීන් සහභාගිවූ මෙම ආරක්ෂක මණ්ඩල රැස්වීමේදී රටේ ආරක්ෂක තත්ත්වය සම්බන්ධයෙන් ගතයුතු ක්‍රියාමාර්ග පිළිබඳව දීර්ඝ ලෙස සාකච්ඡා වී තිබෙනවා.\nමේ අතර පොලීසිය පවසන්නේ කොළඹ නගරයේ ආරක්ෂාව තවදුරටත් තර කිරීමට පියවර ගෙන ඇති බවයි.\nප්‍රධාන මර්මස්ථානවල ආරක්ෂාව සඳහා පොලිසිය, පොලිස් විශේෂ කාර්ය බලකායට අමතරව යුද හමුදාවද යොදවා තිබෙනවා.\nඑමෙන්ම රට තුළ පවතින වාතාවරණය සැළකිල්ලට ගෙන හදිසියේ පාර්ලිමේන්තුව රැස් කිරීමට කථානායකවරයා ඊයේ තීරණය කරනු ලැබුවා.\nඒ අනුව හෙට දිනයේ පාර්ලිමේන්තුවේ කටයුතු සහ රටේ ආරක්ෂාව සම්බන්ධයෙන් සාකච්ඡා කිරීම සඳහා විශේෂ පක්ෂ නායක රැස්වීමක්ද අද පස්වරුවේ පැවැත්වෙනු ඇති.\nඒ, පාර්ලිමේන්තු සංකීර්ණයේදියි.\nජනාධිපති මෛත්‍රීපාල සිරිසේනගේ ප්‍රධානත්වයෙන් හදිසි අමාත්‍ය මණ්ඩල හමුවක්ද අද පැවැත්වීමට නියමිතව තිබෙනවා.\nආණ්ඩුව නියෝජනය කරන පක්ෂ නායකයන්ගේ හමුවක්ද මේ වනවිට අරලියගහ මන්දිරයේදී අග්‍රාමාත්‍යවරයාගේ ප්‍රධානත්වයෙන් පැවැත්වෙමින් තිබෙනවා.\nමේ අතර රටේ වත්මන් තත්ත්වය සම්බන්ධයෙන් ඒකාබද්ධ විපක්ෂයේ පාර්ලිමේන්තු කණ්ඩායම් රැස්වීමක් හෙට පෙරවරුවේ පාර්ලිමේන්තු සංකීර්ණයේදී පැවැත්වීමට නියමිතයි.\nඒ, විපක්ෂ නායක මහින්ද රාජපක්ෂගේ ප්‍රධානත්වයෙන්.",
       "URL": "https://www.hirunews.lk/214948/ජනපති-ප්‍රධානත්වයෙන්-ආරක්ෂක-මණ්ඩලය-රැස්වේ",
       "Category": "Local News",
       "Parent URL": "https://www.hirunews.lk/local-news.php?pageID=3390"
}