{
       "Source": "hirunews",
       "Timestamp": "Friday, 02 June 2023 - 13:59",
       "Headline": "හිරු ශ්‍රද්ධාභිවන්දනා වැඩසටහන හෙට ඓතිහාසික සෝමාවතී පුදබිමේ දී (වීඩියෝ)",
       "News Content": "මෙවර පොසොන් පුන් පොහොය වෙනුවෙන් හිරු ටී.වී. ප්‍රමුඛ හිරු මාධ්‍ය ජාලය සංවිධාන කරනු ලබන හිරු ශ්‍රද්ධාභිවන්දනා වැඩසටහන ඓතිහාසික සෝමවතිය සෑ රදුන් අබියස දී හෙට දිනය පුරා පැවැත්වෙනවා.\nසම්බුදු සසුනේ චිරස්ථිතිය උදෙසා කුල දරුවන් පැවිදි කිරීම ඇතුළු පින්කම් මාලාවක් සම්මා සම්බුදු රාජාණන්වහන්සේගේ දකුණු දළදා වහන්සේ තැන්පත් කර ඇති ඓතිහාසික සෝමවතිය පුද බිම කේන්ද්‍ර කරගනිමින් සිදු කිරීමට නියමිතයි.\nසිරිලකට සම්බුදුදහම උරුම වූ පොසොන් පුන් පොහෝ දිනය වෙනුවෙන් හිරු ශ්‍රද්ධාභිවන්දනා මහා පුණ්‍යකර්මය මෙවර පැවැත්වෙන්නේ බුද්ධ රශ්මියෙන් ප්‍රභාවත් වන බුදුන් වහන්සේගේ දකුණු දළදා වහන්සේ තැන්පත් කර ඇති ඓතිහාසික සෝමවතිය පුද බිම කේන්ද්‍ර කරගනිමින්.\nසෝමවතිය රජමහ විහාරයේ විහාරාධිපති ආචාර්ය පූජ්‍ය පහමුණේ ශ්‍රී සුමංගල නායක ස්වාමීන් වහන්සේගේ අනුශාසනාවෙන් දැහැමි සිත් පෙරදැරිව හිරු ශ්‍රද්ධාභිවන්දනා වැඩසටහන හෙට උදෑසන 5.30ට ආරම්භ වන අතර එය සජීවි ලෙස හිරු ටී.වී ඔස්සේ විකාශය වීමට නියමිතයි.\nහිරු මාධ්‍ය ජාලයේ සභාපති රේනෝ සිල්වා මහතාගේ සංකල්පයක් මත ක්‍රියාත්මක සම්බුදු සසුනේ චිරස්ථිතිය උදෙසා කුල දරුවන් පැවිදි කිරීමේ හිරු ශාසනාවතරණය මහා පින්කම මෙවර ඓතිහාසික සෝමවතිය පුද බිම අබියසදී පැවැත්වෙන්නේ දසවන වරටයි.\nහිරු ශාසනාවතරණය මහා පිංකමේ දී මෙවර කුල දරුවන් 10දෙනෙක්.සඟ සසුනට පූජා කෙරෙනවා.\nහිරු ශාසනාවතරණයෙන් මෙතෙක් සම්බුද්ධ ශාසනය වෙනුවෙන් සසුනට පූජා කර ඇති කුල දරුවන් සංඛාව 150කට ආසන්නයි.\nඋන්වහන්සේ සියලු දෙනාගේ අධ්‍යාපනික කටයුතු හිරු මාධ්‍ය ජාලයේ සභාපති රේනෝ සිල්වා මහතාගේ අනුග්‍රහයෙන් සුපෝෂණය කිරීම ද හිරු ශ්‍රද්ධාභිවන්දනා පුණ්‍යකර්මයට සමගාමීව සිදු කෙරෙන මා හැඟි කටයුත්තක්.\nඑමෙන්ම භික්ෂූන්වහන්සේ 150 නමක් විෂයෙහි සංඝගත දක්ෂිණාවක් හෙට දිනයේදී සිදු කිරීමට නියමිතයි.\nමෙලෙස හෙට දින සම්බුද්ධ ශාසනය වෙනුවෙන් පූජා කෙරෙන කුල දරුවන් සෙත් පිරිත් සජ්ඡායනා මැද අතපැන් වත්කර භාරදීම අද පස්වරුවේදී සිදු කෙරුණා.\nසම්මා සම්බුදු රජාණන් වහන්සේගේ දකුණු දළදා වහන්සේ තැන්පත් කර ඇති සෝමවතිය සෑරදුන් වහන්සේ උදෙසා පංච මහා තූර්ය නාදයෙන් ශබ්ද පූජා පවත්වා සිදු කෙරෙණ මහාභිදාන පුණ්‍ය කර්මයක්ද හෙට පස්වරුවේ පැවැත්වීමට නියමිතයි.\nසෝමවතිය සෑරඳුන් වහන්සේ උදෙසා මහා කප්රුක් පූජාවක්ද සිදුකෙර‍න අතර රටට සහ ජාතියට සෙත්පතා මහා අධිෂ්ඨාන පූජාවක් ද සිදු කිරීමට නියමිතයි.\nඓතිහාසික සෝමවතිය පුද බිම අභියසදී පැවැත්වෙන හිරු ශ්‍රද්ධාභිවන්දනා පින්කම් මාලාව සඳහා බැතිසිතින් එක්වන සැදැහැවතුන් වෙනුවෙන් විශේෂ පහසුකම් රැසක්ද සලසා දී තිබෙනවා.",
       "URL": "https://www.hirunews.lk/336870/හිරු-ශ්‍රද්ධාභිවන්දනා-වැඩසටහන-හෙට-ඓතිහාසික-සෝමාවතී-පුදබිමේ-දී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=299"
}