{
       "Source": "hirunews",
       "Timestamp": "Wednesday, 15 June 2022 - 7:54",
       "Headline": "ලෙස්ටර් වෙනුවෙන් කෞතුකාගාරයක් ඉදිවීම නැවතෙයි",
       "News Content": "ආචාර්ය ලෙස්ටර් ජේම්ස් පීරිස් නමින් කෞතුකාගාරයක් සහ සිනමා පාසලක් ඉදිකිරීම සඳහා ආරම්භ කළ ව්‍යාපෘතියේ වැඩකටයුතු මේ වනවිට නතර වී ඇති බව කොප් කමිටුවේ දී අනාවරණ වී තිබෙනවා.\nඅදාළ ව්‍යාපෘතිය රුපියල් මිලියන 99.9ක ඇස්තමේන්තුවක් යටතේ 2019 වසරේ අප්‍රේල් 5 වන දා ආරම්භ කර එම වසරේම ජූලි 10 වන දා වැඩ නිම කළ යුතුව තිබුණා.\nඒ සම්බන්ධයෙන් කෝප් කමිටුව සිදු කළ විමර්ශනයේ දී එහි පළමු අදියර සඳහා රුපියල් මිලියන හයක බිල් ඉදිරිපත්ව ඇති අතර, ඉන් රුපියල් මිලියන 4ක බිල් නිරවුල් කර තිබෙනවා.\nකෙසේ වෙතත් එම කාර්යය සඳහා ජාතික චිත්‍රපට සංස්ථාවේ අධ්‍යක්ෂ මණ්ඩල අනුමැතිය ලබාදී නොමැති බවද අභ්‍යන්තර විගණක විසින් කෝප් කමිටුව හමුවේ අදහස් දක්වමින් ප්‍රකාශ කර ඇති බව සඳහන්.\nමේ බව 9 වන පාර්ලිමේන්තුවේ දෙවන සැසිවාරයේ කෝප් කමිටුවේ තුන්වන වාර්තාවේ දක්වා ඇති අතර, සිදුවී ඇති අක්‍රමිකතා සම්බන්ධයෙන් විමර්ශනයක් සිදුකරන ලෙස කාරක සභාව නිර්දේශ කර තිබෙනවා.\nඑසේම මෙම සංකල්පය පිළිබඳව කඩිනමින් ප්‍රතිපත්තිමය තීරණයක් ගැනීම සහ සිනමා පාසල ඉදිකිරීම පිළිබඳ ශක්‍යතා අධ්‍යයනයක් සිදුකරන ලෙසද එමඟින් වැඩිදුරටත් දක්වා තිබෙනවා.\nමෙහි දී අනාවරණ වී ඇති තවත් කරුණක් වන්නේ, ජාතික චිත්‍රපට සංස්ථාවට සිනමාශාලාවලින් අයවිය යුතු මුදල රුපියල් මිලියන 387ක් බවයි.",
       "URL": "https://www.hirunews.lk/307148/ලෙස්ටර්-වෙනුවෙන්-කෞතුකාගාරයක්-ඉදිවීම-නැවතෙයි",
       "Category": "Local News",
       "Parent URL": "https://www.hirunews.lk/local-news.php?pageID=1095"
}