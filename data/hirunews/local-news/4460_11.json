{
       "Source": "hirunews",
       "Timestamp": "Tuesday, 20 June 2017 - 18:27",
       "Headline": "අසාද් සාලිගේ ප්‍රකාශයක් ගැන අධිකරණයෙන් අද ලැබුණ නියෝගය",
       "News Content": "බොදුබල සේනා සංවිධානයේ මහ ලේකම් පූජ්‍ය ගලගොඩඅත්තේ ඥාණසාර හිමියන් අනිද්දා දිනයේදී ශ්‍රේෂ්ඨාධිකරණය හමුවේ පෙනී සිටිනු ඇතැයි සිංහල රාවය සංවිධානයේ මහ ලේකම් පූජ්‍ය මාගල්කන්දේ සුදත්ත හිමියන් කොළඹ අද පැවති මාධ්‍ය හමුවකදී ප්‍රකාශ කළා.\nඑමෙන්ම ඥාණසාර හිමියන් දේශපාලනඥයින්ගේ කොන්ත්‍රාත් ඉටුකර නොමැති බවත් උන්වහන්සේ ජාතික කොන්ත්‍රාත්තුවක් පමණක් ඉටුකර ඇති බවත් සුදත්ත හිමියන් තවදුරටත් කියා සිටියා.\nමේ අතර ජාතික සමගි පෙරමුණේ නායක අසාද් සාලි කොළඹ අද පැවති මාධ්‍ය හමුවකදී අදහස් පළ කරමින් කියා සිටියේ ජාතිවාදී සිද්ධීන් සම්බන්ධයෙන් පැමිණිලි කළ ප්‍රමාණයට මෙතෙක් අත්අඩංගුවට ගත් සංඛ්‍යාව ප්‍රමාණවත් නොවන බවයි.\nකෙසේ වෙතත් ජාතික සමගි පෙරමුණේ නායක අසාද් සාලි සිදුකළ බව කියන ජනතාව අතර වෛරි සහගත හැගීම් ඇතිවන ආකාරයේ ප්‍රකාශයක් ගැන මේ වනවිට පරීක්ෂණ ආරම්භ කර තිබෙනවා.\nඊට අදාළව සංවිධානාත්මක අපරාධ නිවාරණ කොට්ඨාශය අද කොළඹ මහේස්ත්‍රාත් අධිකරණයට කරුණු වාර්තා කළා.\nඑහිදී පසුගිය වසරේ ජූලි මස 2 වනදා පැවති මාධ්‍ය හමුවකදී ඔහු දැක්වූ එම අදහස් ඇතුළත් වීඩියෝ පට ලබාදෙන ලෙස මාධ්‍ය ආයතන 3 කට අධිකරණය නියෝග කර තිබෙනවා.\nමුදුන්ගොඩ ප්‍රදේශයේ පදිංචි ඩබ් ඒ සාලිය රණවක නැමැත්තෙකු කර ඇති පැමිණිල්ලක් ගැන සිදු කරන පරීක්ෂණයකට එම වීඩියෝ පටය අවශ්‍ය බව පෙන්වා දෙමින්  සංවිධානාත්මක අපරාධ නිවාරණ කොට්ඨාශය කළ ඉල්ලීමක් සලකා බැලූ මහේස්ත්‍රාත්වරයා එම නියෝගය කර තිබෙනවා.",
       "URL": "https://www.hirunews.lk/164017/අසාද්-සාලිගේ-ප්‍රකාශයක්-ගැන-අධිකරණයෙන්-අද-ලැබුණ-නියෝගය",
       "Category": "Local News",
       "Parent URL": "https://www.hirunews.lk/local-news.php?pageID=4460"
}