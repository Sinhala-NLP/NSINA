{
       "Source": "hirunews",
       "Timestamp": "Tuesday, 27 December 2022 - 20:53",
       "Headline": "මිල ඉහළ ගිය සනීපාරක්ෂක තුවා හේතුවෙන් ජනයා පීඩාවට පත්වෙයි",
       "News Content": "කාන්තා සහ කුඩා දරුවන් වෙනුවෙන් යොදාගන්නා සනිපාරක්ෂක තුවා මිල අධික වීමෙන් තමන් දැඩි අසීරුවකට ලක්ව ඇතැයි මහජනතාව පවසනවා.\nඅමුද්‍රව්‍ය මිල ඉහළ යාම සහ විවිධ බදු මිල පැනවීම් හේතුවෙනුයි මෙලෙස සනීපාරක්ෂක තුවාවල මිල ඉහළ ගොස් ඇත්තේ.\nමෙලෙස දිනෙන් දින මිල ඉහළ යාම බොහෝ පවුල් ඒකකවලට දරාගත නොහැකි තත්ත්වයකට පත්ව තිබෙනවා.\nකොටස් 06ක සනීපාරක්ෂක තුවා පැකට්ටුවක් මිල ඉහළ යාමට පෙර රුපියල් 150ක පමණ මුදලකට ලබාගත හැකි වුව ද මේ වනවිට එහි මිල රුපියල් 500කට ආසන්න වී ඇතැයි පාරිභෝගිකයින් චෝදනා කරනවා.\nපසුගිය දිනවල දී ද මෙම සනීපාරක්ෂක තුවා මිල ඉහළ යාම සම්බන්ධයෙන් දැඩි කතාබහක් සමාජය තුළ නිර්මාණය වූ අවස්ථාවේ දී රජය ප්‍රකාශ කළේ, එම භාණ්ඩ සඳහා බදු පැනවීමක් සිදු නොකර, එය බදු බරින් නිදහස් කරන බවයි.\nනමුත් මේ දක්වා ඒ සඳහා කිසිදු පියවරක් රජය විසින් ගෙන නොමැති බවට ජනතාව මැසිවිලි නගනවා.",
       "URL": "https://www.hirunews.lk/323705/මිල-ඉහළ-ගිය-සනීපාරක්ෂක-තුවා-හේතුවෙන්-ජනයා-පීඩාවට-පත්වෙයි",
       "Category": "Local News",
       "Parent URL": "https://www.hirunews.lk/local-news.php?pageID=639"
}