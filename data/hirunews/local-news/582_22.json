{
       "Source": "hirunews",
       "Timestamp": "Tuesday, 24 January 2023 - 8:46",
       "Headline": "තංගල්ලේ තරුණ යුවළගේ සියදිවි හානි කරගැනීම පිළිබඳ තොරතුරු රැසක් එළියට",
       "News Content": "තංගල්ල - මැදකැටිය ප්‍රදේශයේ හෝටලයක් තුළ තරුණ යුවලක් මියයෑමේ සිද්ධිය සියදිවි හානිකර ගැනීමක් බවට පශ්චාත් මරණ පරීක්ෂණවල දී අනාවරණ වී තිබෙනවා.\nඅදාළ හෝටලයේ කාමරයක් තුළ තිබී මෙම මළ සිරුරු ඊයේ (23) සොයාගත් අතර මෙලෙස මියගොස් තිබුණේ අවුරුදු 22ක් වයසැති තංගල්ල ප්‍රදේශයේ පදිංචි තරුණයෙකු සහ අම්බලන්තොට ප්‍රදේශයේ පදිංචි 17 හැවිරිදි තරුණියක්.\nඅදාළ තරුණයා එම හෝටලයේම සේවය කර ඇති අතර ඔහු පෙරේදා රාත්‍රීයේ මෙම තරුණිය සමඟ හෝටලයට පැමිණ අදාළ කාමරයේ රැඳී සිට තිබෙනවා.\nමියගිය තරුණිය සමඟ ඔහු ප්‍රේම සබදතාවක් පවත්වා ඇති අතර මිය යාමට පෙර ඔවුන් දෙදෙනා ලියන ලද ලිපියක් ද කාමරය තුළ තිබී සොයා ගැනුණා.\nඑහි දක්වා ඇත්තේ, තරුණයාට උප්පැන්න සහතිකයක් නොමැති වීම නිසා විවාහයට බාධා පැවතීම මත දෙදෙනාගේ කැමැත්තෙන් සියදිවි හානි කරගන්නා බව යි.\nඅදාළ තරුණයා එම හෝටලයේ ම සේවය කර ඇති අතර, ඔහු දිනක විවාහ වී හෝටලයෙන් යතැ යි පැවති බිය නිසා කිසිවකුත් ඔහුගේ උප්පැන්නය සාදා දීමට ඉදිරිපත් නො වූ බව සඳහන්.\nපොලිසිය සඳහන් කළේ, තරුණිය සහ තරුණයා ගෙල වැලලාගෙන සිය දිවි හානි කරගන්නා අයුරු සී.සී.ටී.වී කැමරාවක සටහන් ව ඇති බව යි.\nපශ්චාත් මරණ පරීක්ෂණයෙන් පසු සිරුරු ඥාතීන් වෙත භාර දී තිබෙනවා.",
       "URL": "https://www.hirunews.lk/325750/තංගල්ලේ-තරුණ-යුවළගේ-සියදිවි-හානි-කරගැනීම-පිළිබඳ-තොරතුරු-රැසක්-එළියට",
       "Category": "Local News",
       "Parent URL": "https://www.hirunews.lk/local-news.php?pageID=582"
}