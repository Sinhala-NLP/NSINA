{
       "Source": "hirunews",
       "Timestamp": "Friday, 12 May 2023 - 13:04",
       "Headline": "මෝඛා තවත් දරුණු වෙයි (වීඩියෝ)",
       "News Content": "මෝඛා සුළි කුණාටුව ඉතා චන්ඩ සුළි කුණාටුවක් බවට පරිවර්තනය වී අද (12) දිනයේ ගිණිකොණදිග සහ ඊට යාබද මධ්‍යම බෙංගාල බොක්කේ ප්‍රදේශ හරහා ගමන් කරනු ඇතැයි කාලගුණ අංශ අනතුරු අඟවනවා.\nඑය අනිද්දා දහවල් වනවිට බංග්ලාදේශය සහ උතුරු මියන්මාර වෙරළතීරය හරහා ගමන් කරනු ඇති.\nමෙහි බලපෑමෙන් ඉදිරි දින කිහිපයේදීත් වැසි අපේක්ෂා කරන බව කාලගුණ විද්‍යා දෙපාර්තමේන්තුව සඳහන් කළා.\nඅද (12) උදෑසන 8.30න් අවසන් වූ පැය 24 තුළ වැඩිම වර්ෂාපතනය වන මිලිමීටර් 225.5ක් ලැබී තිබුණේ කොළඹ - කලටුවාව ප්‍රදේශයට යි.\nඑමෙන්ම, ලබුගම ප්‍රදේශයට මිලිමීටර 199.2 වර්ෂාපතනයක් සහ හංවැල්ල ප්‍රදේශයටද මිලිමීටර 152.2ක වර්ෂාපතනයක් ලැබී තිබෙනවා.\nගාල්ල - හිනිදුම ප්‍රදේශයට මිලිමීටර 162.5ක වර්ෂාපතනයක් ලැබී ඇති අතර, පෝදිවෙල ප්‍රදේශයට මිලිමීටර 112ක වර්ෂාපතනයක් වාර්තාවී ඇති බවයි කාලගුණ විද්‍යා දෙපාර්තමේන්තුව සඳහන් කළේ.\nකෙසේ වෙතත්, මධ්‍යම කඳුකරයේ ලක්ෂපාන ප්‍රදේශයට මිලිමීටර 78ක වර්ෂාපතනයක් සහ කුකුළේගඟ ප්‍රදේශයට ලැබී ඇත්තේ මිලිමීටර 53ක වර්ෂාපතනයක් පමණයි.\nමේ අතර, පවතින සුළි කුණාටු අවදානම හමුවේ උතුරු අක්ෂාංශ 5ත් 20ත් අතර සහ නැගෙනහිර දේශාංශ 83ත් 100ත් අතර මුහුදු ප්‍රදේශ වෙත යාත්‍රා කිරීමෙන් වළකින ලෙස කාලගුණ විද්‍යා දෙපාර්තමේන්තුව දැනුම්දීමක් සිදුකරනවා.\nපවතින වර්ෂාපතනය හේතුවෙන් ගංගාවල ජල මට්ටම ඉහළ යමින් පවතින බව වාරිමාර්ග දෙපාර්තමේන්තුවේ ජල විද්‍යා හා ආපදා කළමනාකරණ අංශයේ වාරිමාර්ග අධ්‍යක්ෂ එස්.පී.සී. සුගීෂ්වර සඳහන් කළා.\nමේ අතර, අධික වර්ෂාවත් සමඟ ඇතිවූ අකුණු අනතුරුවලින් ගාල්ල - උඩුවැලිවිටිය ප්‍රදේශයේ නිවාස කිහිපයක විදුලි උපකරණ රැසකට හානි සිදුව තිබෙනවා.\nඑමෙන්ම දෙල්ගොඩ - මූකලාන ප්‍රදේශයේ නිවසක් මතට ගසක් කඩාවැටීමෙන්ද දේපළ හානි සිදුව ඇති බවයි අප වාර්තාකරු සඳහන් කළේ.\nමේ වනවිට ගාල්ල - නෙළුව ප්‍රදේශයේ පහත්බිම් රැසක් ද ජලයෙන් යටවී තිබෙනවා.\nගාල්ල - උඩුගම මහා බෝධි විද්‍යාලයේ ප්‍රාථමික අංශයේ ආරක්ෂිත පැති බැම්ම කඩාවැටීමෙන් පනංගල - කන්නෙලිය අතුරු මාර්ගය අවහිර වුණා.\nමේ අතර, මෙම සුළි කුණාටු තත්ත්වයට මුහුණ දීම සඳහා බටහිර බෙංගාලයේ ආපදා කණ්ඩායම් 8ක් සහ මුදා ගැනීමේ නිලධාරින් 200ක් අනුයුක්ත කිරීමට ඉන්දීය ජාතික ආපදා ප්‍රතිචාර බලකාය පියවර ගෙන තිබෙනවා.\nඉන්දීය කාලගුණ විද්‍යා දෙපාර්තමේන්තුව මෙම සුළි කුණාටුව සම්බන්ධයෙන් අනාවැකි පළ කරමින් සඳහන් කර ඇත්තේ අනිද්දා දකුණු ඇසෑම්, මනිපූර්, නාගලන් යන ප්‍රාන්තවලට අධික වැසි අපේක්ෂා කළ හැකි බවයි.",
       "URL": "https://www.hirunews.lk/334967/මෝඛා-තවත්-දරුණු-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=349"
}