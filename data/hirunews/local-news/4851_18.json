{
       "Source": "hirunews",
       "Timestamp": "Tuesday, 04 October 2016 - 17:23",
       "Headline": "නාවික හමුදාව වාලම්පුරි සොයා ගනී (ඡායාරූප)",
       "News Content": "එල් ටී ටී ඊ ප්‍රහාරයකට ලක්ව මුහුදුබත් වු වාලම්පුරි නෞකාව නාවික හමුදාව විසින් සොයාගෙන තිබෙනවා.\n1998 වසරේ පෙබරවාරි 23 වනදා මරාගෙන මැරෙන ප්‍රහාරයකට ලක්වීමෙනුයි මෙම යාත්‍රාව ගිලී ගියේ.\nඑය ප්‍රහාරයට ලක්වන විට යාපනයේ සිට ත්‍රිකුණාමලය දක්වා යාත්‍රා කරමින් තිබුනා.\nඑහිදී නාවික හමුදා සාමාජිකයන් 20 දෙනෙකු ජීවිතක්ෂයට පත්වුනා.\nඑම කාලසීමාවේ පැවති අයහපත් කාලගුණික තත්වය මෙන්ම ආරක්ෂක හේතුන් මත යාත්‍රාව සොයා ගැනීමට නොහැකි වු බවයි නාවික හමුදාව සඳහන් කලේ.\nසිවිල් කිමිදුම්කරුවෙකුගෙන් ලැබුනු තොරතුරකට අනුවයි පේදුරුතුඩුවට නාවික සැතපුම් 8 ක් දුරින් මුහුදු බත්ව තිබු වාලම්පුරි යාත්‍රාව සොයා ගැනුනේ.\nයාත්‍රාවේ කැඩී බිඳී ගිය කොටස් මුහුදු පතුලේ දැක ගැනීමට ඇති අතර එහි කොටසක් වැල්ලෙන් යටවී පවතින බව සඳහන්.\nකාලයාගේ ඇවෑමෙන් නෞකාවේ කොටස් මුහුදු ජීවීන්ට උචිත වන ලෙස හැඩගැසී ඇති අතර එය ජෛව විවිධත්වය වඅතින් ඉහළ අභිජනන ප්‍රදේශයක් බවට පරිවර්ථනය වී ඇතැයි ද නාවික හමුදාව ප්‍රකාශ කලා.",
       "URL": "https://www.hirunews.lk/144446/නාවික-හමුදාව-වාලම්පුරි-සොයා-ගනී-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4851"
}