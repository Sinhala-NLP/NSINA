{
       "Source": "hirunews",
       "Timestamp": "Friday, 21 July 2023 - 7:04",
       "Headline": "මනිපූර් සිදුවීමේ ප්‍රධාන වැරදිකරුගේ ඡායාරූප නිකුත් කෙරේ",
       "News Content": "ඉන්දියාවේ මනිපූර් ප්‍රදේශයේ තරුණ ගෝත්‍රික කාන්තාවන් දෙදෙනෙකු නිරුවත් කර පාර මැදට ඇදගෙන යන වීඩියෝවක් දැඩි ආන්දෝලනයකට තුඩු දී තිබෙනවා.\nමෙම බිහිසුණු සිදුවීම දේශපාලන පක්ෂ නායකයින් දැඩි ලෙස හෙළා දැක ඇති බවයි වාර්තා වන්නේ.\nමේ තත්ත්වය තුළ මෙම සිද්ධියට සම්බන්ධ ප්‍රධාන අපරාධකරු වන 32 හැවරිදි Heradas ගේ ඡායාරූපය එරට පොලිසිය විසින් නිකුත් කර තිබෙනවා.\nඑමෙන්ම මෙම සිද්ධිය සම්බන්ධයෙන් මේ වනවිට පුද්ගලයින් 4 දෙනෙකු අත්අඩංගුවට ගත් බවයි විදෙස් මාධ්‍ය වාර්තා කරන්නේ.\nමේ අතර කොංග්‍රස් පක්ෂයේ හිටපු සභාපති රාහුල් ගාන්ධි පවසා ඇත්තේ මනිපූර් හි ප්‍රචණ්ඩ ක්‍රියා වහාම නැවැත්විය යුතු බවයි.\nමේ පිළිබඳව ට්විටර් සටහනක් තබමින් රාහුල් ගාන්ධි පවසා ඇත්තේ, “අගමැතිතුමනි, මනිපූර් ප්‍රාන්තයේ කාන්තාවන්ට මෙය මහත් වේදනාවක් සහ කම්පනයක්. මේ ප්‍රචණ්ඩත්වය වහා නවත්වන්න'' ලෙසයි.\nඑමෙන්ම මෙම සිද්ධියට සාධාරණය ඉටුවිය යුතු බව ප්‍රසිද්ධ නිළි ප්‍රියංකා චොප්රා සිය සමාජ මාධ්‍ය පිටුවේ සඳහන් කර ඇති බව සඳහන්.",
       "URL": "https://www.hirunews.lk/341959/මනිපූර්-සිදුවීමේ-ප්‍රධාන-වැරදිකරුගේ-ඡායාරූප-නිකුත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=165"
}