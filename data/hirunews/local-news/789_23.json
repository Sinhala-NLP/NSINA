{
       "Source": "hirunews",
       "Timestamp": "Thursday, 20 October 2022 - 17:31",
       "Headline": "කාලගුණයෙන් අවවාදාත්මක නිවේදනයක්",
       "News Content": "තද සුළං සහ මුහුද රළුවීම පිළිබඳ අවවාදාත්මක නිවේදනයක් කාලගුණ විද්‍යා දෙපාර්තමේන්තුවේ ස්වභාවික විපත් පිළිබඳ පූර්ව අනතුරු ඇගවීමේ මධ්‍යස්ථානය විසින් නිකුත් කර තිබෙනවා.\nමෙම නිවේදනය නිකුත් කර ඇත්තේ බෙංගාල බොක්ක ගැඹුරු මුහුදු ප්‍රදේශවල සහ උතුරු අන්දමන් මුහුදේ ක්‍රියා කරන බහුදින ධීවර යාත්‍රා සඳහායි.\nඑහි දැක්වෙන්නේ උතුරු අන්දමන් මුහුද සහ දකුණු අන්දමන් මුහුද ආශ්‍රිත සහ ගිනිකොනදිග බෙංගාල බොක්ක ආශ්‍රිත ප්‍රදේශවල අද උදෑසන අඩු පීඩන කලාපයක් නිර්මාණය වූ බවයි.\nඑය බටහිර – වයඹ දෙසට ගමන් කර ලබන 22 වනදායින් පමණ පසු එම මුහුදු කලාපය තුලම පීඩන අවපාතයක් දක්වා වර්ධනය වීමට බොහෝ දුරට ඉඩකඩ පවතිනවා.\nඉන් පසු 23 වැනි දින ගැඹුරු පීඩන අවපාතයක් දක්වාත් පසුව 24 වනදා වන විට සුළි කුණාටුවක් දක්වාත් තීව්‍ර වීමට බොහෝ දුරට ඉඩකඩ පවතින බවයි කාලගුණ විද්‍යා දෙපාර්තමේන්තුව කියාසිටියේ.\nඅනතුරුව එය ක්‍රමයෙන් උතුරු – ඊසාන දෙසට ගමන් කර 25 වනදා බටහිර බෙංගාල වෙරළ ආසන්නයට ළඟාවීමට හැකියාවක් පවතිනවා.\nමේ හේතුවෙන් උතුරු අක්ෂාංශ 07ත් 14ත් සහ නැගෙනහිර දේශාංශ 90 සහ 100ත් අතර මුහුදු ප්‍රදේශවල සුළගේ වේගය පැයට කිලෝමීටර් 40ක් 45ක් පමණ වන අතර විටින් විට පැයට කිලෝමීටර් 60 දක්වා වැඩිවිය හැකියි.\nඉහත මුහුදු ප්‍රදේශ ඉතා රළු හෝ රළු වන අතර තද වැසි හෝ ගිගුරුම් සහිත වැසි ද ඇතිවීමේ හැකියාව පවතිනවා.\nමේ හේතුවෙන් උතුරු අක්ෂාංශ 10ත් 20ත් සහ නැගෙනහිර දේශාංශ 85 සහ 100 අතර මුහුදු ප්‍රදේශයට හෙට (21) සිට 25 වනදා දක්වා කාලය තුල යාත්‍රා නොකරන ලෙසටයි ධීවර සහ නාවික ප්‍රජාවන්ට දැනුම්දෙන්නේ.\nදැනට මෙම මුහුදු ප්‍රදේශවල ධීවර කටයුතුවල යෙදී සිටින පිරිස වහාම ගොඩබිමට හෝ ආරක්ෂිත ස්ථානයක් වෙත පැමිණෙන ලෙසට දැනුම් දෙනවා.\nකාලගුණ විද්‍යා දෙපාර්තමේන්තුව මගින් මේ සම්බන්ධයෙන් නිකුත් කරන ඉදිරි නිවේදන පිළිබඳ අවධානය යොමු කරන ලෙසටයි ධීවර හා නාවික ප්‍රජාවගෙන් ඉල්ලීමක් කෙරෙන්නේ.",
       "URL": "https://www.hirunews.lk/318401/කාලගුණයෙන්-අවවාදාත්මක-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=789"
}