{
       "Source": "hirunews",
       "Timestamp": "Sunday, 16 July 2017 - 7:07",
       "Headline": "ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ 25 දක්වා රිමාන්ඩ්",
       "News Content": "මහත් ආන්දෝලනයකට තුඩු දුන් යාපනය පුංකුඩුතිව් ප්‍රදේශයේ විද්‍යා දැරිය අපයෝජනය කර ඝාතනය කිරීමේ සිද්ධියේ සැකකරුවෙකුට පැන යාමට ඉඩ සැලසීමේ චෝදනාව මත අත්අඩංගුවට ගත් මධ්‍යම පළාත භාර ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ රක්ෂිත බන්ධනාගාර ගතකර තිබෙනවා.\nඅපරාධ පරීක්ෂණ දෙපාර්තමේන්තුව මගින් ඊයේ ඔහු අත්අඩංගුවට ගත් අතර, ඒ සිද්ධිය සම්බන්ධයෙන් සිදුවන විමර්ශනවලට අදාළවයි.\nඔහු කයිට්ස් වැඩබලන මහේස්ත්‍රාත්වරයා වෙත ඉදිරිපත් කිරීමෙන් අනතුරුව මේ මස 25 වනදා දක්වා රක්ෂිත බන්ධනාගාර ගතකිරීමට නියෝග කෙරුණා.\nඑමෙන්ම අද අලූයම ජ්‍යෙෂ්ඨ නියෝජ්‍ය පොලිස්පතිවරයාව රැගෙන ගිය වෑන් රථය කයිට්ස් ප්‍රදේශයේදී අනතුරකට ද ලක්ව ඇති අතර, එහිදී ඔහුට හානියක් සිදුව නැහැ.\nපොලීසිය සඳහන් කළේ රියදුරුට නින්ද යාම හේතුවෙන් වෑන් රථය මාර්ගයෙන් ඉවතට පැන අසළ තිබූ කණුවක ගැටී ඇති බවයි.\nඅනතුරින් කිසිවෙකුටත් තුවාල සිදුවී නැහැ.\n2015 වසරේ මැයි මස 13 වනදා ශිවයෝග නාදන් විද්‍යා සිසුවිය පැහැර ගෙන ගොස් අපයෝජනය කර ඝාතනය කිරීමේ සිද්ධියට අදාළව දැනට පුද්ගලයින් 12 දෙනෙකු අත්අඩංගුවට ගෙන සිටිනවා.\nපසුගියදා පැවති නඩු විභාගයේදී හෙලි වුණේ අදාළ ඝාතනය ජාත්‍යන්තර වශයෙන් සැලසුම් සහගතව සිදුකර ඇති බවයි.\nඅපයෝජනය සිද්ධියේ වීඩියෝ දර්ශන සැකකරුවන් අලෙවි කර ඇති බව ද එහිදී හෙළි වුණා.\nසිද්ධියේ ප්‍රධාන සැකකරු වන මහලිංගම් ශෂිකුමාර් හෙවත් ස්විස් කුමාර් නමැත්තාට පලායාමට අවස්ථාව ලබාදුන් බවට චෝදනා එල්ල වුණේ එවකට යාපනය ප්‍රදේශය භාරව සිටි ජ්‍යෙෂ්ඨ නියෝජ්‍ය පොලිස්පති ලලිත් ජයසිංහටයි.",
       "URL": "https://www.hirunews.lk/165980/ජ්‍යෙෂ්ඨ-නියෝජ්‍ය-පොලිස්පති-ලලිත්-ජයසිංහ-25-දක්වා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4419"
}