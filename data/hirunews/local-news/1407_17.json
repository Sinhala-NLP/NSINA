{
       "Source": "hirunews",
       "Timestamp": "Saturday, 22 January 2022 - 10:53",
       "Headline": "ලංකා විදුලි බල මණ්ඩලයේ සාමාන්‍යාධිකාරි ධුරය අර්බුදයක ? (වීඩියෝ)",
       "News Content": "අද (22) විදුලි කප්පාදුවක් සිදු කරන්නේ ද යන්න සම්බන්ධයෙන් දහවල් කාලයේ දී ප්‍රකාශයට පත් කරන බව විදුලිබල මණ්ඩලය පවසනවා.\nවිදුලි උත්පාදනය සඳහා සපුගස්කන්ද බලාගාරයේ පවතින දැවි තෙල් තවත් පැය කිහිපයක් සඳහා පමණක් ප්‍රමාණවත් වන බවත් බොහෝ විට පස්වරු දෙකට පමණ සියලු දැවි තෙල් අවසාන විය හැකි බවත් එම මණ්ඩලය සඳහන් කරනවා.\nඒ අනුව දැවි තෙල් ලබා දෙන ලෙස ඛනිජ තෙල් නීතිගත සංස්ථාවට දැනුම් දී ඇති අතර, ඔවුන් දැවී තෙල් ලබාදීම සිදු කළ හොත් විදුලි කප්පාදුවක් සිදු කිරීමේ අවශ්‍යතාවක් නොමැති බව යි විදුලිබල මණ්ඩලය පැවසුවේ.\nකෙසේ වෙතත් විදුලි උත්පාදනය සඳහා කැලණිතිස්ස බලාගාරයට ඛනිජ තෙල් නීතිගත සංස්ථාව විසින් ඩීසල් මෙට්‍රික්ටොන් 10,000ක් මේ වන විට සම්පූර්ණයෙන්ම ලබා දී අවසන්.\nමේ අතර, ලංකා විදුලිබල මණ්ඩලයේ වැඩබලන සාමාන්‍යාධිකාරීවරයා ලෙස ආචාර්ය ඩී.සී.ආර් අබේසේකර පත්කිරීම සම්බන්ධයෙන් මෙතෙක් එකඟතාවකට එළඹ නො මැති බව ද වාර්තා වෙන අතර, ආචාර්ය ඩී.සී.ආර් අබේසේකර ලංකා විදුලිබල මණ්ඩලයේ වැඩබලන සාමාන්‍යාධිකාරීවරයා ලෙස පත් කරන ලෙස විදුලිබල අමාත්‍ය ගාමිණි ලොකුගේ විසින් විදුලිබල මණ්ඩලයේ සභාපතිවරයා වෙත ලිපියක් ද යොමු කර තිබුණා.\nස්ථිර සාමාන්‍යාධිකාරි ධුරය සම්බන්ධයෙන් පවතින නඩු තීන්දුව අවසන් වන තෙක් දැනට වැඩබලන සාමාන්‍යාධිකාරීවරයා ලෙස කටයුතු කරන ආචාර්ය සුසන්ත පෙරේරා වෙනුවට මෙම පත්කිරීම අනුමත කරන ලෙස යි අමාත්‍යවරයා දැනුම් දී තිබෙන්නේ.\nමේ සම්බන්ධයෙන් විදුලිබල මණ්ඩලයේ ඉහළ නිලධාරීන්ගෙන් සමන්විත මණ්ඩලයක සාමාජිකයින් අතර ඊයේ (21) දිනයේ සාකච්ඡාවක් පවත්වා තිබුණ නමුත් නව වැඩබලන සාමාන්‍යාධිකාරීවරයා පත් කිරීම සම්බන්ධයෙන් එහි දී එකඟතාවකට එළඹ නො මැති අතර, මේ සම්බන්ධයෙන් ඉදිරි සතියේ දී නැවතත් අදාළ නිලධාරී මණ්ඩලය රැස් වී සාකච්ඡා පැවැත්වෙනු ඇති.\nඑම සාකච්ඡාව සඳහා සභාපතිවරයා සහභාගි නො වීම ද විශේෂත්වයක්.\nමෙතැන ඇති ප්‍රධාන ම ගැටලුව නම් ඇමති නියෝගය ද නො තකමින් තම අත්තනෝමතික හා තනි කැමැත්ත මත නිලධාරින් පත් කිරීමට ඇථි සභාපතිවරයා සතු බලය යි.\nදැනට සමාන්‍යාධිකාරිවරයා ලෙස කටයුතු කරන පුද්ගලයා යුගදනවි ගිවිසුමට අත්සන් කළ අයෙකු යන චෝදනාව යටතේ, විදුලි බල වෘත්තීය සමිති මීට පෙර මෙම පත්කිරීම බරපතළ ලෙස සාකච්ඡාවට ගෙනාවා.\nජන ජීවිතය අඩාල කරමින් මෙම වකවානුව තුළ නිතර නිතර විදුලිය විසන්ධි වීම් සිදු වෙන අතර, විදුලිබල හා බලශක්ති අමාත්‍යවරයා එකිනෙකා ව ප්‍රශ්න කරගනිමින් හුදු මාධ්‍ය සංදර්ශන පමණක් පෙන්වමින් සිටින බවක් පෙනෙන්නට තිබෙනවා.\nමෙවැනි තත්ත්වයක් තුළ දී වගකිව යුතු රාජ්‍ය නිලධාරින් ද තම වගකීම පැහැර හරිමින් මෙලෙස සිදු කරන්නේ, රාජ්‍යය අකාර්‍යක්ෂම කිරීමක් නො වේ ද ?\nඅමාත්‍යවරයාගේ නියෝග ද නො තකමින් ක්‍රියාත්මක වීමට සභාපතිවරයාට බලයක් ලැබුණේ කෙසේ ද ?\nමෙවැනි විශාල ගැටලුවක් පවතින මොහොතක දී ඒ පිළිබඳ සාකච්චා කිරීමට යොදාගත් රැස්වීමක් ඔහු මඟ හරින්නේ කුමන පදනමකින් ද ?\nඅමාත්‍යවරුන් මෙන් ම බලධාරින් ද මෙසේ තකට තක තම කාර්‍යභාරය විධිමත් ව හඳුනා නො ගැනීමේ අවසාන ප්‍රතිඵලයෙන් දුක් විඳින්නේ රටේ පොදු මහජනතාව නො වේ ද ?\nඑම ලිපිය පහතින්",
       "URL": "https://www.hirunews.lk/294764/ලංකා-විදුලි-බල-මණ්ඩලයේ-සාමාන්‍යාධිකාරි-ධුරය-අර්බුදයක-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1407"
}