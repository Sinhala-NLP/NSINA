{
       "Source": "hirunews",
       "Timestamp": "Tuesday, 15 December 2020 - 19:10",
       "Headline": "කන්තලේ - සූරියපුර ගුවන් අනතුරෙන් මියගිය 23 හැවිරිදි කැඩෙට් නිලධාරියා",
       "News Content": "කන්තලේ - සූරියපුර - ජනරංජන වැව ආසන්නයේදී අද පස්වරුවේ අනතුරට ලක්වූ ගුවන් යානයේ සිරවී සිටි පුහුණු වන නියමුවා ජීවිතක්ෂයට පත්ව තිබෙනවා.\nත්‍රිකුණාමලය රෝහලේ අධ්‍යක්ෂ ජගත් චන්ද්‍රරත්න හිරු ප්‍රවෘත්ති අංශයට සඳහන් කළේ අදාළ නියමුවා රෝහල් ගතකරන විටත් මියගොස් සිටි බවයි.\nත්‍රිකුණාමලය - චීන වරාය ගුවන් හමුදා විද්‍යා පීඨයෙන් මෙම ගුවන් යානය අද පස්වරුවේ ගුවන් ගත වී තිබුණේ පුහුණු ගුවන් සැසියක් සඳහායි.\nපුහුණුවන කැඩෙට් නිලධාරි ශාලින්ද අමරකෝන් විසින් එම ගුවන් යානය පදවා තිබෙනවා. අදාළ යානය ගුවන් ගත වී කන්තලේ සූරියපුර ප්‍රදේශයට ඉහළින් පියාසර කරමින් තිබියදී ගුවන් යානය සහ පාලක මැදිරි අතර සියලු සබඳතා බිඳ වැටී ඇති බවයි ගුවන් හමුදා මාධ්‍ය ප්‍රකාශක ගෲප් කපිතාන් දුෂාන් විජේසිංහ කියා සිටියේ.\nඒ වනවිට ගුවන් යානය ගුවන් ගත වී මිනිත්තු 15 ක් පමණ ගත වී තිබෙනවා.\nපසුව ගුවන් යානය කන්තලේ - සූරියපුර - ජනරංජන වැව ආසන්නයේදි මෙලෙස අනතුරට ලක්වුණා.\nශ්‍රී ලංකා ගුවන් හමුදාවට අයත් පී.ටී.සික්ස් වර්ගයේ පුහුණු ගුවන් යානයක් වන මෙය කඩා වැටෙන අවස්ථාවේදී එහි රැදී සිටියේ පුහුණුවෙමින් සිටි අදාළ නියමුවා පමණයි.\nගුවන් හමුදා මාධ්‍ය ප්‍රකාශක ගෲප් කපිතාන් දුෂාන් විජේසිංහ කියා සිටියේ මෙම සිද්ධිය සම්බන්ධයෙන් වැඩිදුර විමර්ශන සඳහා ගුවන් හමුදාපතිවරයා විසින් විශේෂ කමිටුවක් පත් කර ඇති බවයි.\nඅනතුරෙන් ජීවිතක්ෂයට පත්වූ පුහුණුවන කැඩෙට් නිලධාරියා රුවන්වැල්ල - මාපිටිය ප්‍රදේශයේ පදිංචි 23 හැවිරිදි අයෙක්.\nචීනයේ නිෂ්පාදිත පී.ටී.සික්ස් වර්ගයේ මෙම ගුවන් යානය ගුවන් හමුදාවේ නියමුවන් පුහුණු කිරීම සඳහා භාවිත කිරීමට හඳුන්වා දී ඇත්තේ 2001 වසරේදීයි.\nමේ අතර, මෙම අනතුර සැලවී එම ස්ථානයට පැමිණි ගුවන් හමුදා ගිනි නිවන රථයක් ද අනතුරට ලක්ව ඇති බවයි අප වාර්තාකරු සඳහන් කළේ.",
       "URL": "https://www.hirunews.lk/257105/කන්තලේ-සූරියපුර-ගුවන්-අනතුරෙන්-මියගිය-23-හැවිරිදි-කැඩෙට්-නිලධාරියා",
       "Category": "Local News",
       "Parent URL": "https://www.hirunews.lk/local-news.php?pageID=2272"
}