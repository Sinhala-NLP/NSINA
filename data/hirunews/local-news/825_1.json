{
       "Source": "hirunews",
       "Timestamp": "Tuesday, 04 October 2022 - 18:35",
       "Headline": "ශ්‍රී ලංකාවේ පිරිවෙන් අධ්‍යාපනය නංවන්න සිංගප්පූරුවෙන් ආධාර",
       "News Content": "සිංගප්පූරුවේ ශ්‍රී ලංකාරාම බෞද්ධ විහාරස්ථානයේ අනුග්‍රහයෙන් ශ්‍රී ලංකාවේ දුෂ්කර පළාත්වල පිහිටි පිරිවෙන් සඳහා ආධාර බෙදාදීම සංකේතාත්මකව ජනාධිපති ලේකම් සමන් ඒකනායකගේ ප්‍රධානත්වයෙන් ජනාධිපති කාර්යාලයේ දී අද (04) සිදු කෙරුණා.\nසිංගප්පූරුවේ සිටින පරිත්‍යාගශීලීන්ගේ ආධාර, උපකාර මත ශ්‍රී ලංකාවේ දුෂ්කර පළාත්වල පිරිවෙන් අධ්‍යාපනය ලබන ස්වාමීන් වහන්සේලාගේ සහ දුවා දරුවන්ගේ අධ්‍යාපන කටයුතු සඳහා අවශ්‍ය අධ්‍යාපන උපකරණ මෙහිදී සංකේතාත්මකව පිරිනැමුණා.\nඉදිරි දින කිහිපය තුළ තෝරාගත් පිරිවෙන් සඳහා ද අධ්‍යාපන උපකරණ බෙදා හැරීමට නියමිතයි.\nසමන් ඒකනායක අග්‍රාමාත්‍ය ලේකම්වරයාව කටයුතු කළ සමයේ සිංගප්පූරුවේ ශ්‍රී ලංකාරාම බෞද්ධ විහාරස්ථානය මෙරට පිරිවෙන් සඳහා ආධාර උපකාර කිරීමට අවස්ථාවක් දෙන ලෙස කළ ඉල්ලීමකට අනුවයි අද දින මෙම අගනා අවස්ථාව හිමිවුයේ.\nසිංගප්පූරුවේ ශ්‍රී ලංකාරාම බෞද්ධ විහාරස්ථානයේ විහාරාධිපති පූජ්‍ය කරදෙටියාන ගුණරතන හිමියන්, පූජ්‍ය මහමෙව්නාවේ මංගල හිමියන් ඇතුළු මහා සංඝරත්නය මෙම අවස්ථාවට වැඩම කර සිටි අතර සිංගප්පූරුවේ නියෝජිතයන් කිහිප දෙනෙක් සහ ජනාධිපති අතිරේක ලේකම් බුවනෙක හේරත්, ජනාධිපති ජ්‍යෙෂ්ඨ උපදේශක සුරේන් බටගොඩ යන නිලධාරින් පිරිසක් මෙම අවස්ථාවට එක්වුණා.",
       "URL": "https://www.hirunews.lk/317037/ශ්‍රී-ලංකාවේ-පිරිවෙන්-අධ්‍යාපනය-නංවන්න-සිංගප්පූරුවෙන්-ආධාර",
       "Category": "Local News",
       "Parent URL": "https://www.hirunews.lk/local-news.php?pageID=825"
}