{
       "Source": "hirunews",
       "Timestamp": "Tuesday, 01 June 2021 - 19:40",
       "Headline": "ඩී.එස්. සේනානායක විදුහලේ ඉඩම් පවරා ගැනීම නවතී (වීඩියෝ)",
       "News Content": "කොළඹ ඩී.එස්. සේනානායක විද්‍යාලයේ සහ ඊට යාබඳව පිහිටි ශ්‍රී බෞද්ධාලෝක විහාරයට අයත් ඉඩම් කොටසක් රජයට පවරා ගනිමින් ක්‍රියාත්මක කිරීමට සැලසුම් කළ ව්‍යාපෘතිය නතර කර තිබෙනවා.\nඅදාළ ඉඩම් කොටස් නාගරික සංවර්ධන අධිකාරිය විසින්, මෙලෙස පවරා ගෙන තිබුණේ නාගරික සංවර්ධන කටයුත්තක් සඳහා යැයි සඳහන් කරමින්.\nනාගරික සංවර්ධන ව්‍යාපෘති විශේෂ විධිවිධාන පනතේ ප්‍රකාරව ජනාධිපතිවරයා මෙම පවරා ගැනීම කර තිබූ අතර ඊට අදාළ ඉඩම් පවරා ගැනීමේ අති විශේෂ ගැසට් පත්‍රය මැයි මස 19 වනදා 2228/27 යන අංකය යටතේ නිකුත් කර තිබුණා.\nමෙම නාගරික සංවර්ධන කටයුත්ත යටතේ එලෙස පවරා ගන්නා ඉඩම්වල බහු මහල් රථ ගාලක් ඉදිකිරීමට යෝජිත බව සඳහන් කර ඇති අතර ඒ සඳහා පවරා ගෙන ඇති මුළු ඉඩම් ප්‍රමාණය රූඩ් 2යි පර්චර්ස් 20ක් හෙවත් හෙක්ටයාර් දශම 2530ක් වනවා.\nකෙසේ වෙතත් මේ සම්බන්ධයෙන් විමසීම සඳහා කොළඹ ඩී.එස්. සේනානායක විද්‍යාලයේ ආදි ශිෂ්‍ය සංගමයේ අද පෙරවරුවේ නාගරික සංවර්ධන අධිකාරිය වෙත ගොස් තිබුණා.\nඉන් අනතුරුව නාගරික සංවර්ධන සහ නිවාස අමාත්‍යාංශයේ සංවර්ධන කටයුතු පිළිබඳ දැනුම්වත් කිරීම සඳහා මාධ්‍ය හමුවක් පවත්වමින් නව තීරණය ගැන නාගරික සංවර්ධන අධිකාරියේ අධ්‍යක්ෂ ජෙනරාල් ප්‍රසාද් රණවීර කරුණු පැහැදිලි කළා.\nමේ අතර කොළඹ පොලිස් මූලස්ථානය බෙල්ලන්තොට ප්‍රදේශයට රැගෙන යාම සඳහා අමාත්‍ය මණ්ඩල අනුමැතිය හිමිව තිබෙනවා.",
       "URL": "https://www.hirunews.lk/273100/ඩී-එස්-සේනානායක-විදුහලේ-ඉඩම්-පවරා-ගැනීම-නවතී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1913"
}