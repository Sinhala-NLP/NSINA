{
       "Source": "hirunews",
       "Timestamp": "Sunday, 22 October 2017 - 19:09",
       "Headline": "ආහාර විෂවූ ගම්පොළ දැරිය මියගොස් ඇත්තේ විජලනයෙන්",
       "News Content": "ආහාර විෂවීමක් නිසා ගම්පොල මූලික රෝහලට ඇතුළත් කළ 07 හැවිරිදි දැරිය මිය ගොස් ඇත්තේ විජලනය වීම හේතුවෙන් බව අද සිදු කළ පශ්චාත් මරණ පරික්ෂණයෙන් අනාවරණය වී තිබෙනවා.\nගම්පොළ මූලික රෝහලේ අධ්‍යක්ෂක වෛද්‍ය මහේන්ද්‍ර සෙනවිරත්න ප්‍රකාශ කළේ දැරිය රෝහලට ඇතුලත් කරන විටත් මිය ගොස් සිටි බවයි.\nආහාර සමග විෂබියක් ශරිරගත වීම හේතුවෙන් ඇයට එදින පුරාවටම අධික ලෙස වමනය සහ පාචන තත්වයක්  ඇතිවී තිබෙනවා.\nඒ හේතුවෙන් ඇයගේ ශරීරය අධික ලෙස විජලනයට ලක්වී ඇති බවයි වෛද්‍ය පරික්ෂණවලදී අනාවරණය වී ඇත්තේ.\nමෙලෙස මිය ගොස් ඇත්තේ ජා-ඇල - උදම්මිට ප්‍රදේශයේ පදිංචි හත් හැවිරිදි එෆ්.එම්.ටී. දර්ශිකා නැමති දැරියයි.\nමෙම දැරිය තම පවුලේ සාමාජිකයන් ඇතුළු 54 දෙනෙකුගෙන් යුත් ඥාතීන් පිරිසක් සමග පෙරේදා කහටගස්දිගිලිය ප්‍රදේශයේ මංගල උත්සවයකට සහභාගි වී තිබුණා.\nඑම පිරිස ජාඇල සිට කහටගස්දිගිලිය දක්වා යන අතරතුර දඹුල්ල ප්‍රදේශයේ පිහිටි ආපනශාලාවකින් තේ පානය කර ඇති අතර, මංගල උත්සවයට සහභාගි වී ඇත්තේ ඉන් අනතුරුවයි.\nපසුව මෙම දැරිය ඇයගේ මව, පියා සහ සහෝදරියන් දෙදෙනා ගම්පොල ප්‍රදේශයේ සිය ඥාතී නිවසකට ගොස් තිබුණා.\nඉන් අනතුරුව එදින රාත්‍රියේදී ඔවුන් පස්දෙනාට උදරයේ වේදනාව සහ වමනය යන රෝග ලක්ෂණ පැවතීම හේතුවෙන් ගම්පොල රෝහලට ඇතුලත් කරනු ලැබුවා.\nඑහිදී දැරිය මියගිය අතර, රෝහල් ගත කෙරුණු ඇගේ මව, පියා සහ සහෝදරියන් දෙදෙනාගේ තත්වය බරපතල නොවන බවයි රෝහල් ප්‍රකාශකයෙකු සදහන් කළේ.",
       "URL": "https://www.hirunews.lk/174148/ආහාර-විෂවූ-ගම්පොළ-දැරිය-මියගොස්-ඇත්තේ-විජලනයෙන්",
       "Category": "Local News",
       "Parent URL": "https://www.hirunews.lk/local-news.php?pageID=4258"
}