{
       "Source": "hirunews",
       "Timestamp": "Saturday, 28 May 2022 - 17:48",
       "Headline": "ජයග්‍රාහී ශ්‍රී ලංකා පිල දිවයිනට",
       "News Content": "සංචාරක ශ්‍රී ලංකා කණ්ඩායම සහ බංග්ලාදේශ් කණ්ඩායම අතර පැවති තරග දෙකකින් සමන්විත වූ ටෙස්ට් තරගාවලිය 1-0 ක් ලෙස ජයග්‍රහණය කළ ශ්‍රී ලංකා ක්‍රිකට් කණ්ඩායම අද (28) කටුනායක ජාත්‍යන්තර ගුවන් තොටුපළින් මෙරටට පැමිණියා.\nඑම තරගාවලිය ජයග්‍රහණය කළ ශ්‍රී ලංකා කණ්ඩායම මේ වන විට ලෝක ටෙස්ට් ශූරතා තරගාවලියේ ප්‍රසාද ලකුණු සටහනේ සිව්වැනි ස්ථාන‍ය දක්වා පෙරට පැමිණීමට හැකි වුණා.\nකටුනායක බණ්ඩාරනායක ජාත්‍යන්තර ගුවන් තොටුපලින් මෙරටට පැමිණි ශ්‍රී ලංකා ටෙස්ට් ක්‍රිකට් කණ්ඩායමේ නායක දිමුත් කරුණාරත්න මාධ්‍යට ප්‍රකාශ කළේ, සිය කණ්ඩායම මෙම ජයග්‍රහණය වෙනුවෙන් විශාල ලෙස වෙහෙස වූ බවයි.\nඑම ජයග්‍රහණයට ශ්‍රී ලංකා වේග පන්දු බල ඇණියේ කැපී පෙනෙන දායකත්වය පිළිබඳව ද ඔහු සිහිපත් කළා.\nතව ද චිතගොං ක්‍රීඩා පිටියට වඩා වෙනස් ආකාරයට මීර්පූර් ක්‍රීඩාංගණයේ තණතීරුව සකස් වී තිබීම වේගපන්දු යවන්නන්ට වඩාත් වාසිදායක වූ බවයි ඔහු ප්‍රකාශ කළේ.\nඑලෙස ම දඟ පන්දු යවන ක්‍රීඩකයන්ට දක්ෂතා අතරට පැමිණීමට නොහැකි වීම සම්බන්ධයෙන් ද නායකයා සිය කණස්සල්ල පල කළා.\nඑමෙන් ම එළඹෙන ඕස්ට්‍රේලියා සහ පකිස්තාන තරගාවලි වලදී ශ්‍රී ලංකා කණ්ඩායමේ පන්දු රැකීම සහ දඟ පන්දු යැවීමේ දක්ෂතා තවදුරටත් වර්ධනය කර ගැනීම කෙරෙහි වැඩි අවධානය යොමු කිරීමට කටයුතු කරන බව ද ඔහු ප්‍රකාශ කළා.\nඒ එම තරගාවලි වලදී එම තණ තීරු වඩාත් දඟ පන්දු යවන ක්‍රීඩකයන්ට වාසිදායක වන ආකාරයට සකස් වීමට ඉඩකඩ පවතින නිසා යැයි ද දිමුත් කරුණාරත්න වැඩිදුරටත් පැවසීය .\nමෙම ක්‍රීඩකයන් පිරිස පිළිගැනීම සදහා කිසිදු රාජ්‍ය නිලධාරීන් , මැතිඇමතිවරුන් හෝ ඥාතීන් කටුනායක ගුවන් තොටුපළ වෙත පැමිණ නොසිටීම විශේෂත්වයක්.",
       "URL": "https://www.hirunews.lk/305539/ජයග්‍රාහී-ශ්‍රී-ලංකා-පිල-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1136"
}