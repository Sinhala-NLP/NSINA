{
       "Source": "hirunews",
       "Timestamp": "Thursday, 19 August 2021 - 15:06",
       "Headline": "සතියකට රට වසන්නැයි මල්වතු - අස්ගිරි මහනාහිමියන් ජනපතිගෙන් සහ අගමැතිගෙන් ඉල්ලයි (වීඩියෝ)",
       "News Content": "කොරෝනා වෛසරස් ව්‍යාප්තිය පාලනය කිරීම සදහා සෞඛ්‍ය විශේෂඥයින්ගේ උපදෙස් හා නිර්දේශ පරිදි සතියක පමණ කාලයකට හෝ රට වසා දැමිය යුතු බවට මල්වතු හා අස්ගිරි මහනාහිමිවරුන් ජනපතිගෙන් සහ අග්‍රාමාත්‍යවරයාගෙන් ඉල්ලීමක් කරනවා.\nමල්වතු පාර්ශවයේ මහනායක අති පූජ්‍ය තිබ්බටුවාවේ ශ්‍රී සුමංගල නාහිමියන් සහ අස්ගිරි පාර්ශවයේ මහනායක අතිපූජ්‍ය වරකාගොඩ ධම්මදස්සි නාහිමියන් නිවේදනයක් නිකුත් කරමිනුයි මෙම ඉල්ලීම කර ඇත්තේ.\nකොරෝනා වෛරස් ව්‍යාප්තිය ආරම්භක අවස්ථාවේදී නිරෝධායන ඇදිරි නීතිය පනවා ජනතාවට සහන සලසමින් ජන ජීවිතය සුරක්ෂිත කිරීම සදහා ජනාධිපතිවරයා සහ අග්‍රාමාත්‍යවරයා විසින් ගෙන ගිය විධිමත් වැඩපිළිවෙලට ප්‍රංශසා කරන බව ද මහනාහිමියන් සිය නිවේදනයෙන් පෙන්වා දෙනවා.\nකෙසේ වෙතත්, කොරෝනා වෛරසයේ දැඩි ව්‍යාප්තිය හේතුවෙන් අද වන විට සමස්ත රට වාසීන්ම මහත් ව්‍යවසනයකට මුහුණ පා සිටිනවා.\nආසාදිත සංඛ්‍යාව මෙන්ම මරණ සංඛ්‍යාව ද දිනෙන් දින ඉහළ යමින් පවතින බවයි මහනාහිමිවරුන් නිකුත් කළ නිවේදනයේ සදහන් කළේ.",
       "URL": "https://www.hirunews.lk/280114/සතියකට-රට-වසන්නැයි-මල්වතු-අස්ගිරි-මහනාහිමියන්-ජනපතිගෙන්-සහ-අගමැතිගෙන්-ඉල්ලයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1743"
}