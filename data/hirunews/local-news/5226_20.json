{
       "Source": "hirunews",
       "Timestamp": "Friday, 01 January 2016 - 9:40",
       "Headline": "බදු සංශෝධන අද සිට",
       "News Content": "2016 වසර සඳහා වන අයවැය යෝජනා මගින් ඉදිරිපත් කෙරුණු බදු සංශෝධන රැසක් අද සිට ක්‍රියාත්මක වනවා.\nඊට අමතරව රජයේ ගාස්තු කිහිපයක්ද අද සිට ඉහළ යනු ඇති.\nසිදුකෙරුණු බදු සංශෝධන යටතේ එකතු කළ අගය මත බද්ද සේවා අංශය සඳහා 12.5% ක් ලෙසත්, භාණ්ඩ නිෂ්පාදන හෝ ආනයන මත 8% ක් ලෙසත් සංශෝධනය කෙරුණා.\nජාතිය ගොඩනැගීමේ බද්ද සඳහා වන අනුපාතයද අද සිට ක්‍රියාත්මක වන පරිදි 4% කින් ඉහළ නැංවෙනවා.\nවිදුලි සංදේශ සේවා, විදුලි බලය සැපයීම සහ ලිහිසි තෙල් සඳහා දැනට පවතින බදු නිදහස අද සිට ඉවත් කෙරෙනු ඇති.\nඅද සිට ක්‍රියාත්මක වන පරිදි වාහන සඳහා කල්බදු පහසුකම් ලබා ගැනීමේදී තක්සේරු සහතිකයක් ඉදිරිපත් කළ යුතුයි.\nඑහිදී මෝටර් රථ, ත්‍රී රෝද රථ සහ යතුරුපැදි සඳහා රුපියල් 3000 ක තක්සේරු සහතික ගාස්තුවක්ද අනෙකුත් සියලූ වාහන සඳහා රුපියල් 5000ක ගාස්තුවක්ද අය කෙරෙනවා.\nවාහන ආනයනයේදී ණයවර ලිපි විවෘත කිරීමට පෙර යතුරුපැදි සහ ත්‍රී රෝද ථ සඳහා රුපියල් 2000 ක්ද, මෝටර් කාර් සඳහා රුපියල් 15,000 ක්ද වන පරිදි ලියාපදිංචි ගාස්තුවක් ගෙවිය යුතුයි.\nමීට අමතරව ආදායම් බලපත්‍ර ගාස්තුද අද සිට ක්‍රියාත්මක වන පරිදි 15% කින් වැඩි වනවා.\nවිදේශ ගමන් බලපත්‍ර නිකුත් කිරීමේ එක්දින සේවය සඳහා අය කළ රුපියල් 7500 ක ගාස්තුව අද සිට රුපියල් 10,000 දක්වා ඉහළ යන අතර සාමාන්‍ය සේවාව යටතේ ගමන් බලපත්‍රයක් නිකුත් කිරීම සඳහා අය කරන ගාස්තුව රුපියල් 3000 ක් වනවා.\nවිදේශිකයන්ට ඉඩම් බදුදීමේදී පනවා තිබෙන බදු අද සිට ක්‍රියාත්මක වන පරිදි ඉවත් වන අතර, ක්‍රෙඩිට් කාඞ්පත් භාවිතයේදී දේශීය මිලදී ගැනීම් සඳහා වන මුද්දර ගාස්තුව ඉවත් කෙරෙන අතර විදේශීය මිලදී ගැනීම් සඳහා වූ මුද්දර ගාස්තුව 2.5% කින් ඉහළ නැංවෙනු ඇති.\nඔට්ටු හා සූදු බදු අද සිට සංශෝධනය වන අතර, ඒ අනුව කැසිනෝ විනෝද ශාලාවලට ඇතුළුවන සෑම පුද්ගලයෙකුගෙන්ම අය කරනු ලැබූ ඇමරිකානු ඩොලර් 100 ක ගාස්තුව ඉවත් කෙරෙනවා.\nකැසිනෝ ව්‍යාපාරය පවත්වාගෙන යාම වෙනුවෙන් අය කරන වාර්ෂික ගාස්තුව රුපියල් මිලියන 400 දක්වා ඉහළ නැංවෙනු ඇති.",
       "URL": "https://www.hirunews.lk/123186/බදු-සංශෝධන-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=5226"
}