{
       "Source": "hirunews",
       "Timestamp": "Saturday, 07 January 2017 - 22:49",
       "Headline": "ආනයනික සහල් සදහා වන බදු අඩු කිරීමේ තීරණයට විරෝධයක්",
       "News Content": "රටේ සහල් අතිරික්තයක් පවතින අවස්ථාවක ආනයනික සහල් සදහා පනවා ඇති බදු අඩු කිරීමට රජය ගෙන ඇති තීරණය මගින් දේශීය ගොවීන්ට ගැටළු රැසකට මුහුණදීමට සිදුවන බව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා පවසනවා.\nආනයනික සහල් වෙනුවෙන් මෙතෙක් පනවා තිබූ බදු අඩුකිරීමට රජය තීරණය කළේ ඊයේ මධ්‍යම රාත්‍රියේ සිටයි.\nනියගය හේතුවෙන් ඉහළ ගිය සහල් මිල හමුවේ දුෂ්කරතාවට පත්ව සිටින ජනතාවට සහන සැලසීමේ අරමුණින් ආනයනික සහල් සඳහා බදු අඩු කිරීමට රජය ඊයේ පියවර ගෙන තිබුණා.\nඒ, මුදල් අමාත්‍යාංශයට රැස් වූ ජීවන වියදම පිළිබඳ අමාත්‍ය මණ්ඩල අනුකාරක සභාව ගත් තීරණයට අනුවයි.\nඒ අනුව සහල් කිලෝ ග්‍රෑම් 1 ක් ආනයනය කිරීමේදී පනවා තිබූ රුපියල් 50 ක් වූ රේගු බද්දල 15‍% ක් වූ එකතු\nකළ අගය මත බද්දල 7.5‍% ක මට්ටමේ පැවති වරාය හා ගුවන් තොටුපොළ බද්ද සහ 2‍% ක් වූ ජාතිය ගොඩ නැගීමේ බද්ද ඉවත් කිරීමට තීරණය කර තිබුණා.\nමෙම සියලු බදු වෙනුවට ආනයනික සහල් කිලෝ ග්‍රෑම් එකකට රුපියල් 15 ක් වූ විශේෂ වෙළෙඳ භාණ්ඩ බද්දක් අය කිරීමටයි නිර්දේශ වී ඇත්තේ.\nමෙලෙස බදු ඉවත් කරන සහල් වර්ග වන්නේ සම්බාල නාඩු සහ රතු කැකුළු පමණයි.\nආනයනික සහල් සඳහා පනවා ඇති බදු අඩු කිරීමට රජය ගෙන ඇති තීරණය පිළිබඳව සමස්ත ලංකා ගොවිජන සම්මේලනයේ ජාතික සංවිධායක නාමල් කරුණාරත්න මහතා විරෝධය පළ කරනවා.",
       "URL": "https://www.hirunews.lk/151534/ආනයනික-සහල්-සදහා-වන-බදු-අඩු-කිරීමේ-තීරණයට-විරෝධයක්",
       "Category": "Local News",
       "Parent URL": "https://www.hirunews.lk/local-news.php?pageID=4719"
}