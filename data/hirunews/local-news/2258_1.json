{
       "Source": "hirunews",
       "Timestamp": "Wednesday, 23 December 2020 - 17:03",
       "Headline": "පෞද්ගලික අංශයේ සේවකයින් විශ්‍රම ගැන්වීමේ වයස් සීමාව 60 දක්වා දීර්ඝ කිරීමට නීති සැකසේ",
       "News Content": "පෞද්ගලික අංශයේ සේවකයින් විශ්‍රාම ගැන්වීමේ වයස අවුරුදු 60 දක්වා දීර්ඝ කිරීමට අවශ්‍ය නීති සම්පාදනය කිරීම සඳහා කම්කරු කොමසාරිස්වරයාගේ ප්‍රධානත්වයෙන්  කමිටුවක් පත් කර තිබෙනවා.\nජාතික කම්කරු උපදේශක සභාව ඊයේ (22) කම්කරු අමාත්‍යාංශයේදී රැස්වූ අතර එහිදී විෂය භාර අමාත්‍ය නිමල් සිරිපාල ද සිල්වා විසින් ඊට අදාළ උපදෙස් ලබාදී ඇති බව සඳහන්.\nසේවකයෙකුට වයස අවුරුදු 55 දී සිය සේවය අවසන් කොට ඊ.පී.එෆ්, ඊ.ටී.එෆ්. තැන්පත් ලබා ගැනීමට අවශ්‍ය නම් හෝ අවුරුදු 60 දක්වාම සේවය කිරීමට නම් ඒ සඳහා ද අයිතිය පවතින බවයි එහිදී අමාත්‍යවරයා පෙන්වා දී ඇත්තේ.\nකෙසේ වෙතත්, එම හමුවට එක්වූ හාම්පුතුන්ගේ සම්මේලනයේ නියෝජිතයින් කියා සිටියේ ප්‍රතිපත්තියක් ලෙස ඊට විරුද්ධ නොමැති නමුත්, ඇතැම් ක්ෂේත්‍රවල අවුරුදු 55න් පසු සේවකයින් රඳවා තබා ගැනීමේදී ප්‍රායෝගික ගැටළු මතු වන බවයි.",
       "URL": "https://www.hirunews.lk/257765/පෞද්ගලික-අංශයේ-සේවකයින්-විශ්‍රම-ගැන්වීමේ-වයස්-සීමාව-60-දක්වා-දීර්ඝ-කිරීමට-නීති-සැකසේ",
       "Category": "Local News",
       "Parent URL": "https://www.hirunews.lk/local-news.php?pageID=2258"
}