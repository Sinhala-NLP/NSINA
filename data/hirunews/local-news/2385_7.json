{
       "Source": "hirunews",
       "Timestamp": "Saturday, 17 October 2020 - 12:34",
       "Headline": "FCIDය නීත්‍යානුකූල නොවන බව රනිල් පිළිගනී (වීඩියෝ)",
       "News Content": "පොලිස් මූල්‍ය අපරාධ කොට්ඨාසය හෙවත් ත්‍ක්‍ෂෘ ය පිහිටුවීමේ ගැසට් නිවේදනය නීත්‍යානුකූල නොවන බව හිටපු අග්‍රාමාත්‍ය රනිල් වික්‍රමසිංහ ඊයේ  පිළිගත්තා.\nඒ දේශපාලන පලිගැනීම් පිළිබඳ සොයා බලන ජනාධිපති පරීක්ෂණ කොමිෂන් සභාව හමුවේ සාක්ෂි ලබාදෙමින්.\nදිවිනැගුම දෙපාර්තමේන්තුවේ හිටපු අතිරේක අධ්‍යක්ෂ ජනරාල් බන්දුල තිලකසිරි  කළ පැමිණිල්ලකට අදාලව හිටපු අග්‍රාමාත්‍ය රනිල් වික්‍රමසිංහ ඊයේ පස්වරුවේ දේශපාලන පළිගැනීම් පිළිබඳ සොයා බලන ජනාධිපති කොමිසමට පැමිණියා.\nඔහු සඳහන් කළේ දූෂණ මර්දන කමිටු ලේකම් කාර්යාලයේ සංයුතිය සහ ක්‍රියාකාරිත්වය ඇතුලත් ලේඛනය සකස් කළේ දූෂණ මර්දන කමිටුවේ සාමාජිකයෙකු ලෙස කටයුතු කළ ජනාධිපති නීතීඥ ජේ.සී වැලිඅමුණ  බවයි.\nදූෂණ මර්දන කමිටු ලේකම් කාර්යාලය පිහිටුවීමට අදාළ  කැබිනට් පත්‍රිකාව හිටපු අගමැතිවරයාගේ අවධානයට යොමු කරමින් පැමිණිල්ලේ නීතීඥවරයා සදහන් කළේ , පොලිස් ඒකකයක් පිහිටුවීමට කැබිනට් පත්‍රිකාවෙන් මගපෙන්වීම ලබාදී ඇත්තේ අමාත්‍යාංශ ලේකම්වරයාට බවයි.\nඑහෙත් මූල්‍ය අපරාධ විමර්ශන කොට්ඨාශය පිහිටුවීමට අදාල ගැසට් පත්‍රය නිකුත් කර ඇත්තේ අමාත්‍යාංශ ලේකම් විසින් නොව පොලිස්පතිවරයා විසින් බව  නීතිඥවරයා පෙන්වා දුන්නා.\nඊට පිළිතුරු දෙමින් වික්‍රමසිංහ ප්‍රකාශ කළේ ඒ බලය තිබෙන්නේ පොලිස්පතිවරයාට බවයි.\nඅනතුරුව පැමිණිල්ලේ නීතීඥවරයා හිටපු අග්‍රාමාත්‍යවරයාට පොලිස් ආඥා පනතේ 55 වන වගන්තිය උපුටා දක්වමින් ප්‍රකාශ කළේ අදාළ වගන්තිය යටතේ පොලිස්පතිට වෙනත් ඒකකයක් පිහිටු වීමේ බලයක් ලබාදී නොමැති බවයි.\nඑම කරුණු සලකා බැලූ කොමිසමේ සභාපති විශ්‍රාමික  ශ්‍රේෂ්ඨාධිකරණ විනිසුරු උපාලි අබේරත්න   පනතේ නැති බලයක් යටතේ ක්‍රියා කර ඇති බව සදහන් කළා.\nපැමිණිල්ලේ නීතීඥවරයා ‍යළි පෙන්වා දුන්නේ ගැසට් නිවේදනයේ සඳහන් වන්නේ පොලිස් ආඥා පනතේ 55 වන වගන්තිය යටතේ මූල්‍ය අපරාධ විමර්ශන කොට්ඨාසය පිහිට වූ බවයි.\nඑහෙත් එම වගන්තියෙන් එවැනි බලයක් ලබා දී නොමැති බවද නීතිඥවරයා ප්‍රකාශ කළා.\n”‍බලයක් නැත්නම් නැහැ”‍ යනුවෙන් හිටපු අගමැතිවරයා පිළිතුරු දුන්නා.\nමේ අතර යහපාලන රජය සමයේදී ස්ථාපනය කළ දූෂණ මර්ධන කමිටු ලේකම් කාර්යාලයේ වියදම් සඳහා අග්‍රාමාත්‍ය කාර්යාලයෙන් රුපියල් මිලියන 33.7ක් වියදම් කර ඇති බව රනිල් වික්‍රමසිංහ  කොමිසම හමුවේ පෙරේදා සාක්ෂි ලබාදෙමින් පිළිගත්තා.\nදූෂණ මර්දන කමිටු කාර්යාලයේ නිලධාරින් 44 දෙනෙකුට වැටුප් සහ දීමනා ලබාදීම වෙනුවෙන් එම මුදල වැය කර ඇති බවට සාක්ෂි කොමිසමට ඉදිරිපත් වී ඇති බවයි සභාපති විනිසුරුවරයා පෙන්වා දුන්නේ.",
       "URL": "https://www.hirunews.lk/252713/fcidය-නීත්‍යානුකූල-නොවන-බව-රනිල්-පිළිගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2385"
}