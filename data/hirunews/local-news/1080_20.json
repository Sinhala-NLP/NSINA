{
       "Source": "hirunews",
       "Timestamp": "Monday, 20 June 2022 - 16:56",
       "Headline": "රාජ්‍ය ආදායමට වැඩි දායකත්වයක් ලබාදෙන රාජ්‍ය ආයතනවලට තොරතුරු තාක්ෂණය යොදාගැනීම පිළිබඳ කෝපා කමිටුවේ අවධානය",
       "News Content": "ආනයන හා අපනයන පාලන දෙපාර්තමේන්තුව සහ රාජ්‍ය ආදායමට වැඩි දායකත්වයක් ලබාදෙන රාජ්‍ය ආයතනවලට තොරතුරු තාක්ෂණය යොදාගැනීම පිළිබඳ කෝපා කමිටුවේ අවධානය යොමු වී තිබෙනවා.\nමේ පිළිබඳ අවධානය යොමු වූයේ රජයේ ගිණුම් පිළිබඳ කාරක සභාව පාර්ලිමේන්තු මන්ත්‍රී ලසන්ත අලගියවන්නගේ ප්‍රධානත්වයෙන් පසුගියදා (16) පාර්ලිමේන්තුවේදී රැස් වූ අවස්ථාවේදීයි.\nමෙම කාරක සභාවේ සභාපතිත්වය දරන්නේ පාර්ලිමේන්තු මන්ත්‍රී මහාචාර්ය තිස්ස විතාරණයි.\nමෙම කාරක සභාව සඳහා මෙදින මුදල්, ආර්ථික ස්ථායිකරණ සහ ජාතික ප්‍රතිපත්ති අමාත්‍යංශය, ශ්‍රී ලංකා සුරාබදු දෙපාර්තමේන්තුව, විදේශ සම්පත් දෙපාර්තමේන්තුව, ආනයන හා අපනයන පාලන දෙපාර්තමේන්තුව සහ ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) නියෝජනය කරන නිලධාරීන් කැඳවා තිබුණා. මෙහිදී ICTA ආයතනය මෙම අනෙකුත් දෙපාර්තමේන්තු සහ අමාත්‍යාංශ සඳහා අවශ්‍ය මෘදුකාංග සකස් කිරීමේදී සහ උපදේශනය ලබාදීම පිළිබඳව සාකච්ඡා වී තිබෙනවා.\nවිශේෂයෙන්ම මෙම සාකච්ඡාවේදී ප්‍රධාන වශයෙන් අවධානය යොමු වූයේ ආනයන හා අපනයන දෙපාර්තමේන්තුවේ බලපත්‍ර නිකුත්කිරීමේ ක්‍රියාවලිය හා සම්බන්ධ ආයතන ඒකාබද්ධ කිරීමේ පරිගණක වැඩසටහන සහ ආදායම් පරිපාලන කළමනාකරණ පද්ධතිය සකස් කිරීමේදී ICTA ආයතනයේ සම්බන්ධවීම පිළිබඳවයි.\nමෙහිදී ආනයන හා අපනයන දෙපාර්තමේන්තුවේ බලපත්‍ර නිකුත්කිරීමේ ක්‍රියාවලිය හා සම්බන්ධ ආයතන ඒකාබද්ධ කිරීමේ පරිගණක වැඩසටහන 2015 ආරම්භ කොට තවමත් අසාර්ථක තත්ත්වයේ පැවතීම පිළිබඳ සාකච්ඡා කෙරුණා. මෙහිදී පාර්ලිමේන්තු මන්ත්‍රී ලසන්ත අලගියවන්න පෙන්වා දුන්නේ මෙම මෘදුකාංගය සකස්කිරීම සම්බන්ධයෙන් ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ (ICTA) ක්‍රියාකලාපය පිළිබඳව සෑහීමකට පත්විය නොහැකි බවයි.\nවිශේෂයෙන්ම රාජ්‍ය ආයතනවලට පරිගණක වැඩසටහන් සකස්කිරීම පිළිබඳ දැනුමක් නොමැති හෙයින් ICTA ආයතනයෙන් සහය ඉල්ලා සිටින විට ඒ සම්බන්ධයෙන් නිසි මැදිහත්වීමක් හෝ සහයෝගයක් ලබාදීමට මෙම ආයතනය කටයුතු නොකරන බවයි ඔහු වැඩිදුරටත් පෙන්වා දුන්නේ. එසේම රාජ්‍ය ආයතන තොරතුරු තාක්ෂණයෙන් සන්නද්ධ කර නව තාක්ෂණය සමග මුසු කිරීමේ වගකීමද මෙම ආයතනය සතු බව හෙතෙම සඳහන් කළා.\nඑසේම දේශීය ආදායම් දෙපාර්තමේන්තුව හා සම්බන්ධ බදු අයකරගැනීමට අදාළ සියලු රාජ්‍ය ආයතන ඒකාබද්ධ කිරීමේ පරිගණක වැඩසටහන (RAMIS) නිවැරදිව සකස්කරගැනීමට තවමත් නොහැකි වීම පිළිබඳව ද මෙහිදී සාකච්ඡා වී තිබෙනවා.\nමීට අමතරව ශ්‍රී ලංකා සුරාබදු දෙපාර්තමේන්තුව සහ විදේශ සම්පත් දෙපාර්තමේන්තුව හා සම්බන්ධ වී ICTA ආයතනය විසින් සකස්කරන ව්‍යාපෘති පිළිබඳවද මෙහිදී සාකච්ඡා කෙරුණා.\nමේ අනුව අවසාන වශයෙන් ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) විසින් රාජ්‍ය ආයතන සඳහා සකස්කරදුන් මෘදුකාංග පිළිබඳව, උපදේශකත්වය ලබාදුන් රාජ්‍ය ආයතන පිළිබඳව සහ ඒවායේ වර්තමාන තත්ත්වය පිළිබඳව වාර්තාවක් ජූලි මස 1 දින වන විට ලබාදෙන ලෙසටයි කෝපා කමිටුව එම ආයතනයට නිර්දේශ කළේ.\nමෙම කාරක සභාව සඳහා පාර්ලිමේන්තු මන්ත්‍රීවරුන් වන වෛද්‍ය සුදර්ශනී ප්‍රනාන්දුපුල්ලේ, තිස්ස අත්තනායක, මොහොමඩ් මුසම්මිල්, දුමින්ද දිසානායක, නිරෝෂන් පෙරේරා, වෛද්‍) ගරු උපුල් ගලප්පත්ති සහ වීරසුමන වීරසිංහ සහභාගී වුණා.",
       "URL": "https://www.hirunews.lk/307694/රාජ්‍ය-ආදායමට-වැඩි-දායකත්වයක්-ලබාදෙන-රාජ්‍ය-ආයතනවලට-තොරතුරු-තාක්ෂණය-යොදාගැනීම-පිළිබඳ-කෝපා-කමිටුවේ-අවධානය",
       "Category": "Local News",
       "Parent URL": "https://www.hirunews.lk/local-news.php?pageID=1080"
}