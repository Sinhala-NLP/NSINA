{
       "Source": "hirunews",
       "Timestamp": "Monday, 26 June 2023 - 14:29",
       "Headline": "ශ්‍රී ලංකන් ප්‍රමාදයෙන් රැකියා අවදානමට ලක්වූ ලාංකිකයන් පනස් දෙදෙනා දකුණු කොරියාවට",
       "News Content": "ශ්‍රී ලංකන් ගුවන් සේවයට අයත් යානයක ඇතිවූ ප්‍රමාදය හේතුවෙන් දකුණු කොරියාවේ රැකියා සඳහා පිටත්ව යාමට නොහැකිවූ රැකියාලාභීන් පනස් දෙදෙනා ඊයේ (25) එරට බලා පිටත්ව ගොස් තිබෙනවා.\nපසුගිය 20 වැනිදා දකුණු කොරියාව බලා යාමට සුදානමින් සිටි මෙම පිරිසට ශ්‍රී ලංකන් ගුවන් සේවයේ ප්‍රමාදය හේතුවෙන් ආපසු හැරී යාමට සිදුවුණා.\nඑම තත්ත්වය හමුවේ ඔවුන්ට හිමිව තිබූ රැකියා අවස්ථා ද නොලැබී යාමේ අවදානමක් පැවති අතර, ශ්‍රී ලංකා විදේශ සේවා නියුක්ති කාර්යාංශයේ නිලධාරීන් දකුණු කොරියාවේ මානව සම්පත් දෙපාර්තමේන්තුවේ නිලධාරීන් සමඟ සාකච්ඡා සිදුකර අදාළ රැකියා සුරක්ෂිත කිරීමට පියවර ගනු ලැබුවා.\nඑහි ප්‍රතිඵලයක් ලෙසයි ඔවුන් යළි දකුණු කොරියාව බලා පිටත්ව ගොස් ඇත්තේ.",
       "URL": "https://www.hirunews.lk/339130/ශ්‍රී-ලංකන්-ප්‍රමාදයෙන්-රැකියා-අවදානමට-ලක්වූ-ලාංකිකයන්-පනස්-දෙදෙනා-දකුණු-කොරියාවට",
       "Category": "Local News",
       "Parent URL": "https://www.hirunews.lk/local-news.php?pageID=235"
}