{
       "Source": "hirunews",
       "Timestamp": "Thursday, 27 August 2020 - 21:14",
       "Headline": "නාරම්මලදී ජනතාවගෙන් බලහත්කාරයෙන් මුදල් එකතු කළ දෙදෙනෙකු ගස් බැඳ පොලීසියට භාරදෙයි (වීඩියෝ)",
       "News Content": "නාරම්මල නගරයේදී ජනතාවගෙන් බලහත්කාරයෙන් මුදල් එකතු කළ පුද්ගලයින් දෙදෙනෙකු ගස් බැඳ පොලීසියට භාරදී තිබෙනවා.\nඔවුන් මෙලෙස මුදල් එකතුකර ඇත්තේ පොලිස් නිලධාරීන් ලෙස පෙනී සිටිමින්.\nමෙම පුද්ගලයින් දෙදෙනා ජනතාවගෙන් බලහත්කාරයෙන් මුදල් එකතුකළ බවටයි ප්‍රදේශවාසීන් චෝදනා කරන්නේ.\nඉන් එක් අයෙකු සතුව තිබූ පිහියක්ද අවට සිටි පිරිස විසින් සොයාගනු ලැබුවා.\nඑම පුද්ගලයින් දෙදෙනා පොලීසියට භාර දෙනු ලැබූ අතර පොලිසිය පැවසුවේ ඔවුන් පූජාපිටිය සහ මිනුවන්ගොඩ පදිංචිකරුවන් බවයි.\nඔවුන්ට එරෙහිව මෙවැනි සිද්ධීන් 50 ක් පමණ සම්බන්ධයෙන් චෝදනා එල්ල වී ඇතැයි නාරම්මල පොලිසියේ ප්‍රකාශකයෙකු හිරු ප්‍රවෘත්ති වෙත පැවසුවා.\nඒ අනුව රැඳවුම් නියෝග ලබාගෙන ඔවුන් සම්බන්ධයෙන් ඉදිරි විමර්ශන සිදුකිරීමට නියමිතයි.\nමේ අතර ග්‍රෑන්ඩ්පාස් ප්‍රදේශයේ නිවසක CCTV කැමරා පද්ධතියක් සවි කිරීමට ගිය පුද්ගලයෙකුට එම නිවසේ පදිංචිකරුවන් විසින් අමානුෂීය ලෙස පහර දුන් පුවතක්ද අපට වාර්තා වුණා.\nමෙලෙස පහරකෑමට ලක්වූයේ වැල්ලවත්ත ප්‍රදේශයේ පදිංචිකරුවෙක්.\nතමන් මුහුණු පොතේ පළකරන විවිධ මතවලට විරුද්ධ පුද්ගලයන් පිරිසක් විසින් මෙම පහරදීම සිදුකර අන්තර්ජාලයට මුදා හැර ඇති බවයි පහරකෑමට ලක් වූ පුද්ගලයා පවසන්නේ.\nමේ අතර, ගාල්ල - බටපොළ ප්‍රදේශයේ 28 හැවිරිදි තරුණයෙකුට පිරිසක් පහර දෙන ආකාරය දැක්වෙන වීඩියෝවක් පසුගියදා සමාජ මාධ්‍ය ඔස්සේ සංසරණය වූ අතර අප ඒ පිළිබදව හිරු ප්‍රවෘත්ති ඔස්සේ රටට අනාවරණ කළා.\nපෞද්ගලික සමාගමක ඖෂධ හදුන්වාදීමේ නිළධාරියෙකු ලෙස කටයුතු කල එම තරුණයාට එම වෘත්තියේම නිරත පිරිසක් පහරදි තිබුණේ ඔහුගේ මිතුරෙකුගේ නිවසකට ගෙන්වා ගෙනයි.\nඑම පහරදීම සිදුකළ නිවසේ හිමිකරු සහ ඔහුගේ බිරිඳ පසුගිය අඟහරුවාදා පොලිසිය අත්අඩංගුවට ගත්තා.\nසිද්ධිය පිළිබඳව හිරු අණාවරණයත් සමග පහර දීම සිදුකළ තවත් පුද්ගලයින් 11 දෙනෙකුද පොලිසියට භාර වී තිබෙනවා.\nඔවුන් සියලු දෙනා බද්දේගම මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත මුදා හැර තිබෙනවා.",
       "URL": "https://www.hirunews.lk/248801/නාරම්මලදී-ජනතාවගෙන්-බලහත්කාරයෙන්-මුදල්-එකතු-කළ-දෙදෙනෙකු-ගස්-බැඳ-පොලීසියට-භාරදෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2493"
}