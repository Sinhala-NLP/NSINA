{
       "Source": "hirunews",
       "Timestamp": "Thursday, 25 November 2021 - 14:30",
       "Headline": "පන්නිපිටිය නිවසක පිපිරිමක් (ඡායාරූප)",
       "News Content": "කොට්ටාව - පන්නිපිටිය ප්‍රදේශයේ නිවසක අද පෙරවරුවේ සිදු වූ පිපිරීම ගෑස් කාන්දුවක් හේතුවෙන් සිදුව ඇති බව අනාවරණය වී තිබෙනවා.\nපොලීසිය සඳහන් කළේ අද අලුයම 4ට පමණ නිවැසියන් නිදා සිටි අවස්ථාවේදී මෙම පිපිරුම සිදුව ඇති බවයි.\nකෙසේ වෙතත් පුද්ගලයන් සිව් දෙනෙකුගෙන් යුත් එම නිවසේ කිසිවෙකුටත් පිපිරුමෙන් හානියක් සිදුව නැහැ.\nපිපිරීම හේතුවෙන් නිවසේ වහලයට සහ බිත්ති කිහිපයකට හානි සිදුව තිබෙනවා.\nමේ අතර ගතවූ දින කිහිපය තුල ගෑස් පිපිරිම් සිදුව ඇත්තේ එහි සංයුතිය වෙනස්වීම් හේතුවෙන් බවට පළවන මාධ්‍ය වාර්තාවල කිසිදු සත්‍යතාවක් නොමැති බව රජයේ රස පරීක්ෂණ දෙපාර්තමේන්තුව පවසනවා.\nනිවේදනයක් නිකුත් කරමින් එම දෙපාර්තමේන්තුවේ සඳහන් කළේ පසුගියදා මැක්ඩොනල්ඩ් අවන්හලේ ඇති වූ ගින්නට හේතුව එම අවන්හල තුල ගෑස් කාන්දු වී අදාළ වායු කලාපය තුල පුපුරා යාම බවයි.\nමීට පෙර රත්නපුර, අලව්ව, වැලිගම ඇතුළු ප්‍රදේශ කිහිපයකින් ද මෙවැනිම ගෑස් කාන්දු වීම් නිසා ඇති වූ ගිනි ගැනීම් වාර්තා වු අතර එහි ආසන්තම සිදුවීම අද වාර්තා වුණේ කොට්ටාව - පන්නිපිටිය ප්‍රදේශයෙන්.\nඅද අලුයම නිවසක සිදු වූ මෙම පිපිරීම ද ගෑස් කාන්දුවක් හේතුවෙන් සිදුව ඇති බවට අනාවරණය වී තිබෙනවා. පුද්ගලයන් සිව් දෙනෙකුගෙන් යුත් එම නිවසේ කිසිවෙකුටත් එමගින් හානියක් සිදුව තිබුණේ නැහැ.",
       "URL": "https://www.hirunews.lk/289141/පන්නිපිටිය-නිවසක-පිපිරිමක්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=1538"
}