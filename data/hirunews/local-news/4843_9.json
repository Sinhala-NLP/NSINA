{
       "Source": "hirunews",
       "Timestamp": "Monday, 10 October 2016 - 18:06",
       "Headline": "නියඟයෙන් පීඩාවට පත් සංඛ්‍යාව හය ලක්ෂ 7000 දක්වා ඉහළට",
       "News Content": "දිවයිනට බලපා ඇති වියළි කාලගුණයත් හේතුවෙන් පීඩාවට පත්වූ ප්‍රමාණය හය ලක්ෂ 7478ක් දක්වා ඉහළ ගොස් තිබෙනවා.\nපොළොන්නරුව, අනුරාධපුරය, අම්පාර ඇතුළු දිවයිනේ දිස්ත්‍රික්ක 19ක පීඩාවට පත් පවුල් සංඛ්‍යාව මේ වන විට එක්ලක්ෂ 61,337ක්.\nමින් වැඩිම බලපෑම එල්ල වී ඇත්තේ පොළොන්නරුව දිස්ත්‍රික්කයටයි.\nඑම දිස්ත්‍රික්කයේ එක්ලක්ෂ 30,513 දෙනෙකු වියළි කාලගුණයෙන් පීඩාවට පත්ව ඇති බවයි ආපදා කළමනාකරණ මධ්‍යස්ථානය නිවේදනය කළේ.\nවියළි කාලගුණයත් සමඟ දිවයිනේ ප්‍රදේශ ගණනාවකම පානීය ජල අර්බුදයක් ද මතුව තිබෙනවා.\nතමන්ට පානීය ජල පහසුකම් කඩිනමින් ලබාදෙන ලෙස ඉල්ලා සිදුකළ විරෝධතාවක් හේතුවෙන් තිස්ස - කතරගම මාර්ගයේ වාහන ගමනාගමනයට ද අද පස්වරුවේ බාධා එල්ල වුණා.\nනියඟය ජනතාවට මෙන්ම වන  සතුන්ට ද දැඩි බලපෑමක් එල්ල කර තිබෙනවා.\nයාල, විල්පත්තුව වැනි වනෝද්‍යානවල ජල මූලාශ්‍ර සිදී යාම හේතුවෙන් වන සතුන් ගම් බිම්වලට පැමිණීමේ අවදානමක් ද පවතින බවයි හිරු ප්‍රාදේශීය වාර්තාකරුවන් කියා සිටියේ.\nවන සතුන්ගේ ජල අවශ්‍යතා සඳහා විල්පත්තුව ජාතික වනෝද්‍යානයේ තනා ඇති තාවකාලික ජල පොකුණුවලට මේ දිනවල බවුසර් මගින් ජලය පිරවීමේ කටයුතු සිදුකරන බවයි එහි උද්‍යාන පාලක මනෝජ් විද්‍යාරත්න කියා සිටියේ.\nකෙසේ වෙතත්, වියළි කාලගුණය හේතුවෙන් සිය කර්මාන්තයේ දියුණුවක් පෙන්නුම් කරන බව ලූණු නිෂ්පාදකයින් පවසනවා.\nපුත්තලම කලපු තීරය ආශ්‍රිතව පවත්වාගෙන යන ලුණු ලේවාවල ලුණු නිෂ්පාදන කටයුතු සඳහා මේ දිනවල ප්‍රමාණවත් පරිදි සුළං සහ හිරු රශ්මිය ලැබීම මීට හේතුවයි.\nමේ අතර, වියළි කාලගුණය හේතුවෙන් හපුතලේ - බෙරගල රක්ෂිතයේ හට ගත් ගින්න අද නැවත සක්‍රිය වුණා.\nමෙම ගින්න මැඬ පැවැත්වීම සඳහා යුද හමුදාවේ සහාය ද ලබා ගන්නා බවයි බදුල්ල ආපදා කළමනාකරණ මධ්‍යස්ථානය පැවසුවේ.\nජනතාව කෙතරම් දැනුවත් කළ ද මේ දිනවල කැලෑ ගිනි තැබීම් ඉහළ ගොස් ඇති බව සදහන් කළ එහි සහකාර අධ්‍යක්ෂ ඊ.එම්.එල්. උදය කුමාර වැඩිදුරටත් කියා සිටියේ මිත්‍යා මතවාදයන්වල එල්ඹ ජනතාව කැළෑ ගිනි තැබීමට පෙළඹෙන බවයි.\nකෙසේ වෙතත්, මෙම මිත්‍යා විශ්වාසයන් පිළිබඳව සහ දිවයිනේ පවතින දැඩි වියළි කාලගුණය සම්බන්ධයෙන් අප කාලගුණ විද්‍යා දෙපාර්තමේන්තුවෙන් ද විමසීමක් කළා.\nඑහි අධ්‍යක්ෂ ජනරාල් ලලිත් චන්ද්‍රපාල සදහන් කළේ ඉදිරි සතිය තුළ වැසි අපේක්ෂා කළ හැකි වුවද තද වැසි බලාපොරොත්තු විය නොහැකි බවයි.\nමේ අතර, රට පුරා පවතින දැඩි නියඟය සහ ජල පාරිභෝජනය ඉහළ යෑම නිසා ජල සැපයුම දිනකට පැය 18 කට සීමා කිරීමට පියවර ගෙන ඇති බව ජාතික ජලසම්පාදන හා ජලාපවහන මණ්ඩලයේ සභාපති කේ. අන්සාර් පවසනවා.\nමෙතෙක් ජල සම්පාදන මණ්ඩලය දිනයේ පැය 24 පුරා ජල සැපයුම ලබාදුන්නා.\nකෙසේ වෙතත් පවතින වියලි කාලගුණ තත්ත්වය හමුවේ ජලය සහ විදුලිය අරපිරිමැස්මෙන් භාවිතා කරන ලෙස ආණ්ඩුව, ජනතාවගෙන් ඉල්ලීමක් කළා.",
       "URL": "https://www.hirunews.lk/144895/නියඟයෙන්-පීඩාවට-පත්-සංඛ්‍යාව-හය-ලක්ෂ-7000-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=4843"
}