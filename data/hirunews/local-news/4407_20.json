{
       "Source": "hirunews",
       "Timestamp": "Sunday, 23 July 2017 - 15:20",
       "Headline": "පොලිස් කොස්තාපල් හොර රහසේම කරගෙන ගිය ජාවාරම",
       "News Content": "ආදුරුප්පුවීදිය පොලිස් ස්ථානයේ සේවය කරමින්  හෙරොයින් අලෙවි කිරීමේ නිරතවූ පොලිස් කොස්තාපල්වරයෙකු උතුරුමැද පළාත් දිසා වැටලිම් ඒකකයේ නිලධාරින් විසින් පසුගිය 21 වනදා රාත්‍රීයේ සැකපිට අත්අඩංගුවට ගෙන තිබෙනවා.\nමොහු සමඟ ගැණුම්කරුවන් දෙදෙනෙකු සහ හෙරොයින් පැකට් 09ක් අත්අඩංගුවට ගත් බවයි අප වාර්තාකරු සදහන් කළේ.\nදිසා වැටලිම් ඒකකයේ ස්ථානාධිපතිවරයාට ලද තොරතුරුක් මත සැකකාර පොලිස් කොස්තාපල්වරයා අනුරාධපුර දුම්රිය ස්ථානයේදී අත්අඩංගුවට ගෙන ඇත්තේ අනුරාධපුර, විජයපුර ප්‍රදේශයේ පුද්ගලයින් පිරිසකට මත් ද්‍රව්‍ය රැගෙන පැමිණි අවස්ථාවේ දීයි.\nසැකකරුවන් පිරිසක් අනුරාධපුර විජයපුර අනුලා දේවී මාවතේ පිහිටි අතුරු මාර්ගයක හෙරොයින් පානය කරමින් සිටින බවට ලැබුණු තොරතුරක් මත පොලිසිය වැටලීමක් සිදුකර ඇති අතර එම අවස්ථාවේ සැකකරුවන් දෙදෙනෙකු හෙරොයින් හා හෙරොයින් පානයට උපයෝගී කරගන්නා ආම්පන්න සමග අත්අඩංගුවට ගැනීමට හැකිව තිබෙනවා.\nවැටලීම සිදුකරන අවස්ථාවේ පලාගිය සැකකරුවෙකුගේ ජංගම දුරකථනයක් එම ස්ථානයේ වැටී තිබියදී පොලිසිය සොයාගෙන ඇති අතර එයට අවස්ථා කිහිපයකදීම සැකකාර කොස්තාපල්වරයා ඇමතුම් ලබාදීම හේතුවෙන් ඒ පිළිබදව සැකසිතී දුරකථනයට ප්‍රතිචාර දැක්වූ අවස්ථාවේ ඔහු හෙරොයින් ජාවාරමේ  නිරතවන බව අනාවරණය කරගෙන ඇති බවයි වාර්තා වන්නේ.\nසැකකාර පොලිස් කොස්තාපල්වරයා කොළඹ සිට වව්නියාව බලා ධාවනය වන සීග්‍රඝාමී දුම්රියෙන් අනුරාධපුර ප්‍රධාන දුම්රිය ස්ථානයට පැමිණි අවස්ථාවේ පොලිස් නිලධාරින් ඔහු  පරික්ෂාවට ලක්කළ අවස්ථා වේ මිලිග්‍රෑම් 45 ක් සහිත හෙරොයින් පැකට් නමයක් ඔහු සන්තකයේ තිබී පොලිසිය සොයා ගෙන තිබෙනවා.\nපොලිසිය ඔහුගෙන් කළ  ප්‍රශ්න කිරීම් වලදී  වසර ගණනාවක සිට හෙරොයින් පානය කරන බවත් සේවයේ නිරත වන අවස්ථාවේදීත් දිනකට මත්කුඩු පැකට් දෙකක් පානය කරන බවත් පවසා ඇති බව සදහන්.\nකොළඹ ගැණුම්කරුවෙකුගෙන් රුපියල් 500 ක මුදලකට මිලදී ගන්නා හෙරොයින් පැකට්ටුවක් අනුරාධපුරයට ගෙනවිත් මිතුරු මත්ලෝලින්ට රුපියල් 2000 ක මුදලකට අලෙවි කරන බවත් ඔහු පවසා තිබෙනවා.\nහෙරොයින් සමග අත්අඩංගුවටගත් සැකකාර 28 හැවිරදි අවිවාහක පොලිස් කොස්තාපල්වරයා තල්පේ, මොරකෑව, හෙරොව්පොතාන ලිපිනයේ පදිංචිකරුවෙකු වන අතර පොලිසිය අනාවරණය කරගෙන ඇත්තේ සැකකරු වසර 08ක්  පොලිස් සේවයේ නිරතවන බවයි.",
       "URL": "https://www.hirunews.lk/166570/පොලිස්-කොස්තාපල්-හොර-රහසේම-කරගෙන-ගිය-ජාවාරම",
       "Category": "Local News",
       "Parent URL": "https://www.hirunews.lk/local-news.php?pageID=4407"
}