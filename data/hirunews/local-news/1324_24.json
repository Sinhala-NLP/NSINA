{
       "Source": "hirunews",
       "Timestamp": "Tuesday, 01 March 2022 - 15:12",
       "Headline": "රුසියන් ප්‍රහාරයකින් යුක්‍රේනයේ දී ඉන්දීය ශිෂ්‍යයෙකු ජීවිතක්ෂයට",
       "News Content": "අද උදෑසන රුසියාව විසින් යුක්‍රේනයට එල්ල කළ ෂෙල් වෙඩි ප්‍රහාරයකට හසුවීමෙන් යුක්‍රේනයේ කාර්කිව් නගරයේ උසස් අධ්‍යාපනය හදාරමින් සිටි ඉන්දීය සිසුවකු මියගොස් ඇති බව වාර්තා වනවා.\nමේ සිද්ධිය සම්බන්ධයෙන් ඔහුගේ යෙහෙලියක වන තවත් ඉන්දීය ශිෂ්‍යාවක් ට්විටර් පණිවිඩයක් නිකුත් කරමින් කියා ඇත්තේ නවීන් ශේකර්අප්පා නම් සිය මිතුරා උදෑසන ඔහු රැඳී සිටි උමං දුම්රිය මගේ සිට පිටතට පැමිණ එහි සිටි අනෙක් මිතුරන්ට ආහාරයට යමක් රැගෙන යාමට උත්සාහ දරා ඇති බවයි.\nඑම අවස්ථාවේදී එම ප්‍රදේශයට එල්ල කෙරුණු රුසියානු ෂෙල් වෙඩි ප්‍රහාරයට මෙම කර්නාටක සිසුවා හසු වී තිබෙනවා.\nයුක්‍රේනය සහ රුසියාව අතර යුද ගැටුම් ඇවිලීමෙන් පසුව යුක්‍රේනයේ අධ්‍යාපනය ලබමින් සිටි විදේශික ශිෂ්‍යයකු මියගිය බවට වාර්තා වූ පළමු අවස්ථාව ද මෙයයි.\nයුක්‍රේනයේ විදේශ සිසුන් බොහෝ දෙනකු උසස් අධ්‍යාපනය ලබන අතර, යුක්‍රේනය සහ රුසියාව අතර යුද ගැටුම් ඇවිලීමත් සමග එම සිසුන් ඉවත් කර ගැනීමට රටවල් රැසක් පියවර ගත්තා.\nකෙසේ වෙතත් මෙම අවාසනාවන්ත ඉරණමට මුහුණ දුන් විසි දෙහැවිරිදි මෙම ඉන්දියානු සිසුවාත් සමග සිටි අනෙක් පිරිස මේ වන විට කාර්කිව් නගරයෙන් පිටතට ගමන් අරඹා ඇති බවයි වාර්තා වන්නේ.\nයුක්‍රේනයේ ඉන්දීය ශිෂ්‍ය ශිෂ්‍යාවන් 16,000 කට අධික සංඛ්‍යාවක් උසස් අධ්‍යාපනය හදාරන බව ඉන්දීය විදේශ කටයුතු අමත්‍යාංශය පවසනවා.",
       "URL": "https://www.hirunews.lk/298398/රුසියන්-ප්‍රහාරයකින්-යුක්‍රේනයේ-දී-ඉන්දීය-ශිෂ්‍යයෙකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=1324"
}