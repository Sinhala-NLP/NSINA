{
       "Source": "hirunews",
       "Timestamp": "Saturday, 13 November 2021 - 7:50",
       "Headline": "කඩුගන්නාව පිවිසුම තවදුරටත් වසා තැබෙයි",
       "News Content": "නාය යෑමේ අවදානමක්  හේතුවෙන් වසා දමා ඇති කොළඹ - මහනුවර මාර්ගයේ මාවනැල්ල  සහ කඩුගන්නාව අතර කොටස තවදුරටත් වසා තැබෙන බව කෑගල්ල දිස්ත්‍රික් ලේකම් මහින්ද.එස්.වීරසූරිය ප්‍රකාශ කළා.\nඑසේ ම දකුණු අන්දමන් මුහුද ආශ්‍රිතව අඩුපීඩන කලාපයක් වර්ධනය විය හැකි බැවින් දිවයින වටා මුහුදු ප්‍රදේශවල සුළගේ වේගයේ ඉහළ යාමක් අපෙක්ෂා කරන බව කාලගුණ විද්‍යා දෙපාර්තමේන්තුව පවසනවා.\nඑම දෙපාර්තමේන්තුව සඳහන් කළේ ධීවර හා නාවික ප්‍රජාව මේ සම්බන්ධයෙන් සැලකිලිමත් විය යුතු බවයි.\nපුත්තලම සිට කොළඹ, ගාල්ල සහ හම්බන්තොට හරහා පොතුවිල් දක්වා වන මුහුදු ප්‍රදේශ වල සුළගේ වේගය පැයට කිලෝමීටර 50ත් 60ත් අතර අගයක් දක්වා ඉහළ යා හැකියි.\nඑමෙන්ම එම මුහුදු ප්‍රදේශ රළු විය හැකි අතර මුහුදු රළ මීටර 3ක් පමණ දක්වා ඉහළ යා හැකි බවයි කාලගුණ විද්‍යා දෙපාර්තමේන්තුව නිවේදනය කළේ.\nඑම මුහුදු ප්‍රදේශවල වැසි හෝ ගිගුරුම් සහිත වැසි ද අපේක්ෂා කෙරෙනවා.\nකාලගුණ විද්‍යා දෙපාර්තමේන්තුව වැඩිදුරටත් සඳහන් කළේ, මෙම තත්ත්වය සමග දිවයින හරහාද පැයට කිලෝමීටර 40ත් 50ත් අතර තද සුළං ඇති විය හැකි බවයි.\nඑමෙන්ම බස්නාහිර, සබරගමුව,මධ්‍යම සහ වයඹ පළාත්වලටත්, යාපනය දිස්ත්‍රික්කයටත් මිලිමීටර 50ට වැඩි තරමක තද වැසි ඇති විය හැකියි.\nඌව පළාතේත් අම්පාර සහ මඩකලපුව යන දිස්ත්‍රික්කවලට රාත්‍රී කාලයේදී වැසි හෝ ගිගුරුම් සහිත වැසි ඇති විය හැකි අතර උතුර, උතුරුමැද පළාත් වලටත් ගාල්ල සහ මාතර දිස්ත්‍රික්වලටත් වැසි අපේක්ෂා කෙරෙනවා.\nමේ අතර නුවරඑළිය ප්‍රදේශය ආපදාවෙන් තොර සංචාරක කලාපයක් බවට පත් කිරීම සඳහා කටයුතු කරන බව ආපදා කළමනාකරණ මධ්‍යස්ථානය පවසනවා.\nඑහි අධ්‍යක්ෂ ජනරාල් විශ්‍රාමික මේජර් ජෙනරාල් සුදන්ත රණසිංහ මේ බව සඳහන් කළේ, නුවරඑළිය මහ නගර සභා බල ප්‍රදේශයේ ගංවතුර ඇති වූ ප්‍රදේශවල තත්ත්වය සොයා බැලීමට ඊයේ පැමිණි අවස්ථාවේදී මාධ්‍ය වෙත අදහස් දක්වමින්.\nඔහු හිරු ප්‍රවෘත්තී අංශයට කියා සිටියේ මාර්ග සංවර්ධන අධිකාරියේ, ජාතික ගොඩනැගිලි පර්යේෂණ සංවිධානයේ සහ මොරටුව විශ්වවිද්‍යාලයේ පර්යේෂණ කණ්ඩායම් අවදානමට ලක්ව ඇති පහළ කඩුගන්නාව ගලවිදපු ස්ථානයට පහළින් පිහිටි ප්‍රදේශයට පැමිණ පර්යේෂණ සිදු කළ බවයි.",
       "URL": "https://www.hirunews.lk/287857/කඩුගන්නාව-පිවිසුම-තවදුරටත්-වසා-තැබෙයි",
       "Category": "Local News",
       "Parent URL": "https://www.hirunews.lk/local-news.php?pageID=1564"
}