{
       "Source": "hirunews",
       "Timestamp": "Saturday, 29 October 2016 - 19:31",
       "Headline": "රැඳවියන් පළා යාමට අදාළව බන්ධනාගාර නිලධාරීන් 2 කගේ වැඩ තහනම්",
       "News Content": "මීගමුව - දළුපොත තරුණ වැරදිකරුවන්ගේ විශෝධන මධ්‍යස්ථානයේ රඳවා සිටි රැඳවියන් 6 දෙනෙකු අද අලුයම පලාගොස් තිබෙනවා.\nබන්ධනාගාර මාධ්‍ය ප්‍රකාශක තුෂාර උපුල්දෙණිය මහතා සඳහන් කළේ සිද්ධිය සම්බන්ධයෙන් නිලධාරීන් තිදෙනෙකුගේ වැඩ තහනම් කර ඇති\nබවයි.\nරැඳවියන් පැනගොස් ඇත්තේ අද අලුයම 3ග30 ට පමණ.\nඔවුන් එළිමහන් වැඩ කණ්ඩායම් සඳහා යොදවා සිටි පිරිසක්.\nබන්ධනාගාර දෙපාර්තමේන්තුව සඳහන් කළේ පැනගිය 6 දෙනාගෙන් 5 දෙනෙකු හෙරොයින් ළඟ තබා ගැනීමට වරදකරුවන් වී, දඩ නොගෙවීම මත  රඳවා සිටි බවයි.\nඅනෙක් රැඳවියා බන්ධනාගාර ගතකර ඇත්තේ සොරබඩු ළඟ තබා ගැනීමේ සිද්ධියක් සම්බන්ධයෙන්.\nපැනගිය රැඳවියන් අතරින් දෙදෙනෙක් ජාඇළ ප්‍රදේශයේ පදිංචිකරුවන් වන අතර, සෙසු රැඳවියන් ග්‍රෑන්ඩ්පාස්, කැලණිය, දෙල්ගොඩ සහ හම්බන්තොට ප්‍රදේශවල පදිංචිකරුවන්.\nඔවුන්ගෙන් එක් රැඳවියෙකු නොවැම්බර් මාසයේදී සිර දඬුවම් අවසන්ව බන්ධනාගාරයෙන් නිදහස් වී යාමට නියමිතව තිබූ අතර, තවත් තිදෙනෙක්\nඑළැඹෙන දෙසැම්බර් මාසයේදී නිදහස් වීමට නියමිතව තිබුණා.\nඅනෙක් දෙදෙනා 2017 වසරේ පෙබරවාරි මාසයේදී සහ අප්‍රේල් මාසයේදී නිදහස් වීමට නියමිතව සිටි රැඳවියන් දෙදෙනෙක්.",
       "URL": "https://www.hirunews.lk/146375/රැඳවියන්-පළා-යාමට-අදාළව-බන්ධනාගාර-නිලධාරීන්-2-කගේ-වැඩ-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=4817"
}