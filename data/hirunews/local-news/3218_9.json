{
       "Source": "hirunews",
       "Timestamp": "Saturday, 03 August 2019 - 16:17",
       "Headline": "සෞඛ්‍ය සම්පන්න ජනතාවක් වෙසෙන රටක් වෙනුවෙන් කැප විය යුතු බව ජනපති කියයි",
       "News Content": "සෞඛ්‍ය සම්පන්න ජනතාවක් වෙසෙන රටක් වෙනුවෙන් කැප විය යුතු බව ජනාධිපති මෛත්‍රීපාල සිරිසේන පවසනවා.\nමින්නේරිය ප්‍රදේශයේ කෘෂිකර්ම දෙපාර්තමේන්තුව ඉදිකළ හෙළ බොජුන් හල සහ හරිත ප්‍රජා අලෙවි සංකීර්ණය ජනතා අයිතියට පත් කිරීමේ අවස්ථාවට අද එක්වෙමින් ජනාධිපතිවරයා මේ බව කියා සිටියා.\nඕනෑම පුද්ගලයෙකුට ඉලක්කයක් පැවතිය යුතු බව ද ජනාධිපති මෛත්‍රීපාල සිරිසේන ප්‍රකාශ කළා.\nදේශීයව නිෂ්පාදනය කළ හැකි එහෙත් පිටරටින් ගෙන්වන ආහාර සඳහා වාර්ෂිකව වැය කරන අතිවිශාල මුදල රට තුළ ඉතිරි කර ගත හැකිනම් දිළිඳු බව පිටුදැකීමේ කාර්ය අපහසු නොවන බවයි ජනාධිපතිවරයා එහිදී වැඩිදුරටත් පෙන්වා දුන්නේ.\nමේ අතර, ජනාධිපතිවරයාගේ ප්‍රධානත්වයෙන් පොළොන්නරුවේදී අද විවෘත කිරීම් සහ වැඩසටහන් කිහිපයක් පැවැත්වුණා.\nඒ අනුව, පිබිදෙමු පොළොන්නරුව දිස්ත්‍රික් සංවර්ධන වැඩසටහන යටතේ වෙලන්කටුව ශ්‍රී ශෛල ගංගාරාම විහාරස්ථානයේ ඉදිකරන ලද නව සංඝාවාස ගොඩනැගිල්ල සඝ සතු කොට පූජා කිරීම මෙන්ම, ඇළහැර - බකමූණ නගරයේ ඉදිකෙරුණු හෙළ බොජුන් හල විවෘත කිරීමට ද ජනාධිපතිවරයා එක්වුණා.\nකෝට්ටපිටිය ශ්‍රී බුද්ධගයා ප්‍රභාෂ්වර පිරිවෙනෙහි රුපියල් මිලියන 10 කට ආසන්න මුදලක් වැය කරමින් ඉදිකෙරුණු නව සංඝාවාස ගොඩනැගිල්ල ද සඝ සතුකොට පූජා කෙරුණේ ජනාධිපතිවරයා අතින්.",
       "URL": "https://www.hirunews.lk/221473/සෞඛ්‍ය-සම්පන්න-ජනතාවක්-වෙසෙන-රටක්-වෙනුවෙන්-කැප-විය-යුතු-බව-ජනපති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3218"
}