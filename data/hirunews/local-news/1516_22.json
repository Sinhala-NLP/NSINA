{
       "Source": "hirunews",
       "Timestamp": "Sunday, 05 December 2021 - 8:35",
       "Headline": "ලිට්රෝ - ලාෆ්ස් සභාපතිවරුන්ගෙන් ප්‍රකාශ ගැනීමේ සූදානමක් (වීඩියෝ)",
       "News Content": "ගෑස් අනතුරු ඉහළ යාම පිළිබඳ සොයා බැලීමට ජනාධිපතිවරයා පත් කළ විශේෂඥ කමිටුව ඉදිරි දින දෙක තුළ මූලික විමර්ශන කටයුතු සම්බන්ධයෙන් ප්‍රකාශයක් නිකුත් කිරීමට නියමිතයි.\nඑමෙන්ම අද සිට ගෘහස්ථ ගෑස් වෙළඳපොළට නිකුත් කිරීමට පාරිභෝගික කටයුතු පිළිබඳ අධිකාරිය අවසර ලබා දී තිබෙනවා.\nඑම අධිකාරිය නිවේදනයක් නිකුත් කරමින් සඳහන් කළේ ගෑස් සාම්පල ලංකා ඛනිජ තෙල් නීතිගත සංස්ථාවේ පරීක්ෂණාගාරයට යොමුකර ලබාගත් වාර්තාවලට අනුව මෙම තීරණයට එළඹි බවයි.\nමේ අතර ලිට්රෝ සහ ලාෆ් ගෑස් සමාගම්වල සභාපතිවරුන් ඇතුළු නිලධාරීන්ගෙන් ඉදිරි සතියේ ප්‍රකාශ ලබාගැනීමට නියමිතයි.\nජනාධිපතිවරයා පත් කළ විශේෂඥ කමිටුවේ ප්‍රධානීන් ශාන්ත වල්පලගේ හිරු ප්‍රවෘත්ති අංශයට සඳහන් කළේ ඔවුන්ට සිය කමිටුව හමුවේ පෙනී සිටින ලෙස දැනුම්දී ඇති බවයි.\nආන්දෝලනාත්මක ලෙස ගෑස් අනතුරු ඉහළ යාමත් සමඟ ඒ පිළිබඳව සොයාබැලීමට ජනාධිපති ගෝඨාභය රාජපක්ෂ විසින් පසුගිය මස 30 වනදා අටදෙනෙකුගෙන් යුත් විශේෂඥ කමිටුවක් පත් කළා.\nඒ අනුව එම කමිටුව සති දෙකක් තුළ සිය වාර්තාව ජනාධිපතිවරයා වෙත භාරදීමට නියමිතයි.\nමේ අතර අනුරාධපුර - කුරුන්දන්කුලම ප්‍රදේශයේ ආපනශාලවක ආහාර පිසිමින් සිටියදී ගෑස් උඳුනක් පිපිරීයාමේ සිදුවීමක් ඊයේ වාර්තාවුණා.\nඑමෙන්ම හැටන් සහ තවත් ප්‍රදේශ කිහිපයකින් ගෑස් පිළිබඳ සිද්ධීන් කිහිපයක් වාර්තා වුණා.",
       "URL": "https://www.hirunews.lk/290052/ලිට්රෝ-ලාෆ්ස්-සභාපතිවරුන්ගෙන්-ප්‍රකාශ-ගැනීමේ-සූදානමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1516"
}