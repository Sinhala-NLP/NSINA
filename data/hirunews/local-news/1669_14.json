{
       "Source": "hirunews",
       "Timestamp": "Saturday, 25 September 2021 - 13:34",
       "Headline": "හුදකලාවේ විසූ වයෝවෘද්ධ කාන්තාවකගේ අභිරහස් ඝාතනය (වීඩියෝ)",
       "News Content": "වැලිකඩ - රාජගිරිය ප්‍ර දේශයේ වයෝවෘද්ධ කාන්තාවක් අද (25) අලුයම නිවස තුළදීම ඝාතනය කර තිබෙනවා.\nසිද්ධිය සම්බන්ධයෙන් වැලිකඩ පොලිසිය විමර්ශන ආරම්භ කර ඇති අතර මෙලෙස ඝාතනයට ලක්ව ඇත්තේ වැලිකඩ පොලිස් වසමේ රාජගිරිය පාරේ නිවසක තනිව ජීවත්වූ සිටි 71 හැවිරිදි අවිවාහක කාන්තාවක්.\nමෙම කාන්තාව පදිංචිව සිටි නිවසින් අද අලුයම් කාලයේ කෑ ගසන හඬ ඇසීම නිසා ප්‍රදේශවාසීන් කිහිපදෙනෙකු ඒ පිළිබඳ සොයාබලා තිබෙනවා.\nඑහිදී ඔවුන්ට දැකගැනීමට ලැබී ඇත්තේ අදාළ කාන්තාව නිවස තුළ ඝාතනය කර සිටින අයුරුයි. පසුව මේ සම්බන්ධයෙන් වැලිකඩ පොලිසිය දැනුවත් කිරීමට ප්‍රදේශවාසීන් පියවර ගෙන තිබුණා.\nඒ අනුව පොලිසිය සිද්ධිය සම්බන්ධයෙන් විමර්ශන ආරම්භ කළා. ඝාතකයින් සොයා ගැනීම සඳහා පොලිස් නිල සුනඛයෙකුගේද සහය ලබාගත්තා.\nමේ අතර, පොතුවිල් - ආරුගම්බේ සංචාරක කලාපයේ හෝටලයක රැඳී සිටි බ්‍රිතාන්‍ය ජාතික සංචාරකයෙකු සැකකටයුතු ලෙස මියගොස් සිටියදී හමුව තිබෙනවා.\n43 හැවිරිදි තෝමස් ජෝන් නම් මෙම බ්‍රිතාන්‍ය ජාතිකයා ආරුගම්බේ සංචාරක කලාපයට පැමිණ ඇත්තේ පසුගිය 22 වැනිදායි.\nමීට මාස 06කට පෙර සිය බිරිඳ සමඟ මෙරටට පැමිණි ඔහු හික්කඩුව ප්‍රදේශයේ නිවසක රැඳී සිට ඇති අතර, පසුගිය 22 වැනිදා ඔහු මෙරට රියදුරෙකු සමඟ සංචාරයක් සඳහා ආරුගම්බේ ප්‍ර දේශයට පැමිණ තිබුණා.\nඑහිදී බ්‍රිතාන්‍ය ජාතිකයා සංචාරක හෝටලයක කාමරයක් වෙන්කරවා ගෙන නවාතැන් ගෙන තිබූ අතර, ඔහුගේ රියදුරු නවාතැන් ගෙන ඇත්තේ වෙනත් ස්ථානයකයි.\n22 වැනිදා රාත්‍රී කාලයේ වෙනත් හෝටලයක පැවති සාදයකට බ්‍රිතාන්‍ය ජාතිකයා සහභාගී වී තිබෙනවා.\nඔහු නවාතැන් ගත් හෝටලයට පැමිණ ඇත්තේ 23 වැනිදා අලුයම් කාලයේදී.\nඔහු 23 එදින හෝටල් කාමරයෙන් පිටතට පැමිණ තිබුණේ නැහැ.\nඔහුගේ බිරිඳ රියදුරුට දන්වා ඇත්තේ බ්‍රිතාන්‍ය ජාතිකයා දුරකථනයට ප්‍රතිචාර නොදක්වන බැවින් ඔහු පිළිබඳ සොයාබලන ලෙසයි.\nරියදුරු සිදුකළ සොයාබැලීමේදී හෙළිව ඇත්තේ බ්‍රිතාන්‍ය ජාතිකයා රැඳී සිටි කාමරය තුළ මියගොස් සිටින බවයි.\nසිද්ධිය සම්බන්ධයෙන් පොතුවිල් මහේස්ත්‍රාත්වරයා මහේස්ත්‍රාත් පරීක්ෂණ සිදුකළ අතර, අධිකරණ වෛද්‍ය නිලධාරීවරයාද එම ස්ථානය නිරීක්ෂණය කළා.\nඅනතුරුව දේහය පොතුවිල් මූලික රෝහල වෙත රැගෙන ගියා, කොවිඩ් පරීක්ෂණ ප්‍රතිඵල ලැබීමෙන් පසු පශ්චාත් මරණ පරීක්ෂණය සිදුකිරීමට නියමිතයි.\nසිද්ධිය සම්බන්ධයෙන් පොතුවිල් පොලිසිය විමර්ශන සිදුකරනවා.",
       "URL": "https://www.hirunews.lk/283199/හුදකලාවේ-විසූ-වයෝවෘද්ධ-කාන්තාවකගේ-අභිරහස්-ඝාතනය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1669"
}