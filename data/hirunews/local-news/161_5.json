{
       "Source": "hirunews",
       "Timestamp": "Saturday, 22 July 2023 - 16:01",
       "Headline": "අගුරුවාතොට මවගේ සහ බිළිඳියගේ පශ්චාත් මරණ පරීක්ෂණවලදී විවෘත තීන්දුවක්",
       "News Content": "හොරණ - අඟුරුවාතොට ප්‍රදේශයේදී ඝාතනයට ලක්වූ මවගේ සහ ඇගේ මාස 11 ක් වයසැති බිළිඳියගේ පශ්චාත් මරණ පරීක්ෂණ වලදී එම මරණ සම්බන්ධයෙන් අධිකරණ වෛද්‍ය නිලධාරීන් විසින් විවෘත තීන්දුවක් ලබාදී තිබෙනවා.\nඒ එම සිරුරු කොටස්වලට සත්ත්ව සපාකෑම් හේතුවෙන් හානි සිදුව ඇති බව පවසමින්.\nඑබැවින් වැඩිදුර විමර්ශන සදහා ඔවුන්ගේ ශරීර කොටස් රජයේ රස පරීක්ෂක දෙපාර්තමේන්තුව වෙත යොමු කිරීමට නියමිත බවයි පොලීසිය සඳහන් කළේ.\nඝාතනයන්ට අදාළව දැනට අත්අඩංගුවට ගෙන සිටින ප්‍රධාන සැකකරුගෙන් අද පස්වරුවේ පොලීසිය ප්‍රකාශයක් සටහන් කරගෙන තිබෙනවා.\nඒ පොලිස් අත්අඩංගුවේ පසුවන සැකකරු හොරණ මූලික රෝහලේ ප්‍රතිකාර ලබමින් සිටින අතරතුරයි.\nකෙසේ වෙතත් තම මානසික තත්ත්වය තවමත් ව්‍යාකූල බව පවසමින් සැකකරු මන්දගාමීව ප්‍රකාශ ලබා දෙන තත්ත්වයක් පවතින බවයි පොලීසිය සදහන් කළේ.\nහොරණ - වරකාගොඩ ප්‍රදේශයේ පදිංචි 32 හැවිරිදි මෙම සැකකරු තම නිවසට යාබදව පිහිටි පාලු නිවසක රැදී සිටියදී පොලීසිය අත්අඩංගුවට ගැනීමට ගිය අවස්ථාවේ ඔහු අසල තිබූ ළඳු කැලෑවකට පලාගොස් තිබුණා.\nඑහිදී සැකකරු සහ පොලීසිය අතර පොර බැදීමක් සිදුව ඇති අතර එම අවස්ථාවේ ඔහු කතුරු තලයකින් කැපුම් තුවාල සිදුකරගෙන ඇති බවයි පොලීසිය සඳහන් කළේ.\nඅනතුරුව සිහිසුන් වූ සැකකරු හොරණ මූලික රෝහලට ඇතුළත් කෙරුණේ පොලිස් අත්අඩංගුවේ සිටියදීයි.\nඒ අනුව ඔහු තවදුරටත් එම රෝහලේ ප්‍රතිකාර ලබමින් සිටින අතර අද පස්වරුවේ අදාළ ඝාතන සම්බන්ධයෙන් ප්‍රකාශයක් ලබා ගැනීමටයි පොලීසිය කටයුතු කළේ.\nහිටපු හමුදා සාමාජිකයෙකු බවට සැකකරුගෙන් සිදුකළ ප්‍රශ්න කිරීම් වලදී ඔහු පොලීසියට සදහන් කර ඇත්තේ නීත්‍යානුකූලව තමත් සේවයෙන් ඉවත්ව සිටින බවයි.\nකෙසේ වෙතත්, ඒ පිළිබද යුද හමුදාව හරහා තොරතුරු සනාථ කර ගැනීමෙන් අනතුරුව අධිකරණයට තොරතුරු වාර්තා කරන බවයි පොලීසිය සඳහන් කළේ.\nඑමෙන්ම, කතුරු තලයක් ලග තබාගෙන ඇත්තේ තමන් අත්අඩංගුවට ගැනීමට පැමිණියහොත් ඉන් මිදී පලායාමට බවත් සැකකරු පවසා තිබෙනවා.\nසැකකරු හෙට පානදුර මහේස්ත්‍රාත් හමුවට ඉදිරිපත් කිරීමට නියමිතයි.\nඑක්දරු පියෙකු වන ඔහු මියගිය කාන්තාවගේ සැමියාගේ සහෝදරියගේ ස්වාමි පුරුෂයායි.\nපසුගිය 18 වනදා සිට මෙම කාන්තාව සහ ඇගේ බිළිඳිය අතුරුදන්ව තිබූ අතර, ඔවුන්ගේ සිරුරු ඊයේ හමුවූයේ අඟුරුවාතොට - රයිගම මාර්ගයේ කැලෑබද ප්‍රදේශයක තිබියදියි.",
       "URL": "https://www.hirunews.lk/342136/අගුරුවාතොට-මවගේ-සහ-බිළිඳියගේ-පශ්චාත්-මරණ-පරීක්ෂණවලදී-විවෘත-තීන්දුවක්",
       "Category": "Local News",
       "Parent URL": "https://www.hirunews.lk/local-news.php?pageID=161"
}