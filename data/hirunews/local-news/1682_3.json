{
       "Source": "hirunews",
       "Timestamp": "Sunday, 19 September 2021 - 13:19",
       "Headline": "එක්සත් ජාතීන්ගේ 76 වන මහා මණ්ඩල සැසියේ අමාත්‍ය මණ්ඩල සැසි වාරය හෙට",
       "News Content": "ඇමරිකාවේ නිව්යෝක් නුවර පැවැත්වෙන එක්සත් ජාතීන්ගේ 76 වන  මහා මණ්ඩල සැසි වාරයට සමගාමීව පැවැත්වෙන අමාත්‍ය මණ්ඩල සැසි වාරය හෙට ආරම්භ වනවා.\nඊට ශ්‍රී ලංකාව නියෝජනය කරමින් විදේශ කටයුතු අමාත්‍ය මහාචාර්ය ජී.එල්. පීරිස් එක්වනු ඇති.\nමහා මණ්ඩල සැසි වාරයට සහභාගිවීම සදහා දිවයිනෙන් පිටත්ව ගිය ජනාධිපති ගෝඨාභය රාජපක්ෂ ශ්‍රී ලංකා වේලාවෙන් අද එරටට ළගා වූ අතර ජනාධිපතිවරයා එක්සත් ජාතීන්ගේ මහා මණ්ඩල සැසි වාරය ඇමතීමට නියමිතව ඇත්තේ ලබන 22 වන දායි.\nමෙවර 76 වැනි එක්සත් ජාතීන්ගේ මහා මණ්ඩල සමුළුව එළඹෙන 21 වනදා නිව්යෝක් හිදී ආරම්භවීමට නියමිතයි.\n21 වනදා සමුළුව ප්‍රථමයෙන් ඇමතීමට නියමිතව ඇත්තේ බ්‍රසීලය වන අතර, දෙවන කථිකයා වන්නේ එක්සත් ජනපදයයි.\nඇෆ්ගනිස්ථාන නියෝජිතයා මහා මණ්ඩල සැසියේ අවසාන දිනයේ අවසාන කථිකයා ලෙස ලැයිස්තුගත කර තිබෙනවා. අදාළ නියෝජිතයා මීට පෙර පැවති ඇෆ්ගන් පාලනය විසින් පත් කළ අයෙකු වන අතර, තලේබාන් පාලනය විසින් ඔහුගේ ධුරය සම්බන්ධව මෙතෙක් විරෝධය පළ කර නැහැ.\nමෙවර සැසිවාරයේදී කොරෝනා වසංගත තත්වය හේතුවෙන් ඇතැම් රාජ්‍ය නායකයින්ට වීඩියෝ තාක්ෂණය මගින් සමුළුව ඇමතීමට අවසර ලබාදී තිබෙනවා.\nඒ අනුව රාජ්‍ය නායකයින් 60 දෙනෙකු වීඩියෝ තාක්ෂණය මගින් සමුළුව ඇමතීමට නියමිතයි.",
       "URL": "https://www.hirunews.lk/282640/එක්සත්-ජාතීන්ගේ-76-වන-මහා-මණ්ඩල-සැසියේ-අමාත්‍ය-මණ්ඩල-සැසි-වාරය-හෙට",
       "Category": "Local News",
       "Parent URL": "https://www.hirunews.lk/local-news.php?pageID=1682"
}