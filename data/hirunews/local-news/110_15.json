{
       "Source": "hirunews",
       "Timestamp": "Wednesday, 09 August 2023 - 22:08",
       "Headline": "‘අරගලයේ’ බලාපොරොත්තු ඉටුවීම ගැන නවතම සමීක්ෂණ වාර්තාවකින් හෙළි වූ දේ",
       "News Content": "ගාලුමුවදොර පිටියෙන් අරගලකරුවන් නික්ම ගොස් වසරක් ගතවුවද ‘අරගලයේ’ බලාපොරොත්තු ඉටු වී නොමැති බව මෙරට ජනතාවගෙන් සියයට 60 කගේ මතය යැයි ‘වෙරිටේ රිසර්ච්’ ආයතනයේ නවතම වාර්තාවකින් පෙන්වා දෙනවා.\nරට ගොඩගැනීමට නම් දූෂිත අයහපත් පාලනය නිවැරදි කළ යුතු බවට මෙරට ජනතාවගෙන් සියයට 51 ක් විශ්වාස කරන බවත් රට යළි ගොඩගැනීමට නම් ආර්ථික ක්‍රමය වෙනස් කිරීම අවශ්‍ය බව සියයට 34 ක් පවසන බවත් එම ආයතනය සඳහන් කරනවා.\nගාලුමුවදොර කේන්ද්‍රකරගෙන පැවති අරගල ව්‍යාපාරයට වසරක් සම්පූර්ණ වීමේ පසුබිමේ සිට රටේ ජනතාව අරගලයෙන් බලාපොරොත්තු වූ දේවල් ඉටුවීම, නොවීම සම්බන්ධයෙන් දරන අදහස් දැනගැනීමට කළ සමීක්ෂණයකදී මෙම තොරතුරු හෙළි වූ බව යි ‘වෙරිටේ රිසර්ච්’ ආයතනය සඳහන් කළේ.\nඅරගලය තුළින් ජනතාවගේ බලාපොරොත්තු, අභිලාෂයන් සහ සිතුම් පැතුම් ඉටු වූයේද, නැතිද, යැයි ඇසූ පැනයට බොහෝදුරට ‘නැත’ යැයි බහුතරයක් ජනතාව පිළිතුරු දී ඇති බවත් එම බලාපොරොත්තු, අභිලාෂයන් සහ සිතුම් පැතුම් බොහෝදුරට ඉටුවූයේ යැයි සියයට 11 ක් ද, සියටය 29 ක් අදහසක් ප්‍රකාශ කර නොමැති බවත් එම ආයතනය පැවසුවා.\nරට පුරා වාසය කරන ජනතාව නියෝජනය කෙරෙන පරිදි තෝරාගත් වැඩිහිටි ශ්‍රී ලංකා පුරවැසියන් 1,008 දෙනෙකුගේ නියැදියක් පදනම් කරගෙන මෙම සමීක්ෂණය කළ බවත් අදාළ දත්ත මෙම වසරේ ජූනි මස එකතු කළ බවත් ‘වෙරිටේ රිසර්ච්’ ආයතනය වැඩිදුරටත් සඳහන් කරනවා.",
       "URL": "https://www.hirunews.lk/344256/අරගලයේ-බලාපොරොත්තු-ඉටුවීම-ගැන-නවතම-සමීක්ෂණ-වාර්තාවකින්-හෙළි-වූ-දේ",
       "Category": "Local News",
       "Parent URL": "https://www.hirunews.lk/local-news.php?pageID=110"
}