{
       "Source": "hirunews",
       "Timestamp": "Wednesday, 19 December 2018 - 19:15",
       "Headline": "පැති මාරුකළ අයට ඇමතිකම් එපා - එජාපයෙනුත් විරෝධය",
       "News Content": "පත් කිරිමට නියමිත අමාත්‍ය මණ්ඩලයේ නාමලේඛනය අද පස්වරුවේ ජනාධිපතිවරයා වෙත යොමුකිරීමට නියමිත බව එක්සත් ජාතික පෙරමුණේ ආරංචි මාර්ග ප්‍රකාශ කළා.\n19 වන ව්‍යවස්ථා සංශෝධනයට අනුව පත්කළ හැක්කේ අමාත්‍යවරුන් 30 දෙනෙකු පමණයි.\nකෙසේ වෙතත් 40 දෙනෙකුගෙන් යුත් නාමලේඛනයක් අද දිනයේ ජනාධිපතිවරයා වෙත යොමුකරන බවයි එම පෙරමුණ නියෝජනය කරන ජ්‍යෙෂ්ඨ මන්ත්‍රීවරයෙකු හිරු ප්‍රවෘත්ති අංශයට සඳහන් කළේ.\nඑම ලැයිස්තුවට ජනාධිපතිවරයා අනුමැතිය දීමෙන් පසු දිවුරුම් දීම හෙට දිනයේදී සිදුවනු ඇති බව එම මන්ත්‍රීවරයා කියා සිටියා.\nරනිල් වික්‍රමසිංහ අග්‍රාමාත්‍යවරයා ලෙස දිවුරුම්දීම පසුගිය 16 වනදා සිදුවු අතර ඒ අනුව අග්‍රාමාත්‍යවරයා දිවුරුම් දිමෙන් පසු කැබිනට් මණ්ඩලයක් නොමැතිව මේ වන විට ගතවන්නේ තුන්වන දිනයයි.\nනිදහස් පක්ෂයෙන් ආණ්ඩුවට එක්වූ පිරිසට අමාත්‍ය ධුර පිරිනැමීම සම්බන්ධයෙන් ජනාධිපතිවරයා සමඟ තවදුරටත් සාකච්ඡා කිරීම, අමාත්‍ය මණ්ඩලයේ දිවුරුම්දීම මෙලෙස කල්යෑමට හේතුව බව එක්සත් ජාතික පෙරමුණේ අභ්‍යන්තර ආරංචි මාර්ග ප්‍රකාශ කළා.\nඑක්සත් ජාතික පෙරමුණ තුළද කැබිනට් අමාත්‍ය ධුර බෙදීයාම සම්බන්ධයෙන් ගැටළු සහගත තත්ත්වයක් මතුව ඇති බව වාර්තාවනවා.\nමේ අතර ආණ්ඩුවට එක්වූ නිදහස් පක්ෂ මන්ත්‍රීවරුන්ට අමාත්‍ය ධුර ලබා නොදීමට ඊයේ රැස්වූ නිදහස් පක්ෂ මධ්‍යම කාරක සභාවේ අනුමැතිය හිමිවූ බව එම පක්ෂයේ තරුණ පෙරමුණේ සභාපති ශාන්ත බණ්ඩාර කියා සිටියා.\nඑලෙස එක්වූ මන්ත්‍රීවරුන්ට අමාත්‍ය ධුර ලබාදීමට තමන්ද විරුද්ධ බවයි එක්සත් ජාතික පක්ෂ පාර්ලිමේන්තු මන්ත්‍රී ආචාර්ය හර්ෂ ද සිල්වා සඳහන් කළේ.\nපැවති දේශපාලන අර්බුදය හේතුවෙන් ලබන වසර සඳහා අයවැයක් ඉදිරිපත් කිරීමට නොහැකිවූ අතර, මෙම වසර නිමවීමට තවත් ඇත්තේ දින 11 ක කාලයක්.\nඊට පෙර අතුරු සම්මත ගිණුමක් පාර්ලිමේන්තුවේ සම්මත කළ යුතු අතර, ඒ සඳහා අමාත්‍ය මණ්ඩලයේ අනුමැතිය ලබාගත යුතු  වනවා.\nකෙසේ වෙතත් මේ සම්බන්ධයෙන් අප කළ විමසීමකදී එක්සත් ජාතික පෙරමුණ නියෝජනය කරන දෙමළ ප්‍රගතිශීලී සන්ධානයේ නායක, පාර්ලිමේන්තු මන්ත්‍රී මනෝ ගනේෂන් සඳහන් කළේ අනිද්දා අතුරු සම්මත ගිණුම පාර්ලිමේන්තුවට ඉදිරිපත් කිරීමට කටයුතු කරමින් සිටින බවයි.",
       "URL": "https://www.hirunews.lk/206444/පැති-මාරුකළ-අයට-ඇමතිකම්-එපා-එජාපයෙනුත්-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=3597"
}