{
       "Source": "hirunews",
       "Timestamp": "Thursday, 02 June 2016 - 14:57",
       "Headline": "අරණායක මෙහෙයුම් අවසන් (ඡායාරූප)",
       "News Content": "අරණායක - සාමසර කන්ද නායයාමෙන් පස්කන්දට යටවූ පුද්ගලයන් සොයා සිදුකරන මෙහෙයුම් අද (02) නතර කෙරුණා.\nමෙහෙයුම් භාර නිලධාරි බස්නාහිර පළාත් ආඥාපති මේජර් ජනරාල් සුදන්ත රණසිංහ සදහන් කළේ දින 15 ක් පුරා සිදුකළ මෙහෙයුම්වලින් අතුරුදන්වූවන්ගේ මළ සිරුරු 27 ක් සහ ශරීර කොටස් 21 ක් සොයා ගෙන ඇති බවයි.\nතමන්ට ලද තොරතුරු අනුව තවත් පුද්ගලයින් 100 කට ආසන්න පිරිසක් අතුරුදන්වී සිටින බව ද ඔහු කියා සිටියා.\nඅරණායක ප්‍රාදේශීය ලේකම් සාම් ෆයිසර් මීට පෙර හිරු ප්‍රවෘත්ති අංශයට සදහන් කළේ නායයාමෙන් නිවාස 80 ක් සම්පූර්ණයෙන්ම විනාශයට පත්වූ බවත්, පුද්ගලයින් 144 දෙනෙකු  අතුරුදන්වී සිටින බවයි.\nමේ අතර, මියගිය පුද්ගලයින්ට පිං පැමිණවීම හා අවතැන්වූවන්ට සෙත් පතා පිංකම් මාලාවක් අද (02) සිදුකෙරුණා.\nඒ අරණායක හත්ගම්පොල මධ්‍ය මහා විද්‍යාලයේදීයි.\nඅප වාර්තාකරු සදහන් කළේ ඊට භික්ෂුන් වහන්සේලා 60 නමක් සහ ප්‍රදේශවාසීන් ද සහභාගි වූ බවයි.\nපසුගිය මැයි 17 වැනිදා අරණායක සාමසර කන්ද නායයාමෙන් විපතට පත්වූවන් තවමත් ප්‍රදේශයේ පාසල් කිහිපයක සහ විහාරස්ථාන කිහිපයක රදවා සිටිනවා.\nකෙසේ වෙතත්, අවතැන්වූවන් යළි පදිංචි කිරීමේ කටයුතු සිදු කෙරෙන තුරු ඒ සදහා හමුදා සහාය ලබාදෙන බවයි මේජර් ජනරාල් සුදන්ත රණසිංහ වැඩිදුරටත් සඳහන් කළේ.\nඡායාරූප - හෙම්මාතගම සමන් විජය බංඩාර",
       "URL": "https://www.hirunews.lk/134626/අරණායක-මෙහෙයුම්-අවසන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5022"
}