{
       "Source": "hirunews",
       "Timestamp": "Monday, 23 May 2022 - 8:40",
       "Headline": "දරුවෙකුට පාසලට එන්නෙපා යැයි පැවසූ විදුහල්පතිට සහ ගුරුවරුන්ට එරෙහිව පරීක්ෂණ",
       "News Content": "මැදමුලන ඩී.ඒ. රාජපක්ෂ විද්‍යාලයේ සිසුවෙකුට පාසලට පැමිණීම වැළැක්වූ බවට විදුහල්පතිවරයාට සහ ගුරුවරුන් කිහිප දෙනෙකුට එල්ල වන චෝදනාව සම්බන්ධයෙන් ජාතික ළමාරක්ෂක අධිකාරිය, අධ්‍යාපන අමාත්‍යාංශයෙන් වාර්තාවක් කැදවා තිබෙනවා.\nඅදින් ආරම්භ වන සාමාන්‍ය පෙළ විභාගයට පෙනී සිටින මෙම සිසුවාට වසරක කාලයක් පාසලට පැමිණීම විදුහල්පතිවරයා සහ ගුරුවරුන් විසින් වළක්වා ඇති බවටයි චෝදනා එල්ල වන්නේ.\nඅදාළ සිසුවා සමාජ මාධ්‍ය ඔස්සේ පසුගිය දිනෙක පාසලට ගිය අවස්ථාවක ඒ පිළිබදව වීඩියෝ පටයක් මගින් අනාවරණයක් කළා.\nමේ සම්බන්ධයෙන් ජාතික ළමාරක්ෂක අධිකාරිය අදාළ ළමයාගෙන් සහ පවුලේ අයගෙන් මෙන්ම විදුහල්පතිවරයාගෙන් ද ප්‍රකාශ සටහන් කරගෙන ඇති බවයි එම අධිකාරියේ සභාපති ආචාර්ය උදය කුමාර අමරසිංහ සඳහන් කළේ.\nඑමෙන්ම අදාළ ළමයාට ඔහුට සිදුවූ බව කියන අසාධාරණය සම්බන්ධයෙන් ලිඛිත පැමිණිල්ලක් ජාතික ළමාරක්ෂක අධිකාරිය වෙත යොමු කරන ලෙස ද දැනුම් දුන් බව ඔහු කියා සිටියා.\nජාතික ළමා රක්ෂක අධිකාරිය විසින් මේ පිළිබදව ශ්‍රී ලංකා මානව හිමිකම් කොමිසම ද දැනුවත් කළ බවයි ආචාර්ය උදය කුමාර අමරසිංහ සඳහන් කළේ.",
       "URL": "https://www.hirunews.lk/305044/දරුවෙකුට-පාසලට-එන්නෙපා-යැයි-පැවසූ-විදුහල්පතිට-සහ-ගුරුවරුන්ට-එරෙහිව-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=1150"
}