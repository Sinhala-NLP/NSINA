{
       "Source": "hirunews",
       "Timestamp": "Thursday, 21 April 2022 - 7:28",
       "Headline": "තවත් ගෑස් නැව් දෙකක් දින 10 ක් තුළ දිවයිනට",
       "News Content": "දිවයිනට ඊයේ ළඟා වූ නෞකාවෙන් රැගෙන ආ ගෑස් මෙට්‍රික් ටොන් 1,400 බෙදා හැරීමේ කටයුතු අද ආරම්භ කරන බව ලිට්‍රෝ සමාගම පවසනවා.\nඑහි ප්‍රකාශකයෙකු හිරු ප්‍රවෘත්ති අංශයට සඳහන් කළේ වැඩිම ඉල්ලුමක් සහිත ප්‍රදේශවලට ප්‍රමුඛතාවය ලබා දෙමින් එම බෙදා හැරීමේ කටයුතු සිදු කරන බවයි.\nනෞකාවේ අන්තර්ගතව තිබූ ගෑස් ගොඩබෑමේ කටයුතු ඊයේ රාත්‍රියේ සිදු කෙරුණා.\nඑමෙන්ම, මෙම මස තුළ තවත් ඇණවුම් කළ ගෑස් අන්තර්ගත නෞකා 02 ක් මෙරටට ළඟාවීමට නියමිත බවයි ලිට්‍රෝ සමාගම සඳහන් කළේ.\nඑම නෞකා බොහෝ විට ලබන 24 සහ 26 දිනවලදී මෙරටට ළඟා වනු ඇති. එමගින් රැගෙන ඒමට නියමිත මුළු ගෑස් මෙටි්‍රක් ටොන් ප්‍රමාණය 8,500 ක්.\nමේ අතර, දිවයින පුරා විවිධ නගරවල මාර්ග අවහිරකරමින් විරෝධතා පැවැත්වීම හේතුවෙන් ඉන්ධන බෙදාහැරීමට බාධා මතුව ඇති බව ලංකා ඛණිජ තෙල් සංස්ථාව පවසනවා.\nඑම සංස්ථාව සඳහන් කළේ ඒ හේතුවෙන් ඊයේ දිනයේත් ඇතැම් ඉන්ධන බවුසර් නැවත ගෙන්වා ගැනීමට සිදුවූ බවයි.\nඒ අනුව ඉදිරි දිනවලදී පිරවුම්හල් තුල ඉන්ධන හිඟතාවයක් ඇති විය හැකි බව ලංකා ඛණිජ තෙල් සංස්ථාව පෙන්වා දෙනවා.\nබලශක්ති අමාත්‍ය කාංචන විජේසේකර ඊයේ පාර්ලිමේන්තුවේදී කියා සිටියේ ඉදිරි දින දහයකට ප්‍රමාණවත් පරිදි පෙට්‍රල් තොගද සති 2 කට ප්‍රමාණවත් ඩීසල් තොගද සංස්ථාව සතුව පවතින බවයි.\nකෙසේ වෙතත් දිවයින පුරා ඉන්ධන පිරවුම්හල් රැසක සුපුරුදු පරිදි ඊයේත් දිගු පෝලිම් පැවති බවයි හිරු වාර්තාකරුවන් සඳහන් කළේ.\nමේ අතර, බලාගාරවලට ප්‍රමාණවත් ඉන්ධන නොමැති වීම හේතුවෙන් දිවයින පුරා ප්‍රදේශවලට අදත් පැය 3යි මිනිත්තු 20 ක විදුලි කප්පාදුවක් සිදු කිරීමට නියමිතයි.",
       "URL": "https://www.hirunews.lk/302413/තවත්-ගෑස්-නැව්-දෙකක්-දින-10-ක්-තුළ-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=1219"
}