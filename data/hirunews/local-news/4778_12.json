{
       "Source": "hirunews",
       "Timestamp": "Sunday, 27 November 2016 - 12:14",
       "Headline": "වෛද්‍යවරු වර්ජනයකට සැරසේ - හෙද සංගම් අතරත් සාකච්ඡා",
       "News Content": "සෞඛ්‍ය සහ අධ්‍යාපන ක්‍ෂේත්‍රවලට අයවැයෙන් සිදුකර ඇති මුදල් කප්පාදුවට එරෙහිව වර්ජන ක්‍රියාමාර්ගයකට එළඹීමට රජයේ වෛද්‍ය නිලධාරින්ගේ සංගමය සූදානම් වනවා.\nඑහි ආරම්භයක් ලෙස හෙට (28) දිනයේ රෝහල් ඉදිරිපිට විරෝධතා පුවරු ප්‍රදර්ශනය කිරීමේ ක්‍රියාමාර්ගයක නිරත වන බවයි එම සංගමයේ ලේකම් වෛද්‍ය නවීන් ද සොයිසා කොළඹ අද පැවති මාධ්‍ය හමුවකදී කියා සිටියේ.\nසෞඛ්‍ය අමාත්‍යාංශය නිකුත් කළ වැටුප් විෂමතා ඉවත් කිරීමේ චක්‍රලේඛයට එරෙහිව වර්ජන ක්‍රියාමාර්ගයකට එළඹීම සම්බන්ධයෙන් හෙද වෘත්තිය සමිති අතරද සාකච්ඡා ආරම්භ වී තිබෙනවා.\nසමස්ත ලංකා සුවසේවා සංගමය පවසන්නේ නව චක්‍ර ලේඛය මගින් 2003 වර්ෂයේ සිට හෙද සේවාවට හිමිවිය යුතු හිඟ වැටුප් අහෝසි කර ඇති බවයි.",
       "URL": "https://www.hirunews.lk/148427/වෛද්‍යවරු-වර්ජනයකට-සැරසේ-හෙද-සංගම්-අතරත්-සාකච්ඡා",
       "Category": "Local News",
       "Parent URL": "https://www.hirunews.lk/local-news.php?pageID=4778"
}