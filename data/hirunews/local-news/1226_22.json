{
       "Source": "hirunews",
       "Timestamp": "Sunday, 17 April 2022 - 7:44",
       "Headline": "අදත් බවුසර්වලට ඉන්ධන නැහැ",
       "News Content": "ලංකා ඛණිජ තෙල් සංස්ථාවේ බවුසර්වලට ඉන්ධන පිරවීමේ පර්යන්තය වසා තැබීම හේතුවෙන් අද පැමිණෙන බවුසර්වලට ඉන්ධන පිරවීමට නොහැකි තත්ත්යක් උදාවන බව ලංකා ඉන්ධන බෙදුම්කරුවන්ගේ සංගමය පවසනවා.\nඑහි සභාපති ෂෙල්ටන් ප්‍රනාන්දු හිරු ප්‍රවෘත්තී අංශයට කියා සිටියේ අද ඉරිදා දිනයේ එම පර්යන්තයේ සේවකයන්ට නිවාඩු ලබා දී ඇති බවයි.\nකෙසේ වෙතත් පවතින තත්ත්වය හමුවේ විශේෂ දීමනාවක් ලබා දී හෝ පිරවුම් පර්යන්තයේ සේවකයන් සේවයට කැඳවා බවුසර්වලට ඉන්ධන ලබා දිය යුතු බවයි ඔහු කියා සිටියේ.\nදිවයින පුරා සිපෙට්කෝ පිරවුම්හල් රැසකට ඇනවුම් කර ඇති ඉන්ධන තොග මෙතෙක් ලැබී නො මැති බව ද ඔහු කියා සිටියා.\nඉන්ධන නො මැති වීම හේතුවෙන් දිවයින පුරා සිපෙට්කෝ ඉන්ධන හල් රැසක් ඊයේ දිනයේත් වසා තිබුණු අතර විවෘතව පැවති පිරවුම්හල්වල ඊයේ රාත්‍රිය පුරාවටත් දිගු පෝලිම් පැවතුණා.\nමේ අතර බලාගාරවලට ප්‍රමාණවත් ඉන්ධන නො මැතිවීම හේතුවෙන් අදත් දිවයින පුරා පැය දෙකයි මිනිත්තු 15ක විදුලි කප්පාදුවක් සිදු කිරීමට මහජන උපයෝගීතා කොමිසම් සභාව මගින් ලංකා විදුලි බල මණ්ඩලයට අනුමැතිය ලබා දී තිබෙනවා.",
       "URL": "https://www.hirunews.lk/302104/අදත්-බවුසර්වලට-ඉන්ධන-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1226"
}