{
       "Source": "hirunews",
       "Timestamp": "Saturday, 19 November 2022 - 12:57",
       "Headline": "ලොව පුරා බිලියන 3.5කට මුඛ රෝග",
       "News Content": "ලොව පුරා බිලියන 3.5 ක ජනතාවක් මුඛ රෝගවලින් පෙළෙන බව ලෝක සෞඛ්‍ය සංවිධානය පවසනවා.\nඑම සංවිධානය ඊයේ (18) නිකුත් කළ නවතම වාර්තාවක දැක්වෙන්නේ ඉන් පීඩාවට පත් හතරෙන් තුනක්ම අඩු සහ මධ්‍යම ආදායම් ලබන රටවල ජීවත් වන අය බවයි.\nසෑම වසරකම ලොව පුරා මුඛ පිළිකා රෝගීන් 380,000 ක් පමණ හඳුනා ගන්නා අතර, සම්පූර්ණයෙන් දත් විනාශවීමට ප්‍රධාන හේතුවක් වන දරුණු විදුරුමස් රෝගය ලොව පුරා බිලියනයකට බලපාන බව ගණන් බලා ඇති බවයි එම වාර්තාවේ සඳහන්.\nගෝලීය මුඛ සෞඛ්‍ය තත්ත්වය සම්බන්ධයෙන් රටවල් 194 පුරා ප්‍රධාන ක්ෂේත්‍ර සහ දත්ත මගින් සිදුකළ සමීක්ෂණයට අනුව පසුගිය වසර 30 තුළ රෝගීන් බිලියනයකින් වැඩි වී ඇති බවයි එම වාර්තාවෙන් දක්වා ඇත්තේ.\nලොව පුරා ඇති එකම පොදු රෝගය වන දත් දිරායාම බිලියන 2.5 ක ජනතාවකට බලපා තිබෙනවා.\nවඩාත් සුලභ මුඛ රෝග ලෙස දන්ත කුහර මගින් ඇතිවන අතර, විදුරුමස් රෝග, දත් විනාශවීම සහ මුඛ පිළිකා වඩාත් සුලභ මුඛ රෝග වනවා.\nලෝක සෞඛ්‍ය සංවිධානය පවසන්නේ ඊට ප්‍රධාන හේතුව බොහෝ දෙනෙකු රෝග වළක්වාගැනීම සහ ප්‍රතිකාර සඳහා යොමු නොවීම බවයි.\nඅඩු ආදායම්ලාභීන් සහ ආබාධ සහිත පුද්ගලයින්, තනිව හෝ රැකවරණ පහසුකම්වල ජීවත් වන වැඩිහිටි පුද්ගලයින්, දුරස්ථ සහ ග්‍රාමීය ප්‍රජාවන්හි සිටින අය, ලෝක සෞඛ්‍ය සංවිධානයට අනුව සුළුතර කණ්ඩායම්වලට අයත් පුද්ගලයින් මුඛ රෝගවලට ගොදුරුවීමේ වැඩි ප්‍රවණතාවක් පවතින බව එහි සඳහන්.\nඅත්‍යවශ්‍ය මුඛ සෞඛ්‍ය සේවාවලින් ආවරණය වී ඇත්තේ ගෝලීය ජනගහනයෙන් කුඩා ප්‍රතිශතයක් පමණක් වන අතර, වැඩිම අවශ්‍යතා ඇති අයට බොහෝ විට අවම වශයෙන් ප්‍රතිකාර සඳහා යොමුවන බව සඳහන්.\nබොහෝ විට ප්‍රතිකාර සඳහා අධික පිරිවැයක් දැරීමට සිදුවීම මුඛ සෞඛ්‍ය සේවා සඳහා ඇති ප්‍රධාන බාධක බවයි ජගත් සංවිධානය පෙන්වා දෙන්නේ.\nඅධික සීනි පරිභෝජනය, දුම්කොළ සහ මධ්‍යසාර වැනි පොදු අවදානම් සාධක ද ගෝලීය මුඛ සෞඛ්‍ය අර්බුදයට දායක වී ඇති බව එම වාර්තාවේ සඳහන් වනවා.\nසීනි අඩු සමබර ආහාර වේලක් ප්‍රවර්ධනය කිරීම, දුම්කොළ භාවිතය නැවැත්වීම, මධ්‍යසාර පරිභෝජනය අඩු කිරීම සහ ෆ්ලෝරයිඩ් දන්තාලේප සඳහා ප්‍රවේශය වැඩි දියුණු කිරීම වැනි සාධක මගින් යහපත් මුඛ සෞඛ්‍යයක් පවත්වා ගත හැකි බවයි ජගත් සංවිධානය පෙන්වා දෙන්නේ.\nඅනෙකුත් විසඳුම් ලෙස ජාතික සෞඛ්‍ය සේවාවන්හි මුඛ සෞඛ්‍ය කොටසක් බවට පත් කිරීමට සහය දැක්වීම, මුඛ සෞඛය සේවා ආවරණය පුළුල් කිරීම; සහ ජාතික සෞඛ්‍ය නිරීක්ෂණ පද්ධතිවලට මුඛ සෞඛ්‍ය දත්ත එකතු කිරීම සහ ඒකාබද්ධ කිරීම ද ජගත් සංවිධානය ලබාදී ඇති විසඳුම් අතර වනවා.\nශ්‍රී ලංකාවේ මුඛ සෞඛ්‍ය තත්වය සම්බන්ධයෙන් හිරු ප්‍රවෘත්ති අංශය දන්ත ශල්‍ය වෛද්‍ය අසේල විජේසුන්දරගෙන් විමසීමක් කළා.\nසාමාන්‍යයෙන් තරුණ වයසේ අවුරුදු 35 ත් 44 වයසේදී සියයට 64 ක් පමණ විදුරුමස් රෝගවලින් පෙළෙන අතර, එය, අවුරුදු 65 ත් 74 ත් අතර සියයට 57 ක් බවයි ඔහු කියා සිටියේ.\nපිළිකාවලින් මරණයට පත්වන්නන් අතර වැඩිම පිරිසක් මුඛ පිළිකා රෝගීන් බවයි දන්ත ශල්‍ය වෛද්‍ය අසේල විජේසුන්දර වැඩිදුරටත් කියා සිටියේ.",
       "URL": "https://www.hirunews.lk/320771/ලොව-පුරා-බිලියන-3-5කට-මුඛ-රෝග",
       "Category": "Local News",
       "Parent URL": "https://www.hirunews.lk/local-news.php?pageID=723"
}