{
       "Source": "hirunews",
       "Timestamp": "Thursday, 30 December 2021 - 17:49",
       "Headline": "ආපන ශාලා හිමියන් කිරි තේ අලෙවියෙන් ඉවත් වෙයි (වීඩියෝ)",
       "News Content": "කිරිපිටි මිල ඉහළ යාම හමුවේ ආපන ශාලාවල කිරි තේ අලෙවියෙන් ඉවත්වන බව සමස්ත ලංකා ආපන ශාලා හිමියන්ගේ සංගමය පවසනවා.\nඑහි සභාපති අසේල සම්පත් මාධ්‍ය හමුවකට එක්වෙමින් කියාසිටියේ කිරිතේ එකක් අලෙවි කරන්නේ නම් එහි මිල රුපියල් 80 ඉක්මවනු ඇති බවයි.\nඑවැනි මිලකට කිරි තේ ලබාදී පාරිභෝගිකයන් අපහසුතාවට පත් කරනවාට වඩා අලෙවියෙන් ඉවත්වීම සුදුසු බව ඔහු ප්‍රකාශ කළා.\nආනයනික කිරිපිටි මිල හෙට දිනයේ සිට යළි ඉහළ නැංවෙන බවයි කිරිපිටි ආනයනකරුවන්ගේ සංගමය ප්‍රකාශ කළේ.\nඑම සංගමයේ මාධ්‍ය ප්‍රකාශක අශෝක බණ්ඩාර හිරු ප්‍රවෘත්ති අංශයට කියා සිටියේ, ආනයනික කිරිපිටි කිලෝවක මිල රුපියල් 150කින් සහ ග්‍රෑම් 400 කිරි පිටි පැකට්ටුවක මිල රුපියල් 60කින් ඉහළ දැමීමට තීරණය කළ බවයි.\nඒ අනුව ආනයනික කිරිපිටි කිලෝවක නව මිල රුපියල් 1345ක් සහ ආනයනික කිරිපිටි ග්‍රෑම් 400ක කිරිපිටි පැකට්ටුවක නව මිල රුපියල් 540ක් දක්වා ඉහළ යනු ඇති.\nසති 9ක කාලයක් තුළ ආනයනික කිරිපිටි මිල ඉහළ දැමූ දෙවැනි අවස්ථාව මෙයයි.\nමීට මාස කිහිපයකට පෙර වෙළඳ පොළේ කිරිපිටි හිඟය මතු වූ අතර ආනයනකරුවන් පැවසුවේ ඩොලර් අර්බුදය හේතුවෙන් කිරිපිටි මිල ඉහළ දැමිය යුතු බවයි.\nඒ අනුව කිරිපිටි පාලන මිල ඉවත් කෙරුණු අතර පසුගිය ඔක්තෝබර් 9 වැනිදා මේ වසරේ මුල්වරට කිරිපිටි මිල ඉහළ ගියා.\nඑහිදී ආනයනික කිරිපිටි කිලෝග්‍රෑමයක් රුපියල් 250 කින් සහ ග්‍රෑම් 400 කිරිපිටි පැකට්ටුවක් රුපියල් 100කින් මිල ඉහළ දැමුණා.\nහෙට සිට ක්‍රියාත්මක වන පරිදි යළිත් ආනයනික කිරිපිටි මිල යළි නැංවීමට කිරිපිටි ආනයනකරුවන්ගේ සංගමය අද තීරණය කළා.\nමේ අතර යළිත් මතුව ඇති කිරිපිටි හිඟය හේතුවෙන් කිරිපිටි මිලදී ගැනීමට ඇතැම් ප්‍රදේශවල ජනතාව දිගු පෝලිම්වල රැඳී සිටින ආකාරය දැකගත හැකි වුණා.",
       "URL": "https://www.hirunews.lk/292588/ආපන-ශාලා-හිමියන්-කිරි-තේ-අලෙවියෙන්-ඉවත්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1459"
}