{
       "Source": "hirunews",
       "Timestamp": "Saturday, 28 November 2020 - 19:45",
       "Headline": "කොළඹින් තවමත් කොරෝනා ආසාදිතයින් - අද දිනයේත් කොළඹින් දහසකට වැඩි PCR පරීක්ෂණ",
       "News Content": "කොරෝනා වෛරසයේ වැඩිම බලපෑමකට ලක්ව ඇති කොළඹ මහ නගර සභා බල ප්‍රදේශයෙන් ආසාදිතයන් තවදුරටත් වැඩි වශයෙන් වාර්තාවෙමින් පවතින අතර, අද (28) දිනයේත් පී.සී.ආර් පරීක්ෂණ දහසකට වැඩි සංඛ්‍යාවක් සිදුකළ බව කොළඹ මහ නගර සභාවේ සෞඛ්‍ය වෛද්‍ය නිලධාරී කාර්යාලය ප්‍රකාශ කළා.\nමීට සමගාමීව රැපිඩ් ඇන්ටිජන් පරීක්ෂාවන්ද අද දිනයේත් ස්ථාන කිහිපයක සිදුකර තිබෙනවා.\nකෙසේ වෙතත් වෛද්‍ය රසායානාගාර වෘත්තිකයන්ගේ විද්වත් සංගමයේ සභාපති රවී කුමුදේශ් පෙන්වා දෙන්නේ ප්‍රතිදේහ පරීක්ෂාවන්ට සමගාමීව එම පරීක්ෂාවන්ට ලක්වන පිරිස් සඳහා ස්ථානීය පී.සී.ආර්. පරික්ෂණ ද සිදුකළ යුතු බවයි.\nකොළඹ නගර සීමාවේ දැනට හුදකලා කර ඇති මහල් නිවාසවල ජනතාව දෙසැම්බර් මාසයේද ජංගම වෛද්‍ය සායන ක්‍රියාත්මක කිරීමට කොළඹ මහ නගර සභාව තීරණය කර තිබෙනවා.\nපසුගිය නොවැම්බර් මස 16 වනදා සිට මෙම ජංගම සායන ක්‍රියාත්මක කෙරුණු අතර, ජනතාවගේ දැඩි ඉල්ලීම මත ලබන මාසයේදීත් එය ක්‍රියාත්මක කිරීමටයි තීරණය කර ඇත්තේ.\nඒ අනුව එම සායන මෙත්සඳ සෙවණ, මිහිජය සෙවණ, රන්මිණි සෙවණ, සිරිසඳ උයන ඇතුලු මහල් නිවාස සංකීර්ණ 17 ක ක්‍රියාත්මකයි.",
       "URL": "https://www.hirunews.lk/255833/කොළඹින්-තවමත්-කොරෝනා-ආසාදිතයින්-අද-දිනයේත්-කොළඹින්-දහසකට-වැඩි-pcr-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=2306"
}