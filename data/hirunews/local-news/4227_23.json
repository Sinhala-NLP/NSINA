{
       "Source": "hirunews",
       "Timestamp": "Thursday, 09 November 2017 - 10:07",
       "Headline": "ගාමිණී සෙනරත් කොටුව මහේස්ත්‍රාත් අධිකරණයට",
       "News Content": "හිටපු ජනාධිපති මහින්ද රාජපක්ෂගේ කාර්ය මණ්ඩල ප්‍රධානියාව කටයුතු කළ ගාමිණී සෙනරත් කොළඹ - කොටුව මහේස්ත්‍රාත් අධිකරණය වෙත අද ඉදිරිපත් වුණා.\nඅධිකරණයට ඉදිරිපත් වූ ගාමිණී සෙනරත් ඇතුලූ තුන්දෙනා කියා සිටියේ අද දිනයේ කොටුව මහේස්ත්‍රාත් අධිකරණය හමුවේ පෙනී සිටියේ ශ්‍රේෂ්ඨාධිකරණයට ලබාදුන් පොරොන්දුව මත බවයි.\nසැකකරුවන් ලෙස අධිකරණයට භාරවීමක් සිදු නොකරන බවද ඔවුන් මෙහිදී ප්‍රකාශ කර තිබෙනවා.\nඒ අනුව කරුණු සළකා බැලූ කොටුව මහේස්ත්‍රාත් ලංකා ජයරත්න කියා සිටියේ මේ සම්බන්ධයෙන් අධිකරණයට තීන්දුවක් ලබාදිය නොහැකි බවයි.\nපොලිස් මූළ්‍ය අපරාධ විමර්ශන කොට්ඨාශය මගින් තමන් අත්අඩංගුවට ගැනීම වළක්වාලීමේ නියෝගයක් නිකුත් කරන ලෙස ඉල්ලා ගාමිණී සෙනරත් ශ්‍රේෂ්ඨාධිකරණය හමුවේ මූලික අයිතිවාසිකම් පෙත්සමක් ගොනුකර තිබුණා.\nඑය පසුගිය 6 වනදා කැඳවූ අවස්ථාවේදී ගාමිණී සෙනරත් වෙනුවෙන් පෙනී සිටි නීතීඥවරයා කියා සිටියේ පොලිස් මූල්‍ය අපරාධ විමර්ශණ කොට්ඨාශයේ පරීක්ෂණ වලට සහය වීමට සූදානම් බවයි.\nහිටපු ජනාධිපති කාර්ය මණ්ඩල ප්‍රධානී ගාමිණී සෙනරත් ඇතුලූ තුන්දෙනෙකුට එරෙහිව මේ වනවිට විදෙස් ගමන් තහනමක්ද පනවා තිබෙනවා.\nපසුගිය රජය සමයේ කැබිනට් මණ්ඩලයේ අනුමැතියෙන් නිනෝ ලංකා හෝටල් ව්‍යාපෘතිය සඳහා ශ්‍රී ලංකා රක්ෂණ සංස්ථාවෙන් සහ සේවක අර්ථසාධක අරමුදලෙන් ලබාගත් රුපියල් බිලියන 18.5 ක මුදලෙන් බිලියන 4ක් හම්බන්තොට වෙනත් හෝටල් ව්‍යාපෘතියක් සඳහා යෙදවීමේ සිද්ධියකට අදාළව පොලිස් මූල්‍ය අපරාධ විමර්ශණ කොට්ඨාශය මේවනවිට පරීක්ෂණ ආරම්භ කර තිබෙනවා.",
       "URL": "https://www.hirunews.lk/175624/ගාමිණී-සෙනරත්-කොටුව-මහේස්ත්‍රාත්-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=4227"
}