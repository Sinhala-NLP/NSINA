{
       "Source": "hirunews",
       "Timestamp": "Tuesday, 11 April 2023 - 8:25",
       "Headline": "හිටපු නීතිපතිගේ කාර්‍යාලයට කඩා වැදුණු අය සොයා සීඅයිඩී විමර්ශන(වීඩියෝ)",
       "News Content": "හිටපු නීතිපති දප්පුල ද ලිවේරාගේ කාර්‍යාලයට අනවසරයෙන් පැමිණ ලිපිගොනු ඇවිස්සූ බව කියන පුද්ගලයෙක් සම්බන්ධයෙන් අපරාධ පරීක්ෂණ දෙපාර්තමේන්තුව විසින් විමර්ශන අරඹා තිබෙනවා.\nමෙම සිද්ධියට අදාලව නාරාහේන්පිට පොලිසිය මඟින් පැවැත්වූ විමර්ශන‍ය පොලිස්පතිවරයාගේ නියමයෙන් තම දෙපාර්තමේන්තුව වෙත බාර දුන් බව අපරාධ පරීක්ෂණ දෙපාර්තමේන්තුව විසින් ඊයේ(10) කොළඹ මහේස්ත්‍රාත් අධිකරණයට දැනුම් දෙනු ලැබුවා.\nහිටපු නීතිපතිවරයාගේ කොළඹ 07, ලන්ඩන් පෙදෙසේ පිහිටි කාර්‍යාලයට පසුගිය වසරේ නොවැම්බර් මස 22වන දා සුදු වෑන් රථයකින් පැමිණි නාඳුනන පුද්ගලයෙකු එහි තිබූ ලිපිගොනු අවුස්සා එක් ලිපිගොනුවක් පමණක් රැගෙන ගොස් ඇති බව එම පැමිණිල්ලේ සඳහන් බවත්, එකී සිදුවීම පටිගත වූ සීසීටීවී දර්ශන විමර්ශන කටයුතු සඳහා වෝහාරික ඩිජිටල් විද්‍යාගාරය වෙත බාර දී ඇති අතර තවමත් එහි වාර්තාව තමන්ට ලැබී නොමැති බවත් එම දෙපාර්තමේන්තුව එහිදී ප්‍රකාශ කළා.",
       "URL": "https://www.hirunews.lk/332239/හිටපු-නීතිපතිගේ-කාර්‍යාලයට-කඩා-වැදුණු-අය-සොයා-සීඅයිඩී-විමර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=421"
}