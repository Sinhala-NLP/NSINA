{
       "Source": "hirunews",
       "Timestamp": "Saturday, 02 April 2022 - 8:24",
       "Headline": "යුක්රේනයේ උතුරුකරයෙන් රුසියානු හමුදා ඉවත් වේ",
       "News Content": "යුක්රේනයේ උතුරුකරයෙන් රුසියානු හමුදා ඉවත් කරගැනීම සෙමෙන් එහෙත් කැපී පෙනෙන ලෙස සිදුවන බව යුක්රේන ජනාධිපති වොල්ඩමියර් සෙලෙන්ස්කි පවසනවා.\nකෙසේ නමුත් නැගෙනහිර ඩොන්බාස් සහ කාර්කිව් ප්‍රදේශවල ඉදිරියටත් දරුණු ගැටුම් ඇතිවිය හැකි බවටයි ඔහු අනතුරු ඇඟවූයේ.\nකීව් අගනුවරට තදාසන්නව පිහිටි බුචා සහ ඉර්පින් නගර රුසියානු හමුදා වෙතින් යළි අත්පත් කරගැනීමට යුක්රේන හමුදා සමත්වූ බව ඔහු වැඩිදුරටත් කියා සිටියා.\nමේ අතර දකුණු දිග යුක්රේනයේ මරියුපොල් නුවරින් සිවිල් වැසියන් ඉවත් කරගැනීම අන්තර්ජාතික රතුකුරුස කමිටුව විසින් අත්හිටුවා තිබෙනවා.\nකෙසේ නමුත් 3,000කට අධික සිවිල් වැසියන් පිරිසක් ඊට පෙර ඉන් ඉවත් කරගැනීමට හැකිවූ බවයි යුක්රේන ජනාධිපතිවරයා කියා සිටියේ.\nමේ අතර රුසියානු භූමියේ පිහිටි ඉන්ධන ගබඩාවකට යුක්රේන හෙලිකොප්ටර් යානා දෙකක් මගින් ප්‍රහාරයක් එල්ල කළ බවට ඉදිරිපත් වී ඇති චෝදනා යුක්රේන විදේශ අමාත්‍යවරයා විසින් සනාථ කර හෝ ප්‍රතික්ෂේප කර නැහැ.\nකාර්කිව් නුවරට කිලෝමීටර 60 ක් පමණ ඈතින් පිහිටි රුසියානු බෙල්ගොරොඩ් නගරයේ පිහිටි මෙම ඉන්ධන ගබඩාවට එල්ලවූ ප්‍රහාරයෙන් එය ගිනිගෙන දැවුණු අතර, යුක්රේන යුද පෙරමුණට සිදු කෙරෙන සැපයුම්වලට එය බලපාන බවයි බි්‍රතාන්‍ය බුද්ධි අංශ ප්‍රකාශ කළේ.",
       "URL": "https://www.hirunews.lk/300981/යුක්රේනයේ-උතුරුකරයෙන්-රුසියානු-හමුදා-ඉවත්-වේ",
       "Category": "Local News",
       "Parent URL": "https://www.hirunews.lk/local-news.php?pageID=1256"
}