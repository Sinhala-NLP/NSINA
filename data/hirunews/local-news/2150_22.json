{
       "Source": "hirunews",
       "Timestamp": "Saturday, 13 February 2021 - 7:31",
       "Headline": "ජයලාල් රෝහණයන්ගේ දේහය අද සුදර්ශියට (වීඩියෝ)",
       "News Content": "අභාවප්‍රාප්ත ප්‍රවීන රංගනවේදී ජයලාල් රෝහණයන්ගේ දේහය, මහජන ගෞරවය සඳහා අද පස්වරුවේ කොළඹ 07 සුදර්ශී ශාලාව වෙත රැගෙන ඒමට නියමිතයි.\nදේහය හෙට පස්වරුව දක්වා එහි තැන්පත් කර තැබෙන අතර, හෙට පස්වරුවේ බොරැල්ල පොදු සුසාන භූමියේදී අවසන් කටයුතු සිදුකිරීමට නියමිත බවයි පවුලේ ඥාතීන් සඳහන් කළේ.\nදේහය ඊයේ පස්වරුවේ ගණේමුල්ල - කොස්සින්න -  ශ්‍රී සීලානන්ද මාවතේ පිහිටි ඔහුගේ නිවස වෙත රැගෙන එනු ලැබුවා.\nජයලාල් රෝහණයන් හෘදයාබාධයක් හේතුවෙන් පෙරේදා මියයන විට 56 වැනි වියේ පසුවුණා.\n1964 වසරේ නොවැම්බර් මස 01 වනදා උපත ලැබූ ඔහු කලා කේෂ්ත්‍රයට පිවිසෙන්නේ 1976 වසරේ දීයි. රංගන ශිල්පියෙකු, නාට්‍ය අධ්‍යක්ෂවරයෙකු, ලේඛකයෙකු, ගුවන් විදුලි පිටපත් රචකයෙකු, ගුරුවරයකු මෙන්ම වේෂ නිරූපණ ශිල්පියෙකු ලෙසින්ද ඔහු දක්ෂතා ප්‍රකට කළා.",
       "URL": "https://www.hirunews.lk/262458/ජයලාල්-රෝහණයන්ගේ-දේහය-අද-සුදර්ශියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2150"
}