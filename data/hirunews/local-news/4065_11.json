{
       "Source": "hirunews",
       "Timestamp": "Saturday, 24 February 2018 - 19:23",
       "Headline": "පස්සරදී ගුරුවරයෙකුගෙන් පහර කෑ සිසුවෙකු රෝහලේ",
       "News Content": "පස්සර - මඩුගස්තලාව කනිෂ්ඨ විද්‍යාලයේ ගුරුවරයෙකු ලෙස කටයුතු කරන හිමි නමක සිදුකළ පහරදීමකින් එම විද්‍යාලයේ 6 ශ්‍රේණියේ ඉගෙනුම ලබන සිසුවෙකු රෝහල් ගත කිරීමේ පුවතක් හිරු ප්‍රවෘත්ති අංශයට වාර්තා වුණා.\nඊයේ (23) දිනයේ සිදුව ඇතැයි කියන මෙම පහරදීමෙන් තුවාල ලැබූ සිසුවා මේ වනවිට පස්සර රෝහලේ ප්‍රතිකාර ලබන බවයි පොලීසිය ප්‍රකාශ කළේ.\nනිවසේදී සිදුකිරීමට දෙන පාසල් අභ්‍යාස අතපසු කර තිබීම හේතුවෙන් අදාළ හිමිනම  සිසුන්ට දඩුවම් කර තිබෙනවා.\nඑහිදී හිසට තුවාල ලබා ඇති මෙම දරුවා රෝහල් ගත කළ බවයි ඔහුගේ පියා හිරු ප්‍රවෘත්ති අංශයට සදහන් කළේ.\nමෙම සිද්ධිය සම්බන්ධයෙන් පරීක්ෂණයක් සිදුකරන බව මඩොල්සිම පොලීසියේ උසස් නිලධාරියෙකු කියා සිටියා.\nමේ අතර, කුරුණෑගල - මාවතගම - සාමෝදය මධ්‍ය මහා විද්‍යාලයේ තුන්වන ශ්‍රේණියේ ඉගෙනුම ලබන සිසුවෙකුට පහරදීමේ සිද්ධිය සම්බන්ධයෙන් චෝදනා එල්ල වන ගුරුවරයා මේ වනවිට ප්‍රදේශයෙන් පලාගොස් ඇතැයි වාර්තා වනවා.\nඔහු අත්අඩංගුවට ගැනීම සදහා කටයුතු කරන බවයි මාවතගම පොලීසිය සදහන් කළේ.\nගුරුවරයාගේ උපදෙස් මත උණභටයක දම්වැලක් ආධාරයෙන් බැද මෙම සිසුවාට පන්තියේ අනෙකුත් සිසුන් පහරදී තිබුණේ පෙරේදා දිනයේදීයි.\nමේ සම්බන්ධයෙන්  පළාත් අධ්‍යාපන බලධාරින්ගෙන් කැදවූ වාර්තාව ලබන සදුදා ලැබීමට නියමිත බව අධ්‍යාපන අමාත්‍ය අකිල විරාජ් කාරියවසම් කියා සිටියා.\nඑසේම, මහියංගනයෙන් අතරමංවූ දැරියක් වැල්ලවාය බස් නැවතුම්පොල අසලදී ඊයේ රාත්‍රියේ හමුවීමේ සිදුවීමක් ද හිරු ප්‍රවෘත්ති අංශයට වාර්තා වුණා.\n12 හැවිරිදි ඇය සුළු පියාගෙන් සිදුවන හිරිහැර හමුවේ නිවසින් පිටව ආ බව පොලීසියට ප්‍රකාශ කර තිබෙනවා.\nදැරියගේ මව සහ සුළු පියා මෙම අතුරුදන්වීම සම්බන්ධයෙන් මහියංගනය පොලීසියට පැමිණිල්ලක් සිදුකර ඇති අතර, ඒ අනුව අදාළ දැරිය ඔවුන් වෙත භාරදීමට කටයුතු කරන බවයි වැල්ලවාය පොලීසිය සදහන් කළේ.",
       "URL": "https://www.hirunews.lk/184442/පස්සරදී-ගුරුවරයෙකුගෙන්-පහර-කෑ-සිසුවෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=4065"
}