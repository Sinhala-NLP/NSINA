{
       "Source": "hirunews",
       "Timestamp": "Tuesday, 17 January 2023 - 6:58",
       "Headline": "බීමත් ව පැමිණ බස් රථ රියදුරකුට පහර දීමෙන් සිදු වූ අනතුරකින් පුද්ගලයකු ජීවිතක්ෂයට",
       "News Content": "ඊයේ (16) මාතර සිට කොළඹ බලා ධාවනය වූ පෞද්ගලික බස් රථයකට බීමත් ව නැඟි පුද්ගලයන් පිරිසක් වැලිගම කප්පරතොට ප්‍රදේශයේ දී බස් රථයේ රියදුරුට පහර දීමට උත්සාහ කර තිබෙනවා.\nඑහි දී රියදුරුට බස් රථය පාලනය කරගත නො හැකි ව සිදු වූ අනතුරකින් මාර්ගයේ ගමන් අයෙකු ජීවිතක්ෂයට පත් ව තවත් අයකු බරපතළ තුවාල ලබා මාතර මහ රෝහලට ඇතුළත් කොට ඇතැ යි වැලිගම පොලිසිය පවසනවා.\nමෙසේ මිය ගොස් ඇත්තේ, දෙවිනුවර ප්‍රදේශයේ පදිංචි වයස අවුරුදු 68ක කාන්තාවක්.\n47 හැවිරිදි ඔහුගේ පුත්‍රයා ද බරපතළ තුවාල ලබා මාතර මහ රෝහලට ඇතුළත් කොට ඇති බව සඳහන්.\nමාතර සිට කොළඹ බලා ධාවනය වූ මෙම බස් රථයට වැලිගම නගරයෙන් බීමත් පුද්ගලයන් හතර දෙනෙකු නැඟ ඇති බවත් එහි දී එම පිරිස බස් රථයේ රියදුරු සමඟ බහින් බස් වීමක් ඇති කරගෙන තිබෙනවා\nඅනතුරු ව මෙම පිරිස වැලිගම කප්පරතොට පාලම අසල දී රියදුරුට පහර දීමට උත්සාහ ගෙන ඇති අතර, එහි දී රියදුරුට බස් රථය පාලනය කරගත නො හැකි ව ගොස් මෙම අනතුර සිදු වී ඇති බව යි වාර්තා වන්නේ.\nමෙම අනතුර සම්බන්ධයෙන් බස් රථයේ රියදුරු වන වයස අවුරුදු 28ක රත්ගම ප්‍රදේශයේ පදිංචි පුද්ගලයකු සහ බීමත් ව පහර දීමට පැමිණි වයස අවුරුදු 20ක් වන වැලිගම මහවීදිය ප්‍රදේශයේ පුද්ගලයකු පොලිසිය මඟින් අත් අඩංගුවට ගෙන තිබෙනවා.",
       "URL": "https://www.hirunews.lk/325223/බීමත්-ව-පැමිණ-බස්-රථ-රියදුරකුට-පහර-දීමෙන්-සිදු-වූ-අනතුරකින්-පුද්ගලයකු-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=597"
}