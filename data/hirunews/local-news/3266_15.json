{
       "Source": "hirunews",
       "Timestamp": "Thursday, 04 July 2019 - 18:38",
       "Headline": "අක්මීමන වෙඩි තැබීම ගැන තවදුරටත් පරීක්ෂණ",
       "News Content": "ගාල්ල - අක්මීමන - මානවිල උපනන්ද කනිෂ්ඨ විද්‍යාලයට බලහත්කාරයෙන් ඇතුලූවීමට උත්සහ කළ දෙදරු පියෙකු, එම ස්ථානයේ ආරක්ෂාවට යොදවා සිටි හමුදා සෙබලෙකුගේ වෙඩි තැබීමෙන් අද ජීවිතක්ෂයට පත්වුණා.\nපසුව වැඩිදුර පරීක්ෂණ සදහා හමුදා සෙබලා පොලිස් භාරයට ගත් බවයි පොලිස් මාධ්‍ය ප්‍රකාශක පොලිස් අධිකාරි රුවන් ගුණසේකර සදහන් කළේ.\nමෙම පියා තම පුත්‍රයා රැගෙන යාම සදහා පාසලට පැමිණි අවස්ථාවේදී ඔහු සහ පාසලේ ආරක්ෂාවට යොදවා සිටි සෙබළා අතර බහින්බස්වීමක් සිදුව තිබෙනවා.\nඑහිදී මොහු හමුදා සෙබළාගේ ගිනි අවිය පැහැරගැනීමට උත්සහ කිරීමේදී වෙඩි තැබීම සිදුකර ඇති බව පොලිස් මාධ්‍ය ප්‍රකාශක රුවන් ගුණසේකර සඳහන් කළා.\nසිද්ධියෙන් තුවාල ලැබූ 39 හැවිරිදි අදාළ පුද්ගලයා කරාපිටිය ශික්ෂණ රෝහලට ඇතුළත් කිරීමේදී ජිවිතක්ෂයට පත්ව තිබුණා.\nමේ අතර, මඩකලපුව පුදුර් ප්‍රදේශයේදී රථවාහන රාජකාරියේ යෙදී සිටි පොලිස් නිලධාරීන් දෙදෙනෙකුගේ රාජකාරියට බාධා කර ඔවුන් සතුව තිබු රිවෝල්වරයක් පැහැරගෙන යාමේ සිද්ධියට අදාලව පුද්ගලයින් 04 දෙනෙකු අත්අඩංගුවට ගෙන තිබෙනවා.\nකෙසේ වෙතත්, පැහැරගැනීමට ලක්වූ රිවෝල්වරය මෙතෙක් සොයාගෙන නැහැ.\nබලපත්‍රයක් නොමැතිව යතුරුපැදියක් ධාවනය කළ පුද්ගලයෙකු අත්අඩංගුවට ගෙන මඩකලපුව පොලීසිය වෙත රැගෙන එමින් සිටියදී මෙම සිද්ධිය සිදුව ඇති බවයි වාර්තා වුණේ.",
       "URL": "https://www.hirunews.lk/219655/අක්මීමන-වෙඩි-තැබීම-ගැන-තවදුරටත්-පරීක්ෂණ",
       "Category": "Local News",
       "Parent URL": "https://www.hirunews.lk/local-news.php?pageID=3266"
}