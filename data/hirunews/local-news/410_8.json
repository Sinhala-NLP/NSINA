{
       "Source": "hirunews",
       "Timestamp": "Sunday, 16 April 2023 - 19:23",
       "Headline": "රැකීරක්ෂා සඳහා පිටත්ව යෑමේ නැකත හෙට (වීඩියෝ)",
       "News Content": "අලුත් අවුරුදු නිවාඩු ලබාසිටි ඇතැම් රියදුරන් සේවයට වාර්තා නොකිරීම හේතුවෙන් අද (16) උදෑසන කාලයේ සිට මේ දක්වා දුම්රිය ගමන්වාර 30කට වැඩි සංඛ්‍යාවක් අවලංගු වී තිබෙනවා.\nවිශේෂ අවුරුදු සේවා ක්‍රියාත්මක කරන බවට ප්‍රකාශ කළත් ගම්බිම් බලා ගිය පිරිස්වලට කොළඹට පැමිණීමට ප්‍රමාණවත් පරිදි ප්‍රවාහන සේවා නොතිබුණු බවට මගී ජනතාව චෝදනා කරනවා.\nකෙසේ වෙතත් ලංකා ගමනාගමන මණ්ඩලයේ සභාපති ලලිත් ද අල්විස් කියා සිටියේ ”‍ගමෙන් කොළඹට”‍ විශේෂ අවුරුදු ප්‍රවාහන සේවා වැඩසටහන ලබන 18 වනදා දක්වා ක්‍රියාත්මක බවයි.\nහෙට සිට ලංගම බස් රථ සංඛ්‍යාව 4500 ක් ධාවනයට යොදවන බව ද ඔහු කියා සිටියා.\nමේ අතර අලුත් අවුරුද්දේ රැකී රක්ෂා සඳහා පිටත්ව යාමේ නැකත හෙට පූර්ව භාග 6.28 ට යෙදී තිබෙනවා. සුදු පැහැති වස්ත්‍රාභරණයෙන් සැරසී දීකිරි මිශ්‍ර කිරිබතක් සහ කැවිලි වර්ගයක් අනුභව කර දකුණු දිශාව බලා පිටත්ව යාම සුදුසු බවයි නැකැත් චාරිත්‍රවල සඳහන් වුණේ.\nඅලුත් අවුරුද්දේ හිස තෙල් ගෑමේ නැකත් චාරිත්‍රය අද පූර්ව භාග 9.41 ට යෙදී තිබුණා.\nමේ අතර හිරු ටීවි සංවිධාන කළ හිස තෙල් ගෑමේ උත්සවය අද පැවැත්වුණේ කෝට්ටේ රජමහා විහාරස්ථානය කේන්ද්‍ර කරගනිමින්.\nඒ සඳහා කලාකරුවන් ඇතුළු විශාල පිරිසක් එක්ව සිටියා.",
       "URL": "https://www.hirunews.lk/332693/රැකීරක්ෂා-සඳහා-පිටත්ව-යෑමේ-නැකත-හෙට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=410"
}