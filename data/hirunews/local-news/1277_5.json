{
       "Source": "hirunews",
       "Timestamp": "Wednesday, 23 March 2022 - 8:01",
       "Headline": "ගාලු කොටුවේ පැරණි යුද අට්ටාල අද ජනතාවට විවෘත වේ",
       "News Content": "දීර්ඝ කාලයක් තිස්සේ ජනතාවට විවෘත නොකර වසා දමා තිබූ ගාලු කොටුවේ පැරණි යුද අට්ටාල හෙවත් වෙඩි බෙහෙත් සහ පතොරම් ගබඩා ජනතාවට නැරඹීම සඳහා විවෘත කිරීමට පියවර ගත් බව නාගරික සංවර්ධන හා නිවාස අමාත්‍යාංශය පවසනවා.\nඒවා සංරක්ෂණය කර ඇත්තේ අග්‍රාමාත්‍ය මහින්ද රාජපක්ෂගේ උපදෙස් මතයි.\nනාගරික සංවර්ධන අධිකාරිය මගින් පෘතුගීසි, ලන්දේසි සහ ඉංග්‍රීසි ජාතිකයන් මෙරට තුළ බලය තහවුරු කරගැනීම සඳහා ඉදිකළ ගාලු කොටුවේ පැරණි ප්‍රදීපාගාරය පාමුල මෙන්ම තවත් ස්ථාන කිහිපයක මෙම වෙඩි බෙහෙත් සහ පතොරම් ගබඩා යුද සැළසුම් උපක්‍රමවලට අනුව පොළොව මට්ටමේ ඉදිකළ විශාල ආරක්ෂිත බංකර තුළ ගොඩනගා තිබෙනවා.\nආක්‍රමනික හමුදා විසින් එම බංකර හඳුන්වා ඇත්තේ ක්ලිපන්බර්ග් යුද අට්ටාලය, ඊලෝස් යුද අට්ටාලය සහ තාරකා යුද අට්ටාලය යන නම්වලින්.\nමේ යටතේ තුවක්කු, පතොරම්, කාලතුවක්කු, වෙඩි බෙහෙත්, පීප්ප මෙන්ම ආක්‍රමණික හමුදා සෙබළුන්ගේ සහ සේවකයන්ගේ සැබෑ ස්වරූපයට සමාන වන ලෙස සකස් කළ අනුරූ වර්ග බංකර තුළ ප්‍රදර්ශනය කර තිබෙනවා.\nඊට අවශ්‍ය ඡායාරූප, චිත්‍ර සහ සැළසුම්වලින් කොටසක් ලබාගෙන ඇත්තේ එංගලන්තයෙන්.\nඉතිරි කොටස ශ්‍රී ලංකාවේ සංරක්ෂණය කළ ඒවායි.",
       "URL": "https://www.hirunews.lk/300156/ගාලු-කොටුවේ-පැරණි-යුද-අට්ටාල-අද-ජනතාවට-විවෘත-වේ",
       "Category": "Local News",
       "Parent URL": "https://www.hirunews.lk/local-news.php?pageID=1277"
}