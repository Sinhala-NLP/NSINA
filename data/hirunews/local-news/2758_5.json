{
       "Source": "hirunews",
       "Timestamp": "Sunday, 03 May 2020 - 6:57",
       "Headline": "ශ්‍රී ලංකාවේ කොරෝනා වෛරස් ආසාදිතයන් සංඛ්‍යාව 705ක් දක්වා ඉහළට (වීඩියෝ)",
       "News Content": "තවත් ආසාදිතයන් තුන්දෙනෙකු හඳුනා ගැනීමත් සමග මෙරටින් වාර්තාවන කොරෝනා ආසාදිතයන් සංඛ්‍යාව 705ක් දක්වා ඉහළ ගොස් තිබෙනවා.\nඒ අනුව ඊයේ දිනය තුල පමණක් වාර්තාවූ ආසාදිතයන් සංඛ්‍යාව 15ක් බවයි සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය අනිල් ජාසිංහ කියාසිටියේ.\nඊයේ හමුවූ ආසාදිතයන්ගෙන් 10 දෙනෙකු නිවාඩු ලබාගොස් නැවත පැමිණි නාවික හමුදා සාමාජිකයන් බවට අනාවරණ වී තිබෙනවා.\nතවත් තුන්දෙනෙකු වැලිසර නාවික හමුදා කඳවුරේ නිරෝධායනයට ලක්වෙමින් සිටින නාවික හමුදා සාමාජිකයන්.\nඅනෙක් පුද්ගලයන් නාවික හමුදා සෙබළුන්ගේ සමීපතමයන් වන අතර ඔවුන් මිහින්තලේ මෙත්සිරි සෙවන නිරෝධායන මධ්‍යස්ථානයේ නිරෝධායනයට ලක්වෙමින් සිටින බව සෞඛ්‍ය සේවා අධ්‍යක්ෂ ජෙනරාල්වරයා සඳහන් කළා.\nමේවන විට ශ්‍රී ලංකාවෙන් හඳුනාගෙන ඇති කොරෝනා වෛරස් ආසාදිතයන්ගෙන් 526ක් රෝහල්ගතව ප්‍රතිකාර ලබමින් පසුවනවා.\nප්‍රතිකාරවලින් අනතුරුව 172ක් සුවය ලබා පිටව ගොස් ඇති අතර වාර්තාවී ඇති මරණ සංඛ්‍යාව 7ක්.\nමේ අතර, කොරෝනා වෛරසයේ බලපෑමත් සමග එංගලන්තයේ රැඳී සිටින ශ්‍රී ලාංකික සිසුන් දිවයිනට රැගෙන ඒම සඳහා ශ්‍රී ලංකන් ගුවන් සේවයට අයත් විශේෂ ගුවන් යානයක් අද අලූයම කටුනායක ජාත්‍යන්තර ගුවන් තොටුපලෙන් පිටත්ව ගියා.\nයූ.එල්. 503 දරණ මෙම විශේෂ ගුවන් යානය අද අලූයම 4.40 ට ලන්ඩනයේ හීත්‍රෝ ගුවන් තොටුපල බලා පිටත්ව ගිය අතර, එමඟින් ශ්‍රී ලාංකික සිසුන් 250 දෙනෙකු පමණ දිවයිනට රැගෙන ඒමට නියමිත බව වාර්තාවනවා.\nකොරෝනා වෛරසයේ බලපෑමත් සමග එංගලන්තයේ සහ ඕස්ට්‍රේලියාවේ රැදී සිටින ශ්‍රී ලාංකික සිසුන් දිවයිනට ගෙන්වා ගැනීම සඳහා විශේෂ ගුවන් ගමන්වාර කිහිපයක් මෙලෙස ක්‍රියාත්මක කිරීමටයි ශ්‍රී ලංකන් ගුවන් සේවය සැළසුම් කර ඇත්තේ.\nඒ අනුව, එංගලන්තයේ ලන්ඩන් නුවර වෙත අද දිනයට අමතරව හෙට සහ අනිද්දා දිනවලදී ද විශේෂ ගුවන් යානා යොදවනු ලබනවා.\nඑමෙන්ම ඕස්ට්‍රේලියාවේ මෙල්බන් නුවර වෙත මේ මස 8 වනදා, ශ්‍රී ලංකන් විශේෂ ගුවන් යානයක් පිටත්ව යාමට නියමිතයි.",
       "URL": "https://www.hirunews.lk/239939/ශ්‍රී-ලංකාවේ-කොරෝනා-වෛරස්-ආසාදිතයන්-සංඛ්‍යාව-705ක්-දක්වා-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2758"
}