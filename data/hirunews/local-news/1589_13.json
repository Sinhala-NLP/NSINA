{
       "Source": "hirunews",
       "Timestamp": "Tuesday, 02 November 2021 - 12:52",
       "Headline": "බකමූණේ ගොවි උපවාසය අවසන් (වීඩියෝ)",
       "News Content": "පොහොර ගැටළුවට විසදුම් ඉල්ලා ගොවීන් පිරිසක් බකමූණ නගරයේ සිදුකළ උපවාසය අද පෙරවරුවේ තාවකාලිකව අවසන් කළා.\nඒ, පොළොන්නරුව දිස්ත්‍රික්කයේ මහා සංඝරත්නය එම උපවාස භූමියට වැඩම කර උපවාසය අත්හරින ලෙස කළ ඉල්ලීමට අනුවයි.\nමේ අතර, ඇල්ල, බදුල්ල හා හාලිඇල ඇතුළු ප්‍රදේශවල එළවළු අස්වැන්න අඩු වී ඇති බවට එම ප්‍රදේශවල ගොවීන් පිරිසක් චෝදනා කළා.\nඔවුන් පෙන්වා දෙන්නේ රසායනික පොහොර නොමැති නිසා මෙම තත්ත්වය උද්ගත වී ඇති බවයි.\nඑසේම රසායනික පොහොර ලබානොදීම නිසා ගොවීන් මිරිස් වගාවෙන් ඉවත්වීම හේතුවෙන් මිරිස් බීජ අලෙවි කර ගත නොහැකි තත්ත්වයක් උද්ගත වී ඇති බව ගලේවෙල ප්‍රදේශයේ මිරිස් බීජ නිෂ්පාදකයින් සදහන් කළා.\nමේ අතර, සමගි ජන බලවේගය ඊයේ අගලවත්ත නගරයේ සංවිධාන කර තිබූ විරෝධතාවකට විපක්ෂ නායක සජිත් ප්‍රේමදාස ද එක්ව සිටියා.\nකෙසේ වෙතත්, මහනුවර ඊයේ පැවති උත්සවයකදී කෘෂිකර්ම අමාත්‍ය මහින්දානන්ද අලුත්ගමගේ කියා සිටියේ කාබනික පොහොර භාවිතය හරහා ගොවීන්ට කිසිදු අසාධාරණයක් වීමට ඉඩ නොතබන බවයි.\nමේ අතර, මොණරාගල දිස්ත්‍රික්කයේ සියඹලාණ්ඩුව, කොටියාගල, වත්තේගම, කැබිලිත්ත වනාන්තර ප්‍රදේශවල වන වැස්ම වැඩි කිරීමේ අරමුණෙන් ශ්‍රී ලංකා ගුවන් හමුදාව එම වනාන්තර කලාපයන්ට බීජ වර්ග 75,000ක් අක්කර 499ක ප්‍රදේශයක් පුරා ගුවනින් විසුරුවා හැර තිබෙනවා.",
       "URL": "https://www.hirunews.lk/286778/බකමූණේ-ගොවි-උපවාසය-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1589"
}