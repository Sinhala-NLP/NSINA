{
       "Source": "hirunews",
       "Timestamp": "Friday, 05 August 2022 - 17:17",
       "Headline": "පෞද්ගලික බස් වර්ජනය අවසන් (වීඩියෝ)",
       "News Content": "ප්‍රමාණවත් ඉන්ධන නොලැබෙන බවට පවසමින් පෞද්ගලික බස් හිමියන් පිරිසක් ආරම්භ කර තිබූ වර්ජනය අවසන් කර තිබෙනවා.\nඒ ප්‍රමාණවත් පරිදි ඉන්ධන ලබාදෙන බවට බලධාරීන්ගෙන් ලැබුණු එකගතාවක් මත බවයි සමස්ත ලංකා පෞද්ගලික බස් හිමියන්ගේ සංගමය කියාසිටියේ.\nපෞද්ගලික බස් රථ සංගම් කිහිපයක් ඊයේ මධ්‍යම රාත්‍රියේ සිට ආරම්භ කළ මෙම වර්ජනය නිසා ප්‍රදේශ රැසක මගී ජනතාව අද දැඩි අපහසුතාවයකට පත්වුණා.\nකෙසේ වෙතත්, ඇතැම් පෞද්ගලික බස් රථ වර්ජනයට සහය නොදෙමින් මගී ප්‍රවාහන කටයුතු අද දිනයේදී සිදුකරන අයුරු ද දක්නට ලැබුණා.\nජාතික ගමනාගමන කොමිෂන් සභාවේ අධ්‍යක්ෂ ජනරාල් ආචාර්ය නිලාන් මිරැන්ඩා සදහන් කළේ පිටකොටුව බැස්ටියන් මාවතේ ඉදිකළ ඉන්ධන පිරවුම්හලෙන් අද සිට පෞද්ගලික බස් රථ සඳහා ඉන්ධන ලබාදීම සිදුකරන බවයි.\nමේ අතර ඩීසල් මිල පහල යාම හේතුවෙන් අඩු කළ බස් ගාස්තුව ද අද සිට ක්‍රියාත්මකයි.\n11.14% කින් අඩු කළ බස් ගාස්තුව අද සිට ක්‍රියාත්මකයි.\nජාතික ගමනාගමන කොමිෂන් සභාව ප්‍රකාශ කළේ ඒ අනුව සාමාන්‍ය සේවා ගාස්තු 350 ක අඩු කිරීම් සිදුකර ඇති බවයි.\nමෙතෙක් රුපියල් 38ක් වූ අවම බස් ගාස්තුව ද අද සිට රුපියල් 34ක් දක්වා අඩු කෙරෙනවා.\nබස් රථවල වැඩිපුර ගාස්තු අය කළහොත් 1955 අංකය අමතා පැමිණිලි කරන ලෙසයි ජාතික ගමනාගමන කොමිෂන් සභාවේ අධ්‍යක්ෂ ජනරාල්ල ආචාර්ය නිලාන් මිරැන්ඩා ජනතාවට දැනුම් දෙන්නේ.",
       "URL": "https://www.hirunews.lk/311996/පෞද්ගලික-බස්-වර්ජනය-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=962"
}