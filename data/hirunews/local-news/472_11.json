{
       "Source": "hirunews",
       "Timestamp": "Thursday, 16 March 2023 - 17:35",
       "Headline": "කරුංගා ගොවීන්ගේ උද්ඝෝෂණයකින් වෙළෙඳ අමාත්‍යාංශය අසළ උණුසුම්",
       "News Content": "කරුංගා අපනයනකරුවන්ගේ සහ ගොවීන්ගේ උද්ඝෝෂණයක් හේතුවෙන් අද (16) වෙළෙඳ අමාත්‍යාංශය ඉදිරිපිට උණුසුම් තත්ත්වයක් ඇති වුණා.\nමොවුන් අද දහවල් වගා බිමෙන් රැගෙන ආ නරක් වූ කරුංගා හා පුවක් ලෙලි විශාල ප්‍රමාණයක් අමාත්‍යාංශය ඉදිරිපිට විසුරුවා හරිමිනුයි උද්ඝෝෂණයේ නිරත වූයේ.\nඋද්ඝෝෂණකරුවන් පෙන්වා දෙන්නේ කරුංගා අපනයනකරුවන් සහ ගොවි ප්‍රජාව අසීරුවට පත් කරමින් රජය විසින් මේ වනවිට කරුංගා මිලට ගෙන අපනයනය කිරීම නතර කර, විදෙස් රටකින් කරුංගා මෙරටට ආනයනය කර ප්‍රතිඅපනයනය කිරීමේ සූදානම් පවතින බවයි.\nමේ වන විට මෙරට ගොවීන්ගේ කරුංගා අපනයනය නතර කර මාස තුනක් වන බවයි ගොවීන් සඳහන් කරන්නේ.\nකරුංගා ගොවීන් සහ අපනයන කරුවන් මේ වන විට දැඩි අර්බුදයකට මුහුණ පා තිබෙන බව ඔවුන් වැඩිදුරටත් සඳහන් කරනවා.\nකරුංගාවල ආයු කාලය මාසයක් පමණ වන බවත් ඉන් පසුව එම කරුංගාවලට පණුවන් සහ ගුල්ලන් ගසා විනාශ වන බවත් ගොවීන් චෝදනා කරනවා.\nකෙසේවෙතත් ගොවීන් ඉල්ලා සිටින්නේ රජය මෙම ගැටලුවට මැදිහත් විය යුතු බවයි.",
       "URL": "https://www.hirunews.lk/330136/කරුංගා-ගොවීන්ගේ-උද්ඝෝෂණයකින්-වෙළෙඳ-අමාත්‍යාංශය-අසළ-උණුසුම්",
       "Category": "Local News",
       "Parent URL": "https://www.hirunews.lk/local-news.php?pageID=472"
}