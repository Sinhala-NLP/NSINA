{
       "Source": "hirunews",
       "Timestamp": "Saturday, 18 February 2017 - 20:24",
       "Headline": "පාසැලෙන් දෙන ලොතරැයියක් නිසා උතුරු මැද දෙමව්පියන් අපහසුතාවක",
       "News Content": "උතුරු මැද පළාත් පාසල්වල දරුවන්ගේ මව්පියන් හරහා ලොතරැයි පතක් අලෙවි කිරීමට පළාත් සභාව ගත් ක්‍රියාමාර්ගයක් හේතුවෙන් මව්පියන් දැඩි අපහසුතාවට පත්ව සිටිනවා.\nඅද සී.අයි.ඒ හෙළිදරව්ව ඒ පිළිබඳවයි.\nඋතුරු මැද පළාත් පාසල්වල දරුවන්ගේ මව්පියන් මේ දිනවල පාසල්වලට කැඳවා මෙම ලොතරැයිපත් ලබාදීම සිදුකරනවා.\nඑක් අයෙකුට ලොතරැයිපත් 5 ක් ඇති පොතක් ලබාදෙන අතර එක් ලොතරැයියක මිල රුපියල් 20 ක්.\nගුරුවරුන් දන්වා ඇත්තේ අනිවාර්යයෙන් මෙම ලොතරැයි පත් අලෙවිකර මුදල් පාසල් වෙත ලබාදිය යුතු බවටයි.\nඋතුරු මැද පළාත් ප්‍රධාන අමාත්‍යාංශය මගින් නිකුත් කර ඇති මෙම ලොතරැයි පත් අධ්‍යාපන සංවර්ධන අරමුදල නමින් නම් කර තිබෙනවා.\nමව්පියන් චෝදනා කරන්නේ මේවා විකිණීමට තමන්ට බල කිරීම හරහා දැඩි දුෂ්කරතාවට පත්ව ඇති බවයි.\nමෙම ලොතරැයි පතෙහි දක්වා ඇත්තේ උපයා ගන්නා මුදල් දැඩි ආර්ථික අපහසුතා සහිත දරුවන්ගේ අභියෝග ජයගැනීම සඳහා යොදවන බවයි.\nඑහෙත් උතුරු මැද පළාත් දෙමාපියන් චෝදනා කරන්නේ නියඟය වැනි ස්වභාවික පීඩාවලින් දිගින් දිගටම බැට කා හෙම්බත්ව සිටින තමන්ගෙන් මෙවැනි ක්‍රම හරහාද මුදල් එක්රැස් කිරීම යෝග්‍ය නොවන බවයි.",
       "URL": "https://www.hirunews.lk/154855/පාසැලෙන්-දෙන-ලොතරැයියක්-නිසා-උතුරු-මැද-දෙමව්පියන්-අපහසුතාවක",
       "Category": "Local News",
       "Parent URL": "https://www.hirunews.lk/local-news.php?pageID=4654"
}