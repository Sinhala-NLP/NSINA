{
       "Source": "hirunews",
       "Timestamp": "Thursday, 18 July 2019 - 12:58",
       "Headline": "වර්ජනය ගැන මත දෙකක්",
       "News Content": "ගුරු සංගම් කිහිපයක් ලෙඩ නිවාඩු දමා වෘත්තිය ක්‍රියාමාර්ගයක් ආරම්භ කළද පාසල්වල අධ්‍යයන කටයුතු සාමාන්‍ය පරිදි සිදුවන බව වාර්තා වනවා.\nඅප වාර්තාකරුවන් සඳහන් කළේ දිවයින පුරා සෑම පාසලකම පාහේ දරුවන්ගේ සහ ගුරුවරුන්ගේ පැමිණීම සාමාන්‍ය පරිදි සිදුව ඇති බවයි.\nකෙසේ වෙතත් සිය වෘත්තිය ක්‍රියාමාර්ගය සියයට 60 කින් පමණ සාර්ථක බව ශ්‍රී ලංකා පොදුජන අධ්‍යාපන සේවක සංගමය ප්‍රකාශ කළා.\nමෙම වෘත්තිය ක්‍රියාමාර්ගයට තමන් සම්බන්ධ නොවන බව ලංකා ගුරු සංගමය හා ලංකා ගුරු සේවා සංගමය ඇතුලූ ගුරු සංගම් 26 ක් ඊයේ නිවේදනය කළ අතර ලංකා ගුරු සේවා සංගමයේ ප්‍රධාන ලේකම් මහින්ද ජයසිංහ කියා සිටියේ මෙම වර්ජනය අසාර්ථක බවයි.\nමේ අතර බඳවාගැනීම්, උසස්වීම් සහ වැටුප් තල අහිමි කිරීම ඇතුලූ ඉල්ලීම් කිහිපයක් මුල්කර ගනිමින් තැපැල් සේවකයින් ආරම්භ කළ දෙදින වර්ජනය අද පස්වරු 4 ට අවසන්වනවා.\nඒකාබද්ධ තැපැල් වෘත්තිය සමිති පෙරමුණේ කැඳවුම්කරු චින්තක බණ්ඩාර කියා සිටියේ හෙට දිනයේ සිට මධ්‍යම තැපැල් හුවමාරුව තුළ ගොඩගැසී ඇති ලිපි බෙදාහැරීම සිදුකරන බවයි.",
       "URL": "https://www.hirunews.lk/220547/වර්ජනය-ගැන-මත-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=3241"
}