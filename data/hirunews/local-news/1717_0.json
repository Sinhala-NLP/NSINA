{
       "Source": "hirunews",
       "Timestamp": "Wednesday, 01 September 2021 - 20:16",
       "Headline": "සිතුල්පව්ව විහාරස්ථානයේ කුඩා ස්ථූපයට හානි කළ සෙසු සැකකරුවන් හදුනා ගනී (වීඩියෝ)",
       "News Content": "ඓතිහාසික සිතුල්පව්ව විහාරස්ථානයේ කුඩා ස්ථූපයට හානි කර එහි තිබූ නිධන් වස්තු පැහැර ගැනීමේ සිද්ධියට සම්බන්ධ ඉතිරි සැකකරුවන් ද හඳුනාගෙන ඇති බව පුරාවිද්‍යා අධ්‍යක්ෂ ජනරාල් මහාචාර්ය අනුර මනතුංග ප්‍රකාශ කළා.\nඅදාළ ස්ථූපය අද පස්වරුවේ නිරීක්ෂණය කිරීමෙන් අනතුරුව හිරු ප්‍රවෘත්ති අංශය වෙත අදහස් දක්වමිනුයි ඔහු මෙම අදහස් පළ කළේ.\nයාල ජාතික වනෝද්‍යානයේ උසම ස්ථානයේ පිහිටා ඇති මෙම කුඩා ස්ථූපයේ නිධන් සොරුන්ගේ ග්‍රහණයට ලක්ව ඇති බව අද උදෑසන එහි ආරක්ෂාවට යොදවා සිටින යුද හමුදා නිලධාරීන් දැක තිබෙනවා.\nඔවුන් අදාළ ස්ථානය නිරීක්ෂණය කරන විට ජලය සොයමින් සිටි පුද්ගලයෙකු දැක අත්අඩංගුවට ගෙන ප්‍රශ්න කිරීමේදී අනෙක් සැකකරුවන් පළා ගොස් ඇති බවයි වාර්තා වන්නේ. පසුව කළ නිරීක්ෂණයකදී චෛත්‍ය වටා ඔතා තිබූ සුදු තිරයක් නිධන් හැරීමට රැගෙන ආ ආයුධ කිහිපයක් ද සොයා ගැනුණා.\nමේ අතර මෙම සිද්ධිය සම්බන්ධයෙන් විධිමත් පරීක්ෂණයක් සිදුකර චූදිතයින්ට එරෙහිව දැඩිව නීතිය ක්‍රියාත්මක කළ යුතු බව නිවේදනයක් නිකුත් කරමින් විපක්ෂ නායක සජිත් ප්‍රේමදාස ප්‍රකාශ කළා.\nඔහු අදාළ නිවේදනයේ දක්වා ඇත්තේ තමා සංස්කෘතික අමාත්‍යවරයා සිටි සමයේ  පුරාවිද්‍යා පනතට හා 2005 දඩ මුදල් පනතට සංශෝධන ලෙස පවතින නීති සහ දැඩි දඩුවම් පැමිණවීමට කැබිනට් අනුමැතිය ලබා ගත් බවයි.\nඑහෙත් ආණ්ඩු වෙනසින් පසු මේ පිළිබද විශ්ලේෂණය කිරීමට වත්මන් ආණ්ඩුව කමිටුවක් පත් කළ නමුත් එම කමිටුව මෙතෙක් සිය නිර්දේශ ඉදිරිපත් කර නොමැති බවයි විපක්ෂ නායකවරයා පෙන්වා දුන්නේ.\nකඩිනමින් කළ යුතු කටයුතු අතපසු කිරීමේ අවසාන ප්‍රතිඵලය වන්නේ අගතියක් මිස යහපතක් නොවන බව ඔහු අදාළ නිවේදනයේ වැඩිදුරත් දක්වා තිබෙනවා.",
       "URL": "https://www.hirunews.lk/281135/සිතුල්පව්ව-විහාරස්ථානයේ-කුඩා-ස්ථූපයට-හානි-කළ-සෙසු-සැකකරුවන්-හදුනා-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1717"
}