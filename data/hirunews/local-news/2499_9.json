{
       "Source": "hirunews",
       "Timestamp": "Tuesday, 25 August 2020 - 13:52",
       "Headline": "රන්ජන් රාමනායකට එරෙහි නඩු විභාගය අවසන් (වීඩියෝ)",
       "News Content": "අධිකරණයට අපහාස කිරීමේ චෝදනාව සම්බන්ධයෙන් පාර්ලිමේන්තු මන්ත්‍රී රංජන් රාමනායකට එරෙහි ශ්‍රේෂ්ඨාධිකරණ නඩු විභාගය අද අවසන් කෙරුණා.\nඒ, පැමිණිලි පාර්ශ්වයේ සහ වගඋත්තරකාර පාර්ශ්වයේ වාචික කරුණු දැක්වීම් සලකා බැලීමෙන් අනතුරුවයි.\nඒ අනුව නඩුවේ තීන්දුව ඉදිරියේදී ප්‍රකාශයට පත් කිරීමට නියමිතයි.\nමෙම නඩුව සලකා බැලුණේ සිසිර ද ආබෲ, විජිත් මලල්ගොඩ සහ ප්‍රීති පද්මන් සූරසේන යන ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ල ඉදිරියේයි.\nමෙහිදී නීතිපතිවරයා වෙනුවෙන් පැමිණිල්ලට අදාළ වාචික පිළිතුරු දේශනය ඉදිරිපත් කරමින් අතිරේක සොලිසිටර් ජනරාල් සරත් ජයමාන්න සඳහන් කළේ, අධිකරණයට අපහාස කිරීමේ චෝදනාව සම්බන්ධයෙන් රංජන් රාමනායකට එරෙහිව නඩු විභාගයක් පවත්වා වරදකරු කොට දඬුවම් පැමිණවීමට ශ්‍රේෂ්ඨාධිකරණයට පූර්ණ බලතල ඇති බවයි.\nඔහු මේ බව අවධාරණය කළේ වගඋත්තරකාර රංජන් රාමනායකට එරෙහි පැමිණිල්ල විභාග කිරීමට ශ්‍රේෂ්ඨාධිකරණයට බලයක් නොමැති බවද ඔහු වෙනුවෙන් පෙනී සිටි ජනාධිපති නීතීඥ එම්.ඒ. සුමන්තිරන් ඊයේ සිය වාචික දේශන ඉදිරිපත් කරමින් සිදුකළ ප්‍රකාශය සිහිපත් කරමින්.\nආණ්ඩුක්‍රම ව්‍යවස්ථාවේ 105 - 3 වගන්තිය යටතේ අධිකරණයට අපහාස කිරීමේ සිද්ධීන් සම්බන්ධයෙන් නඩු විභාගයක් පවත්වා පුද්ගලයින් වරදකරු කර දඬුවම් පැමිණවීමට ශ්‍රේෂ්ඨාධිකරණයට එම ව්‍යවස්ථාව තුළින්ම පූර්ණ බලයක් සලසා දී ඇති බව අතිරේක සොලිසිටර් ජනරාල්වරයා මෙහිදී පෙන්වා දුන්නා.\nඒ අනුව ඔහු ශ්‍රේෂ්ඨාධිකරණයට අපහාසයක් සිදුකර ඇති හෙයින් මෙම පැමිණිල්ල විභාග කිරීමට ශ්‍රේෂ්ඨාධිකරණයට හැකියාව තිබෙන බව සඳහන්  කළ ඔහු රංජන් රාමනායක අධිකරණය සහ එහි විනිසුරුවරුන් සම්බන්ධයෙන් කර ඇති ප්‍රකාශ සුළුකොට තැකිය නොහැකි බවද කියා සිටියා.\nමෙවැනි අදහස් ප්‍රකාශ කරනු ලබන පුද්ගලයෙකු  වරදකරු කිරීමට අධිකරණයට බලයක් නොමැති බව සඳහන් කරමින් නිදහස් කළහොත් අධිකරණ පද්ධතියට සහ එහි ගරුත්වයට අභියෝග කරන කිසිදු පුද්ගලයෙකුට එරෙහිව නීතිය ක්‍රියාත්මක කිරීමට නොහැකි තත්ත්වයක් උද්ගත වනු ඇතැයි, අතිරේක සොලිසිටර් ජනරාල්වරයා මෙහිදී අධිකරණයට පෙන්වා දුන්නා.\nඔහු වැඩිදුරටත් අවධාරණය කළේ එසේ වුවහොත් අධිකරණ පද්ධතිය කෙරෙහි පවතින මහජන විශ්වාසය හා ගෞරවය බිඳ වැටී මෙරට සමස්ත නීති පද්ධතියම පොළවට සමතලා වනු ඇති බවයි.\nඕනෑම දේශපාලනඥයෙකුට සිය අදහස් ප්‍රකාශ කිරීම සඳහා හිමිකම් සැලසී තිබෙන්නේ පිළිගත් නීති රාමුව තුළ පමණක් යැයි පෙන්වා දුන් අතිරේක සොලිසිටර් ජනරාල්වරයා, නීතියේ රාමු කඩා බිඳගෙන ගොස්, හිතුමතේ ඕනෑම කරුණක් ප්‍රකාශ කිරීම සඳහා ආණ්ඩුක්‍රම ව්‍යවස්ථාව තුළින් නිදහස සලසා දී නොමැති බව ද මෙහිදී කියා සිටියා.\nරංජන් රාමනායක වෙනුවෙන් පෙනී සිටි ජනාධිපති නීතීඥ එම්.ඒ. සුමන්තිරන්, ප්‍රකාශ කළේ තම සේවාදායකයා විසින් සිදුකළ බව කියන අධිකරණයට අපහාසාත්මක බවට චෝදනා එල්ලවන ප්‍රකාශ, ඇතැම් විද්‍යුත් මාධ්‍යවලින් නැවත නැවත විකාශනය කරන බවටයි.\nඑයද අධිකරණයට කරනු ලබන අපහාසයක් යැයි පැවසූ ඔහු එම මාධ්‍ය නාලිකා සම්බන්ධයෙන් අධිකරණයට අපහාස කිරීමේ චෝදනාව යටතේ නීතිපතිවරයා කටයුතු කරන්නේදැයි තමා අවධානයෙන් සිටින බවද කියා සිටියා.\nඊට ප්‍රතිචාර දක්වමින් රජයේ අතිරේක සොලිසිටර් ජනරාල් සරත් ජයමාන්න සඳහන් කළේ පුවත්පතකට වඩා විද්‍යුත් මාධ්‍යයක භාවිතය බෙහෙවින් වෙනස් බවයි.\nවිද්‍යුත් මාධ්‍ය විසින් විකාශය කරනු ලබන්නේ කිසියම් පුද්ගලයෙකු බාහිර ස්ථානයක සිදුකරනු ලබන ප්‍රකාශ බව පෙන්වා දුන් අතිරේක සොලිසිටර් ජනරාල්වරයා, මෙම නඩුවට අදාළව මාධ්‍ය නාලිකා විසින් විකාශය කර ඇත්තේ මෙම නඩුවේ වගඋත්තරකරු විසින් සිදුකරන ලද ප්‍රකාශ බවද පෙන්වා දුන්නා.\nමෙම නඩු කටයුත්ත ආරම්භ වීමෙන් පසුවද වගඋත්තරකාර රංජන් රාමනායක ශ්‍රේෂ්ඨාධිකරණ පරිශ්‍රය තුළ පස්වතාවක්ම අධිකරණය හා විනිසුරුවරු විවේචනය කරමින් කරුණු ඉදිරිපත් කළ බව මෙහිදී අතිරේක සොලිසිටර් ජනරාල්වරයා පෙන්වා දුන්නා. ‘‘උසාවිය හොරු උත්තේජනය කරනවා. මාව ජීවිතාන්තය දක්වා හිරේ යැව්වත් කියන්න ඕනෑ දේ කියනවා‘‘ යනාදී ප්‍රකාශ තුළින් අධිකරණයට හා විනිසුරුවරුන්ට අපහාස කිරීම සඳහා රන්ජන් රාමනායක තුළ පැවති වුවමනාව පැහැදිලිවන බවද අතිරේක සොලිසිටර් ජනරාල්වරයා කියා සිටියා.\nඅනතුරුව රංජන් රාමනායකට එරෙහි පැමිණිල්ලේ විභාගය අවසන් කළ ශ්‍රේෂ්ඨාධිකරණ විනිසුරු මඩුල්ල මෙම පැමිණිල්ල ඔක්තෝබර් මස 21 වැනිදා යළි කැඳවීමට නියම කළා.\nවිනිසුරු මඩුල්ල සඳහන් කළේ මෙම නඩු කටයුත්තට අදාළ වැඩිදුර පැහැදිලි කරගැනීම් අවශ්‍ය වුවහොත්, එදිනට ඒ සම්බන්ධයෙන් කරුණු සලකා බලන බවයි.\nපාර්ලිමේන්තු මන්ත්‍රී රංජන් රාමනායක අධිකරණයට අපහාසවන අයුරින් අදාළ ප්‍රකාශය සිදුකරනු ලැබුවේ, 2017 වසරේ අගෝස්තු මස 21 වැනිදායි.\nඒ, එවක අග්‍රාමාත්‍ය රනිල් වික්‍රමසිංහ සමඟ අරලියගහ මන්දිරයේ පැවති සාකච්ඡාවකින් අනතුරුව මාධ්‍ය වෙත අදහස් දක්වමින්.\nඉන් අනතුරුවද ඔහු ශ්‍රේෂ්ඨාධිකරණ පරිශ්‍රයේ දී සහ ඉන් පිටතදීද තමන් පෙර කළ ප්‍රකාශය සම්බන්ධයෙන් අදහස් පළ කළා.",
       "URL": "https://www.hirunews.lk/248616/රන්ජන්-රාමනායකට-එරෙහි-නඩු-විභාගය-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2499"
}