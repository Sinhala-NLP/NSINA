{
       "Source": "hirunews",
       "Timestamp": "Sunday, 04 July 2021 - 8:06",
       "Headline": "“අම්බලම්” ගැන තොරතුරු මධ්‍යස්ථානයක්",
       "News Content": "දඹදෙණිය රාජධානියේ ඉතිහාසය ගොඩනැගුණු ආකාරය සොයා බැලීම සඳහා එම ප්‍රදේශයේ ඵෙතිහාසික ස්ථාන කේන්ද්‍ර කර ගනිමින් පුරා විද්‍යා කැණීම් ආරම්භ කර තිබෙනවා.\nපුරාවිද්‍යා දෙපාර්තමේන්තුවේ අධ්‍යක්ෂ ජනරාල් මහාචාර්ය අනුර මනතුංග සඳහන් කළේ ලබන 07 වනදාට යෙදෙන පුරාවිද්‍යා දිනය වෙනුවෙන් ක්‍රියාත්මක “පුරා දෙසතියට” සමගාමීව මෙම කැණීම් ආරම්භ කරන බවයි.\nඒ අනුව භූමියේ ඉහළ සිට පහළට සිදුකරන මෙම සිරස් කැණීම් 10 දෙනෙකුගෙන් යුත් කණ්ඩායමක් මගින් සිදු කරනවා.\nඑමෙන්ම පුරාවිද්‍යා දිනයට සමගාමීව මෙරට සියලු අම්බලම්වල තොරතුරු ඇතුළත් මධ්‍යස්ථානයක් සංචාරක ආකර්ශනයට ලක්ව ඇති පනාපිටිය අම්බලම තුළ ස්ථාපිත කිරීමටද පියවර ගෙන තිබෙනවා.\nලබන 07 වනදාට යෙදෙන පුරාවිද්‍යා දිනය වෙනුවෙන් ක්‍රියාත්මක “පුරා දෙසතිය” ජූලි පළමුවනදා සිට ක්‍රියාත්මකයි.\nඊට සමගාමීව පුරාවිද්‍යා දෙපාර්තමේන්තුව මගින් මෙරට  ඔන්ලයින් ක්‍රමයට සිදු කරන විශේෂ පාඨමාලා 05 ක් ආරම්භ කර තිබෙනවා. ඒ, ශිලා ලේඛණ කියවීමට සාමාන්‍ය ජනතාව හුරු කිරීම, පුරාණ කාසි පිළිබඳ දැනුම ලබා දීම ඇතුලු අරමුණු කිහිපයක් මුල් කර ගනිමින්.\nපුරාවිද්‍යා විශේෂඥයන් මගින් මුදල් අයකිරීමකින් තොරව පවත්වන මෙම පාඨමාලා සඳහා මෙරට ඕනෑම පුද්ගලයෙකුට සහභාගී විය හැකියී.\nඒ පිළිබඳ තොරතුරු පුරාවිද්‍යා දෙපාර්තමේන්තුවේ නිල වෙබ් අඩවිය හෝ ෆේස්බුක් පිටුව තුලින් ලබා ගත හැකි බවයි පුරා විද්‍යා දෙපාර්තමේන්තුව වැඩිදුරටත් සඳහන් කළේ.",
       "URL": "https://www.hirunews.lk/276013/අම්බලම්-ගැන-තොරතුරු-මධ්‍යස්ථානයක්",
       "Category": "Local News",
       "Parent URL": "https://www.hirunews.lk/local-news.php?pageID=1843"
}