{
       "Source": "hirunews",
       "Timestamp": "Monday, 05 October 2020 - 19:26",
       "Headline": "කොරෝනා මර්දනයට ජනපතිගෙන් උපදෙස් (වීඩියෝ)",
       "News Content": "කොරෝනා මර්දනයට කටයුතු විධිමත්ව පවත්වාගෙන යාම සඳහා ගත යුතු සියළු ක්‍රියාමාර්ග ගන්නා ලෙස ජනාධිපති ගෝඨාභය රාජපක්ෂ අදාළ අංශ වෙත උපදෙස් ලබාදී තිබෙනවා.\nඒ, කොරෝනා මර්දනයට අදාළව පත් කළ ජනාධිපති කාර්ය සාධක බලකාය අද(05) පස්වරුවේ ජනාධිපති ලේකම් කාර්යාලයේදී රැස්වූ අවස්ථාවේදියි.\nමේ අතර, කොරෝනා වෛරසය පිළිබදව දැන ගැනීම සඳහා පැය 24 පුරා ක්‍රියාත්මක ක්ෂණික දුරකථන අංකයක් හඳුන්වා දී තිබෙනවා.\nසෞඛ්‍ය ප්‍රවර්ධන කාර්යාංශය සඳහන් කළේ 1999 යන දුරකථන අංකය ඒ සඳහා වෙන් කර ඇති බවයි.\nකොරෝනා වෛරසය පිළිබදව පැන නගින ඕනෑම ගැටළුවක් විසදා ගැනීම සඳහා ඒ අනුව අවස්ථාව හිමි වන බවයි සෞඛ්‍ය ප්‍රවර්ධන කාර්යාංශය වැඩිදුරටත් සඳහන් කළේ.\nදැනට වේයන්ගොඩ, දිවුලපිටිය සහ මිනුවන්ගොඩ යන ප්‍රදේශවලට පොලිස් ඇඳිරි නීතිය පනවා තිබෙනවා.\nඊයේ සිට මෙම ඇඳිරි නීතිය ක්‍රියාත්මක වන අතර, ඇඳිරි නීතිය උල්ලංගණය කළ පුද්ගලයින් 10 දෙනෙකු මේ වන විට අත්අඩංගුවට ගෙන ඇති බවයි පොලීසිය සඳහන් කළේ.\nඑමෙන්ම, පවතින තත්ත්වයත් සමඟ මුඛ ආවරණ නොමැතිව මගීන් බස් රථවල ප්‍රවාහනය නොකරන ලෙසට තම සංගමයේ නියෝජිතයින් හට දැනුම් දුන් බව ලංකා පෞද්ගලික බස් හිමියන්ගේ සංගමයේ සභාපති ගැමුණු විජේරත්න ප්‍රකාශ කළා.\nමේ අතර, යළි දැනුම් දෙන තුරු දිවයිනේ සියළුම බන්ධනාගාරවලට රැදවියන් බැලීම සඳහා පිටතින් අමුත්තන් පැමිණීම තාවකාලිකව අත්හිටුවා තිබෙනවා. බන්ධනාගාර කොමසාරිස් ජනරාල් තුෂාර උපුල්දෙනිය හිරු ප්‍රවෘත්ති අංශයට සඳහන් කළේ පවතින තත්ත්වය සලකා බලා මෙම තීරණය ගත් බවයි.\nමේ අතර, පාසල් නිවාඩුවට සමගාමීව දිවයිනේ සියළුම දහම් පාසල්වලට ද නිවාඩු ලබාදීමට තීරණය කර තිබෙනවා.\nඑමෙන්ම, ලබන 6 වන දා සිට ආරම්භ කිරීමට සැලසුම් කර තිබූ රාජ්‍ය භාෂා ප්‍රවීනතා වාචික පරීක්ෂණය දින නියමයක් නොමැතිව කල් දමන බව රාජ්‍ය භාෂා කොමසාරිස් ජනරාල් ප්‍රින්ස් සේනාධීර ප්‍රකාශ කළා.",
       "URL": "https://www.hirunews.lk/251882/කොරෝනා-මර්දනයට-ජනපතිගෙන්-උපදෙස්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2408"
}