{
       "Source": "hirunews",
       "Timestamp": "Saturday, 04 March 2017 - 19:13",
       "Headline": "යුක්තිය සහ සංහිදියාව වෙනුවෙන් ශ්‍රී ලංකාව කැප කිරීම් සිදුකරනවා - නියෝජ්‍ය විදේශ ඇමති",
       "News Content": "ජගත් මානව හිමිකම් කොමිසම කුමන වාර්තා පළ කළත් යුක්තිය සහ සංහිඳියාව වෙනුවෙන් ශ්‍රී ලංකාව මහත් කැප කිරීම් සිදුකරමින් සිටින බව විදේශ අමාත්‍යාංශය පවසනවා.\nවිදේශ කටයුතු නියෝජ්‍ය අමාත්‍ය ආචාර්ය හර්ෂ ද සිල්වා මේ බව කියා සිටියේ එක්සත් ජාතීන්ගේ මානව හිමිකම් කොමසාරිස්වරයා ශ්‍රී ලංකාව සම්බන්ධයෙන් නිකුත් කළ නවතම වාර්තාව පිළිබඳව හිරු ප්‍රවෘත්ති අංශය කළ විමසීමකදීයි.\nශ්‍රී ලංකාවේ සංක්‍රාන්ති යුක්තිය ඉටු කරලීම පමාවීම සහ පසුගිය අපරාධ සම්බන්ධයෙන් වගවීම සඳහා  පරිපූර්ණ ක්‍රමෝපායක් නොමැතිවීමෙන් තිරසාර සාමය ඇති කරලීම තවත් දුරස්ථවිය හැකි බව එක්සත් ජාතීන්ගේ මානව හිමිකම් කොමසාරිස්වරයා එහිදී ප්‍රකාශ කර තිබුණා.\nඔහු වැඩිදුරටත් සදහන් කළේ රට තුළ සංහිදියාව සහ ස්ථාවරභාවය තහවුරු කරලීම සඳහා වන උද්යෝගය එමගින් හීන විය හැකි බවයි.\nඑක්සත් ජාතීන්ගේ මානව හිමිකම් කොමසාරිස් සෙයිද් රාද් අල් හුසේන් මෙම වාර්තාව ඉදිරිපත් කරනු ලැබුවේ ජිනිවා නුවර දැන් පැවැත්වෙන ජගත් මානව හිමිකම් මණ්ඩලයේ 34 වන සැසි වාරයටයි.\nඑහිදී වැඩිදුරටත් අදහස් දැක්වූ ජගත් මානව හිමිකම් කොමසාරිස්වරයා කියා සිටියේ 2015 වසරේ ශ්‍රී ලංකාව පිළිබද සම්මත කර ගත් යෝජනාවේ සංක්‍රාන්ති යුක්තිය පිළිබඳ ක්‍රියාවලියේ කොටසකට පමණක් ශ්‍රී ලංකාව ප්‍රමුඛත්වය ලබාදී ඇති බවයි. ව්‍යවස්ථා ප්‍රතිසංස්කරණ සහ සංහිදියාව සදහා මෙතෙක් ගෙන ඇති පියවර පිළිබදව ප්‍රසාදය පළ කළ ඔහු සංක්‍රාන්ත යුක්තිය ඉටුකරලීම අතිශය මන්දගාමී බවට චෝදනාවක් එල්ල කළා.\nකෙසේ වෙතත්, මේ පිළිබදව විදේශ කටයුතු නියෝජ්‍ය අමාත්‍ය ආචාර්ය හර්ෂ ද සිල්වා අදහස් පළ කරමින් කියා සිටියේ නොයෙකුත් ගැටලූ මධ්‍යයේ මෙරට තුළ සංහිදියාව ඇතිකිරීම සදහා වත්මන් රජය දැවැන්ත ප්‍රයත්නයක යෙදී සිටින බවයි.\nඊට විරුද්ධව අන්තවාදී පිරිස් කටයුතු කරමින් සිටින බවත් ඔවුන් සමග සටන් කරමින් මෙම ගමන ඉදිරියට යමින් සිටින බවයි නියෝජ්‍ය අමාත්‍යවරයා එහිදී වැඩිදුරටත් සදහන් කළේ.",
       "URL": "https://www.hirunews.lk/156070/යුක්තිය-සහ-සංහිදියාව-වෙනුවෙන්-ශ්‍රී-ලංකාව-කැප-කිරීම්-සිදුකරනවා-නියෝජ්‍ය-විදේශ-ඇමති",
       "Category": "Local News",
       "Parent URL": "https://www.hirunews.lk/local-news.php?pageID=4631"
}