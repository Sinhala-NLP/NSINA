{
       "Source": "hirunews",
       "Timestamp": "Monday, 04 May 2020 - 12:57",
       "Headline": "කොරෝනා වැළඳුණු නාවිකයන් 293ක් - වෛරසයේ පාලනය ගැන වෛද්‍ය නිලධාරීන්ගේ සංගමයෙන් සහතිකයක්",
       "News Content": "කොරෝනා වෛරසය නාවික හමුදා සාමාජිකයන් 293 දෙනෙකුට වැලදී ඇති බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nහිරු ටී වී ඔස්සේ විකාශය වූ පත්තරේ විස්තරේ වැඩසටහනට අද පෙරවරුවේ එක්වෙමින් ඔහු කියා සිටියේ ඊයේ දිනයේ වාර්තා වූ කොරෝනා ආසාදිතයන් 13 දෙනාගෙන් 11 දෙනෙකුම වැලිසර නාවික හමුදා සාමාජිකයන් බවයි.\nමේ වනවිට මෙරටින් කොරෝනා ආසාදිතයන් 718 දෙනෙකු වාර්තා වන අතර තවදුරටත් වෛද්‍ය අධීක්ෂණය යටතේ පසුවන සංඛ්‍යාව 527ක්.\nඑමෙන්ම වෛරසය ආසාදනය වූ පුද්ගලයින් 184 දෙනෙකු පූර්ණ සුවය ලබා පිටව ගොස් තිබෙනවා.\nමේ අතර කොරෝනා වෛරසය මෙරට තුල පැතිරයාම පාලනය කිරීමක් සිදුකර ඇති බව රජයේ වෛද්‍ය නිලධාරීන්ගේ සංගමයේ මාධ්‍ය ප්‍රකාශක වෛද්‍ය සමන්ත ආනන්ද කියා සිටියා.\nඑමෙන්ම වෙළඳපොලේ පවතින ගුණාත්මක බවින් සහ ප්‍රමිතියෙන් තොර විෂබීජනාශක දියර සහ මුඛ ආවරණ සොයා අද සිට වැටලීම් ආරම්භ කරන බව ජාතික ඖෂධ නියාමන අධිකාරිය පවසනවා.\nඑහි අධ්‍යක්‍ෂ ජනරාල්, ප්‍රධාන විධායක නිලධාරී වෛද්‍ය කමල් ජයසිංහ සඳහන් කළේ නිසි ප්‍රමිතියෙන් තොර නිෂ්පාදනවලට එරෙහිව නඩු පැවරීමට පියවර ගන්නා බවයි.\nකොවිඩ් 19 වසංගතය පාලනය කිරීම සඳහා රජය ගෙන යන වැඩපිළිවෙලට සහයෝගය දැක්වීම සඳහා ඕස්ට්‍රෙලියා රජය ඕස්ට්‍රෙලියානු ඩොලර් මිලියන 1.5 ක මුදලක් ලබාදීමට කටයුතු කර තිබෙනවා.",
       "URL": "https://www.hirunews.lk/240028/කොරෝනා-වැළඳුණු-නාවිකයන්-293ක්-වෛරසයේ-පාලනය-ගැන-වෛද්‍ය-නිලධාරීන්ගේ-සංගමයෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=2755"
}