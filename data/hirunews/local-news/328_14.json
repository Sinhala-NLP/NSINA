{
       "Source": "hirunews",
       "Timestamp": "Sunday, 21 May 2023 - 9:20",
       "Headline": "සම්බාහන මධ්‍යස්ථානවලට ඇතුළු වී කොල්ලකෑ නඩයක් මාට්ටු",
       "News Content": "කොළඹ අවට සම්බාහන මධ්‍යස්ථාන වලට ඇතුළු වී එහි කාන්තාවන්ට තියුණු ආයුධ පෙන්වා බිය ගන්වා ඔවුන් සන්තකයේ තිබූ ජංගම දුරකථන, මුදල් හා රන් භාණ්ඩ සොරා ගැනීමෙහි නිරත වූ 05 දෙනෙකු ඊයේ(20) කොට්ටාව පොලිසිය මඟින් අත්අඩංගුවට ගෙන තිබෙනවා.\nඑම සැකකරුවන් කොල්ලකෑම සඳහා භාවිතා කළ මෝටර් රථයක්, ජංගම දුරකථන හයක්, අත් ඔරලෝසුවක්, කඩුවක්, උල් පිහියක්, නියනක්, රන්මාල දෙකක්, කරාබු දෙකක්, අත් පළඳනාවක් පොලිස් භාරයට ගෙන තිබෙනවා.\nඇඹිලිපිටිය - තෝරකොලයාය පදිංචි මෙම සැකකරුවන් වයස අවුරුදු 20ක සහ 25ක වයස් සීමාවල පසුවන අතර, ඔවුන් විසින් කුලියට ලබාගත් මෝටර් රථයකින් කොළඹට පැමිණ මෙසේ ස්පා මධ්‍යස්ථාන වලට ඇතුළු වී කොල්ලකෑම සිදුකර තිබෙන බවයි පොලිසිය පවසන්නේ.\nඑලෙස මහරගම සම්බාහන මධ්‍යස්ථාන තුනක, කොට්ටාව, බොරලැස්ගමුව, තලංගම හා කිරිබත්ගොඩ යන ප්‍රදේශවල සම්බාහන මධ්‍යස්ථාන කිහිපයකට ගොස් තියුණු ආයුධ පෙන්වා කාන්තාවන් සන්තකයේ තිබූ රන් භාණ්ඩ මුදල් හා ජංගම දුරකථන කොල්ලකා පලාගොස් තිබෙනවා.\nමෙම පිරිස විසින් කොල්ලකන ලද භාණ්ඩ වල වටිනාකම රුපියල් ලක්ෂ පනහකට අධික බවයි වාර්තා වෙන්නේ.\nඑමෙන්ම මෙම සැකකරුවන් අධික ලෙස අයිස් මත්ද්‍රව්‍ය පානයට ඇබ්බැහි වූවන් බවත් පොලිසිය පවසනවා.\nඅත්අඩංගුවට ගත් සැකකරුවන් අද දින හෝමාගම අධිකරණයට ඉදිරිපත් කොට හඳුනා හඳුනාගැනීමේ පෙරට්ටුවකට යොමු කිරීමට නියමිත බවයි කොට්ටාව පොලීසිය පවසන්නේ.",
       "URL": "https://www.hirunews.lk/335800/සම්බාහන-මධ්‍යස්ථානවලට-ඇතුළු-වී-කොල්ලකෑ-නඩයක්-මාට්ටු",
       "Category": "Local News",
       "Parent URL": "https://www.hirunews.lk/local-news.php?pageID=328"
}