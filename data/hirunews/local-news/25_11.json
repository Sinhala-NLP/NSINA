{
       "Source": "hirunews",
       "Timestamp": "Saturday, 16 September 2023 - 20:33",
       "Headline": "දඩුගම් ඔයෙන් හමුවූ පිරිමි මළ සිරුරේ අනන්‍යතාව තවමත් හෙළිව නැහැ (වීඩියෝ)",
       "News Content": "සීදූව - කිඳිගොඩ ප්‍රදේශයේදී දඩුගම් ඔයේ පාවෙමින් තිබූ ගමන් බෑගයක් තුළ තිබී සොයා ගත් පිරිමි මළ සිරුර සම්බන්ධයෙන් විමර්ශනය සඳහා පොලිසිය විශේෂ කණ්ඩායමක් යොදවා තිබෙනවා.\nඅදාළ බෑගය තුළ තිබී හිස් ටර්පන්ටයින් බෝතලයක් ද හමුවූ බවයි පොලිසිය සඳහන් කළේ.\nමළ සිරුරේ අනන්‍යතාවය මෙතෙක් තහවුරු වී නොමැති අතර අදාළ පුද්ගලයා ඝාතනය කර ගමන් බෑගයට දමා දඩුගං ඔයට ගෙනවිත් දමන්නට ඇති බවටයි පොලිසිය සැක කරන්නේ.\nමෙම ගමන් බෑගය සම්බන්ධයෙන් විමර්ශන ආරම්භ කළේ පුද්ගලයෙකුගේ අතක් ඉන් පිටතට පැමිණ තිබෙන බවට පොලිස් හදිසි ඇමතුම් අංකයට ඊයේ පස්වරුවේ ලද තොරතුරකට අනුවයි.\nමෙලෙස මියගොස් ඇත්තේ අවුරුදු 35ත් 40ත් අතර වයසැති උස අඩි 5 අගල් 8ක් පමණ වන සාමාන්‍ය සිරුරක් සහිත පිරිමි පුද්ගලයෙක්.\nමළ සිරුර මීගමුව මහ රෝහලේ මෘත ශරීරාගාරයේ මේ වන විට තැන්පත් කර ඇති අතර රතු පැහැති ටී ෂර්ටයක් සහ දුඹුරු පැහැති දිග කලිසමක් ඇඳ සිටි මෙම පුද්ගලයාගේ ගෙලෙහි දකුණුපස තරු සලකුණු 7ක් සහිත පච්චයක්ද කොටා ඇති බව පොලිසිය සඳහන් කළා.",
       "URL": "https://www.hirunews.lk/348500/දඩුගම්-ඔයෙන්-හමුවූ-පිරිමි-මළ-සිරුරේ-අනන්‍යතාව-තවමත්-හෙළිව-නැහැ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=25"
}