{
       "Source": "hirunews",
       "Timestamp": "Friday, 15 October 2021 - 13:26",
       "Headline": "කොළඹ දිස්ත්‍රික්කයේ පාසල් දරුවන්ට එන්නත්කරණය ඇරඹේ (වීඩියෝ)",
       "News Content": "කොළඹ දිස්ත්‍රික්කයේ සියලු‍ අධ්‍යාපන කලාපවල මෙවර උසස් පෙළ විභාගයට පෙනී සිටින සහ එක්වරක් පෙනී සිටි දරුවන්ට ෆයිසර් එන්නත ලබාදීම අද පෙරවරුවේ සිට ආරම්භ වුණා.\nඒ අනුව කොළඹ කලාපය, හෝමාගම කලාපය, පිළියන්දල කලාපය හා ශ්‍රී ජයවර්ධනපුර කලාපය යන කලාප හතරේ තෝරාගත් පාසල්වල එන්නත් කිරීමේ වැඩසටහන දැන් ක්‍රියාත්මකයි.\nඑන්නත් ලබා ගැනීම සඳහා පැමිණෙන සිසුන් ජාතික හැඳුනුම්පත රැගෙන ඒම අනිවාර්ය වනවා.\nඑමෙන්ම, සෞඛ්‍ය ප්‍රවර්ධන කාර්යංශයේ අධ්‍යක්ෂ විශේෂඥ වෛද්‍ය රංජිත් බටුවන්තුඩාව කියා සිටියේ, කොළඹ දිස්ත්‍රික්කයේ උසස් පෙළට පෙනි සිටින සිසුන්ට කොරෝනා එන්නත් ලබාදීමේ වැඩසටහන සාර්ථක ලෙස සිදු වන බවයි.\nමේ අතර, විශ්වවිද්‍යාල සිසුන් සඳහා දැනට ක්‍රියාත්මක එන්නත්කරණ වැඩසටහන අදින් අවසන් වීමට නියමිතයි.\nකොවිඩ් මර්දන එන්නත්කරණ වැඩසටහන යටතේ ගෙවුණු දිනයේදී පළමු සහ දෙවැනි මාත්‍රා වශයෙන් ලබා දුන් එන්නත් මාත්‍රා ගණන 50,812ක්.\nඊයේ දිනයේදි ආසාදිතයින් 674 වාර්තා වු අතර, ඒ සමඟ මෙරට සමස්ත ආසාදිතයින් සංඛයාව පන් ලක්ෂ 29,755ක් දක්වා ඉහළ ගියා.\nමේ අතර දරුවන්ට වැළදෙන පශ්චාත් කොවිඩ් සංකූලතාවන් වැඩිවීමක් දක්නට ලැබෙනව බව කොළඹ රිජ්වේ ආර්යා ළමා රෝහලේ දැඩි සත්කාර ඒකකය භාර විශේෂඥ වෛද්‍ය නලින් කිතුල්වත්ත ප්‍රකාශ කළා.\nමේ අතර ජනාධිපති කාර්යාලයේ කොවිඩ් මර්දන විශේෂ කමිටු රැස්විම ජනාධිපති ගෝඨාභය රාජපක්ෂගේ ප්‍රධානත්වයෙන් මේ වනවිට රැස් වී තිබෙනවා.\nයුද හමුදාපති ජෙනරාල් ශවේන්ද්‍ර සිල්වා මාධ්‍ය වෙත අදහස් දක්වමින් කියා සිටියේ කොවිඩ් කමිටු රැස්වීමෙන් අනතුරුව නව සෞඛ්‍ය මාර්ගෝපදේශ සම්බන්ධයෙන් තීරණයක් ගැනීමට නියමිත බවයි.",
       "URL": "https://www.hirunews.lk/285068/කොළඹ-දිස්ත්‍රික්කයේ-පාසල්-දරුවන්ට-එන්නත්කරණය-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1627"
}