{
       "Source": "hirunews",
       "Timestamp": "Monday, 17 August 2020 - 12:53",
       "Headline": "සෞදියේදී ශ්‍රී ලාංකිකයෙකු අභිරහස් ලෙස මියයයි (වීඩියෝ)",
       "News Content": "සෞදි අරාබියේ දමාද් නගරයේදී අභිරහස් ලෙස මියගිය සිය සැමියාගේ දේහය මෙරටට ගෙන්වා දෙන ලෙස රත්ගම ප්‍රදේශයේ තිදරු මවක් රජයෙන් ඉල්ලා සිටිනවා.\nඇය කියා සිටියේ සෞදියේ වෙසෙන ශ්‍රී ලාංකිකයන් පිරිසක් පෞද්ගලික ආරවුලක් හේතුවෙන් සිය සැමියා ඝාතනය කර ඇති බවයි.\nඅවුරුදු 42ක් වයසැති මොහු 2019 වසරේ මැයි මාසයේ සෞදි අරාබියට ගොස් ඇත්තේ රියදුරු රැකියාවක් සඳහායි.\nමොහු අවසන් වරට නිවසේ ඥාතීන් සමඟ දුරකථන සබඳතා පවත්වා ඇත්තේ පසුගිය 15 වනදා වන අතර තමාට මරණ තර්ජන ඇති බැවින් හැකි ඉක්මණින් දිවයිනට ගෙන්වා ගන්නා ලෙස සිය ස්වාමියා තමාට ප්‍රකාශ කළ බවයි බිරිඳ කියා සිටියේ.\nකෙසේ වෙතත් මියගිය පුද්ගලයාගේ පවුලේ ඥාතියෙකු ඔහුත් සමඟ සෞදියේ රැකියාවේ නිරතව සිටි පුද්ගලයෙකුට අමතා මේ සම්බන්ධයෙන් විමසන හඬ පටයක් ද මේ වනවිට නිකුත්ව තිබෙනවා.\nමිය යාමට සති දෙකකට පමණ පෙර මෙම පුද්ගලයා තවත් පිරිසක් සමඟ ආරවුලක් ඇති කරගෙන තිබෙන අතර පසුව මොහු පොලිස් අත්අඩංගුවට පත්වුණා.\nපසුගිය 14 වනදා මොහු ඇප මත නිදහස් වී යලි පැමිණ ඇති අතර ඉන් අනතුරුව ගැටුමට සම්බන්ධ අනෙක් පාර්ශවය මොහුගෙන් රුපියල් ලක්ෂ 08ක මුදලක් ඉල්ලා සිටි බවයි ඥාතීන් ප්‍රකාශ කළේ.\nඑම මුදල සිය නිවස උකස් කර ලබා දීමට බිරිඳ සූදානම් වී ඇති අතර පසුව ඔවුන් එම මුදල ලක්ෂ 15 ක් සහ 25 ලෙස ඉහළ තවදුරටත් ඉහළ දමා තිබෙනවා.\nමේ එම සිද්ධිය සම්බන්ධයෙන් මියගිය පුද්ගලයාගේ පවුලේ ඥාතියෙකු මොහුත් සමඟ රැකියාවේ නියුතු පුද්ගලයෙකු සමඟ පැවැත්වූ සංවාදයේ හඬපටයයි.\nමේ පිළිබඳව අප විදේශ සේවා නියුක්ති කාර්යාංශයෙන් කළ විමසීමකදී එහි මාධ්‍ය ප්‍රකාශක මංගල රන්දෙණිය කියා සිටියේ සිද්ධිය සම්බන්ධයෙන් වාර්තාවක් අද දිනයේ මෙරට පිහිටි සෞදි තානාපති කාර්යාලයෙන් ලැබීමට නියමිත බවයි.",
       "URL": "https://www.hirunews.lk/248014/සෞදියේදී-ශ්‍රී-ලාංකිකයෙකු-අභිරහස්-ලෙස-මියයයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2516"
}