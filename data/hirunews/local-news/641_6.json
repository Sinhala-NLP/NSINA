{
       "Source": "hirunews",
       "Timestamp": "Tuesday, 27 December 2022 - 8:44",
       "Headline": "ශ්‍රී ලංකාව ආහාර උද්ධමනයෙන් 7 වැනි ස්ථානයට - කුසගිනි දර්ශකයෙන් 64 වැනි ස්ථානයට",
       "News Content": "ලෝක බැංකුව විසින් ආහාර සුරක්ෂිතතා ශ්‍රේණිගත කිරීම්වල නවතම යාවත්කාලීන කිරීම නිකුත් කර තිබෙනවා.\nඒ අනුව ශ්‍රී ලංකාව නාමික ආහාර මිල උද්ධමන ලැයිස්තුවේ 7 වැනි ස්ථානයට පැමිණ ඇති බව සඳහන්.\nඑහි අගය සඳහන් වන්නේ සියයට 74ක් ලෙස යි.\nමෙම උද්දමන වගුවේ පළමු ස්ථානයට සිම්බාබ්වේ පැමිණ ඇති අතර, එහි අගය සියයට 321%ක් ලෙස සටහන් වනවා.\nතවද මෙම වාර්තාවට අනුව ආහාර කාණ්ඩයේ උද්ධමනය වැඩිම රටවල් 10 අතර දකුණු ආසියාතික එකම රට බවට පත්ව ඇත්තේ ශ්‍රී ලංකාවයි.\nමේ අතර, ලෝක කුසගිනි දර්ශකයට අනුව ශ්‍රි ලංකාව මේ වන විට 64 වන ස්ථානයේ පසුවන අතර, එය පසුගිය වසරට සාපේක්ෂව සීඝ්‍ර ඉහළ යාමක්.\nමේ වසරේදී මෙරට ජනගහනයෙන් සියයට 13යි දශම 6ක් කුසගින්නෙන් පෙලෙන අතර, 2000 වසරේ දී මෙරට ජනගහනයෙන් කුසගින්නෙන් පෙලෙන ප්‍රමාණය සියයට 21යි දශම 7ක් ලෙසයි ලෝක සෞඛ්‍ය සංවිධානය නිකුත් කළ ලෝක කුසගිනි දර්ශකයේ දැක්වෙන්නේ.\nමේ අතර, අල සහ තේ වගාවට අවශ්‍ය පොහොර වර්ග දෙකක් සතියක් තුල නිෂ්පාදනය කරන ලෙස කෘෂිකර්ම අමාත්‍ය මහින්ද අමරවීර අද ලංකා පොහොර සමාගමට සහ කොමර්ෂල් පොහොර සමාගමට උපදෙස් ලබාදී තිබෙනවා.\nඅමාත්‍යවරයා මේ බව කියා සිටියේ අද (27) පෙරවරුවේ එම පොහොර සමාගම්වල වත්තල පිහිටි ගබඩා පරිශ්‍ර නිරීක්ෂණය කිරීමෙන් පසු මාධ්‍යයට අදහස් දක්වමින්.",
       "URL": "https://www.hirunews.lk/323645/ශ්‍රී-ලංකාව-ආහාර-උද්ධමනයෙන්-7-වැනි-ස්ථානයට-කුසගිනි-දර්ශකයෙන්-64-වැනි-ස්ථානයට",
       "Category": "Local News",
       "Parent URL": "https://www.hirunews.lk/local-news.php?pageID=641"
}