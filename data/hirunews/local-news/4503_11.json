{
       "Source": "hirunews",
       "Timestamp": "Tuesday, 23 May 2017 - 14:15",
       "Headline": "ඉසුරු සොයන්න සෞදි ගිය නිලූපමාට සිදුවූ දේ (ඡායාරූප)",
       "News Content": "විදේශ රැකියාවක් සදහා ගිය කාන්තාවක් මිය ගිය බව දන්වමින් හදිසියේම පැමිණි දුරකථන ඇමතුමක් සම්බන්ධව පුවතක් මහව ප්‍රදේශයෙන් වාර්තා වනවා.\nඅංක 229, ශ්‍රී රාහුල මාවත, මහව ලිපිනයේ පදිංචි නිලූපමා සංජිවනි නමැති කාන්තාවක් පිළිකාවක් වැළදීමෙන් සෞදියේදී මිය ගොස් ඇති බව දන්වමින් ඇයගේ පවුලේ ඥාතීන් වෙත අදාල දුරකථන ඇමතුම ලැබුණු බව සදහන්.\nඅදාල කාන්තාව 2016 වසරේ දෙසැම්බර් මාසයේදී ගෘහ සේවිකාවක් ලෙස විදේශ රැකියා නියෝජිත ආයතනයක් මාර්ගයෙන් සෞදිය වෙත පිටත්ව ගොස් ඇති බවයි වාර්තා වන්නේ.\nඇයගේ පවුලේ ඥාතීන් පවසන්නේ එහිදී ඇය පසුගිය අප්‍රේල් මාසය දක්වා සතියකට කිහිප අවස්ථාවක්  දුරකථන ඔස්සේ කතා කළ බවයි.\nකෙසේ වෙතත් නිලූපමාගේ ඥාතීන් වෙත පසුගිය අප්‍රේල් මස 25 වන දින  දැනගන්නට ලැබී ඇත්තේ ඇය එරට රෝහලක මිය ගොස් ඇති බවටයි.\nමෙම ආරංචියෙන් අනතුරුව මරණය සම්බන්ධයෙන් තොරතුරු සෙවීම ආරම්භ කර ඇති අතර කිසිදු තොරතුරක් පවුලේ සාමාජිකයින් වෙත දැනගන්නට නොලැබුණු බවයි ඔවුන් පවසන්නේ.\n32 හැවිරිදි වියේ පසුවූ නිලූපමා එක් දරු මවක් වන අතර මේ වනවිට ඇයගේ දෙමව්පියන් විසින් නිලූපමාගේ දරුවා රැක බලා ගන්නා බවයි අප වාර්තාකරු සදහන් කළේ.\nඇයගේ සැමියා ඇය විදේශ ගතවී දින කිහිපයකට පසු නිවසෙන් පිටව ගොස් ඇති අතර ඔහු නිවසින් පිටව ගොස් ඇත්තේ විදේශ රැකියා නියෝජිත ආයතනයෙන් නිලූපමාට හිමිවූ රුපියල් ලක්ෂ 03ක මුදලද රැගෙන බවයි වාර්තා වන්නේ.\nඡායාරූප - ගල්ගමුව අරෝෂණ",
       "URL": "https://www.hirunews.lk/161966/ඉසුරු-සොයන්න-සෞදි-ගිය-නිලූපමාට-සිදුවූ-දේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4503"
}