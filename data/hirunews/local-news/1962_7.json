{
       "Source": "hirunews",
       "Timestamp": "Tuesday, 11 May 2021 - 7:16",
       "Headline": "ඉන්දීය කොරෝනා ප්‍රභේදය ගැන ලොවටම අනතුරු ඇඟවීමක්",
       "News Content": "ඉන්දියාවෙන් පළමුව හඳුනාගත් නව කොරෝනා වෛරස් ප්‍රභේදය සම්බන්ධයෙන් සමස්ත ලෝකයම දැඩි අවධානය යොමු කළ යුතු බව ලෝක සෞඛ්‍ය සංවිධානය පවසනවා.\nඒ අනුව බී 1617 කොරෝනා වෛරස් ප්‍රභේදය ගෝලීය අවදානම් සහිත ප්‍රභේදයක් ලෙස නම් කර තිබෙනවා.\nමීට පෙර බ්‍රිතාන්‍ය, දකුණු අප්‍රිකාව සහ බ්‍රසීලයෙන් සොයා ගැනුණු කොරෝනා වෛරස් ප්‍රභේද වැඩි ප්‍රචාරණයක් සහිත කොරෝනා ප්‍රභේද ලෙස ලෝක සෞඛ්‍ය සංවිධානය නම් කළා.\nලෝක සෞඛ්‍ය සංවිධානයේ තාක්ෂණික ප්‍රධානී මරියා වෑන් කර්කොව් ඊයේ ජිනීවා නුවර පැවති මාධ්‍ය හමුවේදී කියා සිටියේ.\nඉන්දීය ප්‍රභේදය මගින් කොරෝනා ව්‍යාප්තිය ඉහළ යන බවට තොරතුරු රැසක් ලැබී ඇති බවයි.\nඑමෙන්ම, එය මේ වනවිට ලොව රටවල් රැසකට පැතිරී ඇති බවද ලෝක සෞඛ්‍ය සංවිධානයේ තාක්ෂණික ප්‍රධානී මරියා කර්කොව් සඳහන් කළා.\nමේ අතර, කොරෝනා වෛරසය ආසාදනය වී මියගිය පුද්ගලයින්ගේ බවට සැලකෙන මළ සිරුරු 40 කට වැඩි සංඛ්‍යාවක් බිහාරයේ ගංඟා නදී ඉවුරේ ගොඩගසා තිබී සොයා ගැනුණා.\nතවත් මළ සිරුරු එහි පාවෙමින් පවතින අතර, ඉන්දීය මාධ්‍ය සඳහන් කළේ මළ සිරුරු සියයකට අධික සංඛ්‍යාවක් එලෙස නිරීක්ෂණය කර ඇති බවයි.\nමෙම මළ සිරුරු උත්තර් ප්‍රදේශ් ප්‍රාන්තයෙන් ගංඟා නදියට දමා ඇති බව සඳහන්.\nකොරෛා්නා මළ සිරුරු ආදාහනය කිරීම සඳහා මුදල් නොමැති ඉන්දියානුවන් එම විකල්පය තෝරාගෙන ඇති බවටයි විශ්වාස කෙරෙන්නේ.\nඑක් මළ සිරුරක් ගිලන් රථයකට පැටවීම සඳහා පමණක් රුපියල් දෙදහසක් පමණ අය කිරීම ඊට හේතුවයි.",
       "URL": "https://www.hirunews.lk/271015/ඉන්දීය-කොරෝනා-ප්‍රභේදය-ගැන-ලොවටම-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=1962"
}