{
       "Source": "hirunews",
       "Timestamp": "Friday, 04 June 2021 - 19:33",
       "Headline": "ගිනිගත් නැව ගැන පරීක්ෂණයක් ඉල්ලා ශ්‍රේෂ්ඨාධිකරණයට පෙත්සමක් (වීඩියෝ)",
       "News Content": "ගිනි ගැනීමට ලක් වූ එක්ස්ප්‍රස් පර්ල් නෞකාව ශ්‍රී ලංකාව මුහුදු තීරයට ඇතුළු වූ ආකාරය පිළිබඳව විධිමත් පරීක්ෂණයක් පවත්වන ලෙස බලධාරින්ට නියෝගයක් නිකුත් කරන්නැයි ඉල්ලා ශ්‍රේෂ්ඨාධිකරණයට මූලික අයිතිවාසිකම් පෙත්සමක් ඉදිරිපත් කර තිබෙනවා.\nපරිසර යුක්ති කේන්ද්‍රය සහ එහි විධායක අධ්‍යක්ෂ හේමන්ත විතානගේ හා ධීවරයින් පිරිසක් විසින් මෙම පෙත්සම් ඉදිරිපත් කර ඇති බවයි හිරු අධිකරණ වාර්තාකරු සඳහන් කළේ.\nපෙත්සමේ වගඋත්තරකරුවන් ලෙස ශ්‍රී ලංකා වරාය අධිකාරිය, සමුද්‍ර දූෂණ වැළැක්වීමේ අධිකාරිය, මධ්‍යම පරිසර අධිකාරිය හා නාරා ආයතනය මෙන්ම, වරාය අමාත්‍ය රෝහිත අබේගුණවර්ධන ඇතුළු පිරිසක් නම් කර තිබෙනවා.\nපෙත්සම්කරුවන් පෙන්වා දෙන්නේ පසුගියදා ශ්‍රී ලංකා මුහුදු සීමාවට ඇතුළු වූ අදාළ නෞකාව ගිනි ගැනීම හේතුවෙන් විශාල පරිසර හානියක් සිදුව ඇති බවයි.\nඒ හේතුවෙන් ධීවරයන්ට සිය රැකියාව කරගෙන යාමට නොහැකි තත්ත්වයක් උද්ගත වී ඔවුන්ගේ ජීවනෝපාය අහිමි වී ඇති අතර, මෙරට ආර්ථික, සංචාරක හා නාවික ක්ෂේත්‍රයන්ට විශාල අගතියක් සිදුව ඇති බවත්, ඔවුන් පෙන්වා දී තිබෙනවා.\nමේ අතර, අපරාධ පරීක්ෂණ දෙපාර්තමේන්තුවේ සහ රජයේ රස පරික්ෂණ දෙපාර්තමේන්තුවේ 14 දෙනෙකුගෙන් යුත් නිලධාරීන් කණ්ඩායමක් එක්ස්ප්‍රස් පර්ල් නෞකාව නිරීක්ෂණය කිරීම සඳහා ශ්‍රී ලංකා වෙරළාරක්ෂක දෙපාර්තමේන්තුවේ සමුද්‍රාරක්ෂා නෞකාවෙන් අද එම ස්ථානයට පිටත්ව ගියා.\nනාවික හමුදාව සඳහන් කළේ එම පරික්ෂන කණ්ඩායම සාගර ජල නියැදීන් ලබා ගැනීම සහ ස්ථානීය පරික්ෂණ සිදු කර ඇති බවයි.\nඅපරාධ පරීක්ෂණ දෙපාර්තමේන්තුවේ සහ රජයේ රස පරික්ෂණ දෙපාර්තමේන්තුවේ නිළධාරින් සිදු කළ එම ස්ථානිය පරික්ෂණ වාර්තා පසුව අධිකරණයට ඉදිරිපත් කිරිමට නියමිතයි.\nනෞකාවේ ගින්න හේතුවෙන් අමිල වැසි ඇති විමේ හැකියාවක් පසුගිය දින කිහිපය තුළ පැවැතිය ද මේ වනවිට එහි දුමාරයක් නොමැති වීම හේතුවෙන් අම්ල වැසි ඇති නොවන බවයි සමුද්‍රීය පරිසර ආරක්ෂණ අධිකාරිය සඳහන් කළේ.",
       "URL": "https://www.hirunews.lk/273397/ගිනිගත්-නැව-ගැන-පරීක්ෂණයක්-ඉල්ලා-ශ්‍රේෂ්ඨාධිකරණයට-පෙත්සමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1906"
}