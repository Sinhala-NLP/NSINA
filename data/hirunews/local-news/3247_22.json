{
       "Source": "hirunews",
       "Timestamp": "Monday, 15 July 2019 - 7:07",
       "Headline": "වයඹ ආණ්ඩුකාරවරයාගේ පොත් අලෙවි කිරීමේ තීරණයට විදුහල්පතිවරුන්ගේ විරෝධය",
       "News Content": "වයඹ පළාත් ආණ්ඩුකාර පේශල ජයරත්න විසින් පළාතේ විදුහල්පතිවරුන් ලවා අභ්‍යාස පොත් අලෙවි කර අරමුදලක් පිහිටුවීමට ගෙන ඇති තීරණයට විරෝධය පළ කරන බව ලංකා විදුහල්පතිවරුන්ගේ සංගමය පවසනවා.\nඑම සංගමයේ ලේකම් පියසිරි ප්‍රනාන්දු කියා සිටියේ පළාතේ දිළිදු සහ ඌන පහසුකම් සහිත පාසල් හා සිසු දරුවන් සඳහා මෙම අරමුදල පිහිටු වන බවට ආණ්ඩුකාරවරයා, විදුහල්තිවරුන් දැනුවත් කර ඇති බවයි.\nඅලෙවි කිරීමට ලබාදෙන අදාළ අභ්‍යාස පොත් ආණ්ඩුකාරවරයා විසින් ලබාදෙන බවත්, ඒවායේ පවතින මිල සියයට 20කින් පමණ අඩු කර පාසල් තුළ අලෙවි කරන ලෙසත් ආණ්ඩුකාර පේශල ජයරත්න පළාතේ විදුහල්පතිවරුන්ට උපදෙස් ලබාදී තිබෙනවා.\nකෙසේ වෙතත්  විදුහල්පතිවරුන් මෙලෙස ව්‍යාපාරික කටයුතුවල යෙදවීම හේතුවෙන් ඔවුන්ට ඉදිරියේදී විගණන ගැටළුවලට  මුහුණදීමට සිදුවනු ඇති බවයි ලංකා විදුහල්පතිවරුන්ගේ සංගමය පෙන්වා දෙන්නේ.\nමේ සම්බන්ධයෙන් හිරු ප්‍රවෘත්ති අංශය වයඹ පළාත් ආණ්ඩුකාර පේෂල ජයරත්නගෙන් කළ විමසීමකදී ඔහු කියා සිටියේ මෙය සම්පූර්ණයෙන්ම සුබසාධන කටයුත්තක් බවයි.\nවිදුහල්පතිවරුන්ට තමන් මේ සඳහා බලපෑම් නොකරන බවත්, තම අභිමතය මත අදාළ අභ්‍යාස පොත් විදුහල් තුළ අලෙවි කළ හැකි බවත් ආණ්ඩුකාරවරයා ප්‍රකාශ කළා.",
       "URL": "https://www.hirunews.lk/220321/වයඹ-ආණ්ඩුකාරවරයාගේ-පොත්-අලෙවි-කිරීමේ-තීරණයට-විදුහල්පතිවරුන්ගේ-විරෝධය",
       "Category": "Local News",
       "Parent URL": "https://www.hirunews.lk/local-news.php?pageID=3247"
}