{
       "Source": "hirunews",
       "Timestamp": "Tuesday, 15 August 2017 - 19:50",
       "Headline": "ශිෂ්‍යත්වය ලියන දැරියකගේ නිවසකට කාන්තාවන් දෙදෙනෙකු ගිනි තබයි",
       "News Content": "පහ ශ්‍රේණිය ශිෂ්‍යත්ව විභාගය අද වනවිට කුඩා දරුවන් මෙන්ම දෙමාපියන්ද වැඩි අවධානයක් යොමුකර ඇති අධ්‍යාපන කඩඉමක් ලෙස සැළකෙනවා.\nවසර ගණනක් තිස්සේ තම දරුවන්ට දිවා රෑ නොතකා වෙහෙස වෙමින් මව්පියන් මෙම කාර්යයේ යෙදෙන්නේ දහසකුත් බලාපොරොත්තු දල්වාගෙනයි.\nඑම කඩඉමකට තවත් නොබෝදිනකින් මුහුණදෙන දැරියකගේ සියලු බලාපොරොත්තු සුන් කරමින් ඇයගේ නිවසට ගිනි තැබීමේ පුවතක් පාදුක්ක මීරියගල්ල ආදර්ශ ගොවිපල ප්‍රදේශයෙන් අද වාර්තාවුණා.\nකළක පටන් පවුල සමග ආරවුලක් ඇති කරගෙන සිටි කාන්තාවන් දෙදෙනෙකු නිමාෂි කාව්‍යා නැමති මෙම දැරියගේ නිවසට ඊයේ ගිනි තබා තිබුණේ ඔවුන් නිවසේ නොසිටි අවස්ථාවකයි.\nගින්නෙන් තමන්ගේ තම පොත්පත් සියල්ල විනාශ වූ බවයි දැරිය හිරු ප්‍රවෘත්ති අංශයට කියා සිටියේ.\nසිද්ධිය සම්බන්ධයෙන් ඇගේ දෙමව්පියන්ද හිරු ප්‍රවෘත්ති අංශයට අදහස් දක්වමින් කියා සිටියේ මේ හේතුවෙන් දැරියගේ අධ්‍යාපන කටයුතුවලට බාධාවක් එල්ලවී ඇති බවයි.\nසිද්ධියට සම්බන්ධ අසල්වැසි කාන්තාවන් දෙදෙනෙකු පාදුක්ක පොලීසිය අත්අඩංගුවට ගෙන අවිස්සාවේල්ල අධිකරණයට ඉදිරිපත් කිරීමෙන් අනතුරුව ඇප මත මුදාහැර තිබෙනවා.",
       "URL": "https://www.hirunews.lk/168527/ශිෂ්‍යත්වය-ලියන-දැරියකගේ-නිවසකට-කාන්තාවන්-දෙදෙනෙකු-ගිනි-තබයි",
       "Category": "Local News",
       "Parent URL": "https://www.hirunews.lk/local-news.php?pageID=4369"
}