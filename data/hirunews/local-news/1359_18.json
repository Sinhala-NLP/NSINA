{
       "Source": "hirunews",
       "Timestamp": "Sunday, 13 February 2022 - 8:16",
       "Headline": "ඔස්ට්‍රෙලියා තරගාවලියට මුහුණදෙන ශ්‍රී ලංකා පිලේ තවත් ක්‍රීඩකයෙකුට කොරෝනා",
       "News Content": "ඔස්ට්‍රෙලියාව සමඟ විස්සයි විස්ස තරගයට මුහුණදෙන ශ්‍රී ලංකා ක්‍රිකට් කණ්ඩායමේ වේගපන්දු බලඇණියේ සාමාජිකයෙකු වන බිනුර ප්‍රනාන්දු හට කොරෝනා වෛරසය ආසාදනය වී තිබෙනවා.\nකෙසේ නමුත් පළමු කොරෝනා පරීක්ෂණයෙන් එලෙස කොරෝනා ආසාදිත බව පෙන්නුම් කළ බිනුර දෙවන පරීක්ෂණයකට ද ලක් කර ඇති බව සඳහන්.\nඑහි ප්‍රතිඵල අපේක්ෂාවෙන් සිටින බවයි ශ්‍රී ලංකා ක්‍රිකට් ආරංචි මාර්ග සඳහන් කළේ.\nශ්‍රී ලංකාව සහ ඔස්ට්‍රෙලියාව අතර දෙවන විස්සයි විස්ස තරගය සිඩ්නි නුවර දී අද (13) පැවැත්වීමට නියමිතයි.\nපළමු තරගයේදී පන්දුවෙන් දස්කම් දැක්වූ බිනුර ප්‍රනාන්දු සිය පන්දු වාර හතර තුළ දී ලකුණු 12 ක් පමණක ලබා දී කඩුලු දෙක් බිඳ හෙලීමට සමත්වුණා.\nඔස්ට්‍රෙලියානු සංචාරයට සහභාගිවන තවත් ශ්‍රී ලාංකික ක්‍රීඩකයෙකු වන කුසල් මෙන්ඩිස්ට මීට පෙර කොරෝනා ආසාදනය වූ අතර, ඔහු තවදුරටත් නිරෝධායනය වෙමින් සිටිනවා. දැනට පවතින වාතාවරණය හමුවේ අද තරගයට බිනුර ප්‍රනාන්දුගේ සහභාගීත්වයද අවිනිශ්චිතයි.",
       "URL": "https://www.hirunews.lk/296873/ඔස්ට්‍රෙලියා-තරගාවලියට-මුහුණදෙන-ශ්‍රී-ලංකා-පිලේ-තවත්-ක්‍රීඩකයෙකුට-කොරෝනා",
       "Category": "Local News",
       "Parent URL": "https://www.hirunews.lk/local-news.php?pageID=1359"
}