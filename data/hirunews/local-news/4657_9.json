{
       "Source": "hirunews",
       "Timestamp": "Friday, 17 February 2017 - 12:52",
       "Headline": "සයිටම් අධිකරණ තීන්දුවට එරෙහිව කටයුතු කරනවා ද නැද්ද යන්න තීරණය කරන්න වෛද්‍ය සභාව සුළු මොහොතකින් රැස් වේ",
       "News Content": "මාළඹේ පෞද්ගලික වෛද්‍ය විද්‍යාලය සම්බන්ධයෙන් අධිකරණය ලබාදුන් තීන්දුවට එරෙහිව ශ්‍රේෂ්ඨාධිකරණය හමුවට පෙත්සමක් ගොනුකරන්නේ ද යන්න අද පස්වරුවේ රැස්වන වෛද්‍ය සභාවේ තීරණය කරන බව එහි සභාපති මහාචාර්ය කාලෝ ෆොන්සේකා පවසනවා.\nපස්වරු 1 ට වෛද්‍ය සභාව රැස් වන අතර, එහිදී අදාළ ගැටලූව සම්බන්ධයෙන් වෛද්‍ය සභාවේ සාමාජිකයින් දීර්ඝ ලෙස සාකච්ඡා කර තීරණයකට එළඹෙන බවයි මහාචාර්ය  කාලෝ ෆොන්සේකා හිරු ප්‍රවෘත්ති වෙත කියා සිටියේ.\nමේ අතර, මාලඹේ පෞද්ගලික වෛද්‍ය විද්‍යාලයට එරෙහි දෙමව්පිය සංගමය ඊයේ දිනයේදී රාමඤ්ඤ නිකායේ මහානායක අතිපූජ්‍ය නාපානේ ප්‍රේමසිරි නාහිමියන් බැහැ දුටුවා.\nඑහිදී උන්වහන්සේ කියා සිටියේ රජයේ වෛද්‍ය විද්‍යාල තිබෙන බැවින් පෞද්ගලික වෛද්‍ය විද්‍යාලවල අවශ්‍යතාවයක් නොමැති බවයි.\nකළ යුත්තේ පවතින වෛද්‍ය විද්‍යාලවලට අවශ්‍ය පහසුකම් ලබාදී නව වෛද්‍ය විද්‍යාල ඉදිකිරීම බවයි.\nමාලඹේ පෞද්ගලික වෛද්‍ය විද්‍යාලය අහෝසි කරන ලෙස ඉල්ලමින් අන්තර් විශ්වවිද්‍යාලයීය ශිෂ්‍ය බලමණ්ඩලය දිවයිනේ ස්ථාන 05 කින් ආරම්භ කළ රථ පෙළපාලිය අද කොළඹට ළඟාවීමට නියමිතයි.\nජනතාව දැනුවත් කිරීමේ අරමුණින් මෙම රථ පෙළපාලිය පසුගිය 15 වනදා ආරම්භ කරනු ලැබුවා.\nඊයේ දිනයේදී අනුරාධපුර, රත්නපුර, මහනුවර, කුලියාපිටිය සහ කරාපිටිය යන නගරවලින් අදාළ රථ පෙළපාලිය ගමන් ආරම්භ කරනු ලැබුවේ අද දිනයේදී කොළඹට පැමිණීමේ අරමුණින්.\nඒ අනුව, මේ වනවිට අදාළ රථ පෙළපාලි කොළඹට ළගාවෙමින් පවතින බව හිරු ප්‍රාදේශීය වාර්තාකරුවන් කියා සිටියා.\nමේ අතර, ඇල්පිටිය රෝහලේ වෛද්‍යවරුන් පිරිසක් අද ඇල්පිටිය මූලික රෝහල ඉදිරිපිට විරෝධතාවක් සංවිධානය කර තිබුණා.\nඒ වෛද්‍ය විද්‍යාලය සම්බන්ධයෙන් අධිකරණය ලබාදුන් තීන්දුවට විරෝධය පළ කරමින් තම රෝහලේ සවිකර තිබූ දැන්වීම් පුවරු කඩා ඉවත් කිරීමට එරෙහිවයි.",
       "URL": "https://www.hirunews.lk/154711/සයිටම්-අධිකරණ-තීන්දුවට-එරෙහිව-කටයුතු-කරනවා-ද-නැද්ද-යන්න-තීරණය-කරන්න-වෛද්‍ය-සභාව-සුළු-මොහොතකින්-රැස්-වේ",
       "Category": "Local News",
       "Parent URL": "https://www.hirunews.lk/local-news.php?pageID=4657"
}