{
       "Source": "hirunews",
       "Timestamp": "Saturday, 19 June 2021 - 10:39",
       "Headline": "ටෝකියෝ ඔලිම්පික් තරඟාවලියට උපත් පාලන කොපු 160,000ක් නොමිලේ -  පාවිච්චිය තහනම්",
       "News Content": "ජපානයේ ටෝකියෝ නුවරදී ලබන මස 23 වනදා ආරම්භ වීමට නියමිත ඔලිම්පික් තරඟාවලිය වෙනුවෙන් එක්වන ක්‍රීඩක ක්‍රීඩිකාවන් සඳහා උපත් පාලන කොපු 160,000ක් නොමිලේ නිකුත් කිරීමට මෙවර ඔලිම්පික් සංවිධායකයින් පියවර ගෙන තිබෙනවා.\nකෙසේ වෙතත් ඔලිම්පික් සංවිධායකයින් පවසන්නේ එම උපත් පාලන කොපු තරඟාවලිය පැවැත්වෙන කාල සීමාව තුල කිසිඳු ක්‍රීඩක ක්‍රීඩිකාවකට භාවිත කිරීමට අවසර ලබා නොදෙන බවයි.\nඑලෙස ලැබෙන උපත් පාලන කොපු ඔලිම්පික් තරඟාවලිය අවසන් වූ පසු එම ක්‍රීඩක ක්‍රීඩිකාවන්ට සිහිවටනයක් ලෙස රැගෙන යාමට අවසර හිමිවන බවයි සංවිධායකයින් වැඩිදුරටත් පවසනේ.\nගෝලීයව පැතිර යන කොවිඩ් වසංගත තත්ත්වය හේතුවෙන් තරඟාවලියට එක්වන ක්‍රීඩක ක්‍රීඩිකාවන්ට ශාරීරික වශයෙන් කිසිඳු සබඳතාවක් පැවැත්වීමට අවසර ලබා නොදෙන බව මෙවර ඔලිම්පික් සංවිධායකයින් පවසා සිටියා.\nඔලිම්පික් ගම්මානයේ රඳවනු ලබන සියලු දෙනා සමාජ දුරස්ථ භාවය පිළිබඳ මාර්ගෝපදේශ පිළිපැදිය යුතු බවට ජාත්‍යන්තර ඔලිම්පික් කමිටුව දැඩිව ඉල්ලා සිටින බවයි විදෙස් මාධ්‍ය වාර්තා කරන්නේ.\nමේ අතර ඔලිම්පික් තරඟාවලියට දේශීය ප්‍රේක්ෂකයන් සහභාගි කරගන්නේද නැද්ද යන්න පිළිබඳ අනිද්දා රැස්වී අවසන් තීරණයක් ගැනීමට සංවිධායක මණ්ඩලය සූදානම් වනවා.\nකොරෝනා වසංගතය පැතිරීම අවම කරගැනීමේ අරමුණින් ප්‍රේක්ෂකයන් නොමැතිව තරගාවලිය පැවැත්විය යුතු බවයි එරට සෞඛ්‍ය අංශ නිර්දේශ කර ඇත්තේ.\nකෙසේ වෙතත් ඔලිම්පික් තරගාවලිය සඳහා අවම ප්‍රේක්ෂක පිරිසක් සහභාගි කරගැනීමට ඔලිම්පික් සංවිධායක කමිටුවේ  අවධානය යොමු ඇති බැවින් ඒ පිළිබඳ තවදුරටත් සාකච්ඡා කිරීමටයි නියමිත බවයි විදෙස් මාධ්‍ය වාර්තා සඳහන් කළේ.\nමෙම තරඟාවලියට විදෙස් ප්‍රේක්ෂකයන් සහභාගි කර නොගැනීමට මීට පෙර තීරණය කර තිබුණා.",
       "URL": "https://www.hirunews.lk/274708/ටෝකියෝ-ඔලිම්පික්-තරඟාවලියට-උපත්-පාලන-කොපු-160000ක්-නොමිලේ-පාවිච්චිය-තහනම්",
       "Category": "Local News",
       "Parent URL": "https://www.hirunews.lk/local-news.php?pageID=1875"
}