{
       "Source": "hirunews",
       "Timestamp": "Wednesday, 09 September 2020 - 12:02",
       "Headline": "ගැලවීමේ කණ්ඩායමක් නිව් ඩයමන්ඩ් නෞකාවට (වීඩියෝ)",
       "News Content": "අයහපත් කාලගුණයත් සමඟ එම්.ටී. නිව් ඩයමන්ඞ් නෞකාවේ දෙවන වර හට ගත් ගින්න මේ වන විට සම්පූර්ණයෙන්ම පාලනය කර තිබෙනවා.\nනැව ආසන්නයේ ටග් යාත්‍රාවක සිට පරීක්ෂණ ආරම්භ කළ විදේශීය විශේෂඥ කණ්ඩායමේ 3 දෙනෙකු අද දහවල් නෞකාව මතට ගොඩ වූ බවයි නාවික හමුදාව සඳහන් කළේ.\nඑමෙන්ම, ඉන්දීය වෙරළාරක්ෂක බලකාය සමඟ එක්ව නාවික හමුදාවේ සෙබලුන් කණ්ඩායමක් අද දිනයේ නෞකාවට ඇතුළුවීමට සූදානමින් සිටින බව වාර්තා වනවා.\nකෙසේ වෙතත්, පවතින අයහපත් කාලගුණය හේතුවෙන් එම කටයුතුවලට බාධා එල්ල වී තිබෙනවා.\nමේ අතර, අද පෙරවරුවේ ගිනි ගත් නෞකාව මෙරට වෙරළේ සිට නාවික සැතපුම් 41ක් දුරට රැගෙන ගොස් තිබෙනවා.\nඩයමන්ඞ් නෞකාව තුළ ගබඩා කර ඇති ඉන්ධන තොගය ආරක්ෂිතව පිටතට ගැනීම සඳහා තවත් විදේශීය නෞකාවක් පැමිණෙමින් සිටින බවයි පරිසර අමාත්‍ය මහින්ද අමරවීර සඳහන් කළේ.\nමේ අතර, නෞකාව ආශ්‍රිතව ඉන්ධන පැල්ලමක් පෙන්නුම් කරන මුහුදු ප්‍රදේශයේ ජල සාම්පල ඊයේ ගොඩබිමට රැගෙන විත් තිබෙනවා.\nසමුද්‍රීය පරිසර ආරක්ෂණ අධිකාරියේ සභාපති නීතිඥ දර්ශනී ලහඳපුර කියා සිටියේ අද පෙරවරුවේ එම සාම්පල රසායනාගාර වෙත යොමු කළ බවයි.\nඑමෙන්ම, ගිනි ගත් නෞකාවේ හිමිකාරත්වය දරණ ග්‍රීසියේ ඇතෑන්ස් නුවර පිහිටි ආයතනය සහ ජාත්‍යන්තර රක්ෂණායතනය සමඟ හානි පූර්ණ සම්බන්ධයෙන් අන්තර්ජාලය ඔස්සේ අද සාකච්ඡාවක් පවත්වන බව ද ඇය කියා සිටියා.\nමේ අතර, නෞකාව සම්බන්ධයෙන් ගත යුතු ඉදිරි පියවර පිලිබදව විශේෂ සාකච්ඡාවක් නීතිපති දෙපාර්තමේන්තුවේදී අද පැවැත්වෙනවා.\nසමුද්‍රීය පරිසර ආරක්ෂණ අධිකාරිය, ජලජ සම්පත් සංවර්ධන අධිකාරිය සහ නීතිපති දෙපාර්තමේන්තුවේ නිලධාරීන්ගේ සහභාගීත්වයෙන් මෙම සාකච්ඡාව පැවැත්වෙන බවයි වාර්තා වන්නේ.",
       "URL": "https://www.hirunews.lk/249783/ගැලවීමේ-කණ්ඩායමක්-නිව්-ඩයමන්ඩ්-නෞකාවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2467"
}