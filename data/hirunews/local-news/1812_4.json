{
       "Source": "hirunews",
       "Timestamp": "Sunday, 18 July 2021 - 19:21",
       "Headline": "විශේෂ වගාවලට අවශ්‍ය පොහොර ආනයනයට සාකච්ඡා (වීඩියෝ)",
       "News Content": "ගොවීන්ට අවශ්‍ය පොහොර හිඟයකින් තොරව ලබාදීමට මේ වන විට පියවර ගෙන ඇති බව ගොවිජන සංවර්ධන දෙපාර්තමේන්තුව පවසනවා.\nඑහි කොමසාරිස් රසික හේමජිත් සිල්වා මේ බව සඳහන් කලේ අද (18) පැවති මාධ්‍ය හමුවකට එක්වෙමින්.\nපොහාර නොමැති වීමෙන් වගාවන් සිදුකර ගැනීමට නොහැකිව තමන් දැඩි අසීරුතාවයට පත්ව ඇති බව පවසමින් කුරුණෑගල - ගිරිබාව, නුවරඑළිය සහ හිඟුරක්ගොඩ යන ප්‍රදේශ වල ගොවීන් අදත් විරෝධතාවල නිරත වුණා.\nකුරුණෑගල - ගිරිබාව ප්‍රදේශයේ ගොවීන් යතුරුපැදිවලින් ගමන් කරමින් අද (18) විරෝධතාවක් සංවිධාන කර තිබූ අතර, ඊට සමස්ථ ලංකා ගොවි ජන සම්මේලනයේ ජාතික සංවිධායක නාමල් කරුණාරත්න එක්ව සිටියා.\nපොහොර ගැටලුව සම්බන්ධයෙන් ගොවිජන සංවර්ධන කොමසාරිස් රසික හේමජිත් සිල්වා ද අදහස් පළ කළා.\nඔහු කියා සිටියේ ආරක්ෂිත ගෘහ තුළ සිදුකෙරෙන වගා හා මල් වගා ආදි විශේෂිත වගා සඳහා අවශ්‍ය රසායනික පොහොර හෝ රසායනික ද්‍රව්‍ය කෘෂිකර්ම දෙපාර්තමේන්තුවේ දැඩි අධීක්ෂණය යටතේ ආනයනය කර ගොවිජන සේවා දෙපාර්තමේන්තුව මඟින් ඒවා අවශ්‍ය ගොවීන්ට බෙදා දීම සඳහා සාකච්ඡා කරමින් සිටින බවයි.\nමේ අතර කාබනික පොහොර යොදාගෙන වසර 10ක පමණ සිට කුඹුරු අක්කර 25ක දේශීය සහල් වගා කරන ගොවීන් දෙදෙනෙකු පිලිබඳ පුවතක් මිනුවන්ගොඩ - බුරලපිටිය ප්‍රදේශයෙන් හිරු ප්‍රවෘත්තී අංශයට වාර්තා වුණා.",
       "URL": "https://www.hirunews.lk/277342/විශේෂ-වගාවලට-අවශ්‍ය-පොහොර-ආනයනයට-සාකච්ඡා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1812"
}