{
       "Source": "hirunews",
       "Timestamp": "Wednesday, 16 November 2022 - 7:17",
       "Headline": "ඩයනාට එරෙහි ව තවත් පෙස්සමක් අභියාචනාධිකරණයට",
       "News Content": "රාජ්‍ය ඇමතිනි ඩයනා ගමගේගේ පාර්ලිමේන්තු මන්ත්‍රී ධුරය අහෝසි කරන ලෙස රිට් ආඥාවක් නිකුත් කරන්නැයි ඉල්ලා අභියාචනාධිකරණයට පෙත්සමක් ගොනුකර තිබෙනවා.\nඒ, සිවිල් ක්‍රියාකාරිකයෙකු වන ඔෂල හේරත් විසින්.\nඑහි වගඋත්තරකරුවන් ලෙස රාජ්‍ය ඇමතිනී ඩයනා ගමගේ, ආගමන හා විගමන පාලක, මහජන ආරක්ෂක ඇමතිවරයා, සමගි ජන බලවේගයේ මහ ලේකම් පාර්ලිමේන්තු මන්ත්‍රී රංජිත් මද්දුම බණ්ඩාර, මැතිවරණ කොමිසම සහ එහි සාමාජිකයන්, පාර්ලිමේන්තු මහ ලේකම්වරයා ඇතුළු පිරිසක් නම් කර තිබෙනවා.\nරාජ්‍ය ඇමතිනී ඩයනා ගමගේ බි්‍රතාන්‍ය පුරවැසිභාවය හිමි තැනැත්තියක් බවයි එමඟින් පෙත්සම්කරු කියා සිටින්නේ.\nඑබැවින් ඩයනා ගමගේට පාර්ලිමේන්තු මන්ත්‍රී ධුරය දැරීමට සුදුසු කමක් නොමැති බවට තීන්දු කොට එය අහෝසි කිරීමේ රිට් ආඥාවක් නිකුත් කර ලෙසත් පෙත්සම්කරු අභියාචනාධිකරණයෙන් ඉල්ලා තිබෙනවා.\nඑමෙන්ම ඩයනා ගමගේගේ පුරවැසිභාවය පිළිබඳ සියලු‍ ලේඛන අධිකරණයට ඉදිරිපත් කරන ලෙස ආගමන හා විගමන පාලකවරයාට නියෝගයක් නිකුත් කරන ලෙසත් පෙත්සමෙන් ඉල්ලා ඇති බව සඳහන්.\nමේ අතර රාජ්‍ය ඇමතිනි ඩයනා ගමගේට විදේශ ගතවීම හෙට දිනය දක්වා තහනම් කරමින් කොළඹ ප්‍රධාන මහේස්ත්‍රාත් අධිකරණය පසුගිය 11 වනදා නියෝගයක් නිකුත් කළා.\nනීතීඥ ගුණරත්න වන්නිනායක ඇතුළු කණ්ඩායමක් විසින් ගොනු කළ මෝසමක් සළකා බැලීමෙන් අනතුරුව යි කොළඹ ප්‍රධාන මහේස්ත්‍රාත්වරයා මෙම නියෝගය ආගමන හා විගමන පාලකවරයා වෙත නිකුත් කළේ.",
       "URL": "https://www.hirunews.lk/320483/ඩයනාට-එරෙහි-ව-තවත්-පෙස්සමක්-අභියාචනාධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=731"
}