{
       "Source": "hirunews",
       "Timestamp": "Tuesday, 29 August 2017 - 18:46",
       "Headline": "බෝට්ටුව පෙරළී ජීවිතක්ෂයට පත්වූ සිසුන්ගේ මළ සිරුරු ඥාතීන්ට භාරදෙයි (ඡායාරූප)",
       "News Content": "යාපනය,පන්නෙයි මණ්ඩතිව් දූපත වෙත පාසල් දරුවන් ගමන්ගත් බෝට්ටුවක් පෙරළීමෙන් මියගිය පාසල් දරුවන් හය දෙනාගේ මරණයන්ට අදාළ පශ්චාත් මරණ පරීක්ෂණ පැවැත්වීමෙන් අනතුරුව මියගිය පිරිසගේ සිරුරු අද(29) දහවල් ඥාතීන් වෙත භාරදෙනු ලැබුවා.\nපශ්චාත් මරණ පරීක්ෂණයේදී අනාවරණය වූයේ දියේ ගිලීමෙන් අදාළ දරුවන්ගේ මරණය සිදුවී ඇති බවයි.\nයාපනය පොලිසිය පැවසූවේ අධ්‍යයන පොදු සහතික පත්‍ර උසස් පෙළ විභාගය වෙනුවෙන් පෙනී සිටි දරුවන් පිරිසක් අදාළ දූපත වෙත බෝට්ටුවකින් ගමන් කිරීමේදී බෝට්ටුව පෙරළි ගොස් දියේ ගිලී දරුවන් ජීවිතක්ෂයට පත්වූ බවයි.\nබෝට්ටුවෙහි දරුවන් හත් දෙනෙකු ගමන් කොට ඇති අතර,හය දෙනෙකුගේ සිරුරු සොයාගෙන ඇති බවත්,අනෙක් දරුවා පීනාගෙන පැමිණ ඇති බවත් පොලිසිය පවසනවා.\nඅනතුරින් ජීවිතක්ෂයට පත්ව ඇත්තේ තම 18 වැනි උපන්දිනය සැමරීමට ගිය යාපනය උරුම්පිරායි පදිංචි ජයශාන්ති තිනේෂ් සහ ඔහුගේ යහළුවන් වන යාපනය උරුම්පිරායි පදිංචි නාන්තන් රාජීවන් (18), නාගසිලෝගන් සින්නතම්බි(17) යාපනය සන්දිලිපායි පදිංචි ඒ.තනුෂන් (18), යාපනය කොකුවිල් පදිංචි එස්.තනුරත්නන් (20) සහ යාපනය නල්ලූර් පදිංචි ඒ.ප්‍රවීන් (20) යන සිසුන්.\nසිද්ධිය සම්බන්ධයෙන් යාපනය පොලිසිය වැඩිදුර පරීක්ෂණ මෙහෙයවයි.",
       "URL": "https://www.hirunews.lk/169686/බෝට්ටුව-පෙරළී-ජීවිතක්ෂයට-පත්වූ-සිසුන්ගේ-මළ-සිරුරු-ඥාතීන්ට-භාරදෙයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4347"
}