{
       "Source": "hirunews",
       "Timestamp": "Thursday, 15 December 2022 - 19:56",
       "Headline": "උතුරු - නැගෙනහිර ගවයන් මිය යාම ගැන පරීක්ෂණයක් ඉල්ලයි",
       "News Content": "පසුගියදා පැවති අයහපත් කාළගුණ තත්වය නිසා උතුර, නැගෙනහිර පළාත්වල එළ හා මී ගවයින් සහ එළුවන් 1600 කට අධික සංඛ්‍යාවක් මරණයට පත්වීම සම්බන්ධයෙන් පුළුල් විමර්ශනයක් සිදුකර යුතු බව පශු සම්පත් ක්ෂේත්‍රයේ විද්වතුන් පෙන්වා දෙනවා.\nමේ සම්බන්ධයෙන් පරීක්ෂණ සිදුකළ සත්ව නිෂ්පාදන හා සෞඛ්‍ය දෙපාර්තමේන්තුව එහි විමර්ශන වාර්තාව පසුගියදා විෂයභාර අමාත්‍ය මහින්ද අමරවීර වෙත භාර දුන්නා.\nඑහි දැක්වුණේ මෙම සතුන් මියයෑමට හේතුව වසංගත තත්වයක් නොව අධික සීතල නිසා ඇති වූ කම්පන තත්වයක් බවයි.\nඑම පළාත් දෙකේ සතුන් දැඩි උණුසුම් කාලගුණ තත්ත්වයකට හුරු වී සිටින නිසා එක්වරම අධික සීතල එම සතුන්ට ඔරොත්තු දීමට අපහසු වී ඇති බව එහි දැක්වුණා.\nකෙසේ වෙතත්, උතුර හා නැගෙනහිර පළාත්වල පසුගිය නොවැම්බර් මාසය වනවිට කුර හා මුඛ රෝගය මෙන්ම ගවරක්තාශ්‍රවය ඇතුළු වසංගත රෝග සඳහා එන්නත්කරණය පැවතියේ අවම මට්ටමකයි.\nමූල්‍ය අර්බුදය නිසා එන්නත් නොලැබීමද ඊට හේතු වී තිබුණා.\nනොවැම්බර් මාසයේදී මඩකලපුව - සිත්තාන්ඩි ඇතුළු ප්‍රදේශ කිහිපයක ගවයින් සියයකට ආසන්න සංඛ්‍යාවක් මියගියේද එවන් පසුබිමකයි.\nවසංගත රෝග ඊට හේතුව බව අනාවරණ වුණා. නොවැම්බර් 04 වැනිදා කොළඹ දී මාධ්‍ය හමුවක් කැඳවමින් රජයේ පශු වෛද්‍ය නිලධාරින්ගේ සංගමයේ සභාපති සිසිර පියතිස්ස ද මේ සම්බන්ධයෙන් අදහස් දක්වමින් කරුණු අනාවරණය කළා.\nසීත කාලගුණ තත්ත්වයත් සමඟ උතුර සහ නැගෙනහිර පළාත්වල ගවයින් මියයෑම සිදුවූයේ එවන් පසුබිමකයි.\nඑහෙත් අනෙක් පළාත්වල මෙලෙස විශාල ලෙස ගවයින් මිය නොයෑමද විශේෂත්වයක්.\nසත්ව නිෂ්පාදන හා සෞඛ්‍ය දෙපාර්තමේන්තුව පසුගිය වසරේ නිකුත් කළ දත්තවලට අනුව මෙරට වැඩිම එළ හා මී ගවයින් ප්‍රමාණයක් වාර්තා වන්නේ නැගෙනහිර පළාතෙන් වන අතර, එම සංඛ්‍යාව හත්ලක්ෂ 88,289ක්.\nඋතුර පළාතේ එම සංඛ්‍යාව හාරලක්ෂ 23,302 ක්. තෙවනුවට වැඩිම ගව ගහනයක් පවතින්නේ උතුරු මැද පළාතේ වන අතර එම සංඛ්‍යාව දෙලක්ෂ 56,128 ක් වනවා.\nඋතුර සහ නැගෙනහිර පළාත්වලට මායිම්ව පිහිටි උතුරු මැද පළාතේ ප්‍රදේශවලද එළ හා මී ගවයින් විශාල සංඛ්‍යාවක් දිවි ගෙවනවා.\nඋතුර සහ නැගෙනහිර පළාත්වල ගවයින් විශාල සංඛ්‍යාවක් මියයද්දී එම කාලගුණ තත්ත්වයම පැවති උතුරු මැද පළාතේ එළ හා මී ගවයින් මියගොස් ඇත්තේ 21 දෙනෙකු පමණයි.",
       "URL": "https://www.hirunews.lk/322760/උතුරු-නැගෙනහිර-ගවයන්-මිය-යාම-ගැන-පරීක්ෂණයක්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=664"
}