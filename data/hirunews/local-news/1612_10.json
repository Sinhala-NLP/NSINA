{
       "Source": "hirunews",
       "Timestamp": "Friday, 22 October 2021 - 18:42",
       "Headline": "හැඳුනුම්පත් නිකුත් කිරීමේ එක්දින සේවය සඳුදා (25) යළි ඇරඹෙයි",
       "News Content": "කොවිඩ් ව්‍යාප්තිය හේතුවෙන් තාවකාලිකව නතර කර තිබූ ජාතික හැඳුනුම්පත් නිකුත් කිරීමේ එක්දින සේවාව ලබන සඳුදා (25) සිට යළි ආරම්භ කිරීමට කටයුතු සැලසුම් කර තිබෙනවා.\nඒ අනුව දිනයක් හා වේලාවක් වෙන්කර ගන්නා ඉල්ලුම්කරුවන් සඳහා එම සේවාව ලබාගැනීමේ අවස්ථාව හිමි වනවා.\nදෙපාර්තමේන්තු පරිශ්‍රය වෙත එකවර විශාල සේවාලාභීන් ප්‍රමාණයක් රැස්වීමේ අවදානම් තත්වය පිළිබඳ සලකා සීමිත සේවාලාභීන් පිරිසකට බත්තරමුල්ලේ පිහිටි ප්‍රධාන කාර්යාලයෙන් සහ ගාල්ල දකුණු පළාත් කාර්යාලයෙන් එක්දින සේවාව යටතේ ජාතික හැඳුනුම්පත් නිකුත් කිරීමටයි කටයුතු සූදානම් කර ඇත්තේ.\nඑක්දින සේවය මගින් ජාතික හැඳුනුම්පත් ලබාගැනීමට අපේක්ෂා කරන සේවාලාභීන් තම ඉල්ලුම්පත ග්‍රාම නිලධාරී මගින් සහතික කර අදාළ ප්‍රාදේශීය ලේකම් කාර්යාලයේ පිහිටි හැඳුනුම්පත් ශාඛා කාර්යාලය වෙත යොමු විය යුතුයි.\nඑහිදී තමන්ට පැමිණිය හැකි පහසු දිනයක් හා වේලාවක් වෙන්කර ගත යුතු වනවා. නියමිත දිනයේදී නියමිත වේලාවට දෙපාර්තමේන්තුව වෙත පැමිණිය යුතු බවයි පුද්ගලයන් ලියාපදිංචි කිරීමේ දෙපාර්තමේන්තුව නිවේදනය කළේ.\nඑසේ පැමිණීමට අපොහොසත් වන්නේ නම් නැවත ප්‍රාදේශීය ලේකම් කාර්යාලයට යොමු වී වෙනත් දිනයක් ලබාගත යුතුයි.\nමේවන විට සාමාන්‍ය සේවය යටතේ ජාතික හැඳුනුම්පත් ලබාගැනීම සඳහා අංක වෙන්කර ගත් ඉල්ලුම්කරුවන්ට ද නියමිත දිනයේදී දෙපාර්තමේන්තුව වෙත පැමිණ තම ජාතික හැඳූනුම්පත් ලබාගැනීම සඳහා පහසුකම් සලසා තිබෙනවා.\nතවදුරටත් සාමාන්‍ය සේවය යටතේ යොමු කරන ඉල්ලුම්පත් ග්‍රාම නිලධාරී මගින් දෙපාර්තමේනතුව වෙත යොමු කළ හැකි අතර ඊට අදාළ හැඳුනුම්පත් ද අවම කාලයක් තුල කඩිනමින් නිකුත් කිරීමටයි කටයුතු සැලසුම් කර ඇත්තේ.\nදෙපාර්තමේන්තු පරිශ්‍රයට පැමිණෙන සියලුම ඉල්ලුම්කරුවන් සෞඛ්‍ය ආරක්ෂණ උපදෙස් නිසි ලෙස පිළිපැදිය යුතු බව ද පුද්ගලයන් ලියාපදිංචි කිරීමේ දෙපාර්තමේන්තුව අවධාරණය කළා.",
       "URL": "https://www.hirunews.lk/285766/හැඳුනුම්පත්-නිකුත්-කිරීමේ-එක්දින-සේවය-සඳුදා-25-යළි-ඇරඹෙයි",
       "Category": "Local News",
       "Parent URL": "https://www.hirunews.lk/local-news.php?pageID=1612"
}