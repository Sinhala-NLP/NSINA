{
       "Source": "hirunews",
       "Timestamp": "Wednesday, 04 January 2023 - 18:57",
       "Headline": "පළාත් පාලන ඡන්ද විමසීමේ තැපැල් ඡන්ද අයදුම්පත් භාර ගැනීමත් හෙට සිට (වීඩියෝ)",
       "News Content": "නාම යෝජනා කැඳවීම් නිකුත් කළ පළාත් පාලන ආයතන 340 හි ඡන්ද විමසීම සඳහා තැපෑලෙන් ඡන්දය දීමට සුදුසුකම් ලැබූවන්ගේ අයදුම්පත් භාර ගැනීම හෙට සිට ආරම්භ කෙරෙන බව මැතිවරණ කොමිෂන් සභාව පවසනවා.\nලබන 23 වැනිදා මධ්‍යම රාත්‍රී 12 ට එම කාල සීමාව අවසන්වීමට නියමිත බවයි ඔවුන් නිවේදනය කළේ. අදාළ දිනය නැවත කිසිසේත් දීර්ඝ නොකරන බව එහි දැක්වෙනවා.\nපළාත් පාලන ඡන්ද විමසීමට අදාළ නාම යෝජනා කැඳවීමට මැතිවරණ කොමිසම දින නියම කර ඇති අතර, ඒ අනුව එළැඹෙන 18 වැනිදා සිට 21 දක්වා නාම යෝජනා කැඳවෙනු ඇති.\nපළාත් පාලන ඡන්ද විමසීමට අදාළව පළාත් පාලන ආයතන 341න් 340ක් සඳහා නාම යෝජනා කැඳවීම සිදු කිරීමටයි නියමිතව තිබෙන්නේ.\nඇල්පිටිය ප්‍රාදේශීය සභාවේ ධූර කාලය තවමත් අවසන් නොවීම හේතුවෙන් ඒ සඳහා නාමයෝජනා කැඳවීමක් සිදු කෙරෙන්නේ නැහැ.\nඒ අනුව, පළාත් පාලන ඡන්ද විමසීමට අදාළ නාමයෝජනා කැඳවීමේ දැන්වීම අද නිකුත් කෙරුණු අතර මැතිවරණ කොමසාරිස් ජනරාල් සමන් ශ්‍රී රත්නායක පැවසුවේ දිස්ත්‍රික් තේරීම් භාර නිලධාරින් වෙත අද දිනයේ අදාළ දැන්වීම නිකුත් කිරිමට පියවර ගත් බවයි.\nනාමයෝජනා භාර ගැනීම ලබන 18 වැනිදා ඇරඹෙන අතර ලබන 21 වැනිදා දහවල් 12 දක්වා ඒ සඳහා අවස්ථාව පවතිනවා.\nඅද දිනයේ සිට ලබන 20 වැනිදා දහවල් 12 දක්වා ඇප මුදල් තැන්පත් කිරීමට අවස්ථාව පවතින බවයි මැතිවරණ කොමිෂන් සභාව නිවේදනය කළේ. ඉන් අනතුරුව ඡන්ද විමසීම පැවැත්වෙන දිනය ප්‍රකාශයට පත්කෙරෙනු ඇති.\n2023 පළාත් පාලන ඡන්ද විමසීම සඳහා මෙවර සුදුසුකම් ලබා ඇති ඡන්ද දායකයින් සංඛ්‍යාව එක් කෝටි හැටඅටලක්ෂයක්.",
       "URL": "https://www.hirunews.lk/324290/පළාත්-පාලන-ඡන්ද-විමසීමේ-තැපැල්-ඡන්ද-අයදුම්පත්-භාර-ගැනීමත්-හෙට-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=622"
}