{
       "Source": "hirunews",
       "Timestamp": "Sunday, 08 October 2017 - 19:25",
       "Headline": "තායිවාන බැංකුවක මුදල් ශ්‍රී ලංකාව ඇතුළු රටවල බැංකු ගිණුම්වලට බැර කිරීම ගැන විමර්ශනයක්",
       "News Content": "තායිවානයේ ෆා - ඊස්ටන් ජාත්‍යන්තර බැංකුවේ පරිඝනක පද්ධතියට අනවසරයෙන් පිවිස එහි මුදල් ශ්‍රී ලංකාව ඇතුළු වෙනත් රටවල බැංකු ගිණුම්වලට හුවමාරු කිරීමේ සිද්ධියක් පිළිබදව පුළුල් පරීක්ෂණයක් ආරම්භ වී තිබෙනවා.\nතායිවාන අග්‍රාමාත්‍ය විලියම් ලායි, බලධාරීන්ට නියෝග කර ඇත්තේ මෙම සිද්ධියත් සමඟ එරට බැංකුවල තොරතුරු ආරක්ෂණ පද්ධතිය ශක්තිමත් කිරීමට කටයුතු කරන ලෙසයි.\nතායිවාන බැංකුවේ මූල්‍ය සුපරීක්ෂණ කොමිසම මෙම අනවසර පිවිසුම පිළිබදව දැනටමත් තොරතුරු රැසක් අනාවරණ කරගෙන ඇති බව සඳහන්.\nහැකර්වරුන්ගේ පිවිසුම හේතුවෙන් බැංකුවේ පරිඝනක පද්ධතියට මෙන්ම එහි ජාත්‍යන්තර මුදල් හුවමාරු පද්ධතියට බලපෑමක් සිදුවී ඇති බව එහිදී සොයා ගැනුණා.\nඑම පද්ධතීන්වලට ඇතුළු කළ පරිඝනක වෛරසයක් හරහා ෆා - ඊස්ටන් බැංකුවෙන් වෙනත් ගිණුම්වලට හරවා ඇති මුදල ඇමරිකානු ඩොලර් මිලියන 60 ඉක්ම වන බව සඳහන්.\nශ්‍රී ලංකාව මෙන්ම කාම්බෝජය සහ ඇමරිකා එක්සත් ජනපදයේ ගිණුම්වලට එම මුදල් යොමු කර ඇති බවයි අනාවරණ වී ඇත්තේ.\nකෙසේ නමුත්, එලෙස අහිමි වූ මුදල් බොහොමයක් සොයා ගැනීමට හැකි වූ අතර, පරිඝනක වෛරස් ප්‍රහාරයෙන් බැංකුවට සිදුව ඇති පාඩුව ඇමරිකානු ඩොලර් පන්ලක්ෂයකට අඩු බව එහි ප්‍රකාශකයෙකු සඳහන් කර තිබෙනවා.\nසිද්ධිය පිළිබඳ පූර්ණ වාර්තාවක් ලබාදෙන ලෙස තායිවාන රජය අදාළ බැංකුවට දැනුම් දී ඇති අතර, එහිදී නියාමනයේ රෙගුලාසි කඩ කර ඇත්නම් බැංකුවට යම් දඬුවමක් ලබාදෙනු ඇති බව එරට මාධ්‍ය ප්‍රකාශ කළා.\nමේ අතර, තායිවානයේ ෆා - ඊස්ටන් ජාත්‍යන්තර බැංකුවෙන් මෙරට බැංකුවක පෞද්ගලික ගිණුමකට බැර වූ මුදල සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණයක් ආරම්භ කර තිබෙනවා.\nඅදාළ ගිණුමෙන් මුදල් ලබා ගැනීමට පැමිණි පුද්ගලයෙකු අත්අඩංගුවට ගෙන ලබන බදාදා දක්වා රක්ෂිත බන්ධනාගාර ගත කළ බවයි පොලීසිය සඳහන් කළේ. එහි පැමිණි තවත් පුද්ගලයෙකු සම්බන්ධයෙන් සීසී ටී.වී. දර්ශන ඔස්සේ විමර්ශනයක් ද සිදුකරනු ලබනවා.",
       "URL": "https://www.hirunews.lk/172929/තායිවාන-බැංකුවක-මුදල්-ශ්‍රී-ලංකාව-ඇතුළු-රටවල-බැංකු-ගිණුම්වලට-බැර-කිරීම-ගැන-විමර්ශනයක්",
       "Category": "Local News",
       "Parent URL": "https://www.hirunews.lk/local-news.php?pageID=4282"
}