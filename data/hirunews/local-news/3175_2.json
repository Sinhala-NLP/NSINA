{
       "Source": "hirunews",
       "Timestamp": "Wednesday, 28 August 2019 - 17:21",
       "Headline": "රතුපස්වල, එක්නැලිගොඩ සහ ඇවන්ගාඩ් සිද්ධීන් විමර්ශනයට ත්‍රිපුද්ගල විනිසුරු මඩුලූ තුනක්",
       "News Content": "නීතිපති දප්පුල ද ලිවේරා ගේ ඉල්ලීම මත අගවිනිසුරු ජයන්ත ජයසූරිය විසින් රතුපස්වල ඝාතන සිද්ධිය, ප්‍රගීත් එක්නැලිගොඩ සිද්ධිය සහ ඇවන්ගාඞ් සිද්ධියට අදාළව ත්‍රිපුද්ගල මහාධිකරණ විනිසුරු මණ්ඩල 3 ක් පත්කර තිබෙනවා.\nනීතිපතිවරයාගේ සම්බන්ධීකරණ නිලධාරිනි රජයේ අධිනීතීඥ නිශාරා ජයරත්න කියා සිටියේ මේ අනුව රතුපස්වල සිද්ධියට අදාළ නඩු විභාගය ගම්පහ මහාධිකරණයේදී සිදු කෙරෙනු ඇති බවයි.\nඒ සඳහා මහාධිකරණ විනිසුරු මේනකා විජේසුන්දරගේ සභාපතිත්වයෙන් යුතුව පත්කර ඇති ත්‍රිපුද්ගල විනිසුරු මඩුල්ලේ අනෙකුත් විනිසුරුවන් වන්නේ නිමල් රණවීර සහ නිශාන්ත හපුආරච්චියි.\nඑසේම ප්‍රදීප් එක්නැලිගොඩ පැහැරගෙන යාම සහ ඝාතනය කිරීමේ සිද්ධියට අදාළ නඩු විභාගය කොළඹ මහාධිකරණයේදී සිදු කෙරෙන අතර, ඒ සඳහා මහාධිකරණ විනිසුරු සම්පත් අබේකෝන්ගේ සභාපතිත්වයෙන් යුතු විනිසුරු මඩුල්ලට සම්පත් විජේරත්න සහ ගිහාන් කුලතුංග යන මහාධිකරණ විනිසුරුවරුන් පත්කර තිබෙනවා.\nමීට අමතරව ඇවන්ගාඞ් සිද්ධියට අදාළ නඩු විභාගයද කොළඹ මහාධිකරණයේම සිදු  කෙරෙන බවයි නීතිපතිවරයාගේ සම්බන්ධීකරණ නිලධාරිනිය කියා සිටියේ. ඒ සඳහා මහාධිකරණ විනිසුරු ධම්මික ගනේපොලගේ සභාපතිත්වයෙන් යුතුව ආදිත්‍ය පටබැඳිගේ සහ මංජුල තිලකරත්න යන මහාධිකරණ විනිසුරුවරුන් පත්කර තිබෙනවා.",
       "URL": "https://www.hirunews.lk/223144/රතුපස්වල-එක්නැලිගොඩ-සහ-ඇවන්ගාඩ්-සිද්ධීන්-විමර්ශනයට-ත්‍රිපුද්ගල-විනිසුරු-මඩුලූ-තුනක්",
       "Category": "Local News",
       "Parent URL": "https://www.hirunews.lk/local-news.php?pageID=3175"
}