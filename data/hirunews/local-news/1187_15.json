{
       "Source": "hirunews",
       "Timestamp": "Friday, 06 May 2022 - 18:44",
       "Headline": "හර්තාලය ගැන පොලිසියෙන් නිවේදනයක්",
       "News Content": "හර්තාලය මුවාවෙන් ජන ජීවිතයට පීඩා සහ බාධා කරන පිරිස්වලට එරෙහිව අපරාධ නීතිය යටතේ කටයුතු කරන බව පොලිසිය පවසනවා.\nඔවුන් නිවේදනය කළේ ඇතැම් පිරිස් මෙම හර්තාල් ව්‍යාපාරවලට සම්බන්ධ වීමට අකමැති කණ්ඩායම්වලට තර්ජනය කරමින් ඒ සඳහා එක්වන ලෙසට බලපෑම් කරන බවයි.\nඑමෙන්ම හර්තාල් ව්‍යාපාරය පවත්වන කාලය තුල වෙළඳ ව්‍යාපාර ආදිය විවෘත නොකරන ලෙසට ද විවිධ බලපෑම් කරමින් සිටින බවට අනාවරණ වී ඇති බවයි පොලිසිය ප්‍රකාශ කළේ.\nමහජනතාවට ආණ්ඩුක්‍රම ව්‍යවස්ථාවෙන් සහතික කර ඇති විවිධ අයිතිවාසිකම් හා විවිධ ආකාරයෙන් වූ නිදහස භුක්ති විඳීමට තිබෙන අයිතියට ශ්‍රී ලංකා පොලිසිය ගරු කරන අතර ඊට කිසිසේත් බාධා නොකරන බව ද පොලිසිය නිකුත් කළ නිවේදනයේ දැක්වෙනවා.\nකෙසේවෙතත් මූලික අයිතිවාසිකම් භුක්ති විඳින මුවාවෙන් ඒ හා සමාන අයිතිවාසිකම් දරන අනෙක් පුරවැසියන්ගේ එම අයිතිවාසිකම් යටපත් කරමින් ඔවුන්ගේ නිදහසට නීති විරෝධී ආකාරයෙන් බාධා කරන හෝ ඔවුන්ගේ රැකියාවල නිරතවීම හෝ වෙළඳ ව්‍යාපාර කටයුතු නොකළ යුතු බවට තර්ජනය කරන තැනැත්තන්ට එරෙහිව අපරාධ නීතිය යටතේ කටයුතු කරන බවයි පොලිසිය අවධාරණය කරන්නේ.\nඑමෙන්ම හර්තාල්කරුවන්ගේ අයිතිවාසිකම් අන් අයගේ අයිතිවාසිකම්වලට බාධා නොවන ලෙස භුක්ති විඳින ලෙසත් රටේ පවතින නීතියට ගරු කරමින් කටයුතු කරන ලෙසටත් පොලිසිය දැනුම්දෙනවා.",
       "URL": "https://www.hirunews.lk/303676/හර්තාලය-ගැන-පොලිසියෙන්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=1187"
}