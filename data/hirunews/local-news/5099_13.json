{
       "Source": "hirunews",
       "Timestamp": "Wednesday, 06 April 2016 - 19:16",
       "Headline": "ෆොන්සේකාගේ වරදක් විජේදාස කථානායකට ලියයි",
       "News Content": "අමාත්‍ය සරත් ෆොන්සේකා පාර්ලිමේන්තු වරප්‍රසාදවලට මුවාවී ආගමික නායකයන්ට සිදුකරන අපහාස නිසා තමන් මෙන්ම රජයද අපහසුතාවට පත්ව ඇතැයි අධිකරණ සහ බුද්ධශාසන අමාත්‍ය විජේදාස රාජපක්ෂ කථානායකවරයාට දැනුම්දී තිබෙනවා.\nවිශේෂ ලිපියක් යොමු කරමින් ඔහු ප්‍රකාශ කරන්නේ මාර්තු 10 වන දින අමාත්‍ය සරත් ෆොන්සේකා පාර්ලිමේන්තුවේ සිදුකළ කථාවේදී බෙල්ලන්විල ප්‍රදේශයේ සහ කැළණිය ප්‍රදේශයේ භික්ෂූන් වහන්සේ යනුවෙන් හඳුන්වමින් මහා සංඝරත්නයට අපහාස වන ආකාරයට කරුණු ඉදිරිපත් කළ බවයි.\nහිටපු ජනාධිපති මහින්ද රාජපක්ෂ පිටුපස ගොස් උපකුලපති කම් ලබාගත් බවටද එහිදී ඔහු චෝදනා කළ බවත් අමාත්‍ය විජේදාස රාජපක්ෂ කථානායකවරයාට යැවූ ලිපියේ සඳහන්.\nපසුව යළි මාධ්‍ය හමුවකදී බෙල්ලන්විල විමලරතන නාහිමියන්ට කැමතිනම් තොප්පිය දමාගැනීමේ හැකියාවක් ඇති බවද අමාත්‍ය සරත් ෆොන්සේකා ප්‍රකාශ කර ඇතැයි බුද්ධශාසන අමාත්‍යවරයා ප්‍රකාශ කරනවා.\nමෙම තත්ත්වය නිසා විෂයභාර අමාත්‍යවරයා වශයෙන් බෞද්ධ සිද්ධස්ථානවල පැවති රැස්වීම්වලදී තමන් දැඩි අපහසුතාවකට මුහුණදුන් බවත්, බහුතරයක් බෞද්ධ ජනතාව ජීවත්වන රටක අමාත්‍ය සරත් ෆොන්සේකා සිදුකළ මෙවැනි ප්‍රකාශ අසම්මත සහ අශීලාචාර බව මහා සංඝරත්නය ප්‍රසිද්ධ වේදිකාවේ පැවසූ බවත්, ඔහුගේ ලිපියෙහි සඳහන්.\nබෙල්ලන්විල විමලරතන නාහිමියන්ගෙන් ආගමික උත්සව දෙකකදීම තමන් රජය වෙනුවෙන් සමාව ඉල්ලූ බව ප්‍රකාශ කරන අමාත්‍ය විජේදාස රාජපක්ෂ මින් ඉදිරියට මහා සංඝරත්නයට හෝ පූජක පක්ෂයට අපහාස උපහාස කිරීමට ඉඩ නොලැබෙන අයුරින් සියලූ මැති ඇමතිවරුන් දැනුවත් කරන ලෙස කථානායකවරයාගෙන් ඉල්ලා සිටිනවා.",
       "URL": "https://www.hirunews.lk/130269/ෆොන්සේකාගේ-වරදක්-විජේදාස-කථානායකට-ලියයි",
       "Category": "Local News",
       "Parent URL": "https://www.hirunews.lk/local-news.php?pageID=5099"
}