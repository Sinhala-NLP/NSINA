{
       "Source": "hirunews",
       "Timestamp": "Friday, 04 March 2016 - 17:03",
       "Headline": "රතුපස්වල උද්ඝෝෂණයෙන් අගතියට පත් පාර්ශවයන්ට වන්දි",
       "News Content": "රතුපස්වල ගැටළුවට ලබන 5 වන දාට පෙර විසදුම් ලබාදීමට ජනාධිපති ලේකම් පී.බී. අබේකෝන් අද එකඟතාව පළ කර තිබෙනවා.\nඒ, අදාළ ගැටළුවට මුහුණ දුන් සියලූ පාර්ශවයන්ගේ සහභාගීත්වයෙන් ජනාධිපති ලේකම් කාර්යාලයේ පැවැති විශේෂ සාකච්ඡාවකදියි.\nමෙම සාකච්ඡාවට ගම්පහ දිස්ත්‍රික් ලේකම්, ප්‍රාදේශීය ලේකම්, ජල සම්පාදන මණ්ඩලය, පොලීසිය සහ රතුපස්වල ජනතාව නියෝජනය කරමින් පැමිණි නියෝජිතයින් පිරිසක් ද එක්ව සිටියා.\nතමන් මුහුණ පෑ ප්‍රධාන ගැටළු තුනක් පිළිබදව මෙහිදී ජනතාව කරුණු ඉදිරිපත් කළ අතර, වන්දි ලබා ගැනීම, පිරිසිදු පානීය ජලය ලබා ගැනීම  සහ උද්ඝෝෂණය කිරීම සම්බන්ධයෙන් පනවා ඇති නඩු ඉවත් කර ගැනීමට සහාය වන ලෙසයි එහිදී ඔවුන් ඉල්ලා සිටියේ.\nඒ අනුව අදාළ කරුණු 3 සම්බන්ධයෙන් අවධානය යොමු කර ලබන අප්‍රේල් 5 වන දාට පෙර සියලූ ගැටළුවලට විසදුම් ලබා දීමටයි තීරණය වී ඇත්තේ.\n2013 වසරේ අගෝස්තු මස පළමු වැනිදා පානීය ජලය ඉල්ලා රතුපස්වල ප්‍රදේශවාසීන් සිදුකළ උද්ඝෝෂණයට වෙඩි තැබීමේ සිද්ධියෙන් පාසල් ශිෂ්‍යයින් ඇතුළු තුන්දෙනෙකු මිය ගිය අතර තවත් පිරිසක් තුවාල ලැබුවා.\nඒ අනුව අද පැවති සාකච්ඡාවේදී වෙඩි ප්‍රහාරවලට ලක්වී අනතුරුවලට මුහුණ පෑ පුද්ගලයන්ට සහ සිද්ධියෙන් පූර්ණ හානි, අර්ධ හානි සිදුවු පාර්ශව වෙත වන්දි ගෙවීම සම්බන්ධයෙන් ද අවධානය යොමු වී තිබෙනවා.\nමෙහිදී පූර්ණ හා අර්ධ හානියට ලක්වු පුද්ගලයින් තිදෙනෙකු සිටින බවට මේ වනවිට හඳුනාගෙන ඇති අතර, වෙඩි ප්‍රහාරවලට ලක්ව තුවාල ලැබූ පිරිස 35 ක්.\nසිද්ධියට මුල්වු විවිධ පාර්ශවවලට එරෙහිව මේ වනවිටත් මහේස්ත්‍රාත් අධිකරණ දෙකක නඩු විභාග වන අතර, එම නඩු සම්බන්ධයෙන්ද යළි සොයා බැලීමක් සිදුකිරීම කෙරෙහිද මෙහිදී සාකච්ඡා වී ඇති බව සඳහන්.\nමීට අමතරව  පානීය ජල පහසුකම් තවමත් නොලැබුණු පුද්ගලයින් සඳහා නව ජල සම්බන්ධතා ලබාදීම පිළිබඳවද දීර්ඝ වශයෙන් සාකච්ඡා වී තිබෙනවා. 2013 වසරේ සිදුවූ මෙම සිද්ධියට අදාළව මෙලෙස ක්‍රියාමාර්ග ගෙන වන්දි ගෙවීමට තීරණය කරනු ලබන්නේ වසර 3කට පසුවීම ද විශේෂත්වයක්.",
       "URL": "https://www.hirunews.lk/127777/රතුපස්වල-උද්ඝෝෂණයෙන්-අගතියට-පත්-පාර්ශවයන්ට-වන්දි",
       "Category": "Local News",
       "Parent URL": "https://www.hirunews.lk/local-news.php?pageID=5142"
}