{
       "Source": "hirunews",
       "Timestamp": "Monday, 25 April 2022 - 17:47",
       "Headline": "සැවොම බලා සිටිය දී ෆ්‍රැන්සිස් පාප්තුමන්ගෙන් විශේෂ ක්‍රියාවක් (වීඩියෝ)",
       "News Content": "පාස්කු ඉරුදින එල්ල වූ මරාගෙන මැරෙන ත්‍රස්ත ප්‍රහාරයෙන් දිවි අහිමි වූ පිරිසට නිසි සාධාරණයක් ඉටු කිරීමට මැදිහත් වන ලෙස අතිඋතුම් ශුද්ධෝත්තම ෆ්‍රැන්සිස් පාප් වහන්සේගෙන් ඉල්ලා සිටියේ, කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් විසින්.\nඒ අනුව අද (25) පාප් වහන්සේගේ ප්‍රධානත්වයෙන් සහ පාස්කු වින්දිතයින්ගේ සහභාගීත්වයෙන් රෝමයේ වතිකානයේ ශාන්ත පීතර බැසිලිකාව කේන්ද්‍ර කරගනිමින් විශේෂ දේව මෙහෙයක් සහ යාඥාවක් පැවැත්වුණා.\nඑහිදී කැමරා කාචයේ සටහන් වූ පාප් වහන්සේ විසින් සිදු කරන ලද විශේෂ ක්‍රියාවක් ද දක්නට ලැබුණා.\nඑනම්, එම දේව මෙහෙයට එක් වී සිටි බැතිමතෙකු විසින් පැළඳ සිටි සිය හිස්වැස්ම ගලවා පාප් වහන්සේ වෙත ලබාදීමයි.\nඔහු එය ලබා දී ඇත්තේ, තම කතෝලික දහමේ ආසිරි ලැබ ගනිමින්, ශුද්ධෝත්තම පාප් වහන්සේගේ ආසිරි යෙහෙන් ලබා ගැනීමටයි.\nකිසිදු පැකිළීමකින් තොරව ඉතාමත් ආදරයෙන් සිය බැතිමතා ලබාදෙන හිස් වැස්ම අතට ගන්නා ෆ්‍රැන්සිස් පාප් වහන්සේ විසින් තම හිසෙහි පළඳා සිටි හිස් වැස්ම ගලවා බැතිමතා ලබාදුන් හිස්වැස්ම පැළඳ ආශිර්වාද ගන්වා යළි ඔහු අතට එය පත් කිරීම අතිශය සුවිශේෂියි.\nඕනෑම අයෙකුට නොලැබෙන මෙම අවස්ථාව තුළ ආගමික නායකයෙකු සතු විය යුතු අව්‍යාජ බව , අනතිමානිත්වය මනාවට ගම්‍ය කරලමින්, පැමිණ සිටි බැතිමතුන්ගේ හිත සනසාලන්නට මෙම ආගමික නායකයාගේ ක්‍රියා කලාපය බෙහෙවින් අගය කළ යුතු වනවා.",
       "URL": "https://www.hirunews.lk/302790/සැවොම-බලා-සිටිය-දී-ෆ්‍රැන්සිස්-පාප්තුමන්ගෙන්-විශේෂ-ක්‍රියාවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1210"
}