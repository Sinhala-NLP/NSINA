{
       "Source": "hirunews",
       "Timestamp": "Wednesday, 26 July 2023 - 20:45",
       "Headline": "ශ්‍රී ලංකා ක්‍රිකට් පෞද්ගලික ආයතනයක් - මුදල් අපිට ඕන විදියට වියදම් කරන්න පුළුවන් - ශම්මි සිල්වා (වීඩියෝ)",
       "News Content": "ශ්‍රී ලංකා ක්‍රිකට් ආයතනය පෞද්ගලික ආයතනයක් බවත් එහි මුදල් ඕනෑම ආකාරයකින් වියදම් කළ හැකි බවටත් ශ්‍රී ලංකා ක්‍රිකට් ආයතන සභාපති ශම්මි සිල්වා මහතා ඊයේ සිදුකළ ප්‍රකාශයට එරෙහිව අන්තර් ජාතික ක්‍රිකට් කවුන්සිලයට පැමිණිලි කරන බව මගෙන් රටට සංවිධානය පවසනවා.\nඑහි සභාපති සංජය මහවත්ත මහතා සඳහන් කළේ ජනතා මුදල් වංචා කරන ශ්‍රී ලංකා ක්‍රිකට් විධායක සභාව වහාම ඉල්ලා අස්විය යුතු බවයි.\nලංකා ප්‍රිමියර් ලීග් ක්‍රිකට් තරගාවලියේ සිව්වැනි අදිරයේ සමාරම්භය ලබන ඉරිදා සනිටුහන් වීමට නියමිතව ඇති මොහොතකදී ඒ සඳහා ශ්‍රී ලංකා ක්‍රිකට් ආයතනය සහ IPG සමාගම මේ වන විට ලහි ලහියේ සූදානම් වනවා.\nශ්‍රී ලංකා ක්‍රිකට් ආයතනය සහ IPG ආයතනය එක්ව තරගාවලියේ සංවිධාන කටයුතුවල වගකීම දරනවා.\nකෙසේ වෙතත් ගෙවුණු වසරේදී පැවති LPL තරගාවලියේදී සිදුවූ මුල්‍ය අක්‍රමිකතාවක් සම්බන්ධයෙන් පැමිණිල්ලක් මෙරට පෞද්ගලික සමාගමක් විසින් කොළඹ වංචා විමර්ශණ ඒකකයට භාර දීමට කටයුතු කර තිබුණා.\nමේ අතර 2022 පන්දුවාර 20 ලෝක කුසලාන තරගාවලියේ ආදායම් සහ වියදම් සම්බන්ධයෙන් සිදු කළ විගණන වාර්තා කෙටුම්පත තුළින් අනාවරණය වූ කරුණු සම්බන්ධයෙන් මෙන්ම හිරුට පැනවූ ක්‍රිකට් වාරණයද අදත් දේශපාලන වේදිකාවේදී ප්‍රධාන මාතෘකාවක් බවට පත්වුණා.",
       "URL": "https://www.hirunews.lk/342628/ශ්‍රී-ලංකා-ක්‍රිකට්-පෞද්ගලික-ආයතනයක්-මුදල්-අපිට-ඕන-විදියට-වියදම්-කරන්න-පුළුවන්-ශම්මි-සිල්වා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=149"
}