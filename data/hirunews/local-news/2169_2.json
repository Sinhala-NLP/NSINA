{
       "Source": "hirunews",
       "Timestamp": "Thursday, 04 February 2021 - 15:25",
       "Headline": "මත්ද්‍රව්‍ය ජාවාරම්කරුවෙකු වන ශිවාගේ බිරිඳ හෙරොයින් සමඟ අත්අඩංගුවට",
       "News Content": "ඉන්දියාවට පළාගොස් ඇති බවට සැක කෙරෙන ප්‍රබල මත්ද්‍රව්‍ය ජාවාරම්කරුවෙකු වන ශිවා නොහොත් නන්දකුමාර් ශිවනන්දන් ගේ බිරිඳ ලෙස සැළකෙන කාන්තාවක් හෙරොයින් සමඟ තලාහේන ජයමාවත ප්‍රදේශයේදී අත්අඩංගුවට ගෙන තිබෙනවා.\nසැකකාරිය සතුව තිබී හෙරොයින් ග්‍රෑම් හතයි මිලිග්‍රෑම් 250ක් සොයාගෙන ඇති අතර, 44 හැවිරිදි ඇය කොළොන්නාව ප්‍රදේශයේ පදිංචි නෝනා ෂෙරීන් ෂෙයික් අහමඩ් බවයි පොලීසිය ප්‍රකාශ කළේ.\nමෙම සැකකාර කාන්තාව සහ ඇයගේ සැමියා මීට පෙර ද මත්ද්‍රව්‍ය සම්බන්ධයෙන් පොලිස් අත්අඩංගුවට ගෙන ද නඩු පවරා ඇති අය බවටයි අනාවරණ වී ඇත්තේ.\nඉතාලියේ සහ ප්‍රංශයේ සිටින මත්ද්‍රව්‍ය ජාවාරම්කරුවන් දෙදෙනෙකුගේ අනුදැනුම මත මෙම යුවළ මත්ද්‍රව්‍ය ජාවාරමේ නිරතවන බවට ද හෙළිවී තිබෙනවා.\nසැකකාරියගේ නිවසේ තිබී නවීන මෝටර් රථ දෙකක් සහ වෑන් රථ දෙකක් ද සොයාගෙන ඇති අතර එම වාහන මත්ද්‍රව්‍ය ජාවාරමෙන් උපයාගන්නා මුදල්වලින් මිලදීගෙන ඇති බවටයි අනාවරණ වී ඇත්තේ.\nඑමෙන්ම එම වාහන මත්ද්‍රව්‍ය ජාවාරමට ද යොදාගෙන ඇතැයි සඳහන්.\nසැකකාරිය අධිකරණයට ඉදිරිපත් කර රඳවා ගැනීමේ නියෝග මත විමර්ශණ සිදුකරන බවයි පොලිසිය සඳහන් කළේ.\nප්‍රංශයට පළා ගොස් සිටින රූබන් සහ ඉතාලියේ රැදී සිටින කුඩු ලාල් නැමැත්තාගේ මෙරට මත්ද්‍රව්‍ය ජාවාරම මෙහෙය වනු ලබන්නේ ශිවා නැමැති පුද්ගලයා බවත් ඔහු නීතිවිරෝධී අයුරින් මුහුදු මාර්ගයෙන් මෙරටට මත්කුඩු ප්‍රවාහනය කර ඇති බවත්, පරීක්ෂණවලදී හෙළි වී තිබෙනවා.",
       "URL": "https://www.hirunews.lk/261651/මත්ද්‍රව්‍ය-ජාවාරම්කරුවෙකු-වන-ශිවාගේ-බිරිඳ-හෙරොයින්-සමඟ-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2169"
}