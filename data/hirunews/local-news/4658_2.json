{
       "Source": "hirunews",
       "Timestamp": "Friday, 17 February 2017 - 7:17",
       "Headline": "දේශීය සහල්වලට අද සිට වෙනම පාලන මිලක්",
       "News Content": "දේශීය සහල් සඳහාත් පාලන මිල තීරණය කිරීම අද සිදුකරන බව කර්මාන්ත හා වානිජ කටයුතු අමාත්‍ය රිෂාද් බදියුදීන් ප්‍රකාශ කළා.\nවෙළඳපොලේ දේශීය සහල් ඉහළ මිල ගණන් යටතේ අලෙවි වන බවට පසුගිය දින කිහිපය පුරාම පාරිභෝගික ජනතාවගෙන් පැමිණිලි ලැබී තිබෙනවා.\nරජය විසින් පසුගියදා ආනයනික සහල් සඳහා පාලන මිලක් නිකුත් කළ ද මේ දක්වා දේශීය සහල් වලට පාලන මිලක් ලබාදී තිබුණේ නැහැ.\nජනාධිපති මෛත්‍රීපාල සිරිසේන සහ සහල් නිෂ්පාදකයින් අතර පසුගියදා පැවති සාකච්ඡාවේදී එකඟ වූයේ දේශීය සහ විදේශීය සහල් සඳහා වෙන වෙනම පාලන මිලක් තීරණය කිරීමටයි.\nකර්මාන්ත හා වානිජ කටයුතු අමාත්‍ය රිෂාද් බදියුදීන් සඳහන් කළේ ඒ අනුව අද දිනයේදී දේශීය සහල් සඳහා ද පාලන මිලක් නිකුත් කිරීමට කටයුතු කරන බවයි.\nඑමෙන්ම, සහල් මිල ඉහළ යාම සහ සහල් හිඟයත් සමඟ වෙළඳපොලේ මේ වනවිට පාන් පිටි ආශ්‍රිත නිෂ්පාදන පාරිභෝජනය ඉහළ ගොස් ඇති බවට වාර්තා වනවා.\nමරදගහමුල සහල් නිෂ්පාදකයින්ගේ සංගමයේ සභාපති බී.කේ.රංජිත් හිරු ප්‍රවෘත්ති අංශයට සඳහන් කළේ මේ වනවිට සහල් හිඟය උග්‍ර වී ඇති බවයි.\nපසුගිය දිනවල සුපිරි වෙළඳසැල්වල පමණක් සහල් අලෙවි කෙරුණු බවත්, එයද මේ වනවිට නතර වී ඇති බවයි ඔහු වැඩිදුරටත් සඳහන් කළේ.\nමේ හේතූන් නිසා පාරිභෝගික ජනතාව පාන් පිටි පරිභෝජනය සඳහා යොමු වී ඇති බවද ඔහු කියා සිටියා.\nමේ අතර, පාරිභෝගික සේවා අධිකාරිය පොලොන්නරුව ප්‍රදේශයේ සිදුකළ වැටලීමකින් පාරිභෝජනයට නුසුදුසු අත්අඩංගුවට ගත් සහල් කිලෝ 3000 ක් පුළුස්සා විනාශ කර දැමුවා.\nපාරිභෝගික ජනතාව නොමඟ යැවීමට හෝ රැවටීමට තුඩුදෙන අයුරින් කෘමි ආසාදිත රතු කැකුළු සහල් සහිත අසුරන ගබඩා කිරීමේ චෝදනාව මත අදාළ සහල් හිමියාට එරෙහිව නීතිමය පියවරද ගත් බවයි වාර්තා වන්නේ.\nපාරිභෝගික සේවා අධිකාරිය පසුගිය දින කිහිපය පුරාවටම වැඩි මිලට සහල් අලෙවි කරන ව්‍යාපාරිකයින්ටද එරෙහිව නීතිමය පියවර ගනු ලැබුවේ පාරිභෝගික ජනතාවගෙන් ලැබුණු පැමිණිලි සැලකිල්ලට ගනිමින්.",
       "URL": "https://www.hirunews.lk/154674/දේශීය-සහල්වලට-අද-සිට-වෙනම-පාලන-මිලක්",
       "Category": "Local News",
       "Parent URL": "https://www.hirunews.lk/local-news.php?pageID=4658"
}