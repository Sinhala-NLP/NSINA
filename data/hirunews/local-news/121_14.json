{
       "Source": "hirunews",
       "Timestamp": "Sunday, 06 August 2023 - 11:05",
       "Headline": "වසර 37කින් එළිය වෙන තලෙයිමන්නාරම් ජැටිය",
       "News Content": "වසර 37කට පසුව තලෙයිමන්නාරම ජැටිය රුපියල් මිලියන 1800 ක වියදමකින් සම්පූර්ණයෙන්ම ප්‍රතිසංස්කරණය කිරීමට රජය පියවර ගෙන තිබෙනවා.\nඉන්දියාවේ රාමේෂ්වරන් සිට පැමිණෙන මගී සංචාරක යාත්‍රා සඳහා පහසුකම් සැපයීමේ වරායක් ලෙස තලෙයිමන්නාරම ජැටිය සංවර්ධනය කිරීමටයි සැලසුම් කර ඇත්තේ.\nජැටිය පුළුල් කිරීම සඳහා අක්කර 30 ක පමණ භූමියක් අවශ්‍ය වන අතර දැනට එහි පවතින්නේ අක්කර 20 කට මඳක් අඩු ප්‍රමාණයක්.\nඉතිරි ඉඩම් ප්‍රමාණය ජැටිය අවට රජයේ ඉඩම්වලින් ලබා ගැනීමට නියමිත‍යි.\nරජයේ මෙම තීරණයෙන් පසුව වරාය නාවික හා ගුවන් සේවා අමාත්‍ය නිමල් සිරිපාල ද සිල්වා ඇතුළු පිරිසක් තලෙයිමන්නාරම ජැටිය නිරීක්ෂණය කිරීම සදහා තලෙයිමන්නාරමට පැමිණ ඇති අතර අදියරයන් දෙකක් යටතේ තලෙයිමන්නාරම ජැටිය සංවර්ධනය කිරීමට සැලසුම් කොට තිබෙනවා.\nමෙහිදී අමාත්‍යවරයා ප්‍රකාශ කර ඇත්තේ ඉන්දියාව හා ශ්‍රී ලංකාව අතර මගී බෝට්ටු සේවාව ඇරඹීම ප්‍රමාද වී ඇත්තේ මෙවැනි ප්‍රායෝගික ගැටලු නිසා බවයි.\nකෙසේ වෙතත්, ඉදිරි මාස තුනක කාලය ඇතුළත එම මගී බෝට්ටු සේවාව ආරම්භ කිරීමට නියමිත බව ද එහිදී නිමල් සිරිපාල ද සිල්වා අමාත්‍යවරයා පැවසුවා.",
       "URL": "https://www.hirunews.lk/343789/වසර-37කින්-එළිය-වෙන-තලෙයිමන්නාරම්-ජැටිය",
       "Category": "Local News",
       "Parent URL": "https://www.hirunews.lk/local-news.php?pageID=121"
}