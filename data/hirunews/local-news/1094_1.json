{
       "Source": "hirunews",
       "Timestamp": "Wednesday, 15 June 2022 - 16:56",
       "Headline": "රුසියානු ඛනිජ තෙල් නිෂ්පාදන සමාගම් වාර්තාගත ලාභයක් උපයයි",
       "News Content": "යුක්‍රේන ආක්‍රමණය හමුවේ ඇමරිකාව සහ ප්‍රමුඛ යුරෝපා රටවල් රුසියාවට පැනවූ ආර්ථික සම්බාධක හමුවේ වුවද ඛනිජ තෙල් නිෂ්පාදන අපනයනය හරහා වාර්තාගත ලාභයක් උපයා ගන්නට රුසියානු ඛනිජ තෙල් නිෂ්පාදන සමාගම් සමත්වී තිබෙනවා.\nයුක්රේන ආක්‍රමණය හමුවේ යුරෝපා රටවල් බොහොමයක් රුසියාවෙන් ඛනිජ තෙල් ආනයනය කිරීම අත්හිටුවනු ලැබුවා.\nයුරෝපයේ රටවල් බොහෝමයක් රුසියානු ඛනිජ තෙල් මත බොහෝ දුරට යැපෙන අතර රුසියානු නිෂ්පාදනවලින් 40% වැඩි ප්‍රමාණයක් අපනයනය කරනු ලබන්නේ ද යුරෝපාකරයේ රටවල් වෙතටයි.\nකෙසේ වෙතත් යුරෝපීය රටවල් ගණනාවක් රුසියානු ඛනිජ තෙල් නිෂ්පාදන හරහා පැනවූ වාරණය හේතුවෙන් රුසියානු ඛනිජ තෙල් නිෂ්පාදන ඉන්දියාව, චීනය, සිංගප්පූරුව ප්‍රමුඛ ආසියානු කලාපයේ වෙළෙඳපොළ වෙත නිකුත් කිරීමටයි රුසියාව පියවර ගනු ලැබුවේ.\nලෝක වෙළඳපළේ බොර තෙල් බැරලයක් අලෙවි කෙරෙන මිලට වඩා අමරිකානු ඩොලර් තිහක් අඩුවෙන් මිල අඩු කිරීමක් සිදු කිරීම හරහා රුසියානු ඛනිජ තෙල් නිෂ්පාදන වලට චීනයෙන් සහ ඉන්දියාවෙන් පෙර නොවූ විරූ ඉල්ලුමක් ලැබුණා.\nමේ අනුවයි මෙම වාර්තාගත ලාභය ලබා ගැනීමට රුසියානු ඛනිජ තෙල් නිෂ්පාදන සමාගම් වලට හැකියාව ලැබී ඇත්තේ.",
       "URL": "https://www.hirunews.lk/307205/රුසියානු-ඛනිජ-තෙල්-නිෂ්පාදන-සමාගම්-වාර්තාගත-ලාභයක්-උපයයි",
       "Category": "Local News",
       "Parent URL": "https://www.hirunews.lk/local-news.php?pageID=1094"
}