{
       "Source": "hirunews",
       "Timestamp": "Tuesday, 09 August 2022 - 12:51",
       "Headline": "හෙට සිට සියයට 75 කින් විදුලිබිල ඉහළට (වීඩියෝ)",
       "News Content": "විදුලිබිල හෙට සිට සියයට 75 සාමාන්‍ය අගයකින් ඉහළ නැංවීමට විදුලිබල මණ්ඩලයට අවසර ලබාදුන් බව මහජන උපයෝගිතා කොමිසම ප්‍රකාශ කළා.\nඑහි සභාපති ජනක රත්නායක කොළඹ අද දහවල් පැවති මාධ්‍ය හමුවකට එක්වෙමින් කියා සිටියේ, විදුලි ඒකක 30 ට අඩුවෙන් භාවිත කරන පාරිභෝගිකයින්ගේ විදුලි බිල සියයට 264කින් ඉහළ නංවන බවයි.\n31ත් 60ත් අතර, ඒකක සංඛ්‍යාවක් භාවිත කරන පාරිභෝගිකයින්ගේ විදුලිබිල සියයට 200කින් සහ ඒකක 61ත් 90ත් අතර භාවිත කරන පාරිභෝගිකයින්ගේ විදුලිබිල සියයට 125කින් ඉහළ නැංවීමට අවසර ලබා දී තිබෙනවා.\n91ත් ඒකක 120ත් අතර භාවිත කරන විදුලි පාරිභෝගිකයින්ගේ ගාස්තුව ඉහළ නැංවෙන්නේ සියයට 89කින්.\nඑසේම, ගාස්තු ඉහළ නැංවීමේ දී මහජන උපයෝගිතා කොමිසම විදුලිබල මණ්ඩලයට කොන්දේසි කිහිපයක් ද පනවා තිබෙනවා.\nමණ්ඩලයේ මූල්‍ය තත්ත්වය යහපත් වනතුරු සියලු පාරිතෝෂිත ලබා නො දිය යුතුය යන්න එම කොන්දේසි අතරට ඇතුළත්.\nමේ අතර, විදුලි බල මණ්ඩලයේ මූල්‍ය තත්ත්වය යහපත් වන තුරු සේවක පාරිතෝෂිත (බෝනස්) නො ගෙවන ලෙසත් මහජන උපයෝගිතා කොමිසම පවසනවා.",
       "URL": "https://www.hirunews.lk/312314/හෙට-සිට-සියයට-75-කින්-විදුලිබිල-ඉහළට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=953"
}