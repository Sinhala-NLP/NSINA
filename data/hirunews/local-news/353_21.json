{
       "Source": "hirunews",
       "Timestamp": "Wednesday, 10 May 2023 - 17:46",
       "Headline": "ලංකා රජයෙන් වන්දි ඉල්ලා ඉන්දීය ධීවරයින් විරෝධතාවයක",
       "News Content": "මැයි මස 20 වෙනිදාට පෙර ශ්‍රී ලංකා අත්අඩංගුවේ පසුවන ඉන්දීය ධීවරයින් පිරිස නිදහස් කර ගැනීමටත් ඔවුන්ගේ යාත්‍රා නිදහස් කොට දීමටත් ඉන්දීය රජය කටයුතු නොකරන්නේ නම් මුළු තමිල්නාඩුවේම ධීවරයින් එක්ව විරෝධතාවයක් දියත් කරන බව රාමනාතන්පුරම් එක්සත් ධීවර සංගමයේ ලේකම් එස්.යේසුරාජා අද(10) පැවසුවා.\nමේ පිළිබදව ලිපියක් ඉන්දීය මධ්‍යම රජයේ බලධාරීන්ට බාර දීම සදහා තමිල්නාඩු ප්‍රධාන අමාත්‍යවරයා වෙත බාර දුන් බවද ලේකම්වරයා එහිදී සදහන් කළා.\nලංකා රජයේ අත්අඩංගුවට පත්ව සිටින 65ක් පමණ වූ ධීවරයින්ට අමතරව, 2018 වසරේ සිට 2023 දක්වා කාලය ඇතුළත නාවික හමුදාව විසින් ඉන්දීය ධීවර යාත්‍රා 130ක් පමණ ශ්‍රී ලංකා නාවික හමුදා භාරයේ ඇති බව ඔහු පවසනවා.\nඑමෙන්ම මෙම යාත්‍රා වෙනුවෙන් ඉන්දීය ධීවරයින්ට එක් ‍යාත්‍රාවක් සඳහා ඉන්දීය රුපියල් ලක්ෂ 5 බැගින් වූ වන්දි මුදලක් ලංකා රජයෙන් ලබා දීමට ඉල්ලීමක් කරන ලෙසද තමිල්නාඩු ධීවරයෝ එම ලිපියෙන් මධ්‍යම රජයෙන් ඉල්ලා ඇති බවයි සඳහන්.\nමෙරට රජය විසින් මීට ඉහත දී ප්‍රසිද්ධ වෙන්දේසියේ විකුණන ලද ඉන්දීය ධීවරයින්ගේ යාත්‍රා වලින් ලද ආදායමෙන් කිසිම මුදලක් ඉන්දීය ධීවරයින්ට නොලැබීම බලවත් අසාධාරණයක් බවද ධීවර සංගම් ලේකම්වරයා සිය ලිපියේ සදහන් කොට තිබෙනවා.\nමෙම ඉල්ලීම් ගැන මධ්‍යම රජය සලකා බැලීමක් නොකළහොත් සියලුම ධීවරයින් විරෝධතාවයක නිරත වීමට කැමැත්ත පල කොට සිටින බවයි රාමනාතන්පුරම් එක්සත් ධීවර සංගමයේ ලේකම්වරයා පවසන්නේ.",
       "URL": "https://www.hirunews.lk/334818/ලංකා-රජයෙන්-වන්දි-ඉල්ලා-ඉන්දීය-ධීවරයින්-විරෝධතාවයක",
       "Category": "Local News",
       "Parent URL": "https://www.hirunews.lk/local-news.php?pageID=353"
}