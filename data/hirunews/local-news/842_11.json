{
       "Source": "hirunews",
       "Timestamp": "Monday, 26 September 2022 - 21:43",
       "Headline": "ගල් අඟුරු තොගයකට අත්තිකාරම් ගෙවීමක්",
       "News Content": "නොරොච්චෝලේ බලාගාරයේ හදිසි ගල් අගුරු අවශ්‍යතා සපුරාලීම සඳහා පසුගිය වසරවල ටෙන්ඩර්වලින් ඉතිරි ව ඇති ගල් අගුරු තොග ගෙන්වා ගැනීමට පියවර ගන්නා බව විදුලිබල හා බලශක්ති අමාත්‍ය කංචන විජේසේකර පවසනවා.\nසිය ට්විටර් ගිණුමේ සටහනක් තබමින් ඔහු කියා සිටියේ, එහි පළමු නෞකාව සඳහා අත්තිකාරම් මුදල් ගෙවීම සිදු කළ බව යි.\nගල් අගුරු සම්පූර්ණ අවශ්‍යතාව සපුරා ගැනීමට අදාළ දීර්ඝ කාලීන ටෙන්ඩර් සහ අත්පිට මිල දී ගැනීම්වලට අදාළ ටෙන්ඩර් මෙම සතිය තුළ ප්‍රකාශයට පත් කරන බව ද ඔහු කියා සිටියා.\nනොරොච්චෝලේ ලක්විජය ගල් අගුරු බලාගාරය සඳහා ගල් අගුරු මිල දී ගැනීමට විවෘත කළ ටෙන්ඩරය අවලංගු වීමත් සමඟ අද ක්ෂණික මිල දී ගැනීම් සඳහා ටෙන්ඩර් කැඳවන බව ලංකා ගල් අගුරු සමාගම පසුගිය දා ප්‍රකාශ කර තිබූ පසුබිමක යි අමාත්‍යවරයා මෙම ට්විටර් සටහන තබා ඇත්තේ.",
       "URL": "https://www.hirunews.lk/316395/ගල්-අඟුරු-තොගයකට-අත්තිකාරම්-ගෙවීමක්",
       "Category": "Local News",
       "Parent URL": "https://www.hirunews.lk/local-news.php?pageID=842"
}