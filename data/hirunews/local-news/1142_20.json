{
       "Source": "hirunews",
       "Timestamp": "Thursday, 26 May 2022 - 13:33",
       "Headline": "අතිකාල කප්පාදුව කරාපිටියටත්",
       "News Content": "දිවයිනේ රෝහල් රැසක ඖෂධ හිඟයක් පවතින බවට වාර්තා වන පසුබිමක වැටුප් හා දීමනා කප්පාදුවක් මුල් කරගනිමින් වෛද්‍යවරුන් ඇතුලු සෞඛ්‍ය සේවකයන් වෘත්තීය ක්‍රියාමාර්ගවලට එළඹ තිබෙනවා.\nරජයේ ඖෂධවේදීන්ගේ සංගමයේ සභාපති අජිත් තිලකරත්න කියා සිටියේ රෝගී ජීවිත දැඩි අවදානමකට ලක් කරමින් වකුගඩු, පිළිකා සහ හෘද රෝග සඳහා ලබා දෙන ඖෂධවල දැඩි හිඟයක් මේ වන විට පවතින බවයි.\nමේ සම්බන්ධයෙන් අප දිවයින පුරා ප්‍රධාන රෝහල් කිහිපයකින් විමසීමක් කළා.\nඑහි දී මහරගම අපේක්ෂා රෝහලේ අධ්‍යක්ෂ විශේෂඥ වෛද්‍ය අරුණ ජයසේකර සඳහන් කළේ පිළිකා රෝගීන් සඳහා ලබා දෙන ඖෂධවල දැඩි හිඟය තවදුරටත් රෝහල තුල පවතින බවයි.\nකෙසේ වෙතත් පරිත්‍යාග මගින් ලබාගන්නා ඖෂධ භාවිතා කරමින් ඖෂධ ලබාදීම කළමනාකරනය කර ගනමින් සිටින බව ඔහු ප්‍රකාශ කළා.\nරිජ්වේ ආර්යා ළමා රෝහලේ ළමා රෝග විශේෂඥ වෛද්‍ය දීපාල් පෙරේරා හිරු ප්‍රවෘත්තී අංශයට කියා සිටියේ එම රෝහලේ කිසිදු ඖෂධයක හිඟයක් මේ මොහොතේ නොමැති බවයි.\nබාහිර රෝගී අංශය සහ සායන මෙන්ම සියලු වාට්ටු සඳහා අවශ්‍ය ප්‍රමාණවත් ඖෂධ තොග පවතින බව ඔහු සඳහන් කළා.\nකරාපිටිය ශීක්ෂණ රෝහලේ අධ්‍යක්ෂ වෛද්‍ය ෂෙල්ටන් පෙරේරාද කියා සිටියේ රෝහල තුල යම් ඖෂධ හිඟයක් පැවතියද අත්‍යවශ්‍ය ඖෂධ රෝහල තුල පවතින බවයි.\nඒ අනුව බාධාවකින් තොරව කළමනාකරණයකින් යුතුව ප්‍රතිකාර කටයුතු පවත්වාගෙන යන බව ඔහු ප්‍රකාශ කළා.\nදකුණු කොළඹ සහ පේරාදෙණිය ශික්ෂණ රෝහල් සඳහන් කලේ ඇතැම් ඖෂධවල හිඟයක් තිබුණ ද පවතින ඖෂධ තොග භාවිතා කරමින් ප්‍රතිකාර සහ ශල්‍යකර්ම කටයුතු සිදු කරන බවයි.\nමේ අතර ඇල්පිටිය රෝහලේ ප්‍රතිකාර කටයුතු පවත්වා ගත නොහැකි මට්ටමේ දැඩි ඖෂධ හිඟයක් පවතින බවට සමාජ මාධ්‍ය තුල සංසරණය වන වාර්තා වල සත්‍යතාවයක් නොමැති බව එම රෝහලේ අධ්‍යක්ෂ විශේෂඥ වෛද්‍ය නිලංග පෙරේරා පවසනවා.\nඔහු කියා සිටියේ අත්‍යවශ්‍ය ඖෂධ සියල්ල රෝහල තුල දැනට ප්‍රමාණවත් පරිදි පවතින බවයි.\nඖෂධ කිහිපයක සුලු හිඟයක් පැවතියද ඒවා සතියක් තුල ලබා දෙන බවට සෞඛ්‍ය අමාත්‍යංශය මගින් දැනුම් දී ඇති බව විශේෂඥ වෛද්‍යවරයා කියා සිටියා.\nකෙසේ වෙතත්, කරාපිටිය ශික්ෂණ රෝහලේ වෛද්‍යවරුන් අද පෙරවරු 8 සිට මධ්‍යහ්න 12 දක්වා වර්ජනයක නිරත වුණා.\nඒ එම රෝහලේ වෛද්‍යවරුන් ඇතුලු සෞඛ්‍ය සේවකයන්ට මේ මස ගෙවන ලද මාර්තු මාසයට අදාළ අතිකාල ඇතුළු වැටුපෙන් සියයට 25ක් කප්පාදු කිරීමට තිබීමට විරෝධය පල කරමින්.\nඅනුරාධපුර රෝහලේ ද වෛද්‍යවරුන් ඇතුලු සෞඛ්‍ය කාර්ය මණ්ඩලයේ අතිකාල දීමනා ඇතුලු දීමනා කප්පාදු කර ඇති බව පවසමින් ඊයේ විරෝධතාවයේ නිරත වූ අතර පසුව රෝහල් අධ්‍යක්ෂවරයාගේ කාමරය ඔවුන් විසින් වටලනු ලැබුවා.",
       "URL": "https://www.hirunews.lk/305333/අතිකාල-කප්පාදුව-කරාපිටියටත්",
       "Category": "Local News",
       "Parent URL": "https://www.hirunews.lk/local-news.php?pageID=1142"
}