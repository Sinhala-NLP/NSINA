{
       "Source": "hirunews",
       "Timestamp": "Tuesday, 05 September 2017 - 12:41",
       "Headline": "අර්ජුන් ඇලෝසියස්ට මහ බැංකුවේ අභ්‍යන්තර තොරතුරු ලැබුණු බව හෙළිවේ",
       "News Content": "ප්‍රශ්නගත බැඳුම්කර නිකුතුවේදී පර්පෙචුවෙල් ටෙ‍්‍රෂරීස් සමාගමේ හිමිකරු අර්ජුන් ඇලෝසියස්ට මහ බැංකුවෙන් අභ්‍යන්තර තොරතුරු ලැබී ඇති බව බැඳුම්කර කොමිසමේ විමර්ශනවලදී අනාවරණ වී තිබෙනවා.\nඑම කොමිසමට ඉතා සමීප ආරංචි මාර්ග සඳහන් කළේ එම සමාගමේ ප්‍රධාන විධායක නිලධාරී කසුන් පලිසේන සහ අර්ජුන් ඇලෝසියස් අතර ඇතිවූ දුරකථන සංවාදවලට සවන්දීමෙන් පසු මෙම කරුණු ඊයේ රාත්‍රියේදී හෙළිකර ගැනීමට හැකිවූ බවයි.\nඑම දුරකථන සංවාදයේදී අර්ජුන් ඇලෝසියස් විසින් බැදුම්කර නිකුතුවට අදාළ ඉතා රහසිගත තොරතුරු සහ මිල ගණන් පිළිබඳ සංවේදී තොරතුරු කසුන් පලිසේන වෙත ලබාදෙමින් ලංසු තැබිය යුතු ආකාරය පිළිබඳ උපදෙස් ලබාදී ඇති බව අදාළ ආරංචි මාර්ග සඳහන් කළා.\nඑම ආරංචි මාර්ග වැඩිදුරටත් පැවසුවේ එම කරුණු උපයෝගී කරගනිමින් පර්පෙචුවෙල් ටෙ‍්‍රෂරීස් සමාගම 2016 වසරේ මාර්තු මස 31 වන දින ප්‍රශ්නගත බැඳුම්කර නිකුතුවේදී ඉතා වාසිදායක අයුරින් බැඳුම්කර මිලට ගෙන ඇති බවයි.\nමෙම දුරකථන සංවාද පර්පෙචුවෙල් ටෙ‍්‍රෂරීස් සමාගම විසින් සිය පටිගත කිරීමේ පද්ධතියෙන් මකා දමා ඊට අදාළ පරිගණකය විනාශ කිරීමටද කටයුතු කර තිබුණා.\nකෙසේ වෙතත් සමාගමේ ප්‍රධාන අලෙවි නිලධාරිවරයාගෙන් කළ දීර්ඝ ප්‍රශ්නකිරීම්වලදී අදාළ පටිගත කිරීම් සොයාගැනීමට කොමිසමේ විමර්ශන නිලධාරීන්ට හැකිවුණා.\nකොමිසමට සමීප ආරංචි මාර්ග සඳහන් කළේ අර්ජුන් ඇලෝෂියස් සහ කසුන් පලිසේන අතර ඇතිවූ දුරකථන සංවාදවල සියලු තොරතුරු හෙට දිනයේදී කොමිසම හමුවේ හෙළි කිරීමට නියමිත බවයි.",
       "URL": "https://www.hirunews.lk/170191/අර්ජුන්-ඇලෝසියස්ට-මහ-බැංකුවේ-අභ්‍යන්තර-තොරතුරු-ලැබුණු-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4337"
}