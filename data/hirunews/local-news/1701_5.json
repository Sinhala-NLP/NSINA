{
       "Source": "hirunews",
       "Timestamp": "Friday, 10 September 2021 - 8:24",
       "Headline": "ශ්‍රී ලංකා - දකුණු අප්‍රිකා පළමු විස්සයි විස්ස තරගය අද",
       "News Content": "ශ්‍රී ලංකාව සහ දකුණු අප්‍රිකාව අතර 01 වන විස්සයි  විස්ස තරගය අද රාත්‍රීයේ කොළඹ ආර්. ප්‍රේමදාස ක්‍රීඩාංගනයේ දී පැවැත්වෙනවා.\nතරගය රාත්‍රී 8ට ආරම්භ වෙන බව කලින් ප්‍රකාශ වූව ද, එය ආරම්භ වන්නේ රාත්‍රි 07ට බවයි ශ්‍රී ලංකා ක්‍රිකට් පසුව නිවේදනය කළේ.\nඒ අනුව කාසියේ වාසිය උරගා බැලීම පස්වරු 6.30ට සිදුවෙනු ඇති.\nවිස්සයි විස්ස ලෝක කුසලාන තරගාවලිය ආසන්නයේ පැවැත්වෙන තරඟ 03කින් යුත් මෙම තරගාවලිය කණ්ඩායම් දෙකට ම ඒ සඳහා පෙරහුරුවක් ලෙස වැදගත් වෙනවා.\nකෙසේ නමුත්, ශ්‍රී ලංකා පිල විස්සයි විස්ස ලෝක කුසලානය අරඹන්නේ සුදුසුකම් ලැබීමේ තරගාවලියක්.\nදකුණු අප්‍රිකාවට එරෙහි ව අදින් ඇරඹෙන විස්සයි විස්ස තරගාවලිය සඳහා කුසල් ජනිත් පෙරේරා ද එක්වනු ඇතැ යි අපේක්ෂිත යි.\nකායික ආබාධයකට ලක් ව සිට පසු ව කොරෝනා ආසාදිත වීම නිසා ඔහු එක්දින තරගාවලියට එක්වූයේ නැහැ.\nදේශීය විස්සයි විස්ස තරගාවලියේ දී දස්කම් දැක් වූ කමිඳු මෙන්ඩිස් අංක තුනේ ක්‍රීඩකයා ලෙස කණ්ඩායමට එක්වනු ඇතැ යි අපේක්ෂා කෙරෙනවා.\nපසුපෙළ පිතිකරණය ශක්තිමත් කිරීම සඳහා දඟ පන්දු යවන්නෙකු මෙන්ම තුන් ඉරියව්වෙන් ම දස්කම් දක්වන ක්‍රීඩකයෙකු වන රමේෂ් මෙන්ඩිස් කණ්ඩායමට එක්කිරීම පිළිබඳව ද අවධානය යොමුවෙනු ඇති.\nඑමෙන්ම, අද තරගයේදී ද ශ්‍රී ලංකා පිලේ නව අජන්ත මෙන්ඩිස් නැතිනම් සිය මංගල එක්දින තරගයේදී ම දස්කම් දැක් වූ මහීෂ් තීක්ෂණ පිළිබඳ ව සියල්ලන්ගේ බලාපොරොත්තු පළ වෙනවා.\nදකුණු අප්‍රිකානු පිල කේෂව් මහාරාජ් විසින් මෙහෙයවනු ඇතැ යි අපේක්ෂිත යි.\nශ්‍රී ලංකාව සහ දකුණු අප්‍රිකාව අතර මෙතෙක් පැවති විස්සයි විස්ස ජාත්‍යන්තර තරගවල දී තරග 07ක් දකුණු අප්‍රිකාව ජයගෙන ඇති අතර, ශ්‍රී ලංකාව තරඟ 05ක් ජයග්‍රහණය කර තිබෙනවා.",
       "URL": "https://www.hirunews.lk/281839/ශ්‍රී-ලංකා-දකුණු-අප්‍රිකා-පළමු-විස්සයි-විස්ස-තරගය-අද",
       "Category": "Local News",
       "Parent URL": "https://www.hirunews.lk/local-news.php?pageID=1701"
}