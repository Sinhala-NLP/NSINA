{
       "Source": "hirunews",
       "Timestamp": "Thursday, 24 February 2022 - 12:16",
       "Headline": "දෙමළ සන්ධාන පාර්ලිමේන්තු මන්ත්‍රීවරුන්ගේ හදිසි ආගමනය",
       "News Content": "උතුර - නැගෙනහිර නියෝජනය කරන දෙමළ පක්ෂ ජනාධිපති කාර්යාලය ඉදිරිපිට අද (24) පෙරවරුවේ විරෝධතාවක නිරත වනවා.\nඒ, එම පළාත්වල දෙමළ ජනතාවගේ ඉඩම් ගැටලුවක් මුල් කර ගනිමින්.\nදෙමළ ජනතා ජාතික සන්ධානයේ නායක පාර්ලිමේන්තු මන්ත්‍රී සී.වී. විග්නේෂ්වරන් ඇතුළු පිරිසක් ද එම විරෝධතාවට එක්ව සිටියා.\nඑහිදී ඔවුන් ප්‍රකාශ කළේ මීට පෙර අවස්ථා කිහිපයක දී රජයට ඒ සම්බන්ධයෙන් ලිඛිතව දැනුම් දුන්න ද ඊට ප්‍රතිචාරයක් නොමැති හෙයින් ජනාධිපති කාර්යාලය ඉදිරිපිටට පැමිණි බවයි.\nපුවරු අතැතිව දෙමළ පක්ෂ මන්ත්‍රීවරුන් විරෝධතාවයේ යෙදී සිටියා.\nමේ අතර, ජනාධිපති මාධ්‍ය අංශය නිවේදනයක් නිකුත් කරමින් සඳහන් කළේ මෙම මන්ත්‍රීවරුන් පිරිස ජනාධිපතිවරයා හමුවීමට අවශ්‍ය බවට පෙර දැනුම්දීමක් සිදුකර නොමැති බවයි.\nජනාධිපති ගෝඨාභය රාජපක්ෂ අද දිනයට යොදා ගත් වැඩසටහන් කිහිපයක් සඳහා පිටත්ව ගොස් ඇති බව ද ජනාධිපති මාධ්‍ය අංශය සඳහන් කළා.\nඋතුර - නැගෙනහිර දෙමළ මන්ත්‍රීවරුන් පිරිසට අග්‍රාමාත්‍යවරයා හමුවීමට වේලාවක් ලබා දී තිබුණත් ඔවුන් එම හමුවීමට නොගොස් ජනාධිපති කාර්යාලය ඉදිරිපිට විරෝධතාවයේ නිරත වූ බවටයි එම නිවේදනයේ වැඩිදුරටත් දැක්වුණේ.\nඑමෙන්ම, ජනාධිපතිවරයා සිය කාර්යාලයේ නොමැති අවස්ථාවක පෙර දැනුම්දීමකින් තොරව පැමිණ මෙලෙස විරෝධතාවයේ නිරත වීම ජිනීවා මානව හිමිකම් සමුළුවට රජය කෙරෙහි වැරදි අවබෝධයක් ලබාදීමට සැලසුම්සහගතව කෙරෙන කුමන්ත්‍රණයක් බව ද එහි සඳහන්.",
       "URL": "https://www.hirunews.lk/297905/දෙමළ-සන්ධාන-පාර්ලිමේන්තු-මන්ත්‍රීවරුන්ගේ-හදිසි-ආගමනය",
       "Category": "Local News",
       "Parent URL": "https://www.hirunews.lk/local-news.php?pageID=1336"
}