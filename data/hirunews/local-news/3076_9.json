{
       "Source": "hirunews",
       "Timestamp": "Monday, 28 October 2019 - 9:13",
       "Headline": "පාතාල නායක මෝදර සංඛගේ ගෝලයින් දෙදෙනෙකු මීගමුවේදී අල්ලයි",
       "News Content": "ප්‍රබල පාතාල කල්ලි සාමාජිකයෙකු මෙන්ම මත්ද්‍රව්‍ය ජාවාරම්කරුවෙකු වන මෝදර සංඛගේ ගෝලයන් දෙදෙනෙකු මීගමුවේදී අත්අඩංගුවට ගෙන තිබෙනවා.\nපොලිස් විශේෂ කාර්ය බලකාය ඊයේ පස්වරුවේ සිදුකළ වැටලීමකදී එක් සැකකරුවෙකු මීගමුව - බෝගහහන්දිය ප්‍රදේශයේදී අත්අඩංගුවට ගනු ලැබුවේ කේරළ ගංජා කිලෝ එකකට ආසන්න ප්‍රමාණයක්ද සමඟයි. අනෙක් සැකකරු මීගමුව - ටක්කියාපාර ප්‍රදේශයේදී අත්අඩංගුවට ගෙන තිබෙනවා.\nපොලිස් විශේෂ කාර්ය බලකායේ නිල ඇඳුම භාවිත කර නීතිවිරෝධී ක්‍රියා සිදුකිරීම සහ පුද්ගලයෙකු පැහැර ගැනීමට සැලසුම් කිරීමේ චෝදනා මත 6 දෙනෙකු මුලතිව් ප්‍රදේශයේදී අත්අඩංගුවට ගෙන තිබෙනවා.\nමොවුන් රන් පිළිමයක් ලබා ගැනීමේ අරමුණින් අදාළ පුද්ගලයා පැහැර ගැනීමට සැලසුම් කර ඇති බව සඳහන්. අත්අඩංගුවට ගත් 6 දෙනා වැඩිදුර විමර්ශන සඳහා මුලතිව් පොලීසියට භාර දී තිබෙනවා.\nමෙම සැකකරුවන් සතුව තිබී විශේෂ කාර්ය බලකා ක්‍රීඩා ඇඳුම් කට්ටලයක් සහ කැප් ලාංඡනයක්, බඳ පටියක්, ව්‍යාජ හැඳුනුම්පත්, රියදුරු බලපත්‍ර කිහිපයක්, මාලිමා යන්ත්‍ර, දුරකථන සිම් කාඞ්පත් සහ විද්‍යුත් තරාදියක්,ද සොයාගෙන තිබෙනවා.\nමේ අතර කොළඹ - ජම්පටා වීථියේදී පසුගිය 8 වනදා වෙඩි තබා තරුණයෙකු ඝාතනය කිරීමේ සිද්ධියට සම්බන්ධ සැකකරු පොලීිසිය අත්අඩංගුවට ගෙන තිබෙනවා.\nකොළඹ අපරාධ කොට්ඨාශය මගින් ඊයේ අත්අඩංගුවට ගත් සැකකරු සන්තකයේ තිබී ජංගම දුරකථන දෙකක් සහ වෙඩි තැබීමට පැමිණි යතුරුපැදිය ද ඔවුන් භාරයට ගෙන ඇති බව සඳහන්.\nමෙලෙස අත්අඩංගුවට ගෙන ඇත්තේ කඩුවෙල ප්‍රදේශයේ පදිංචි 23 හැවිරිදි තරුණයෙක්. පසුගිය 8 වනදා මොහු යතුරපැදියකින් පැමිණ ජම්පටා වීථිය ප්‍රදේශයේදී මනිවානන් චේතන් සූරියනාත් හෙවත් මේනන් නැමති 24 හැවිරිදි තරුණයෙකු වෙඩි තබා ඝාතනය කරනු ලැබුවා.\nමියගිය පුද්ගලයා මත්ද්‍රව්‍ය චෝදනාවකට බන්ධනාගාර ගතව සිට නිදහස ලැබූ පුද්ගලයෙකු බවටයි අනාවරණය වුණේ.\nඅත්අඩංගුවට ගත් සැකකරුට එරෙහිව පවතින අපරාධ චෝදනා කිහිපයක් සම්බන්ධයෙන් ද මේ වනවිට පරීක්ෂණ සිදුකරමින් පවතින බවයි කොළඹ අපරාධ කොට්ඨාශයේ නිලධාරියෙකු අප කළ විමසීමකදී සඳහන් කළේ.",
       "URL": "https://www.hirunews.lk/227127/පාතාල-නායක-මෝදර-සංඛගේ-ගෝලයින්-දෙදෙනෙකු-මීගමුවේදී-අල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=3076"
}