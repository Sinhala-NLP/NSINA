{
       "Source": "hirunews",
       "Timestamp": "Wednesday, 08 January 2020 - 6:48",
       "Headline": "නව පක්ෂ ලියාපදිංචියට අයදුම්පත් කැඳවීම මේ මස",
       "News Content": "නව දේශපාලන පක්ෂ ලියාපදිංචිය මේ මාසය තුළදී ආරම්භ කරන බව මැතිවරණ කොමිසම් සභාව පවසනවා.\nඑහි උසස් නිලධාරියෙකු සඳහන් කළේ ඊට අදාළ ඉල්ලූම්පත්‍ර ඉදිරි දින කිහිපයේදී නිකුත් කරන බවයි.\nමේ වනවිට දේශපාලන පක්ෂ 70 ක් පමණ මැතිවරණ කොමිසම් සභාවේ ලියාපදිංචි වී තිබෙනවා.\nමේ අතර 2019 ඡන්ද හිමි නාම ලේඛණය එළඹෙන 24 වැනිදා සහතික කිරීමට පියවර ගන්නා බව මැතිවරණ කොමිසම ප්‍රකාශ කළා.\nඒ අනුව, එළඹෙන මහ මැතිවරණය 2019 ඡන්ද හිමි නාම ලේඛනයෙන් පැවැත්වෙනු ඇති.\nඑමෙන්ම, මැතිවරණ කොමිසමේ උසස් නිලධාරියෙකු කියා සිටියේ මාර්තු පළමු වනදා පාර්ලිමේන්තුව විසුරුවා හැරීමට ජනාධිපතිවරයා කටයුතු කළහොත් අප්‍රේල් 23ත් මැයි මස 6 වනදාත් අතර කාලය තුළ මහ මැතිවරණය පැවැත්වීමට අදාල කටයුතු සම්පාදනය කළ හැකි බවයි.\nකෙසේ වෙතත්, ඊට පෙර මහ මැතිවරණය පැවැත්වීමට නම්, පාර්ලිමේන්තුව තුළ තුනෙන් දෙකක බලයක් ලබා ගෙන පාර්ලිමේන්තුව විසුරුවා හැරීමට කටයුතු කළ යුතු වනවා.\n19 වන ව්‍යවස්ථා සංශෝධනයට අනුව, ජනාධිපතිවරයාට පාර්ලිමේන්තුව විසුරුවීමට බලය ඇත්තේ වසර හතරහමාරක් ගත වීමෙන් පසුවන බැවින් ඒ අනුව, පාර්ලිමේන්තුව විසුරුවා හැරීමට ජනාධිපතිවරයාට බලය ලැබෙනුයේ මාර්තු පළමුවනදායින් පසුවයි.",
       "URL": "https://www.hirunews.lk/231819/නව-පක්ෂ-ලියාපදිංචියට-අයදුම්පත්-කැඳවීම-මේ-මස",
       "Category": "Local News",
       "Parent URL": "https://www.hirunews.lk/local-news.php?pageID=2964"
}