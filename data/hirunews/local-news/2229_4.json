{
       "Source": "hirunews",
       "Timestamp": "Wednesday, 06 January 2021 - 19:50",
       "Headline": "රත්නපුර රෝහලේ වෛද්‍යවරයෙකු ඇතුලු 15කට කොරෝනා (වීඩියෝ)",
       "News Content": "රත්නපුර ශික්ෂණ රෝහලේ වෛද්‍යවරයෙකු, හෙද නිලධාරීන් 5 දෙනෙකු ඇතුළු කාර්ය මණ්ඩලයේ 15 දෙනෙකුට මේ වනවිට කොරෝනා වෛරසය ආසාදනය වී ඇති බවට හඳුනාගෙන තිබෙනවා.\nඒ හේතුවෙන් 24, 25 සහ 6 - බී යන වාට්ටු තුන තාවකාලිකව වසා දැමීමටයි පියවර ගෙන ඇත්තේ.\nකෙසේ වෙතත්, අත්‍යාවශ්‍ය සේවා සහ අනෙකුත් වාට්ටුවල ප්‍රතිකාර සේවා සාමාන්‍ය පරිදි පවත්වාගෙන යාමට කටයුතු කරන අතර පී.සී.ආර් සහ රැපිඩ්  ඇන්ටිජන් පරීක්ෂණවලට භාජනය කිරීමෙන් අනතුරුව රෝගීන් රෝහලට ඇතුළත් කර ගන්නා බවයි එහි ප්‍රකාශකයෙකු සඳහන් කළේ.\nජාතික ශිෂ්‍ය භට බලකා පුහුණු කඳවුරකට සහභාගි වූ සිසුවියකට කොරෝනා\nහික්කඩුව ප්‍රදේශයේ පාසලක පැවති ජාතික ශිෂ්‍ය භට බලකායේ පුහුණු කඳවුරකට සහභාගි වූ සිසුවියකට කොරෝනා වෛරසය ආසාදනය වීම හේතුවෙන් එම කදවුරට සහභාගි වූ අහංගම ප්‍රදේශයේ පාසලක සිසුවෙකු ඇතුළු ඔහුගේ පවුලේ දස දෙනෙකු නිරෝධායනයට යොමු කළා.\nමෙම පුහුණු කදවුර සඳහා ගාල්ල දිස්ත්‍රික්කයේ අධ්‍යාපන කලාප 4ක පාසල් සිසුන් 50ක් සහභාගි වී ඇති බව වාර්තාවනවා.\nමේ අතර බදුල්ල - හල්දුම්මුල්ල ප්‍රදේශයේ සිදුවූ රිය අනතුරකින් තුවාල ලබා දියතලාව මූලික රෝහලට ඇතුළත් කිරීමෙන් පසු බදුල්ල පළාත්බඳ මහරෝහලට මාරු කර යැවුණු කුඩා දරුවෙකුට කොරෝනා ආසාදිත බවට හඳුනා ගැනීමත් සමඟ බදුල්ල රෝහලේ 10 වන වාට්ටුව තාවකාලිකව වසා දැමුණා.\nපෙරේදා දිනයේ බදුල්ල - කොළඹ ප්‍රධාන මාර්ගයේ ඌවතැන්න ප්‍රදේශයේදී වෑන් රථයක් ප්‍රපාතයකට පෙරළීමෙන් සිදුවූ රිය අනතුර වන අවස්ථාවේ අදාළ වෑන් රථය තුළ බලංගොඩ, මිරිස්වත්ත සහ පානදුර පදිංචිකරුවන් 13 දෙනෙකු සිට තිබෙනවා.\nඑමෙන්ම අවිස්සාවේල්ල - සීතාවක නගර සභා බල ප්‍රදේශයේ පිහිටි එල්ස්ටන් වත්ත ප්‍රදේශයේ සිදුකළ අහඹු පී.සී.ආර්. පරීක්ෂණවලදී කොරෝනා ආසාදිතයන් 14 දෙනෙකු හඳුනාගෙන ඇති අතර ඔවුන්ගේ ආශ්‍රිතයන් 50කට වැඩි පිරිසක් ස්වයං නිරෝධායනයට යොමු කළ බවයි සෞඛ්‍ය වෛද්‍ය නිළධාරී කාර්යාලය සදහන් කළේ.\nමේ අතර අම්පාර නගර සභා බලප්‍රදේශයෙන් කොරෝනා ආසාදිතයන් 5 දෙනෙකු වාර්තා වීමත් සමඟ හිඟුරාන - අම්පාර ප්‍රධාන මාර්ගයේ මිහිඳුපුර, ඉන්ද්‍රසාරපුර, සේනානායකපුර සහ ජයවර්ධනපුර යන ග්‍රාම සේවා වසම්වලට ඊයේ රාත්‍රියේ සිට සංචරණ සීමා පනවනු ලැබුවා.\nමේ අතර අද දිනයේ මේ දක්වා කාලය තුළ කොරෝනා ආසාදිතයන් 252 කු අලුතින් හඳුනාගෙන ඇති බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරටින් වාර්තාවන සමස්ත ආසාදිත සංඛ්‍යාව 45,978ක්.\nඅද දිනයේත් ආසාදිතයන් 761 දෙනෙකු සුවය ලබා රෝහල්වලින් පිටව ගිය අතර, ඒ අනුව සුවය ලැබූ මුළු සංඛ්‍යාව 39,023 දක්වා ඉහළ යන බවයි වසංගත රෝග විද්‍යා අංශය සඳහන් කළේ.",
       "URL": "https://www.hirunews.lk/259014/රත්නපුර-රෝහලේ-වෛද්‍යවරයෙකු-ඇතුලු-15කට-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2229"
}