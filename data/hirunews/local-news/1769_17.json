{
       "Source": "hirunews",
       "Timestamp": "Saturday, 07 August 2021 - 15:19",
       "Headline": "මැදපෙරදිග යාමට සූදානමින් සිටි ශ්‍රී ලාංකික ශ්‍රමිකයන් අර්බුදයක",
       "News Content": "අගෝස්තු 6 වනදා සිට ක්‍රියාත්මක වීමට නියමිතව තිබූ ඩුබායි බලා පියාසර කරන ගුවන් ගමන් සියල්ල අවලංගු කිරීමට තීරණය කර තිබෙනවා.\nඒ ඩුබායි ආගමන විගමන බලධාරීන් විසින් ඉල්ලා සිටි සෞඛ්‍ය සුදුසුකමක් සපුරා ලීමට මෙරට ආගමන විගමන බලධාරීන් සහ සෞඛ්‍ය අංශ අසමත්වීම හේතුවෙන්.\nමීට දින කිහිපයකට පෙර එක්සත් අරාබි එමිර් රාජ්‍යය දකුණු ආසියානු රටවල් 5කට පනවා තිබූ ගුවන් ගමන් තහනම ඉවත් කරනු ලැබුවා.\nඒ අනුව එක්සත් අරාබි එමිර් රාජ්‍යයේ රැකියාවන්හි නිරතව සිටි ශ්‍රී ලංකාව ඇතුළු තවත් දකුණු ආසියානු රටවල් ගණනාවක් වෘත්තිකයින්ට එරටට නැවත ඇතුළු වීමේ අවස්ථාව හිමි වුණා.\nනමුත් මෙලෙස ඩුබායි රාජ්‍යයට ඇතුළු වන සියලූ වෘත්තිකයින් රැපිඩ් පී.සී.ආර් (rapid P.C.R.) පරීක්ෂණයක් සිදුකර එහි ප්‍රතිඵල ඉදිරිපත් කළ යුතු බවට එරට රජය විසින් නව කොන්දේසියක් ඇතුළත් කර තිබෙනවා.\nකෙසේ වෙතත් මෙම රැපිඩ් පී.සී.ආර් (rapid P.C.R.) පහසුකම තවමත් මෙරට තුළ ක්‍රියාත්මක වන්නේ නැහැ.\nඅවසන් මොහොතේ ඩුබායි ආගමන විගමන බලධාරීන් විසින් පනවන ලද මෙම නීතිය හේතුවෙන් ඩුබායි රාජ්‍යය බලා පිටත්ව යාමට නියමිතව සිටි විදෙස් ශ්‍රමිකයින් බොහෝ පිරිසකට දැඩි අසාධාරණයක් සිදු වී ඇති බවයි වාර්තා වන්නේ.\nමතුව ඇති තත්ත්වය අනුව මේ වන විට ශ්‍රී ලංකාවෙන් ඩුබායි රාජ්‍ය වෙත කිසිවෙකුට රැකියා සඳහා යාමේ අවස්ථාව අහිමි වන තත්ත්වයක් මතුව තිබෙනවා.\nඑමෙන්ම මාස ගණනාවක් පුරා මැදපෙරදිග රාජ්‍යයන් වෙත යාමට නොහැකිව තමන්ගේ රැකියා අහිමිව සිටි ශ්‍රී ලාංකික ශ්‍රමිකයින් විශාල සංඛ්‍යාවක් අද සහ හෙට ඩුබායි බලා යාමට ගුවන් ප්‍රවේශපත් පවා වෙන්කරගෙන තිබුණා.\nනමුත් හදිසියේ පැනවූ මේ නියෝගය අනුව මේ වනවිට බොහෝ දෙනෙකුට රැකියා අහිමි වීමේ අවදානමක් පවා මතුව ඇති බවටයි වාර්තා වන්නේ.\nමීට විකල්පයක් ලෙස ගුවන් ගමන් නියෝජිතයන් ක්‍රම දෙකක් යෝජනා කර ඇති අතර ඉන් එක් යෝජනාවක් වන්නේ මාලදිවයින හරහා ඩුබායි වෙත ගමන් කිරීමයි.\nදෙවැනි යෝජනාව ලෙස ඔවුන් ඉදිරිපත් කරන්නේ ජෝර්ජියාව හරහා ඩුබායි වෙත ගමන් කිරීමයි.\nඅදාල රටවල් දෙකේම ඩුබායි ආගමන විගමන බලධාරීන් ඉල්ලා සිටින රැපිඩ් පී.සී.ආර් (rapid P.C.R.) පහසුකම් ඇති නමුත් එම විකල්පයන් දෙකම ප්‍රායෝගික නොවන සහ මිල අධික විකල්පයන් බවටයි වාර්තා වන්නේ.\nමෙම ගුවන් ගමන් දෙක සඳහා පමණක් සාමාන්‍ය මුදලට වඩා සිව් ගුණයක පමණ වියදමක් දැරීමට මෙරට ශ්‍රමිකයින්ට සිදුවනවා.\nමේ අතර මැද පෙරදිග බොහෝමයක් හාම්පුතුන් මේ වනවිටත් ඊමේල් මාර්ගයෙන් සිය සේවකයින්ට දන්වා ඇත්තේ එළැඹෙන විසි වනදාට ප්‍රථම රාජකාරි සඳහා වාර්තා නොකරන සියලු දෙනා සේවය හැර ගියා සේ සළකා කටයුතු කරන බවටයි.\nමේ අනුව ශ්‍රී ලාංකිකයන් බොහෝ දෙනකුගේ මැදපෙරදිග සේවා ගිවිසුම් අවලංගු වීමේ අවදානමට අමතරව අද සහ හෙට ගුවන් ගමන් පවතින බව මුලින් ප්‍රකාශ කිරීම නිසා අධික මුදලක් ගෙවා PCR පරීක්ෂණ දෙවරක් හෝ තුන්වරක් සිදු කිරීමටත් මේ පිරිසට සිදුව තිබෙනවා.\nමැදපෙරදිග රැකියා අපේක්ෂිත මෙරට ශ්‍රමිකයන් පවසන්නේ රැපිඩ් පී.සී.ආර් (rapid P.C.R.) පරීක්ෂණ පහසුකම් ශ්‍රී ලංකාව තුළ නොමැති පසුබිමක ඒ පිළිබඳව මැදපෙරදිග බලධාරීන් දැනුවත් කර සාධාරණ විසඳුමකට පැමිණීම දෙරටේ තානාපති කාර්යාල හා රජය මැදිහත් වී සිදු කළ යුතු කාර්යයක් බවයි.\nඑසේ  නොමැතිව අදාල බලධාරීන් නිහඬව සිටීම තුළින් මැදපෙරදිග රැකියා අපේක්ෂිත මෙරට ශ්‍රමිකයින් රැසකට බලවත් අසාධාරණයක් සහ පීඩාවක් සිදු වන බවටයි ඔවුන් චෝදනා කරන්නේ.\nමේ ගැටළුව පිලිබඳ සොයා බලා එයට රාජ්‍යතාන්ත්‍රික විසඳුමක් ලබාදීම රජයේ සහ මැදපෙරදිග තානාපති කාර්යාලවල වගකීම වුවද තවමත් මෙරට විදේශ කටයුතු අමාත්‍යංශය සහ තානාපති අංශ මේ පිළිබඳව මුනිවත රැකීම කණගාටුවට කරුණක් බවයි ඔවුන් පවසන්නේ.\nඑබැවින් මෙම ගැටළුව වහාම විසඳීම සඳහා අවශ්‍ය පියවර ගන්නා ලෙස රැකියා අපේක්ෂිත ශ්‍රමිකයින් ඉල්ලීමක් කරනවා.",
       "URL": "https://www.hirunews.lk/279122/මැදපෙරදිග-යාමට-සූදානමින්-සිටි-ශ්‍රී-ලාංකික-ශ්‍රමිකයන්-අර්බුදයක",
       "Category": "Local News",
       "Parent URL": "https://www.hirunews.lk/local-news.php?pageID=1769"
}