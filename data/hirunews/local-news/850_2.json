{
       "Source": "hirunews",
       "Timestamp": "Friday, 23 September 2022 - 12:45",
       "Headline": "සපුගස්කන්ද තෙල් පිරිපහදුවේ සේවකයන්ට ගෙවූ අතිකාල අයකරගැනීමේ තීරණයක්",
       "News Content": "නඩත්තු කටයුතු හේතුවෙන් සපුගස්කන්ද තෙල් පිරිපහදුව වසා දමා තිබූ කාලසීමාවේ දී එහි සේවකයන්ට ගෙවූ අතිකාල දීමනා යළි ඔවුන්ගේ වැටුපෙන් අයකරගැනීමට ඛනිජ තෙල් සංස්ථාවේ අධ්‍යක්ෂ මණ්ඩලය ගත් තීරණය සම්බන්ධයෙන් යළි සළකා බැලීම කෙරෙහි අවධානය යොමුව තිබෙනවා.\nඒ අනුව සංස්ථාවේ කළමනාකාර අධ්‍යක්ෂවරයා එහි සේවකයන් සමඟ ඊයේ සාකච්ඡාවක් පවත්වා ඇති බවයි වාර්තා වන්නේ.\nරුපියල් කෝටි හත හමාරක පමණ මුදලක් පිරිපහදු සේවකයන්ට අතිකාල ලෙස පරිපහදුව වසා තිබූ කාලසීමාවේ දී ගෙවා ඇති බව ඒ සම්බන්ධයෙන් සිදු කළ විගණන වාර්තාවකින් හෙළි වීමත් සමඟ යි සංස්ථාවේ අධ්‍යක්ෂ මණ්ඩලය ලබාදුන් අතිකාල මුදල් යළි වැටුපෙන් අය කරගැනීමට තීරණය කර ඇත්තේ.\nඒ අනුව මෙම මාසයේ සිට සේවකයන්ගේ වැටුපෙන් වාරික තුනකින් හෝ හයකින් වන පරිදි අදාළ මුදල් අය කරගැනීමට ඛනිජ තෙල් නීතිගත සංස්ථාවේ අධ්‍යක්ෂ මණ්ඩලය තීරණය කර තිබෙනවා.\nකෙසේ වෙතත් මේ සම්බන්ධයෙන් ඛනිජ තෙල් සේවකයන් දැඩි විරෝධයක් එල්ල කර ඇති අතර, එවැනි පියවරක් ගතහොත් වෘත්තිය ක්‍රියාමාර්ගයකට අවතීර්ණ වන බවට යි සේවකයන් ඉහළ කළමනාකාරීත්වයට දැනුම් දී ඇත්තේ.\nවසර 3කට වරක් පිරිපහදුවේ සිදු කරන නඩත්තුව පසුගිය 2021 වසරේ මුල් කාර්තුවේ දී සිදු කර තිබුණා.\nඑම අවස්ථාවේ කොරෝනා වසංගතය රට තුළ ව්‍යාප්ත ව තිබූ අතර, පිරිපහදු සේවකයන් 400කට අධික පිරිසක් නඩත්තු කටයුතු අතරතුර හදිසියේ රෝගාතුර වීම නිසා රෝහල් ගත කිරීමට ද සිදු වූ බව සඳහන්.\nමෙම තත්ත්වය හමුවේ දින 35කින් නඩත්තු කටයුතු අවසන් කිරීමට සැලසුම් කර තිබුණ ද තවත් දින 10ක කාලයක් පිරිපහදුවේ නඩත්තු කටයුතු වෙනුවෙන් වැය කිරීමට සිදුව තිබුණා.\nඛනිජතෙල් සංස්ථාවේ කළමනාකාර අධ්‍යක්ෂවරයා එහි සේවකයන් සමඟ ඊයේ පැවති සාකච්ඡාවේ දී මෙම සියලු කරුණු සම්බන්ධයෙන් දීර්ඝ වශයෙන් සාකච්ඡා කර තිබෙනවා.\nඑහි දී අනාවරණ වූ තොරතුරු සහ එහි ප්‍රගතිය ඉදිරියේ දී පැවැත්වෙන අධ්‍යක්ෂ මණ්ඩල රැස්වීමට ඉදිරිපත් කරන බවයි ඛනිජ තෙල් නීිතිගත සංස්ථාවේ උසස් නිලධාරියෙකු කියා සිටියේ.",
       "URL": "https://www.hirunews.lk/316100/සපුගස්කන්ද-තෙල්-පිරිපහදුවේ-සේවකයන්ට-ගෙවූ-අතිකාල-අයකරගැනීමේ-තීරණයක්",
       "Category": "Local News",
       "Parent URL": "https://www.hirunews.lk/local-news.php?pageID=850"
}