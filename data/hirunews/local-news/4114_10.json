{
       "Source": "hirunews",
       "Timestamp": "Monday, 22 January 2018 - 12:58",
       "Headline": "පාතාල නායකයින් අත්අඩංගුවට ගන්න ඉන්දියාවේ සහය",
       "News Content": "මෙරටින් පළා ගොස් ඉන්දියාවේ සැඟව සිටින පාතාල නායකයන් අත්අඩංගුවට ගැනීම සඳහා ඉන්දීය මධ්‍යම විමර්ශන කාර්යාංශය සමඟ එක්ව ලබන මස මුල සිට විශේෂ වැඩපිළිවෙලක් ආරම්භ කරන බව පොලීසිය පවසනවා.\nඒ අනුව මධ්‍යම විමර්ශන කාර්යාංශයේ නිලධාරීන් සමග සාකච්ඡා කිරීම සඳහා මෙරට නිලධාරීන් පිරිසක්ද ඉන්දියාව බලා පිටත්ව යාමටයි නියමිතව ඇත්තේ.\nපොලිස් මත්ද්‍රව්‍යනාශක කාර්යාංශයේ වාර්තාවලට අනුව ලසන්ත චන්දන පෙරේරා හෙවත් ‘‘අංගොඩ ලොක්කා’’සහ නලින් චතුරංග හෙවත් ‘‘ලඩියා’’ ඇතුලූ ප්‍රබල පාතාල කල්ලි නායකයන් පස්දෙනෙකු පමණ මේ වනවිට සැඟව සිටින්නේ ඉන්දියාවේයි.\nඔවුන් අත්අඩංගුවට ගැනීම සඳහා ජාත්‍යන්තර පොලීසිය හරහා රතු වරෙන්තු ද නිකුත් කර තිබෙනවා.\nඅංගොඩ ලොක්කා සහ ලඩියා මීට මාස කිහිපයකට පෙර චෙන්නායි හිදී අත්අඩංගුවට ගැනුනු අතර, පසුව චෙන්නායි අධිකරණයක් මගින් ඔවුන්ට ඇප ලබාදී තිබුණා.\nපසුව හෙළිවුණේ මොවුන්ට ඇප ලබාදීමට මෙරටින් පුද්ගලයින් දෙදෙනෙකු පිටත්ව ගොස් ඇති බවටයි.\nපසුව ඔවුන් දෙදෙනාද කොළඹ අපරාධ කොට්ඨාශය මගින් අත්අඩංගුවට ගත්තා.\nඑම පුද්ගලයන්ගෙන් ප්‍රශ්න කිරීම්වලදී පාතාල නායකයන් ඉන්දියාවේ සැඟව සිටින ස්ථාන පිළිබඳවද තොරතුරු හෙලි කර තිබෙනවා.\nඒ අනුව මෙලෙස ඉන්දීය මධ්‍යම විමර්ශන කාර්යාංශය සමග එක්ව විමර්ශනයක් ආරම්භ කරන බවයි පොලිස් මත්ද්‍රව්‍ය නාශක කොට්ඨාශයේ ජ්‍යෙෂ්ඨ නිලධාරියෙකු අප කළ විමසීමකදී සඳහන් කළේ.",
       "URL": "https://www.hirunews.lk/181706/පාතාල-නායකයින්-අත්අඩංගුවට-ගන්න-ඉන්දියාවේ-සහය",
       "Category": "Local News",
       "Parent URL": "https://www.hirunews.lk/local-news.php?pageID=4114"
}