{
       "Source": "hirunews",
       "Timestamp": "Wednesday, 31 May 2023 - 20:13",
       "Headline": "හොරා පොලිස් කළ කප්පම් කල්ලිය කොටුකර ගත් මෙහෙයුම (වීඩියෝ)",
       "News Content": "දිවයිනේ විවිධ ප්‍රදේශවල විහාරස්ථානවලින් කප්පම් ගත් කල්ලියක් දෙනියාය පොලිසිය විසින් අත්අඩංගුවට ගෙන තිබෙනවා.\nමෙම කප්පම් කල්ලිය විහාරස්ථානවලින් ලක්ෂ ගණනින් කප්පම් ලබාගෙන ඇත්තේ ළමා හා කාන්තා කාර්යංශයේ නියෝජ්‍ය පොලිස්පතිවරයෙකු ඇතුළු විවිධ නිලයන්ට අයත් නිලධාරීන් ලෙස පෙනී සිටිමින්.\nදෙනියාය, පල්ලේගම ශ්‍රී කෙත්තාරාම විහාරස්ථානයේ වැඩසිටින මෙදේරිපිටියේ විමලබුද්ධි හිමියන්ට පසුගිය 18 වැනිදා දුරකථන ඇමතුමක් ලැබෙන්නේ පොලිස් ළමා හා කාන්තා කාර්යංශයේ නිලධාරියෙකු බව පවසමින්.\nඅදාළ දුරකථන ඇමතුම ලබාදුන් පුද්ගලයා ස්වාමින්වහන්සේට පවසා ඇත්තේ පල්ලේගම ශ්‍රී කෙත්තාරාම විහාරස්ථානයේ වැඩ සිටින කුඩා හිමිනමකට අපචාරයක් සිදුවී ඇතිබවට ළමා හා කාන්තා කාර්යාංශය වෙත පැමිණිල්ලක් ලැබී ඇති බවයි.\nඊට ප්‍රතිචාර දැක්වූ විමලබුද්ධි හිමියන් දුරකථන ඇමතුම ලබාදුන් පුද්ගලයාට පවසන්නේ එවැනි කාරණයක් සම්බන්ධයෙන් යම් සාක්ෂියක් ඇත්නම් ඉදිරිපත්\nකරන ලෙසයි.\nඒ අනුව දුරකථන ඇමතුම ලබාදුන් පුද්ගලයා විසින් අපචාරයට ලක්වූ කුඩා හිමිනමක සමග පැවැත්වූ බව පැවසෙන දුරකථන ඇමතුමක හඬ පටයක් ස්වාමින්\nවහන්සේ වෙත වට්ස් ඇප් හරහා යොමුකර තිබෙනවා.\nඉන් අනතුරුව මෙම පුද්ගලයා විසින් ශ්‍රී ලංකා පොලිසියේ සහ ළමා කාන්තා කාර්යාංශයේ ලිපි ශීර්ෂ යොදාගනිමින් අදාළ චෝදනාව පිළිබඳව ස්වාමින් වහන්සේට දැනුම් දෙන්නේ ඉදිරි නීතිමය කටයුතු සිදුකිරීමට පොලිසිය කටයුතු කිරීමට බලාපොරොත්තු වන බවයි.\nමෙම පදනම් විරහිත චෝදනාව සම්බන්ධයෙන් මෙදේරිපිටියේ විමලබුද්ධි හිමියන් විසින් දෙනියාය පොලිසිය වෙත පැමිණිල්ලක් සිදුකරන්නේ එවන් පසුබිමකයි.\nදෙනියාය පොලිස් ස්ථානාධිපතිවරයාගේ උපදෙස් මත මෙදේරිපිටියේ විමලබුද්ධි හිමියන් ඇතුළු පිරිස අදාළ කප්පම්කරුවන් වෙත මුදල් ලබාදීමට එකඟ වන්නේ ඔවුන් නීතියේ රැහැනට හසුකරගැනීමේ අරමුණින්.\nඒ අනුව 27 වැනිදා උදැසන දෙනියාය, පල්ලේගම ශ්‍රී කෙත්තාරාම විහාරස්ථානය වෙත එක් පුද්ගලයෙකු පැමිනෙන්නේ විමලබුද්ධි හිමියන් මොරවක ප්‍රදේශයට රැගෙන යාමේ අරමුණින්.\nනමුත් එම අවස්ථාවේ විහාරස්ථානයේ රැඳී සිටි පොලිස් නිලධාරීන් එම පුද්ගලයාව අත්අඩංගුවට ගනු ලබනවා.\nඅත්අඩංගුවට ගත් සැකකරු මාර්ගයෙන් අනෙක් කප්පම්කරුවන් වෙතද දුරකථන ඇමතුමක් ලබාදෙන්නේ ඔවුන්ට මොරවක මිල්ඇල්ල ප්‍රදේශයට පැමිණෙන ලෙස පවසමින්.\nඒ අනුව පොලිසිය ස්වාමින්වහන්සේ ද සමඟ අදාළ ස්ථානයට ගොස් කප්පම් මුදල ලබාදෙන අවස්ථාවේ අනෙක් සැකකරුවන් දෙදෙනාද අත්අඩංගුවට ගනු ලැබුවා.\nඑලෙස අත්අඩංගුවට ගත් සැකරුවන් මොරවක මහේස්ත්‍රාත් අධිකරණය වෙත ඉදිරිපත් කළ අතර ඔවුන් ලබන 7 වැනිදා දක්වා රක්ෂිත බන්ධනාගාරගත කරන ලෙසයි මහේස්ත්‍රාත්වරයා නියෝග කළේ.\nමේ අතර දෙනියාය පොලිසියෙන් අපකළ විමසීමකදී ඔවුන් පැවසුවේ මෙම සිද්ධිය සම්බන්ධයෙන් ආරක්ෂක අංශවලට සම්බන්ධ පුද්ගලයින් තිදෙනෙකු ද අත්අඩංගුවට ගැනීමට අදාලව විමර්ශන ක්‍රියාත්මක බවයි.",
       "URL": "https://www.hirunews.lk/336719/හොරා-පොලිස්-කළ-කප්පම්-කල්ලිය-කොටුකර-ගත්-මෙහෙයුම-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=303"
}