{
       "Source": "hirunews",
       "Timestamp": "Thursday, 07 September 2023 - 7:54",
       "Headline": "තයිරොයිඩ් සැත්කමකට භාජනය වූ දෙදරු මව ජීවිතක්ෂයට",
       "News Content": "කඹුරුපිටිය මුලික රෝහලට ඇතුලත් වි තයිරොයිඩ් ග්‍රන්ථීයේ සැත්කමකට භාජනය වූ 49 හැවිරිදි දෙදරු මවක් සැත්කම සිදු කල විශේෂඥ වෛද්‍යවරයාගේ නොසැලකිල්ල හා සැත්කම සිදු කිරිමෙන් අනතුරුව එම රෝගියා යොමු කල රෝහල් වාට්ටුවේ කාර්ය මණ්ඩලයේ නොසැලකිල්ල හේතුවෙන් එම කාන්තාව ජීවිතක්ෂයට පත්ව ඇති බව ඇයගේ පවුලේ ඥාතීන් පවසනවා.\nමෙලෙස අවාසනාවන්ත ලෙස මියගොස් ඇත්තේ ගාල්ල යක්කලමුල්ල ප්‍රදේශයේ පදිංචි වික්‍රමසිංහ ගමගේ සිරානි නිමල්කා නැමැති දෙදරු මවක්.\nමෙම කාන්තවගේ තයිරොයිඩ් ග්‍රන්ථීයේ ඇති වු ගැටළුවක් හේතුවෙන් කඹුරුපිටිය මුලික රෝහලේ පැවැත්වෙන වෛද්‍ය සායන‍ය වෙත පැමිණ ප්‍රතිකාර ලබා ගෙන ඇති බවත් එම වෛද්‍ය සායනය මගින් ලබා දුන් වෛද්‍ය උපදෙස් මත තයිරොයිඩ් ග්‍රන්ථීයේ සැත්කම සිදු කිරිම සදහා ඉකුත් 27 වන දින කඹුරුපිටිය රෝහල වෙත ඇතුලත්ව තිබෙනවා.\nසැත්කම සිදු කිරිමෙන් අනතුරුව රෝහලේ 10 වන වාට්ටුවට ඇතුලත් කිරිමෙන් අනතුරුව ඇයගේ බෙල්ල ප්‍රදේශය ඉදිමිමක් දක්නට ලැබුණු බවත් ඇයට කතා කර ගැනිමට නොහැකිව දැඩි වේදනාවෙන් සිටීම සම්බන්ධයෙන් මෙම කාන්තාවගේ සාත්තුව සඳහා පැමිණ සිටි ඇයගේ සහෝදරිය විසින් අදාල වාට්ටුවේ රෝහල් කාර්ය මණ්ඩලය දැනුම්වත් කලද, එයට ඉක්මන් ප්‍රතිචාර නොදක්වා දැනුවත් කිරිමෙන් පැය භාගයකට පමණ පසුව වෛද්‍යවරයෙකු පැමිණ පරික්ෂා කොට බලා තම සහෝදරිය අසාධ්‍ය තත්ත්වයෙන් දැඩි සත්කාර ඒකකයට ඇතුලත් කල බවයි මියගිය කාන්තාවගේ නැගණිය පවසන්නේ.\nඅප හිරු වාර්තාකරු සඳහන් කරනා අන්දමට මෙම කාන්තාවගේ ඥාතීන් සැත්කම සිදුකල විශේෂඥ වෛද්‍යවරයා හමුවී කාන්තාවට සිදුව ඇති දෙය සම්බන්ධයෙන් විමසා සිටිමට අවස්ථා ගණනාවක දී උත්සහා කලද එය ව්‍යාර්ථව තිබෙන අතර, අනතුරුව මෙම වෛද්‍යවරයා අකුරැස්ස ප්‍රදේශයේ පැමිණෙන පුද්ගලික වෛද්‍ය මධ්‍යස්ථානයකට මුදල් ගෙවා වෛද්‍යවරයා හමුවී ඇති බවත්, එහිදී වෛද්‍යවරයා තමන් අතින් සැත්කම සිදු කිරිමේදී අතපසු වීමක් සිදු වූ බවට පිළිගත්තේ යැයි ඥාතීන් පවසන බවයි.\nකඹුරුපිටියේ රෝහලේ දැඩි සත්කාර ඒකකයේ ප්‍රතිකාර ලැබු මෙම කාන්තාව පසුගිය 05 වැනිදා ජීවිතක්ෂයට පත් වූ අතර, මියගිය කාන්තාවගේ පශ්චාත් මරණ පරික්ෂණය කරාපිටිය රෝහලේ වෝහාරික විශේෂඥ වෛද්‍යවරිය විසින් පසුදින සිදු කල බවත්, එහිදි විවෘත තීන්දුවක් ලබා දී ඇති බවයි කඹුරුපිටිය මුලික රෝහලේ වෛද්‍ය අධිකාරි වෛද්‍ය රංජිත් ධර්මකීර්ති පවසන්නේ.\nඔහු පවසන්නේ මෙම සිදුවිම සම්බන්ධයෙන් රෝහල් මට්ටමින් පරික්ෂණයක් ආරම්භ කොට ඇති බවයි.",
       "URL": "https://www.hirunews.lk/347409/තයිරොයිඩ්-සැත්කමකට-භාජනය-වූ-දෙදරු-මව-ජීවිතක්ෂයට",
       "Category": "Local News",
       "Parent URL": "https://www.hirunews.lk/local-news.php?pageID=47"
}