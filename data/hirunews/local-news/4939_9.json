{
       "Source": "hirunews",
       "Timestamp": "Tuesday, 02 August 2016 - 18:20",
       "Headline": "පා ගමනේ වාසිය එජාපයටයි - ඇමති මහින්ද අමරවීර",
       "News Content": "ඒකාබද්ධ විපක්ෂය පවසන තරම් පිරිසක් පාද යාත්‍රාවට එක් නොවූ බව එක්සත් ජනතා නිදහස් සන්ධාන මහ ලේකම් අමාත්‍ය මහින්ද අමරවීර පවසනවා.\nශ්‍රී ලංකා නිදහස් පක්ෂ මූලස්ථානයේ අද පැවති මාධ්‍ය හමුවකට එක්වෙමින් ඔහු මේ බව කියා සිටියේ මාධ්‍යවේදීන් නැගූ ප්‍රශ්නවලට පිළිතුරු දෙමින්.\n25,000 ක පමණ පිරිසක් ඊට එක්ව ඇති බවයි ඔහු සඳහන් කළේ.\nඑහිදී වැඩිදුරටත් අදහස් දක්වමින් අමාත්‍යවරයා කියා සිටියේ මෙම පා ගමනේ වාසිය එක්සත් ජාතික පක්ෂයට ලැබුණු බවයි.\nමේ අතර ශ්‍රී ලංකා නිදහස් පක්ෂයේ ජ්‍යෙෂ්ඨ අමාත්‍යවරුන් සහ ජනාධිපති මෛත්‍රිපාල සිරිසේන අතර හමුවක් අද පස්වරුවේ පැවැත්වීමට නියමිතව තිබෙනවා.\nජනාධිපති මාධ්‍ය අංශය සඳහන් කළේ  ජනාධිපතිවරයාගේ නිල නිවසේදී මෙම සාකච්ඡාව පැවැත්වෙන බවයි.",
       "URL": "https://www.hirunews.lk/139664/පා-ගමනේ-වාසිය-එජාපයටයි-ඇමති-මහින්ද-අමරවීර",
       "Category": "Local News",
       "Parent URL": "https://www.hirunews.lk/local-news.php?pageID=4939"
}