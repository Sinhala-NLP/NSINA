{
       "Source": "hirunews",
       "Timestamp": "Tuesday, 11 January 2022 - 17:30",
       "Headline": "cid යෙන් පැන්න කාන්තාව ගැන තවත් තොරතුරු රැසක් එළියට (වීඩියෝ)",
       "News Content": "අද (11) අලුයම අපරාධ පරීක්ෂණ දෙපාර්තමේන්තුවේ පස්වන මහළෙන් පැන දිවි හානි කරගත් කාන්තාව පිළිබඳ තවත් තොරතුරු රැසක් හෙළි වී තිබෙනවා.\nබරපතළ තුවාල ලැබූ මෙම කාන්තාව කොළඹ ජාතික රෝහලට ඇතුළත් කිරීමෙන් පසුවයි ජීවිතක්ෂයට පත්වූයේ.\nමෙලෙස මියගොස් ඇත්තෙ, පන්නිපිටිය, නියඳගල ප්‍රදේශයේ පදිංචි අප්සරා මැණිකේ නම් 46 හැවිරිදි කාන්තාවක්.\nකූඨ ලේඛන සකස් කර, රුපියල් අටකෝටි තිස්තුන් ලක්ෂ හතළිස් දහසක මුදලක් වංචා කිරීම සම්බන්ධයෙන් ඊයේ (10) දහවල් මෙම කාන්තාව කලුබෝවිල ප්‍රදේශයේදී අපරාධ පරීක්ෂණ දෙපාර්තමේන්තුවේ නිලධාරින් කණ්ඩායමක් මඟින් අත්අඩංගුවට ගෙන තිබුණා.\nඅනතුරුව අද දින මෙම කාන්තාව කොටුව මහේස්ත්‍රාත් අධිකරණයට ඉදිරිපත් කිරීම සඳහා, අපරාධ පරීක්ෂණ දෙපාර්ත‍මේන්තුවේ රඳවා සිටියදී අද අලුයම (11) වැසිකිළි යාමේ අවශ්‍යතාවයක් පවසා ඒ සඳහා රැගෙන ගොස් තිබෙනවා.\nඑම අවස්ථාවේ ඇය, එහි කවුළුවකින් බිමට පැන ඇති බවයි පොලිස් මූස්ථානය පවසන්නේ.\nමෙහිදී ආරක්ෂාවට සිටි පොලිස් නිලධාරිනියන් විසින් රාජකාරි අතපසු කිරීමක් සිදු කළාද යන්න සම්බන්ධයෙන් පොලිසිය විමර්ශන පවත්වනවා.\nකෙසේ වෙතත්, සාමාන්‍ය පුද්ගලයින් භාවිතා කරන වැසිකිළි තිබියදී, මෙම කාන්තාව සහකාර පොලිස් අධිකාරිවරුන් සඳහා වෙන් කරන ලද වැසිකිළියකට යොමු කර ඇති බවටත් තොරතුරු වාර්තා වනවා.",
       "URL": "https://www.hirunews.lk/293700/cid-යෙන්-පැන්න-කාන්තාව-ගැන-තවත්-තොරතුරු-රැසක්-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1432"
}