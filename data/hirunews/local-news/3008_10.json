{
       "Source": "hirunews",
       "Timestamp": "Tuesday, 10 December 2019 - 19:23",
       "Headline": "ප්‍රමාද නොමැති දුම්රිය සේවාවක් ලබාදෙන බව සී.බී. කියයි",
       "News Content": "ප්‍රමාදවීම් නොමැති දුම්රිය සේවාවක් ඉදිරියේදී ලබාදීමට කටයුතු කරන බව දුම්රිය රාජ්‍ය අමාත්‍ය සී.බී. රත්නායක පවසනවා.\nරාජ්‍ය අමාත්‍යවරයා මේ බව සඳහන් කළේ නාවලපිටිය දුම්රිය ස්ථානයේ නිරීක්ෂණ චාරිකාවකින් අනතුරුව අද මාධ්‍ය වෙත අදහස් දක්වමින්.\nමේ අතර පසුගිය ආණ්ඩුව තුළ සිටි අමාත්‍යවරුන් සිදුකළ වංචා දූෂණ සම්බන්ධයෙන් තොරතුරු අනාවරණ වෙමින් පවතින බව බලශක්ති රාජ්‍ය අමාත්‍ය රෝහිත අබේගුණවර්ධන පවසනවා.\nසපුගස්කන්ද තෙල් පිරිපහදුවේ අද සිදුකළ නිරීක්ෂණ චාරිකාවකින් අනතුරුව මාධ්‍ය වෙත අදහස් දක්වමින් ඔහු මේ බව කියා සිටියා.\nමේ අතර ගුරු විභාගය සමත්වූවන්ට පත්වීම් ලබාදීමේ ගැටළුවට කඩිනමින් විසඳුම් ලබාදෙන බව අධ්‍යාපන ක්‍රීඩා හා තරුණ කටයුතු අමාත්‍ය ඩලස් අලහප්පෙරුම පවසනවා.\nඒකාබද්ධ රැකියා විරහිත උපාධිධාරී සංගමය අද සන්දේශයක් භාරදීමට පැමිණි අවස්ථාවේදි ඔවුන් සමඟ සිදුකළ සාකච්ඡාවකදියි අමාත්‍යවරයා මේ බව සඳහන් කළේ.\nශිෂ්‍ය උපදේශන හා ජාතික පාසල් ගුරු විභාග සමත් උපාධිධාරීන්ට මෙතෙක් ගුරු පත්වීම් ලබා නොදීමට එරෙහිව ඔවුන් මෙම සන්දේශය භාරදුන්නා.",
       "URL": "https://www.hirunews.lk/229965/ප්‍රමාද-නොමැති-දුම්රිය-සේවාවක්-ලබාදෙන-බව-සී-බී-කියයි",
       "Category": "Local News",
       "Parent URL": "https://www.hirunews.lk/local-news.php?pageID=3008"
}