{
       "Source": "hirunews",
       "Timestamp": "Thursday, 10 September 2020 - 20:38",
       "Headline": "ශානි අබේසේකර බොරු සාක්ෂි හැදූ හැටි ජනපති කොමිසමේදීත් හෙලි වෙයි (වීඩියෝ)",
       "News Content": "මොහොමඞ් සියාම් ඝාතන සිද්ධියේදී හිටපු නියෝජ්‍ය පොලිස්පති වාස් ගුණවර්ධන අත්අඩංගුවට ගැනීමට අදාළව අවි ආයුධ සොයා ගැනීමේ සිද්ධිය, ශානි අබේසේකර  ඇතුළු කණ්ඩායමක් විසින් නිර්මාණය කළ සිදුවීමක් බවට අද තවදුරටත් අනාවරණ කෙරුණා.\nඒ, පොලිස් පරික්ෂක ඉරෝෂ් විල්ලවආරච්චි දේශපාලන පළිගැනීම් පිළිබඳ ජනාධිපති කොමිසම හමුවේ සාක්ෂි ලබා දුන් අවස්ථාවේදියි.\nනැගෙනහිර බුද්ධි බලකායේ හිටපු දෙවන අණදෙන නිලධාරී ලු‍තිනන් කර්නල් ප්‍රබෝධ සිරිවර්ධන දේශපාලන පළිගැනීම් පිළිබඳ කොමිසම් සභාව හමුවේ සිදුකළ පැමිණිල්ලකට අනුවයි අද කොමිසම හමුවේ පොලිස් පරීක්ෂක ඉරෝෂ් විල්ලවආරච්චි සාක්ෂි ලබාදිම සිදු කරනු කළේ.\nඑහිදී ශානි අබේසේකර සහ පොලිස් සැරයන් මෙන්ඩිස් නමැත්තා ද කොමිසම හමුවේ පෙනී සිටියා.\nඑහිදි සාක්ෂිකරු ප්‍රකාශ කළේ බම්බලපිටිය කෝටිපති ව්‍යාපාරික මොහොමඞ් සියාම් ඝාතන සිද්ධිය සම්බන්ධයෙන් අපරාධයක තොරතුරු වසන් කිරීම යටතේ තමා 2014 පෙබරවාරි 26 වැනිදා අපරාධ පරීක්ෂණ දෙපාර්තමේන්තුව මඟින් අත්අඩංගුවට ගත් බවයි.\nහිටපු නියෝජ්‍ය පොලිස්පති වාස් ගුණවර්ධන  සමඟ සිටි පොලිස් නිලධාරීන් දෙදෙනෙකුගෙන් ප්‍රකාශ සටහන් කර ගැනීමෙන් පසුව තමා ත්‍රස්තවාදය වැළැක්වීම පනත යටතේ අත්අඩංගුවට ගෙන දින 90 ක රැඳවුම් නියෝග මත අපරාධ පරීක්ෂණ දෙපාර්තමේන්තුව විසින් ප්‍රශ්න කළ බව ඔහු කොමිසම හමුවේ සඳහන් කළා.\nඔහු කියා සිටියේ අපරාධ පරීක්ෂණ දෙපාර්තමේන්තුවේ එවක සහකාර පොලිස්  අධිකාරි ශානි අබේසේකරගේ ප්‍රධානත්වයෙන් ස්ථානාධිපති මුණසිංහ, පොලිස් පරීක්ෂක නිශාන්ත සිල්වා, උප පොලිස් පරීක්ෂක ප්‍රේමතිලක සහ සැරයන් මෙන්ඩිස් යන අයගේ ප්‍රධානත්වයෙන් හිටපු නියෝජ්‍ය පොලිස්පති වාස් ගුණවර්ධනගේ නඩුවට සම්බන්ධ විමර්ශන කටයුතු සිදුකළ බවයි.\nඑමෙන්ම තමා අත්අඩංගුවට ගැනීමෙන් පසුව දිගින් දිගටම වාස් ගුණවර්ධනගේ අවි ආයුධ පිළිබඳ අවස්ථා ගණනාවකදී විමසු බවත් සාක්ෂිකරු සඳහන් කළා.\nඔහු පැවසුවේ එක් අවස්ථාවකදී එවක සහකාර පොලිස් අධිකාරි ශානි අබේසේකර සහ අනෙකුත් නිලධාරීන් සිටි ස්ථානයකට නීතීඥ ආනන්ද හෙට්ටිආරච්චි පැමිණි අතර ශානි අබේසේකර තමන්ට පවසා සිටියේ මෙම නීතිඥවරයා වාස් ගුණවර්ධන විසින් තමා හමුවීමට එවූ බවයි.\nඑහිදී සාක්ෂිකරු ශානි අබේසේකරගෙන් ඉල්ලා ඇත්තේ පුද්ගලිකව එම නීතිඥවරයා තමන්ට හමුවීමට අවශ්‍ය බවයි.\nඑම අවස්ථාව තමාට ලබාදී  ශානි අබේසේකර  එම ස්ථානයෙන් පිටව ගිය බව පොලිස් පරීක්ෂක ඉරෝෂ් විල්ලවආරච්චි මහතා කොමිසම හමුවේ ප්‍රකාශ කළා.\n“උඹගේ තරුණ ජීවීතේ නිකන් විනාශ වෙනවා. මේ කට්ටිය කියන දේට එකඟ වෙන්න. නැත්තම් මොහොමඞ් සියාම් ඝාතනයේ හත්වෙනි සැකකරු බවට උඹ පත්වෙයි”‍. යනුවෙන් එම නීතිඥවරයා තමාට ප්‍රකාශ කළ බව සාක්ෂිකරු කොමිසම හමුවේ සඳහන් කළා.\nඉන් තමා තැතිගැන්මට පත්වූ බව සඳහන් කළ සාක්ෂිකරු“මම ඒක බලාගන්නම්. ඕනෑම අවස්ථාවක ඕනෑම අධිකරණයක මම මේක බලාගන්නම්. මේ කට්ටිය කියන දේ කියලා එළියට යන්න”‍යනුවෙන් නීතිඥවරයා තමන්ට පවසා පිටව ගිය බව ද ප්‍රකාශ කළා.\nඉන් අනතුරුව  අපරාධ පරීක්ෂණ දෙපාර්තමේන්තුවේ පොලිස් පරීක්ෂක නිශාන්ත සිල්වා “වාස්ගේ වත්තට ආයුධ දාලා  ඒවා හොයාගන්න විදිහ අපි පෙන්නන්නම්”‍යනුවෙන් තමාට පැවසූ බවද සාක්ෂිකරු සඳහන් කළා.\nපසුව අපරාධ පරීක්ෂණ දෙපාර්තමේන්තුව නිලධාරීන්ගේ බලපෑම මත මොහොමඞ් ෂියාම් ඝාතනය සම්බන්ධ නඩුවට බොරු සාක්ෂි ලබාදීමට තමා එකඟ වූ බව සාක්ෂිකරු කොමිසම හමුවේ අනාවරණ  කළා.\nපෙර එකඟ වූ පරිදි වේයන්ගොඩ රනිස්වල වත්ත ප්‍රදේශයේ නිවස සහිත ඉඩමට ශානි අබේසේකර, නිශාන්ත සිල්වා, උප පොලිස් පරීක්ෂක ප්‍රේමතිලක සහ පොලිස් සැරයන් මෙන්ඩි යන නිලධාරීන් සමඟ වෑන් රථයක නැගී පිටව ගිය බවත් එහිදී එම නිවස අයිති තම මිතුරාගේ ඉඩමට ආයුධ දැමීමට ඔහුව එකඟ කර ගත් බවත් සාක්ෂිකරු සඳහන් කළා.\nඔහු ප්‍රකාශ කළේ, ශානි අබේසකර  ඇතුළු අපරාධ පරීක්ෂණ දෙපාර්තමේන්තු නිලධාරීන්ගේ  මඟපෙන්වීම යටතේ අත්බෝම්බ , ආර්.පී.ජී.  සහ ගිනි අවි ඇතුළු පතොරොම් කිහිපයක් පොහොර උරවල දමා මිතුරාගේ ඉඩමේ අතහැර දැමූ කාමරයකට දැමූ බවයි.\nඉන් අනතුරුව එම නිලධාරීන්ම ඒවා එම ස්ථානයෙන් සොයා ගත් ආයුධ ලෙසම නැවත් ඒවා අත්අඩංගුවට ගත් අතර එම අවස්ථාවේ ශානි අබේසේකර  එම අවි ආයුධ තම ජංගම දුරකථනයෙන් ඡායාරූප ගත කළ බවත් වැඩිදුරටත් සාක්ෂි ලබාදෙමින් සාක්ෂිකරු ප්‍රකාශ කළා.\nපසුව අපරාධ පරීක්ෂණ දෙපාර්තමේන්තුවේ නිලධාරීන් තම මිතුරාගෙන් සහ ඔහුගේ බිරිඳගෙන් ප්‍රකාශ සටහන් කරගෙන ඇති බවත් ඔහු සඳහන් කළා.\nකෙසේ වෙතත් තම නිර්දෝෂීභාවය සැලකිරීම සඳහා අවස්ථා කීහිපයකදී පොලිස්පතිවරුන් කිහිප  දෙනෙකුට ලිඛිතව  දන්වා අවස්ථාවක් ලබා ගැනීමට  අපේක්ෂා කළද   එයට කිසිදු පිළිතුරක් නොලැබුණු බවද ඔහු කොමිසම හමුවේ අවධාරණය කළා.\nතමාට පොලිස්පතිවරුන් හමුවීමට අවස්ථාවක් ලැබුණේ නම් මෙම තත්ත්වය හාත්පසින්ම වෙනස්වීමට ඉඩ තිබූ බව සඳහන් කළ සාක්ෂිකරු තමන් දේශපාලන පළිගැනීමකට වඩා  දීර්ඝ කාලීනව පොලිස් දෙපාර්තමේන්තුව තුළ තමාව පළිගැනීමට ලක්වූ බව කොමිසම හමුවේ  ප්‍රකාශ කළා.\nමේ අතර, ප්‍රකාශ ලබාදීම සඳහා පාර්ලිමේන්තු මන්ත්‍රි රාජිත සේනාරත්න , හිටපු පාර්ලිමේන්තු මන්ත්‍රිවරුන් වන මංගල සමරවීර සහ මලික් සමරවික්‍රම, අදත් දේශපාලන පලිගැනීම් පිළිබඳ සොයන ජනාධිපති කොමිසම වෙත පැමිණියා.",
       "URL": "https://www.hirunews.lk/249915/ශානි-අබේසේකර-බොරු-සාක්ෂි-හැදූ-හැටි-ජනපති-කොමිසමේදීත්-හෙලි-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2463"
}