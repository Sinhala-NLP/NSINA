{
       "Source": "hirunews",
       "Timestamp": "Saturday, 16 September 2023 - 7:41",
       "Headline": "හරක්කටාට උදව් කළ කොස්තාපල් මිලදී ගත් දේපළ ගැන තොරතුරු රැසක් (වීඩියෝ)",
       "News Content": "සංවිධානාත්මක අපරාධකල්ලි සාමාජිකයෙකු වන නදුන් චින්තක හෙවත් හරක් කටාට අපරාධ පරික්ෂණ දෙපාර්තමේන්තුවෙන් පලා යෑමට ගත් උත්සහයට සහය දුන් දැනට අතුරුදන් පොලිස් කොස්තාපල්වරයා සම්බන්ධයෙන් මේ වනවිට තොරතුරු රැසක් හෙළිව තිබෙනවා.\nමෙම පොලිස් කොස්තාපල්වරයා ත්‍රිකුණාමලය ප්‍රදේශයේ රුපියල් ලක්ෂ 50 ක කුඹුරු ඉඩමක් හා තවත් දේපළ මිළදී ගෙන ඇති බවට අපරාධ පරීක්ෂණ දෙපාර්තමේන්තුවේ නිලධාරීන් අනාවරණය කරගෙන තිබුණා.\nමෙම දේපළවලට අමතරව ඔහුට ඩුබායි රාජ්‍යයෙන් වටිනා ලැප්ටොප් සහ ජංගම දුරකතන ලැබී ඇති බවත්, ඔහු ඒවා ඥාතීන් වෙත බෙදා දී ඇති බවත් මූලික පරීක්ෂණවලින් හෙළිව ඇත්තේ.\nඅපරාධ පරීක්ෂණ දෙපාර්තමේන්තුව භාරයේ සිටි හරක් කටාට ඉන් පලායෑමට ගනු ලැබූ උත්සහයේ සැලැස්ම ඉන්දියාවේ සිටින ඔහුගේ සමීපතමයකු සිදුකර ඇති බවට තොරතුරු ලැබී ඇති බවත්, ඒ බව අනාවරණය කර ගැනීම සඳහා විමර්ශන සිදුකරන බවත් එම දෙපාර්තමේන්තුවේ උසස් පොලිස් නිලධාරියෙකු සඳහන් කර සිටියා.\nඅවස්ථා කිහිපයකදීම හරක් කටා හා මිදිගම චූටි දුරකථන ඔස්සේ සම්බන්ධ කිරීමට අතුරුදන් පොලිස් කොස්තාපල්වරයා කටයුතු කර ඇති බවට සැකයක් පවතින බවයි එම නිලධාරියා ප්‍රකාශ කර සිටියේ.\nමේ අතර හරක් කටාට අපරාධ පරීක්ෂණ දෙපාර්තමේන්තුවෙන් පලා යාමට ගත් උත්සහයට සහය පළ කළ පොලිස් කොස්තාපල්වරයාගේ වැඩතහනම් කර තිබෙනවා.\nඑමෙන්ම අදාළ පොලිස් කොස්තාපල්වරයා අත්අඩංගුවට ගැනීමට තවදුරටත් විමර්ශන ක්‍රියාත්මකයි.\nඅපරාධ පරීක්ෂණ දෙපාර්තමේන්තුව භාරයේ සිටි හරක් කටා ඔහුගේ ආරක්ෂාවට සිටි පොලිස් විශේෂ කාර්ය බලකායේ උප පොලිස් පරීක්ෂකවරයාගේ ගිනි අවිය උදුරාගෙන පලායෑමට උත්සාහ කර තිබුණේ පසුගිය 10 වනදායි.\nඑහිදී හරක් කටාට අපරාධ පරීක්ෂණ දෙපාර්තමේන්තුවෙන් පලායෑම සඳහා පොලිස් කොස්තාපල්වරයෙකු සහය වී ඇති බවට තොරතුරු අනාවරණ වී ඇති අතර, ඔහු එදින සිට අතුරුදන්ව තිබුණා.\nමේ අතර කොටුව මහේස්ත්‍රාත් අධිකරණයට සහ නීතිපතිවරයාට දැනුම්දීමකින් තොරව හරක්කටා වෙනත් ස්ථානයකට රැගෙන යාම හෝ ඉවත් කිරීම නොකරන ලෙස අභියාචනාධිකරණය ඊයේ අපරාධ පරීක්ෂණ දෙපාර්තමේන්තුවට නියෝග කළා.\nඅභියාචනාධිකරණය මෙම නියෝගය කරනු ලැබුවේ හරක්කටා ඉදිරිපත් කළ පෙත්සමක් විභාගයට ගැනීමට නොතීසි නිකුත් කරමින්. පෙත්සම් විභාගය අවසන් වනතුරු මෙම අතුරු නියෝගය බලපැවැත්වෙනවා.",
       "URL": "https://www.hirunews.lk/348428/හරක්කටාට-උදව්-කළ-කොස්තාපල්-මිලදී-ගත්-දේපළ-ගැන-තොරතුරු-රැසක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=27"
}