{
       "Source": "hirunews",
       "Timestamp": "Friday, 10 March 2023 - 14:07",
       "Headline": "අපේක්ෂකයන්ට මූලික වැටුප දෙන්නැයි මැකොසෙන් නිර්දේශ",
       "News Content": "මෙවර පළාත්පාලන ඡන්දයට නාමයෝජනා භාරදී අපේක්ෂකයන් ලෙස පෙනී සිටින රජයේ සේවකයන්ට මූලික වැටුප පමණක් ගෙවීම සුදුසු බවට මැතිවරණ කොමිසම නිර්දේශ කර තිබෙනවා.\nපසුගිය 9 වැනි දා පළාත්පාලන ඡන්දය පැවැත්වීමට සැළසුම් කර තිබුණද පසුව එය කල් දැමුණා.\nඑදින සිට ඡන්ද විමසීම ප්‍රමාද වන කාලය තුළ මෙලෙස රජයේ සේවකයන්ට මුලික වැටුප් ගෙවන ලෙසයි නිර්දේශ කර ඇත්තේ.\nමෙම නිර්දේශයට සම්බන්ධ අමාත්‍ය මණ්ඩල තීරණයක් ලබාගැනීමට කටයුතු කරන ලෙස දන්වා රාජ්‍ය පරිපාලන, ස්වදේශ කටයුතු පළාත් සභා හා පළාත්පාලන අමාත්‍ය ලේකම් වෙත දැනුම් දී ඇති බවයි මැතිවරණ කොමිසම නිකුත් කළ නිවේදනයක දැක්වෙන්නේ.\nමෙවර පළාත්පාලන ඡන්ද විමසීම සදහා රජයේ නිලධාරීන් 3,000ක් පමණ නාමයෝජනා භාරදී ඇති අතර, ඔවුන්ට ඒ සඳහා රජයේ ආයතනවලින් වැටුප් රහිත නිවාඩු අනුමතයි.\nඑහෙත් ඡන්ද විමසීම කල් යාම හේතුවෙන් වත්මන් ආර්ථික තත්වය හමුවේ වැටුප් රහිත නිවාඩු ලබාදී සිටින මොවුන් දැඩි දුෂ්කරතාවට පත්වූ බවයි මැතිවරණ කොමිසම පෙන්වා දෙන්නේ.",
       "URL": "https://www.hirunews.lk/329539/අපේක්ෂකයන්ට-මූලික-වැටුප-දෙන්නැයි-මැකොසෙන්-නිර්දේශ",
       "Category": "Local News",
       "Parent URL": "https://www.hirunews.lk/local-news.php?pageID=485"
}