{
       "Source": "hirunews",
       "Timestamp": "Tuesday, 19 January 2021 - 12:54",
       "Headline": "කලාබලලුවැව රක්ෂිතය ගැන මධ්‍යම පරිසර අධිකාරියෙන් වාර්තාවක් කැඳවයි",
       "News Content": "කලාබලලුවැව රක්ෂිතය කිසියම් පිරිසක් විසින් විනාශ කිරීම සම්බන්ධව මධ්‍යම පරිසර අධිකාරියෙන් වාර්තාවක් කැදවා තිබෙනවා.\nමෙම රක්ෂිතය ඩෝසර් කරමින් එහි තිබූ වටිනා ගස් කපා දැමීම සම්බන්ධයෙන් පසුගියදා හිරු ප්‍රවෘත්ති අංශය ඔස්සේ අනාවරණය කළ අතර ඒ පිළිබඳව මේ වනවිට පරිසර අමාත්‍ය මහින්ද අමරවීරගේ අවධානය යොමු ඇති බවයි එම අමාත්‍යාංශය නිකුත් කළ නිවේදනයක දැක්වෙන්නේ.\nස්වභාවික වශයෙන් ඉතාමත් වැදගත් හා ඓතිහාසික පසුබිමක් සහිත කලාබලලුවැව රක්ෂිතයේ පිහිටි ගස් කපා දැමීම සම්බන්ධයෙන් ඊට වගකිව යුතු පුද්ගලයින්ට තරාතිරම නොබලා නීතිය ක්‍රියාත්මක කිරීමට කටයුතු කරන බව ඔහු කියා සිටියා.\nමේ සම්බන්ධයෙන් සොයා බලන ලෙසයි අමාත්‍යාංශ ලේකම්වරයාට උපදෙස් ලබා දී ඇත්තේ.\nමේ අතර මැණික් ගඟට හානි කරනු ලබන ප්‍රභවයන් 10,377 ක් පරිසර අමාත්‍යාංශය කළ අධ්‍යයනයකදී හෙළිව තිබෙනවා.\nඑහිදී මැණික් ගඟ ඉවුර ඛාදනය වන ස්ථාන 60 කට වැඩි ප්‍රමාණයක්ද, අනවසර වැලි හා මැණික් කැණීම් සිදුකරන ස්ථාන 55 ක්, නාගරික කැලිකසළ ඇතුලු අපද්‍රව්‍ය බැහැර කරන ස්ථාන 31 ක් සහ මළඅපද්‍රව්‍ය ගඟට බැහැර කරන ස්ථාන 10 කට ආසන්න ප්‍රමාණයක් හඳුනාගෙන ඇති බවයි පරිසර අමාත්‍යාංශය සඳහන් කළේ.\nමේ සම්බන්ධයෙන් අමාත්‍ය මහින්ද අමරවීර, භූ විද්‍යා හා පතල් කාර්යාංශයට උපදෙස් ලබාදී ඇත්තේ මැණික් ගඟට අපද්‍රව්‍ය බැහැර කිරීම හා නීතිවිරෝධී වැලි කැණීම් සිදුකරන පුද්ගලයින්ට එරෙහිව නීතිය ක්‍රියාත්මක කරන ලෙසයි.",
       "URL": "https://www.hirunews.lk/260112/කලාබලලුවැව-රක්ෂිතය-ගැන-මධ්‍යම-පරිසර-අධිකාරියෙන්-වාර්තාවක්-කැඳවයි",
       "Category": "Local News",
       "Parent URL": "https://www.hirunews.lk/local-news.php?pageID=2202"
}