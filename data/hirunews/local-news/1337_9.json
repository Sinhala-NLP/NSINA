{
       "Source": "hirunews",
       "Timestamp": "Wednesday, 23 February 2022 - 22:33",
       "Headline": "ප්‍රවීණ මාධ්‍යවේදී සුනිල් මාධව ප්‍රේමතිලක අභාවප්‍රාප්ත වෙයි (වීඩියෝ)",
       "News Content": "ප්‍රවීණ මාධ්‍යවේදී සුනිල් මාධව ප්‍රේමතිලක අභාවප්‍රාප්ත වී තිබෙනවා.\nඔහුගේ දේහය මේවන විට තලංගම රෝහලේයි තැන්පත් කර ඇත්තේ.\nමියයන විට ඔහුගේ වයස අවුරුදු 77ක්.\nසුනිල් මාධව ප්‍රේමතිලකයන් ප්‍රවීණ ගත් කතුවර ලේඛක මීමන ප්‍රේමතිලකයන්ගේ දෙටු පුත්‍රයා යි.\nපුවත්පත් කලාවේදියෙක් මෙන්ම කතෘවරයෙකු ද වන සුනිල් මාධව ප්‍රේමතිලක ග්‍රන්ථ රැසක් රචනා කර ඇති අතර පරිවර්තන කෘති කිහිපයක් ද ප්‍රකාශයට පත්කර තිබෙනවා.\nමෙරට මාධ්‍ය කලාවේ කැපී පෙනෙන නැම්මක් ඇති කළ ‍ප්‍රවීණ ජේෂ්ඨ මාධ්‍යවේදී සුනිල් මාධව ප්‍රේමතිලකයන් කලක් රෝගාතුරව පසු වුණා.\nවමේ ධාරාවේ රැඩිකල් මාධ්‍යවේදීන්ගේ ශ්‍රී ලාංකේය සලකුණ ලෙස සැලකෙන සුනිල් මාධවයන් විසින් රචනා කළ සත්‍යවාදියෙකුගේ දිනපොත 80 සහ 90 දශකයේ මෙරට පුවත්පත් මාධ්‍ය කලාවේ තීරු  ලිපි රචනාවේ නව මානයක් ඇති කළ ලියමනක්.\nප්‍රධාන ධාරාවේ පුවත්පත් ගණනාවක සේවය කළ අතිශය විප්ලවවාදී අදහස්වලින් සුපෝෂිත මෙම මානව හිතවාදී ලේඛකයා ගේ පෑන් තුඩින් පරිවර්තනය කෙරුණු ලෝක ඉතිහාසයේ ශ්‍රේෂ්ඨ ගණයේ කෘතීන් ගණනාවක් මෙරට පාඨකයින් වැළඳ ගත්තේ මහත් අභිරුචියකින්.\nඔහුගේ පරිවර්තන අතර ඉදිරියෙන්ම ඇති පරිවර්තනයක් වන්නේ Cry Freedam හෙවත් හඬනු මැන නිදහස නමින් පරිවර්තන‍ය වූ කෘතියයි.\nඒ හැරුණු විට සත්‍යවාදියෙකුගේ දිනපොත, අන්ධකාරයේ දරුවා, ශ්‍රේෂ්ඨයා මොහොමඩ් අලිගේ කතාව, ආදි කෘතීන් මෙරට පාඨකයින් ආදරයෙන් වැළඳ ගත් ඒවායි.\nඔහුගේ අවසන් කටයුතු පිළිබඳ පසුව දැනුම්දෙන බව පවුලේ ආරංචි මාර්ග සඳහන් කරනවා.",
       "URL": "https://www.hirunews.lk/297871/ප්‍රවීණ-මාධ්‍යවේදී-සුනිල්-මාධව-ප්‍රේමතිලක-අභාවප්‍රාප්ත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1337"
}