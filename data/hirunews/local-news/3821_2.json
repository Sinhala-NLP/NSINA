{
       "Source": "hirunews",
       "Timestamp": "Wednesday, 01 August 2018 - 8:35",
       "Headline": "හෙරොයින් ජාවාරම්කරුවන් පිරිසකට වැල්ලවත්තේදී පොලිසියෙන් වෙඩි",
       "News Content": "වැල්ලවත්ත - චාර්ලිමන්ට් පාර ප්‍රදේශයේදී හෙරෝයින් ජාවාරමේ නිරත වූ පිරිසකට පොලිසිය වෙඩි ප්‍රහාරයක් එල්ල කර තිබෙනවා.\nඊයේ (31) රාත්‍රී 11.40ට පමණ මෝටර් රථයකින් පැමිණි මෙම ජාවාරම්කරුවන් පිරිස වැල්ලවත්තේ හෝටලයක් ඉදිරිපිට රැදී සිටියදී පොලීසියට ලද තොරතුරක් මත නිලධාරීන් පිරිසක් එම ස්ථානයට ගොස් ඇති බවයි පොලිසිය සඳහන් කළේ.\nඑහිදී මත්ද්‍රව්‍ය ජාවාරම්කරුවන් පිරිස පළා යාමට උත්සාහ කර ඇති අතර, එහිදී පොලිස් නිලධාරීන් ඔවුන්ට වෙඩි ප්‍රහාරයක් එල්ල කර තිබෙනවා.\nමෝටර් රථය තුළ සිටි ප්‍රධාන ජාවාරම්කරු සිද්ධියෙන් තුවාල ලබා ඇති අතර, ඔහු පොලිස් භාරයට ගෙන ඇති බවයි පොලිසිය සඳහන් කළේ.\nපලා යාමට ගත් උත්සාහයේදී සැකකරු රැඳී සිටි මෝටර් රථය අසල තිබූ තාප්පයක ද ගැටී ඇති බවයි වාර්තා වන්නේ.\nඑම අවස්ථාවේ අසල සිටි පොලිස් නිලධාරියෙකු ද තුවාල ලබා තිබෙනවා.\nවෙඩි ප්‍රහාරයෙන් තුවාල ලැබූ සැකකරු මේ වනවිට කොළඹ ජාතික රෝහලේ පොලිස් ආරක්ෂාව යටතේ ප්‍රතිකාර ලබන බවයි පොලිසිය සඳහන් කළේ.\nමෙලෙස අත්අඩංගුවට ගෙන ඇත්තේ ගෝනපොල ප්‍රදේශයේ පදිංචි 39 හැවිරිදි සැකකරුවෙකු බවයි පොලිසිය සඳහන් කළේ.\nඔහු හෙරොයින් ළග තබාගැනිමක් සම්බන්ධයෙන් සහ ගණිකා නිවාස ආඥා පණත යටතේ කොල්ලුපිටිය පොලිසිය විසින් අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ඇප මත නිදහස්ව සිටි අයෙකු බවටයි පසුව අනාවරණ වී ඇත්තේ.\nඑම අවස්ථාවේ තවත් කාන්තාවන් දෙදෙනෙකු ද මෝටර් රථය තුළ සිටි බවයි පොලිස් මාධ්‍ය ප්‍රකාශක කාර්යාලය වැඩිදුරටත් සඳහන් කළේ.\nමේ අතර, මෝටර් රථයේ රියදුරු ද අත්අඩංගුවට ගෙන තිබෙනවා.",
       "URL": "https://www.hirunews.lk/196513/හෙරොයින්-ජාවාරම්කරුවන්-පිරිසකට-වැල්ලවත්තේදී-පොලිසියෙන්-වෙඩි",
       "Category": "Local News",
       "Parent URL": "https://www.hirunews.lk/local-news.php?pageID=3821"
}