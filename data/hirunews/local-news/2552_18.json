{
       "Source": "hirunews",
       "Timestamp": "Wednesday, 29 July 2020 - 13:23",
       "Headline": "එජාපයෙන් ඉවත් කළ 115 දෙනාගේ නම් මාධ්‍යයට (වීඩියෝ)",
       "News Content": "එක්සත් ජාතික පක්ෂයේ කෘත්‍යාධීකාරි මණ්ඩල තීරණයකට අනුව පක්ෂයෙන් ඉවත් කල 115 දෙනාගේ නම් මේ වන විට මාධ්‍යට නිකුත් කර තිබෙනවා.\nඊට සමගි ජන බලවේගයෙන් මෙවර පාර්ලිමේන්තු මැතිවරණයට තරග කරන 54 දෙනෙකු සහ එම පක්ෂයට සහාය පලකරන පලාත් පාලන මන්ත්‍රීවරු 61 දෙනෙකු අයත්.\nමෙලෙස එක්සත් ජාතික පක්ෂයේ ඉවත් කල අය අතර හිටපු පාර්ලිමේන්තු මන්ත්‍රීවරුන් වන කළුතර දිස්ත්‍රික්කය නියෝජනය කළ අජිත් පි පෙරේරා, පොළොන්නරුව දිස්ත්‍රික්කයේ සිඞ්නි ජයරත්න, ගම්පහ දිස්ත්‍රික්කයේ ෆීල්ඞ් මාර්ෂල් සරත් ෆොන්සේකා, රන්ජන් රාමනායක, කොළඹ දිස්ත්‍රික්කයේ සුජිව සේනසිංහ, ඉදුනිල් තුෂාර අමරසේන, කුරුණෑගල දිස්ත්‍රික්කයේ නලින් බණ්ඩාර ජයමහ, අශෝක් අබේසිංහ සහ බදුල්ල දිස්ත්‍රික්කයේ වඩුවෙල් සුරේෂ් ඇතුලත්.\nඑමෙන්ම, හිටපු පලාත් සභා මන්ත්‍රීවරුන් වන ජොර්ජ් පෙරේරා, නිරෝෂන් පාදුක්ක, ලේනාඞ් කරුණාරත්න, රෝස් ප්‍රනාන්දු ද මෙලෙස පක්ෂ සමාජිකත්වයෙන් ඉවත් කල පිරිස අතරට ඇතුලත්. මෙලෙස පක්ෂ සමාජිකත්වයෙන් ඉවත් කල පිරිස අතර නගරාධිපතිවරුන් තුන්දෙනෙකුද සිටිනවා.\nඑක්සත් ජාතික පක්ෂ මහලේකම් අකිල විරාජ් කාරියවසම් කියා සිටියේ ඉදිරියේදි තවත් පිරිසක් පක්ෂයෙන් ඉවත් කිරීමට කටයුතු කරන බවයි.\nමේ අතර කොළඹ අද පැවති මාධ්‍ය හමුවට එක්වෙමින් සමගි ජන බලවේගයේ මහලේකම් රංජිත් මද්දුම බණ්ඩාර කියා සිටියේ නගරාධිපතිවරුන් තුන්දෙනෙකු ගේ පක්ෂ සමාජිකත්වය අත්හිටුවිමට ගත් තීරණය සම්බන්ධයෙන් නීතිමගින් ක්‍රියාකිරිමට බලාපොරොත්තු වන බවයි.",
       "URL": "https://www.hirunews.lk/246673/එජාපයෙන්-ඉවත්-කළ-115-දෙනාගේ-නම්-මාධ්‍යයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2552"
}