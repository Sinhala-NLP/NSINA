{
       "Source": "hirunews",
       "Timestamp": "Wednesday, 20 May 2020 - 6:29",
       "Headline": "දිස්ත්‍රික්ක කිහිපයකට අද මිලි මීටර 100ය ඉක්මවු තද වැසි",
       "News Content": "බටහිර මධ්‍යම බෙංගාල බොක්ක මුහුදු ප්‍රදේශයේ පැවති අම්ෆන් සුළි කුණාටුවේ බලපෑම අඩුවී ඇති බව කාලගුණ විද්‍යා දෙපාර්තමේන්තුවේ  අධ්‍යක්ෂ ජනරාල් අතුල කරුණානායක ප්‍රකාශ කළා.\nකෙසේ වෙතත් දකුණ, බස්නාහිර, සබරගමුව, මධ්‍යම සහ වයඹ පළාත්වලට වැසි හෝ ගිගුරුම් සහිත වැසි අපේක්ෂා කළ හැකි බවයි ඔහු කියා සිටියේ.\nඑමෙන්ම නුවරඑළිය, කළුතර, රත්නපුර, කෑගල්ල, ගාල්ල සහ මාතර යන දිස්ත්‍රික්කවල ඇතැම් ස්ථානවලට මිලිමීටර 100 ක පමණ තද වැසි ඇතිවිය හැකියි.\nදිවයින හරහා සුළෙඟ් වේගය පැයට කිලෝමීටර 40 ත් 50 ත් අතර අගයක් ගනු ඇති.\nමන්නාරම සිට පොතුවිල් දක්වා වන මුහුදු ප්‍රදේශවල සුළෙඟ් වේගය පැයට කිලෝමීටර 70ත් 80 ත් දක්වා  වැඩිවීමේ හැකියාවක් පවතිනවා.\nමේ නිසා තාවකාලිකව තද සුළං මෙන්ම මුහුදු ප්‍රදේශ රළුවිය හැකි බැවින් ධීවර සහ නාවික ප්‍රජාව ඒ සම්බන්ධයෙන් අවධානයෙන් කටයුතු කරන ලෙසයි කාලගුණ විද්‍යා දෙපාර්තමේන්තුවේ අධ්‍යක්‍ෂ ජනරාල් අතුල කරුණානායක තවදුරටත් සඳහන් කළේ.\nඑමෙන්ම වර්ෂාවත් සමඟ ජල මට්ටම් ඉහළ යනු ලැබූ කළු, නිල්වලා, ගිං ගංඟාවල ජල මට්ටම මේ වනවිට පහත බසිමින් පවතින බව ආපදා කළමනාකරණ මධ්‍යස්ථානය සඳහන් කළා.\nපවතින තත්ත්වයත් සමඟ ගාල්ල, මාතලේ, රත්නපුර, කළුතර, මාතර, කොළඹ, කෑගල්ල, කුරුණෑගල, මහනුවර සහ නුවරඑලිය යන දිස්ත්‍රික්කවල හඳුනාගත් ස්ථාන සඳහා පනවා තිබූ නායයෑමේ අවදානම් අනතුරු ඇඟවීම අද පස්වරු 2.30 දක්වා දීර්ඝ කළ බව ජාතික ගොඩනැගිලි පර්යේෂණ සංවිධානය නිවේදනය කළා.",
       "URL": "https://www.hirunews.lk/241089/දිස්ත්‍රික්ක-කිහිපයකට-අද-මිලි-මීටර-100ය-ඉක්මවු-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=2721"
}