{
       "Source": "hirunews",
       "Timestamp": "Saturday, 07 September 2019 - 13:34",
       "Headline": "චන්ද්‍රසිරි ගජධීරගෙන් හිස් වූ මන්ත්‍රී ධුරයට මනෝජ් සිරිසේන?",
       "News Content": "අභාවප්‍රාප්ත එක්සත් ජනතා නිදහස් සන්ධාන පාර්ලිමේන්තු මන්ත්‍රී චන්ද්‍රසිරි ගජධීරගෙන් හිස් වූ මන්ත්‍රී ධුරය සඳහා හිටපු දකුණු පළාත් ක්‍රීඩා අමාත්‍ය මනෝජ් සිරිසේන පත්වීමට නියමිත බව වාර්තා වනවා.\nගජධීර මන්ත්‍රීවරයාගෙන් පසු මාතර දිස්ත්‍රික්කයේ සන්ධාන මනාප ලැයිස්තුවේ පසුවන්නේ පාර්ලිමේන්තු මන්ත්‍රී ලක්ෂ්මන් යාපා අබේවර්ධනයි.\nකෙසේ වෙතත්, ඔහු මේ වන විට ජාතික ලැයිස්තුවෙන් පාර්ලිමේන්තුවට පැමිණ තිබීම හේතුවෙන් ඊළඟට එම ස්ථානය හිමි වන්නේ හිටපු දකුණු පළාත් ක්‍රීඩා අමාත්‍ය මනෝජ් සිරිසේනටයි.\nකොළඹ පෞද්ගලික රෝහලක ප්‍රතිකාර ලබමින් සිටියද ඊයේ පස්වරුවේ පාර්ලිමේන්තු මන්ත්‍රී චන්ද්‍රසිරි ගජධීර අභාවප්‍රාප්ත වුණා.\nමේ අතර, පාර්ලිමේන්තු මන්ත්‍රී සාලින්ද දිසානායක අභාවප්‍රාප්ත වීමෙන් පුරප්පාඩු වී ඇති මන්ත්‍රීධුරය සඳහා පත් කරන නියෝජිතයාගේ නම තේරීම් භාර නිලධාරීවරයා විසින් මේ වන විට මැතිවරණ කොමිසම වෙත එවා ඇති බව වාර්තා වනවා.\nඒ සඳහා තමන් පත් නොකරන්නේ නම් ඊට එරෙහිව නීතිමය ක්‍රියාමාර්ග ගන්නා බව පසුගිය දා කුරුණෑගල දිස්ත්‍රික් හිටපු පාර්ලිමේන්තු මන්ත්‍රී ශාන්ත බණ්ඩාර ප්‍රකාශ කළා.\nසාලින්ද දිසානායක මන්ත්‍රීවරයාගෙන් පසු කුරුණෑගල නිදහස් සන්ධාන ලැයිස්තුවේ මීළඟට වැඩි ඡුන්ද ලබාගෙන තිබුණේ හිටපු පාර්ලිමේන්තු මන්ත්‍රී ශාන්ත බණ්ඩාරයි.\nකෙසේ වෙතත් සාලින්ද දිසානායක මන්ත්‍රීවරයා මියයන අවස්ථාවේදී ඔහු ජාතික ලැයිස්තු මන්ත්‍රීවරයෙකු ලෙස කටයුතු කළ අතර, හිටපු පළාත් සභා මන්ත්‍රී ඞී.බී.හේරත් අදාල පුරප්පාඩුවට සුදුසුකම් ලබා ගෙන තිබුණා.\nඑහෙත්,පසුව ශාන්ත බණ්ඩාර මහජන ඡුන්දයෙන් පාර්ලිමේන්තුවට පත් වීමට අවශ්‍ය බව පවසමින් පසුගිය අගෝස්තු මස 07 වැනිදා මන්ත්‍රී ධූරයෙන් ඉල්ලා අස්වුණා.",
       "URL": "https://www.hirunews.lk/223783/චන්ද්‍රසිරි-ගජධීරගෙන්-හිස්-වූ-මන්ත්‍රී-ධුරයට-මනෝජ්-සිරිසේන",
       "Category": "Local News",
       "Parent URL": "https://www.hirunews.lk/local-news.php?pageID=3159"
}