{
       "Source": "hirunews",
       "Timestamp": "Friday, 04 June 2021 - 16:54",
       "Headline": "බ්‍රිතාන්‍ය මහ කොමසාරිස්වරිය ජනපති හමුවෙයි",
       "News Content": "ශ්‍රී ලංකාවේ බ්‍රිතාන්‍ය මහ කොමසාරිස් සාරා හල්ටන් (Sarah Hulton) සහ ජනාධිපති ගෝඨාභය රාජපක්ෂ මැතිතුමා අතර හමුවක් අද (04) පෙරවරුවේ ජනාධිපති කාර්යාලයේදී පැවැත් වුණා.\nජනාධිපති මාධ්‍ය අංශය සඳහන් කළේ කොරෝනා වසංගතය මර්දනයට රජය ගෙනයන වැඩපිළිවෙළ කෙරෙහි මහ කොමසාරිස්වරිය ප්‍රසාදය පළ කළ බවයි.\nඑමෙන්ම එන්නත්කරණ ක්‍රියාවලියට ලබාදිය හැකි සහාය පිළිබඳව ද ඇය අදහස් පළ කර තිබෙනවා.\nවෙළඳ ආර්ථිකයක් ගොඩනැගීමට ජනාධිපතිවරයා ගන්නා උත්සහායට බ්‍රිතාන්‍ය රජයේ දායකත්වය ලබාදීම පිළිබඳව ද මහ කොමසාරිස්වරියගේ අවධානය යොමු වුණා.\n2030 වසර වන විට මෙරට බලශක්ති උත්පාදනයෙන් 80%ක් පුනර්ජනනීය බලශක්ති ප්‍රභවයන්ගෙන් ලබාගැනීමට රජය ගෙනයන වැඩපිළිවෙළට අවශ්‍ය තාක්ෂණික දැනුම හුවමාරු කරගැනීමටත්,  සූර්ය ශක්තිය ගබඩාකරණයට සහ  සම්ප්‍රේෂණයට සහාය වීමටත් සාරා හල්ටන් එකඟතාව පළ කර තිබෙනවා.\nකාබනික පොහොර භාවිතයට යොමුවීමෙන් පරිසරය සුරැකීමට ජනාධිපති ගෝඨාභය රාජපක්ෂ ගත් තීරණය බ්‍රිතාන්‍ය මහ කොමසාරිස්වරියගේ ඇගයීමට ලක්ව තිබෙනවා.\n20.8%ක්ව පවතින ‘වන ආවරණය’ 30% ක් දක්වා වර්ධනය කිරීමට ශ්‍රී ලංකා රජය සැලසුම් කර ඇති අතර ඊට අවශ්‍ය දැනුම සහ ක්‍රමවේදයන් ලබාදීමට ද මහ කොමසාරිස්වරියගේ අවධානය යොමු කෙරුනා.\nඑක්ස් - ප්‍රේස් පර්ල් නෞකාවෙන් පරිසරයට සිදුව ඇති හානිය අධ්‍යනයට බ්‍රිතාන්‍යයේ තාක්ෂණික සහාය ලබා දෙන ලෙස ජනාධිපතිවරයා ඉල්ලීමක් කර තිබෙනවා.\nජීනිවා යෝජනාව සම්බන්ධයෙන් කරුණු පැහැදිලි කළ ජනාධිපති ගෝඨාභය රාජපක්ෂ ඉඩම් ගැටළු විසඳීම ඇතුළුව අනෙකුත් කරුණු සම්බන්ධයෙන් රජය ගෙන ඇති වැඩපිළිවෙළ ද පැහැදිලි කළ බවයි ජනාධිපති මාධ්‍ය අංශය සඳහන් කළේ.",
       "URL": "https://www.hirunews.lk/273377/බ්‍රිතාන්‍ය-මහ-කොමසාරිස්වරිය-ජනපති-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=1906"
}