{
       "Source": "hirunews",
       "Timestamp": "Thursday, 16 March 2017 - 18:21",
       "Headline": "කින්නියාවේ ඩෙංගු රෝගීන් තවදුරටත් ඉහළට",
       "News Content": "ත්‍රිකුණාමලය - කින්නියා ප්‍රදේශයෙන් වාර්තා වන ඩෙංගු රෝගීන්ගේ සංඛ්‍යාව තවදුරටත් ඉහළ යමින් පවතින බව සෞඛ්‍ය අමාත්‍යාංශය පවසනවා.\nඑහි ලේකම් අනුර ජයවික්‍රම හිරු ප්‍රවෘත්ති අංශයට සදහන් කළේ ඒ අනුව, තවදුරටත් ප්‍රදේශයේ පිරිසිදුකිරීමේ කටයුතු අඛන්ඩව සිදුකරන බවයි.\nකින්නියා ප්‍රාදේශීය ලේකම් කොට්ඨාශයේ ගෙවී ගිය සති දෙකක කාලය තුළ පමණක් ඩෙංගු රෝගය වැළදීමෙන් පුද්ගලයින් 12 දෙනෙකු මියගොස් තිබෙනවා.\nමෙම තත්ත්වය හේතුවෙන් කින්නියා අධ්‍යාපන කලාපයට අයත් පාසල් 66 ක් ඊයේ (15) සිට දින 3 කට වසා දැමුණා.\nතත්ත්වය පාලනය කිරීම සදහා සෞඛ්‍ය අමාත්‍යවරයාගේ උපදෙස් මත විශේෂඥ වෛද්‍යවරුන් කණ්ඩායමක් ද එම ප්‍රදේශවලට යොමුකර තිබෙනවා.\nකෙසේ වෙතත්, ඩෙංගු රෝගීන් වැඩිවීමත් සමග ත්‍රිකුණාමලය සහ කින්නියා රෝහල්වල ඉඩ පහසුකම් ද ඔවුන්ට ප්‍රමාණවත් නොවන බවයි අප වාර්තාකරුවන් සදහන් කළේ.\nමේ අතර, ත්‍රිකුණාමල ප්‍රදේශයේ ඇතිවී තිබෙන ඩෙංගු උවදුර සැළකිල්ලට ගනිමින් වහාම රජය විසින් හදිසි ආපදා තත්ත්වයක් ප්‍රකාශයට පත් කළ යුතු බව තවුහීද් ජමාද් සංවිධානය පවසනවා.\nකොළඹ අද පැවති මාධ්‍ය හමුවකට එක්වෙමින් එම සංවිධානයේ මාධ්‍ය ප්‍රකාශක තවුසීෆ් අහමඩ් මේ බව කියා සිටියා.",
       "URL": "https://www.hirunews.lk/157031/කින්නියාවේ-ඩෙංගු-රෝගීන්-තවදුරටත්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=4610"
}