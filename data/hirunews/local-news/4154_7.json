{
       "Source": "hirunews",
       "Timestamp": "Wednesday, 27 December 2017 - 15:08",
       "Headline": "ප්‍රාදේශීය මාධ්‍යවේදීන්ගේ ගැටළු විසඳන්න කමිටුවක්",
       "News Content": "ප්‍රාදේශීය මාධ්‍යවේදීන්ගේ වෘත්තීය ගැටළු පිළිබඳ සොයා බලා ඒවාට ලබාදිය හැකි විසදුම් නිර්දේශ කිරීම සඳහා විශේෂ කමිටුවක් පත් කරන ලෙස ජනාධිපති මෛත්‍රීපාල සිරිසේන උපදෙස් ලබාදී තිබෙනවා.\nඒ, ප්‍රාදේශීය මාධ්‍යවේදීන්ගේ ගැටළු පිළිබඳව ජනාධිපති කාර්යාලයේ අද පැවැති සාකච්ඡාවකදියි.\nරජයේ ප්‍රවෘත්ති අධ්‍යක්ෂ ජනරාල්වරයා, ජනමාධ්‍ය අමාත්‍යාංශයේ අතිරේක ලේකම්වරයෙකු මෙන්ම කම්කරු කොමසාරිස් ජනරාල්වරයා ද මෙම කමිටුවට ඇතුළත් විය යුතුයි.\nඑහි වාර්තාව මාස 3ක් තුළ තමා වෙත ඉදිරිපත් කළ යුතු බවයි ජනාධිපතිවරයා මෙහිදී කියා සිටියේ. මාධ්‍යකරණයේදී ප්‍රාදේශීය මාධ්‍යවේදීන් මුහුණ දෙන ගැටළු පිළිබදව ද සාකච්ඡාවේදී අවධානය යොමුව තිබෙනවා.\nමේ අතර, ඒකාබද්ධ විපක්ෂය නියෝජනය කළ වීරකැටිය ප්‍රාදේශීය සභාවේ හිටපු මන්ත්‍රීවරයෙකු වන ආරියදාස වික්‍රමසිංහ සහ මෙවර පොදුජන පෙරමුණෙන් එම ප්‍රාදේශීය සභාවට තරඟ කිරීමට සිටි සුමිත් රාමනායක ඇතුළු පිරිසක් ජනාධිපති මෛත්‍රීපාල සිරිසේනට සහය පළ කර තිබෙනවා.\nජනාධිපති මාධ්‍ය අංශය සඳහන් කළේ වීරකැටිය සහ කටුවන ප්‍රාදේශීය ලේකම් කොට්ඨාශවල ඒකාබද්ධ විපක්ෂය නියෝජනය කරන තවත් පිරිසක් ද ජනාධිපතිවරයාට සහය පළ කළ බවයි.",
       "URL": "https://www.hirunews.lk/179480/ප්‍රාදේශීය-මාධ්‍යවේදීන්ගේ-ගැටළු-විසඳන්න-කමිටුවක්",
       "Category": "Local News",
       "Parent URL": "https://www.hirunews.lk/local-news.php?pageID=4154"
}