{
       "Source": "hirunews",
       "Timestamp": "Saturday, 08 June 2019 - 11:45",
       "Headline": "ඉවත් වූ මුස්ලිම් ඇමතිවරුන් විපක්ෂ නායක හමුවෙයි",
       "News Content": "තනතුරුවලින් ඉවත් වූ මුස්ලිම් අමාත්‍යවරුන් සහ විපක්ෂ නායක මහින්ද රාජපක්ෂ අතර හමුවක් මේ වන විට පැවැත්වෙනවා.\nඒ, කොළඹ විජේරාම මාවතේ පිහිටි විපක්ෂ නායක නිළ නිවසේදීයි.\nහිටපු මුස්ලිම් අමාත්‍යවරුන් සහ අග්‍රාමාත්‍ය රනිල් වික්‍රමසිංහ අතර, තවත් සාකච්ඡාවක් ඊයේ පසුවරුවේ පවත්වා තිබෙනවා.\nමුස්ලිම් ජනතාව මුහුණ දෙන ගැටළු පිළිබදව එහිදී අග්‍රාමාත්‍යවරයාගේ අවධානය යොමු කළ බවයි හිටපු රාජ්‍ය අමාත්‍ය මොහොමඩ් හාරිස් හිරු ප්‍රවෘත්ති අංශයට සදහන් කළේ.\nඑමෙන්ම, සියළු මුස්ලිම් කැබිනට්, රාජ්‍ය සහ නියෝජ්‍ය අමාත්‍යවරුන් සිය ධුරවලින් ඉවත් වූ බවට වන ගැසට් නිවේදනය ද මේ වන විට නිකුත් කර තිබෙනවා.\nජනාධිපති ලේකම් උදය ආර්. සෙනෙවිරත්නගේ අත්සනින් යුතුව නිකුත් කර ඇති එම ගැසට් නිවේදනයේ මුස්ලිම් කැබිනට්, රාජ්‍ය, නියෝජ්‍ය අමාත්‍යවරුන් 9 දෙනෙකුගේ නම් සහ අමාත්‍යාංශ ඇතුළත්. ඒ අනුව  හිටපු අමාත්‍යවරුන් වන රවුෆ් හකීම්, කබීර් හෂීම්, රිෂාඞ් බදියුදීන් සහ අබ්දුල් හලීම්ගේ නම් ද  ඊට ඇතුළත් කර තිබෙනවා.\nඑමෙන්ම, මොහොමඩ් ෆයිසාල් කාසිම්, මොහොමඞ් හාරිස්, අමීර් අලි සහ අලි සබීර් මවුලානා සෙයිබ් යන හිටපු රාජ්‍ය අමාත්‍යවරුන්ගේ නම් ද එම ගැසට් නිවේදනයේ සදහන්.\nහිටපු නියෝජ්‍ය අමාත්‍යවරයෙකු වන අබ්දුල්ලා මහරුෆ්ගේ නම ද මෙලෙස ඉවත් වූ අමාත්‍යවරුන්ගේ ලැයිස්තුවට ඇතුළත්.\nමේ අතර, පාස්කු ඉරිදා ප්‍රහාරයට අදාළව චෝදනා එල්ල වූ හිටපු මුස්ලිම් අමාත්‍යවරුන් සම්බන්ධයෙන් පරීක්ෂණ සිදුකිරීම සඳහා මාසයක කාලයක් ප්‍රමාණවත් නොවන බව ජාතික නිදහස් පෙරමුණ පවසනවා.",
       "URL": "https://www.hirunews.lk/217962/ඉවත්-වූ-මුස්ලිම්-ඇමතිවරුන්-විපක්ෂ-නායක-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3312"
}