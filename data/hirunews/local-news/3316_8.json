{
       "Source": "hirunews",
       "Timestamp": "Thursday, 06 June 2019 - 7:19",
       "Headline": "පූජිත් සහ හේමසිරි අද තේරීම් කාරක සභාවට",
       "News Content": "පාස්කු ඉරිදා ත්‍රස්ත ප්‍රහාරය පිළිබඳ සොයා බලා පාර්ලිමේන්තුවට වාර්තා කිරීම සඳහා පත් කළ විශේෂ තේරීම් කාරක සභාව අද යළි රැස්වනවා.\nඒ අනුව පෙරවරු 11 සිට පස්වරු පහ දක්වා පාර්ලිමේන්තු පරිශ්‍රයේදි කාරක සභාව රැස්වන බවයි එහි සාමාජික පාර්ලිමේන්තු මන්ත්‍රී ආචාර්ය ජයම්පති වික්‍රමරත්න කියා සිටියේ.\nපොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු සාක්ෂි ලබාදීම සඳහා අද මෙම කාරක සභාව හමුවට කැඳවා තිබෙනවා.\nත්‍රස්ත විමර්ශන කොට්ඨාශය භාර හිටපු නියෝජ්‍ය පොලිස්පති නාලක ද සිල්වා, සහ  ආරක්ෂක ලේකම් විශ්‍රාමික ජෙනරාල් ශාන්ත කෝට්ටේගොඩ මෙන්ම ජාතික බුද්ධි ප්‍රධානී විශ්‍රාමික ජ්‍යෙෂ්ඨ නියෝජ්‍ය පොලිස්පති සිසිර මෙන්ඩිස් ද මීට පෙර තේරීම් කාරක සභාව හමුවේ සාක්ෂි ලබාදී තිබුණා.\nමේ අතර පාස්කු ඉරිදා ප්‍රහාරය සම්බන්ධයෙන් පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු වගඋත්තරකරුවන් කරමින් සිවිල් වැසියන් දෙදෙනෙකු විසින් ගොනුකර ඇති මූලික අයිතිවාසිකම් පෙත්සම් අද යළි කැඳවීමට නියමිතයි.\nබුද්ධි තොරතුරු ලැබී තිබියදී පාස්කු ඉරිදා කිතුණු දේවස්ථාන සහ සංචාරක හෝටල්වලට එල්ලවූ ත්‍රස්ත ප්‍රහාරය වළක්වාගැනීමට නොහැකිවීම තුළින් හිටපු ආරක්ෂක ලේකම්වරයා සහ පොලිස්පතිවරයා මහජනතාවගේ මූලික අයිතීන් කඩකර ඇති බවට චෝදනා කරමිනුයි මෙම මූලික අයිතිවාසිකම් පෙත්සම් ගොනුකර ඇත්තේ.\nපසුගිය 31 වනදා මෙම පෙත්සම් කැඳවූ අවස්ථාවේදී  ඒවා පූර්ණ විනිසුරු මඩුල්ලක් හමුවේ විභාග කරන ලෙස නීතිපතිවරයා අගවිනිසුරුවරයාගෙන් ඉල්ලා සිටියා.\nඑහිදී නීතිපතිවරයා වෙනුවෙන් පෙනී සිටි ජ්‍යෙෂ්ඨ අතිරේක සොලිසිටර් ජනරාල් ෆර්සානා ජමීල් කියා සිටියේ අදාළ පෙත්සම්වල ජාතික වැදගත්කමක් සහිත කරුණු පැවතීම හේතුවෙන් ඒවා විභාග කිරීමට පූර්ණ විනිසුරු මඩුල්ලක් පත්කරන ලෙස අගවිනිසුරුවරයාගෙන් ඉල්ලා සිටින බවයි.",
       "URL": "https://www.hirunews.lk/217794/පූජිත්-සහ-හේමසිරි-අද-තේරීම්-කාරක-සභාවට",
       "Category": "Local News",
       "Parent URL": "https://www.hirunews.lk/local-news.php?pageID=3316"
}