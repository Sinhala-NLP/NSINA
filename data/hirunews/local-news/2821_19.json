{
       "Source": "hirunews",
       "Timestamp": "Wednesday, 01 April 2020 - 19:33",
       "Headline": "ලොව පුරා කොරෝනා ආසාදිතයන් 874,000 ඉක්මවයි",
       "News Content": "කොවිඩ් 19 හෙවත් නව කොරෝනා වෛරසය ආසාදනය වූ පුද්ගලයින් අට ලක්ෂ 74,607ක් ලොව පුරා රටවලින් මේ වනවිට වාර්තා වනවා.\nමරණ සංඛ්‍යාව 43,460ක් වාර්තා වන බවයි විදෙස් මාධ්‍ය වාර්තා කළේ.\nවැඩිම ආසාදිතයින් සංඛ්‍යාවක් ඇමරිකාවෙන් වාර්තා වන අතර, එම සංඛ්‍යාව එක් ලක්ෂ 88,639ක්.\nඇමරිකාවෙන් මරණ 4,059ක් වාර්තා වන අතර, අද දිනයේදී ඇමරිකානු ජනාධිපති ඩොනල්ඩ් ට්‍රම්ප් සහ රුසියානු ජනාධිපති ව්ලැදිමීර් පූටින් දුරකතනයෙන් කොරෝනා වෛරසය මැඩලීමට ගත හැකි පියවර සම්බන්ධයෙන් සාකච්ඡා කර තිබෙනවා.\nඉන් අනතුරුව රුසියාවේ මොස්කව් නුවර සිට ඇමරිකාවට, රුසියානු හමුදාවට අයත් යානයකින් වෛද්‍ය උපකරණ තොගයක් සහ මුඛ ආවරණ තොගයක් යවා ඇති බවයි විදෙස් මාධ්‍ය වාර්තා කළේ.\nමේ අතර, රුසියානු ජනාධිපති ව්ලැදිමීර් පූටින් වීඩියෝ තාක්ෂණය ඔස්සේ අමාත්‍ය මණ්ඩල හමුව පැවැත්වීමට තීරණය කර ඇත්තේ ඔහු පසුගියදා හමුවූ වෛද්‍යවරයෙකුට කොරෝනා ආසාදනය වී ඇති බවට තහවුරු වීමත් සමඟයි.\nවැඩිම කොරෝනා මරණ සංඛ්‍යාවක් වාර්තා වන ඉතාලියෙන් මරණ 12,428ක් වාර්තා වන අතර, එරටින් වාර්තා වන ආසාදිතයින් සංඛ්‍යාව එක්ලක්ෂ 5,792ක්.\nස්පාඤ්ඤයෙන්ද මේ වනවිට වාර්තා වන කොරෝනා ආසාදිතයින් සංඛ්‍යාව ලක්ෂය ඉක්මවා තිබෙනවා.\nඑරටින් වාර්තා වන මරණ සංඛ්‍යාව 9,000 ඉක්මවා තිබෙනවා.\nඅසල්වැසි ඉන්දියාවෙන් වාර්තා වූ වයස්ගතම කොරෝනා රෝගියා වූ 93 හැවිරිදි අයෙකු සුවය ලබා අද රෝහලෙන් පිටව ගොස් ඇති බවයි වාර්තා වන්නේ.\nතායිලන්තයේ බැංකොක් නුවර සියලූම උද්‍යාන වසා දැමීමට අද එරට බලධාරීන් පියවර ගත්තා.",
       "URL": "https://www.hirunews.lk/237728/ලොව-පුරා-කොරෝනා-ආසාදිතයන්-874000-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=2821"
}