{
       "Source": "hirunews",
       "Timestamp": "Tuesday, 14 March 2023 - 6:57",
       "Headline": "තැපැල් සේවය අත්‍යවශ්‍ය සේවාවක් බවට පත් කරමින් ගැසට් නිවේදනයක්",
       "News Content": "තැපැල් සේවය අත්‍යවශ්‍ය සේවයක් බවට ප්‍රකාශයට පත් කරමින් ජනාධිපති ලේකම් සමන් ඒකනායක අතිවිශේෂ ගැසට් පත්‍රයක් නිකුත් කර තිබෙනවා.\nඒ, 1979 අංක 61 දරන අත්‍යවශ්‍ය මහජන සේවා පනතින් පැවරී ඇති බලතල අනුව ජනාධිපති රනිල් වික්‍රමසිංහගේ අණ පරිදි මෙම ගැසට් පත්‍රය නිකුත් කර තිබෙනවා.\nඕනෑම රාජ්‍ය සංස්ථාවකින්, රජයේ දෙපාර්තමේන්තුවකින්, පළාත් පලාන ආයතනයකින්, සමූපකාර සමිතියකින් හෝ ඒවායෙහි ශාඛාවකින් සපයනු ලබන සේවාවන් සාමාන්‍ය ජන ජිවිතය පවත්වාගෙන යෑම සඳහා අත්‍යවශය වන බව ජනාධිපති ලේකම්වරයා ප්‍රකාශ කර තිබෙනවා.\nමේ අතර, තවමත් දීප ව්‍යාප්ත වෘත්තීය සමිති විරෝධතා මාලාවක් ද ක්‍රියාත්මක වෙමින් පවතිනවා.\nඊයේ (14) දිස්ත්‍රික් රැසක ම වෛද්‍යවරුන් වෘත්තීය ක්‍රියාමාර්ගවල යෙදුණු අතර, එම රෝහල්වල බාහිර ප්‍රතිකාර අංශය සහ සායනික කටයුතු පැවැත්වුණේ නෑ.\nමේ අතර, අදාළ වෛද්‍ය වෘත්තිකයන් හා සෙසු වෘත්තීය සමිති නායකයන් අතර සාකච්ඡාවක් පැවැත්වුණේ, ජනාධිපතිවරයාගේ මූලිකත්වයෙන්.\nකෙසේ වෙතත් රජයේ බදු ප්‍රතිපත්තිය, අසාධාරණ ලෙස විදුලි බිල වැඩි කිරීම, මැතිවරණ කල් දැමීම ආදී සටන් පාඨ මුල් කර ගනිමින් පැවැත්වෙන විරෝධතා මාලාව තවමත් ක්‍රියාත්මක යි.",
       "URL": "https://www.hirunews.lk/329879/තැපැල්-සේවය-අත්‍යවශ්‍ය-සේවාවක්-බවට-පත්-කරමින්-ගැසට්-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=478"
}