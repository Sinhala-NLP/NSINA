{
       "Source": "hirunews",
       "Timestamp": "Friday, 03 December 2021 - 9:53",
       "Headline": "ප්‍රවීන රංගන ශිල්පී සම්පත් තෙන්නකෝන් අභාවප්‍රාප්ත වෙයි  (වීඩියෝ)",
       "News Content": "ප්‍රවීන වේදිකා නාට්‍ය සහ ටෙලිනාට්‍ය රංගන ශිල්පී සම්පත් තෙන්නකෝන් අභාවප්‍රාප්ත වී තිබෙනවා.\nකළක් රෝගාතුරව සිට මියයනවිට ඔහු 62 වන වියේ පසුවුණා.\nකොළඹ - ඉසිපතන විද්‍යාලයේ ආදි ශිෂ්‍යයෙකු වූ වේදිකාවේ දස්කම් දැක්වීමට සමත්වූ අතර, විජය ධර්මශ්‍රීගේ හිමගිර චිත්‍රපටයෙන් සිනමාවට පිවිසුණා.\nපුත්‍ර සමාගම සහ සුබ සන්ධ්‍යාවක් ඇතුලු වේදිකා නාට්‍ය 50 කට අධික සංඛ්‍යාවකට ඔහු සමඟ රංගනයට එක්වූ රත්නා ලාලනී ජයකොඩි සමඟ විවාහ වූ සම්පත් තෙන්නකෝන් වේදිකා නාට්‍ය දිවියට වසර 30 ක් ගතවීම නිමිත්තෙන් අභිනයන සම්පත් රත්න රංග භූමිකාව නමින් නාට්‍ය උළෙලක්ද පවත්වනු ලැබුවා.\nලුම්බිණි රඟහලේ දී දයාරත්න රටගෙදරගේ ගුරු ලිපි නාට්‍යයෙන් වේදිකාවට පිවිසි ඔහු ඩග්ලස් සිරිවර්ධනගේ අඹුසැමියෝ නාට්‍යයට ද එක්වුණා.\nහිරු ටී වී ඔස්සේ විකාශය වන දිවිතුරා ටෙලිනාට්‍යටද සම්පත් තෙන්නකෝන් රංගනයෙන් දායක වුණා.\nඅභාවප්‍රාප්ත වූ සම්පත් තෙන්නකෝන්ගේ දේහය ඔහුගේ පෞද්ගලික ඉල්ලීමක් මත පැය 24ක් ඇතුළත අවසන් කටයුතු සිදු කරන බව පවුලේ ඥාතින් පවසනවා.",
       "URL": "https://www.hirunews.lk/289889/ප්‍රවීන-රංගන-ශිල්පී-සම්පත්-තෙන්නකෝන්-අභාවප්‍රාප්ත-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1520"
}