{
       "Source": "hirunews",
       "Timestamp": "Wednesday, 16 September 2020 - 12:50",
       "Headline": "ජනපති දුන් මාර්ග ඉලක්කය (වීඩියෝ)",
       "News Content": "ග්‍රාමීය මාර්ග කිලෝ මීටර් ලක්ෂයක් ඉදිකිරීම 2024 වන විට අවසන් කර ප්‍රධාන මාර්ග පද්ධතිය හා සම්බන්ධ කිරීමේ වගකීම ජනාධිපති ගෝඨාභය රාජපක්ෂ මහතා නිලධාරීන්ට පවරා තිබෙනවා.\nඒ ග්‍රාමීය මාර්ග හා අවශේෂ යටතල පහසුකම් පිළිබඳ රාජ්‍ය අමාත්‍යාංශ නිලධාරීන් සමග ජනාධිපති කාර්යාලයේ පැවැති සාකච්ඡාවකදී.\nග්‍රාමීය මාර්ග හා අවශේෂ යටතල පහසුකම් පිළිබඳ රාජ්‍ය අමාත්‍යාංශයේ ඉදිරි සැලසුම් පිළිබඳ සාකච්ඡාවක් ජනාධිපති ගෝඨාභය රාජපක්ෂ මහතාගේ ප්‍රධානත්වයෙන් ඊයේ පැවැත්වුණා.\nජනාධිපතිවරයා මෙම සාකච්ඡාවේදී අවධාරණය කළේ ඉදිකිරීම් වැඩට කිසිදු බාධාවක් සහ ප්‍රමාදයක් ඇතිවීමට ඉඩ නොතබා මාර්ග ඉදිකිරීම් අධීක්ෂණය රජය සහ කොන්ත්‍රාත්කරුවන් යන පාර්ශ්ව දෙකෙන්ම විය යුතු බවයි.\nරට පුරා ග්‍රාමීය සහ අතුරු මාර්ග කිලෝමීටර් ලක්ෂයේ ඉදිකිරීම් පරිසරය රැකෙන පරිදි සිදු කිරීමටත් කුඩා පාලම්, වැල් පාලම් සහ ඒදඬු වෙනුවට නව පාලම් ඉදිකළ යුතු බවටත් ජනාධිපති ගෝඨාභය රාජපක්ෂ මහතා මෙහිදී නිලධාරීන්ට උපදෙස් ලබා දී තිබෙනවා.\nඑමෙන්ම මාර්ග ඉදිකිරීමේදී යොදා ගන්නා පස්, ගල්, වැලි අවශ්‍ය ප්‍රමාණය සපයා දීමේ වගකීම සියලු දිස්ත්‍රික් ලේකම්වරුන්ට පැවරෙන බවද සම්පත් සම්පාදනයට අනුමැතිය දිය යුතු පරිසර, වනජීවි වන සංරක්ෂණ සහ පුරාවිද්‍යා ඇතුළු සියලු ආයතන දිස්ත්‍රික් මට්ටමින් රැස්ව පූර්ව අනුමැතිය දිය යුතු බවද ජනාධිපතිවරයා මෙහිදී අවධාරණය කළා.\nප්‍රධාන මහා මාර්ග දෙපස විවිධ වර්ගවල පැළ මිලියන 02ක් රෝපණය කිරීමටද මෙම සාකච්ඡාවේදී තීරණය කෙරුණා.\nඑමෙන්ම සියලු ප්‍රධාන මාර්ග දෙපස පදික වේදිකාව මත වාහන නවතා තැබීම සම්පූර්ණයෙන් නතර කරන ලෙස ජනාධිපති ගෝඨාභය රාජපක්ෂ මහතා මෙම සාකච්ඡාවේදී අදාල නිලධාරීන්ට උපදෙස් ලබා දී තිබෙනවා.\nඑමෙන්ම මහල් නිවාස සංකීර්ණ, වෙළඳ මධ්‍යස්ථාන ඇතුළු ගොඩනැගිලි ඉදිකිරීමේ දී රථ වාහන ගාල් කිරීමට ඉඩ පහසුකම් සැලසීම අනිවාර්යෙන් කළයුතු බවද ජනාධිපතිවරයා වැඩිදුරටත් සඳහන් කළා.",
       "URL": "https://www.hirunews.lk/250345/ජනපති-දුන්-මාර්ග-ඉලක්කය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2451"
}