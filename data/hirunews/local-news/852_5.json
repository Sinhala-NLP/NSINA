{
       "Source": "hirunews",
       "Timestamp": "Thursday, 22 September 2022 - 12:59",
       "Headline": "දිවා ආහාරය සඳහා දරුවන්ට බත් පමණක් ලබා දුන් මිනුවන්ගොඩ පාසල",
       "News Content": "පාසලේදී තුළදී දිවා ආහාරයට කළටි පොල් මද රැගෙන ආ පුවත සම්බන්ධයෙන් මිනුවන්ගොඩ කලාප අධ්‍යාපන කාර්යාලය විසින් කරුණු පැහැදිලි කිරීමක් සිදුකර තිබෙනවා.\nමිනුවන්ගොඩ අධ්‍යාපන කලාපයේ කනිෂ්ඨ ද්වීතියික පාසලක ශිෂ්‍ය නායිකාවක මෙලෙස පොල් මඳ රැගෙන ආ බවටයි වාර්තා වූයේ.\n9 වන ශ්‍රේණියේ ඉගෙනුම ලබන මෙම සිසුවියගේ පියා කුලී රැකියාවල නිරත වන්නෙක්.\nපාසල් දිවා ආහාර කාලය තුළ මෙම සිසුවිය මිතුරියන් සමඟ එක්ව ඊයේ (21) කළටි පොල් මද ආහාරයට ලබා ගන්නා ආකාරය දැක ඇත්තේ පන්ති භාර ගුරුතුමිය විසින්.\nපසුව එම ගුරුතුමිය පාසලේ අනෙකුත් ගුරුභවතුන් සමඟ මේ සම්බන්ධයෙන් සාකච්ඡා කර පාසලේ සිටින එවැනි ළමයින් කිහිපදෙනෙකුට ආහාර සපයා දීමටද කටයුතු කර තිබුණා.\nමිනුවන්ගොඩ ප්‍රදේශයේ අඩු ආදායම්ලාභි දෙමාපියන් රැසකගේ දරුවන් පැමිණෙන්නේ මෙම කනිෂ්ඨ ද්වීතියික පාසල වෙතයි.\nමෙම පාසලේ පළමු ශ්‍රේණියේ සිට 5 වන ශ්‍රේණිය දක්වා ඉගෙනුම ලබන දරුවන්ට දිවා ආහාරය ලබා දිමේ වැඩසටහනක් ද ක්‍රියාත්මක වනවා.\nඒ අනුව ඊයේ එම පාසලේ සිසුන්ට දිවා ආහාරය සඳහා බත් සමඟ පරිප්පු ලබා දි ඇති අතර පසුව පරිප්පු අවසන් විම නිසා 3 ශ්‍රේණියේ දරුවන්ට බත් පමණක් ලබාදී ඇති බව අප වාර්තාකරු ප්‍රකාශ කළා.\nමේ පිළිබදව ඊයේ හිරු පුවත් තුළින් අප කරුණු අනාවරණය කරනු ලැබුවා.\nඉන් අනතුරුව අදාළ පාසලේ ගුරුවරයෙකුට විවිධ පාර්ශව වලින් බලපෑම් එල්ල වී ඇති බවයි අප වාර්තාකරු කියා සිටියේ.\nඑවන් පසුබිමක මිනුවන්ගොඩ කලාප අධ්‍යාපන අධ්‍යක්ෂක ඊ.ඩබ්ලිව්.ආර්. පෙරේරා මෙම පුවත සම්බන්ධයෙන් නිවේදනයක් නිකුත් කරමින් සඳහන් කළේ, සිය අධ්‍යාපන කලාපයේ කිසිදු පාසලක එවැනි සිදුවීමක් වාර්තා වී නොමැති බවයි.\nදිවා ආහාරය සඳහා පොල් මඳ ආහාරයට ගැනීම සම්බන්ධයෙන් තමන් සොයා බැලීමක්ද කළ බවයි ඔහු විසින් නිකුත් කළ නිවේදනයේ වැඩිදුරටත් සඳහන් වන්නේ.",
       "URL": "https://www.hirunews.lk/316016/දිවා-ආහාරය-සඳහා-දරුවන්ට-බත්-පමණක්-ලබා-දුන්-මිනුවන්ගොඩ-පාසල",
       "Category": "Local News",
       "Parent URL": "https://www.hirunews.lk/local-news.php?pageID=852"
}