{
       "Source": "hirunews",
       "Timestamp": "Monday, 08 February 2021 - 7:50",
       "Headline": "ස්ථාවර මිල යටතේ අත්‍යාවශ්‍ය භාණ්ඩ 27ක් පාරිභෝගික ජනතාවට අද සිට (වීඩියෝ)",
       "News Content": "අත්‍යවශ්‍ය පරිභෝජන භාණ්ඩ 27ක් ස්ථාවර මිල ගණන් යටතේ පාරිභෝගික ජනතාව වෙත ලබාදීමේ වැඩසටහන අද සිට ක්‍රියාත්මකයි.\nලංකා සතොස, සමුපකාර සහ කියු ෂොප් අලෙවිසැල් හරහා එම භාණ්ඩ අලෙවි කෙරෙන බව වෙළඳ අමාත්‍යාංශය සඳහන් කළා.\nමිල ස්ථායිකරණය කළ අත්‍යවශ්‍ය පරිභෝජන භාණ්ඩ 27ක් අද දිනයේ සිට පාරිභෝගික ජනතාව වෙත ලබාදීමට සියලු පියවර ගෙන ඇති බව වෙළෙඳ අමාත්‍ය බන්දුල ගුණවර්ධන මහතා සඳහන් කළා.\nඒ අනුව රුපියල් 106ක්ව පැවති රතු කැකුළු කිලෝ ග්‍රෑම් එකක් සහ රුපියල් 105ක්ව පැවති සුදු කැකුළු කිලෝ ග්‍රෑම් එකක නව මිල රුපියල් 93ක් වනවා.\nරුපියල් 109ක් පැවති සුදු නාඩු කිලෝ ග්‍රෑම් එකක් රුපියල් 13කින් අඩු කර තිබෙනවා.\nසම්බා කිලෝග්‍රෑම් එකක මිල අඩු කර ඇත්තේ රුපියල් 21කින්.\nකීරි සම්බා කිලෝ ග්‍රෑම් එකක් රුපියල් 15කින් අඩු කර තිබෙනවා.\nරුපියල් 105ක්ව පැවති තිරිගු පිටි කිලෝ ග්‍රෑම් එකක නව මිල රුපියල් 84ක්.\nසුදු සීනි කිලෝ ග්‍රෑම් එකක් රුපියල් 11කින් අඩුකර ඇති අතර රුපියල් 130ක්ව පැවති ග්‍රෑම් 100ක තේකොළ පැකට්ටුවක් රුපියල් 35කින් මිල අඩුකර තිබෙනවා.\nරතුපරිප්පු කිලෝ ග්‍රෑම් එකක් රුපියල් 165කට ලබාගත හැකි අතර ලොකු ලුණු කිලෝ ග්‍රෑම් එකක් අලෙවි කෙරෙන්නේ රුපියල් 120කටයි.\nදේශීය අර්තාපල් කිලෝ ග්‍රෑම් එකක් රුපියල් 36කින් අඩු කර ඇති අතර වියළි මිරිස් කිලෝ ග්‍රෑම් එකක් රුපියල් 55කින් අඩු කර තිබෙනවා.\nදේශීයව නිෂ්පාදිත ග්‍රෑම් 425 ටින් මාළු රුපියල් 220කට ලබා ගත හැකි අතර තායි හාල්මැස්සන් කිලෝ ග්‍රෑම් එකක් රුපියල් 125කට ලබා ගත හැකියි.\nකුකුළු මස් කිලෝ ග්‍රෑම් එකක් රුපියල් 30කින් අඩු කර ඇති අතර කිරි පිටි ග්‍රෑම් 400ක් රුපියල් 25කින් පහත දමා තිබෙනවා.\nදෑත් සෝදන දියර මිලි ලීටර් 100 බෝතලයක් රුපියල් 250ක් වන අතර මුව ආවරණයක් රුපියල් 14කට ලබා ගත හැකියි.\nමෙම අත්‍යවශ්‍ය භාණ්ඩ ලංකා සතොස සමුපකාර සහ කියු ෂොප් අලෙවි සැල් හරහා පාරිභෝගිකයින්ට මිලදි ගැනිමට හැකියාව ඇති අතර මෙම මිළ ගණන් අඩු කිරිම ඉදිරි මාස 03ක කාලය සඳහා ද ක්‍රියාත්මක වනවා.\nව්‍යාපාරිකයන් සහ වෙළඳ අමාත්‍යාංශය අතර ඇතිකරගත් ගිවිසුමකට අනුව මෙම වැඩපිළිවෙළ ක්‍රියාත්මකයි.\nමිල ගණන් අඩුවන භාණ්ඩවල මිල දර්ශකය පහතින්.",
       "URL": "https://www.hirunews.lk/261957/ස්ථාවර-මිල-යටතේ-අත්‍යාවශ්‍ය-භාණ්ඩ-27ක්-පාරිභෝගික-ජනතාවට-අද-සිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2161"
}