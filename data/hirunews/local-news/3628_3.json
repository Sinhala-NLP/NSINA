{
       "Source": "hirunews",
       "Timestamp": "Thursday, 29 November 2018 - 18:11",
       "Headline": "විපක්ෂ නායක සහ එජාපෙ සමඟ සාකච්ඡාවකට ජනපතිගෙන් එකඟත්වයක්",
       "News Content": "රට තුළ පවතින දේශපාලන තත්ත්වය පිළිබඳව සාකච්ඡා කිරීම සඳහා කතානායක කරූ ජයසූරිය අද පස්වරුවේ ජනාධිපති මෛත්‍රීපාල සිරිසේන මුණ ගැසුණා.\nජනාධිපති ලේකම් කාර්යාලයේදී මෙම හමුව සිදුවුණේ ජනාධිපතිවරයා සහ කතානායකවරයා සාකච්ඡා කර විසඳුමකට එළඹීම යෝග්‍ය බවට අමාත්‍ය ආචාර්ය විජේදාස රාජපක්ෂ ඇතුලූ මන්ත්‍රීවරුන් කිහිපදෙනෙකු පාර්ලිමේන්තුවේදී කළ ඉල්ලීමට අනුවයි.\nමෙහිදී සෑම අංශයකින්ම රට තුළ අස්ථාවරත්වයක් ඇතිවෙමින් පවතින බවත්, රුපියල අවප්‍රමාණය වීම, ආයෝජන සහ සංචාරක ක්ෂේත්‍රවල බිඳ වැටීම සම්බන්ධයෙන් කතානායකවරයා ජනාධිපතිවරයා වෙත පෙන්වා දුන් බව කතානායක කාර්යාලය ප්‍රකාශ කළා.\nඊට ජනාධිපතිවරයාගෙන් යහපත් ප්‍රතිචාරයක් පළවූ බවයි එම කාර්යාලය නිකුත් කළ නිවේදනයක දැක්වුණේ.\nඑහි වැඩිදුරටත් දැක්වුණේ හෙට පස්වරුවේ විපක්ෂ නායකවරයා සහ එක්සත් ජාතික පෙරමුණේ සෙසු නායකයින් සමඟ සාකච්ඡා කර කඩිනම් විසඳුමකට එළැඹෙන බවට ජනාධිපතිවරයා, කතානායකවරයා වෙත දැනුම් දුන් බවයි.",
       "URL": "https://www.hirunews.lk/205164/විපක්ෂ-නායක-සහ-එජාපෙ-සමඟ-සාකච්ඡාවකට-ජනපතිගෙන්-එකඟත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=3628"
}