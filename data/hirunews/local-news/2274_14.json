{
       "Source": "hirunews",
       "Timestamp": "Monday, 14 December 2020 - 22:46",
       "Headline": "යාපනය, ගාල්ල සමඟ එල්.පී.එල්. අවසන් තරඟයට",
       "News Content": "කොදෙව් ක්‍රීඩක ජොන්සන් චාර්ල්ස් රැස්කළ ලකුණු 76 සහ වනිඳු හසරංග ලකුණු 15 කට කඩුළු 03 ක් බිඳ හෙලමින් පන්දුවෙන් දැක්වූ දස්කම් හේතුවෙන් ජැෆ්නා ස්ටැලියන්ස් පිල ලංකා ප්‍රීමියර් ලීග් දෙවන අවසන් පූර්ව තරඟයෙන් දඹුල්ල වයිකිං පිල පරාජය කිරීමට සමත් වුණා.\nසූරියවැව මහින්ද රාජපක්ෂ ජාත්‍යන්තර ක්‍රීඩාංගනයේ ඊයේ (14) පැවති මෙම තරඟයේදී කාසියේ වාසිය දිනූ දඹුල්ල වයිකිං පිල පළමුවෙන් පන්දුවට පහරදෙන ලෙස ජැෆ්නා ස්ටැලියන්ස් කණ්ඩායමට ආරාධනා කළා.\nඔවුන් සිය පන්දුවාර විස්ස තුළදී කඩුළු 09 ක් දැවී රැස්කළ ලකුණු සංඛ්‍යාව 165 ක්.\nකෙසේ නමුත්, දඹුල්ල වයිකිං පිලට පන්දුවාර 19 යි එක් පන්දුවකදී සියලු ක්‍රීඩකයින් දැවී ලබාගත හැකිවූයේ ලකුණු 128 ක් පමණයි.\nමේ අනුව දඹුල්ල පිල අභිබවා ලකුණු 37 ක ජයග්‍රහණයක් වාර්තා කළ ජැෆ්නා ස්ටැලියන්ස් කණ්ඩායම ගෝල් ග්ලැඩියේටර්ස් පිල සමඟ හෙට පැවැත්වෙන අවසන් මහා තරඟයට සුදුසුකම් ලැබුවා.",
       "URL": "https://www.hirunews.lk/257041/යාපනය-ගාල්ල-සමඟ-එල්-පී-එල්-අවසන්-තරඟයට",
       "Category": "Local News",
       "Parent URL": "https://www.hirunews.lk/local-news.php?pageID=2274"
}