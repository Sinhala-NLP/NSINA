{
       "Source": "hirunews",
       "Timestamp": "Monday, 09 August 2021 - 10:26",
       "Headline": "පූර්ණ එන්නත්කරණය ලැබූ විදේශිකයන්ට හජ් වන්දනාවට වරම් (වීඩියෝ)",
       "News Content": "ඩෙල්ටා කොරෝනා ප්‍රභේදය ව්‍යාප්තවීම හේතුවෙන් වූහාන් නගරයේ මිලියන 11 ක ඉක්ම වූ සමස්ත ජනගහනයම ඊයේ කොරෝනා පරීක්ෂාවන්ට ලක්කර අවසන් කළ බව චීන බලධාරීන් ප්‍රකාශ කළා.\nනගරයේ කොරෝනා පරීක්ෂාවන් පසුගිය අඟහරුවාදා ආරම්භ වූයේ එහි සංක්‍රමණික සේවකයින් 07 දෙනෙකු ආසාදිතයින් ලෙස හඳුනා ගැනීමෙන් අනතුරුවයි.\nඑමෙන්ම, ඩෙල්ටා ප්‍රභේදය හේතුවෙන් කොරෝනා ව්‍යාප්තිය ඉහළ ගොස් ඇති ඕස්ට්‍රේලියාවේ ජනාකීර්ණතම ප්‍රාන්තය වන නිව් සවුත්වේල්ස් ප්‍රාන්තය එහි නිරෝධායන නීති ග්‍රාමීය ප්‍රදේශ දක්වා දීර්ඝ කර තිබෙනවා.\nඒ සිඩ්නි නුවර සිට කිලෝමීටර් 767 ක් උතුරින් වූ ප්‍රදේශයකින් ද ආසාදිතයෙකු වාර්තා වීමත් සමඟයි.\nමේ අතර, මෙවර හජ් වන්දනා සමයේදී පූර්ණ එන්නත්කරණය ලැබූ විදේශිකයන්ට ද අද සිට ක්‍රමයෙන් අවසර ලබාදීමට කටයුතු කරන බව සෞදි බලධාරින් ප්‍රකාශ කළා.\nහජ් වන්දනාව සඳහා ඉල්ලුම් කරන විදේශිකයන් ඒ සඳහා අනුමත කළ එන්නත්කරණ සහතික ඉදිරිපත් කළ යුතුයි.\nසෞදි අරාබිය විසින් සිය රටට ඇතුළු වීම තහනම් කර ඇති රටක අයදුම්කරුවෙකු නම් පූර්ණ එන්නත්කරණය ලැබූව ද සෞදි අරාබියට පැමිණි පසු  ආයතනික නිරෝධායනයට ලක් විය යුතු වනවා.",
       "URL": "https://www.hirunews.lk/279245/පූර්ණ-එන්නත්කරණය-ලැබූ-විදේශිකයන්ට-හජ්-වන්දනාවට-වරම්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1766"
}