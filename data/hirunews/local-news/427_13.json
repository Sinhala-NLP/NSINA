{
       "Source": "hirunews",
       "Timestamp": "Saturday, 08 April 2023 - 8:11",
       "Headline": "අධ්‍යාපන අමාත්‍යාංශය සරසවි ඇදුරන්ගෙන් ධනාත්මක ප්‍රතිචාරයක් අපේක්ෂාවෙන්",
       "News Content": "උසස් පෙළ උත්තර පත්‍ර ඇගයීම් සම්බන්ධයෙන් විශ්වවිද්‍යාල ආචාර්යවරුන් ධනාත්මක ප්‍රතිචාරයක් දක්වනු ඇතැයි අපේක්ෂා කරන බව අධ්‍යාපන අමාත්‍යාංශය පවසනවා.\nඒ අදාළ තත්ත්වය සම්බන්ධයෙන් නිවේදනයක් නිකුත් කරමින්.\nඋසස් පෙළ විභාගය ආරම්භ වීමට පෙර උත්තර පත්‍ර ඇගයීමේ අයදුම්පත් කැඳවීමේ දී ඒ සඳහා ඉල්ලු‍ම් කර තිබුණේ මුළු අවශ්‍යතාවය වන 19,000ක් පරීක්ෂකයන් සංඛ්‍යාවෙන් 12,000ක් පමණක් බවයි අමාත්‍යාංශය පවසන්නේ.\nතත්ත්වය තේරුම්ගත් අමාත්‍යාංශය ගුරු වෘත්තීය සමිති සමඟ සාකච්ඡා පවත්වා උත්තර පත්‍ර ලකුණු කිරීමට දෙනු ලබන ගාස්තුවට අමතරව දිනකට ගෙවනු ලැබූ රුපියල් 500ක සංහෘත දීමනාව රුපියල් 2000ක් දක්වා වැඩි කිරීමට පියවර ගත් බවද අදාළ නිවේදනයේ සඳහන්.\nකිලෝමීටර් 81ට වැඩි දුරක සිට උත්තර පත්‍ර ඇගයීමට පැමිණෙන ගුරුවරුන් සඳහා එම සංහෘත දීමනාව රුපියල් 2900ක් දක්වා වැඩි කර දීමටත් අදාළ සියලු‍ ක්‍රියාමාර්ග ගෙන ඇති අතර ඒ සඳහා මහා භාණ්ඩාගාරයෙන් අතිරේක ප්‍රතිපාදන ද ලබාගත් බවද අමාත්‍යාංශය කියා සිටියා.\nමීට අමතරව විශ්වවිද්‍යාල ආචාර්යවරුන් සමඟ මාර්තු 09 ප්‍රථම සාකච්ඡාව අග්‍රාමාත්‍ය කාර්යාලයේ දී පැවැත්වූ අතර ඒ සඳහා භාණ්ඩාගාර නිලධාරීන් ඇතුළු අදාළ සියලු‍ පාර්ශව සහභාගී වූ බවයි ඔවුන් පවසන්නේ.\nඒ අනුව සියලු‍ රජයේ සේවකයන් සඳහා පොදුවේ පනවන ලද බදු මුදල සම්බන්ධයෙන් හැරුණුකොට අනෙකුත් ඉල්ලීම් ලෙස ඉදිරිපත් කළ කරුණු පිළිබඳව අධ්‍යාපන අමාත්‍යාංශය මුදල් අමාත්‍යාංශයේ ද එකඟතාව ඇති ව විකල්ප විසඳුම් ලබා දී ඇති අතර ඒ සම්බන්ධයෙන් විශ්වවිද්‍යාල ආචාර්ය සංගමය ද දැනුම්වත් කර ඇති බව අධ්‍යාපන අමාත්‍යාංශය සඳහන් කළා.\nඅධ්‍යාපන අමාත්‍යාංශය මෙම සංවේදී ප්‍රශ්නය පිළිබඳව උසස් පෙළ විභාගය ආරම්භයේ සිට ම ගුරු වෘත්තීය සමිති හා විශ්වවිද්‍යාල ආචාර්ය සංගමය සමඟ සාකච්ඡා වට කිහිපයක් පවත්වා විසඳුම් ක්‍රියාමාර්ගවලට අවතීර්ණ වී ඇති අතර උපරිම අයුරින් උත්තර පත්‍ර ඇගයීම කඩිනම් කිරීමට පියවර ගෙන ඇති බව ද ප්‍රකාශ කරනවා.\nඒ සම්බන්ධයෙන් මේ වනවිට ගුරු වෘත්තීය සමිති ධනාත්මක ප්‍රතිචාරයක් දක්වා ඇති අතර විශ්වවිද්‍යාල ආචාර්ය සංගමය ද උත්තර පත්‍ර ඇගයීමේ ක්‍රියාවලියට එක්වීම සඳහා කඩිනමින් ප්‍රතිචාර දක්වනු ඇතැයි අපේක්ෂා කරන බවයි අධ්‍යාපන අමාත්‍යාංශය වැඩිදුරටත් සඳහන් කළේ.",
       "URL": "https://www.hirunews.lk/331983/අධ්‍යාපන-අමාත්‍යාංශය-සරසවි-ඇදුරන්ගෙන්-ධනාත්මක-ප්‍රතිචාරයක්-අපේක්ෂාවෙන්",
       "Category": "Local News",
       "Parent URL": "https://www.hirunews.lk/local-news.php?pageID=427"
}