{
       "Source": "hirunews",
       "Timestamp": "Saturday, 13 May 2017 - 18:29",
       "Headline": "කුරුණෑගල රෝහල අවට අවදානම් තත්ත්වයක්",
       "News Content": "කුරුණෑගල ශික්ෂණ රෝහල සහ අවට ප්‍රදේශයේ ඩෙංගු පැතිර යාමේ සීඝ්‍රතාව වැඩි වී ඇතැයි රජයේ වෛද්‍ය නිලධාරින්ගේ සංගමයේ, කුරුණැගල ශාඛාවේ ලේකම් වෛද්‍ය ඉන්දික රත්නායක ප්‍රකාශ කළා.\nඔහු කියා සිටියේ අදාළ ප්‍රදේශය අධි අවදානම් කලාපයක් ලෙස නම් කර ඊට අවශ්‍ය ක්‍රියාමාර්ග ගන්නා ලෙසයි.\nමේ වනවිටත් දිනකට සාමාන්‍ය ප්‍රමාණයට වඩා ඉක්මවා ගිය ඩෙංගු රෝගීන් සංඛ්‍යාවක් ප්‍රතිකාර ලබා ගැනීම සදහා රෝහලට ඇතුළත් කරන බව ද ඔහු සදහන් කළා.\nමේ අතර, වසරේ ගත වූ කාලසීමාව තුළ ඩෙංගු රෝගීන් 44,623 ක් වාර්තා වී ඇති බව සෞඛ්‍ය අමාත්‍යාංශයේ වසංගත රෝග විද්‍යා ඒකකය පවසනවා.\nඉන් වැඩි ප්‍රමාණයක් බස්නාහිර පළාතෙන් වාර්තා වන අතර, එය ප්‍රතිශතයක් ලෙස සියයට 41 යි දශම 4 යි 8 ක්.\nමේ වසරේ වැඩිම ඩෙංගු රෝගීන් සංඛ්‍යාවක් වාර්තා වී ඇත්තේ මාර්තු මාසයේදී වන අතර, එම සංඛ්‍යාව 13,420 ක් වන බවයි වසංගත රෝග විද්‍යා ඒකකය පවසන්නේ.",
       "URL": "https://www.hirunews.lk/161261/කුරුණෑගල-රෝහල-අවට-අවදානම්-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=4519"
}