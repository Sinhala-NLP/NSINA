{
       "Source": "hirunews",
       "Timestamp": "Wednesday, 06 July 2022 - 17:07",
       "Headline": "රට ගොඩ ගොඩගන්න අපි සූදානම් - දැන් ඔයා යන්න අනුර රනිල්ට කියයි (වීඩියෝ)",
       "News Content": "පවතින අර්බුදකාරී තත්ත්වයෙන් රට ගොඩගැනීමට සහ කෙටි කාලයක් තුළ රට ස්ථාවර කිරීමට තමන් සූදානම් බව ජනතා විමුක්ති පෙරමුණ පවසනවා.\nඅද පැවති මාධ්‍ය හමුවකදී අදහස් දක්වමින් ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක කියා සිටියේ රටේ පවතින විවිධ අඩුපාඩු කෙටි කාලයක් තුළ විසදීමට තම පක්ෂයට හකියාව ඇති බවයි.\nකෙසේ වෙතත් ජනතා විමුක්ති පෙරමුණ එය තනිව කිරීමට අදහස් නොකරන බව පැවසූ මන්ත්‍රීවරයා, ඒ සඳහා රටේ පුරවැසියන්ගේ සහ විදේශගත ශ්‍රී ලාංකිකයන්ගේ සහය ද සිය පක්ෂයට ලබාදෙනු ඇතැයි විශ්වාස කරන බවද ඔහු පැවසුවා.\nමෙහිදී වැඩිදුරටත් අදහස් දැක්වූ ජනතාව විමුක්ති පෙරමුණේ නායකයා කියා සිටියේ අග්‍රාමාත්‍ය රනිල් වික්‍රමසිංහ ට ඉතා දීර්ඝ කාලයක් අග්‍රාමාත්‍ය ධුරයේ කටයුතු කළ නොහැකි බවයි.\n\"මේ අර්බුදය විසඳිය හැක්කේ තනතුරු හෝ පුද්ගලයන් වෙනස් කිරීමෙන් මිස ජනතාවගේ විශ්වාසය නැති වූ රජයක් හරහා නොවේ, මාස 06 වැනි කෙටි කාලයක් තුළ ආර්ථික අර්බුදයේ මූලික හේතු නිවැරැදි කර ගනිමින් රට ස්ථාවර කළ හැකියි. ඉන් අනතුරුව මහ මැතිවරණයක් පවත්වා ජනතා නව වරමක් ඇතිව රජයක් පත් කර\nගත යුතුයි\" මෙහිදී ඔහු වැඩිදුරටත් කියා සිටියා.\nඑලෙස මේ ගැඹුරු ආර්ථික අර්බුදයේ ප්‍රධාන ගැටලු විසඳීමට හැකියාව ඇත්තේ අලුතින් පත්වන රජයක ට පමණක්ම බවයි ජනතා විමුක්ති පෙරමුණේ නායකයා පවසන්නේ.\nසිය ආර්ථික සැලසුම් ක්‍රියාත්මක කිරීමට ඉඩ දීම සඳහා අගමැති රනිල් වික්‍රමසිංහ ඉල්ලා අස්වීමට කැමති බවට පාර්ලිමේන්තුවේදී කළ ප්‍රකාශය පිළිබඳව මාධ්‍යවේදියකු කළ විමසීමකදී මන්ත්‍රීවරයා කියා සිටියේ එම කාර්යය භාර ගැනීමට තමන් සූදානම් බවයි.\nකෙසේ වෙතත් එම අභියෝගය භාරගෙන තම සලැස්ම ක්‍රියාත්මක කිරීමට නම් අග්‍රාමාත්‍යවරයාට අමතරව ජනාධිපතිවරයා ද ඉල්ලා අස්විය යුතු බවයි.",
       "URL": "https://www.hirunews.lk/309240/රට-ගොඩ-ගොඩගන්න-අපි-සූදානම්-දැන්-ඔයා-යන්න-අනුර-රනිල්ට-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1042"
}