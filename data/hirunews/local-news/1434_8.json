{
       "Source": "hirunews",
       "Timestamp": "Tuesday, 11 January 2022 - 8:38",
       "Headline": "ගත වූ වසරේ අලි - මිනිස් ගැටුම ගැන පසුවිපරමක්",
       "News Content": "අලි - මිනිස් ගැටුම් හේතුවෙන් ගත වූ වසරේ පුද්ගලයින් 127 දෙනෙකු මිය ගොස් තිබෙනවා.\nවනජීවි සංරක්ෂණ දෙපාර්තමේන්තුව සඳහන් කළේ, අලි 360ක් ද ගත වූ වසරේ මිය ගොස් ඇති බවයි.\nස්වභාවිකව සිදු වන මරණ, දුම්රියේ ගැටීමෙන් හෝ වෙනත් සිද්ධීන් හරහා මිය යන අලින් ද ඊට ඇතුළත්.\nසාමාන්‍යයෙන් වසරකට 50%කට වැඩි වන අලි සංඛ්‍යාවක් මිය යන්නේ, මිනිස් ක්‍රියාකාරකම් හේතුවෙන් බවයි වනජීවි සංරක්ෂණ දෙපාර්තමේන්තුව ප්‍රකාශ කළේ.\nඒ අනුව ගත වූ වසරේ 200කට ආසන්න අලි සංඛ්‍යාවක් මිනිස් ක්‍රියාකාරකම් හේතුවෙන් මිය ගොස් තිබෙනවා.\nහක්කපටස් භාවිත කිරීම, වෙඩි තැබීම්, විදුලි රැහැන් භාවිතා කිරීම් ඇතුළු හිතාමතා මිනිසුන් සිදු කරන ක්‍රියාකාරකම් මීට හේතු වී තිබුණා.\nවනජීවි රැකවරණ, අලි වැට හා අගල් ඉදිකිරීම් ඇතුළු ආරක්ෂිත වැඩපිළිවෙළවල් සකස් කිරීම සඳහා වන රාජ්‍ය අමාත්‍යවරයා ලෙස විමලවීර දිසානායක කටයුතු කරනවා.\nඔහු එම ධුරයට පත්වීමෙන් පසු අලි මිනිස් ගැටුම්වලින් මියගොස් ඇති සමස්ත පුද්ගලයින් සංඛ්‍යාව 300කට ආසන්නයි.\nවන අලි 600කට ආසන්න සංඛ්‍යාවක් ද අදාළ කාලය තුළ මියගොස් තිබෙනවා.",
       "URL": "https://www.hirunews.lk/293620/ගත-වූ-වසරේ-අලි-මිනිස්-ගැටුම-ගැන-පසුවිපරමක්",
       "Category": "Local News",
       "Parent URL": "https://www.hirunews.lk/local-news.php?pageID=1434"
}