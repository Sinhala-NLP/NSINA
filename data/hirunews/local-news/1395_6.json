{
       "Source": "hirunews",
       "Timestamp": "Thursday, 27 January 2022 - 7:16",
       "Headline": "පසුගිය රජය සමයේ තවත් සුදු අලියෙක්",
       "News Content": "මීතොටමුල්ල කුණු කන්ද නාගරික උද්‍යානයක් බවට පත් කිරීමට පසුගිය රජය රුපියල් මිලියන 430ක රජයේ මුදල් වැය කරමින් සංවර්ධන ව්‍යාපෘතියක් ඇරඹුව ද එහි කිසිදු සංවර්ධනයක් සිදු වී නො මැති බව නාගරික සංවර්ධන හා නිවාස අමාත්‍යාංශය පවසනවා.\nනිවේදනයක් නිකුත් කරමින් එම අමාත්‍යාංශය සඳහන් කළේ, අග්‍රාමාත්‍ය මහින්ද රාජපක්ෂගේ උපදෙස් මත නාගරික සංවර්ධන අධිකාරියේ සිදු කළ පරීක්ෂණයක දී මේ බව අනාවරණ වූ බවයි.\nඒ අනුව අග්‍රාමාත්‍යවරයා විසින් නාගරික සංවර්ධන හා නිවාස අමාත්‍යාංශ ලේකම් සිරිනිමල් පෙරේරාට උපදෙස් ලබා දී ඇත්තේ, රජයේ මුදල් වැය නො කර මීතොටමුල්ල කුණු කන්ද පිහිටි ස්ථානය කොලොන්නාව නගරයට පහසුකම් සපයන ස්ථානයක් බවට පත්කළ යුතු බවයි.\n2015 වසරට පෙර මීතොටමුල්ල කුණු කන්ද ඉවත් කිරීම සඳහා එවකට ආරක්ෂක හා නාගරික සංවර්ධන අමාත්‍යාංශ ලේකම්වරයා ලෙස වත්මන් ජනාධිපති ගෝඨාභය රාජපක්ෂ සැලසුමක් ඉදිරිපත් කර තිබූ බවත්, යහපාලන ආණ්ඩු සමයේ එම සැලසුම් ක්‍රියාත්මක නොවූ බව ද අදාළ නිවේදනයේ දැක්වෙනවා.",
       "URL": "https://www.hirunews.lk/295299/පසුගිය-රජය-සමයේ-තවත්-සුදු-අලියෙක්",
       "Category": "Local News",
       "Parent URL": "https://www.hirunews.lk/local-news.php?pageID=1395"
}