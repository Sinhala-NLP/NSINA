{
       "Source": "hirunews",
       "Timestamp": "Wednesday, 11 September 2019 - 19:29",
       "Headline": "රණවිරු අයිතිවාසිකම් සුරැකීමේ ජාතික බලවේගයෙන් සන්දේශයක්",
       "News Content": "ජීවිතාන්තය දක්වා වැටුප් ලබා දෙන ලෙස ඉල්ලමින් රණවිරු අයිතිවාසිකම් සුරැකීමේ ජාතික බලවේගය අද ජනාධිපති ලේකම් කාර්යාලයට සහ අග්‍රාමාත්‍ය කාර්යාලයට සංදේශ භාරදෙනු ලැබුවා.\nවිශ්‍රාමික ත්‍රිවිධ හමුදා පොලිස් අබාධිත රණවිරුවන්ට හා මියගිය අතුරුදන් රණවිරුවන්ගේ යැපෙන්නන්ට ජීවිතාන්තය දක්වා වැටුප් හා දීමනා ලබාදෙන බවට එකඟ වී එය මෙතෙක් ඉටු නොවුණු බව පවසමින් රණවිරු අයිිතිවාසිකම් සුරැකීමේ ජාතික බලවේගය අද කොළඹ දී විරෝධතාවක් සංවිධාන කර තිබුණා.\nකෙසේ වෙතත් ජනාධිපති ලේකම් කාර්යාලය දක්වා පා ගමනින් යෑමට ඔවුන්ට නොහැකි වුණේ ලෝටස් වටරවුම වසා දමා තිබීම හේතුවෙන්.\nඒ අනුව බස් රථයකින් එම ස්ථානයට පැමිණි පිරිසට ජනාධිපති ලේකම් කාර්යාලට වෙත ඇතුලූවීමට පොලිසිය අවස්ථාව ලබාදුන්නේ නැහැ.\nපසුව එහි ප්‍රධානදොරටුව අසල බිම වාඩි වී ඔවුන් විරෝධතාවයේ නිරත වූ අතර, එහිදී අබාධිත හා විශ්‍රාමික රණවිරුවන් කිහිපදෙනෙකු ජනාධිපති කාර්යාලයට අදාළ සන්දේශය භාරදෙනු ලැබුවා.\nඉන් අනතුරුව ඔවුන් අග්‍රාමාත්‍ය කාර්යාලයට ද සන්දේශය භාරදීම සඳහා පාගමනින් පැමිණියා.\nඅදාළ සංදේශය භාරදීමෙන් අනතුරුව අබාධිත හා විශ්‍රාමික රණවිරුවන් පිරිස කොළඹ කොටුව දුම්රිය ස්ථානය දක්වා පැමිණ මේවන විටත් එම ස්ථානයේ රැඳී සිටිනවා.\nහෙට දිනයේදී මුදල් අමාත්‍ය මංගල සමරවීරටද අදාළ සංදේශය ලබාදීමෙන් අනතුරුව අඛණ්ඩ සත්‍යග්‍රහයක් සිදු කිරිම සම්බන්ධයෙන් තිරණයක් ගන්නා බවයි රණවිරු අයිතිවාසිකම් සුරැකීමේ ජාතික බලවේගයේ සභාපති යු.ඩී. වසන්ත හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/224076/රණවිරු-අයිතිවාසිකම්-සුරැකීමේ-ජාතික-බලවේගයෙන්-සන්දේශයක්",
       "Category": "Local News",
       "Parent URL": "https://www.hirunews.lk/local-news.php?pageID=3151"
}