{
       "Source": "hirunews",
       "Timestamp": "Friday, 05 November 2021 - 19:35",
       "Headline": "50ට වී දෙන්න - 100ට හාල් දෙන්නම්- සහල් මෝල් හිමියන් පිරිසක් කියයි",
       "News Content": "රුපියල් 50 ට අඩුවෙන් වී මිලදී ගත හැකි වැඩපිලිවෙලක් සකස් කරන්නේ නම් තමන්ට රුපියල් 100 ට සහල් නිකුත් කළ හැකි බව ලංකා සහල් නිෂ්පාදකයින්ගේ සංගමය පවසනවා.\nඑහි ලේකම්, මුදිත් පෙරේරා හිරු ප්‍රවෘත්ති අංශයට කියා සිටියේ සහල් ආනයනය කිරීමට ආණ්ඩුව ගත් තීරණය තුලින් මෙරට කුඩා හා මධ්‍ය පරිමාණ සහල් මෝල් හිමියන් දැඩි අසීරුතාවට පත්ව සිටින බවයි.\nමේ අතර, ප්‍රමුඛ අත්‍යාවශ්‍ය ආහාර ද්‍රව්‍ය වන සහල් හා සීනි සතොසෙන් මිලදී ගැනීම සඳහා වෙළඳ අමාත්‍ය ආචාර්ය බන්දුල ගුණවර්ධන විසින් ප්‍රකාශයට පත් කළ නව කොන්දේසි සම්බන්ධයෙන් මේ දිනවල දැඩි සංවාදයක් හට ගෙන තිබෙනවා.\nඅධිකරණ අමාත්‍යාංශයේ උපදේශක ජනාධිපති නීතිඥ යූ.ආර්.ද සිල්වා පවසන්නේ භාණ්ඩ මිලදී ගැනීම සඳහා පැමිණෙන පාරිභෝගිකයන්ට කොන්දේසි පැනවීමට කිසිසේත් හැකියාවක් නොමැති බවයි.\nමේ අතර, සහල් ආනයනය කිරිමට රජය ගෙන ඇති තීරණය හේතුවෙන් තම සහල් නිෂ්පාදන කර්මාන්තය මුළුමනින්ම විනාශ විය හැකි බව ලංකා සහල් නිෂ්පාදකයින්ගේ සංගමයේ ලේකම් මුදිත් පෙරේරා හිරු ප්‍රවෘත්ති අංශයට කියා සිටියා.\nනව ගැසට් නිවේදනය නිකුත් කරමින් පසුගිය 3 වනදා සිට ක්‍රියාත්මක වන පරිදි සීනි ඇතුළු අත්‍යාවශ්‍ය ද්‍රව්‍ය 8 ක් සඳහා පනවා තිබූ උපරිම සිල්ලර මිල ඉවත් කිරීමටයි පාරිභෝගික කටයුතු පිළිබඳ අධිකාරිය පියවර ගත්තේ.\nගෑස් හා සහල් ඇතුළු අත්‍යාවශ්‍ය භාණ්ඩවල උපරිම සිල්ලර මිල ඉවත් කිරීමට ද එම අධිකාරිය මීට පෙර කටයුතු කළා. ඊට විරෝධය පළ කරමින් අද සිවිල් සංවිධාන කිහිපයක් පාරිභෝගික අධිකාරිය ඉදිරිපිට විරෝධතාවක ද නිරත වුණා.\nමේ අතර, කරවල මිල ගණන් ද තවදුරටත් ඉහළ යා හැකි බව පිටකොටුව කරවල වෙළඳ සංගමයේ සභාපති ආර්.ජී.විල්සන් සඳහන් කළා.\nපෑලියගොඩ මැණිං වෙළඳපොල ඇතුළු පොදු වෙළඳපොලවල එළවළු මිල ගණන් ද තවදුරටත් ඉහළ මට්ටමක පවතින බව අප වාර්තාකරුවන් ප්‍රකාශ කළා.",
       "URL": "https://www.hirunews.lk/287117/50ට-වී-දෙන්න-100ට-හාල්-දෙන්නම්-සහල්-මෝල්-හිමියන්-පිරිසක්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=1582"
}