{
       "Source": "hirunews",
       "Timestamp": "Saturday, 02 July 2022 - 11:16",
       "Headline": "නීතිවිරෝධී කටයුතුවල යෙදුණු පුද්ගලයින් සිව්දෙනෙකු එස්.ටී.එෆ්. අත්අඩංගුවට",
       "News Content": "අනවසරයෙන් ඇතුළු වී අම්පාර නවගිරියාව රක්ෂිතය එළිපෙහෙළි කළ පුද්ගලයින් තිදෙනකු විශේෂ කාර්ය බලකාය විසින් අත් අඩංගුවට ගෙන තිබෙනවා.\nඒ විශේෂ කා­­ර්ය බලකාය අම්පාර කඳවුරේ නිලධාරීන්ට ලද තොරතුරකට අනුවයි.\nපෙරේදා (30) සවස අදාළ වැටලීම සිදු කරන අවස්ථාවේදී සැකකරුවන් රක්ෂිතය එළිපෙහෙළි කිරීමට යොදාගෙන තිබූ උදළු, කැති, පොරව ආදී උපකරණ රැසක් ද සොයාගෙන තිබෙනවා.\nමොවුන් වයස අවුරුදු 34,38 සහ 47 යන වයස්වල පසුවන්නන් බවයි වාර්තාවන්නේ.\nසිද්ධිය සම්බන්ධයෙන් පරීක්ෂණ අම්පාර අඩවි වන නිලධාරි කාර්යාලය සිදු කරනවා.\nමේ අතර, සංවිධානාත්මක අයුරින් අපරාධ සිදු කරමින් සැඟව සිටි අයෙකු විශේෂ කාර්ය බලකායේ මෙහෙයුම් අංශ 01 හි නිලධාරින් පිරිසක් විසින් අත් අඩංගුවට ගෙන තිබෙනවා.\nලැබුණු තොරතුරකට අනුව මෙම වැටලීම සිදු කෙරුණා.\nඊයේ (01) පස්වරුවේ මෙම වැටලීම සිදු කෙරුණේ හංවැල්ල පොලිස් වසමේ ජල්තර නිවස තුළදියි.\nමෙම පුද්ගලයා දැනට විදෙස්ගතව සිටින සමරප්පුලිගේ චමින්ද බුද්ධික නොහොත් 'පුකා චමින්ද' යන අයගේ ගෝලයෙකුයි මෙලෙස අත් අඩංගුවට ගෙන ඇත්තේ.\nඅදාළ අපරාධකරු හංවැල්ල ප්‍රදේශයේ ම පදිංචි 32 හැවිරිදි 'ගයියා' නොහොත් ගයාන් මධුශංඛ අත්තනායක නමැත්තෙකු බවයි වාර්තා වන්නේ.\nමෙම සැකකරු විසින් මේ වනවිට මියගොස් සිටින සංවිධානාත්මක අපරාධකරුවෙකු වන කනත්තගමගේ ඉඳුනිල් වජිර කුමාර නොහොත් ඉන්ද්‍රා නමැත්තාට වෙඩි තබා බරපතළ තුවාල සිදු කිරීම සහ ඔහුගේ ගෝලයෙකු වන 'චූටි මල්ලී' නමැත්තා කපා කොටා ඝාතනය කිරීමේ චෝදනාවලට එරෙහිවයි.\nමෙම සැකකරු විවිධ ප්‍රදේශවල දී පුද්ගලයින් බියවද්දා මුදල් ලබාගැනීම ද සිදු කරන බවට හෙළි වී ඇති අතර, අත් අඩංගුවට ගන්නා අවස්ථාවේ දී ඔහු සතුව තිබී හෙරොයින් ග්‍රෑම් 05 මිලිග්‍රෑම් 200ක් ද සොයා ගැනුණා.\nසිද්ධිය සම්බන්ධයෙන් වැඩිදුර විමර්ශන හංවැල්ල පොලිසිය විසින් මෙහෙයවනවා.",
       "URL": "https://www.hirunews.lk/308799/නීතිවිරෝධී-කටයුතුවල-යෙදුණු-පුද්ගලයින්-සිව්දෙනෙකු-එස්-ටී-එෆ්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1052"
}