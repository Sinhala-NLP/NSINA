{
       "Source": "hirunews",
       "Timestamp": "Tuesday, 24 January 2017 - 18:38",
       "Headline": "විමල් සමඟ, සහයට පැමිණි පුද්ගලයෙකුත් රිමාන්ඩ්",
       "News Content": "රජයේ වාහන අවභාවිතාවක් සම්බන්ධයෙන් චෝදනා එල්ලවූ ජාතික නිදහස් පෙරමුණේ නායක පාර්ලිමේන්තු මන්ත්‍රී විමල් වීරවංශ පෙබරවාරි මස 07 වැනිදා දක්වා අද යළි රක්ෂිත බන්ධනාගාර ගත කෙරුණා.\nඒ, කොළඹ කොටුව ප්‍රධාන මහේස්ත්‍රාත් ලංකා ජයරත්න හමුවට ඉදිරිපත් කිරීමෙන් අනතුරුවයි.\nඔහුගේ නීතිඥයන් තම සේවාදායකයාට ඇප ලබාදෙන ලෙස කළ ඉල්ලීම මහේස්ත්‍රාත්වරිය ප්‍රතික්ෂේප කළා.\nඔහු සමඟ අත්අඩංගුවට ගනු ලැබූ රාජ්‍ය ඉංජිනේරු සංස්ථාවේ හිටපු නියෝජ්‍ය සාමාන්‍යාධිකාරී සමන්ත ලොකුහැන්නදි ද රක්ෂිත එදින දක්වා බන්ධනාගාර ගත කෙරුණා.\nමේ අතර මෙම නඩු විභාගය අවසන් වූ අවස්ථාවේදී අධිකරණයට අපහාස වන ලෙස හැසිරුණු පුද්ගලයෙකුද මෙහිදී පොලීසිය අත්අඩංගුවට ගත්තා.\nවිනිසුරුවරිය වෙත ඇගිල්ල දිගු කරමින් මෙම පුද්ගලයා පවසා තිබුනේ පාර්ලිමේන්තු මන්ත්‍රී ආශු  මාරසිංහ සහ නියෝජ්‍ය අමාත්‍ය ලසන්ත අලගියවන්න ද අත්අඩංගුවට ගෙන මීළඟ නඩු වාරයට ඉදිරිපත් කළ යුතු බවයි.\nපසුව එම පුද්ගලයාද මහේස්ත්‍රාත්වරිය පෙබරවාරි මස 7 වන දා දක්වා රක්ෂිත බන්ධනාගාර ගත කළා.\nඅද පැවැති නඩු විභාගයෙන් අනතුරුව මාධ්‍ය වෙත අදහස් දැක්වූ මන්ත්‍රීවරයා වෙනුවෙන් පෙනී සිටි  නීතිඥ ප්‍රේමනාත් දොලවත්ත කියා සිටියේ තම සේවාදායකයාට ඇප ලබාගැනීම සඳහා මහාධිකරණය වෙත යන බවයි.\nමේ අතර රිමාන්ඩ් භාරයට පත් කෙරුණු විමල් වීරවංශ මන්ත්‍රීවරයා අධිකරණයේ විශේෂ අවසරයක් මතයි පාර්ලිමේන්තු සභා වාරයට රැගෙන ගියේ.",
       "URL": "https://www.hirunews.lk/152813/විමල්-සමඟ-සහයට-පැමිණි-පුද්ගලයෙකුත්-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4694"
}