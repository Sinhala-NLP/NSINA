{
       "Source": "hirunews",
       "Timestamp": "Wednesday, 10 August 2022 - 14:43",
       "Headline": "ඩොලර් මිලියන 50ක් අහිමි වු ආසියානු ක්‍රිකට් කුසලානය (වීඩියෝ)",
       "News Content": "ශ්‍රී ලංකාවේදී 2022 ආසියානු කුසලාන පන්දුවාර 20 ක්‍රිකට් තරගාවලිය පැවැත්වීමට ශ්‍රී ලංකා ක්‍රිකට් ආයතනය විසින් කටයුතු නොකිරීම නිසා මෙරටට ඩොලර් මිලියන 50ක අති විශාල මුදලක් අහිමිව ගිය බව ඊයේ පාර්ලිමේන්තු සැසිවාරයේදී නලින් බණ්ඩාර මන්ත්‍රීවරයා චෝදනා එල්ල කළා.\nඅදාළ සිදුවීම සම්බන්ධයෙන් නිවේදනයක් නිකුත් කරමින් ශ්‍රී ලංකා ක්‍රිකට් ආයතනය විසින් නලින් බණ්ඩාර මන්ත්‍රීවරයා එල්ල කළ චෝදනා තරයේ ප්‍රතික්ෂේප කරනවා.\nඑම නිවේදනයේ වැඩිදුරටත් සදහන් වන්නේ විෂය කරුණු පිළිබඳ ශුන්‍ය දැනුමකින් සහ වගකීම විරහිතව මන්ත්‍රීවරයා විසින් මෙම චෝදනා ශ්‍රී ලංකා ක්‍රිකට් ආයතනය වෙත එල්ල කළ බවටයි.\nමෙරට පවතින ආර්ථික සහ දේශපාලනික අර්බුදය සැලකිල්ලට ගනිමින් ආසියානු කුසලානයේ තරග එක්සත් අරාබි එමීර් රාජ්‍යයේදී පැවැත්වීමට තීරණය කළේ තමන් නොවන බවත්, එය ආසියානු ක්‍රිකට් කවුන්සිලය විසින් සාමාජික රටවල් සමග පැවැති සාකච්ඡාවකින් පසු ගනු ලැබූ බව ද ශ්‍රී ලංකා ක්‍රිකට් ආයතනය විසින් නිකුත් කළ මෙම නිවේදනයේ සදහන්.\nකෙසේ වෙතත් 2022 ආසියානු කුසලානය සංවිධාන කිරීමේ වගකීම දරණු ලබන්නේ ශ්‍රී ලංකා ක්‍රිකට් ආයතනය විසින්.\nමෙවැනි පදනම් විරහිත අසත්‍ය කරුණු සහ චෝදනා මඟින් ජනාධිපතිතුමා ඇතුළු ආණ්ඩුව නොමඟ යැවීමක්ද සිදුකරන බව‍ ශ්‍රී ලංකා ක්‍රිකට් ආයතනයේ විශ්වාසය බවත් මෙම නිවේදනයේ සදහන් වනවා.",
       "URL": "https://www.hirunews.lk/312411/ඩොලර්-මිලියන-50ක්-අහිමි-වු-ආසියානු-ක්‍රිකට්-කුසලානය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=951"
}