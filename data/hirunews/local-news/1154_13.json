{
       "Source": "hirunews",
       "Timestamp": "Saturday, 21 May 2022 - 7:52",
       "Headline": "ලිට්රෝ සමාගම සතුව ඩොලර් මිලියන 50ක ස්ථාවර තැන්පතුවක් (වීඩියෝ)",
       "News Content": "දෛනිකව බෙදන ගෑස් සිලින්ඩරවලින් සියයට 60 ක්, අධික ජන ඝනත්වයක් පවතින සහ විකල්ප බලශක්ති ප්‍රභවයන් නොමැති කොළඹ සහ ගම්පහ දිස්ත්‍රික්කවලට බෙදා හැරීමට කටයුතු කරන ලෙස කෝප් කමිටුව ලිට්රෝ සමාගමට නිර්දේශ කර තිබෙනවා.\nකෝප් කමිටුව හමුවට ලිට්රෝ සමාගමේ සභාපතිවරයා ඇතුලු නිලධාරීන් ඊයේ (19) කැඳවනු ලැබූවා.\nඑමෙන්ම ඉන්දියානු ණය පහසුකම යටතේ ලැබෙන ඇමරිකානු ඩොලර් මිලියන 120 න් ඉදිරි මාස තුනේදී ගෑස් සැපයුම ලබාදිය හැකි බවයි ලිට්‍රෝ සමාගම කෝප් කමිටුව හමුවේ දැනුම් දී ඇත්තේ.\nඑමෙන්ම ගෑස් බෙදා හැරීමේ නිවැරදි තොරතුරු වෙබ් අඩවියේ සහ ජංගම දුරකථන යෙදවුමක පළ කිරීමටත්, විසිහතර පැය ක්ෂණික ඇමතුම් අංක හරහා තොරතුරු ලබා දීමටත් එහිදී නිර්දේශ කෙරුණා.\nමීට අමතරව රක්ෂණ සංස්ථාවේ සංචිතවලින් මේ මොහොතේ යම් මූල්‍ය ශක්තියක් ලබා දීමට ඇති හැකියාව සොයා බලා පියවර ගැනීමටත් එහිදී නිර්දේශ කරනු ලැබුවා.\nමේ වන විට ගෑස් සිලින්ඩර ලක්ෂ 35ක හිඟයක් රටේ පවතින බවත් දැනට පැමිණ ඇති නැව් ද්විත්වයෙන් දිනකට ගෑස් සිලින්ඩර 80,000 බැගින් දිවයින පුරා සිටින ප්‍රධාන නියෝජිතයන් 42 ක් සහ අනෙකුත් උප නියෝජිතයන් හරහා බෙදා හැරීමේ කටයුතු සිදුකරන බවත් මෙහිදී ලිට්රෝ සමාගමේ සභාපති විජිත හේරත් කෝප් කමිටුවට දැනුම් දී තිබෙනවා.\nපැවති අයහපත් කාලගුණය නිසා මුතුරාජවෙලදී බෝයාව සම්බන්ධ කිරීමට අපහසු බැවින් කොළඹ වරායට නෞකාව රැගෙනවිත් ගෑස් ගොඩබෑමට සිදු වූ බවත් එම හේතුවෙන් යම් ප්‍රමාදයක් සිදුවූ බවත් සභාපතිවරයා ප්‍රකාශ කළා.\nඑහෙත් ඉදිරියේදී නැවත සාමාන්‍ය පරිදි ගෑස් ගොඩ බෑමට හැකිවනු ඇති බවත් ලිට්රෝ සභාපතිවරයා පැවසූ අතර හැකිතාක් කඩිනමින් ගෑස් බෙදා හැරීමේ අවශ්‍යතාව කෝප් සභාපතිවරයා අවධාරණය කළා.\nමේ අනුව ඉදිරි සති දෙකක කාලය තුළ මෙම ‍ඉන්දියානු ණය පහසුකම යටතේ ගෑස් ගෙන්වීම සදහා අවශ්‍ය කටයුතු කඩිනමින් සිදුකර මෙම තදබදය අවම කිරීමට වහාම අවශ්‍ය පියවර ගන්නා ලෙස කෝප් සභාපතිවරයා උපදෙස් ලබා දුන්නා.\nඑමෙන්ම ලිට්රෝ සමාගම සතුව ඩොලර් මිලියන 50ක ස්ථාවර තැන්පතුවක් ඇති බව ද එහිදී හෙළිවුණා.",
       "URL": "https://www.hirunews.lk/304875/ලිට්රෝ-සමාගම-සතුව-ඩොලර්-මිලියන-50ක-ස්ථාවර-තැන්පතුවක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1154"
}