{
       "Source": "hirunews",
       "Timestamp": "Saturday, 09 July 2016 - 18:11",
       "Headline": "චමල් ඇමතිකම් එපා කියයි",
       "News Content": "ඒකාබද්ධ  විපක්ෂයේ ඡායා කැබිනට් මණ්ඩලය සම්බන්ධයෙන් අදත් දේශපාලන වේදිකාවේ විවිධ අදහස් පළ වුණා.\nගම්පහ - දොම්පේ ප්‍රදේශයේ පැවති උත්සවයකින් අනතුරුව අදහස් දැක්වූ අමාත්‍ය ලක්ෂ්මන් කිරිඇල්ල ප්‍රකාශ කළේ ඒකාබද්ධ විපක්ෂයේ ඡායා කැබිනට්ටුවේ හිටපු ජනාධිපති මහින්ද රාජපක්ෂ ඉල්ලා අස්වී ඇති බවයි.\nකෙසේ වෙතත්, සූරියවැව ප්‍රදේශයේ පැවති රැස්වීමකින් අනතුරුව මාධ්‍යවේදින් නැගූ ප්‍රශ්නවලට පිළිතුරු දුන් පාර්ලිමේන්තු මන්ත්‍රී නාමල් රාජපක්ෂ කියා සිටියේ ඡායා කැබිනෙට්ටුව පිළිබඳව ඇතමුන්ට වැරදි මතයක් පවතින බවයි.\nඅමාත්‍ය විජිත් විජයමුණි සොයිසාද වැල්ලවායේදී අද (09) මාධ්‍ය වෙත අදහස් දක්වමින් ඡායා කැබිනට්ටුව පිළිබඳව අදහස් පළ කළා.\nඔහු කියා සිටියේ හිටපු ජනාධිපති මහින්ද රාජපක්ෂ වැනි අත්දැකීම් ඇත්තෙකු ඊට එක්වු බව පිළිගත නොහැකි බවයි.\nහැඳල - කළුඇල සංවර්ධන ව්‍යාපෘතියේ සමාරම්භක උත්සවයට අද එක්වෙමින් අමාත්‍ය ජෝන් අමරතුංග සදහන් කළේ ඒකාබද්ධ විපක්ෂයට වෙන වැඩක් නොමැති නිසා මෙවැනි කටයුතු සිදුකරන බවයි.\nහිටපු ජනාධිපති මහින්ද රාජපක්ෂ මෙන්ම, හිටපු කථානායක චමල් රාජපක්ෂ ද ඒකාබද්ධ විපක්ෂයේ ඡායා කැබිනට්ටුවෙන් ඉවත් වුණු බවට පළවූ වාර්තා පිළිබදව අප හිටපු කථානායක පාර්ලිමේන්තු මන්ත්‍රී චමල් රාජපක්ෂගෙන් කරුණු විමසුවා.\nඔහු කියා සිටියේ මෙය නවක මන්ත්‍රීවරුන්ට වටිනා අවස්ථාවක් බවයි.\nතමන්ට එවැනි ඇමතිකම් අනවශ්‍ය බව ඔහු සඳහන් කළා.",
       "URL": "https://www.hirunews.lk/137608/චමල්-ඇමතිකම්-එපා-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4972"
}