{
       "Source": "hirunews",
       "Timestamp": "Thursday, 30 December 2021 - 9:10",
       "Headline": "සීෂෙල්ස් හි වාසය කළ ශ්‍රී ලාංකිකයෙකුගේ මරණය සම්බන්ධයෙන් පොලිස් පරීක්ෂණයක්",
       "News Content": "සීෂෙල්ස් හි වාසය කළ ශ්‍රී ලාංකිකයෙකුගේ මරණය සම්බන්ධයෙන් එරට පොලිසිය පරීක්ෂණයක් ආරම්භ කර තිබෙනවා\nඔහුගේ මරණ පරීක්ෂණ වාර්තාවෙන් හෙළි වී ඇත්තේ, ඔහු ගෙල සිර කිරීමෙන් ඝාතනය කර ඇති බවටයි.\nසීෂෙල්ස් හි තුන් වැනි ජනාකීර්ණ දූපත වන ලා ඩිගු හි පදිංචිව සිටි දොන් හරීන්ද්‍ර පොන්නවිල (47) ගේ සිරුර දෙසැම්බර් 10 වැනි සිකුරාදා උදේ 8.50 ට පමණ ඔහු සේවයේ නියුතු ව්‍යාපාරිකයාට අයත් පෞද්ගලික නිවසක තිබී සොයා ගත් බව පොලිසිය කියයි.\nඉදිකිරීම් සමාගමක් හිමි අදාල ව්‍යාපාරිකයා පොලිසිය ට පවසා ඇත්තේ හරීන්ද්‍ර දින හතරක් සේවයට නො පැමිණීම නිසා ඔහු පිළිබඳ සෙවීමට ගිය බවයි.\nඔහු වැඩි දුරටත් කියා ඇත්තේ, තමා නිවසට පැමිණි විට කිසිවෙකු නො දුටු බවත් නිදන කාමරයේ ජනේලයෙන් බැලූ විට තම සේවකයා බිම වැටී සිටිනු දුටු බවත්ය.\nපසුව ඔහු සිද්ධිය සම්බන්ධයෙන් පොලිසියට දැනුම් දී තිබෙනවා.\nපසුව පොලිසිය සිරුර සම්බන්ධයෙන් සිදු කල මූලික පරීක්‍ෂණයක දී කිසිදු සලකුණක්‌ අනාවරණය කර ගැනීමට නො හැකි වී තිබෙනවා .\nඉන් දින තුනකට පසු පොලිසිය පවසා ඇත්තේ, මරණ පරීක්‍ෂණයේ දී මෙම ශ්‍රී ලාංකිකයා ගෙල සිර කිරීමෙන් මියගොස් ඇති බවට හෙළි වී ඇති බවයි\nඑතැන් සිට විමර්ශනය වෙනත් මානයකට හැරී ඇති අතර දැන් මෙය මිනීමැරුමක් ලෙස සලකා පරීක්ෂණ සිදු කරනු ලබනවා.\nකෙසේ වෙතත් මෙම ඝාතන සිද්ධිය සම්බන්ධයෙන් අද වනතුරු කිසිඳු සැකකරුවෙකු අත්අඩංගුවට ගෙන නො මැති අතර පරීක්ෂණ ක්‍රියාත්මක බවයි පොලිසිය ප්‍රකාශ කළේ.",
       "URL": "https://www.hirunews.lk/292539/සීෂෙල්ස්-හි-වාසය-කළ-ශ්‍රී-ලාංකිකයෙකුගේ-මරණය-සම්බන්ධයෙන්-පොලිස්-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=1460"
}