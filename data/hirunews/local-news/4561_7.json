{
       "Source": "hirunews",
       "Timestamp": "Sunday, 16 April 2017 - 13:51",
       "Headline": "අම්බලන්තොට මාමඩල සිද්ධියේ සැකකරුවන් හඳුනාගෙන නැහැ",
       "News Content": "අම්බලන්තොට - මාමඩල ප්‍රදේශයේදි ඊයේ (15) සිදුවු වෙඩි තැබිම සහ ආයුධ වලින් කල පහරදිමට සම්බන්ධ සැකකරුවන් මෙතෙක් හදුනාගෙන නොමැති බව පොලිසිය පවසනවා.\nකෙසේ වෙතත් පහරදිම් හේතුවෙන් තුවාල ලබා හම්බන්තොට රෝහලට ඇතුලත් කල තුන්දෙනා ගෙන් දෙදෙනෙකු මේ වන විට දැඩි සත්කාර එකකයේ ප්‍රතිකාර ලබන බවයි පොලිසිය සදහන් කළේ.\nමේවන විට රෝහලේ ප්‍රතිකාර ලබන එක් අයෙකුගෙන් පමණක් ප්‍රකාශ සටහන් කර ගෙන ඇති නමුත්, සිද්ධිය සම්බන්ධ වුවන් පිලිබද තොරතුරු අනාවරණය කිරිමට එම ප්‍රකාශ ප්‍රමාණවත් නොවන බව පොලිසිය ප්‍රකාශ කළා.\nඅම්බලන්තොට - මාමඩල - නුගවෙල ප්‍රදේශයේදී යතුරුපැදිවලින් පැමිණි පුද්ගලයින් පිරිසක් තවත් පිරිසකට වෙඩි තැබීමට දැරූ උත්සාහයකින් පසු, ඊට ඉලක්ක වූ පුද්ගලයන් තියුණු ආයුධවලින් කළ පහරදීමකින්, ප්‍රහාරයට පැමිණි පුද්ගලයෙකු ඊයේ මියගියා.\nඉන් තුවාල ලැබූ සංඛ්‍යාව 3 ක්.\nමුහුණු ආවරණය කරගෙන යතුරුපැදිවලින් පැමිණි පිරිස, නුගවෙල ප්‍රදේශයේ රැඳී සිටි වෙනත් පිරිසක් ඉලක්ක කර වෙඩි තැබීමට උත්සාහ කර තිබෙනවා. එහෙත් ඔවුන්ගේ ගිනි අවිය ක්‍රියාත්මක වී නොමැති අතර, අනතුරුවයි එම පිරිස යතුරුපැදිකරුවන් හඹා ගොස් පහරදීම සිදුකර ඇත්තේ.\nමේ අතර, රත්ගම - ගනේගොඩ ප්‍රදේශයේ දෙපිරිසක් අතර ඇති වූ ගැටුමක් අතරතුර ඇති වූ පිහි ඇනුමකින් එක් අයෙකු මියගොස් තවත් පුද්ගලයින් දෙදෙනෙකු තුවාල ලබා තිබෙනවා.\nමියගිය 20 හැවිරිදි පුද්ගලයා සිරිකදුරවත්ත ප්‍රදේශයේ පදිංචිකරුවෙක් වන අතර, තුවාල ලැබූ දෙදෙනාගෙන් එක් අයෙකු රත්ගම - පූනන්ගොඩ රෝහලේ ප්‍රතිකාර ලබන බවයි පොලිසිය ප්‍රකාශ කළේ.\nබරපතල තත්ත්වයේ පසුවන අනෙක් තුවාලකරු කරාපිටියට මාරු කර යවා ඇති බව ද සදහන්.\nඝාතනයට අදාළ සැකකරුවන් දෙදෙනා හදුනාගෙන ඇති නමුත් ඔවුන් මේ වනවිට ප්‍රදේශයෙන් පලාගොස් ඇති බව සදහන්.",
       "URL": "https://www.hirunews.lk/159297/අම්බලන්තොට-මාමඩල-සිද්ධියේ-සැකකරුවන්-හඳුනාගෙන-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4561"
}