{
       "Source": "hirunews",
       "Timestamp": "Sunday, 13 August 2023 - 19:42",
       "Headline": "උමා ඔයෙන් මෙගාවොට් 120 ක් ජාතික විදුලි පද්ධතියට",
       "News Content": "උමා ඔය බහුකාර්ය ව්‍යාපෘතිය යටතේ සැප්තැම්බර් මාසයේ දි මෙගාවොට් 120ක් ජාතික විදුලි පද්ධතියට එක් කිරිමට අවශ්‍ය කටයුතු සිදුකර ඇති බව වාරිමාර්ග අමාත්‍ය රොෂාන් රණසිංහ පවසනවා. ඔහු මේ බව කියා සිටියේ උමා ඔය බහුකාර්ය ව්‍යාපෘතියේ ඩයරබා ‍ජලාශයේ මංගල දියවර නිකුත් කිරීමේ අවස්ථාවට අද (13) එක්වෙමින්.\nඋමා ඔයේ අතු ගංගාවක් වන මාතැටිල්ල ඔය හරස් කරමින් ඩයරබා ප්‍රදේශයේ මෙම ජලාශය ඉදිකර ඇති අතර මෙහි සිට උමං මාර්ගයෙන් කරදගොල්ල දක්වා ජලය ගෙන යන අතර එමගින් ජල විදුලිය නිපදවීම හා කෘෂිකාර්මික කටයුතු සදහා ජලය ලබා ගැනිම සිදු කෙරෙනවා.\nඅද පෙරවරු 9.58ට යෙදුනු සුබ මොහොතින් පිරිත් පැන් ඉසීමෙන් පසු ඩයරබා ජලාශයට ජලය පිරවිම සහ එහි ප්‍රධාන මෙහෙයුම් මැදිරිය වීවෘත කෙරුණේ වාරිමාර්ග අමාත්‍ය රෝෂාන් රණසිංහගේ ප්‍රධානත්වයෙන්.",
       "URL": "https://www.hirunews.lk/344708/උමා-ඔයෙන්-මෙගාවොට්-120-ක්-ජාතික-විදුලි-පද්ධතියට",
       "Category": "Local News",
       "Parent URL": "https://www.hirunews.lk/local-news.php?pageID=101"
}