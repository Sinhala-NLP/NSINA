{
       "Source": "hirunews",
       "Timestamp": "Friday, 22 July 2022 - 18:48",
       "Headline": "වසරේ ගතවූ කාලය තුල ඩෙංගු රෝගීන් 43000කට වැඩි පිරිසක්",
       "News Content": "මෙම වසරේ ජනවාරි මස සිට මේ දක්වා කාලය තුල ඩෙංගු රෝගීන් 43000කට අධික සංඛ්‍යාවක් වාර්තා වී ඇති බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන පවසනවා.\nමෙම මාසයේ ඊයේ (21) දිනය වන විට රෝගීන් 8000ක් වාර්තා වී ඇති අතර මෙම තත්වය අඛණ්ඩව පැවතුණහොත් ඩෙංගු අධි වසංගත තත්වයක් වර්ධනය විය හැකි බවටයි ඔහු අනතුරු අඟවන්නේ.\nමදුරු දෂ්ඨනයෙන් ආරක්ෂා වීම සඳහා අත් සහ පා ආවරණය වන පරිදි ඇඳුම් ඇඳීම, දහවල් කාලයේ ශරීරය නිරාවරණය වන කොටස් සඳහා මදුරු විකර්ෂක භාවිතය, නිදා සිටින විට (විශේෂයෙන් ළමුන් සහ ගර්භණී කාන්තාවන්) මදුරු දැල් භාවිතය, සහ විශේෂයෙන්ම ඩෙංගු මදුරුවා බෝවන ජලය එක් රැස්වන ස්ථාන ඉවත්කර පිරිසිදුව තබා ගැනීම මගින් ඩෙංගු රෝගය ඉතා පහසුවෙන් වළක්වා ගත හැකියි.\nකීට විද්‍යා සමීක්ෂණ වාර්තා අනුව රජයේ සහ පෞද්ගලික ආයතන, පාසල්, ඉදිකිරීම් පරිශ්‍ර, කර්මාන්ත ශාලා සහ පොදු ස්ථාන මදුරුවන් පහසුවෙන් බෝ වන ස්ථාන ලෙස හඳුනාගෙන තිබෙනවා.\nමේ සියලු සාධක සැලකිල්ලට ගෙන ඩෙංගු රෝගය ව්‍යාප්තිය පාලනය සඳහායි ලබන සඳුදා (25) විශේෂ ඩෙංගු මර්දන දිනයක් ලෙස ප්‍රකාශයට පත්කර ඇත්තේ.\nමෙදිනට සියලු රජයේ සහ පෞද්ගලික ආයතන කාර්ය මණ්ඩල පැයක කාලයක් තමා සේවය කරන ආයතනය ඇතුළත සහ බාහිර පරිසරයේ මදුරුවන් බෝවන ස්ථාන හඳුනාගෙන විනාශ කිරීමත්, එම පරිසරය ඉදිරියට පිරිසිදුව පවත්වා ගැනීමත්, සහ වග කිව යුතු නිලධාරියකු යටතේ කමිටුවක් පත්කර ඩෙංගු මර්දන කටයුතු කළ යුතු බවත් වෛද්‍ය ගුණවර්ධන මහතා දැනුම් දෙනවා.\nක්ෂේත්‍ර මට්ටමේ ඩෙංගු මර්දනය සඳහා අභියෝග රැසක් පවතින අතර වර්තමානයේ රටේ පවතින තත්වය හමුවේ සෞඛ්‍ය වෛද්‍ය නිලධාරී කණ්ඩායම්වලට වැඩ බිම් සහ නිවාස පරික්ෂාව සිදුකළ නොහැකි බවත්, දුම් ගැසීම වැනි කාර්යයන් ඉතාමත් දුෂ්කර බවත් සෞඛ්‍ය සේවා අධ්‍යක්ෂ ජනරාල්වරයා පෙන්වා දී තිබෙනවා.\nඔහු වැඩිදුරටත් කියාසිටියේ ඔබගේත් ආදරණීයන්ගේත්, අසල්වැසියන්ගේත් ආරක්ෂාව වෙනුවෙන් අවට පරිසරය පිරිසිදු කර ඩෙංගු රෝගයෙන් ආරක්ෂා වීම රට වැසියන් ලෙස අප සැමගේ සාමූහික වගකීමක් මෙන්ම ජාතික මෙහෙවරක් බවයි.",
       "URL": "https://www.hirunews.lk/310682/වසරේ-ගතවූ-කාලය-තුල-ඩෙංගු-රෝගීන්-43000කට-වැඩි-පිරිසක්",
       "Category": "Local News",
       "Parent URL": "https://www.hirunews.lk/local-news.php?pageID=1001"
}