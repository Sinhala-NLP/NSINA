{
       "Source": "hirunews",
       "Timestamp": "Wednesday, 03 January 2018 - 13:59",
       "Headline": "update:- දිවුලපිටිය පොලිසියේ හිටපු ස්ථානාධිපති රිමාන්ඩ්",
       "News Content": "අපරාධ පරීක්ෂණ දෙපාර්තමේන්තුව අත්අඩංගුවට ගත් දිවුලපිටිය පොලිසියේ හිටපු ස්ථානාධිපතිවරයා හෙට (04) දිනය දක්වා රක්ෂිත බන්ධනාගාරගත කර තිබෙනවා.\nඒ, ඔහු මීගමුව මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nදිවුලපිටිය - හුණුමුල්ල ප්‍රදේශයේ පදිංචි පුද්ගලයෙකු පසුගිය ඔක්තෝම්බර් 02 වනදා අත්අඩංගුවට ගෙන බන්ධනාගාරගත කර සිටියදී මියයාමේ සිද්ධියකට අදාළවයි ඔහු අත්අඩංගුවට ගැනුණේ.\nupdate 2018-01-03 (03.14 pm)\n...............................................\nදිවුලපිටිය පොලීසියේ හිටපු ස්ථානාධිපති අත්අඩංගුවට\nපොලිස් අත්අඩංගුවට පත් වූ සැකකරුවෙකු මියයාම සම්බන්ධයෙන් දිවුලපිටිය පොලීසියේ හිටපු ස්ථානාධිපතිවරයා අපරාධ පරීක්ෂණ දෙපාර්තමේන්තුව මගින් අත්අඩංගුවට ගෙන තිබෙනවා.\nඊයේ (02) අත්අඩංගුවට ගත් මොහු මේ වනවිට මීගමුව අධිකරණය වෙත රැගෙනවිත් ඇති බවයි හිරු වාර්තාකරු කියා සිටියේ.\nපසුගිය වසරේ ඔක්තෝම්බර් මස දෙවනදා සොරකම් කිහිපයක් සම්බන්ධයෙන් දිවුලපිටිය පොලීසිය මගින් මෙලෙස අත්අඩංගුවට ගෙන තිබුණේ දිවුලපිටිය - හුණුමුල්ල ප්‍රදේශයේ පදිංචි 50 හැවිරිදි පුද්ගලයෙක්.\nඅනතුරුව, ඔහු රක්ෂිත බන්ධනාගාර ගත කෙරුණු අතර, එහිදීයි ඔහු මියගොස් තිබුණේ.\nසිරුර අභ්‍යන්තරයේ වූ තුවාල නිසා මෙම මරණය සිදුවූ බවට පසුව හෙළි වූ අතර, සිද්ධියට මීට පෙර දිවුලපිටිය පොලීසියේ අපරාධ අංශයේ ස්ථානාධිපතිවරයා ද පොලිස් අත්අඩංගුවට පත් වුණා.",
       "URL": "https://www.hirunews.lk/180046/update-දිවුලපිටිය-පොලිසියේ-හිටපු-ස්ථානාධිපති-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4144"
}