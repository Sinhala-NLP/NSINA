{
       "Source": "hirunews",
       "Timestamp": "Friday, 10 September 2021 - 7:35",
       "Headline": "නව ආසාදිතයින් 2,856ක් - සමස්ත මරණ 10,800 ඉක්මවයි",
       "News Content": "නව කොරෝනා ආසාදිතයින් 2,856 දෙනෙකු ඊයේ හමුවීමත් සමඟ, මෙරට මුළු ආසාදිතයින් සංඛ්‍යාව හාර ලක්ෂ 77,636 දක්වා ඉහළ ගියා.\nපසුගිය 08 වැනි දා සිදු වූ තවත් කොරෝනා ආසාදිත මරණ 175ක් ද සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා.\nඊට පිරිමි පුද්ගලයන් 96ක් සහ කාන්තාවන් 79ක් ඇතුළත්.\nමියගිය පිරිස අතර, 139 දෙනෙක් අවුරුදු 60ට වැඩි පුද්ගලයින් වන අතර, ඊට පිරිමි පුද්ගලයින් 77ක් ඇතුළත්.\nඅවුරුදු 30ත් 59ත් අතර පුද්ගලයන් 35 දෙනෙකු ජීවිතක්ෂයට පත් ව ඇති අතර, එහි කාන්තාවන් 16 දෙනෙක් සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඅවුරුදු 30ට අඩු එක් පුද්ගලයෙකු කොරෝනා ආසාදනය වීමෙන් මියගොස් තිබෙනවා.\nඒ අනුව මෙරට සමස්ත කොරෝනා ආසාදිත මරණ සංඛ්‍යාව දැක්වෙන්නේ 10,864ක් ලෙසින්.\nමේ අතර, පසුගිය සති කිහිපයට සාපේක්ෂ ව මෙරට රෝහල්වල ඔක්සිජන් භාවිතය සැලකිය යුතු ප්‍රමාණයකින් අඩු වී ඇති බව සෞඛ්‍ය අමාත්‍ය කෙහෙළිය රඹුක්වැල්ල ප්‍රකාශ කළා.\nකුණ්ඩසාලේ ප්‍රාදේශීය කොවිඩ් රැස්වීමට සූම් තාක්ෂණය ඔස්සේ සෞඛ්‍ය අමාත්‍යාංශයේ දී ඊයේ එක්වෙමින් අමාත්‍යවරයා සඳහන් කළේ, මීට පෙර දිනවල දෛනික ඔක්සිජන් භාවිතය ටොන් 140ක පමණ  ප්‍රමාණයක් දක්වා ඉහළ ගිය බවයි.\nඑසේම, වයස අවුරුදු 12ත් 18ත් අතර ළමයි සඳහා කඩිනමින් එන්නත්කරණය ආරම්භ කිරීමට අවධානය යොමු කෙරෙන බව ද සෞඛ්‍ය අමාත්‍ය කෙහෙලිය රඹුක්වැල්ල  වැඩිදුරටත් සඳහන් කළා.\nකොරෝනා වසංගතය හේතුවෙන් වසර එක හමාරක පමණ කාලයක් ‍විටින් විට පාසල් වසා දැමීමට සිදු ව තිබෙන බැවින්, කඩිනමින් පාසල් විවෘත කිරිම සඳහා ළමයින්ගේ එන්නත්කරණය කිරීම ආරම්භ කළ යුතු බවයි අමාත්‍යවරයා එහි දී අවධාරණය කළේ.\nමේ වනවිට ගුරුවරුන් ඇතුළු අනධ්‍යන කාර්ය මණ්ඩල පූර්ණ එන්නත්කරණයට ලක් කර ඇති බැවින් පාසල් ළමයින්ගේ එන්නත්කරණය අවසන් කිරීමත් සමඟ පාසල් යළි විවෘත කිරීමට හැකිවනු ඇති බවයි අමාත්‍යවරයා මෙහි දී පෙන්වා දුන්නේ.\nමෙම එන්නත්කරණ වැඩසටහන යටතේ දරුවන් ලක්ෂ විස්සක් පමණ එන්නත් කිරීමට හැකිවනු ඇති අතර, අවුරුදු 20ත් 29ත් අතර වයස් කාණ්ඩවලට මේ වනවිට පළමු මාත්‍රාව සියයට 34 කට සහ දෙවන මාත්‍රාව සියයට 12කට ලබා දී ඇති බව ද සෞඛ්‍ය අමාත්‍ය කෙහෙළිය රඹුක්වැල්ල එහිදී වැඩිදුරටත් කියා සිටියා.",
       "URL": "https://www.hirunews.lk/281827/නව-ආසාදිතයින්-2856ක්-සමස්ත-මරණ-10800-ඉක්මවයි",
       "Category": "Local News",
       "Parent URL": "https://www.hirunews.lk/local-news.php?pageID=1701"
}