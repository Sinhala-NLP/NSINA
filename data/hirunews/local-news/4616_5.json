{
       "Source": "hirunews",
       "Timestamp": "Tuesday, 14 March 2017 - 7:53",
       "Headline": "ලෝක ආහාර වැඩපිළිවෙලෙන් ශ්‍රී ලංකාවට අනතුරු ඇඟවීමක්",
       "News Content": "වසර 5 කින් මෙරට ඇති වූ දරුණුතම නියඟය හේතුවෙන් ශ්‍රී ලාංකිකයන් නව ලක්ෂයකට අධික සංඛ්‍යාවක් ආහාර අනාරක්ෂිතතාවට පත්වන බව ලෝක ආහාර වැඩපිළිවෙල පවසනවා.\nඑය රජයේ නියෝජිත ආයතන සහ සහන සංවිධාන සමඟ එක්ව සිදුකළ සමීක්ෂණයකින් අනතුරුවයි එම දත්ත අනාවරණ වී ඇත්තේ.\nඑක්සත් ජාතීන්ගේ සංවිධානයේ නියෝජිත ආයතනයක් වන ලෝක ආහාර වැඩපිළිවෙලේ කොළඹ කාර්යාලය එම වාර්තාව සනාථ කළ බව රොයිටර් පුවත් සේවය සදහන් කළා.\nකෙසේ නමුත්, එම සමීක්ෂණයේ නිල ප්‍රතිඵල මේ මස අගදී නිකුත් වීමට නියමිතයි.\nලෝක ආහාර වැඩපිළිවෙල පෙන්වා දී ඇත්තේ නියං තත්ත්වය නිසා මෙවර ශ්‍රී ලංකාවේ වී අස්වැන්න වසර 40 කින් අඩුම තත්ත්වයට පත්ව ඇති බවයි.\nනියඟයෙන් පීඩාවට පත්ව සිටින පවුල්වල ආදායම පසුගිය සැප්තැම්බර් මාසයේ සිට අඩකින් පමණ අඩුවී තිබෙනවා.\nසමීක්ෂණයට භාජනය කෙරුණු ගොවි පවුල් වලින් සියයට 60 ක් පමණ මෙලෙස ණය බරින් පෙලෙන බවයි අනාවරණ වී ඇත්තේ.\nපසුගිය නොවැම්බරයේ සිට පැවති නියං කාලගුණය හේතුවෙන් පීඩාවට පත්වූ ජනකොටස දොලොස් ලක්ෂයකට අධිකයි.\nළමයින් හයලක්ෂයක් පමණ නියඟය හේතුවෙන් පීඩාවට පත්ව ඇති බව යුනිසෙෆ් සංවිධානය ප්‍රකාශ කළා.\nලෝක ආහාර වැඩපිළිවෙලේ ඇස්තමේන්තුවලට අනුව ශ්‍රී ලංකාවට වාර්ෂිකව සහල් මෙටි‍්‍රක් ටොන් මිලියන දෙකයි දශම 3 ක් අපහසු වන අතර, මෙවර අස්වැන්න ලැබී ඇත්තේ මෙටි‍්‍රක් ටොන් මිලියන 1 යි දශම 4 යි 4 ක් පමණයි.\nමේ අතර, දිස්ත්‍රික්ක රැසකට බලපා ඇති වියළි කාලගුණ තත්ත්වය හේතුවෙන් මෙවර මහ කන්නයේ අපේක්ෂිත අස්වැන්නෙන් වී මෙටි‍්‍රක් ටොන් පන්ලක්ෂ 45,717 ක් රටට අහිමි වන බව කෘෂිකර්ම අමාත්‍යාංශය මීට පෙර ද ප්‍රකාශ කළා.\nමෙවර මහ කන්නයේදී අපේක්ෂා කළ වී අස්වැන්න මෙටි‍්‍රක් ටොන් දහඅට ලක්ෂ 73,756 ක්.",
       "URL": "https://www.hirunews.lk/156794/ලෝක-ආහාර-වැඩපිළිවෙලෙන්-ශ්‍රී-ලංකාවට-අනතුරු-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4616"
}