{
       "Source": "hirunews",
       "Timestamp": "Thursday, 12 January 2023 - 20:48",
       "Headline": "ශ්‍රී ලංකාව පරදා ඉන්දියාවට එක්දින තරගාවලියේ ශූරතාව",
       "News Content": "ඉන්දීය කණ්ඩායම සහ සංචාරක ශ්‍රී ලංකා කණ්ඩායම අතර ඉන්දියාවේ කොල්කටාහි ඊඩ්න් ගාඩ්න් ක්‍රීඩාපිටියේ පැවති දෙවන එක්දින තරගයේ ජයග්‍රහණය ඉන්දීය කණ්ඩායම සතු වුණා.\nකාසියේ වාසිය දිනා පළමුව පන්දුවට පහරදුන් ශ්‍රී ලංකා කණ්ඩායම පන්දු ඕවර 39.4 ක් තුළ දී රැස් කළ ලකුණු සංඛ්‍යාව 215ක්.\nඒ අනුව තරගයේ සහ තරගාවලියේ ජයග්‍රහණය සඳහා ලකුණු 216ක ඉලක්කයක් හඹාගිය ඉන්දීය කණ්ඩායම පන්දුවාර 43.2 තුළ දී කඩුලු 6 ක් දැවී අදාළ ඉලක්කය සපුරා ගත්තා.\nසුපුරුදු පරිදි ම ඉන්දීය ඉනිමට ප්‍රහාරාත්මක ආරම්භයක් ලබා ගන්නට රෝහිත් ෂර්මා සහ ෂුබ්මන් ගිල් දෙදෙනා සමත් වුණා.\nපන්දු ඕවර පහක් තුළ දී මේ දෙදෙනා ලකුණු 33 ක් රැස් කර සිටියදී රෝහිත් ෂර්මා ලකුණු 17ට දැවී ගියේ චාමික කරුණාරත්නගේ පන්දුවක් හමුවේ කඩුළු රකින ක්‍රීඩක කුසල් මෙන්ඩිස් අතට උඩ පන්දුවක් ලබා දීමෙන්.\nතරගයේ 6 වැනි පන්දුවාරයේදී ෂුබ්මන් ගිල් ලකුණු 21ට දවා ගන්නට ළහිරු කුමාර සමත් වුණා.\nඉන් පසු නැවතත් ක්‍රියාත්මක වූ ළහිරු කුමාර විරාත් කෝලි ලකුණු හතරකට දවා ගන්නට සමත් වුණා.\nඒ වන විට ඉන්දීය කණ්ඩායමේ ලකුණු පුවරුව දැක්වුණේ ලකුණු 62කට කඩුලු 3ක් වශයෙන්.\nමුළු ලකුණු සංඛ්‍යාව 86ක් වෙද්දී ඉන්දීය කණ්ඩායමේ සිවුවැනි කඩුල්ලත් බිඳ ගන්නට කසුන් රාජිත සමත් වුණේ හොඳින් පන්දුවට පහර දෙමින් සිටි ශ්‍රෙයාස් අයියර් ලකුණු 28 දවාගනිමින්.\nනමුත් ඉන්පසු සිය කණ්ඩායම වැටී සිටි තත්ත්වය හොඳින් අවබෝධ කර කරගත් කේල් රාහුල් සහ හර්දික් පාණ්ඩ්‍යා දෙදෙනා පස්වැනි කඩුල්ල සඳහා සෙමෙන් නමුත් අගනා සම්බන්ධතාවක් ගොඩ නඟන්නට සමත්වුණා.\nමේ දෙදෙනා අතරේ පස්වැනි කඩුල්ල සඳහා ගොඩනැගුණු සම්බන්ධතාව ලකුණු 75ක්.\nඑය බිඳ වැටුණේ හර්දික් පාණ්ඩ්‍යා චාමික කරුණාරත්න ගේ පන්දුවක් හමුවේ ලකුණු 36කට දැවී යාමත් සමගයි.\nඒ වන විට ඉන්දීය ඉනිමේ ලකුණු පුවරුව දැක්වුණේ ලකුණු 161කට කඩුලු 5ක් වශයෙන්.\nජයග්‍රහණය සඳහා ලකුණු 25ක් ලබා ගත යුතුව තිබිය දී ඉන්දීය කණ්ඩායමේ 6 වැනි කඩුල්ලත් දවා ගන්නට ධනංජය ද සිල්වා සමත් වුණා.\nඒ වේගයෙන් පන්දුවට පහරදෙමින් සිටි අක්සාර් පතෙල් ලකුණු 21ට දවා ගනිමින්.\nඅනතුරේ වැටුණු ඉන්දීය ඉනිමේ නැංගුරම බවට පත් වූ කේල් රාහුල් තරගයේ හතළිස් වැනි පන්දුවාරයේදී සිය අර්ධ ශතකය සම්පූර්ණ කර ගන්නේ පන්දු 94කට මුහුණ දෙමින් හතරේ පහර තුනක් පමණක් එල්ල කරමින්.\nඉන්දීය කණ්ඩායම ජයග්‍රහණය කරා මෙහෙයවූ රාහුල් තරගය නිමාවන විට නොදැවී ලකුණු 64ක් ලබා සිටියා\nශ්‍රී ලංකා කණ්ඩායම වෙනුවෙන් පන්දු යැවීමේදී ළහිරු කුමාර සහ චාමික කරුණාරත්න අතරේ කඩුලු 2 බැගින් බෙදී ගියා.",
       "URL": "https://www.hirunews.lk/324895/ශ්‍රී-ලංකාව-පරදා-ඉන්දියාවට-එක්දින-තරගාවලියේ-ශූරතාව",
       "Category": "Local News",
       "Parent URL": "https://www.hirunews.lk/local-news.php?pageID=606"
}