{
       "Source": "hirunews",
       "Timestamp": "Saturday, 18 November 2017 - 19:25",
       "Headline": "කබලෙන් ලිපට වැටුණු මීතොටමුල්ලේ වැසියන්",
       "News Content": "මීතොටමුල්ල කසළ කන්ද නායයාමෙන් නිවාස අහිමිවූවන් ස්ථිර පදිංචියට නිවසක් නොමැතිකමින් තවදුරටත් පීඩාවට පත්ව සිටිනවා.\nකසළ කන්ද නායගොස් මේවන විට මාස 7 ක් ඉක්ම ගොස් තිබුණත්, ඔවුන් ඇතැමෙකුගේ මහල් නිවාස බලාපොරොත්තු පවතින්නේ අවිනිශ්චිත තත්ත්වයකයි.\nමීතොටමුල්ල කසළ කන්ද නායයාමෙන් අවතැන් වූ පවුල් 72 ක් පමණ මේවන විටත් කුලී නිවාසවල රැඳී සිටින අතර, ඒ සඳහා වියදම් දරණු ලබන්නේ රජය විසින්.\nකොළොන්නාව සාලමුල්ල ප්‍රදේශයේ ඉදිවූ ලක්සඳ සෙවණ මහල් නිවාස සංකීර්ණයේ නිවාස කිහිපයක් මීතොටමුල්ලේ අවතැන්වූ පිරිස් වෙනුවෙන් ද වෙන්කර තිබෙනවා.\nඔවුන්ට හිමි නිවෙස් සම්බන්ධයෙන් ගැටලුකාරී තත්ත්වයක් මතුව ඇති අතර, ඒ පිළිබඳ විමසීමට නිවෙස් ලාභීන් කොලොන්නාව ප්‍රාදේශිය ලේකම් කාර්යාලයට ඊයේ පැමිණ සිටියා.\nනිවාස ලාභීන්ට හිමි නිවාස මෙතෙක් ලබා නොදීම පිළිබඳ සොයා බැලීම සඳහා හිරු ප්‍රවෘත්ති ලක්සඳ සෙවණ මහල් නිවාස සංකීර්ණය වෙත ගියා.\nඑහි ගිය අපට දැකගත හැකිවූයේ තවමත් එහි ඉදිකිරීම් කඩිමුඩියේ සිදුවෙමින් පවතින ආකාරයයි.\nබොහෝමයක් ඉදිකිරීම් අවසන් වෙමින් පවතින්නේ නිසි ප්‍රමිතියකින්දැයි සැක මතුවනවා.",
       "URL": "https://www.hirunews.lk/176357/කබලෙන්-ලිපට-වැටුණු-මීතොටමුල්ලේ-වැසියන්",
       "Category": "Local News",
       "Parent URL": "https://www.hirunews.lk/local-news.php?pageID=4211"
}