{
       "Source": "hirunews",
       "Timestamp": "Wednesday, 06 January 2016 - 14:06",
       "Headline": "Update : මීටියාගොඩ අදත් වෙඩි පත්තුවේ (ඡායාරූප)",
       "News Content": "හික්කඩුව - තෙල්වත්ත රජමහා විහාරස්ථානයට ආසන්න ප්‍රදේශයකදී අද (06) පෙරවරුවේ ලසන්ත මෙන්ඩිස් නමැති යුධ හමුදාවේ සේවය නියුතු පුද්ගලයෙකුට යතුරුපැදියකින් පැමිණි දෙදෙනෙකු වෙඩි තබා තිබෙනවා. පොලිසිය ප්‍රකාශ කළේ සිද්ධියෙන් ඔහුට අනතුරක් සිදුවී නොමැති බවයි.\nඊයේ දිනයේ ද රත්ගම ප්‍රාදේශීය සභාවේ හිටපු සභාපති මනෝජ් මෙන්ඩිස් ඝාතනයේ සැකකරුවෙකු ඉලක්ක කරගෙන මීටියාගොඩදී වෙඩි ප්‍රහාරයක් එල්ල වුණ. එහිදී ඔහුට හානියක් සිදුනොවූ අතර වෙඩි ප්‍රහාරය එල්ල වී තිබුණේ ඔහුගේ නිවස අසල ගසකටයි.\nඅදාළ සැකකරු මනෝජ් මෙන්ඩිස් ඝාතන සිද්ධිය සම්බන්ධයෙන් අත්අඩංගුවට ගෙන සිට ඇප මත නිදහස් වූ අයෙක්.\nUpdate :- Wednesday, 06 January 2016 - 19:20\n-----------------------------------------------------------------------\nරත්ගම ප්‍රාදේශීය සභාවේ හිටපු සභාපති මනෝජ් මෙන්ඩිස් ඝාතනයේ සැකකරුවෙකු ඉලක්ක කරගනිමින් වෙඩි ප්‍රහාරයක් එල්ලවී පැය 24 ක් ගතවීමටත් පෙර ඊට සම්බන්ධ තවත් පුද්ගලයෙකු ඉලක්ක කරගනිමින් අද (06) වෙඩි ප්‍රහාරයක් එල්ලවුණා.\nඝාතනයට ලක්වූ මනෝජ් මෙන්ඩිස්ගේ ආධාරකරුවෙකු වන ලසන්ත මෙන්ඩිස් නැමැත්තා ඉලක්ක කරගනිමින් මෙම වෙඩි ප්‍රහාරය එල්ලවුණේ මීටියාගොඩ - තෙල්වත්ත රජමහා විහාරය  ආසන්නයේදියි.\nසිය දරුවා සමඟ නගරයට ගොස් නැවත සිය නිවස වෙත යතුරුපැදියෙන් පැමිණෙමින් සිටියදී තවත් යතුරුපැදියකින් පැමිණි පුද්ගලයින් දෙදෙනෙකු මෙම වෙඩි ප්‍රහාරය එල්ල කර පළාගොස් තිබුණා.\nඉන් ඔහුට හානියක් සිදුවී නොමැති අතර, සිද්ධිය සම්බන්ධයෙන් පොලීසිය විමර්ශන ආරම්භ කර තිබෙනවා.\nවෙඩි ප්‍රහාරය එල්ලවූ ලසන්ත මෙන්ඩිස් නැමැත්තා යුද හමුදාවේ සෙබලෙකු ලෙස සේවය කරන අතර, නිවාඩුවට පැමිණ සිටියදි ඔහුට මෙම වෙඩි ප්‍රහාරය එල්ලවී ඇති බව මීටියාගොඩ පොලීසිය කියා සිටියා.\nමේ අතර ඊයේ (05) දහවල් මීටියාගොඩ - වේරගොඩ ප්‍රදේශයේදී මනෝජ් මෙන්ඩිස් ඝාතනයට සම්බන්ධ සැකකරුවෙකු ඉලක්ක කරගනිමින් එල්ලවූ වෙඩි ප්‍රහාරය සම්බන්ධයෙන් තවමත් කිසිවෙකුත් අත්අඩංගුවට ගෙන නැහැ.\nවේරංග ලක්ෂාන් නැමති අදාළ පුද්ගලයාට යතුරුපැදියකින් පැමිණි දෙදෙනෙකු ටී 56 වර්ගයේ ගිනි අවියකින් සිදුකළ මෙම වෙඩි ප්‍රහාරය එල්ල කර තිබුණේ ඔහුගේ නිවස අසල ගස් කිහිපයකටයි.\nඑම ස්ථානයේ තිබී පතොරම් කොපු 3 ක් ද පොලීසිය සොයාගෙන තිබෙනවා.\nහික්කඩුව - වෑවල ප්‍රදේශයේදී පසුගිය වසරේ මාර්තු 23 වනදා රාත්‍රියේ රත්ගම ප්‍රාදේශීය සභාවේ සභාපති මනෝජ් මෙන්ඩිස් වෙඩි ප්‍රහාරයකින් ජීවිතක්ෂයට පත්වුණා.\nඑම සිද්ධියේ සැකකරුවෙකු වන වේරංග ලක්ෂාන්  මේ වනවිට ඇප මත නිදහස්ව සිටින අයෙක්.\n(ඡායාරූප - රවීන්ද්‍ර චන්ද්‍රලාල් / දීපාල් සිල්වා)",
       "URL": "https://www.hirunews.lk/123481/update-මීටියාගොඩ-අදත්-වෙඩි-පත්තුවේ-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=5220"
}