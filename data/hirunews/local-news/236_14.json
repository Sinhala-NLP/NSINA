{
       "Source": "hirunews",
       "Timestamp": "Monday, 26 June 2023 - 10:25",
       "Headline": "යුරෝපා සංචාරය නිම වූ ජනපති අද දිවයිනට",
       "News Content": "යුරෝපා සංචාරය නිමවා ජනාධිපති රනිල් වික්‍රමසිංහ අද (26) දිවයිනට පැමිණියා.\nගුවන්තොටුපළ අප වාර්තාකරු කියා සිටියේ උදෑසන 9.10ට එමිරේට්ස් ගුවන් සේවයට අයත් ඊ.කේ. 650 දරන යානයෙන් ජනාධිපතිවරයා ඇතුළු දූත පිරිස පැමිණි බවයි.\nජනාධිපතිවරයා එංගලන්තයේ සහ ප්‍රංශයේ නිල සංචාරයක නිරත වූ අතර, එහිදී ප්‍රංශ ජනාධිපති එම්මානුල්වෙල් මැක්‍රොන්, එක්සත් ජාතිීන්ගේ මහ ලේකම් ඇන්ටෝනියෝ ගුටේරස්, අමෙරිකානු භාණ්ඩාගාර ලේකම් ජැනට් යෙලන් සහ යුනෙස්කෝ අධ්‍යක්ෂ ජනරාල් ඕඩි්‍ර අසුලේ හමු වී සාකච්ඡාවල නිරත වුණා.\nඑමෙන්ම පොදු රාජ්‍ය මණ්ඩලයේ මහ ලේකම් පැට්‍රීෂියා ස්කොට්ලන්ඩ් සහ ෆ්‍රැන්කෝ ෆෝන් සංවිධානයේ මහ ලේකම්වරිය සමඟ ද ජනාධිපතිවරයා සාකච්ඡා පැවැත් වූ බව ජනාධිපති මාධ්‍ය අංශය සඳහන් කළා.\nප්‍රංශ ජනාධිපති එම්මානුවෙල් මැක්‍රොන්ගේ ආරාධනයකට අනුව නව ගෝලීය මූල්‍ය ගිවිසුමක් සදහා වන සමුළුවට ද ජනාධිපති රනිල් වික්‍රමසිංහ සිය යුරෝපා සංචාරයේදී සහභාගි වී ඇති බවයි වාර්තා වන්නේ.",
       "URL": "https://www.hirunews.lk/339096/යුරෝපා-සංචාරය-නිම-වූ-ජනපති-අද-දිවයිනට",
       "Category": "Local News",
       "Parent URL": "https://www.hirunews.lk/local-news.php?pageID=236"
}