{
       "Source": "hirunews",
       "Timestamp": "Tuesday, 02 May 2017 - 13:42",
       "Headline": "Update - සිරිකොතට වෙඩි තැබූ පොලිස් නිලධාරියා රිමාන්ඩ්",
       "News Content": "පිටකෝට්ටේ පිහිටි එක්සත් ජාතික පක්ෂ සිරිකොත පක්ෂ මූලස්ථානයට වෙඩි තැබූ සිද්ධියට අත්අඩංගුවට ගත් පොලිස් කොස්තාපල්වරයා මේ මස 15 වනදා දක්වා රක්ෂිත බන්ධනාගාර ගතකර තිබෙනවා.\nඒ, සැකකරු අද නුගේගොඩ ප්‍රධාන මහේස්ත්‍රාත් කණිෂ්ක විජේරත්න හමුවට ඉදිරිපත් කිරීමෙන් අනතුරුවයි.\nඑහිදී මහේස්ත්‍රාත්වරයා තවදුරටත් වැලිකඩ බන්ධනාගාර අධිකාරීවරයාට නියෝග කර ඇත්තේ අදාළ පොලිස් කොස්තාපල්වරයා අංගොඩ මානසික රෝහලට යොමු කරන ලෙසටයි.\nඊයේ සවස 5.50 ට පමණයි මෙම වෙඩි තැබීම සිදුව තිබුනේ.\nසිද්ධියට සම්බන්ධ සැකකාර පොලිස් නිලධාරියා මිරිහාන පොලිසියට අනුයුක්තව සේවය කළ අයෙක්.\nඔහු ඊයේ ගිනි අවියක් සහිතව ආරක්ෂක රාජකාරී සඳහා යොදවා ඇති අතර එම රාජකාරී අවියෙන් මෙම වෙඩි තැබීම සිදුකර ඇතැයි විමර්ශණයේදී හෙළිවී තිබෙනවා.\nමතුගම මීගහතැන්න ප්‍රදේශයේ පදිංචි 40 හැවිරිදි මෙම නිලධාරියා වෙඩි තැබීම චේතනාන්විතව කරන ලද්දක් ද නැතහොත් අපරීක්ෂාකාරී ලෙස ක්‍රියා කිරීමෙන් සිදුවුවක් ද යන්න විමර්ශණ සිදු කරන බවයි පොලිසිය කියාසිටියේ.\nUpdate :- Tuesday, May 2, 2017 2.16 pm\n----------------------------------------------------------\nපිටකෝට්ටේ එක්සත් ජාතික පක්ෂ මූලස්ථානයට වෙඩි තැබූ මිරිහාන පොලිසියට අනුයුක්ත කොස්තාපල්වරයා අද නුගේගොඩ මහේස්ත්‍රාත් අධිකරණයට ඉදිරිපත් කිරීමට නියමිතව තිබෙනවා.\nමතුගම ප්‍රදේශයේ පදිංචි මොහු එපිටමුල්ල ප්‍රදේශයේ පිහිටි නීතිය, සාමය සහ දක්ෂිණ සංවර්ධන ආමාත්‍යාංශ ලේකම් ජගත් පී. විජේවීරගේ නිවසේ ආරක්ෂක රාජකාරි සඳහා යමින් සිටියදී ඊයේ පස්වරුවේ මෙම වෙඩි තැබීම සිදුකර තිබුණා.\nඑමඟින් එක්සත් ජාතික පක්ෂ සිරිකොත මූලස්ථානයේ නාම පුවරුවේ සවිකර තිබූ අලියා ලාංඡනයට හානි සිදුව තිබූ අතර, ඉන් අනතුරුවයි පොලිසිය සැකකාර කොස්තාපල්වරයා අත්අඩංගුවට ගනු ලැබුවේ.\nඅවුරුදු 45ක් පමණ වයසැති මොහු කිසියම් මානසික ආතතියකින් පෙලෙන්නේ් දැයි සැකයක් පවතින බව මිරිහාන පොලිසියෙන් හිරු ප්‍රවෘත්ති අංශය කළ විමසීමකදී එහි උසස් පොලිස් නිලධාරියෙකු සඳහන් කළා.",
       "URL": "https://www.hirunews.lk/160434/update-සිරිකොතට-වෙඩි-තැබූ-පොලිස්-නිලධාරියා-රිමාන්ඩ්",
       "Category": "Local News",
       "Parent URL": "https://www.hirunews.lk/local-news.php?pageID=4537"
}