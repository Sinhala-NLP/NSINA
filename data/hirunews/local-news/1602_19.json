{
       "Source": "hirunews",
       "Timestamp": "Wednesday, 27 October 2021 - 13:13",
       "Headline": "ඩෙංගු රෝගීන් ඉහළට",
       "News Content": "වැසි සහිත කාලගුණ තත්ත්වය සමඟ ඩෙංගු ව්‍යාප්තියේ වැඩි වීමක් සිදුව ඇති බව ජාතික ඩෙංගු මර්දන ඒකකය පවසනවා.\nඑම ඒකකය සඳහන් කළේ, මෙම මාසයේ ගත වූ දින 26 තුළ ඩෙංගු රෝගීන් 2,228 දෙනෙකු වාර්තා වී ඇති බවයි.\nඉන් වැඩිම රෝගීන් සංඛ්‍යාවක් වාර්තා වී ඇත්තේ, බස්නාහිර පළාතෙන්.\nඒ අනුව මෙම මාසයේදී කොළඹ දිස්ත්‍රික්කයෙන් ඩෙංගු රෝගීන් 856ක් ගම්පහින් 476ක් සහ කලුතර දිස්ත්‍රික්කයෙන් රෝගීන් 209ක් වාර්තා වී තිබෙනවා.\nගම්පහ දිස්ත්‍රික්කයේ ඩෙංගු ව්‍යාප්තියේ වැඩිවීමත් සමඟ මේ වනවිට මීගමුව රෝහලේ ඩෙංගු සහ ඩෙංගු රක්තපාත කළමනාකරණ විශේෂ වාට්ටු 2 හි ඇඳන් 21 ම රෝගීන්ගෙන් පිරී ඇති බව සදහන්.\nපවතින තත්ත්වය හමුවේ වහාම ක්‍රියාත්මක වන පරිදි නිවාස ඇතුළු පරිශ්‍ර පරීක්ෂා කිරීමේ කටයුතු යළි ආරම්භ කර ඇති බව මහජන සෞඛ්‍ය පරීක්ෂකවරුන්ගේ සංගමය කියා සිටියා.\nඒ අනුව මදුරුවන් බෝවන ස්ථාන පැවතිය හොත් ඔවුන්ට එරෙහිව නීතිමය පියවර ගන්නා බවයි එම සංගමයේ උප සභාපති එච්.ඒ.යූ.පී කුලතිලක සඳහන් කළේ.\nඩෙංගු රෝග ලක්ෂණ පවතී නම් හැකි ඉක්මනින් වෛද්‍ය ප්‍රතිකාර ගැනීම සඳහා යොමු වන ලෙසයි ජාතික ඩෙංගු මර්දන ඒකකයේ ප්‍රජා වෛද්‍ය විශේෂඥ ශිරන්ති සෙනෙවිරත්න කියා සිටියේ.",
       "URL": "https://www.hirunews.lk/286185/ඩෙංගු-රෝගීන්-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=1602"
}