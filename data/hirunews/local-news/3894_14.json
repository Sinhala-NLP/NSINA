{
       "Source": "hirunews",
       "Timestamp": "Friday, 15 June 2018 - 18:18",
       "Headline": "ඇල්පිටිය තරුණිය ඝාතනයේ සැකකරු රක්ෂිත බන්ධනාගාරයට",
       "News Content": "ඇල්පිටිය - ඌරගස්මංහන්දිය ප්‍රදේශයේදී තරුණියකට පහරදී ඝාතනය කිරීමේ සිද්ධියට සම්බන්ධ සැකකරු ලබන 28 වැනිදා දක්වා රක්ෂිත බන්ධනාගාර ගත කරන ලෙස ඇල්පිටිය මහේස්ත්‍රාත්වරයා අද (15) නියෝග කර තිබෙනවා.\n28 හැවිරිදි මෙම සැකකරු පෙරේදා (13) අත්අඩංගුවට ගනු ලැබුවේ ඌරගස්මංහන්දිය පොලිසිය විසින්.\nඔහු ඇල්පිටිය මිරිස්වත්ත ප්‍රදේශයේ පදිංචිකරුවෙකු බවයි පොලිසිය කියා සිටියේ.\nපසුගිය 12 වැනිදා ඇල්පිටිය - ඌරගස්මංහන්දිය ප්‍රදේශයේදී තරුණියකගේ සැක කටයුතු මරණයක් පිළිබඳව පොලිසිය පරීක්ෂණ ආරම්භ කර තිබුණා.\nමියගොස් ඇත්තේ 21 හැවිරිදි තරුණියක්.\nඇයගේ හිසට එල්ල වූ පහරකින් ඇතිවූ අභ්‍යන්තර රුධිර වහනයක් හේතුවෙන් මරණය සිදුවී ඇති බවටයි පශ්චාත් මරණ පරීක්ෂණයෙන් හෙළිවී ඇත්තේ.\nඅත්අඩංගුවට ගත් සැකකරු සහ මියගිය තරුණිය අතර කලක පටන් ප්‍රේම සම්බන්ධයක් තිබී ඇති අතර එම තරුණයා විවාහකයෙකු බව දැනගැනීමෙන් පසු තරුණිය එම සබඳතාව නතර කර ඇතැයි සඳහන්.\nඌරගස්මංහන්දිය පොලිසිය වැඩිදුර විමර්ශන සිදුකරනවා.",
       "URL": "https://www.hirunews.lk/193154/ඇල්පිටිය-තරුණිය-ඝාතනයේ-සැකකරු-රක්ෂිත-බන්ධනාගාරයට",
       "Category": "Local News",
       "Parent URL": "https://www.hirunews.lk/local-news.php?pageID=3894"
}