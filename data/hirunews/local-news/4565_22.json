{
       "Source": "hirunews",
       "Timestamp": "Wednesday, 12 April 2017 - 19:19",
       "Headline": "පදිකයන්ට සිදුවන අනතුරු ඉහළ යාහැකි බවට අනතුරු ඇඟවීමක්",
       "News Content": "එළඹෙන උත්සව සමයේදී පදිකයන්ට සිදුවන අනතුරු ඉහල යා හැකි බැවින් ඒ පිළිබඳව සැලකිලිමත් වන ලෙස මාර්ග ආරක්ෂාව පිළිබඳ ජාතික සභාවේ සභාපති වෛද්‍ය සිසිර කෝදාගොඩ මහතා මහජනතාවගෙන් ඉල්ලීමක් කරනවා.\nසභාපති වරයා පැවසුවේ ඉකුත් මාස දෙකේදී මහමඟ අනතුරු වලින් 405 දෙනෙකු මියගොස් ඇති අතර, ඉන් 108 දෙනෙක්ම පදිකයන් බවයි.\nදිවයිනේ ප්‍රදේශ කිහිපයක ඊයේ සහ අද සිදුවු මාර්ග අනතුරු වලින් පුද්ගලයින් 7 දෙනෙකු මියගොස් තවත් 12ට අධික පිරිසක් තුවාල ලබා තිබෙනවා.\nඅද පෙරවරුවේ මොණරාගල - වැල්ලවාය මාර්ගයේ කුඹුක්කන ගංඟාරාම පන්සල අසලදී තණමල්විල සිට මොණරාගල දක්වා ධාවනය වන පුද්ගලික බස් රථයක ගැටීමෙන් මාර්ගයේ ගමන් ගත් 62 හැවිරිදි කාන්තාවක් මියගොස් තිබෙනවා.\nඇය මෙලෙස අනතුරට ලක්වුණේ සිය වැඩිහිටි දීමනාව ලබාගෙන ආපසු නිවස බලා යමින් සිටියදීයි.\nමේ අතර ඊයේ පස්වරුවේ ත්‍රිකුණාමලය - අඹේපුස්ස මාර්ගයේ ධාවනය වු වෑන් රථයක් 92 වන හන්දිය අසලදී රියදුරුට රථය පාලනය කර ගැනීමට නොහැකිව දකුණු පසට ඇදී ගොස් ඇති අතර එම අවස්ථාවේදී ප්‍රතිවිරුද්ධ දෙසට ධාවනය වූ යතුරු පැදියක ගැටී තිබෙනවා.\nඅනතුරින් බරපතල තුවාල ලැබු යතුරුපැදිකරු කන්තලේ රෝහලට ඇතුලත් කිරිමෙන් පසුව මියගිය බව පොලීසිය සඳහන් කලා.\nකොළඹ හයිලෙවල් මාර්ගයේ ගොඩගම මංසන්ධිය ආසන්නයේදී අද අලුයම 12.30ට පමණ වෑන් රථයක් සහ කුඩා මෝටර් රථයක් මුහුණට මුහුණ ගැටීමෙන් මෝටර් රථයේ ගමන් ගත් පුද්ගලයෙක් එම ස්ථානයේදීම මරණයට පත්ව තිබෙනවා.\nබරපතල තුවාල ලැබු තවත් දෙදෙනෙක් ප්‍රතිකාර ලබන්නේ හෝමාගම සහ කොළඹ ජාතික රෝහලේයි.\nමේ අතර ඇඹිලිපිටිය - ඌරු බොක්ක ප්‍රධාන මාර්ගයේ බටපොත් දෙනිය ප්‍රදේශයේදී ඊයේ රාත්‍රියේදී කුඩා ලොරිරථයක් පෙරළි යාමෙන් එහි ගමන් ගත් 8 දෙනෙකු තුවාල ලබා මාතර මහ රෝහලට ඇතුලත් කර ඇති අතර ඉන් දෙදෙනෙකුට බරපතල බව පොලීසිය සඳහන් කලා.\nමොවුන් මාතර මාකදුර ප්‍රදේශයේ පදිංචිකරුවන් වන අතර අවුරුදු නෑගම් යාමට කොලොන්න ප්‍රදේශයට යමින් සිටියදී මෙලෙස අනතුරට ලක්ව තිබෙනවා.\nකොළඹ සිට කල්මුණේ දක්වා ධාවනය වූ අධි සුඛෝපභෝගී බස් රථයක් අද අලුයම 4.30ට පමණ අම්පාර පාලම්කදවුර ප්‍රදේශයේදී මාර්ගයෙන් ඉවතට පැන විදුලි කණු 3ක ගැටී තිබෙනවා.\nරියදුරුට නින්ද යාම හේතුවෙන් සිදුව ඇති මෙම අනතුරින් බස් රථයේ මඟීන්ට සුලු තුවාල සිදුවුනා.\nමේ අතර කිලිනොච්චිය කුරුණෑගලල බියගම සහ කටාන යන ප්‍රදේශ වල සිදුවු අනතුරු වලින් පුද්ගලයින් සිව් දෙනෙකු මියගොස් තවත් දෙදෙනෙකු තුවාල ලබා ඇති බව පොලීසිය නිවේදනය කලා.",
       "URL": "https://www.hirunews.lk/159099/පදිකයන්ට-සිදුවන-අනතුරු-ඉහළ-යාහැකි-බවට-ඇඟවීමක්",
       "Category": "Local News",
       "Parent URL": "https://www.hirunews.lk/local-news.php?pageID=4565"
}