{
       "Source": "hirunews",
       "Timestamp": "Thursday, 25 March 2021 - 15:42",
       "Headline": "පළමු පාසල් වාරය අප්‍රේල් 9 වනදායින් අවසන්",
       "News Content": "මෙම වසරේ පළමු පාසල් වාරය අප්‍රේල් 9 වනදා අවසන් වන බව අධ්‍යාපන අමාත්‍යංශය පවසනවා.\nඑමෙන්ම දෙවන පාසල් වාරය අප්‍රේල් 19 වනදා ආරම්භ කෙරෙන බවයි එම අමාත්‍යංශය නිවේදනය කළේ.\nමේ අතර බස්නාහිර පළාතේ පිහිටි රජයේ පාසල් සහ රජයේ අනුමත පෞද්ගලික පාසල්වල පළමු ශ්‍රේණිය ඇතුලුව මෙතෙක් ආරම්භ නොකල අනෙක් ශ්‍රේණි ලබන සඳුදා (29) වන දින ආරම්භ කිරීමට අදාළව විශේෂ චක්‍රලේඛයක් අධ්‍යාපන අමාත්‍යංශ ලේකම්වරයා විසින් නිකුත් කර තිබෙනවා.\nඑහි දැක්වෙන්නේ යම් ප්‍රදේශයක් හුදෙකලා කළ හොත් අදාළ කාලසීමාව ඉකුත්වන තෙක් එම ප්‍රදේශයේ පාසල් පමණක් තාවකාලිකව වසා දැමීමට කටයුතු කළ යුතු බවටයි.\nඉගැන්වීම් කටයුතු සඳහා පාසල් සූදානම් කිරීම වෙනුවෙන් හෙට (26) සිට 28 දක්වා දින 3ක් වෙන්කර තිබෙනවා.\nපාසල් ආරම්භ කළ වහාම විභාග කටයුතු සහ තරග සඳහා දරුවන් යොමු කිරීමට යෝග්‍ය නොවන බවටයි එහි අවධාරණය කර ඇත්තේ.\nපාසල් පරිසරයට දරුවන් අනුගත කර ඔවුන්ගේ මානසික සෞඛ්‍ය ඔප්නැංවීමට සුදුසු ක්‍රියාකාරකම් කිරීමට මූලිකත්වය ලබාදිය යුතු බව අදාළ නිවේදනයේ දැක්වෙනවා.\nඑමෙන්ම පුද්ගල දුරස්ථභාවය ආරක්ෂා වන ආකාරයෙන් පන්ති පැවැත්විය යුතු ආකාරය පිළිබඳව ද මාර්ගෝපදේශ සටහනක් ද චක්‍රලේඛයේ ඇතුලත්.\nඒ අනුව සිසුන් 15 දක්වා සිටින පන්ති සතියේ සෑම දිනකම පැවැත්විය යුතුයි.\nසිසුන් 16 සිට 30 දක්වා සිටින පන්ති කණ්ඩායම් දෙකකට බෙදා සතියක් හැර සතියක් පන්ති පැවැත්විය යුතු වනවා.\nසිසුන් 30 වැඩි වශයෙන් සිටින පන්ති කණ්ඩායම් තුනකට බෙදා සමාන දින සංඛ්‍යාවක් වන සේ පන්ති පැවැත්විය යුතු බවටයි අධ්‍යාපන අමාත්‍යංශය ප්‍රකාශකර ඇත්තේ.\nඅධ්‍යයන සහ අනධ්‍යන කාර්ය මණ්ඩල පාසලට කැඳවීම සම්බන්ධයෙන් එම චක්‍රලේඛයට අනුව ශිෂ්‍ය ඉගෙනුම් ක්‍රියාවලිය නැවත යථා පරිදි ආරම්භ වන බැවින් ඔවුන් සියලුදෙනා සාමාන්‍ය පරිදි සේවයට වාර්තා කළ යුතු බව සඳහන්.",
       "URL": "https://www.hirunews.lk/266505/පළමු-පාසල්-වාරය-අප්‍රේල්-9-වනදායින්-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=2064"
}