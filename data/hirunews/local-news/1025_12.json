{
       "Source": "hirunews",
       "Timestamp": "Wednesday, 13 July 2022 - 7:33",
       "Headline": "දුම්රියේ වහලය මත සහ පා පුවරුවේ යන්න එපා!",
       "News Content": "ඉන්ධන ලබාගැනීමේ දුෂ්කරතා හේතුවෙන් පොදු ප්‍රවාහන සේවා බිඳ වැටීමත් සමඟ මේ දිනවල ජනතාව වැඩි වශයෙන් දුම්රිය මගින් සිය ගමන් අවශ්‍යතා සපුරා ගැනීමට පෙළඹී තිබෙනවා.\nඒ සමඟ දුම්රියේ පාපුවරුවල මෙන්ම වහලය මතද නැගී තරුණයින් ගමන් කිරීමට පෙළඹී ඇති බව සමාජ මාධ්‍ය ඔස්සේ පළවන වීඩියෝ හරහා දැකගත හැකියි.\nමේ හේතුවෙන් පසුගිය දිනවල අනතුරු කිහිපයක් වාර්තා වී ඇති බව දුම්රිය දෙපාර්තමේන්තුව ප්‍රකාශ කළා.\nඑසේම දුම්රිය ස්ථාන මගින් දුම්රියේ වහළ මත සහ පාපුවරුවේ ගමන් නොකරන ලෙසද මගීන් දැනුවත් කරනවා.\nකෙසේ වෙතත් තරුණ පිරිස් වැඩි වශයෙන් දුම්රියේ අනතුරුදායක ලෙස ගමන් කිරීම නො කළ යුතු බව යි දුම්රිය දෙපාර්තමේන්තුව වැඩිදුරටත් පෙන්වා දෙන්නේ.\nඑමෙන්ම දුම්රිය සම්බන්ධ තොරතුරු ලබාගැනීමට සහ හදිසි අවස්ථාවක දී පැමිණිලි කිරීම සඳහා හදිසි ඇමතුම් අංකයක් දුම්රිය දෙපාර්තමේන්තුව හඳුන්වා දී තිබෙනවා.\nඒ අනුව හෙට පෙරවරු හතේ සිට දවසේ පැය 24 පුරා ම 1971 දුරකථන අංකය මගී ජනතාවට විවෘත වනවා.\nඑම අංකය ඇමතීමෙන් සිංහල, දෙමළ සහ ඉංග්‍රීසි යන භාෂා ත්‍රිත්වයෙන්ම දුම්රිය ධාවනය වන වේලාවන්, ආසන වෙන් කිරීමේ සහ ගාස්තු පිළිබඳ තොරතුරු මෙන්ම හරස් මාර්ග සම්බන්ධ ගැටලු ඇතුළු දෙපාර්තමේන්තුවට අදාළ සියලු ම පැමිණිලි සහ අනෙකුත් තොරතුරු ලබාගත හැකි යි.\nමේ අතර, ශ්‍රී ලංකා දුම්රිය ස්ථානාධිපති සංගමය, මානව හිමිකම් කොමිෂන් සභාවට ඊයේ පැමිණිල්ලක් සිදු කළා.\nඒ, පසුගිය 9 වනදා දුම්රිය ධාවන කටයුතු හදිසියේ නවතා දැමීමට දුම්රිය බලධාරීන් කටයුතු කිරීමට තීරණය කිරීමත් සමඟ ප්‍රධාන දුම්රිය ස්ථාන කිහිපයක දුම්රිය ස්ථානාධිපතිවරුන් අපහසුතාවට පත්වීම සම්බන්ධයෙන් හා ඔවුන්ගේ මානව හිමිකම් කඩවීම පිළිබඳ යි.",
       "URL": "https://www.hirunews.lk/309841/දුම්රියේ-වහලය-මත-සහ-පා-පුවරුවේ-යන්න-එපා",
       "Category": "Local News",
       "Parent URL": "https://www.hirunews.lk/local-news.php?pageID=1025"
}