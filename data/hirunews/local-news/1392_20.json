{
       "Source": "hirunews",
       "Timestamp": "Friday, 28 January 2022 - 8:30",
       "Headline": "දිවයින පුරා මාරක රිය අනතුරු හතරක් - ජීවිත හතරකුත් බිලි ගනියි",
       "News Content": "ගෙවුණු පැය 24 තුළ දිවයිනේ විවිධ ප්‍රදේශවල සිදු වූ රිය අනතුරුවලින් පුද්ගල මරණ 04ක් සිදුව ඇති බව පොලිස් මාධ්‍ය ප්‍රකාශක කාර්යාලය නිවේදනය කරනවා.\nඊයේ (27) පස්වරුවේ කොස්ගොඩ පොලිස් වසමේ ඉඳුරුව දුම්රියපොළ ආසන්නයේ දී මරදාන සිට බෙලිඅත්ත දක්වා ධාවනය වූ දුම්රියේ ගැටී පුද්ගලයෙකු ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ, 65 හැවිරිදි වියෙහි පසු වූ මහ ඉඳුරුව ප්‍රදේශයේ ම පදිංචිකරුවෙක්.\nමෘත ශරීරය බලපිටිය රෝහලේ මෘත ශරීරාගාරයේ තැන්පත් කර ඇති අතර, පශ්චාත් මරණ පරීක්ෂණය අද (28) සිදු කිරීමට නියමිතයි.\nදෙහිඅත්තකණ්ඩිය පොලිස් වසමේ මුවපැටිගේවෙල අතුරු මාර්ගයේ සිදු වූ අනතුරකින් එක් අයෙකු ජීවිතක්ෂයට පත්ව තිබෙනවා.\nමුවපැටිගේවෙල දෙස සිට දෙහිඅත්තකණ්ඩිය දෙසට ධාවනය වූ මගී ප්‍රවාහන බස් රථයක ප්‍රතිවිරුද්ධ දෙසින් පැමිණි යතුරුපැදියක් මුහුණට මුහුණ ගැටී අනතුරක් සිදු වුණා.\nඑම අනතුරින් අදාළ පුද්ගලයා ජීවිතක්ෂයට පත්ව ඇති අතර, මෙලෙස මියගොස් ඇත්තේ, යතුරුපැදිකරු බවයි පොලීසිය පැවසුවේ.\nමරණකරු 64 හැවිරිදි වියෙහි පසුවන අතර, සිද්ධියට හේතුව යතුරුපැදිකරුගේ අපරික්ෂාකාරී රිය ධාවනය බවයි වාර්තා වන්නේ.\nමේ අතර, සීදුව පොලිස් වසමේ මීගමුව - කොළඹ ප්‍රධාන මාර්ගයේ ඊරියගහ ළිඳ හන්දිය අසල පදික මාරුවේ දී මීගමුව දෙස සිට කොළඹ දෙසට ධාවනය වූ යතුරුපැදියක් මාර්ගය හරහා ගමන් කළ පදික කාන්තාවකගේ ගැටී අනතුරක් සිදුව තිබෙනවා.\nඅනතුරින් බරපතළ තුවාල ලැබූ කාන්තාව රෝහලට ඇතුළත් කිරීමේදී ජීවිතක්ෂයට පත් වුණා.\nමෙලෙස ජීවිතක්ෂයට පත් වූ තැනැත්තිය 24 හැවිරිදි වියෙහි පසුවන උඩුපුස්සැල්ලාව ප්‍රදේශයේ පදිංචිකරුවෙක් වන අතර, අනතුර සම්බන්ධයෙන් යතුරුපැදිකරු අත්අඩංගුවට ගෙන තිබෙනවා.\nමේ අතර, අකුරැස්ස - බංගම මාර්ගයේ මධුගේ හන්දිය ප්‍රදේශයේ දී රිය අනතුරක් සිදුවීමෙන් 21 හැවිරිදි අයෙකු ජීවිතක්ෂයට පත් වුණා.\nඅලුත් පාරේ අමනගොඩ දෙසට ධාවනය වූ ලොරි රථයක පිටුපස බංගම දෙස සිට පැමිණි යතුරුපැදියක් ගැටී මෙම අනතුර සිදුව තිබෙනවා.\nමියගිය පුද්ගලයා හොරගස්වත්ත - පෝද්දල ප්‍රදේශයේ පදිංචිකරුවෙක්.",
       "URL": "https://www.hirunews.lk/295409/දිවයින-පුරා-මාරක-රිය-අනතුරු-හතරක්-ජීවිත-හතරකුත්-බිලි-ගනියි",
       "Category": "Local News",
       "Parent URL": "https://www.hirunews.lk/local-news.php?pageID=1392"
}