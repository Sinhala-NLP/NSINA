{
       "Source": "hirunews",
       "Timestamp": "Friday, 29 July 2016 - 16:59",
       "Headline": "රතු පස්වල නඩුව ඔක්තෝම්බර් 14ට කල් යයි",
       "News Content": "රතු පස්වල උද්ඝෝෂණයට වෙඩි තැබීමේ සිද්ධියට අදාළව එම ප්‍රදේශයට පැමිණි ආරක්ෂක අංශ සාමාජිකයන්ගෙන් මේ වන විට ප්‍රකාශ ලබා ගනිමින් පවතින බව අපරාධ පරීක්ෂණ දෙපාර්තමේන්තු අද අධිකරණයට දැනුම් දුන්නා.\nඒ, සිද්ධියට අදාළ නඩුව ගම්පහ ප්‍රධාන මහේස්ත්‍රාත් කාවින්ද්‍රා නානායක්කාර හමුවේ විභාගයට ගත් අවස්ථාවේදියි.\nවැලිවේරිය - රතුපස්වල අවට ජනයා පිරිසිදු ජලය ඉල්ලා වැලිවේරිය නගරයේ සිදුකළ උද්ඝෝෂණය අතරතුර මෙම ගැටුම ඇති වුණේ 2013 වසරේ අගෝස්තු 1 වන දායි.\nමෙම සිද්ධියට අදාළව පොලිස් විශේෂ කාර්ය බලකාය සම්බන්ධවීම පිළිබදව සිදුකරන විමර්ශනයේ ප්‍රගතිය ද ඔක්තෝම්බර් 14 වන දා මීළඟ නඩු දිනයේදී ඉදිරිපත් කරන ලෙස මහේස්ත්‍රාත්වරිය නියෝග කළා.",
       "URL": "https://www.hirunews.lk/139326/රතු-පස්වල-නඩුව-ඔක්තෝම්බර්-14ට-කල්-යයි",
       "Category": "Local News",
       "Parent URL": "https://www.hirunews.lk/local-news.php?pageID=4944"
}