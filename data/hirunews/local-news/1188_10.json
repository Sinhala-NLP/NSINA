{
       "Source": "hirunews",
       "Timestamp": "Friday, 06 May 2022 - 14:26",
       "Headline": "පුරාවිද්‍යා නටඹුන් ඩෝසර් කළ දෙදෙනෙක් අත්අඩංගුවට",
       "News Content": "මුලතිව් වසන්තපුරම් මන්දාකන්ඩාල් ප්‍රදේශයේ පිහිටි ඉපැරණි ඓතිහාසික පුරාවිද්‍යා ස්ථානයක නටබුන් ඩෝසර් කොට නිධානයක් ගොඩ ගැනීමට උත්සහ කළ පුද්ගලයින් දෙදෙනෙකු පුදුකුඩීඉරිප්පු පොලීසිය විසින් අද (5) අත්අඩංගුවට ගැනුණා.\nමෙලෙස අත්අඩංගුවට ගැනුණු පුද්ගලයන් දෙදෙනාගෙන් අයෙක් වසන්තපුරම් ග්‍රාම සංවර්ධන සමිතියේ සභාපතිවරයා යි.\nමොවුන් දෙදෙනා සමග කැණීම් සඳහා භාවිත කරන ලද බැකෝ යන්ත්‍රයක් සහ තවත් උපකරණ කිහිපයක් ද පොලීසිය භාරයට ගෙන තිබෙනවා.\nමෙම කැණීම් කටයුතු නිසා අදාළ ස්ථානයේ තිබූ කලු ගලින් කළ සිරිපතුල් ගලක සහ තවත් පුරා විද්‍යා වස්තු හිහිපයක් තිබූ තැනින් පහළට තල්ලු වී තියෙනවා.\nඅදාළ සිදු වීම දුටු ප්‍රදේශවාසීන් පිරිසක් ඔට්ටුසුඩාන් ප්‍රාදේශීය ලේකම්වරයාට දැනුම් දීමෙන් අනතුරුව ඔහු විසින් පොලීසියට දැනුම් දීමෙන් පසුවයි මෙම අත්අඩංගුවට ගැනීම සිදු කොට ඇත්තේ.\nඅදාළ සැකකරුවන් අධිකරණයට ඉදිරිපත් කිරීමට පොලීසිය කටයුතු කර තිබෙනවා.",
       "URL": "https://www.hirunews.lk/303653/පුරාවිද්‍යා-නටඹුන්-ඩෝසර්-කළ-දෙදෙනෙක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=1188"
}