{
       "Source": "hirunews",
       "Timestamp": "Thursday, 20 January 2022 - 18:13",
       "Headline": "තමා එනතුරු පාරට තාර දැමිම නතර කළ අගමැති ආරක්ෂක ඒකකයේ පොලිස් ලොක්කා",
       "News Content": "පානදුර ප්‍රදේශයේ මාර්ගයක් කාපට් අතුරා සංවර්ධනය කිරීම තමා එනතුරු නතර කර තැබූ අග්‍රාමාත්‍ය ආරක්ෂක ඒකකයේ සහකාර පොලිස් අධිකාරිවරයකු පිළිබඳ පුවතක් හිරු පුවත් වෙත වාර්තා වුණා.\nමෙලෙස අදාළ සහකාර පොලිස් අධිකාරිවරයා විසින් බලහත්කාරයෙන් නතර කර ඇත්තේ පානදුර පිංවත්ත ශීලානන්ද මාර්ගය කාපට් යොදා සකස් කිරීමයි.\nඑම මාර්ගය සංවර්ධනය කිරීම ආරම්භකර ඇත්තේ වරාය හා නාවික අමාත්‍ය රෝහිත අබේගුණවර්ධනගෙන් ප්‍රදේශවාසින් කළ ඉල්ලීමකට අනුවයි.\nඒ අනුව අදාළ මාර්ගය කාපට් අතුරා සකස් කිරීම ඊයේ පෙරවරුවේ ආරම්භ කර ඇති අතර ඒ සඳහා ප්‍රදේශයේ පිහිටි කර්මාන්ත ශාලා සහ මාර්ගය දෙපස වෙළඳසල් පවා වසා දමා ජනතාව ඒ සඳහා සහයෝගය ලබාදී තිබෙන බවයි වාර්තා වන්නේ.\nකෙසේ වෙතත් මෙම මාර්ගය ආසන්නයේ පදිංචිව සිටින බව කියන සහකාර පොලිස් අධිකාරිවරයා, තමා නිවසට පැමිණෙන තුරු මාර්ගයේ කාපට් ඇතිරීම නවතා තබන ලෙසත් මාර්ග සංවර්ධන අධිකාරියේ සභාපතිවරයා හරහා අදාළ මාර්ග සංවර්ධන කටයුත්තේ නිරතව සිටි නිලධාරින්ට උපදෙස් ලබා දී ඇති බවට ප්‍රදේශවාසින් චෝදනා කරනවා.\nඒ අනුව මාර්ගය කාපට් කිරීම ඊයේ පස්වරුවේ අතරමග නවතා තිබෙනවා.\nකාපට් එළීමට අවශ්‍ය රසායන ද්‍රව්‍ය පවා මාර්ගය මත යොදා, කාපට් කරනු ලබන යන්ත්‍රයද මාර්ගය මැද නවතා, නිසි උෂ්ණත්වයට සකස් කරන ලද කාපට් ලොරි ගණන් ගෙනැවිත් තිබියදීත් එම මාර්ග සංවර්ධන කටයුතු අදාළ නිළධාරින් විසින් එකවරම නතරකර තිබෙනවා.\nමේ හේතුවෙන් නිසි ප්‍රමිතියට සහ උශ්ණත්වයට සකස් කර තිබූ කාපට් මිශ්‍රණය නිසි කලට මාර්ගයට යෙදීමට නොහැකි වී ඇති අතර මෙලෙස පැය 06 කට ආසන්න කාලයක් එම කාපට් මිශ්‍රණය යෙදීම නවතා දමා තිබුණු බවයි ප්‍රදේශවාසීන් පවසන්නේ.\nඋෂ්ණත්වය අඩුවූ පසු එම කාපට් මිශ්‍රණය ඇතිරීම සුදුසු නොවන බවත් මෙලෙස කාපට් ඇතිරීම කිසිදු මාර්ගයක ප්‍රමාදකර නැති බවත් මෙම මාර්ග සංවර්ධන කටයුත්තේ නිරතව සිටි තාක්ෂණ නිලධාරීන් ගම්වාසීන්ට පවසා තිබෙනවා .\nමේ පිළිබඳ ව ප්‍රදේශවාසීන් විසින් වරාය හා නාවික අමාත්‍යවරයා දැනුවත් කිරීමෙන් අනතුරුව අමාත්‍යවරයා මාර්ග සංවර්ධන අධිකාරියේ සභාපතිවරයා ව මේ පිළිබඳ දැනුවත් කර කඩිනමින් මෙම සංවර්ධන කටයුත්ත ආරම්භ කරන ලෙසට දැනුම් දී තිබුණ ද අදාළ නියෝජ්‍ය පොලිස්පතිවරයා නිවසට එන තුරු මාර්ගය කාපට් කිරීම සිදු නොවුණු බවයි ප්‍රදේශවාසින් පැවසුවේ.\nමේ අවස්ථාවේ නොසන්සුන්කාරී ලෙස හැසිරිණු ගම්වාසීන් පාලනය සඳහා පොලීසිය ද කැඳවා තිබුණා.\nමෙලෙස අදාළ සංවර්ධන කටයුත්තට බාධා පමුණුවා ඇත්තේ අග්‍රාමාත්‍ය ආරක්ෂක ඒකකයේ සහකාර පොලිස් අධිකාරී සිසිල් කරුණාරත්න බවටයි වාර්තා වන්නේ.",
       "URL": "https://www.hirunews.lk/294599/තමා-එනතුරු-පාරට-තාර-දැමිම-නතර-කළ-අගමැති-ආරක්ෂක-ඒකකයේ-පොලිස්-ලොක්කා",
       "Category": "Local News",
       "Parent URL": "https://www.hirunews.lk/local-news.php?pageID=1411"
}