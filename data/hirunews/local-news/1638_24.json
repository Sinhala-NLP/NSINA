{
       "Source": "hirunews",
       "Timestamp": "Saturday, 09 October 2021 - 17:38",
       "Headline": "මධූෂ්ගේ ගෝලයෙකු 23 තෙක් රක්ෂිත බන්ධනාගාර ගත කෙරේ",
       "News Content": "ආයුධ කිහිපයක් සමග අත්අඩංගුවට ගත් මාකඳුරේ මධූෂ්ගේ ප්‍රධාන ගෝලයෙකු වන පොඩි පැටී නමැත්තා ලබන 23 වනදා දක්වා රක්ෂිත බන්ධනාගාර ගත කර තිබෙනවා.\nඒ සැකකරු අද මතුගම මහේස්ත්‍රාත් අධිකරණයට ඉදිරිපත් කිරීමෙන් අනතුරුවයි.\nඅලුත්ගම - මීගම ප්‍රදේශයේදී සැකකරු අද අලුයම පොලීසිය අත්අඩංගුවට ගෙන තිබුණේ ගල්කටස් වර්ගයේ ගිනි අවියක්, මිලිමීටර් 9 වර්ගයේ උණ්ඩ 5 ක් සහ අත්බෝම්බයක් ද සමගයි.\nමොහු පොලිස් මත්ද්‍රව්‍ය නාශක කාර්යාංශයේ නියොමාල් රංගජීව ඇතුළු පොලිස් නිලධාරින්ට පිලියන්දලදී වෙඩි තැබීමේ සිද්ධියට සම්බන්ධ අයෙකු ද වනවා.\nඅත්අඩංගුවට ගෙන රක්ෂිත බන්ධනාගාර ගත කළ සැකකරු ලද්දූවහේවගේ සුජීව රුවන් කුමාර හෙවත් පොඩි පැටී නමැති 29 හැවිරිදි පුද්ගලයෙක්.\nමේ අතර, ගාල්ල - පෝද්දල පොලීසියේ කොස්තාපල්වරයෙකුගේ ගිනි අවියක් පොලීසිය තුලදී ඊයේ රාත්‍රියේ අත්වැරදීමකින් ක්‍රියාත්මක වීම නිසා පොලිස් සිරමැදිරියේ සිටි සැකකරුවෙකුට සුළු තුවාල සිදුව තිබෙනවා.\nරාජකාරි කටයුත්තකට ගොස් යළි පැමිණි පොලිස් නිලධාරියෙකු ගිනි අවිය භාරදීම සඳහා එය බිමට හරවා පතොරම් ඉවත් කිරීමට යාමේදී මෙම අනතුර සිදුව ඇති බවයි වාර්තා වුණේ.",
       "URL": "https://www.hirunews.lk/284540/මධූෂ්ගේ-ගෝලයෙකු-23-තෙක්-රක්ෂිත-බන්ධනාගාර-ගත-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1638"
}