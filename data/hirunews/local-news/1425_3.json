{
       "Source": "hirunews",
       "Timestamp": "Friday, 14 January 2022 - 14:32",
       "Headline": "දේවස්ථානයකින් බෝම්බයක් හමුවීමේ සිද්ධියට ප්‍රකාශ 14ක් සටහන් කර ගැනේ(වීඩියෝ)",
       "News Content": "බොරැල්ල සියලු ශාන්තුවරුන්ගේ දේවස්ථාන පරිශ්‍රයේ තිබී අත්බෝම්බයක් හමුවීමේ සිද්ධිය සම්බන්ධයෙන් මේවන විට ප්‍රකාශ 14ක් සටහන් කරගෙන ඇතැයි පොලිස්පති සී. ඩී. වික්‍රමරත්න පවසනවා.\nමෙම සිද්ධිය සම්බන්ධයෙන් විශේෂ ප්‍රකාශයක් මාධ්‍ය වෙත නිකුත් කරමිනුයි ඔහු මේබව කියාසිටියේ.\nසියලු සාක්ෂි රැස් කර විශ්ලේෂණය කරමින් තවදුරටත් විමර්ශන කටයුතු සිදුකරන බව පොලිස්පතිවරයා පෙන්වා දෙනවා.\nවිද්‍යාත්මක, පරිවේෂණීය, තාක්ෂණික සාක්ෂි සහ පුද්ගල සාක්ෂි ඔස්සේත් අදාළ ක්ෂේත්‍රවල විශේෂඥයන්ගේ සහය ලබාගනිමින් පරීක්ෂණ සිදුකරන අතර පරීක්ෂණ තවමත් මූලික අධියරේ පවතින බවයි සී. ඩී. වික්‍රමරත්න මහතා සඳහන් කළේ.\nසියලු සාක්ෂි උපයෝගී කර ගනිමින්, මෙම අත්බෝම්බය දේවස්ථානයට රැගෙන ආ පුද්ගලයා හෝ පුද්ගලයන් කවුරුන් ද යන්න සහ කුමන ප්‍රදේශයක සිට කුමන අරමුණක් මත මෙය රැගෙන ආවේ ද යන්න පිළිබඳව ද විමර්ශන සිදු කරනු ලබනවා.\nඑමෙන්ම මේ සඳහා කිසියම් පිරිසක් කුමන්ත්‍රණය කර ඇත් ද යන්න සහ ඊට ආධාර අනුබල ලබාදුන් පුද්ගලයන් පිළිබඳව ද විමර්ශණ සිදු කෙරෙන බව පොලිස්පතිවරයා ප්‍රකාශ කළා.\nමේ අතර බොරැල්ල සියලු ශාන්තුවරුන්ගේ දේවස්ථාන පරිශ්‍රයේ තිබී හමුවූ අත්බෝම්බය සම්බන්ධයෙන් පොලිසිය සිදුකරන විමර්ශන පිළිබඳව සැකයක් මතුවන බවට කාදිනල් හිමිපාණන් කළ ප්‍රකාශය සම්බන්ධයෙන් මහජන ආරක්ෂක අමාත්‍ය සරත් වීරසේකර මහතා අද පිළිතුරු ලබා දුන්නා.\nඅමාත්‍යවරයා පවසන්නේ සිද්ධිය සම්බන්ධයෙන් අත්අඩංගුවට ගෙන ඇත්තේ විමර්ශනවලට අදාළ සැකකරුවන් බවයි.\nබොරැල්ල - සියලු ශාන්තුවරුන්ගේ දේවස්ථාන පරිශ්‍රයේ තිබී අත්බෝම්බයක් හමුව තිබුණේ පසුගිය 11 වැනිදායි.\nඑම සිද්ධිය සම්බන්ධයෙන් එදිනම සැකකරුවන් තිදෙනෙකු අත්අඩංගුවට ගෙන තිබුණා.\nදේවස්ථානයේ සේවකයෙකු ද එම සැකකරුවන් අතර වනවා.\nමේ අතර මෙම සිද්ධිය සම්බන්ධයෙන් පොලිසිය සිදුකරන විමර්ශන පිළිබඳව සැකයක් මතුවන බව කොළඹ අගරදගුරු අතිඋතුම් මැල්කම් කාදිනල් රංජිත් හිමිපාණන් ඊයේ ප්‍රකාශ කළා.\nප්‍රවෘත්ති සාකච්ඡාවකදී උන්වහන්සේ චෝදනා කළේ දේවස්ථානයේ ආරක්ෂක කැමරා දර්ශන පවා පොලිසිය නිසි විමර්ශනයට ලක්කර නොමැති බවයි.\nමේ අතර, මෙම සිද්ධිය සම්බන්ධයෙන් පොලිසිය අත්අඩංගුවට ගත් එක් පුද්ගලයෙකු ලබන 25 වැනි දින දක්වා රක්ෂිත බන්ධනාගාරගතකර ඇති අතර, තිදෙනෙකු රඳවා ගෙන ප්‍රශ්න කරන බව කොළඹ අපරාධ කොට්ඨාසය අද අධිකරණයට දැනුම් දුන්නා.",
       "URL": "https://www.hirunews.lk/294003/දේවස්ථානයකින්-බෝම්බයක්-හමුවීමේ-සිද්ධියට-ප්‍රකාශ-14ක්-සටහන්-කර-ගැනේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1425"
}