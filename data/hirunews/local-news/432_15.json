{
       "Source": "hirunews",
       "Timestamp": "Wednesday, 05 April 2023 - 13:58",
       "Headline": "යුද හමුදා බිම්බෝම්බ ඉවත් කිරිමේ ප්‍රථම කාන්තා කණ්ඩායම මේ වන විටත් ක්‍රියාත්මකයි (වීඩියෝ)",
       "News Content": "ලෝක බිම්බෝම්බ ඉවත් කිරීමේ දිනය අප්රේල් මස 04 වැනිදාට යෙදී තිබුණා.\nශ්‍රී ලංකා යුද්ධ හමුදා ඉංජිනේරු බළකා සෙබලුන් විසින් 2002 වර්ෂයේ ප්‍රථම වරට මානුෂීයවාදී බිම්බෝම්බ ඉවත් කිරීම ශ්‍රී ලංකාව තුළ ආරම්භ කෙරුණා.\n2009 වර්ෂයේ මානුෂීය මෙහෙයුම අවසන් කිරීමෙන් පසුව ජන ජීවිතය යථා තත්ත්වයට පත්කිරීම වෙනුවෙන් උතුරු හා නැගෙනහිර ප්‍රදේශ තුළ බිම්බෝම්බ ඉවත් කිරීමේ කටයුතු මේ වනවිටත් ක්‍රියාත්මකයි.\n2027 වර්ෂය වනවිට ශ්‍රී ලංකාව බිම්බෝම්බවලින් තොර රටක් බවට පත්කිරිම එහි ප්‍රමුඛ අරමුණ වෙනවා.\nජාත්‍යන්තර ප්‍රමිතීන්ට අනුකූලව මනා පුහුණුවක් ලැබූ පිරිමි සෙබලුන් පමණක් මේ වනතෙක් එම මෙහෙයුම් සඳහා යොදවා ගැනුණත්, හමුදාපතිවරයාගේ මඟපෙන්වීම සහ උපදෙස් මත මනා පුහුණුවකින් සමන්විත කාන්තා සෙබළියන් කණ්ඩායමක්ද ඊට අනුයුත්ක කෙරුණා.\nයුද හමුදාව නිවේදනයක කළේ එලෙස ස්ථාපිත කාන්තා සෙබළියන් කණ්ඩායම බිම්බෝම්බ ඉවත් කිරීමේ කටයුතු මේ වනවිට සාර්ථකව ක්‍රියාත්මක කරන බවයි.\nඔවුන් මේ වනවිට උතුරු හා නැගෙනහිර ප්‍රදේශවල වර්ග මීටර් 5,139ක භූමි ප්‍රදේශයක් නිසැක කර ඇති බවත් යුද හමුදාව පෙන්වා දෙනවා.\nමීට අමතරව තවත් කාන්තා සෙබළියන් 40 දෙනෙකුගෙන් යුත් කණ්ඩායමක් බිම්බෝම්බ ඉවත් කිරීමේ මෙහෙයුම් සඳහා පුහුණු කෙරෙමින් පවතින බවයි යුද\nහමුදාව ප්‍රකාශ කළේ.\nමේ අතර, ජාත්‍යන්තර බිම්බෝම්බ ඉවත්කිරීමේ දිනයට සමගාමීව උතුරු සහ නැගෙනහිර ප්‍රදේශවල බිම්බෝම්බ ඉවත් කිරීමේ මෙහෙයුම් හි නිරත යුද හමුදා සෙබළුන් ඇතුළු පිරිස් ඇගයීමට ලක්කරමින් විශේෂ වැඩසටහනක් ඊයේ (04) පැවැත්වුණේ කිලිනොච්චිය මහ විද්‍යාලයීය ක්‍රීඩාංගණයේදියි.",
       "URL": "https://www.hirunews.lk/331763/යුද-හමුදා-බිම්බෝම්බ-ඉවත්-කිරිමේ-ප්‍රථම-කාන්තා-කණ්ඩායම-මේ-වන-විටත්-ක්‍රියාත්මකයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=432"
}