{
       "Source": "hirunews",
       "Timestamp": "Wednesday, 13 January 2016 - 13:04",
       "Headline": "ඇඹිලිපිටිය තරුණයාගේ මහේස්ත්‍රාත් පරීක්ෂණය අද",
       "News Content": "ඇඹිලිපිටිය පොලිසිය සමග ඇති වූ ගැටුමකදී පුද්ගලයෙකු මියයාම සම්බන්ධයෙන් මහේස්ත්‍රාත් පරීක්ෂණය අද (13) පස්වරුවේදී පැවැත්වීමට නියමිතයි.\nඇඹිලිපිටිය මහේස්ත්‍රාත් දමින්ද රාමනායක වැලිගොඩපිටියගේ ප්‍රධානත්වයෙන් මෙම පරීක්ෂණය පැවැත්වීමට නියමිත අතර එහිදී සිද්ධිය සම්බන්ධයෙන් සියලූ සාක්ෂි විමසා බලනු ඇති.\nමීට අමතරව, දකුණු පළාත භාර ජ්‍යෙෂ්ඨ නියෝජ්‍ය පොලිස්පති සී.ඞී. වික්‍රමරත්නගේ ප්‍රධානත්වයෙන් සිදුකරන ලද පරීක්ෂණයේ වාර්තාව ද මහේස්ත්‍රාත්වරයා වෙත අද ඉදිරිපත් කිරීමට නියමිත බවයි පොලිසිය සදහන් කළේ.\nමේ අතර, ඇඹිලිපිටිය පොලිසිය සමග ඇති වූ ගැටුමේදී තම සැමියා ජීවිතක්ෂයට පත්වීමේ සිද්ධිය පිළිබදව පොලිස්පතිවරයාට ලිඛිත පැමිණිල්ලක් ඉදිරිපත් කරන බව එම පුද්ගලයාගේ බිරිඳ ඊයේ කියාසිටියා.\nඇඹිලිපිටිය - මහඇල ප්‍රදේශයේ නිවසක පැවති සාදයකදී පොලිසිය සමග ඇති වූ ගැටුමකින් පසු උඩුමහලකින් ඇද වැටී රෝහල්ගතව සිටියදී 29 හැවිරිදි සුමිත් ප්‍රසන්න මිය ගියේ පසුගිය 7 වැනිදායි.\nමෙම සිද්ධියත් සමඟ ඇඹිලිපිටිය නගරයේ උණුසුම් තත්ත්වයක් මතු වූ අතර ප්‍රදේශවාසීන් එහිදී පොලීසියට දැඩි විරෝධයක් එල්ල කළා.\nපසුව ප්‍රදේශයේ ආරක්ෂාව සදහා පොලිස් විශේෂ කාර්ය බලකාය සහ අමතර පොලිස් කණ්ඩායම් ඇඹිලිපිටියට කැදවා තිබූ අතර, සිද්ධිය පදනම් කරගෙන ඇඹිලිපිටිය පොලිස් ස්ථානයේ ස්ථානාධිපතිවරයා ඇතුළු 21 දෙනෙකු තාවකාලිකව ස්ථාන මාරු කෙරුණා.\nමිය ගිය සුමිත් ප්‍රසන්නගේ දේහය පිළිබද අවසන් කටයුතු පසුගිය ඉරිදා සිදුකෙරුණේ ඇඹිලිපිටිය පොදු සුසාන භූමියේදීයි.\nමෙම තරුණයාගේ මියයෑමත් සමඟ ඇතිවූ උණුසුම්කාරී තත්ත්වයෙන් පසුව ප්‍රථමවරට ඊයේ පොලිස් නිලධාරීන් නගරයේ රාජකාරි සඳහා යොදවා තිබූ අයුරු දක්නට ලැබුණා.",
       "URL": "https://www.hirunews.lk/123945/ඇඹිලිපිටිය-තරුණයාගේ-මහේස්ත්‍රාත්-පරීක්ෂණය-අද",
       "Category": "Local News",
       "Parent URL": "https://www.hirunews.lk/local-news.php?pageID=5211"
}