{
       "Source": "hirunews",
       "Timestamp": "Monday, 19 October 2020 - 19:54",
       "Headline": "කොළඹ නැව් තටාකාංගණයේ තවත් 6කටත් කොරෝනා (වීඩියෝ)",
       "News Content": "කොළඹ නැව් තටාකාංගනයේ තවත් සේවකයන් 06 දෙනෙකුට කොරෝනා වෛරසය ආසාදනය වී ඇති බව PCR පරීක්ෂණවලින් අද (19) තහවුරු වූ බවයි කොළඹ මහ නගර සභාවේ වසංගත රෝග විද්‍යාඥ දිනූකා ගුරුගේ සඳහන් කළේ.\nමොවුන් බ්ලූමැන්ඩල් පොලිස් වසමේ මෝදර - අලුත් මාවතේ පිහිටි කොළඹ නැව් තටාකාංගනයට අයත් නිල නිවසක නිරෝධායනයට ලක්වෙමින් සිටියදීයි මෙලෙස ආසාදිතයන් ලෙස හඳුනාගෙන ඇත්තේ.\nනැව් තටාකාංගන සමාගමේ සේවකයන් දෙදෙනෙකුට කොරෝනා රෝගය වැලදී ඇති බවට අනාවරණය වීමත් සමඟ ඔහුගේ ආශ්‍රිතයන් PCR පරීක්ෂණයට යොමු කරනු ලැබුවේ.\nමෙම තත්ත්වයත් සමඟ කොළඹ නැව් තටාකාංගන සමාගමේ ආයතන කලමණාකාරීත්වයේ විශේෂ සාකච්ජාවක් අද පස්වරුවේ පවත්වා තිබෙනවා.\nමේ අතර, ස්වාධීන වරාය සේවක සංගමයේ සභාපති ලාල් බංගමුවගේ සඳහන් කළේ කොළඹ නැව් තටාකාංගනයට සහ වරාය පරිශ්‍රයට සේවකයන් ඇතුළු වන්නේ එකම ස්ථානයකින් වන බැවින් වරාය සේවකයන්ට ද වෛරසය ආසාදනය වීමේ අවධානමක් මතුව ඇති බවයි.\nකෙසේ වෙතත්, අද මාධ්‍ය හමුවක් පවත්වමින් වරාය සභාපති විශ්‍රාමික ජෙනරාල් දයා රත්නායක සඳහන් කළේ මේ දක්වා කිසිදු වරාය සේවකයෙකුට කොරෝනා වෛරසය ආසාදනය වී නොමැති බවයි.",
       "URL": "https://www.hirunews.lk/252877/කොළඹ-නැව්-තටාකාංගණයේ-තවත්-6කටත්-කොරෝනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2380"
}