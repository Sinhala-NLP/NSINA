{
       "Source": "hirunews",
       "Timestamp": "Friday, 01 May 2020 - 9:12",
       "Headline": "ජගත් ආරක්ෂක මණ්ඩල යෝජනාවක් ගැන චීනය සහ ඇමරිකාව රාජ්‍ය තාන්ත්‍රික ගැටුමක",
       "News Content": "එක්සත් ජාතීන්ගේ ආරක්ෂක මණ්ඩලය වෙත ඉදිරිපත් වූ යෝජනාවක කොවිඩ් 19 වැළැක්වීම සඳහා ලෝක සෞඛ්‍ය සංවිධානය ගනු ලැබූ ක්‍රියාමාර්ග නොසලකා හැරීම සම්බන්ධයෙන් ඇමරිකාව සහ චීනය රාජ්‍ය තාන්ත්‍රික ගැටුමකට මැදිහත් වී තිබෙනවා.\nයෝජනාව ඉදිරිපත් වී ඇත්තේ කොවිඞ් නයින්ටීන් ගෝලීය වසංගතය හමුවේ ලොව පුරා ගැටුම් දින 90ක කාලයක් සඳහා අත්හිටුවන ලෙස ඉල්ලමින්.\nඑමගින් ඇෆ්ගනිස්ථානය, යේමනය ඇතුළු ලොව ගැටුම් බිම්වල සාමාකාමී තත්ත්වයක් අපේක්ෂා කෙරෙනවා.\nඑමෙන්ම, ගැටුම් නවතන ලෙස ජගත් මහලේකම් අන්තෝනියෝ ගුටේරස් පසුගිය මාර්තු 23 වන දා කළ ඉල්ලීමට ද එමගින් සහය පළ කර තිබෙනවා. කෙසේ නමුත්, මෙම යෝජනාව මගින් ලෝක සෞඛ්‍ය සංවිධානයේ ක්‍රියාමාර්ග පිළිබද කිසිදු සඳහනක් සිදුනොකිරීම සම්බන්ධයෙන් චීනය විරෝධය දැක්වීම අර්බුදයට හේතුවයි.\nකොවිඩ් 19 ගෝලීය වසංගතය සම්බන්ධයෙන් ලෝක සෞඛ්‍ය සංවිධානය ප්‍රමාණවත් පියවර නොගත් බවට චෝදනා කරන ඇමරිකානු ජනාධිපති ඩොනල්ඞ් ට්‍රම්ප් එය වෙත සිදුකරන ඇමරිකානු මූල්‍ය දායකත්වය ද අත්හිටුවනු ලැබුවා.",
       "URL": "https://www.hirunews.lk/239826/ජගත්-ආරක්ෂක-මණ්ඩල-යෝජනාවක්-ගැන-චීනය-සහ-ඇමරිකාව-රාජ්‍ය-තාන්ත්‍රික-ගැටුමක",
       "Category": "Local News",
       "Parent URL": "https://www.hirunews.lk/local-news.php?pageID=2761"
}