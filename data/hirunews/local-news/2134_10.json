{
       "Source": "hirunews",
       "Timestamp": "Saturday, 20 February 2021 - 19:55",
       "Headline": "පාලන මිලට සහල් නොමැති බවට පාරිභෝගිකයින්ගෙන් චෝදනා (වීඩියෝ)",
       "News Content": "රජය විසින් ප්‍රකාශයට පත් කර ඇති පාලන මිලට සහල් මිලදී ගැනීමට නොමැති බවත් එම මිල ගණන් වලට සහල් අලෙවි කිරීම නොහැකි බවත් පාරිභෝගිකයින් සහ වෙළදුන් ප්‍රකාශ කරනවා.\nකෙසේ වෙතත්, ඉදිරි වසර 3ක කාලය සඳහා කැකුළු සම්බා සහ නාඩු සහල් කිලෝවක මිල රුපියල් 100 ඉක්ම වීමට ඉඩ නොදෙන බවයි වෙළද අමාත්‍ය ආචාර්ය බන්දුල ගුණවර්ධන මඩකලපුවේ ඊයේ පැවති උත්සවයකදී ප්‍රකාශ කළේ.\nරජය විසින් මේ වන විට රතු සහ සුදු සම්බා මෙන්ම රතු හා සුදු කැකුළු සම්බා සහල් කිලෝග්‍රෑමයක් රුපියල් 94කටත්, රතු හා සුදු නාඩු සහල් කිලෝග්‍රෑමයක් රුපියල් 92කටත්, රතු හා සුදු කැකුළු සහල් කිලෝග්‍රෑමයක් රුපියල් 89ක මිලකටත් අලෙවි කිරීමටයි දැනුම් දී ඇත්තේ.\nනමුත්, පාරිභෝගිකයින් චෝදනා කරන්නේ රජය විසින් ප්‍රකාශයට පත් කර ඇති පාලන මිලට සහල් මිලදී ගැනීමට නොමැති බවයි.",
       "URL": "https://www.hirunews.lk/263185/පාලන-මිලට-සහල්-නොමැති-බවට-පාරිභෝගිකයින්ගෙන්-චෝදනා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2134"
}