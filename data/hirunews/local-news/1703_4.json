{
       "Source": "hirunews",
       "Timestamp": "Thursday, 09 September 2021 - 9:58",
       "Headline": "සන්ෂයින් සුද්දා ඝාතනයට හරක් කටාගේ සමීපතමයෙකු අත්අඩංගුවට  (වීඩියෝ)",
       "News Content": "අපරාධ කල්ලි සාමාජිකයෙකු වන අමිල ප්‍රසංග හෙට්ටිහේවා හෙවත් සන්ෂයින් සුද්දා ඝාතනය සම්බන්ධයෙන් තවත් අපරාධ කල්ලි සාමාජිකයෙකු වන රුවන් චින්තක හෙවත්  හරක් කටාගේ සමීපතමයෙකු අත්අඩංගුවට ගෙන තිබෙනවා.\nදොන් ගනේෂලිංගම් හෙවත් ගනේෂ් නමින් හඳුන්වන මොහු, ඝාතනයට අනුබලදීමේ චෝදනාවට අත්අඩංගුවට ගෙන ඇත්තේ වැලිගම - උඩුකාව ප්‍රදේශයේදීයි.\nමෙම සැකකරු 43 හැවිරිදි මාර්ග සංවර්ධන අධිකාරියේ මාතර - මැද්දවත්ත කාර්යාලයේ සේවකයෙකු බව කොටුවිල පොලිසිය සඳහන් කළා.\nවැඩිදුර පරීක්ෂණවලදී හෙලි වී ඇත්තේ මොහු හරක් කටාගේ මත්ද්‍රව්‍ය ජාලයේ බෙදාහැරීම්වලද ප්‍රධාන පුරුකක් ලෙස කටයුතු කර ඇති බවයි.\nමේ අතර, රුපියල් එක්කෝටි විසි ලක්ෂයක් වටිනා අයිස් මත්ද්‍රව්‍ය සමඟ සැකකරුවෙකු ඊයේ අත්අඩංගුවට ගත්තා. පොලිස් විශේෂ කාර්ය බලකායට ලද තොරතුරකට අනුව කැලණිය -වනවාසල ප්‍රදේශයේදී මොහු අත්අඩංගුවට ගෙන ඇති බවටයි වාර්තා වුණේ.\nසැකකරු දිවයින පුරා ප්‍රදේශ රැසකට අයිස් මත්ද්‍රව්‍ය බෙදාහැරීමේ කටයුතුවල නිරතව සිටි අයෙකු බවට හඳුනාගෙන තිබෙනවා.\nඑමෙන්ම, ගෝනහේන පොලිස් විශේෂ කාර්ය බලකා කඳවුරේ නිලධාරීන්ට ලද තොරතුරකට අනුව රුපියල් ලක්ෂ 70 කට අධික වටිනාකමකින් යුත් කේරල ගංජා කිලෝග්‍රෑම් 51 ක් සැකකරුවන් දෙදෙනෙකු ඊයේ අත්අඩංගුවට ගත්තා.\nමරදාන - ඩීන්ස් පාර ප්‍රදේශයේ සිදුකළ වැටලීමකදී මෙලෙස අත්අඩංගුවට ගත්තේ ගණේමුල්ල සහ මීරිගම ප්‍රදේශවල පදිංචිකරුවන් දෙදෙනෙක්.",
       "URL": "https://www.hirunews.lk/281753/සන්ෂයින්-සුද්දා-ඝාතනයට-හරක්-කටාගේ-සමීපතමයෙකු-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1703"
}