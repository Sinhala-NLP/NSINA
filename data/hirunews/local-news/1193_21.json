{
       "Source": "hirunews",
       "Timestamp": "Tuesday, 03 May 2022 - 19:51",
       "Headline": "කම්කරු කොංග්‍රසය සහ දෙමළ ජාතික සන්ධානය මත ගැටුමක",
       "News Content": "ජනතාව වෙනුවෙන් පාලන බලය මෙහෙයවන පක්ෂවලට සහය ලබා දෙන බව ලංකා කම්කරු කොංග්‍රසය පවසනවා.\nඑහි සභාපති සෙන්දිල් තොන්ඩමන් යාපනයේදී පැවති මාධ්‍ය හමුවකදී මේ බව ප්‍රකාශ කළේ දෙමළ ජාතික සන්ධානයේ පාර්ලිමේන්තු මන්ත්‍රී එම්.ඒ සුමන්දිරන් ලංකා කම්කරු කොංග්‍රසය සම්බන්ධයෙන් සිදු කල ප්‍රකාශයකට පිළිතුරු ලබා දෙමින්.\nලෝක කම්කරු දින සැමරුම් උත්සවයකට එක් වෙමින් ලංකා කම්කරු කොංග්‍රසයේ ලේකම් පාර්ලිමේන්තු මන්ත්‍රී ජීවන් තොන්ඩමන් කියා සිටියේ රාජපක්ෂවරුන් සමඟ සිදුකරන දේශපාලනය මෙතෙකින් අවසන් බවයි.\nඒ සම්බන්ධයෙන් යාපනය ප්‍රදේශයේ ඊයේ පැවති මාධ්‍ය හමුවකදී දෙමළ ජාතික සන්ධානයේ මාධ්‍ය ප්‍රකාශක, පාර්ලිමේන්තු මන්ත්‍රී එම්.ඒ සුමන්දිරන් අදහස් පළ කලේ මෙලෙසින්.\n“වෙන පක්ෂ ගැන මං විවේචනය කරන්නේ නෑ. හැබැයි ලංකා කම්කරු කොංග්‍රසය ගැන වචනයක් කියන්න ඕනි.\nමහින්ද රාජපක්ෂට ඉවත් වෙන්න කියනකම් පාඩුවේ ඉඳලා දැන් රාජපක්ෂලා එක්ක තියන සම්බන්ධතා නවත්වනවා කියලා ජීවන් තොන්ඩමන් කියනවා.\nමෙච්චර කල් මේගොල්ලොන්ට තීරණයක් ගන්න බැරි වුණා.\nඑයාලා ආණ්ඩුවත් එක්ක හිටියේ ඇමතිකම් වලට. මහින්ද රාජපක්ෂ දිගටම බලයේ ඉන්නවා නම් ජීවන් තොන්ඩමන් මෙවැනි තීරණයක් ගන්නවද කියන සැකය මට තියනවා.\nමේගොල්ලො වරප්‍රසාද වලට බලය පස්සේ යන අය.”\nකෙසේ වෙතත් ඊට ලංකා කම්කරු කොංග්‍රසයේ සභාපති සෙන්දිල් තොන්ඩමන් ඊයේ මෙලෙස ප්‍රතිචාර දක්වා සිටියා.\n“පසුගිය ආණ්ඩුව කාලෙදී යාපනේ පුස්තකාලය විනාශ කළා. එතකොට සුමන්දිරන් ඒ ආණ්ඩුවත් එක්ක හිටියේ.\nඑයාලගේ ප්‍රතිපත්තියට වඩා අපේ කම්කරුඩ කොංග්‍රසයේ ප්‍රතිපත්තිය හොඳයි.\nඅපි දේශපාලනේට ආවේ සුමන්දිරන්ලා වගේ කටින් දේශපාලනේ කරන්න නෙමෙයි.\nබස් එකේ ගමනක් යනකොට බස් එක කැඩුනොත් සුමන්දිරන්ලා වගේ අපි ඒ කැඩිච්ච බස් එකේම ඉන්නේ නෑ. අපි තීරණ ගන්නේ දේශපාලන අනාගතේ ගැන හිතලා.\nමොකද අපිට ජනතාව බලය දුන්නේ පාර්ලිමේන්තු ගිහිල්ලා වාඩි වෙලා ඉඳලා පඩි ගන්න නෙමෙයි. ජනතාවට වැඩ කරන්න බැරිනම් ඇමතිකම් දාලා යන්න ඕනි. අපි අවුරුදු 15 ක් මහින්ද රාජපක්ෂ එක්ක කටයුතු කරලා තියනවා.\nඒ වගේම ඊට කලින් යූ.එන්.පී ආණ්ඩුව එක්ක අවුරුදු 20 කට වැඩි කාලයක් සම්බන්ධතා තිබුණා.\nඅපේ ජනතාව ගැන හිතලා අපි බලයෙ ඉන්න පක්ෂ වලට අපි සහය දෙනවා.\n13 වැනි ව්‍යවස්ථා සංශෝදනය ගැන අද සුමන්දිරන් කතා කරනවා. ඊට කලින් මේගොල්ලො සහය දුන්න ආණ්ඩුවක්නෙ තිබ්බේ.\nඒත් ඒගොල්ලොන්ට ඒක කරගන්න බැරි වුණා.\nතමන්ගේ බැරිකම වහගන්න තමයි ඒගොල්ලෝ අපේ පක්ෂ විවේචනය කරන්නේ.\nමෙවැනි ප්‍රකාශ අයේ කලොත් ඒවටත් අපි උත්තර දෙන්න ලෑස්තියි.”",
       "URL": "https://www.hirunews.lk/303431/කම්කරු-කොංග්‍රසය-සහ-දෙමළ-ජාතික-සන්ධානය-මත-ගැටුමක",
       "Category": "Local News",
       "Parent URL": "https://www.hirunews.lk/local-news.php?pageID=1193"
}