{
       "Source": "hirunews",
       "Timestamp": "Monday, 21 September 2020 - 13:13",
       "Headline": "හදිසි කැබිනට් රැස්වීමක් පස්වරුවේ",
       "News Content": "හදිසි කැබිනට් රැස්වීමක් අද (21) පස්වරුවේ ජනාධිපති කාර්යාලයේදී පැවැත්වීමට නියමිතයි.\nමූලික වශයෙන් මෙහිදී හෙට (22) පාර්ලිමේන්තුව හමුවට ඉදිරිපත් කිරීමට නියමිත විසිවන ව්‍යවස්ථා සංශෝධන කෙටුම්පත සම්බන්ධයෙන් සාකච්ඡා කරනු ඇති බවයි රජයේ ආරංචි මාර්ග සඳහන් කළේ.\nඅමාත්‍ය මණ්ඩලය අනුමත කරන ලද 20 වන ව්‍යවස්ථා සංශෝධනය ගැසට් මඟින් පසුව ප්‍රකාශයට පත් කරනු ලැබුවා.\nඑය හෙට (22) දිනයේ පාර්ලිමේන්තුවේ කටයුතු ඇතුළත් න්‍යාය පත්‍රයට ද ඇතුලත් කර තිබෙනවා.\nඒ අනුව අධිකරණ අමාත්‍ය අලි සබ්රි හෙට පෙරවරුවේ පාර්ලිමේන්තුවේ ප්‍රධාන වැඩකටයුතු ආරම්භයේදී විසිවන ව්‍යවස්ථා සංශෝධනය පාර්ලිමේන්තුවට පළමුවරට ඉදිරිපත් කරනු ඇති.\n20 වන සංශෝධනය පාර්ලිමේන්තුවට ඉදිරිපත් කිරීමෙන් පසුව ඊට එරෙහිව යම් අයෙකු අධිකරණයට යන්නේ නම් ඒ සඳහා දින හතක කාලයක් හිමිවනවා.\nඑසේ අධිකරණය හමුවේ යම් පෙත්සමක් ඉදිරිපත් වුවහොත් එම අධිකරණ ක්‍රියාවලිය සඳහා තවත් සති තුනක කාලයක් හිමිවන අතර, අධිකරණ තීන්දුවෙන් අනතුරුවයි දෙවන වර කියවීමේ විවාදය සඳහා විසිවන සංශෝධන පනත් කෙටුම්පත පාර්ලිමේන්තුවට ඉදිරිපත් කළ හැකිවන්නේ.\nමේ අතර ජනාධිපතිවරයාගේ ප්‍රධානත්වයෙන් ආණ්ඩු පක්ෂයේ මන්ත්‍රී කණ්ඩායම් රැස්වීමක් අද (21)කැඳවා තිබෙනවා.\nඑහිදී ද මෙම සංශෝධනය සම්බන්ධයෙන් සහ ආණ්ඩුවේ ඉදිරි කටයුතු පිළිබඳව සාකච්ඡා කිරීමට නියමිත බවයි ජ්‍යෙෂ්ඨ අමාත්‍යවරයෙකු හිරු ප්‍රවෘත්ති අංශයට කියා සිටියේ.\nඑමෙන්ම සමගි ජනබලවේගයේ මන්ත්‍රී කණ්ඩායම් හමුවක්ද අද (21) පස්වරුවේ පැවැත්වෙනවා.\nඒ, විපක්ෂ නායක සජිත් ප්‍රේමදාසගේ ප්‍රධානත්වයෙන්.\nමෙහිදී ද විසිවන ව්‍යවස්ථා සංශෝධනය පිළිබඳව සාකච්ඡා කෙරෙනු ඇති.\nජනතා විමුක්ති පෙරමුණේ දේශපාලන මණ්ඩලයද අද (21) පස්වරුවේ හෝ හෙට (22) පෙරවරුවේ රැස්වීමට නියමිත බවයි වාර්තා වන්නේ.\nමේ අතර විසිවන ව්‍යවස්ථා සංශෝධනය සම්බන්ධයෙන් එක්සත් ජාතික පක්ෂයේ නියෝජ්‍ය නායක රුවන් විජේවර්ධනගේ අත්සනින් යුතුව නිවේදනයක් නිකුත් කර තිබෙනවා.\nඑමඟින් සඳහන් කර තිබුණේ 19 වන ආණ්ඩුක්‍රම ව්‍යවස්ථා සංශෝධනය මගින් ලබාදී ඇති ප්‍රජාතන්ත්‍රවාදි අයිතිය, යෝජිත විසිවන ව්‍යවස්ථා සංශෝධනය මගින් අහෝසි වන බවයි.\nඑමෙන්ම රටේ විගණන ක්‍රියාවලිය දේශපාලන අධිකාරිය යටතට පත් කිරීම සම්බන්ධයෙන්ද විරෝධය පළ කරන බව එම නිවේදනයේ සඳහන්.",
       "URL": "https://www.hirunews.lk/250741/හදිසි-කැබිනට්-රැස්වීමක්-පස්වරුවේ",
       "Category": "Local News",
       "Parent URL": "https://www.hirunews.lk/local-news.php?pageID=2440"
}