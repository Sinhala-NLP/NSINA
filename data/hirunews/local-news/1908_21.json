{
       "Source": "hirunews",
       "Timestamp": "Thursday, 03 June 2021 - 19:21",
       "Headline": "ගිලුනු නැවේ දත්ත රෙකෝඩරය සොයා විමර්ශන (වීඩියෝ)",
       "News Content": "ගිනිගැනීමෙන් පසු මුහුදුබත් වූ එම්.වී. එක්ස්ප්‍රස් පර්ල් නෞකාවේ සියලු තොරතුරු සටහන් වී ඇති දත්ත රෙකෝඩරය සොයා නාවික හමුදාවේ සහයෙන් ගළවා ගෙන අපරාධ පරීක්ෂණ දෙපාර්තුමේන්තුවට භාරදීමට අපේක්ෂා කරන බව වෙළද නාවික ලේකම් කාර්යාලයේ අධ්‍යක්ෂ ජෙනරාල් අජිත් සෙනෙවිරත්න සඳහන් කළා.\nනෞකාව පිළිබඳව දැනුම්දීම සඳහා රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමිනුයි ඔහු මේ බව කියා සිටියේ.\nකොළඹ වරායට නුදුරෙන් නැංගුරම් ලා තිබියදී මෙම නෞකාවේ ගින්න හටගනු ලැබුවේ පසුගිය විසි වනදායි. එම ගින්න දින දොළහක් පුරාවට පැවතුනු අතර ඊයේ නෞකාව මුහුදුබත් වුණා.\nකෙසේ වෙතත් නෞකාව මෙරටට පැමිණි පසුගිය 19 වනදා අරාබි මුහුදේ පැවති සුළි කුණාටු තත්වය හේතුවෙන් කොළඹ වරායේ කටයුතුවලටද බලපෑම් එල්ලවූ බවයි මෙම මාධ්‍ය හමුවට එක්වූ  වරාය  අධිකාරියේ සභාපති ජෙනරල් දයා රත්නායක සඳහන් කළේ.\nනෞකාවෙන් සිදුවූ පරිසර හානි පිළිබඳ විමර්ශනය කිරීමට නාරා ආයතනය පානදුර සිට මාරවිල දක්වා මුහුදු තීරයේ ස්ථාන 17 ක මුහුදු ජලය පරික්ෂාවට ලක්කර තිබෙනවා.\nඊට අමතරව නෞකාව අසලින්ද ජල සාම්පල් කිහිපයක් ලබාගෙන ඇති බවයි එම ආයතනය සඳහන් කළේ. එමෙන්ම වෙරළ තීරයට ගොඩගසා තිබූ මසුන්ද ඔවුනගේ පරික්ෂාවට ලක් වුණා.\nමේ අතර නෞකාව මුදා ගැනීමේ මෙහෙයුම්වල නිරත සමාගම දැනුම් දී තිබුණේ ගින්නත් සමග එහි ඉන්ධන ද දැවී ගොස් ඇති බවයි.\nඒ අනුව නාවික හමුදාවේ 9 දෙනෙකුගෙන් යුක්ත කණ්ඩායමක් මුහුදුබත් වෙමින් පවතින නෞකාව ආශ්‍රිත මුහුදු පත්ල පරීක්ෂා කළද අදාල ප්‍රදේශයේ පවතින අපැහැදිළි තත්වය හේතුවෙන් එය සාර්ථක වී නැහැ.\nඑසේම යම් හෙයකින් තෙල් කාන්දුවක් සිදු වූවහොත් එය පාලනය කිරීම සඳහා පාලන බෝයාවක් සූදානම් කර ඇති බවයි නාගරික සංවර්ධන අමාත්‍යාංශය සඳහන් කළේ.\nමේ අතර උණවටුන වෙරළට ගොඩ ගසා තිබූ මියගිය කැස්බෑවාගේ මරණයට හේතුව ගිනි ගත් නැවේ රසායන ද්‍රව්‍ය විෂවීමක් දැයි සොයා බැලීම සඳහා කැස්බෑවාගේ සිරුර අත්තිඩිය වනජීවි පශු වෛද්‍ය කාර්යාලයට යොමුකරන ලෙස ගාල්ල අතිරේක මහේස්ත්‍රාත් සංජීවනී පතිරණ නියෝග කළා.\nඒ, හික්කඩුව වනජීවි කාර්යාලය විසින් කළ කරුණු දැක්වීමක් අද සළකා බැලීමෙන් අනතුරුවයි.",
       "URL": "https://www.hirunews.lk/273290/ගිලුනු-නැවේ-දත්ත-රෙකෝඩරය-සොයා-විමර්ශන-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1908"
}