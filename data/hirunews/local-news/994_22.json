{
       "Source": "hirunews",
       "Timestamp": "Monday, 25 July 2022 - 9:40",
       "Headline": "ඉන්දියාවේ නව ජනාධිපති ලෙස දිවුරුම් දුන් ද්‍රවුපදි මුර්මු - ජනපති රනිල්ගෙනුත් සුබ පැතුම්",
       "News Content": "ඉන්දියාවේ නව ජනාධිපති ලෙස ද්‍රවුපදි මුර්මු අද දිවුරුම්දීමට නියමිතව තිබෙනවා.\n64 හැවිරිදි ඇය සැළකෙන්නේ ඉන්දීය ඉතිහාසයේ ගෝත්‍රික සමාජය නියෝජනය කරන පළමු ජනාධිපතිවරයා ලෙසයි.\nඑමෙන්ම ඉන්දීය ජනාධිපති ධුරයට පත්වන දෙවන කාන්තාව බවටද ද්‍රවුපදි මුර්මු අද පත්වනවා.\nඅද පෙරවරු 10.15 ට සිදුකෙරෙන දිවුරුම්දීමෙන් අනතුරුව නව ජනාධිපතිනියට ආචාර වෙඩිමුර 21 ක් පිරුනැමීමට සැළසුම් කර තිබෙනවා.\nපසුගියදා ඉන්දීය පාර්ලිමේන්තුවේ පැවති ඡන්ද විමසීමේදී විපක්ෂ අපේක්ෂක යෂ්වාන්ත් සිංහා පරාජයට පත් කරමින් ද්‍රවුපදි මුර්මු එම තනතුරට තේරී පත්වුණා.\nමේ අතර, නව ජනාධිපති ලෙස තේරී පත් වූ දෞපදි මුර්මු හට සුබ පතමින් ජනාධිපති රනිල් වික්‍රමසිංහ විසින් ද විශේෂ ලිපියක් ඇය වෙත යොමුකර තිබෙනවා.\nප්‍රජාතන්වාදී බවින් විශාලතම ආසියාතික රාජ්‍යයක් වන ඉන්දීය ජනතාව ඔබ සමග අත්වැල් බැඳ ගැනීමට තබන ලද විශ්වාසය ඔවුන්ගේ දේශපාලන විශ්වාසය මැනවින් පිළිඹිබු වන බවයි ජනාධිපති වික්‍රමසිංහ වැඩිදුරටත් සුබ පැතුම් එක් කරමින් කියා සිටියේ.",
       "URL": "https://www.hirunews.lk/310892/ඉන්දියාවේ-නව-ජනාධිපති-ලෙස-දිවුරුම්-දුන්-ද්‍රවුපදි-මුර්මු-ජනපති-රනිල්ගෙනුත්-සුබ-පැතුම්",
       "Category": "Local News",
       "Parent URL": "https://www.hirunews.lk/local-news.php?pageID=994"
}