{
       "Source": "hirunews",
       "Timestamp": "Tuesday, 27 April 2021 - 13:54",
       "Headline": "වැඩිම ආසාදිතයින් යළිත් කොළඹ දිස්ත්‍රික්කයෙන් (වීඩියෝ)",
       "News Content": "ගත වූ දිනයේ කොරෝනා ආසාදිතයින් 997ක් වාර්තා වූ අතර එය සැලකෙන්නේ මෙරටින් දිනකදී වාර්තා වූ වැඩිම ආසාදිතයින් සංඛ්‍යාව ලෙසයි.\nඔවුන්ගෙන් 45 දෙනෙකු විදෙස් රටවල සිට මෙරටට පැමිණි අය වනවා.\nමීට පෙර ආසාදිතයින් වැඩි පිරිසක් පසුගිය පෙබරවාරි 9 වන දා වාර්තා වූ අතර, එම සංඛ්‍යාව දැක්වුණේ 976ක් ලෙසටයි.\nඑසේම මේ වන විට සියළු දිස්ත්‍රික්කවලින් ආසාදිතයින් වාර්තා වීම ද විශේෂත්වයක්.\nඊයේ වාර්තා වූ ආසාදිතයින්ගෙන් වැඩිම පිරිස කොළඹ දිස්ත්‍රික්කයෙන් වාර්තා වූ අතර, එම සංඛ්‍යාව 173ක්.\nඑහිදී දෙහිවල සෞඛ්‍ය වෛද්‍ය නිලධාරී කොට්ඨාශයෙන් ආසාදිතයින් 18ක් සහ හංවැල්ලෙන් ආසාදිතයින් 17ක් වාර්තා වී තිබෙනවා.\nමීට අමතරව මිරිහාන සහ මුල්ලේරියාවෙන් ආසාදිතයින් 13 දෙනා බැගින් වාර්තා වී ඇති බවයි කොවිඩ් නයින්ටීන් පැතිරීම වැළැක්වීමේ ජාතික ක්‍රියාන්විත මධ්‍යස්ථානය සදහන් කළේ.\nමීළඟට වැඩිම ආසාදිතයින් සංඛ්‍යාව වන 170 ඊයේ ගම්පහ දිස්ත්‍රික්කයෙන් වාර්තා වූ අතර එහිදී වැඩිම ආසාදිතයින් සංඛ්‍යාවක් එනම් 17ක්, මීරිගම සෞඛ්‍ය වෛද්‍ය නිලධාරී කොට්ඨාශයෙන් වාර්තා වී තිබෙනවා.\nඊට අමතරව දිවුලපිටියෙන් ආසාදිතයින් 16ක් සහ මැල්ලවගෙදර ප්‍රදේශයෙන් ආසාදිතයින් 15ක් ලෙස වාර්තා වී තිබෙනවා.\nමේ අතර, බගවන්තලාව - කිව් වතු යායේ පහළ කොටසේ පදිංචි එකම පවුලේ 8 දෙනෙකුට කොරෝනා වෛරසය ආසාදනය වී ඇති බව තහවුරු වී ඇතැයි සෞඛ්‍ය අංශ සදහන් කළා.\nපවතින කොරෝනා අවදානම සැලකිල්ලට ගෙන ගම්පහ, කළුතර, පොළොන්නරුව, මාතලේ, ත්‍රිකුණාමලය, ගාල්ල සහ කුරුණෑගල යන දිස්ත්‍රික්ක 7ක ග්‍රාම නිලධාරී වසම් 16ක් මේ වන විට හුදෙකලා කර තිබෙනවා.\nකොරෝනා ආසාදිතයින්ගේ ව්‍යාප්තිය ඉහළ යාම හේතුවෙන් පොළොන්නරුව දිස්ත්‍රික්කයේ හිඟුරක්ගොඩ පොලිස් වසමේ සිරිකෙත, ග්‍රාම නිලධාරී වසම සහ මාතලේ දිස්ත්‍රික්කයේ උකුවෙල පොලිස් වසමේ පල්ලෙකුඹුර ග්‍රාම නිලධාරී වසම හුදෙකලා කිරීමට අද පෙරවරුවේ තීරණය කළා.\nමීට අමතරව කොරෝනා ආසාදනය නිසා දින 3ක කාලයක් සදහා වසා දමා තිබූ දඹුල්ල ආර්ථික මධ්‍යස්ථානය ද හුදෙකලා කෙරුණා.\nමීට අමතරව කුලියාපිටිය පොලිස් වසම ද මේ වන විට පවතින්නේ හුදෙකලා තත්ත්වයකයි.\nඊයේ රාත්‍රී 8 සිට හුදෙකලා කෙරුණු ත්‍රිකුණාමලය - පුම්පුකාර් ප්‍රදේශයේ විශාල පිරිසක් එම ප්‍රදේශය හුදෙකලා කිරීමට පෙර ඉන් ඉවත්ව ගිය බව ත්‍රිකුණාමලය හිරු වාර්තාකරු සදහන් කළා.\nමහජන සෞඛ්‍ය පරීක්ෂකවරුන්ගේ සංගමය ඉල්ලා සිටින්නේ සංචරණ සීමා පනවා ඇති ප්‍රදේශවල පුද්ගලයින් බාහිර ප්‍රදේශ වෙත ගමන් කිරීමෙන් වළකින ලෙසටයි.",
       "URL": "https://www.hirunews.lk/269675/වැඩිම-ආසාදිතයින්-යළිත්-කොළඹ-දිස්ත්‍රික්කයෙන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1993"
}