{
       "Source": "hirunews",
       "Timestamp": "Monday, 15 February 2021 - 14:17",
       "Headline": "පාලමක් නොමැතිව පීඩාවිඳින ඇතුන්ගොඩ ගොවිජනපදය (වීඩියෝ )",
       "News Content": "මේ පුත්තලම - ඇතුන්ගොඩ ගොවිජනපදය.\nමෙම ගොවිජනපදයේ වෙසෙන පවුල් 200කගේ පමණ ප්‍රධාන ජීවනෝපාය වන්නේ කෘෂිකර්මාන්තයයි.\nඑහෙත් ඔවුන්ට කුඹුරු අස්වැද්දීමට ස්ථිර ජල මාර්ගයක් නොමැතිවීම හේතුවෙන් මී ඔයෙන් ජලය පොම්ප කර වගාවන් සිදුකරන අතර එහි අතු ගංඟාවක් වන පිටඇල හරහා කුඹුරුවලට යා යුතුව තිබෙනවා.\nවැසි කාලයේදී ඇල පිරී ජලය ගලා යාම නිසා ගොවිතැන් කටයුතුවල නිරත වීමට නොහැකි අතර ගම්වැසියන් පවසන්නේ ඇල හරහා පාලමක් නොමැති වීම විශාල ගැටලුවක් බවයි.\nඇල හරහා පාලමක් ඉදිකරදෙන ලෙස වසර ගණනාවක සිට බලධාරීන්ගෙන් ඉල්ලීම් කළද කිසිවෙකුගෙන් හෝ විසඳුම් නොලැබීම හේතුවෙන් ගොවීන් එක්ව රුපියල් ලක්ෂ 4ක් පමණ වැයකර පාලමක් සකස්කරගෙන තිබෙනවා.\nකෙසේවෙතත් විවිධ බාධා හේතුවෙන් එහි ඉදිකිරීම් කටයුතු සම්පූර්ණ කර ගැනීමට නොහැකි වී ඇති බව ඔවුන් පෙන්වා දෙනවා.\nගොවීන් පවසන්නේ පාලමේ ඉදිකිරීම් කටයුතු අවසන් කරගැනීමට බලධාරීන්ගේ අවධානය යොමුවන්නේ නම් තම ගොවිතැන් කටයුතු නිසිපරිදි සිදුකරගැනීමට හැකි වන බවයි.\nඇතුන්ගොඩ ගොවිජනපදයේ ජනතාවගේ මෙම ගැටලුවට විසඳුම් ලැබෙන තෙක් රතු මිනිත්තුව අවධානයෙන්.",
       "URL": "https://www.hirunews.lk/262651/පාලමක්-නොමැතිව-පීඩාවිඳින-ඇතුන්ගොඩ-ගොවිජනපදය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2145"
}