{
       "Source": "hirunews",
       "Timestamp": "Wednesday, 27 September 2017 - 16:23",
       "Headline": "නඩු තීන්දුවෙන් පසු විද්‍යාගේ මවගෙන් ප්‍රකාශයක්",
       "News Content": "මගේ දරුවාගේ ඝාතනය සිදුකළ ඝාතකයින් වෙනුවෙන් දඩුවම් ලබාදීමට හා ඝාතනය වෙනුවෙන් සාධාරණය ඉටු කර ගැනීමට උපකාර සියලු දෙනාට ස්තූතිවන්ත වන බව විද්‍යාගේ මව වන ශිවලෝගනාදන් සරස්වතී අද (27) කියා සිටියා.\nසරස්වතී මහත්මිය පැවසූවේ කුමන සාධාරණය ඉටුවුවද තමන්ට තමන්ගේ දරුවා සිහිවන බවයි.\nසාධාරණය ඉටු කර ගැනීමට උපකාර කළ සියළුදෙනා වෙනුවෙන් තුති පුදන බව  පවසමින් විද්‍යාගේ මව හැඩූ කදුළුලින් අධිකරණයෙන් පිටත්ව ගියා.\nමේ අතර විජයකලා මහේශ්වරන් රාජ්‍ය අමාත්‍යවරියගේ ක්‍රියා කලාපය අනුමත ‍කිරීමට නොහැකි බව යාපනය මහාධිකරණ විනිසුරු මානික්කවාසගර් ඉලන්චේලියන් යාපනය මහාධිකරණයේදී අද (27) කියා සිටියා.\nයාපනය පුංකුඩිතිව් 09 වන පටුමග ප්‍රදේශයේදී සමූහ දූෂණයට ලක්කොට ඝාතනය කළ ශිවලෝගනාදන් විද්‍ය දැරියගේ ඝාතනය සම්බන්ධයෙන් සිය තීරණය ප්‍රකාශයට පත් කරමින් විනිසුරුවරයා එලෙස සඳහන් කර තිබෙනවා.\nවිද්‍යා දැරියගේ ඝාතනයට සම්බන්ධ ප්‍රධාන සැකකරු වන මහාලිංගම් ශෂිකුමාර් (ස්විස් කුමාර්) නමැත්තා නිර්දෝෂි කිරීමට ගෙන ඇති ක්‍රියාමාර්ග අනුමත නොකරන බව විනිසුරුවරයා එහිදි කියා සිටියා.\nවවුනියාව මහාධිකරණ විනිසුරු බාලේන්ද්‍රන් ශෂී මහේන්ද්‍රන් ගේ සභාපතිත්වයෙන් යුතුව යාපනය මහාධිකරණ විනිසුරු මානික්කවාසගර් ඉලංචේලියන්  හා ත්‍රිකුණාමලය මහාධිකරණ විනිසුරු අන්නාලිංගම් ප්‍රේමශංකර්  යන ත්‍රිපුද්ගල විනිසුරු මඩුල්ල විසින් විද්‍යා ඝාතන නඩු තීන්දුව අද(27) ප්‍රකාශයට පත් කළා.\nස්විස් කුමාර් ඝාතනය සම්බන්ධයෙන් සාක්ෂි ලබාදුන් අවස්ථාවේදී පැවසූවේ මෙවැන්නක්.\n“ කයිටිස් පොලිසිය මගේ මල්ලි අත්අඩංගුවට ගෙන යාපනයට අරගෙන ගියා.මම මල්ලි බලන්න යන අතරමගදි වේලනෙයි ප්‍රදේශයේදී මිනිස්සු අල්ලගෙන මාව ලයිටි කණුවක ගැට ගහලා පහරදුන්නා.ඒ වෙලාවේ විජයකලා මැඩම් එතනට ආවා.ඇවිල්ලා ඔයා සශිගේ අයියාද කියලා ඇහුවා.එහෙම අහලා එතන හිටපු මිනිස්සුන්ට කිව්වා මෙයාට පහරදෙන්න එපා කියලා.'\n\"එහෙම කියලා විජයකලා මැඩමි පැය දෙකක් විතර එතන හිටියා.පස්සේ මගේ ‍නෝනයි, මගේ අම්මා එතනට ඇවිල්ලා මිනිස්සුන්ට කිව්වා මාව බේරන්න කියලා.”\nසිද්ධිය පිළිබදව සොයා බැලූ ගම්වැසියන්ට මිය ගිය විද්‍යා දැරියගේ මළ සිරුර හමුවීමෙන් පසුව මෙම නඩුවේ ප්‍රධාන විත්තිකරු වූ මහාලිංගම් ශෂිදරන් හෙවත් ස්විස් කුමාර් නැමැත්තා කෙරෙහි සෘජුවම සැකයක් ඇති වී ඔහුව අල්ලා ගස් බැද පහර දී පොලීසියට බාර දුන්නා.\nදේශපාලන සහාය මත හා වෙනත් බලපෑම් මත පොලීසියෙන් නිදහස ලබාගත් ස්විස් කුමාර් කොළඹට පලාගොස් ස්විස්ටර්ලන්තයට පැන යාමට සූදානමින් සිටියදී පොලීසිය ඔහුව කොළඹදී අත් අඩංගුවට ගෙන තිබුනා.\nස්විස් කුමාර්ට පැනයාමට ආධාර හා අනුබල දීමේ චෝදනාව මත එවකට උතුරු පළාත බාර ජ්‍යෙෂ්ඨ  නියෝජ්‍ය පොලිස් පතිවරයාව සිටි ලලිත් ජයසිංහ අත්අඩංගුවට පත්වූයේ ඝාතනයට ලක්වූ විද්‍යා දැරිය සම්බන්ධයෙන් වූ නඩු විභාගය යාපනය මහාධිකරණයේදී  විභාගයට ගැනෙමින් තිබූ අතර තුර ලද සාක්කි කීපයක් පදනම් කරගෙනයි.\nවත්මන් වනිතා කටයුතු පිළිබද රාජ්ය ඇමතිනී විජයකලා මහේස්ත්‍රාත් ස්විස් කුමාර් ට පැන යාමට අනුබලදී ඇති බවට මහාධිකරණය වෙත් ඉදිරිපත් වූ සාක්ෂියක් මත රහස් පොලීසිය නියෝජ්‍ය අමාත්‍යවරියගෙන්  පැය හයක පමණ කාලයක් කට උත්තර ලබා ගත් අතර ඇය එහිදී පවසා තිබුණේ තමන් ඊට කිසිසේත්ම සම්බන්ධ නොමැති බවයි.\nඡායාරුප - වව්නියාව මාධව කුලසුරිය, දිනසේන රතුගමගේ, රොමේෂ් මධුශංක",
       "URL": "https://www.hirunews.lk/171986/නඩු-තීන්දුවෙන්-පසු-විද්‍යාගේ-මවගෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4300"
}