{
       "Source": "hirunews",
       "Timestamp": "Wednesday, 05 February 2020 - 19:10",
       "Headline": "ශ්‍රී ලාංකික සිසුන් 33 දෙනා තවදුරටත් දියතලාව කඳවුරේ - ලොව පුරා මරණ 492 දක්වා ඉහළට",
       "News Content": "කොරෝනා වෛරසය පැතිර යාමෙන් පසු, විදෙස් ගතවන චීන සංචාරකයන්ගේ සංඛ්‍යාව අඩුවීම සහ මගී ඉල්ලූම මත ශ්‍රී ලංකන් ගුවන් සේවය චීනය වෙත සිදුකරන ගුවන් ගමන්වාර තාවකාලිකව අඩු කිරීමට පියවර ගෙන තිබෙනවා.\nමෙම ගුවන් ගමන් අඩු කිරීම් හෙට සිට මාර්තු මස 28 වනදා දක්වා ක්‍රියාත්මක වන බවයි ශ්‍රී ලංකන් ගුවන් සේවය නිවේදනයක් නිකුත් කරමින් සඳහන් කළේ.\nශ්‍රී ලංකන් ගුවන් සේවය මේ වනවිට චීනයේ - බීජිං, ෂැංහයි සහ කැන්ටන් යන නගර 3 කට සේවා සපයනවා.\nමේ අතර, අත්‍යාවශ්‍ය ආහාර ද්‍රව්‍ය ආනයනකරුවන්ගේ සහ වෙළඳුන්ගේ සංගමයේ මාධ්‍ය ප්‍රකාශක හේමක ප්‍රනාන්දු කියා සිටියේ කොරෝනා වෛරසය පැතිර යාමත් සමග චීන අවුරුදු සමය දීර්ඝ වීම නිසා නෞකා පැමිණීම ප්‍රමාද වීම හේතුවෙන් මෙරට වෙළඳපොලේ සුදු ළුෑණු මිල ගණන් ඉහළ ගොස් ඇති බවයි.\nරුපියල් 290ක්ව පැවති සුදු ළුෑණු කිලෝවක තොග මිල මේ වනවිට රුපියල් 500ක ආසන්න අගයකට පැමිණ ඇති බවයි අත්‍යාවශ්‍ය ආහාර ද්‍රව්‍ය ආනයනකරුවන්ගේ සහ වෙළඳුන්ගේ සංගමයේ මාධ්‍ය ප්‍රකාශක හේමක ප්‍රනාන්දු සඳහන් කළේ.\nචීනයේ - වුහාන් නගරයේ සිට පැමිණි ශ්‍රී ලාංකික සිසුන් 33 දෙනා තවමත් දියතලාව යුද හමුදා කඳවුරේ විශේෂ නිරෝධායන ඒකකයේ රඳවා තබා ගෙන නිරන්තරයෙන් වෛද්‍ය පරීක්ෂණ සිදුකරමින් පවතිනවා.\nඔවුන්ගේ සෞඛ්‍ය තත්ත්වය සම්බන්ධයෙන් යුද හමුදා මාධ්‍ය ප්‍රකාශක බ්‍රිගේඩියර් චන්දන වික්‍රමසිංහ කොළඹ අද පැවති මාධ්‍ය හමුවකට එක්වෙමින් කරුණු පැහැදිලි කළා.\nනව කොරෝනා වෛරසය සම්බන්ධයෙන් අද පාර්ලිමේන්තුවේදී ද අදහස් පළ වුණා.\nවිපක්ෂ නායක සජිත් ප්‍රේමදාස යොමුකළ ප්‍රශ්නයකට සෞඛ්‍ය ඇමතිනි පවිත්‍රා වන්නිආරච්චි පිළිතුරු ලබාදුන් අතර ඊට ආණ්ඩු පක්ෂයේ ප්‍රධාන සංවිධායක අමාත්‍ය ජොන්ස්ටන් ප්‍රනාන්දු ද මැදිහත් වුණා.\nමේ අතර, කොරෝනා වෛරසය ආසාදනය වූ චීන ජාතික කාන්තාව තවදුරටත් අංගොඩ ජාතික බෝවන රෝග විද්‍යායතනයේ ප්‍රතිකාර ලබනවා.\nඇය සම්බන්ධයෙන් සිදුකරන ලද ජෛව සාම්පලයක් පරීක්ෂණ සඳහා හොංකොං වෙත යොමු කිරීමට ද කටයුතු කර ඇති බවයි වාර්තා වන්නේ.\nශ්‍රී ලංකා රජයේ ආයුර්වේද නිලධාරින්ගේ සංගමය ද අද කොළඹදී මාධ්‍ය හමුවක් කැඳවමින් කොරෝනා වෛරසයට ආයුර්වේද ඖෂධ ඇති බවට වෛද්‍යවරුන් සිදුකරන ප්‍රකාශ පිළිබඳව අදහස් පළ කළා.\nමේ අතර, කොරෝනා වෛරසය හේතුවෙන් ලොව පුරා මියගිය සංඛ්‍යාව මේ වනවිට 492 දක්වා ඉහළ ගොස් තිබෙනවා.\nඑමෙන්ම වෛරසය ආසාදිතයන් සංඛ්‍යාව 23,500ක් දක්වා ඉහල ගොස් ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/233781/ශ්‍රී-ලාංකික-සිසුන්-33-දෙනා-තවදුරටත්-දියතලාව-කඳවුරේ-ලොව-පුරා-මරණ-492-දක්වා-ඉහළට",
       "Category": "Local News",
       "Parent URL": "https://www.hirunews.lk/local-news.php?pageID=2916"
}