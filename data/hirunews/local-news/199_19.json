{
       "Source": "hirunews",
       "Timestamp": "Sunday, 09 July 2023 - 16:01",
       "Headline": "එක්ස්ප්‍රස් පර්ල් නඩුව ජාත්‍යන්තර වාණිජ අධිකරණයට",
       "News Content": "එක්ස්ප්‍රස් පර්ල් නැව් සමාගම සම්බන්ධ නඩුව සිංගප්පූරු ජාත්‍යන්තර වාණිජ අධිකරණයට පැවරීමට එක්ස්ප්‍රස් පර්ල් නැව් සමාගම එකඟතාවකට පැමිණ ඇති බව නීතිපති දෙපාර්තමේන්තුව තහවුරු කරනවා.\nකොන්දේසි විරහිත ගිවිසුමක් යටතේ, ශ්‍රී ලංකා රජය විසින් වන්දි ඉල්ලා ගොනු කළ නඩු ලේඛන ඊයේ (08) නඩු විභාගයේදී සිංගප්පූරු අධිකරණය විසින් නැව් සමාගමේ නීතීඥවරුන් වෙත භාර දෙන ලෙස නියෝග කර තිබෙනවා.\nනියෝගයෙන් පසු 14 වන දින ලේඛන ලබා දිය යුතු වන අතර, එක්සත් රාජධානියේ අධිකරණයක් විසින් නිකුත් කරන ලද වන්දි හිමිකම් සීමාව පිළිබඳ තීන්දුව තාවකාලිකව අත්හිටුවා තිබෙන බවයි වාර්තා වන්නේ.\nශ්‍රී ලංකා රජයට එරෙහිව බ්‍රිතාන්‍ය අධිකරණය විසින් කිසිදු නියෝගයක් නිකුත් කර නොමැති බව ද නීතිපති දෙපාර්තමේන්තුව වැඩිදුරටත් සඳහන් කළා.\nඑමෙන්ම, එක්ස්ප්‍රස් පර්ල් ව්‍යසනයෙන් සිදු වූ හානියට අදාළ එකඟතා සාකච්ඡා කිරීම සඳහා අමාත්‍ය මණ්ඩලයේ අනුමැතිය ඇතිව පත් කළ විශේෂ කණ්ඩායමේ නියෝජිතයින් දින දෙකක සාකච්ඡා සඳහා ජූලි 17 වැනි දා සිංගප්පූරුව බලා යාමට නියමිතයි.",
       "URL": "https://www.hirunews.lk/340601/එක්ස්ප්‍රස්-පර්ල්-නඩුව-ජාත්‍යන්තර-වාණිජ-අධිකරණයට",
       "Category": "Local News",
       "Parent URL": "https://www.hirunews.lk/local-news.php?pageID=199"
}