{
       "Source": "hirunews",
       "Timestamp": "Monday, 11 July 2016 - 19:02",
       "Headline": "වෙල්ගම හා ගෝඨාභය FCIDයට",
       "News Content": "හිටපු ප්‍රවාහන අමාත්‍ය, පාර්ලිමේන්තු මන්ත්‍රී කුමාර වෙල්ගම ද අද පොලිස් මූල්‍ය අපරාධ කොට්ඨාශය හමුවේ පෙනී සිටියා.\nඒ, පසුගිය රජය සමයේ තීරු බදු රහිතව ශ්‍රී ලංකා ගමනාගමන මණ්ඩලයට අමතර කොටස් ගෙන්වීම මගින් මූල්‍ය අක්‍රමිකතාවක් සිදුකර ඇති බවට එල්ල වී ඇති චෝදනාව සම්බන්ධයෙන් ප්‍රකාශයක් ලබාදීම සඳහායි.\nඑමෙන්ම හිටපු ආරක්ෂක ලේකම් ගෝඨාභය රාජපක්ෂ ද අද පොලිස් මූල්‍ය අපරාධ කොට්ඨාශය වෙත පැමිණියේ පහත් බ්ම් සංවර්ධන මණ්ඩලයට අයත් රුපියල් මිලියන 90ක් වැය කර වීරකැටිය ප්‍රදේශයේ ඩී . ඒ. රාජපක්ෂ කෞතුකාගාරය ඉදිකරන ලදැයි කියන සිද්ධියක් සම්බන්ධයෙන් සිදුකෙරෙන පරීක්ෂණය සඳහා ප්‍රකාශයක් ලබාදීමටයි.\nප්‍රකාශය ලබාදීමෙන් පසු මාධ්‍ය වෙත අදහස් දැක්වූ හිටපු ආරක්ෂක ලේකම්වරයා, තමා සොරකම් කර ඇත්නම් ඔප්පු කරන ලෙස අභියෝගයක් ද එල්ල කළා.",
       "URL": "https://www.hirunews.lk/137755/වෙල්ගම-හා-ගෝඨාභය-fcidයට",
       "Category": "Local News",
       "Parent URL": "https://www.hirunews.lk/local-news.php?pageID=4969"
}