{
       "Source": "hirunews",
       "Timestamp": "Monday, 22 February 2021 - 19:21",
       "Headline": "ජිනිවා මානව හිමිකම් සමුළුව ඇරඹේ. - ශ්‍රී ලංකාව ගැන විවාදය අනිද්දා (වීඩියෝ)",
       "News Content": "එක්සත් ජාතීන්ගේ මානව හිමිකම් කවුන්සිලයේ 46 වැනි සැසිවාරය අද ජිනීවා නුවරදී ආරම්භ වුණා.\nපසුගිය වසරේ කොරෝනා ගෝලීය වසංගතයෙන් ලොව බොහෝ රටවල මානව හිමිකම් තත්ත්වය පිලිබඳ සැබෑ ප්‍රතිරූපය දැක ගත හැකිවූ බව එක්සත් ජාතීන්ගේ මානව හිමිකම් කොමසාරිස් මිචෙල් බැචලේ පවසනවා.\nඑම රටවල යථා තත්ත්වය වසා ලූ කඩතුරාව ගෝලීය වසංගතයෙන් මෑත් කිරීම ඊට හේතුව බව ඇය කියා සිටියා.\nලොව පුරා පැතිරෙන අන්ත දුගීභාවය, අසමානත්වය මෙන්ම, අත්‍යාවශ්‍ය සේවාවන් සහ අයිතිවාසිකම් උදෙසා අවම දායකත්වයක් හිමිවීම එලෙස දැක ගත හැකිවූ කරුණු අතර වනවා.\nකෙසේ නමුත්, එම තත්ත්වයන් බොහෝරටවල ප්‍රතිපත්ති සම්පාදකයන් විසින් නොසලකා හැර ඇති බවයි ජිනිවා නුවරදී 46 වන මානව හිමිකම් මණ්ඩල සැසිවාරය අමතමින් කොමසාරිස්වරිය සඳහන් කළේ.\nඑමෙන්ම, මානව හිමිකම් සවිමත් කිරීමේ ප්‍රවේශය පිළිබඳව විශ්වාසය තැබිය හැකි බවත්, ගෝලීය වසංගතයෙන් පසු නැගී සිටින ලෝකයේ මානව හිමිකම් සුරක්ෂිත කිරීම අත්‍යාවශ්‍ය බවත්, ඇය අවධාරණය කළා.\nසමුළුවේ ප්‍රධාන වාර්ෂික සැසිවාරය අද පස්වරුවේ ආරම්භ වූ අතර, ඉදිරි දින දෙක තුල ලොව පුරා රටවල් 130 ක නියෝජිතයන් තම රටවල මානව හිමිකම් සුරක්ෂිත කිරීමට ගෙන ඇති පියවර එය වෙත ඉදිරිපත් කිරීමට නියමිතයි.\nසමුළුවේ ආරම්භක සැසිය අමතමින් ජගත් සංවිධාන මහලේකම් අන්තෝනියෝ ගුටේරස්, මියන්මාරයේ හමුදා කුමන්ත්‍රණය පිළිබඳව දැඩි ප්‍රකාශයක් සිදුකළා. විරෝධාවල නිරතවන ජනතාව පෙලා දැමීම නතර කරන ලෙසත් අත්අඩංගුවේ පසුවන දේශපාලන නායකයන් නිදහස් කරන ලෙසත් ජගත් මහලේකම්වරයා එහිදී ඉල්ලීමක් කළා.\nමෙවර ජගත් මානව හිමිකම් මණ්ඩල සැසිවාරයට ශ්‍රී ලංකාව පිළිබඳ යෝජනාවක් ද ඉදිරිපත් කිරීමට කටයුතු යොදා තිබෙනවා.\nශ්‍රී ලංකාව පිලිබඳ මූලික සත්කාරක කණ්ඩායම වන කැනඩාව, ජර්මනිය, උතුරු මැසිඩෝනියාව, මොන්ටෙනීග්‍රෝ, මලාවි සහ එක්සත් රාජධානිය විසින් එය ඉදිරිපත් කිරීමට නියමිතයි.\nඑම යෝජනාව සඳහා පදනම් වී ඇත්තේ ජගත් මානව හිමිකම් කොමසාරිස්වරිය විසින් ශ්‍රී ලංකාව පිලිබඳව පසුගියදා නිකුත් කළ වාර්තාවයි.\nමෙරට සංහිඳියාව, වගවීම සහ මානව හිමිකම් ප්‍රවර්ධනය කිරීම සඳහා නව යෝජනාව ඉදිරිපත් කරන බවයි සත්කාරක රටවල් කණ්ඩායම ප්‍රකාශ කළේ.\nඅදාළ යෝජනාව විවාදයට ගැනීමට නියමිතව ඇත්තේ අනිද්දා දිනයේදීයි.\nඑක්සත් ජාතීන්ගේ මානව හිමිකම් කවුන්සිලයේ 46 වන සැසිවාරය කොරෝනා ගෝලීය ව්‍යාප්තිය හේතුවෙන් අද වීඩියෝ තාක්ෂණය ඔස්සේ පැවැත්වෙන්නේ ප්‍රථම වතාවටයි.",
       "URL": "https://www.hirunews.lk/263363/ජිනිවා-මානව-හිමිකම්-සමුළුව-ඇරඹේ-ශ්‍රී-ලංකාව-ගැන-විවාදය-අනිද්දා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2130"
}