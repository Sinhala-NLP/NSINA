{
       "Source": "hirunews",
       "Timestamp": "Friday, 18 March 2022 - 18:24",
       "Headline": "ගෑසූත් ගණන් උස්සන්නට පිටපොට ගසයි  (වීඩියෝ)",
       "News Content": "කිලෝ ග්‍රෑම් 12.5 ගෑස් සිලින්ඩරය වෙළඳපලට නිකුත් කිරීම සඳහා පමණක් ලිට්රෝ සමාගමට රුපියල් 4462 ක මුදලක් පිරිවැය වශයෙන් දැරීමට සිදුවී ඇති බව ලිට්‍රෝ සුරැකීමේ ජාතික එකමුතුවේ පියල් කොළඹහෙට්ටි පවසනවා.\nඅද කොළඹදී ප්‍රවෘත්ති සාකච්ඡාවක් පවත්වමින් ලිට්‍රෝ සුරැකීමේ ජාතික එකමුතුව පවසා සිටියේ මේ ආකාරයට පාඩුපිට ලිට්රෝ සමාගම තවදුරටත් පවත්වාගෙන ගිය හොත් ඉදිරි මාස තුන ඇතුළත මෙම සමාගම වසා දැමීමට සිදුවන බවයි.\nමේ වන විටත් රුපියල් කෝටි 1100 ට අධික පාඩුවක් දරමින් ලිට්රෝ සමාගම පාරිභෝගිකයින් වෙනුවෙන් ගෑස් නිකුත් කරන බවත්, තවදුරටත් එලෙස සිදු කිරීමට සමාගමට හැකියාවක් නොමැති බවත් ඔහු අවධාරණය කළා.\nමේ වන විට ලංකාව පුරා කුඩා සංචාරක හෝටල් 1500 ට ආසන්න ප්‍රමාණයක් වසා දමා ඇති බවත් ඒ හරහා සිය සමාගමේ අලෙවිය කැපී පෙනෙන ලෙස පහත වැටී ඇති බවත් මෙම මාධ්‍ය හමුවේ දී ඔහු පෙන්වා දුන්නා.\n2015 වසරේ සිට මේ දක්වා ආසන්න වශයෙන් රජයට රුපියල් බිලියන 50කට ආසන්න මුදල් ප්‍රමාණයක් සිය සමාගම හරහා උපයා දී තිබුණ ද මේ වන විට එම තත්වය සම්පූර්ණයෙන්ම කණපිට හැරී ඇති බවටයි ඔහු පෙන්වා දෙන්නේ.\nමේ හේතුවෙන් නුදුරේදීම ගෑස් සිලින්ඩරයක මිල වැඩිකර මෙම තත්ත්වය කළමනාකරණය කර ගැනීමට සමාගම කටයුතු නොකළහොත් අනිවාර්යෙන්ම පාඩු ලබන ආයතනයක් බවට පත් වී බංකොලොත් වී යා හැකි බවට ඔහු අනතුරු අඟවනවා.",
       "URL": "https://www.hirunews.lk/299793/ගෑසූත්-ගණන්-උස්සන්නට-පිටපොට-ගසයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1285"
}