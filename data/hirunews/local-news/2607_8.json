{
       "Source": "hirunews",
       "Timestamp": "Monday, 06 July 2020 - 12:35",
       "Headline": "සී.අයි.ඩීය ‘‘ලොකූ’’ සොයයි",
       "News Content": "අත්අඩංගුවට ගෙන ඇති පොලිස් මත්ද්‍රව්‍ය නාශක කාර්යාංශයේ නිලධාරීන් මත්කුඩු අළෙවි කළ ප්‍රධාන පෙළේ මත්ද්‍රව්‍ය ජාවාරම්කරුවෙකු සොයා අපරාධ පරීක්ෂණ දෙපාර්තමේන්තුව විමර්ශනයක් ආරම්භ කර තිබෙනවා.\nකොට්ටාවේ රජිත හෙවත් ලොකූ නැමති ගල්කිස්ස - බඩෝවිට ප්‍රදේශයේ පදිංචි මෙම මත්ද්‍රව්‍ය ජාවාරම්කරුට මත්කුඩුවලට අමතරව පිස්තෝල 4 ක්ද ලබාදී ඇති බවටයි මේ දක්වා කළ පරීක්ෂණවලදී හෙළිවී ඇත්තේ.\nපසුගිය මැයි මස 14 වනදා වැලිසර - නුගේවත්ත ප්‍රදේශයේ සහල් මළු තුළ සඟවා තිබියදී රුපියල් කෝටි 225 කට ආසන්න මත්කුඩු තොගයක් අත්අඩංගුවට ගත් බව පොලිස් මත්ද්‍රව්‍ය නාශක කාර්යාංශය ඊට පසුදින සඳහන් කළා.\nකෙසේ වෙතත් මේවා ඊට මාස කිහිපයකට පෙර බලපිටිය ප්‍රදේශයෙන් මෙරටට රැගෙන විත් ඇති බවටයි හෙළිවී ඇත්තේ.\nටෝලර් යාත්‍රා මගින් එලෙස රැගෙන ආ මත්කුඩුවලට අමතරව පාකිස්ථානයේ නිෂ්පාදිත පිස්තෝල 5 ක්ද, ජාවාරම්කරුවන් විසින් මෙරටට එවා තිබෙනවා.\nඒවා හොර රහසේ මත්කුඩු සමඟ ලබාගෙන කොට්ටාවේ රජිත හෙවත් ලොකූ නැමැත්තාට ලබාදී ඇති බවටද අනාවරණ වී තිබෙනවා.\nඑම පිස්තෝල පහෙන් එකක්, තවත් මුදල් තොගයක් සමඟ පසුගියදා වැලිවේරිය ප්‍රදේශයේ නිවසක සඟවා තිබියදී අපරාධ පරීක්ෂණ දෙපාර්තමේන්තුව විසින් සොයාගනු ලැබුවා.\nමේ වනවිට අතුරුදන්ව ඇති බව පැවසෙන අදාළ සිද්ධියේ ප්‍රධාන සැකකාර පොලිස් පරීක්ෂකවරයා මෙම ගිනි අවිය සහ අදාළ මුදල් තොගය නිවෙස් හිමියා වෙත ලබාදී ඇති බවටයි හෙළිවී ඇත්තේ.\nකෙසේ වෙතත් වැලිසර - නුගේවත්ත ප්‍රදේශයෙන් පසුගිය මැයි මස 14 වනදා සහල් තුළ සඟවා තිබියදී අත්අඩංගුවට ගත් මත්කුඩු ප්‍රමාණය බලපිටිය ප්‍රදේශයේ හෝටලයක් තුළ ඇසුරුම් කර ඇති නමුත් එහි තිබූ මත්ද්‍රව්‍ය ප්‍රමාණයට වඩා වැඩි ප්‍රමාණයක් මෙරටට රැගෙන විත් ඇති බවට හෙළිවී තිබෙනවා.\nඒවා අත්අඩංගුවේ සිටින පොලිස් මත්ද්‍රව්‍ය නාශක කාර්යාංශයේ නිලධාරීන්, කොට්ටාවේ රජිත හෙවත් ලොකූ නැමැත්තාට ලබාදී ඇති බවටයි අනාවරණ වී ඇත්තේ.\nඒ අනුව රහස් පොලීසියේ නිලධාරීන් පසුගියදා එම සැකකරුගේ දියණියකගෙන්ද ප්‍රශ්ණ කර ඇති බව සඳහන්.",
       "URL": "https://www.hirunews.lk/244809/සී-අයි-ඩීය-ලොකූ-සොයයි",
       "Category": "Local News",
       "Parent URL": "https://www.hirunews.lk/local-news.php?pageID=2607"
}