{
       "Source": "hirunews",
       "Timestamp": "Tuesday, 03 January 2017 - 16:54",
       "Headline": "වොක්ස්වැගන් කම්හලට මුල්ගල් තැබේ",
       "News Content": "කුලියාපිටිය - ලබුයාය ප්‍රදේශයේ ඉදි කෙරෙන යුරෝපා මෝටර් රථ එකලස් කිරීමේ මධ්‍යස්ථානය සඳහා මුල් ගල් තැබීම ජනාධිපති මෛත්‍රිපාල සිරිසේනගේ සහ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් අද සිදු කෙරුණා.\nබොහෝදෙනෙකුගේ අවධානය යොමුවූ වොක්ස්වැගන් ඇතුලූ යුරෝපයේ නිෂ්පාදිත විවිධ වර්ගයේ මෝටර් රථ මෙම කර්මාන්තශාලාවේ එකලස් කිරීම සිදුවනවා.\nකර්මාන්තශාලාව මගින් ඍජු රැකියා 3000 ක් සහ වක්‍ර රැකියා 10 000 ක් බිහිකිරීමට සැළසුම් කෙරෙන අතර මෝටර් රථ කර්මාන්තය පිළිබඳ පුහුුණු ආයතනයක්ද එහි පිහිටුවීමට නියමිතයි.\nකර්මාන්තශාලාවට මුල්ගල තැබීමේ උත්සවය අමතමින් අදහස් දැක්වූ අග්‍රාමාත්‍ය රනිල් වික්‍රමසිංහ ප්‍රකාශ කළේ තරුණ තරුණියන්ට රැකියා ලබාදීමේ රජයේ අරමුණ ඉටුකරමින් මෙම නව කර්මාන්තශාලාව බිහිවන බවයි.\nවසර ගණනාවක් පුරා යුද්ධයකට මුහුණදුන් රටක් ලෙස ජනතාව මත ඇති පීඩනය අවම කිරීම සඳහා රජය කටයුතු කරමින් සිටින බවද ඔහු කියා සිටියා.\nමේ අතර රට සහ ජනතාව වෙනුවෙන් අවංකව සේවය කිරීමට රාජ්‍ය සේවකයන් කැපවිය යුතු බව ජනාධිපති මෛත්‍රිපාල සිරිසේන ප්‍රකාශ කළා.\nජනාධිපතිවරයා මේ බව කියා සිටියේ වනසංරක්ෂණ දෙපාර්තමේන්තුවේ නිලධාරීන් පිරිසකට පත්වීම් ලිපි ප්‍රදානය කිරීම වෙනුවෙන් ජනාධිපති කාර්යාලයේ අද පැවති උත්සවයකදියි.",
       "URL": "https://www.hirunews.lk/151207/වොක්ස්වැගන්-කම්හලට-මුල්ගල්-තැබේ",
       "Category": "Local News",
       "Parent URL": "https://www.hirunews.lk/local-news.php?pageID=4726"
}