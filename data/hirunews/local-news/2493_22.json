{
       "Source": "hirunews",
       "Timestamp": "Thursday, 27 August 2020 - 21:06",
       "Headline": "දේශපාලන පළිගැනීම් ගැන සොයන ජනපති කොමිසමට හමුදා බුද්ධි නිලධාරියෙකු ලබාදුන් සාක්ෂිය (වීඩියෝ)",
       "News Content": "මාධ්‍යවේදී ප්‍රගීත් එක්නැලිගොඩ මහතා පැහැරගෙන ගොස් අතුරුදන් කිරීමේ සිද්ධියට අදාළවල රජයේ සාක්ෂිකරවෙකු ලෙස පෙනි සිටින්නැයි, අපරාධ පරික්ෂණ දෙපාර්තමේන්තුව අවස්ථා ගණනාවකදී තමන්ට තර්ජනාත්මකව බලපෑම් කළ බව බුද්ධි නිලධාරියෙකු දේශපාලන පළිගැනීම් පිළිබඳ සොයා බලන  ජනාධිපති කොමිසම හමුවේ අද ප්‍රකාශ කළා.\nඑලෙස සාක්ෂි ලබා දුන්නේ ශ්‍රී ලංකා යුද හමුදා පළමුවන බුද්ධි බලකායේ මාණ්ඩලික සැරයන් තරංග ප්‍රසාද් ගමගේ මහතායි.\nදේශපාලන පළිගැනීම් පිළිබඳ සොයා බලන  ජනාධිපති කොමිසම හමුවේ සාක්ෂි ලබාදෙමින් සැරයන් තරංග ප්‍රසාද් ගමගේ මහතා පැවසුවේ,  2016 පෙබරවාරි 18 වන දින අපරාධ පරීක්ෂණ දෙපාර්තමේන්තුවට පැමිණෙන  ලෙස පළමු වරට තමාට දැනුම් දීමක් කළ බවයි.\nඑහිදී තවත් ලුතිනල් කර්නල්වරයකු සමඟ තමා අපරාධ පරීක්ෂණ දෙපාර්තමේන්තුවට ගිය අවස්ථාවේදී, එවක එහි අධ්‍යක්ෂකව සිටී ශානි අබේසේකර \"මේවා මේ දේශපාලන වුවමනාවලට කරන දේවල් තමා. දැන් මේවා අපි කරගන්න  ඕනේ\" යනුවෙන් කර්නල්වරයාට ප්‍රකාශ කළ බව සැරයන් තරංග ප්‍රසාද් ගමගේ මහතා ප්‍රකාශ කළා.\nඔහු පැවසුවේ තමාව ඒ අවස්ථාවේදී ශානි අබේසේකර විසින් සමූහ මංකොල්ල අංශයේ උප පොලිස් පරීක්ෂක ප්‍රේමතිලක සහ සැරයන් මෙන්ඩිස් වෙත යොමු කළ බවයි.\nඑහිදී එම නිලධාරීන් \"දැන් අපිට හොයා ගන්න දෙයක් නැහැ. කරලා තියෙන දේවල් පිළිගෙන අත්සන් කරලා ගෙදර යන්න\" යනුවෙන් තමාට බලපෑම් කළ බව සැරයන් තරංග ප්‍රසාද් ගමගේ මහතා සඳහන් කළා.\nඔහු පැවසුවේ එක් අවස්ථාවක දී යම් පුද්ගලයකුගේ ඡායාරූපයක් පෙන්වමින් අදාළ පුද්ගලයා හඳුනනවාදැයි විමර්ශන නිලධාරීන් තමා ගෙන් තර්ජනාත්මකව විමසූ බවයි.\nඑම පුද්ගලයා තමා හඳුනන්නේ නොමැති බව ප්‍රකාශ කිරීම නිසා උරණ වූ අපරාධ පරීක්ෂණ දෙපාර්තමේන්තු නිලධාරීන් \"මේ තමයි ප්‍රගීත් එක්නැලිගොඩ. මෙයාව තමයි පැහැරගෙන ගොස් මරල දාල තියෙන්නෙ. ඔහුව රැගෙන ගිය වාහනය ධාවනය කළේ තමන් බව පිළිගන්න\" යනුවෙන් තමාට බලපෑම් කළ බව සාක්ෂිකරු දිගින් දිගටම සඳහන් කළා.\nසැරයන් තරංග ප්‍රසාද් ගමගේ මහතා පැවසුවේ, අදාළ සිද්ධිය වූ 2010 ජනවාරි 24 වෙනිදා තමන් කොළඹ රැඳී නොසිටි බවයි.\nතමා මින්නේරිය සහ මඩකලපුව ප්‍රදේශවල සිටි බව ධාවන සටහන් පරිශීලනයෙන් පෙනී යන බවද ඔහු සඳහන් කළා.\nඋප පොලිස් පරීක්ෂක ප්‍රේමතිලක සහ සැරයන් මෙන්ඩිස් තමාට රජයේ සාක්ෂිකරුවෙකු වන ලෙස අවස්ථා කිහිපයකදී බලපෑම් කළ බවත් එසේ නොමැති වුවහොත් මේ සම්බන්ධයෙන් අත්අඩංගුවට ගෙන ඇති සෙසු නිලධාරින් සමඟ රක්ෂිත බන්ධනාගාර ගත කරන බවත් එල්ලුම් ගහට යැවීමේ හැකියාව ඇති බවත් ප්‍රකාශ කළ බවද සැරයන් ගමගේ මහතා ප්‍රකාශ කළා. .\nඔහු පැවසුවේ, වාස් ගුණවර්ධන, දුමින්ද සිල්වා යන මහත්වරුන් ඇතුළු විසි පස් දෙනෙකුට දෙනකුට නඩු පවරා ඇති බව ද අදාළ නිලධාරින් තමාට තර්ජනාත්මකව පැවසූ බවයි.\nඑමෙන්ම, 2018 මාර්තු 4වැනිදා හිටපු යුද හමුදාපති මහේෂ් සේනානායක මහතාගේ දැනුම් දීමක් මත ඔහුගේ නිල නිවසට ගිය අවස්ථාවේල යුධ හමුදාපතිවරයා තමන් අමතාලි \"සි.අයි.ඩි යේ ශානි අබේසේකර, උප පොලිස් පරීක්ෂක ප්‍රේමතිලක අවස්ථා කිහිපයකදී මා හමුවී සහ දුරකථන ඇමතුම් ලබා දී මේ සිද්ධිය ගැන කතා කළා. මේක යුද හමුදාවට කැළලක්. ප්‍රගීත් එක්නැලිගොඩගේ නඩුවේ රජයේ සාක්ෂිකාරයෙක් වෙන්න ඔයා කැමැත්ත පළ කරලා තියෙනවා. ඔයා දැන් මොකක්ද කරන්නේ‘‘ යනුවෙන් තමාගෙන් විමසා සිටී බවද සාක්ෂිකරු සඳහන් කළා.\nසැරයන් තරංග ප්‍රසාද් ගමගේ මහතා පැවසුවේ අසත්‍ය සාක්ෂි ලබා දී රජයේ සාක්ෂි කාරයෙකු විය නොහැකි බව තමා ඒ අවස්ථාවේ ප්‍රකාශ කළ බවයි.\nමේ අතර, හිටපු අමාත්‍ය රෝහිත බෝගොල්ලාගම මහතා දේශපාලන පළිගැනීම් පිළිබඳ ජනාධිපති කොමිසමට කර ඇති පැමිණිල්ලක වගඋත්තරකරුවෙකු ලෙස තමා නම් කිරීමට එරෙහිව අල්ලස් හෝ දූෂණ චෝදනා විමර්ශන කොමිසමේ හිටපු අධ්‍යක්ෂ ජනරාල් දිල්රුක්ෂි ඩයස් වික්‍රමසිංහ මහත්මිය මෝසමක් මඟින් සිය මූලික විරෝධතා ගොනු කළා.\nඒ, 2006 වසරේ බ්‍රිතාන්‍යයේ පැවැති වෙළෙඳ හා ආයෝජන සමුළුවකට සහභාගිවීමට ගිය අවස්ථාවේ බ්‍රිතාන්‍ය පවුම් 5600ක් දින 3කදී වැය කළ බවට අල්ලස් කොමිසම පැවරූ නඩුව මගින් තමා දේශපාලන පළිගැනීමකට ලක්වූ බව සඳහන් කරමින් බෝගොල්ලාගම මහතා කර තිබූ පැමිණිල්ලට අදාළවයි.\nකෙසේ වෙතත්, වික්‍රමසිංහ මහත්මිය වෙනුවෙන් ඇයගේ නීතිඥයා ඉදිරිපත් කළ විරෝධතා පිළිබඳ අදහස් දක්වමින් කොමිසමේ සභාපති විනිසුරු උපාලි අබේරත්න මහතා සඳහන් කළේ ඕනෑම පුද්ගලයෙකුට කොමිසමට පැමිණිලි කළ හැකි අතර, මෝසමෙන් දක්වා ඇති කරුණු පිළිබඳව සිය ස්ථාවරය ලබන 11 වැනිදා දැනුම් දෙන බවයි.",
       "URL": "https://www.hirunews.lk/248800/දේශපාලන-පළිගැනීම්-ගැන-සොයන-ජනපති-කොමිසමට-හමුදා-බුද්ධි-නිලධාරියෙකු-ලබාදුන්-සාක්ෂිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2493"
}