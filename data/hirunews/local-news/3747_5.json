{
       "Source": "hirunews",
       "Timestamp": "Saturday, 15 September 2018 - 18:42",
       "Headline": "වත්මන් ආණ්ඩුව ගැන අගමැති කතා කරයි",
       "News Content": "තමන් ආණ්ඩු කිහිපයක සිටි නමුත්, වත්මන් ආණ්ඩුව තරම් අවලාද එල්ල වන ආණ්ඩුවක නොසිටි බව අග්‍රාමාත්‍ය රනිල් වික්‍රමසිංහ පවසනවා.\nමාතලේ දිස්ත්‍රික්කයේ සමෘද්ධිලාභී පවුල් 5400 කට සමෘද්ධි සහනාධාර හිමිකම් ලබාදීම සඳහා මාතලේ එඞ්වඞ් ක්‍රීඩාංගනයේ අද පැවති උත්සවයට එක්වෙමින් අග්‍රාමාත්‍යවරයා මේ බව කියා සිටියා.\nආණ්ඩුවේ මීලඟ පියවර වන්නේ රටේ කර්මාන්ත හා ව්‍යාපාර දියුණු කරමින් විදේශ විනිමට වැඩි කර රටේ ණය බර සම්පූර්ණයෙන්ම ගෙවා දැමීම බව ද අග්‍රාමාත්‍ය රනිල් වික්‍රමසිංහ එහිදී වැඩිදුරටත් ප්‍රකාශ කළා.\nකෙසේ වෙතත්, මෙලෙස සමෘද්ධි සහනාධාරලාභීන් තෝරා ගැනීමේදී ඒකපාර්ශවිකව තෝරාගෙන ඇති බවට පවසමින් එක්සත් ජාතික පක්ෂ පාර්ලිමේන්තු මන්ත්‍රීනි රෝහිණී විජේරත්න උත්සවය වර්ජනය කර ඇති බවට වාර්තා වනවා.\nඅවස්ථා ගණනාවකදී මේ සම්බන්ධයෙන් අග්‍රාමාත්‍යවරයා දැනුවත් කළද ඊට නිසි විසඳුමක් නොලැබුණු බවයි ඇය සඳහන් කර ඇත්තේ.\nමෙහි ඇති සත්‍යතාවය සොයා බැලීම සඳහා අප රෝහිණී විජේරත්න මන්ත්‍රීවරිය සම්බන්ධ කර ගැනීමට උත්සාහ කළා.\nඑහිදී ඇයගේ කාර්යාලයේ සේවය කරන නිලධාරිනියක් සඳහන් කළේ ඇය රෝගාතුර වීම හේතුවෙන් රෝහල්ගතව සිටින බවයි.",
       "URL": "https://www.hirunews.lk/199977/වත්මන්-ආණ්ඩුව-ගැන-අගමැති-කතා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=3747"
}