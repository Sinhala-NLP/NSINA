{
       "Source": "hirunews",
       "Timestamp": "Sunday, 25 October 2020 - 23:02",
       "Headline": "මෙරට 16 වන කොරෝනා මරණය වාර්තා වෙයි",
       "News Content": "මෙරට 16 වන කොරෝනා මරණය ඊයේ (25) වාර්තා වුණා.\nකොළඹ ජාතික රෝහලේ ශල්‍ය දැඩි සත්කාර ඒකකයේ ප්‍රතිකාර ලබමින් සිටි 70 හැවිරිදි කොළඹ 02 ප්‍රදේශයේ පදිංචි පුද්ගලයෙකු බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඔහු පසුගිය 23 වැනිදා රුධිරයට විෂබීජයක් ඇතුළුවීම හේතුවෙන් ඇති වූ සංකූලතා මත කොළඹ ජාතික රෝහලට ඇතුළත් වී තිබෙනවා.\nඑම සංකූලතා හේතුවෙන් ඔහු මියගොස් ඇති බවයි රජයේ ප්‍රවෘත්ති දෙපාර්තමේන්තුව නිකුත් කළ නිවේදනයේ දැක්වෙන්නේ.\nමියගිය පුද්ගලයා, කොවිඩ් ආසාදිතයෙකු බව තහවුරු වී යැයි සෞඛ්‍ය සේවා අධ්‍යක්ෂ ජනරාල්වරයා ප්‍රකාශ කළා.\nනව කොරෝනා ආසාදිතයින් 351 ක් හඳුනා ගැනීමත් සමඟ මෙරට මුළු කොරෝනා ආසාදිතයින් සංඛ්‍යාව 7,875 ක් දක්වා ඉහළ ගියා.\nඅලුතින් වාර්තා වූ ආසාදිතයින්ගෙන් 312 දෙනෙකු මිනුවන්ගොඩ බ්‍රැන්ඩික්ස් සහ පෑලියගොඩ මත්ස්‍ය වෙළඳපොල ආශ්‍රිත කොරෝනා පොකුරේ ආශ්‍රිතයින් බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ.\nඑසේම නිරෝධායන මධ්‍යස්ථානවල සිටි පුද්ගලයින් 36 දෙනෙකු කොරෝනා ආසාදිතයින් ලෙස ඊයේ හඳුනාගෙන තිබෙනවා.\nඒ අනුව එම පොකුරුවලින් මේ වනවිට වාර්තාවන සමස්ත ආසාදිතයින් සංඛ්‍යාව 4,398 ක් වනවා.\nමීට අමතරව එක්සත් අරාබි එමීර් රාජ්‍යයේ සිට පැමිණි එක් අයෙකු සහ පිලිපීන ජාතික නාවිකයින් දෙදෙනෙකු නව ආසාදිතයින් ලෙස හඳුනාගත් අතර, ඔවුන් නිරෝධායන මධ්‍යස්ථානවල නිරෝධායනයට ලක්වෙමින් සිටි අය බව සඳහන්.\nඑමෙන්ම, අහුංගල්ල ආයුර්වේද වෛද්‍ය මධ්‍යස්ථානයේ වෛද්‍යවරයෙකුට සහ ඔහුගේ බිරිඳට කොවිඩ් 19 වෛරසය වැළදී ඇති බවට තහවුරු වී තිබෙනවා.\nමෙලෙස ඔවුන්ට වෛරසය ආසාදනය වී ඇත්තේ කොළඹ නැව් තටාකාංගනයේ සේවය කරන ආසාදිත පුද්ගලයෙකුගෙන් බව විශ්වාස කෙරෙනවා.\nඔහු සහභාගි වූ ප්‍රදේශයේ අවමංගල උත්සවයකට මෙම වෛද්‍යවරයා සහ බිරිඳ සහභාගි වීම ඊට හේතුවයි.\nඅදාළ ආයුර්වේද මධ්‍යස්ථානයේ ප්‍රතිකාර ගැනීමට කොස්ගොඩ පොලිසීයේ නිලධාරින් දෙදෙනෙකු පැමිණි බවට තහවුරු වීමත් සමඟ ඔවුන් ඇතුළු පොලිස් ස්ථානයේ නිලධාරින් 08 දෙනෙකු හබරාදුව නිරෝධායන මධ්‍යස්ථානයට යොමුකර ඇති බව පළාත් සෞඛ්‍ය අධ්‍යක්ෂ සඳහන් කළා.\nඑම පොලිස් ස්ථානයේ නිලධාරින් 50 දෙනෙකු ස්වයං නිරෝධායනයටද යොමුකර ඇති බවයි වාර්තා වන්නේ.\nකොස්ගොඩ පොලිස් ස්ථානයේ ඊයේ පස්වරුවේ විෂබීජහරණයට ලක් කිරීමෙන් අනතුරුව අවට පොලිස් ස්ථානවල නිලධාරින් යොදවා රාජකාරි කටයුතු සිදුකිරීමට පියවර ගැණුනා.\nමේ වනවිට ගාල්ල ප්‍රදේශයේ කොරෝනා වෛරසය ආසාදනය වී ඇති මුළු රෝගීන් සංඛ්‍යාව 31 ක් වන අතර ඉන් 26 දෙනෙකු වාර්තා වන්නේ බලපිටිය ප්‍රදේශයෙන්.\nඑම ප්‍රදේශයෙන් වාර්තා වන ආසාදිතයින්ගෙන් 5 දෙනෙකු ධීවර වරායන්වල සේවයේ නියුතු පුද්ගලයින් බවයි දකුණු පළාත් සෞඛ්‍ය සේවා අධ්‍යක්ෂවරයා සඳහන් කළේ.\nඊයේ පස්වරු 4 න් අවසන් වූ ගෙවුණු පැය 24 ක කාලය තුළ ගම්පහ දිස්ත්‍රික්කයෙන් කොරෝනා ආසාදිතයින් 113 දෙනෙකු හඳුනාගෙන ඇති බව ගම්පහ දිස්ත්‍රික් සෞඛ්‍ය සේවා අධ්‍යක්ෂ වෛද්‍ය මිගාරා ඈපා සඳහන් කළා.\nඒ අනුව ගම්පහ දිස්ත්‍රික්කයෙන් හමුවී ඇති මුළු ආසාදිතයින් සංඛ්‍යාව 2772 ක්.\nඊයේ දිනය වනවිට එම දිස්ත්‍රික්කය තුළ පී.සී.ආර් සංඛ්‍යාව 36,216 ක් සිදුකර තිබෙනවා.\nඑසේම මේ වනවිට කටුනායක වෙළඳ කලාපයෙන් වාර්තා වන කොරෝනා ආසාදිතයින් සංඛ්‍යාව 372 දක්වා ඉහළ ගොස් තිබෙනවා.\nමේ අතර, කළුබෝවිල ශික්ෂණ රෝහලේ සිදුකළ පී.සී.ආර්. පරීක්ෂණයකදී කොරෝනා වැළදී ඇති බවට තහවුරු වූ පුද්ගලයෙකු ව්‍යාජ ලිපිනයන් ලබාදී ඇතැයි වාර්තා වුණා.\nසෙම රෝගී තත්ත්වයක් හේතුවෙන් ඔහු කළුබෝවිල ශික්ෂණ රෝහලට පැමිණ ඇත්තේ පසුගිය 23 වනදායි.\nඑම අවස්ථාවේදී රෝහල් බලධාරින් ඔහුට සඳහන් කර ඇත්තේ පී.සී.ආර් පරීක්ෂණයේ වාර්තා ලැබෙන තෙක් නිවසේ රැඳී සිටින ලෙසයි.",
       "URL": "https://www.hirunews.lk/253304/මෙරට-16-වන-කොරෝනා-මරණය-වාර්තා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=2369"
}