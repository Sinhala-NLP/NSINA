{
       "Source": "hirunews",
       "Timestamp": "Monday, 17 August 2020 - 8:12",
       "Headline": "සිව් මසකට පසු සරසවි අද ඇරඹේ - සෞඛ්‍ය නිර්දේශ නොමැති බවට අන්තරෙන් චෝදනා",
       "News Content": "සියලුම විශ්වවිද්‍යාලවල අධ්‍යයන කටයුතු මාස 04 කට පමණ පසු අද (17) සිට සාමාන්‍ය පරිදි ආරම්භ කරන බව විශ්වවිද්‍යාල ප්‍රතිපාදන කොමිෂන් සභාව ප්‍රකාශ කළා.\nඑහෙත් විශ්වවිද්‍යාල කිහිපයක අධ්‍යයන කටයුතු අද (17) ආරම්භ නොකෙරෙන බවයි එම සරසවි නිවේදනය කළේ.\nඒ, සෞඛ්‍ය නිර්දේශවලට අනුකූලව සිසුන්ට ප්‍රමාණවත් පරිදි පහසුකම් නොමැතිවීම හේතුවෙන්.\nඒ අනුව කැළණිය විශ්වවිද්‍යාලයේ අධ්‍යයන කටයුතු අනිද්දා සිට ආරම්භ වන බවයි එම විශ්වවිද්‍යාලයේ මාධ්‍ය අධ්‍යක්ෂ ජ්‍යෙෂ්ඨ කථිකාචාර්ය විජයානන්ද රූපසිංහ සඳහන් කළේ.\nඑමෙන්ම, ශ්‍රී ජයවර්ධනපුර විශ්වවිද්‍යාලයේ අධ්‍යයන කටයුතු ද අදියර කිහිපයක් යටතේ ආරම්භ කිරීමට සැලසුම් කර ඇති බව එම විශ්වවිද්‍යාලයේ උප කුලපති මහාචාර්ය සුදන්ත ලියනගේ ප්‍රකාශ කළා.\nකෙසේ වෙතත්, ඔහු කියා සිටියේ මීට පෙර දැනුම් දුන් පරිදි විභාග පැවැත්වෙන බැවින් කළමනාකරණ පීඨයේ දෙවන සහ සිව් වන වසර සිසුන් සහ මානව ශාස්ත්‍ර පීඨයේ අවසන් වසර සිසුන් අද දිනයේ විශ්වවිද්‍යාලය වෙත කැදවා ඇති බවයි.\nවිභාග කටයුතු අවසන් වීමෙන් පසුව අධ්‍යයන කටයුතු සඳහා සියළුම වසරවල සිසුන් විශ්වවිද්‍යාලය වෙත කැඳවීමට පියවර ගන්නා බවයි උප කුලපති මහාචාර්ය සුදන්ත ලියනගේ සඳහන් කළේ.\nකොවිඩ් 19 වසංගත තත්ත්වය හේතුවෙන් සියලුම විශ්වවිද්‍යාල පසුගිය අප්‍රේල් මස 21 වනදා සිට වසා දැමුණු අතර, ජූනි මාසයේ සිට ක්‍රමානුකූලව අවසන් වසර විභාග සඳහා අදාළ සිසුන් වෙනුවෙන් පමණක් විශ්වවිද්‍යාල විවෘත කෙරුණා.\nමේ අතර, අන්තර් විශ්වවිද්‍යාලයීය ශිෂ්‍ය බල මණ්ඩලයේ කැදවුම්කරු පූජ්‍ය රත්කරව්වේ ජිනරතන හිමියන් චෝදනා කළේ විශ්වවිද්‍යාල ආරම්භ කිරීම සඳහා නිසි සෞඛ්‍ය නිර්දේශ මෙතෙක් ක්‍රියාත්මක කර නොමැති බවයි.",
       "URL": "https://www.hirunews.lk/247994/සිව්-මසකට-පසු-සරසවි-අද-ඇරඹේ-සෞඛ්‍ය-නිර්දේශ-නොමැති-බවට-අන්තරෙන්-චෝදනා",
       "Category": "Local News",
       "Parent URL": "https://www.hirunews.lk/local-news.php?pageID=2516"
}