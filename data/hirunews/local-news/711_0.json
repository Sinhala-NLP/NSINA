{
       "Source": "hirunews",
       "Timestamp": "Friday, 25 November 2022 - 7:43",
       "Headline": "නවීන් දිසානායකගේ නිවසේ දී විදුලි බල මණ්ඩලයට බලපෑමක් සිදු වුණා ද?",
       "News Content": "හිටපු අමාත්‍ය නවීන් දිසානායකගේ කොළඹ 07 ප්‍රදේශයේ පිහිටි නිවසේ විදුලිය විසන්ධි කිරීම සඳහා ගිය විදුලිබල මණ්ඩලයේ සේවකයින් දෙදෙනෙකුට බලපෑම් කිරීම් සහ පහරදීමට තැත්කිරීමේ සිද්ධිය සම්බන්ධයෙන් කොමිසම වෙත පැමිණිල්ලක් ලැබුණ හොත් විමර්ශනයක් ආරම්භ කරන බව මහජන උපයෝගිතා කොමිසම පවසනවා.\nසිද්ධියට අදාළව පොලිසියට ද පැමිණිල්ලක් කර ඇති බවයි වාර්තා වන්නේ.\nහිටපු අමාත්‍යවරයාගේ නිවසේ විදුලි බිල නොගෙවීම සම්බන්ධයෙන් කීපවරක් දැනුවත් කිරීමෙන් පසු පෙරේදා විදුලි බල මණ්ඩලයේ සේවකයන් දෙදෙනෙකු එහි ගොස් තිබෙනවා.\nඑම අවස්ථාවේ සේවකයින් දෙදෙනාට බලපෑම් කර පහරදීමට තැත් කළ බවට යි පොලිසියට පැමිණිලි කර ඇත්තේ.\nමේ අතර හිටපු අමාත්‍ය නවීන් දිසානායක ද මේ සම්බන්ධයෙන් සිය ෆේස්බුක් ගිණුමේ සටහනක් එක්කර තිබූ අතර, එමඟින් ඔහු දක්වා ඇත්තේ තමන්ට අයත් කොළඹ නිවසේ විදුලි බිල නියමිත කාලයට ගෙවා අවසන් කර ඇති බව යි.\nඑය පසුගිය විසි වනවනදා මාර්ගගත ක්‍රමය ඔස්සේ සිදු කළ බවත් ඊට අදාළ ගෙවීම්පත ද මන්ත්‍රීවරයා විසින් ඔහුගේ ෆේස්බුක් ගිණුමට එක්කර තිබුණා.\nඑහෙත් විදුලිබල මණ්ඩලයේ නිලධාරීන් පිරිසක් අනවසරයෙන් තම නිවස පිහිටි පරිශ්‍රයට ඇතුළු වී විදුලිය විසන්ධි කිරීමට සූදානම් වූ අවස්ථාවේ ඒ සම්බන්ධයෙන් ඔවුන්ගෙන් කරුණු විමසූ බව යි හිටපු අමාත්‍යවරයා සඳහන් කළේ.\nරතු බිලකින් පූර්ව දැනුම්දීමක් නො කර එලෙස විදුලිය විසන්ධි කිරීමට සූදානම් වීම පිළිබඳව කරුණු විමසූ බවත්, එහි දී බහින්බස්වීමක් සිදු වූ බවත්, හිටපු අමාත්‍ය නවීන් දිසානායක ප්‍රකාශ කළා.\nඅනතුරුව සුළු ගැටුමක් ඇති වූ බව සඳහන් කර ඇති හිටපු අමාත්‍යවරයා එවැනි තත්වයක් ඇතිවූයේ රාජ්‍ය නිලධාරීන්ගේ රාජකාරියට බාධා කිරීමේ අරමුණින් නොවන බවයි ඔහු සිය ෆේස්බුක් ගිණුමට එක් කර ඇති සටහන මගින් පෙන්වා දී ඇත්තේ.",
       "URL": "https://www.hirunews.lk/321210/නවීන්-දිසානායකගේ-නිවසේ-දී-විදුලි-බල-මණ්ඩලයට-බලපෑමක්-සිදු-වුණා-ද",
       "Category": "Local News",
       "Parent URL": "https://www.hirunews.lk/local-news.php?pageID=711"
}