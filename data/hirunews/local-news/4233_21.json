{
       "Source": "hirunews",
       "Timestamp": "Sunday, 05 November 2017 - 19:15",
       "Headline": "තෙල්ගමු ඔයේ මෙහෙයුම් දෙවන දිනට නවතී - දරුවන් දෙදෙනා තවමත් අතුරුදන් (ඡායාරූප)",
       "News Content": "මාතලේ - ලග්ගල - තෙල්ගමු ඔයේ දිය නෑමට ගොස් අතුරුදන්වූ කුඩා දරුවන් දෙදෙනා සොයා සිදුකරන මෙහෙයුම් අද දෙවන දිනට තාවකාලිකව නතර කරනු ලැබුවා.\nඒ, ප්‍රදේශයට ඇද හැලෙන වර්ෂාපතනය සහ තෙල්ගමුඔයේ සැඬ පහර අධික වීම හේතුවෙන්.\nකෙසේ වෙතත්, හෙට උදෑසන යළි අතුරුදන්වූවන් සොයා මෙහෙයුම් ආරම්භ කරන බවයි ලග්ගල පොලීසිය සඳහන් කළේ.\nමේ අතර, අතුරුදන් වූවන් අතර සිටි කුඩා ගැහැණු දරුවෙකුගේ මළ සිරුර අද දහවල් සොයා ගනු ලැබුවා.\nඒ, ඔවුන් දියේ ගිලුණු ස්ථානයේ සිට කිලෝමීටර 4 ක් පමණ ඔයට පහළින් පිහිටි ප්‍රදේශයක රැඳී තිබියදියි.\nඊයේ තෙල්ගමු ඔයේ දිය නෑමට ගොස් පුද්ගලයින් අටදෙනෙකු අතුරුදන් වූ අතර, ඔවුන් නාත්තන්ඩිය ප්‍රදේශයේ පදිංචිකරුවන් බවට පසුව හෙළිවුණා.\nඑම පිරිසෙන් පිරිමි පුද්ගලයන් දෙදෙනෙකුගේ, කාන්තාවන් දෙදෙනෙකුගේ සහ කුඩා ගැහැණු දරුවෙකුගේ මෘත ශරීර ඊයේ පස්වරුවේ සොයා ගත්තා.\nඡායාරූප - දඹුල්ල කාංචන කුමාර / පුත්තලම ජූඩ් සමන්ත",
       "URL": "https://www.hirunews.lk/175324/තෙල්ගමු-ඔයේ-මෙහෙයුම්-දෙවන-දිනට-නවතී-දරුවන්-දෙදෙනා-තවමත්-අතුරුදන්-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4233"
}