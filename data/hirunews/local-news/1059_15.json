{
       "Source": "hirunews",
       "Timestamp": "Wednesday, 29 June 2022 - 16:52",
       "Headline": "මූල්‍ය ආධාර දිය හැකි අයුරින් දැනට ක්‍රියාත්මක ව්‍යාපෘති ප්‍රතිසැලසුම් කරනවා - ලෝක බැංකුවේ ශ්‍රී ලංකා අධ්‍යක්ෂ",
       "News Content": "ලෝක බැංකු ආධාර යටතේ ශ්‍රී ලංකාව තුළ දැනට ක්‍රියාත්මක ව්‍යාපෘති සංඛ්‍යාව 17කි. පවතින අසීරු අවස්ථාවට මුහුණ දීම සඳහා මූල්‍ය ආධාර දිය හැකි අයුරින් එම ව්‍යාපෘති ප්‍රතිසැලසුම් කරන බව ලෝක බැංකුවේ ශ්‍රී ලංකාව සඳහා වන අධ්‍යක්ෂ ෆාරිස් හදාද් සර්වෝස් (Faris Hadad-Zervos) මහතා පවසනවා.\nජාත්‍යන්තර මූල්‍ය අරමුදල සමග එකඟතාවට පැමිණීමෙන් පසු ලෝක බැංකුවේ සහාය තවදුරටත් ලබාදීමට අපේක්ෂා කරන බවයි ඔහු ප්‍රකාශ කළේ.\nලෝක බැංකු නියෝජිතයන් සහ ජනාධිපති ගෝඨාභය රාජපක්ෂ අතර අද (29) පස්වරුවේ කොළඹ, කොටුව ජනාධිපති මන්දිරයේ පැවති සාකච්ඡාවේ දී මේ බව සඳහන් කෙරුණා.\nරට තුළ දැනට පවතින තත්ත්වය පැහැදිලි කළ ජනාධිපතිතුමා ලෝක බැංකුවෙන් වෙන් කෙරෙන ණය ආධාර බැංකු සහ මූල්‍ය ආයතන වෙත ලබාදීමේ අවශ්‍යතාව පෙන්වා දී තිබෙනවා.\nකෘෂිකර්ම, පශු සම්පත්, කුඩා හා මධ්‍ය පරිමාණ කර්මාන්ත සහ ව්‍යාපාර සඳහා ලබාගත හැකි ආකාරයට අඩු පොළී අනුපාතයක් මත එම ණය නිකුත් කිරීමට කටයුතු කරන ලෙසටයි ඔහු ඉල්ලා සිටියේ.\nගෘහස්ථ ගෑස් සහ පොහොර සඳහා ආධාර මුදල් වෙන් කිරීමට මේ වන විටත් තීරණය කර ඇති බව ලෝක බැංකු නියෝජිතයන් සඳහන් කර තිබෙනවා.\nබදු වැඩිකිරීම, ඩීසල්, භූමිතෙල් සහනාධාර ඉවත් කිරීම ධීවර ඇතුළු පාර්ශ්ව රැසකට තදින් බලපානවා.\nඑමෙන්ම අවදානම් තත්ත්වයේ පසුවන සෙසු කණ්ඩායම් කෙරෙහි ද රජය සැලකිලිමත් වන අතර ජාත්‍යන්තර මූල්‍ය අරමුදල සමග එකඟතාවට පැමිණීමේ දී මේ කරුණු පිළිබඳ සලකා බැලීමට සිදුවන බවයි ජනාධිපතිවරයා කියාසිටියේ.\nලෝක බැංකුවේ මෙරට කළමනාකරු චියෝ කන්දා (Chiyo Kanda), ජ්‍යෙෂ්ඨ මෙහෙයුම් නිලධාරී අසේල දිසානායක (Asela Dissanayake), පුහුණු කළමනාකරු ගාබි ජොර්ජ් අෆ්රම් (Gabi George Afram), පෞද්ගලික අංශ විශේෂඥ පීටර් මවුස්ලි (Peter Mousley), මූල්‍ය අංශයේ විශේෂඥ මිකේල් ඩික්මන් (Miquel Dijkman), ජ්‍යෙෂ්ඨ ආර්ථික විද්‍යාඥ කිෂාන් අබේගුණවර්ධන (Kishan Abeygunawardana) හා ජනාධිපති ලේකම් ගාමිණී සෙනරත්, ජනාධිපති ප්‍රධාන උපදේශක ලලිත් වීරතුංග, ජනාධිපති කාර්ය මණ්ඩල ප්‍රධානි අනුර දිසානායක, මුදල් ලේකම් කේ.එම්.එම්. සිරිවර්ධන, විදේශ සම්පත් දෙපාර්තමේන්තුවේ අධ්‍යක්ෂ හිමාලි බෝගොඩගෙදර සහ ශ්‍රී ලංකා වෛද්‍ය සංගමයේ උප සභාපති වෛද්‍ය සුරන්ත පෙරේරා මේ අවස්ථාවට එක්ව සිටියා.",
       "URL": "https://www.hirunews.lk/308537/මූල්‍ය-ආධාර-දිය-හැකි-අයුරින්-දැනට-ක්‍රියාත්මක-ව්‍යාපෘති-ප්‍රතිසැලසුම්-කරනවා-ලෝක-බැංකුවේ-ශ්‍රී-ලංකා-අධ්‍යක්ෂ",
       "Category": "Local News",
       "Parent URL": "https://www.hirunews.lk/local-news.php?pageID=1059"
}