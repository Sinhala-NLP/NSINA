{
       "Source": "hirunews",
       "Timestamp": "Wednesday, 23 August 2023 - 20:16",
       "Headline": "හපුතලේ හෝටලයක වෙඩි තැබීමකින් පුද්ගලයෙකු මරුට",
       "News Content": "හපුතලේ අයිස්පීල්ල ප්‍රදේශයේ හෝටලයක දී ඊයේ රාත්‍රියේ සිදු වු වෙඩි තැබීමකින් පුද්ගලයෙකු මියගොස් තවත් පුද්ගලයෙකු තුවාල ලබා රෝහල් ගත කර තිබෙනවා.\nපොලීසිය පැවසුවේ මෙම වෙඩි තැබීමෙන් මිය ගොස් ඇත්තේ මීට වසර 18 කට පෙර සිදුවු ඝාතන සිද්ධියක ප්‍රධාන සාක්ෂිකරුවෙක් බවයි.\nබණ්ඩාරවෙල හපුතලේ අයිස්පීල්ල ප්‍රදේශයේ හෝටලයක් තුළ ඊයේ රාත්‍රි 6 ත් 7 ත් අතර කාලය තුළදි මෙම වෙඩි තැබීම සිදුව තිබුණා.\nවෙඩි තැබීමෙන් එම හෝටලයේ හිමිකරු තුවාල ලැබු අතර, ඔහුත් සමඟ සිටි තවත් පුද්ගලයෙකු එම ස්ථානයේදීම මියගියා.\nහෝටල් සේවකයින් පැවසුවේ පුද්ගලයින් පස්දෙනෙක් ඊයේ පස්වරුවේ පැමිණ මත් පැන් පානය කිරීම සඳහා හෝටල් හිමිකරුගෙන් අවසර ඉල්ලා තිබු බවයි.\nඑහෙත්, ඔහු ඊට අවසර ලබා නොදුන් බවත්, ඒ් අනුව පිටව ගිය ඔවුන් යළි පැමිණ මෙම වෙඩි තැබීම සිදුකළ බවත්, හෝටල් සේවකයින් සඳහන් කළා.\nපිස්තෝල වර්ගයේ ගිනි අවියක් භාවිත කරමින් වෙඩි තැබීම සිදුකර තිබු අතර, එම ස්ථානයේ තිබි හිස් පතුරම්කොපු 22 ක් පමණ සොයා ගත් බව පොලීසිය සඳහන් කළා.\nවෙඩි වැදීමෙන් මියගියේ අවුරුදු 47 ක් වයසැති මාතර දෙවුන්දර ප්‍රදේශයේ පදිංචිකරුවෙක්.\nපොලීසිය සැක කරන්නේ මීට වසර 18 කට පමණ පෙර සිදුවු මනුස්‍ය ඝාතනයක් සම්බන්ධ කරුණක් මෙම වෙඩි තැබීමට හේතුවන්නට ඇති බවටයි.\n2005 වසරේ ජූලි මස විසි තුන්වැනිදා මාතර ගංදර ප්‍රදේශයේ පැවති මංගලෝත්සවයක් අතරතුර දෙපාර්ශ්වයක් අතර සිදුවූ ගැටුමකින් පුද්ගලයෙකු ඝාතනය කෙරුණා.\nඑම ඝාතනයට අදාළ නඩුවේ ප්‍රධාන සාක්ෂි කරුවෙකු ලෙස සාක්ෂි ලබා දි තිබුණේ මෙම වෙඩි තැබීමෙන් මියගිය ප්‍රසන්න සෙනෙවිරත්න නමැති පුද්ගලයායි.\nඔහු ලබාදුන් සාක්ෂිවලට අනුව පුද්ගලයින් සිව් දෙනෙකුට සිරදඬුවම්ද නියම වුණා.\nසාක්ෂි ලබාදීම සම්බන්ධයෙන් ප්‍රසන්න සෙනෙවිරත්නට මරණ තර්ජන ද එල්ල වු අතර, ඔහු ඒ් සම්බන්ධයෙන් අපරාධ වින්දිතයින් සහ සාක්ෂිකරුවන් ආරක්ෂා කිරීම සඳහා වන ජාතික අධිකාරියට පැමිණිල්ලක් ද කර තිබුණා.\nගංදර පොලිස් වසම තුළදී ඔහුට අවශ්‍ය ආරක්ෂාව සැපයීමට ද ගංදර පොලීසිය පියවර ගත්තේ එම පැමිණිල්ලේ තීන්දුවකට අනුවයි.\nඒ අතරතුර ප්‍රසන්න බණ්ඩාරවෙල ප්‍රදේශයේ හෝටලයක රැකියාවකට ගොස් තිබු අතර, පොලීසිය පැවසුවේ ගංදර පොලිස් වසමෙන් පිටතදිත් තමන්ට ආරක්ෂාව ලබා දෙන ලෙසට ප්‍රසන්න ඉල්ලීමක් කර නොතිබු බවයි.\nඒ අනුව පොලීසිය මේ වන විට පරීක්ෂණ ආරම්භ කර ඇති අතර වෙඩි තැබීම සම්බන්ධයෙන් මෙතෙක් කිසිදු සැකකරුවෙක් අත්අඩංගුවට ගෙන නොමැති බව සඳහන් වෙනවා.",
       "URL": "https://www.hirunews.lk/345854/හපුතලේ-හෝටලයක-වෙඩි-තැබීමකින්-පුද්ගලයෙකු-මරුට",
       "Category": "Local News",
       "Parent URL": "https://www.hirunews.lk/local-news.php?pageID=78"
}