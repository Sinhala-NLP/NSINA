{
       "Source": "hirunews",
       "Timestamp": "Tuesday, 21 March 2017 - 8:06",
       "Headline": "මාධ්‍යවේදී කීත් නොයාර්ට පහර දුන්නැයි, තවත් බුද්ධි අංශ සාමාජිකයෙකු අත්අඩංගුවට",
       "News Content": "මාධ්‍යවේදී කීත් නොයාර්ට පහරදීමේ සිද්ධිය සම්බන්ධයෙන් තවත් හමුදා බුද්ධි අංශ සාමාජිකයෙකු අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබෙනවා.\nසිද්ධිය සම්බන්ධයෙන් මෙතෙක් සිදුකළ පරීක්ෂණවලදී හෙළි වූ කරුණු මත ඊයේ මෙලෙස අත්අඩංගුවට ගෙන ඇත්තේ යුද හමුදා බුද්ධි අධ්‍යක්ෂ මණ්ඩලයේ සාමාජිකයෙකු බවයි පොලිස් මාධ්‍ය ප්‍රකාශක කාර්යාලය ප්‍රකාශ කළේ.\n34 හැවිරිදි මෙම හමුදා කෝප්‍රල්වරයා මිනුවන්ගොඩ ප්‍රදේශයේ පදිංචිකරුවෙකු වන අතර ඔහු අද ගල්කිස්ස මහේස්ත්‍රාත් අධිකරණය වෙත ඉදිරිපත් කිරීමට ද නියමිතව තිබෙනවා.\n‘නේෂන්’ පුවත්පතේ නියෝජ්‍ය කර්තෘවරයෙකු ලෙස කටයුතු කළ කීත් නොයාර් පැහැර ගෙන ගොස් පහර දී තිබුණේ 2008 වසරේ මැයි මස 22 වන දායි.\nසිද්ධිය සම්බන්ධයෙන් යුද හමුදා මේජර්වරයෙකු ඇතුළු 5 දෙනෙකු අත්අඩංගුවට ගෙන ඇති අතර ඔවුන් මේ මස 30 වන දා දක්වා රක්ෂිත බන්ධනාගාර ගත කර තිබෙනවා.\nසැකකරුවන් හඳුනා ගැනීමේ පෙරට්ටු කිහිපයක් සඳහා ඉදිරිපත් කළ නමුත්, ඒවා කල් දැමීමට සිදුවුණේ විදේශගතව සිටින මාධ්‍යවේදී කීත් නොයාර් නොපැමිණීම හේතුවෙන්.",
       "URL": "https://www.hirunews.lk/157335/මාධ්‍යවේදී-කීත්-නොයාර්ට-පහර-දුන්නැයි-තවත්-බුද්ධි-අංශ-සාමාජිකයෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=4603"
}