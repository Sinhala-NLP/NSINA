{
       "Source": "hirunews",
       "Timestamp": "Friday, 20 November 2020 - 7:49",
       "Headline": "මිලියන 90 ක මුල්‍ය අක්‍රමිකතාවකට පොහොර සමාගමේ හිටපු සභාපති රොෂාන් නන්දසේන රහස් පොලිස් අත්අඩංගුවට",
       "News Content": "රුපියල් මිලියන 90 ක මූල්‍ය අක්‍රමිකතාවයක් සම්බන්ධයෙන් ලද පැමිණිල්ලක් මත සිදුකළ විමර්ශනයකට අදාළව ලංකා පොහොර සමාගමේ 2017 වර්ෂයේ සිට 2019 වර්ෂය දක්වා සභාපතිවරයා ලෙස කටයුතු කළ රොෂාන් නන්දසේන අපරාධ පරික්ෂණ දෙපාර්තමේන්තුව මගින් අත්අඩංගුවට ගෙන තිබෙනවා.\nඊයේ පස්වරුවේ බත්තරමුල්ලේ පිහිටි ඔහුගේ නිවසේදී හිටපු සභාපතිවරයා මෙලෙස අත්අඩංගුවට ගෙන ඇති බවයි පොලිස් මාධ්‍ය කොට්ඨාශය නිවේදනය කළේ.\nසීමාසහිත ලංකා පොහොර සමාගමට පෞද්ගලික සමාගමකින් දියර පොහොර ලබා ගැනිමේදී සිදුව ඇති අදාළ මූල්‍ය අක්‍රමිකතාව සම්බන්ධයෙන් අපරාධ පරික්ෂණ දෙපාර්තමේන්තුවට පැමිණිල්ල ලැබී ඇත්තේ පසුගිය ජනවාරි 14 වනදායි.\nඅත්අඩංගුවට ගත් සැකකරු කොළඹ ප්‍රධාන මහේස්ත්‍රාත්වරයා හමුවට ඉදිරිපත් කිරීමෙන් පසු රුපියල් ලක්ෂ 05 බැගින් වූ ශරීර ඇප දෙකක් මත මුදාහැර තිබෙනවා.",
       "URL": "https://www.hirunews.lk/255143/මිලියන-90-ක-මුල්‍ය-අක්‍රමිකතාවකට-පොහොර-සමාගමේ-හිටපු-සභාපති-රොෂාන්-නන්දසේන-රහස්-පොලිස්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2323"
}