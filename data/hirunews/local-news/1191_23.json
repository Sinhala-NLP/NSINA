{
       "Source": "hirunews",
       "Timestamp": "Wednesday, 04 May 2022 - 18:46",
       "Headline": "රටින් පිටකළ ඩොලර් සොයන්නැයි ජගත් සංවිධානයට පැමිණිල්ලක්",
       "News Content": "යහපාලන රජය සමයේදි සිදුවූ ප්‍රශ්න ගත මහබැංකු බැඳුම්කර ගණුදෙනුවේ මුදල් තම පවුලේ ඥාතීන් වෙත ලැබුණු බවට එල්ල වන චෝදනා ප්‍රතික්ෂේප කරන බව හිටපු ජනාධිපති මෛත්‍රීපාල සිරිසේන පවසනවා.\nඔහු මේ බව සඳහන් කළේ කොළඹ අද පැවති මාධ්‍ය හමුවකට එක්වෙමින්.\nඑමෙන්ම, නිසි අනුමැතියකින් තොරව ඇමෙරිකාවේ සී.අයි.ඒ. නියෝජිතයෙකු වන ඉමාද් සුබේරිට ඇමෙරිකානු ඩොලර් මිලියන 6.5 ක මුදලක් 2014 වසරේදී ගෙවා ඇති බවට ජනතා විමුක්ති පෙරමුණේ නායක අනුර කුමාර දිසානායක ඊයේ පැවති මාධ්‍ය හමුවේදී සිදුකළ ප්‍රකාශය අසත්‍ය බව හිටපු මහබැංකු අධිපති අජිත් නිවාඩ් කබ්රාල් සඳහන් කර තිබුණා.\nනිවේදනයක් නිකුත් කරමින් ඔහු සඳහන් කරන්නේ 2014 වසරේ පැවති රජයේ ලිඛිත සහ නිල උපදෙස් වලට අදාළව මහබැංකුවේ ගෙවීම් ක්‍රියාපටිපාටිය අනුව අදාළ ගෙවීම් සිදුකර ඇති බවයි.\nඑසේම, අග්‍රාමාත්‍ය කාර්ය මණ්ඩල ප්‍රධානී යෝෂිත රාජපක්ෂට අයත් ඉඩම් ලෙසට ඔප්පු අංක සහ නම් ඉදිරිපත් කරමින් ජනතා විමුක්ති පෙරමුණේ නායක අනුර කුමාර දිසානායක කළ ප්‍රකාශයට එරෙහිව නීිතිමය ක්‍රියාමාර්ග ගන්නා බව අග්‍රාමාත්‍ය කාර්ය මණ්ඩල ප්‍රධානී කාර්යාලය ප්‍රකාශ කළා.\nමේ අතර, සමගි ජනබලවේගයේ මන්ත්‍රීවරුන් පිරිසක් අද පෙරවරුවේ මෙරට පිහිටි එක්සත් ජාතීන්ගේ සංවිධානයට සංදේශයක් භාර දෙනු ලැබුවා.\nඒ මෙරට මුදල් ව්‍යාජ ලෙස විදෙස් රටවල ආයෝජනය කර ඇති බවට පළවන වාර්තා අනුව අදාළ මුදල් නැවත මෙරටට ලබාදීමට කටයුතු කරන ලෙස ඉල්ලමින්.",
       "URL": "https://www.hirunews.lk/303514/රටින්-පිටකළ-ඩොලර්-සොයන්නැයි-ජගත්-සංවිධානයට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=1191"
}