{
       "Source": "hirunews",
       "Timestamp": "Sunday, 26 March 2017 - 19:11",
       "Headline": "තිදෙනෙකු මිය ගිය වන්දනා නඩය දඹදිව යැවූ ආයතනය නියෝග කඩ කර ඇති බව හෙළිවේ",
       "News Content": "තිදෙනෙකු මිය ගිය දඹදිව වන්දනා ගමන සංවිධාන කර තිබූ නියෝජිත ආයතනය සියලුම නියෝග සහ චක්‍රලේඛ කඩ කරමින් මෙම චාරිකාව ගොස් ඇති බවට අනාවරණ වී ඇතැයි  බුද්ධ ශාසන අමාත්‍යාංශය පවසනවා.\nඑහි ප්‍රකාශකයෙකු හිරු ප්‍රවෘත්ති අංශයට සදහන් කළේ මාර්තු මාසයේ දඹදිව වන්දනා කිරීම සඳහා සුදුසු නොවන බවට මීට පෙර සිටම සියලුම වන්දනා නඩ සංවිධායක ආයතන වෙත දැනුම් දී තිබූ බවයි.\nමාර්තු මාසයේදී ඉන්දියාවේ කාලගුණ තත්ත්වයේ වෙනස්වීම් සිදුවන නිසා දඹදිව වන්දනා නොකරන ලෙසටයි එම ආයතන වෙත දැනුම් දී ඇත්තේ.\nමේ අතර, දඹදිව වන්දනා සංවිධාන කරන ආයතන නියාමනය කිරීමක් සිදුකළ යුතු බව විදේශ කටයුතු අමාත්‍යාංශය පවසනවා.\nඑහි කන්සියුලර් අංශය සඳහන් කළේ මේ වන විටත් සිද්ධිය සම්බන්ධයෙන් සොයා බැලීම සඳහා නවදිල්ලි නුවර පිහිටි ශ්‍රී ලංකා මහකොමසාරිස් කාර්යාලය වෙත දැනුම් දී ඇති බවයි.\nමිය ගිය වන්දනාකරුවන් 3 දෙනාගේ මරණවලට හේතුව හෘදයාබාධ බවට ද සිදුකළ පශ්චාත් මරණ පරීක්ෂණවලදී අනාවරණ වී තිබෙනවා.\nදඹදිව වන්දනාවේ ගොස් සිටියදී හදිසියේ මියගිය ශ්‍රී ලාංකික වන්දනාකරුවන් තුන්දෙනෙකුගේ මළ සිරුරු මේ වන විට දිවයිනට රැගෙන විත් තිබෙනවා.\nපොලීසිය සඳහන් කළේ ඊයේ දිනයේ මළ සිරුරු දෙකක් සහ පසුගිය 23 වනදා තවත් මළ සිරුරක් කටුනායක ගුවන් තොටුපල වෙත රැගෙන ආ බවයි.\nමොවුන් සියලුදෙනා එකම වන්දනා නඩයක පිරිසක් බවයි අනාවරණ වී ඇත්තේ.\nකෑගල්ල ප්‍රදේශයේ වන්දනා සංවිධායක ආයතනයක් මගින් මෙම පිරිස ඉන්දියාව බලා පිටත්ව ගොස් ඇත්තේ පසුගිය 13 වනදායි.\nඑලෙස වන්දනාවේ ගොස් සිටියදී කුරුණෑගල - දඹරගොල්ල ප්‍රදේශයේ 63 හැවිරිදි කාන්තාවක් මිය ගියේ පසුගිය 20 වනදායි.\nමරණ පරීක්ෂණයේදී හෙළිවී ඇත්තේ ඇයගේ මරණයට හේතුව හෘදයාබාධයක් බවයි.\nඅදාළ කාන්තාවගේ මළ සිරුර දිවයිනට ගෙන ඒමට වන්දනා සංවිධායකයින් ඇයගේ ඥාතීන්ගෙන්් රුපියල් ලක්ෂ තුනකට ආසන්න මුදලක් ලබාගෙන ඇති බව සඳහන්.\nඅදාළ මුදල බැරකිරීමෙන් අනතුරුව පසුගිය 23 වනදා ඇයගේ සිරුර දිවයිනට රැගෙන ආ බව මියගිය කාන්තාවගේ ඥාතියෙකු සඳහන් කළා.\nඑම වන්දනා නඩයේම තවත් කාන්තාවක් මියගොස් ඇත්තේ පසුගිය 22 වනදායි.\nඇයද කුරුණෑගල ප්‍රදේශයේම පදිංචි කාන්තාවක්.\nඑදිනම මාතර - වලස්මුල්ල ප්‍රදේශයේ පදිංචිව සිටි 65 හැවිරිදි අවිවාහක පුද්ගලයෙකුද ජීවිතක්ෂයට පත්ව තිබෙනවා.\nඔවුන්ගේ මෘතශරීර ඊයේ පස්වරුවේ දිවයිනට රැගෙන ආ බව හිරු ගුවන් තොටුපල වාර්තාකරු සඳහන් කළා.\nඑම මෘත ශරීර දිවයිනට ගෙන ආ අවස්ථවේදී මියගිය පුද්ගලයින්ගේ ඥාතීන් ද ගුවන් තොටුපල වෙත පැමිණ සිටියා.\nමේ අතර, දඹදිව වන්දනාකරුවන්ගේ සංගමය සඳහන් කළේ මෙවැනි අවස්ථාවක මිය ගිය පුද්ගලයන්ගේ දේහයන් ගෙන්වා ගැනීම සඳහා විශේෂ වැඩපිළිවෙලක් ඉදිරියේදී ක්‍රියාත්මක කරන බවයි.",
       "URL": "https://www.hirunews.lk/157772/තිදෙනෙකු-මිය-ගිය-වන්දනා-නඩය-දඹදිව-යැවූ-ආයතනය-නියෝග-කඩ-කර-ඇති-බව-හෙළිවේ",
       "Category": "Local News",
       "Parent URL": "https://www.hirunews.lk/local-news.php?pageID=4595"
}