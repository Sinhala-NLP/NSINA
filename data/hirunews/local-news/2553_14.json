{
       "Source": "hirunews",
       "Timestamp": "Wednesday, 29 July 2020 - 8:03",
       "Headline": "කොළඹ සංවර්ධනයට ජනපතිගෙන් සැලැස්මක්",
       "News Content": "දිස්ත්‍රික්කයේ ජනතාව මුහුණදෙන ප්‍රධාන ගැටළු හඳුනාගනිමින් විධිමත් සැළැස්මක් සහිතව කොළඹ සංවර්ධනය කිරීමට කටයුතු කරන බව ජනාධිපති ගෝඨාභය රාජපක්ෂ ප්‍රකාශ කළා.\nජනාධිපතිවරයා මෙම අදහස් පළ කළේ ශ්‍රී ලංකා පොදුජන පෙරමුණෙන් කොළඹ දිස්ත්‍රික්කයට තරග වදින අපේක්ෂකයන්ගේ ජයග්‍රහණය තහවුරු කිරීම සඳහා ඊයේ ප්‍රදේශ කිහිපයක සංචාරය කළ අවස්ථාවේදියි.\nඑහිදී ජනතාවගේ නිවාස හිඟය, කසළ බැහැර කිරීමේ දුෂ්කරතා සහ ගං වතුර වැනි පොදු ගැටළු කෙරෙහි වැඩි අවධානයක් යොමුකළ බවයි ජනාධිපති මාධ්‍ය අංශය නිවේදනය කළේ.\nමෙහිදී ගං වතුර පාලනයට විසඳුමක් ලෙස කඩවත - වැල්ලවත්ත ඇළ මාර්ගය පුළුල් කර පිළිසකර කරදෙන ලෙස මෙහිදී පොදුජන පෙරමුණු  අපේක්ෂකයෙකු ජනාධිපතිවරයාගෙන් ඉල්ලා සිටියා.\nමොරටුව - ලුනාව ප්‍රදේශයේද සංචාරය කළ ජනාධිපතිවරයාගෙන් රැස්ව සිටි පිරිස ඉල්ලා සිටියේ ප්‍රදේශයට බරපතල ගැටළුවක්ව පවතින පාතාලය සහ මත්ද්‍රව්‍ය උවදුර කඩිනමින් අවසන් කර දෙන ලෙසයි.\nඑමෙන්ම මහරගම - පමුණුව පදික වෙළඳාමේ නිරත 850ක් පමණ වන පිරිස වෙනුවෙන් පොදු ස්ථානයක් සකසන ලෙසද එහිදී ඉදිරිපත්වූ තවත් යෝජනාවක්.\nමීට අමතරව හෝමාගම, බෝමිරිය, කොස්ගම යන ප්‍රදේශවලද සංචාරය කළ ජනාධිපතිවරයා ජනතාවගේ පොදු ගැටළු පිළිබඳව සාකච්ඡා කළ බවයි ජනාධිපති මාධ්‍ය අංශය නිවේදනය කළේ.",
       "URL": "https://www.hirunews.lk/246637/කොළඹ-සංවර්ධනයට-ජනපතිගෙන්-සැලැස්මක්",
       "Category": "Local News",
       "Parent URL": "https://www.hirunews.lk/local-news.php?pageID=2553"
}