{
       "Source": "hirunews",
       "Timestamp": "Tuesday, 25 July 2023 - 8:31",
       "Headline": "කාන්තාවන් දෙදෙනෙක් පොලිසියේදී සැරයන්ට බිම දාගෙන ගහලා",
       "News Content": "අත්අඩංගුවට ගත් බීමත් රියැදුරෙක් මුදා ගැනීමට පැමිණි කාන්තාවන් දෙදෙනෙක් ඇහැළියගොඩ පොලිස් ස්ථානය තුළ කළහකාරී ලෙස හැසිරෙමින් සැරයන්වරයකුට බිම පෙරළාගෙන පහර දී ඇතැයි පොලිසිය පවසනවා.\nමෙම සිදුවීම සිදු වී ඇත්තේ පසුගිය 22 වන දා රාත්‍රීයේයි.\nමෙම පහර දීමට සම්බන්ධ කාන්තාවන් දෙදෙනා සහ ඔවුන්ගේ ස්වාමි පුරුෂයන් ද පොලිසිය විසින් පාලනය කර ගෙන ඇත්තේ දැඩි පරිශ්‍රමයකින් බවයි වාර්තා වන්නේ.\nපසුව ඔවුන් අත්අඩංගුවට ගෙන තිබෙනවා.\nමොවුන් පනාගොඩ, කපුරාගොඩ ප්‍රදේශයේ පදිංචිකරුවන්.\nමෙම පුද්ගලයින් එදින උදෑසන කාලයේ වෑන් රථයකින් බෝපත් ඇල්ලේ දිය නෑමට ගොස් මත්පැන් පානය කරමින් විනෝද වී ඇති අතර ආපසු එන ගමනේදී මාර්ගයේ ගමන් ගන්නා අයට සහ වාහනවලට උසුළු විසුලු කරමින් පැමිණ තිබෙනවා.\nමෙම නොහොඹිනා හැසිරීම සම්බන්ධව ඇහැළියගොඩ පොලිසියට ලද පැමිණිල්ලක් අනුව රථවාහන පොලිසියේ නිලධාරියකු විසින් අදාළ වාහනය නවත්වා ඇති අතර එම වාහනයේ රියැදුරා බීමත්ව සිට ඇති අතර පොලිසිය රියැදුරුට එරෙහිව නීතිය ක්‍රියාත්මක කිරීමට යාමේදී මෙම කාන්තාවන් කළහකාරී ලෙස හැසිරෙමින් පොලිස් සැරයන්ට බිම පෙරළාගෙන පහර දී තිබෙනවා.\nමෙම සිද්ධිය පාලනය කිරීම සඳහා මෙම පිරිස පොලිස් සිරමැදිරියට දමන්නට සිදු වූ බව පොලිසිය පවසනවා.",
       "URL": "https://www.hirunews.lk/342431/කාන්තාවන්-දෙදෙනෙක්-පොලිසියේදී-සැරයන්ට-බිම-දාගෙන-ගහලා",
       "Category": "Local News",
       "Parent URL": "https://www.hirunews.lk/local-news.php?pageID=154"
}