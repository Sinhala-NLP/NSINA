{
       "Source": "hirunews",
       "Timestamp": "Saturday, 02 April 2022 - 10:19",
       "Headline": "සිද්ධාලේප සමූහ ව්‍යාපාරයේ සභාපති වෛද්‍ය වික්ටර් හෙට්ටිගොඩ දිවිසැරිය නිමා කරයි",
       "News Content": "සිද්ධාලේප සමූහ ව්‍යාපාරයේ සභාපති වෛද්‍ය වික්ටර් හෙට්ටිගොඩ මහතා අභාවප්‍රාප්ත වී තිබෙනවා.\nදීර්ඝ කාලයක සිට අසනීප තත්ත්වයෙන් රෝහල්ගතව ප්‍රතිකාර ලබමින් සිටියදීයි, ඒ මහතා අද (02) පෙරවරුවේ දී අභාවප්‍රාප්ත වී ඇත්තේ.\nපෞද්ගලික රෝහලක ප්‍රතිකාට ලබමින් සිටියදි අද උදෑසන අභාවප්‍රාප්ත වූ ඒ මහතා සිය දිවිසැරිය නිමා කරන විට 84 හැවිරිදි වියෙහි පසුවුණා.\nදේශබන්දු වික්ටර් හෙට්ටිගොඩ, 2005 වසරේ ජනාධිපතිවරණය සඳහා ද අපේක්ෂකයෙකු ලෙස ඉදිරිපත් වුණා.\nසිද්ධාලේප කියන්නේ අපේ මිනිස්සුන්ගේ ජීවිතවලට බොහෝ ම කිට්ටු නමක්. ඕනෑම මහා ලෙඩක ප්‍රථම අත් බෙහෙත ලෙසයි ශ්‍රී ලාංකීය ජන සමාජයේ පිළිගැනෙන්නේ.\nඅද සිද්ධාලේප රට පුරා බෙදා හරින්න වෑන් 200කට වඩා තියෙනවා. සේවක සංඛ්‍යව 1500කට වැඩියි. මෙරට පමණක් නෙමෙයි එතෙර රටවල් 20කටත් සිද්ධාලේප අපේ වෙදකම ප්‍රචලිතව පවතිනවා.\nමේ වන විට සිද්ධාලේප ආයතනය දිනාගත් ජාතන්තර සම්මාන ප්‍රමාණය 15ක්.\nදසමූලාරිෂ්ටයේ පටන් සිද්ධාලේප ලේබලය යටතේ ඖෂධ වර්ග 90ක් දැන් වෙළෙඳපොළට නිකුත් වෙනවා.\nනමුත් සෑම ගෙදරක ම සිටිය යුතු මේ වෙද මහත්තයාගේ ආරම්භය ඉතාම කටුක යි.\nහැදෙන මිනිහෙකුට කියවන්න වටින අත්දැකීම්වලින් සමන්විත ජීවිත කතාවක් ඒක.\nඅද රට පුරා වෑන් දෙසීයකින් යන සිද්ධාලේප බෙහෙත් කුප්පිය මීට අවුරුදු තිස් එකකට කලින් රට පුරා ගියේ දෙපයින් ඇවිදිමින් තනි මිනිහකුගේ ඉහ පිටින්.\nනගරයෙන් නගරයට ඇවිද ගිය ඒ මිනිසාගේ පයේ රබර් සෙරෙප්පු දෙක විළුඹ පෑදෙන තැනටම ගෙවුණා.\nඔහු ඒ වෙනුවට අලුත් සෙරෙප්පු දෙකක් ගත්තේ නෑ. ගෙවුණ සෙරෙප්පුවේ පටි දෙකට අලුත් අඩියක් ගසාගත්තා. එහෙම කළේ සෙරෙප්පු දෙකට වියදම් කළොත් දවසෙ වෙළෙදාමෙන් ලාභයක් නැති වෙන හින්දා.\nදේශබන්දු වික්ටර් හෙට්ටිගොඩ හෙවත් හෙට්ටිගොඩ සමුහ ව්‍යාපාරයේ අධිපති ජීවිතේ පටන්ගත්තෙ එතරම් වේදනාකාරී අයුරින්.\nවික්ටර් හෙට්ටිගොඩ උපන්නේ ගාලු දිස්ත්‍රික්කයේ වල්පොල කියන සුන්දර ග්‍රාමයේදියි.\nඔහුගේ පියා ද ආයුර්වේද වෛද්‍යවරයෙක්, නක්ෂත්‍රවේදියෙක්. ඔහුගේ සීයා ද ආයුර්වේද වෛද්‍යවරයෙක්.\nවික්ටර් හෙට්ටිගොඩගේට පවුලේ සාමාජිකයින් 09 දෙනෙක් සිටියා. වික්ටර් කුඩා කලදී අධ්‍යාපනය ලැබුවේ මාතර රාහුල විද්‍යාලයේ යි.\nකුඩා කල අම්මා අන්තරා වූ නිසා ඔහු ඉගෙනුම සඳහා ගමේ ඉස්කෝලෙට පැමිණියා.\nපාසලෙන් අස් වුණු වික්ටර් හෙට්ටිගොඩ තරුණයා පළමුවරට රස්සාවකට ගියා.\nඒ තලවකැලේ හේමචන්ද්‍ර සමාගමට. ඒක විශාල වෙළෙඳ සමාගමක්. වික්ටර් තරුණයා ඒ කඩේ වෙළෙඳ සේවකයෙක් විදියට වැඩ කරන්න පටන් ගත්තා. මාසෙකට පඩිය රු. 18.50 යි. මේ 1959 අවුරුද්ද. වෙළෙඳාම කියන්නේ කුමක් දැයි ඔහු ඉගෙන ගත්තේ හේමචන්ද්‍ර ස්ටෝස් එකෙන් බවයි ඔහු බොහෝ අවස්ථාවලදී මාධ්‍යයට ප්‍රකාශ කළේ.\nපසුව හෙට්ටිගොඩ තරුණයා ගාල්ලේ ගිංතොට ලංකා ගමනාගමන මණ්ඩලේ ගිණුම් කළමනාකරුවෙකු ලෙසත්, විද්‍යෝදය විශ්වවිද්‍යාල‍යේත් තවත් ප්‍රසිද්ධ ආයතන කිහිපයක රාජකාරි කටයුතු කළා.\nමේ අතරතුරයි හෙට්ටිගොඩ තරුණයා විවාහ වන්නේ.\nඇය ගුරුවරියක්. පේරාදෙණිය විශ්වවිද්‍යාලයේ උපාධිධාරිනියක්.\nකෙසේවෙතත්, අවසානයේදී ඔහු තමන්ගේ ව්‍යාපාරයක් ඇරඹීමට යළිත් උපන්ගම වෙත පැමිණෙනවා.\nසිය පියාගේ ඉගැන්වීම් සහ ආශිර්වාද මධ්‍යයේ ලොවක් සුවපත් කළ හැකි සිද්ධාලේප හෙළ ඔසු වට්ටොරුවක් ඔහු විසින් සකසා ජාතියට දායාද කරන්නේ.\nජනසෙත සදන්න සුව පැන් සෑදූ වෙදැඳුරාණනි ඔබට නිවන් සුව ලැබේවා !",
       "URL": "https://www.hirunews.lk/300993/සිද්ධාලේප-සමූහ-ව්‍යාපාරයේ-සභාපති-වෛද්‍ය-වික්ටර්-හෙට්ටිගොඩ-දිවිසැරිය-නිමා-කරයි",
       "Category": "Local News",
       "Parent URL": "https://www.hirunews.lk/local-news.php?pageID=1255"
}