{
       "Source": "hirunews",
       "Timestamp": "Saturday, 11 June 2016 - 17:40",
       "Headline": "බන්ධනාගාරයට හෙරොයින් එන තවත් ක්‍රමයක් කොටුවෙයි",
       "News Content": "රෝස් පාන් අතර සගවා අනුරාධපුර බන්ධනාගාරය තුලට හෙරොයින් රැගෙන යාමට උත්සාහ කල පුද්ගලයකු අත්අඩංගුවට ගෙන තිබෙනවා.\nඅද දහවල් මෙම සැකකරු බන්ධනාගාරයේ සිටින රැඳවියකුට ආහාර ලබාදෙන මුවාවෙන් රෝ ස්පාන් අතර සගවා හෙරොයින් රැගෙනවිත් තිබු බවයි අප වාර්තාකරු සඳහන් කලේ.\nබන්ධනාගාර නිලධාරීන් ආහාර පාර්සල් පරීක්ෂා කිරීමේදී හෙරොයින් මිලිග්‍රෑම් 420 ක් අඩංගු පැකට් 5 ක් හමුවී තිබෙනවා.\nරැඳවියන් අතර අලෙවි කිරීම සඳහා මෙම පුද්ගලයා හෙරොයින් රැගෙන එන්නට ඇති බවටයි සැක කෙරෙන්නේ.\nබන්ධනාගාර නිලධාරීන්ගේ භාරයට ගත් සැකකරු වැඩිදුර පරීක්ෂණ සඳහා අනුරාධපුර පොලිසියටයි භාරදී ඇත්තේ.\n20 හැවිරිදි මෙම පුද්ගලයා අනුරාධපුර ලෝලුගස්වැව ප්‍රදේශයේ පදිංචිකරුවෙකු බව සඳහන්.\nසිද්ධිය පිළිබඳ අනුරාධපුර පොලිසිය විමර්ශණ මෙහෙයවනවා.",
       "URL": "https://www.hirunews.lk/135298/බන්ධනාගාරයට-හෙරොයින්-එන-තවත්-ක්‍රමයක්-කොටුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=5010"
}