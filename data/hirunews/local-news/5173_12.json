{
       "Source": "hirunews",
       "Timestamp": "Thursday, 11 February 2016 - 16:29",
       "Headline": "'උඩරට ගිවිසුමට සමානව රට පාවාදීමක්' -මහින්දගෙන් ආණ්ඩුවට නිවේදනයක්",
       "News Content": "ජිනීවා මානව හිමිකම් මණ්ඩලයේදී සම්මත වූ ශ්‍රී ලංකාව පිළිබඳ යෝජනාව ක්‍රියාත්මක කරන බවට මෙරට සංචාරයක නිරත වූ එක්සත් ජාතීන්ගේ මානව හිමිකම් කොමසාරිස්වරයා ඉදිරියේ රජය ප්‍රතිඥාවක් ලබාදී ඇති බව හිටපු ජනාධිපති මහින්ද රාජපක්ෂ පවසනවා. එම යෝජනාව ලක් රජය විසින්ද පිළිගෙන ජගත් මානව හිමිකම් මණ්ඩලය තුළ ඡන්ද විමසීමකින් තොරව සම්මත කර ගැනීමද විශේෂ තත්ත්වයක් බවයි හිටපු ජනාධිපතිවරයා නිවේදනයක් නිකුත් කරමින් ප්‍රකාශ කළේ. ඇමරිකානු යෝජනාව කිසිදු වෙනසක් නොමැතිව පිළිගෙන ශ්‍රී ලංකාව ලැබූ රාජ්‍ය තාන්ත්‍රික ජයග්‍රහණයක් ලෙස හුවා දැක්වීමට උත්සාහ කළද එය 1815 උඩරට ගිවිසුමට සමාන රට පාවාදෙන එකඟත්වයක් බවයි හිටපු ජනාධිපති මහින්ද රාජපක්ෂ කියා සිටියේ.\nජිනීවා යෝජනාව තුළින් යුද්ධයේදී දෙමළ සිවිල් ජනතාව ඝාතනය කිරීම, ඔවුන්ට වද බන්ධන පැමිණවීම සහ උතුරේ හිතාමතා ආහාර හිඟයක් නිර්මාණය කිරීම ඇතුළු යුද අපරාධ සිදුවු බවට එක්සත් ජාතීන්ගේ මානව හිමිකම් කොමසාරිස් කාර්යාලය නිකුත් කළ පක්ෂග්‍රාහී වාර්තාව පිළිගැනීමක් සිදුවන බව හිටපු ජනාධිපතිවරයාගේ අදහසයි.\nඑමෙන්ම, අපරාධ විභාග කිරීම සඳහා විදේශීය විනිශ්චයකාරවරුන්, පරිචෝදකයන් සහ විමර්ශන නිලධාරීන්ගෙන් සමන්විත යුද අපරාධ අධිකරණයක් ඇති කිරීමටත් එය නඩත්තු කිරීම සඳහා පිටරටින් මුදල් ලබාගැනීමටත් ආණ්ඩුව එකඟ වී ඇති බවට ඔහු සිය නිවේදනය මගින් චෝදනා කරනවා. යුද අපරාධ සිදුකළා යැයි පවසන ආරක්ෂක හමුදා සාමාජිකයන්, අධිකරණය ඉදිරියට පැමිණවීමට ප්‍රමාණවත් සාක්ෂි නොමැති විට ඔවුන් පරිපාලන ක්‍රියාදාමයක් තුළින් ආරක්ෂක හමුදාවලින් ඉවත් කිරීමටද ආණ්ඩුව එකඟ වී ඇති බවයි හිටපු ජනාධිපති මහින්ද රාජපක්ෂ ප්‍රකාශ කළේ. මෙම වැඩපිළිවෙලට ශ්‍රී ලංකා නිදහස් පක්ෂයේ කොටසකගේ සහය ලබා ගැනීම කණගාටුවට කරුණක් බවද ඔහු සිය නිවේදනය මගින් වැඩිදුරටත් සඳහන් කළා.\nඑම නිවේදනය පහතින්...",
       "URL": "https://www.hirunews.lk/126001/උඩරට-ගිවිසුමට-සමානව-රට-පාවාදීමක්-මහින්දගෙන්-ආණ්ඩුවට-නිවේදනයක්",
       "Category": "Local News",
       "Parent URL": "https://www.hirunews.lk/local-news.php?pageID=5173"
}