{
       "Source": "hirunews",
       "Timestamp": "Saturday, 03 September 2022 - 17:32",
       "Headline": "ශ්‍රී ලංකාව වෙනුවෙන් ණය සහන ක්‍රියාවලියක් ඇරඹීමට පැරිස් සමූහය සූදානමින් (වීඩියෝ)",
       "News Content": "ශ්‍රී ලංකාව සඳහා ණය සහන ක්‍රියාවලිය ආරම්භ කිරීමට සූදානම් බව පැරිස් සමාජ සාමාජිකයන් (Paris Club Members ) නිවේදනයක් නිකුත් කරමින් පවසනවා.\nණය පිළියම් පටිපාටියක් ආරම්භ කිරීමට පැරිස් සමාජය සූදනම් අතර කාලෝචිත පරිදි අවශ්‍ය මූල්‍ය රක්ෂණ සැපයීම සහ අවශ්‍ය මූල්‍ය සහතික කිරීම් නියමිත වේලාවට ලබා දීම සඳහා පැරිස් සමාජයේ නොවන නිල ද්විපාර්ශ්වික ණය හිමියන් සමඟ සම්බන්ධීකරණය කිරීමට ඇති කැමැත්ත නැවත අවධාරණය කළ බවයි එම නිවේදනයේ දැක්වෙන්නේ.\nදීර්ඝ කළ ණය පහසුකම් යටතේ මාස 48ක කාලයක සැලැස්මක් සඳහා ශ්‍රී ලංකා රජය සහ ජාත්‍යන්තර මූල්‍ය අරමුදලේ නිලධාරීන් අතර පැවති නිලධාරී මට්ටමේ ගිවිසුම පිරිස් සමාජය විසින් පිළිගෙන තිබෙනවා.\nසාර්ව ආර්ථික ස්ථාවරත්වය සහ රාජ්‍ය ණය තිරසාරත්වය පවත්වාගෙන යාම සඳහා වූ වැදගත් පියවර මෙම ගිවිසුමෙහි අන්තර්ගතයි.\nඅනෙකුත් නිල ද්විපාර්ශ්වීය ණය හිමියන්ට ද දැනටමත් යෝජනා කර ඇති පරිදි සාධාරණව කටයුතු කිරීමට ඇති හැකියාව ඔවුන් තහවුරු කර ඇති බවයි ජනාධිපති මාධ්‍ය අංශය සඳහන් කළේ.\n1956 සිට ක්‍රියාත්මක පැරිස් ක්ලබ් සමූහයේ වත්මන් සාමාජිකත්වය දරණ රටවල් ලෙස ඇමෙරිකාව, බ්‍රිතාන්‍ය, ස්ව්ට්සර්ලන්තය, ස්වීඩනය, ස්පාඤ්ඤය, රුසියාව, ප්‍රංශය, ජර්මනිය, ඉතාලිය, කැනඩාව, ඉන්දියාව ඇතුළු රටවල් 24 ක් හැඳින්විය හැකියි.\nඔවුන් මේ දක්වා රටවල් 90 ක් සමග ඇමෙරිකානු ඩොලර් බිලියන 583 ක වටිනාකම්වලට අදාළව ගිවිසුම් 433 ක් අත්සන් කර තිබෙනවා.\nමේ අතර, ජාත්‍යන්තර මූල්‍ය අරමුදල සහ ශ්‍රී ලංකාව අතර එළඹි කාර්ය මණ්ඩල මට්ටමේ එකඟතාව පිලිබඳ ප්‍රසාදය පළ කරන බව යුරෝපා සංගමය පවසනවා.\nඑම සංගමයේ නිල ට්විටර් ගිණුමට එක් කර ඇති සටහනකින් ඒ බව ප්‍රකාශ කර ඇති අතර, එහි වැඩිදුරටත් දැක්වෙන්නේ මෙරට රාජ්‍ය මූල්‍ය කළමනාකරණය සහ හරිත ආර්ථිකය ඇතුළු අපනයන කර්මාන්ත ඇතුළු සහ පිලිබඳ අඛණ්ඩ සහයෝගිතාව තවදුරටත් පවත්වාගෙන යාමට අපේක්ෂා කරන බවයි.\nමේ අතර, මුහුණදී ඇති ආර්ථික අර්බුදය විසඳා ගැනීම සඳහා ජාත්‍යන්තර මුල්‍ය අරමුදල ණය ලබා දෙන කාලසීමාවේ පමණක් නොව ඉන් පසුව ද ශ්‍රී ලංකා රජය මුල්‍ය ප්‍රතිව්‍යුහකරණ වැඩසටහන ක්‍රියාත්මක කළ යුතු බව පසුගියදා ශ්‍රී ලංකාවේ සංචාරයේ නිරතවූ එම අරමුදලේ ණය ප්‍රාග්ධන වෙළඳපොල අංශ ප්‍රධානී පීටර් බෲවර් කියා සිටියා.\nඒ බී.බී.සී ලෝක සේවය සමග සාකච්ඡාවකට එක්වෙමින්. චීන ණය ප්‍රතිව්‍යූහගතකරණය ශ්‍රී ලංකාවේ ආර්ථික ප්‍රතිසංස්කරණ සඳහා ඉතා වැදගත් බව ද ඔහු එහිදී සඳහන් කළා.\nමේ අතර, චීන විදේශ කටයුතු අමාත්‍යාංශය අවධාරණය කළේ ශ්‍රී ලංකාවේ ණය බර ලිහිල් කිරීම මෙන්ම තිරසර සංවර්ධනය ඉලක්ක කර ගත් වැඩපිලිවෙලක් වෙනුවෙන් අඛන්ඩව සහය ලබාදෙන බවයි.\nමේ අතර, ශ්‍රී ලංකාවේ ඉන්දීය මහ කොමසාරිස් ගෝපාල් බාග්ලේ, ජනාධිපති රනිල් වික්‍රමසිංහ හමුවී සාකච්ඡා කර තිබෙනවා.\nමෙහිදී දෙරට අතර පවතින ද්විපාර්ශවික සහයෝගීතාව පිළිබඳව කරුණු සමාලෝචනය කෙරුණු අතර, සියලු ක්‍ෂේත්‍රයන්ට අදාළව ඉන්දු - ශ්‍රී ලංකා සබඳතා තවදුරටත් ශක්තිමත් කරගැනීම සඳහා එකඟත්වයකට පැමිණි බවයි ඉන්දීය මහ කොමසාරිස් කාර්යාලය නිවේදනය කළේ.",
       "URL": "https://www.hirunews.lk/314461/ශ්‍රී-ලංකාව-වෙනුවෙන්-ණය-සහන-ක්‍රියාවලියක්-ඇරඹීමට-පැරිස්-සමූහය-සූදානමින්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=894"
}