{
       "Source": "hirunews",
       "Timestamp": "Tuesday, 02 May 2023 - 13:24",
       "Headline": "ආදිවාසී නායකයාගේ පෙත්සම විභාගයට දින නියම වෙයි",
       "News Content": "මහවැලි අධිකාරිය ගෙන තිබෙන තීරණයට එරෙහිව ආදිවාසී නායක ඌරුවරිගේ වන්නිලඇතතන් විසින් ඉදිරිපත් කර තිබෙන රිට් පෙත්සම ලබන සැප්තැම්බර් මස 8 වනදා විභාගයට ගැනීමට අභියාචනාධිකරණය අද(02) දින නියම කළා.\nඒ එම පෙත්සම සෝභිත රාජකරුණා සහ ධම්මික ගනේපොල යන අභියාචනාධිකරණ විනිසුරු මඩුල්ල ඉදිරියේ කැඳවූ අවස්ථාවේදී යි.\nඑහිදී පෙත්සම්කාර ආදිවාසී නායකයා කියා සිටියේ රඹකැන්ඔය ප්‍රදේශයෙහි පිහිටි සිය පාරම්පරික නිජබිම හෙළිපෙහෙළි කොට අදාළ ඉඩම් බඩඉරිඟු‍ වගා කිරීම සඳහා පෞද්ගලිකව සමාගම් වෙත ලබාදීමට මහවැලි අධිකාරිය තීරණය කර ඇති බවයි.\nමේ තුළින් සිය ප්‍රජාවට දැඩි අසාධාරණයක් සිදුවන බවත් එබැවින් අදාළ තීරණය බල රහිත කිරීමේ නියෝගයක් නිකුත් කරන ලෙස ඔහු අධිකරණයෙන් ඉල්ලීමක් කර තිබුණා.",
       "URL": "https://www.hirunews.lk/334038/ආදිවාසී-නායකයාගේ-පෙත්සම-විභාගයට-දින-නියම-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=375"
}