{
       "Source": "hirunews",
       "Timestamp": "Sunday, 21 June 2020 - 7:41",
       "Headline": "මුහමාලේ ප්‍රදේශයේදී වෙඩි ප්‍රහාරයකින් පුද්ගලයෙකු මරුට (වීඩියෝ)",
       "News Content": "කිලිනොච්චි - මුහමාලේ ප්‍රදේශයේදී නීතිවිරෝධී වැලි ජාවාරමක් වැටලීමට ගිය අවස්ථාවේ ඇති වූ ගැටුමකින් පුද්ගලයෙකු මියගොස් තිබෙනවා.\nයාපනය ප්‍රදේශයේ පදිංචි 23 හැවිරිදි අයෙකු මෙලෙස ජීවිතක්ෂයට පත්ව ඇති බවයි පොලීසිය සඳහන් කළේ.\nඑම ප්‍රදේශයේ නීතිවිරෝධී වැලි ජාවාරමක් වැටලීමට යුද හමුදාව ගොස් ඇති අතර, එහිදී පුද්ගලයින් 5 දෙනෙකු අත්අඩංගුවට පත්වුණා.\nපසුව ඉන් එක් පුද්ගලයෙකු යතුරුපැදියකින් පලායාමට උත්සාහ දරා තිබෙනවා.\nඑම ස්ථානයේ සිටි එක් හමුදා නිලධාරියෙකුට පාදයෙන් ප්‍රහාරයක් එල්ල කිරීමෙන් අනතුරුව අදාල පුද්ගලයා යතුරුපැදියට නැගී පලායාමට උත්සාහ කිරීමේදී තවත් එක් හමුදා නිලධාරියෙකු මෙම යතුරුපැදිය නැවැත්වීමට උත්සාහ දරා ඇති බවයි පොලීසිය සඳහන් කළේ.\nඅනතුරුව, පලායාමට උත්සාහ කළ පුද්ගලයා යතුරුපැදිය සමග එය නැවැත්වීමට ගිය හමුදා නිලධාරියාගේ සිරුර මතට ඇද වැටී තිබෙනවා.\nඑම පුද්ගලයා හමුදා නිලධාරියාගේ ගිනි අවිය පැහැර ගැනීමට උත්සාහ දරා ඇති අතර, එහිදී තවත් හමුදා නිලධාරියෙකු විසින් අදාළ පුද්ගලයාට වෙඩි තබා තිබෙනවා.\nඑහිදී බරපතල තුවාල ලැබූ සැකකරු යාපනය - පලෙයි ප්‍රාදේශීය රෝහලට ඇතුළත් කිරීමෙන් අනතුරුව ජිවිතක්ෂයට පත්වූ බවයි පොලීසිය ප්‍රකාශ කළේ.\nසිද්ධිය සම්බන්ධයෙන් යුද හමුදාව සහ පොලීසිය විමර්ශනයක් ආරම්භ කර තිබෙනවා.",
       "URL": "https://www.hirunews.lk/243573/මුහමාලේ-ප්‍රදේශයේදී-වෙඩි-ප්‍රහාරයකින්-පුද්ගලයෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2643"
}