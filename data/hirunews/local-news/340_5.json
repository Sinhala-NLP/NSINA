{
       "Source": "hirunews",
       "Timestamp": "Tuesday, 16 May 2023 - 11:09",
       "Headline": "මාතර දිස්ත්‍රික්කයේ ප්‍රදේශ කිහිපයක තවදුරටත් සුළු ගංවතුර තත්ත්වයක්",
       "News Content": "අධික වැසි සහිත කාලගුණ තත්ත්වය හේතුවෙන් මාතර දිස්ත්‍රික්කයේ ඇති වූ ජල ගැලීම් තත්ත්වය මේ වන විට පහව යමින් පවතින බව ආපදා කළමනාකරණ මධ්‍යස්ථානය පවසනවා.\nඅයහපත් කාලගුණයෙන් දිස්ත්‍රික්ක 08 ක ප්‍රාදේශිය ලේකම් කොට්ඨාස 34 කට බලපෑම් එල්ලවී ඇති අතර ඉන් පුද්ගලයින් 10,000 කට වැඩි පිරිසක් පීඩාවට පත්ව ඇති බවයි ආපදා කළමනාකරණ මධ්‍යස්ථානය සඳහන් කළේ.\nඑමෙන්ම පුද්ගලයින් දෙදෙනෙකු ගංවතුරට හසුවී අතුරුන්දව ඇති අතර තවත් පුද්ගලයින් 07 දෙනෙකු තුවාල ලැබුවා.\nමේ අතර මාතර දිස්ත්‍රික්කයේ ඇතැම් ප්‍රදේශවල පහත්බිම් ආශ්‍රිතව තවදුරටත් සුළු ගංවතුර තත්ත්වයක් පවතින බවයි ප්‍රදේශයේ හිරු වාර්තාකරුවන් සඳහන් කළේ.\nකඹුරුපිටිය, අකුරැස්ස, අතුරලිය, තිහගොඩ, කද්දූව ඇතුළු ප්‍රදේශ කිහිපයක තවදුරටත් ජලය රැදී පවතින බවයි වාර්තා වන්නේ.\nකෙසේ වෙතත් ඊයේ දිනයේදී සුළු ගංවතුර මට්ටමක පැවති කොටපොළ සහ මාවරල යන ප්‍රදේශවල ජලය බැසයමින් පවතිනවා.\nමේ අතර අයහපත් කාලගුණයෙන් මාතර දිස්ත්‍රික්කයේ වසා දමා තිබූ පාසල් අද යළි විවෘත කෙරුණු අතර ඇතැම් ගුරුවරුන් පාසල් වෙත ගමන් කිරීමේදී දැඩි අපහසුතාවට පත්ව තිබුණා.\nගාල්ල - මාපලගම, සිරි සුනන්ද ජාතික පාසලේ ගුරුවරුන් බෝට්ටු මගින් පාසලට පැමිණ තිබුණේ මාර්ගවල තවදුරටත් ජලය රැදී පැවතීම හේතුවෙන්.\nඑමෙන්ම ඇතැම් පාසල්වල තවදුරටත් ජලය රැදී තිබීම හේතුවෙන් එහි පිරිසිදුකිරීම් කටයුතු ගුරුවරුන් සහ දෙමාපියන් එක්ව සිදුකර තිබුණා.\nඑමෙන්ම, මාතර දිස්ත්‍රික්කයේ පවතින ආපදා තත්ත්වය පිළිබඳ සාකච්ඡා කිරීම සඳහා කථානායක මහින්ද යාපා අබේවර්ධනගේ ප්‍රාධානත්වයෙන් විශේෂ සාකච්ඡාවක් මේ වන විට දිස්ත්‍රික් ලේකම් කාර්යාලයේදී ආරම්භ වී තිබෙනවා.\nමේ අතර මෝඛා සුලි කුණාටුව හේතුවෙන් මියන්මාරයේ 29 දෙනෙකු ජීවිතක්ෂයට පත්ව තිබෙනවා. මෙම සුළි කුණාටුවෙන් මියන්මාරයට සහ බංග්ලාදේශයට දැඩි බලපෑම් එල්ලවුණා.\nඑම රටවල් දෙකෙහි ලක්ෂයකට ආසන්න සරණාගතයින් රැදී සිටින තාවකාලික කූඩාරම් විශාල සංඛාවක් විනාශ වී ඇති බවයි විදෙස් මාධ්‍ය වාර්තා කළේ.",
       "URL": "https://www.hirunews.lk/335336/මාතර-දිස්ත්‍රික්කයේ-ප්‍රදේශ-කිහිපයක-තවදුරටත්-සුළු-ගංවතුර-තත්ත්වයක්",
       "Category": "Local News",
       "Parent URL": "https://www.hirunews.lk/local-news.php?pageID=340"
}