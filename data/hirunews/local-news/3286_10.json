{
       "Source": "hirunews",
       "Timestamp": "Sunday, 23 June 2019 - 7:42",
       "Headline": "මත්ද්‍රව්‍ය නිවාරණ සතියක් අද සිට",
       "News Content": "ලෝක මත්ද්‍රව්‍ය නිවාරණ දිනයට සමගාමීව අද සිට මත්ද්‍රව්‍ය නිවාරණ සතියක් ප්‍රකාශයට පත්කර තිබෙනවා.\nජනාධිපති මෛත්‍රීපාල සිරිසේන කියා සිටියේ එළැඹෙන 26 වැනිදාට යෙදෙන ලෝක මත්ද්‍රව්‍ය නිවාරණ දිනයට සමගාමීව මෙරට තුළ මත්ද්‍රව්‍ය නිවාරණය වෙනුවෙන් වැඩසටහන් රැසක් ක්‍රියාත්මක කිරීමට සැලසුම් කර ඇති බවයි.\nශ්‍රී ලංකාව තුළ ක්‍රියාත්මක මත්ද්‍රව්‍ය නිවාරණ වැඩපිලිවෙල තවදුරටත් ශක්තිමත් කිරීමේ හා සමස්ත ශ්‍රී ලාංකිකයින් ඒ සඳහා පෙළ ගැස්වීම මෙහි අරමුණයි.\nමෙම වැඩපිලිවෙල යටතේ ප්‍රතිපත්ති, නීති සම්පාදනය සහ ක්‍රියාත්මක කිරීම, නිවාරණය සහ පුනරුත්ථාපනය යන ප්‍රධාන තේමා ඔස්සේ මේ වනවිටත් දිවයිනම ආවරණය වන පරිදි වැඩසටහන් රැසක් දියත් කර තිබෙනවා.\nපළාත් 09 ම ආවරණය වන අයුරින් වැඩසටහන් ක්‍රියාත්මක වන අතර, මතින් මිදීම පිළිබඳව දැනුවත් කිරීම්, වෘත්තීය පුහුණු ආයතනයන්හි සිසුන් දැනුවත් කිරීම්, පුනරුත්ථාපනයෙන් පසුව මත්ද්‍රව්‍ය ඇබ්බැහි වූවන් සම්බන්ධ පසු විපරම් සහ පුනරුත්ථාපනය සඳහා යොමු කිරීම් ආදී වැඩසටහන් රැසක් මෙම සතිය තුළ ක්‍රියාත්මක කිරීමට සැලසුම් කර ඇති බව සඳහන්.",
       "URL": "https://www.hirunews.lk/218926/මත්ද්‍රව්‍ය-නිවාරණ-සතියක්-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=3286"
}