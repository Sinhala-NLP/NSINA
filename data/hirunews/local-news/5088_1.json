{
       "Source": "hirunews",
       "Timestamp": "Friday, 15 April 2016 - 12:40",
       "Headline": "වැට් බද්ද මැයි 2 සිට 15 % යි",
       "News Content": "අගය මත එකතු කළ බද්ද හෙවත් වැට් බද්ද සියයට 15 දක්වා ඉහළ නැංවීම මැයි 2 වනදා සිට ක්‍රියාත්මක වන බව මුදල් අමාත්‍යාංශය නිවේදනය කළා.\nඑහිදී සෞඛ්‍ය සහ විදුලි සංදේශ සේවාවන්ට වැට් බද්ද පැනවීමටයි තීරණය කර ඇත්තේ.\nනිවාස ව්‍යාපෘති හැර අනෙකුත්  ඕනෑම ව්‍යාපෘතියක් සදහා භාණ්ඩ හා සේවා සැපයීමේදී ද වැට් බද්ද අය කෙරෙනු ඇති.\nජාතිය ගොඩනැගීමේ බද්ද හෙවත් එන්.බී.ටී. බද්ද සියයට 2 ක් ලෙස තවදුරටත් නොවෙනස්ව පවතින බවයි මුදල් අමාත්‍යාංශය වැඩිදුරටත් සඳහන් කර ඇත්තේ.\nනව වැට් බදු, මුදල් අමාත්‍යාංශය නිවේදනය කළත් වැට් බදු අදාළ නොවන තොග සහ සිල්ලර භාණ්ඩ මොනවාදැයි මෙතෙක් නිවේදනය කර නැහැ.\nකෙසේ නමුත්, විදුලි සංදේශ සේවා සහ විදුලිය සැපයුම් සදහා ද මැයි දෙවනදා සිට බලපවත්වන පරිදි ජාතිය ගොඩනැගීමේ බද්ද පැනවෙනු ඇති.\nමැයි මස 2 වනදා සිට ක්‍රියාත්මක කෙරෙන වැට් බදු සංශෝධන සම්බන්ධයෙන් හිරු ප්‍රවෘත්ති අංශය කොළඹ විශ්වවිද්‍යාලයේ කළමනාකරන හා මූල්‍ය පීඨයේ ව්‍යාපාරික ආර්ථික විද්‍යාව පිළිබඳ අංශාධිපති මහාචාර්ය එච්.ඞී. කරුණාරත්නගෙන් විමසීමක් කළා.\nඔහු කියා සිටියේ භාණ්ඩ හා සේවාවල මිල මෙම සංශෝධනයත් සමඟ අනිවාර්යයෙන් ඉහළ යෑමක් සිදුවන බවයි.",
       "URL": "https://www.hirunews.lk/130904/වැට්-බද්ද-මැයි-2-සිට-15-යි",
       "Category": "Local News",
       "Parent URL": "https://www.hirunews.lk/local-news.php?pageID=5088"
}