{
       "Source": "hirunews",
       "Timestamp": "Monday, 06 June 2022 - 19:25",
       "Headline": "රුසියානු ගුවන් යානයට එරෙහි වාරණය අත්හිටුවයි - ගුවන් ගමන් පාලක මධ්‍යස්ථානයට ගිය පිස්කල් වරයාට සහ නීතිඥවරයාට නඩු  (වීඩියෝ)",
       "News Content": "කොළඹ වාණිජ මහාධිකරණය විසින් වාරණ නියෝගය ඉවත් කිරීමෙන් පසු කටුනායක ගුවන් තොටුපොලේ දින 4ක් තිස්සේ රඳවා තිබූ රුසියානු එරෝෆ්ලොට් ගුවන් යානය අද පස්වරුවේ මොස්කව් නුවර බලා පිටත්ව ගියා.\nමගීන් 191 දෙනෙකු සහ කාර්යමණ්ඩලයේ 32 දෙදෙනෙකු සමඟ එම යානය අධිකරණ නියෝගයක් මත මෙරට තුළ රඳවාගනු ලැබුවේ පසුගිය 2 වන දායි.\nඅයර්ලන්ත සමාගමක් විසින් ඉදිරිපත් කළ පැමිණිල්ලක් සලකා බැලීමෙන් අනතුරුව කොළඹ වාණිජ මහාධිකරණය මෙම වාරණ නියෝගය නිකුත් කළා.\nකෙසේ වෙතත් නීතිපතිවරයා අද ඉදිරිපත් කළ මෝසම සම්බන්ධයෙන් දීර්ඝ ලෙස කරුණු සලකාබැලීමෙන් අනතුරුව රුසියානු එරෝෆ්ලොට් ගුවන් සේවයට අයත් යානයට මෙරටින් පිටවීම වලක්වාලමින් කොළඹ වාණිජ මහාධිකරණ විනිසුරු හර්ෂ සේතුන්ග තමන් විසින් ලබා දුන් වාරණ නියෝගය අත්හිටුවීමටයි පියවර ගනු ලැබුවේ.\nගුවන් යානය රඳවා ගැනීමත් සමඟ රුසියාවේ සිට ශ්‍රී ලංකාව දක්වා වාණිජ ගුවන් ගමන් තාවකාලිකව අත්හිටුවීමට එරෝෆ්ලොට් ගුවන් සමාගම පසුගිය දා පියවර ගත්තා.\nඑමෙන්ම මෙරට තුළ රැදී සිටි අනෙකුත් රුසියානු සංචාරකයින් ද යලි මොස්කව් බලා පිටත්ව ගියේ රුසියානු රජය විසින් තමන් ආපසු කැඳවා ඇති බව පවසමින්.\nඑමෙන්ම, තැපැල් දෙපාර්තමේන්තුව අද දහවල් නිවේදනය කළේ, රුසියාවට යැවීම සඳහා තැපැල් භාණ්ඩ භාරගැනීම තාවකාලිකව නතර කර ඇති බවයි.\nරුසියාවට ගුවන් භාණ්ඩ ප්‍රවාහනය කළ එරෝෆ්ලොට් ගුවන් සමාගම විසින් ශ්‍රී ලංකාව සමඟ ගුවන් ගමන් නතර කිරීම ඊට හේතුව බව එම නිවේදනයේ දැක්වුණා.\nකෙසේ වෙතත් අද පස්වරුවේ, එම දෙපාර්තමේන්තුව යලි දැනුම් දුන්නේ පැවති ගැටලුව නිරාකරණය වෙමින් පැවතීමත්, විකල්ප මාර්ග ඔස්සේ රුසියාවට තැපැල් භාණ්ඩ යොමු කිරීමේ හැකියාත් සැලකිල්ලට ගනිමින් යලි රුසියාව වෙත යැවෙන තැපැල් භාණ්ඩ භාර ගැනීමට තීරණය කර බවයි.\nමේ අතර අධිකරණ අමාත්‍ය ආචාර්ය විජයදාස රාජපක්ෂ අද පැවති මාධ්‍ය හමුවක දී කියා සිටියේ කොළඹ වාණිජ මහාධිකරණය ලබා දුන් වාරණ නියෝගය රැගෙන ගුවන් ගමන් පාලක මධ්‍යස්ථානයට ගිය පිස්කල් වරයාට සහ නීතිඥවරයාට එරෙහිව ක්‍රියාමාර්ග ගන්නා බවයි.\nමේ අතර රුසියානු ගුවන් යානය රඳවාගැනීමට විරෝධය පළ කරමින් ශ්‍රී ලංකා සංචාරක සේවා සපයන්නන්ගේ සංගමයේ පිරිසක් මල්පාරේ පිහිටි අග්‍රාමාත්‍ය කාර්යාලය ඉදිරිපිට අද විරෝධතාවක නිරතවුණා.\nපසුව ඔවුන් කොළඹ රුසියානු තානාපති කාර්යාලය වෙත පා ගමනින් ගොස් තානාපතිවරයා වෙත සන්දේශයක් ද භාර දුන්නා.\nමෙම ගුවන් යානා ගැටලුව සම්බන්ධයෙන් කණගාටුව පළ කිරීම සඳහා පූජ්‍ය ඕමල්පේ සෝභිත හිමියන් ද අද දහවල් කොළඹ රුසියානු තානාපති කාර්යාල වෙත පැමිණි අතර අනතුරුව සංදේශයක් ද භාර දුන්නා.\nමේ අතර හිටපු ජනාධිපති මෛත්‍රීපාල සිරිසේන සිය ට්විටර් ගිණුමට සටහනක් එක්කරමින් සඳහන් කළේ, සෝවියට් යුගයේ සිට පැරණි මිතුරා වූ රුසියාව සමඟ පැවති ඵෙතිහාසික සබඳතාවයට තර්ජනයක් වන වත්මන් ආණ්ඩුවේ ක්‍රියාකලාපය පිළිබඳව තමන් දැඩි ලෙස කණගාටු වන බවයි.",
       "URL": "https://www.hirunews.lk/306400/රුසියානු-ගුවන්-යානයට-එරෙහි-වාරණය-අත්හිටුවයි-ගුවන්-ගමන්-පාලක-මධ්‍යස්ථානයට-ගිය-පිස්කල්-වරයාට-සහ-නීතිඥවරයාට-නඩු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1114"
}