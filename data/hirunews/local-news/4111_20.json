{
       "Source": "hirunews",
       "Timestamp": "Tuesday, 23 January 2018 - 18:58",
       "Headline": "කතරගම අවමගුලේදී පොලීසියට දොස් කියූ  NGO දෙදෙනෙකුට ගුටි",
       "News Content": "පොලිස් කොස්තාපල්වරයෙක්ගේ වෙඩි පහරින් මියගිය පුද්ගලයාගේ අවසන් කටයුතු කතරගම නාගහවීථිය පොදු සුසාන භූමියේදී අද සිදු  කෙරුණා.\nඅප වාර්තාකරු සඳහන් කළේ අවසන් කටයුතු සිදුකරන අවස්ථාවේදී කතරගම නගරයේ සහ ඒ අවට ප්‍රදේශ කිහිපයකට විශේෂ ආරක්ෂාවක්ද යොදවා තිබූ බවයි.\nකතරගම පොලීසිය ඉදිරිපිට පොලිස් කැරළි මර්දන ඒකකය සහ ජල ප්‍රහාරක රථද නවතා තිබූ බව ඔහු කියා සිටියා.\nකතරගම වැඩහිටිකන්ද ප්‍රදේශයේදී අණනොතකා ධාවනය කළ බව කියන යතුරුපැදියකට පොලීසිය කළ වෙඩිතැබීමකදී කතරගම ප්‍රාදේශිය සභාවේ සේවය කල 25 හැවිරිදි එක්දරු පියෙක් ජීවිතක්ෂයට පත්වූයේ පසුගිය 20 වෙනිදා රාත්‍රීයේයි.\nසිද්ධියත් සමඟ නොසන්සුන්වූ ප්‍රදේශවාසීන් පොලීසියට ගල් මුල් ප්‍රහාර එල්ල කළ අතර, අවස්ථා දෙකකදී ඔවුන් විසුරුවා හැරීමට කඳුළු ගෑස් ප්‍රහාරද එල්ල කෙරුණා.\nඑහිදී අත්අඩංගුවට ගත් 58 දෙනෙකු පසුව ඇප මත මුදාහැරීමටයි අධිකරණය නියෝග කළේ.\nඅත්අඩංගුවට ගැනුනු කාන්තාවන් ඇතුළු පුද්ගලයන් හත් දෙනෙකු තමන්ට පොලීසිය පහරදුන් බව පවසමින් ඊයේ කතරගම රෝහලට ඇතුළත් වූ අතර, පසුව ඔවුන් දෙබරවැව රෝහලට මාරු කර යැවුණා.\nඔවුන්ගේ තත්ත්වය බරපතල නොවන බවයි රෝහල් ප්‍රකාශකයෙකු හිරු ප්‍රවෘත්ති අංශයට සඳහන් කළේ.\nමේ අතර මෙම පොලිස් වෙඩි තැබීමට විරෝධය පළ කරමින් රුහුණු විශ්වවිද්‍යාලයේ සිසුන් පිරිසක් අද එම විශ්වවිද්‍යාලය ඉදිරිපිට විරෝධතාවක නිරතවුණා.\nසිද්ධිය සම්බන්ධයෙන් ජාතික පොලිස් කොමිසමද පොලිස්පතිවරයාගෙන් මේ වනවිට වාර්තාවක් කැඳවා තිබෙනවා.\nඑමෙන්ම ශ්‍රී ලංකා මානව හිමිකම් කොමිසමේ නිලධාරින් පිරිසක්ද ඊයේ දිනයේදී කතරගම ප්‍රදේශයට ගොස් ප්‍රකාශ සටහන් කරගනු ලැබුවේ මාධ්‍ය වාර්තා පදනම් කරගනිමින්.\nමීට අමතරව පොලීසිය විසින් මියගිය පුද්ගලයාගේ පවුල වෙනුවෙන් නිවසක් තනා දීමටද තීරණය කර තිබෙනවා.\nමේ අතර මියගිය පුද්ගලයාගේ පවුල වෙනුවෙන් පෙනී සිටින බව පවසමින් පොලීසියට එරෙහිව පවුලේ ඥාතීන් මෙහෙයවීමට උත්සාහ කළ රාජ්‍ය නොවන සංවිධානවලට අයත් පුද්ගලයන් දෙදෙනෙකුටද අද කතරගම ප්‍රදේශවාසීන් පහරදී ඇති බවට වාර්තාවනවා.\nපොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර හිරු ප්‍රවෘත්ති අංශයට සඳහන් කළේ ඉන් එක් අයෙකු ගම්වාසීන් පොලීසියට භාර දුන් බවයි.",
       "URL": "https://www.hirunews.lk/181837/කතරගම-අවමගුලේදී-පොලීසියට-දොස්-කියූ-ngo-දෙදෙනෙකුට-ගුටි",
       "Category": "Local News",
       "Parent URL": "https://www.hirunews.lk/local-news.php?pageID=4111"
}