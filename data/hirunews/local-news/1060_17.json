{
       "Source": "hirunews",
       "Timestamp": "Wednesday, 29 June 2022 - 13:13",
       "Headline": "පුවත්පත් බෙදා හැරීමටත් සීමා",
       "News Content": "ඉන්ධන හිඟය හේතුවෙන් දිවයින පුරා පුවත්පත් බෙදා හැරීමේ කටයුතු සීමා වී තිබෙනවා.\nකොළඹින් පිට ඇතැම් ප්‍රදේශවලට දින කිහිපයකින් කිසිදු පුවත්පතක් ලැබී නොමැති බවයි වාර්තා වන්නේ.\nඉන්ධන නොමැති වීම හේතුවෙන් කොළඹ දිස්ත්‍රික්කයේ ඇතැම් ප්‍රදේශවලට ද අද දිනයේ පුවත්පත් බෙදාහැරීම සිදු නොවූ බව පුවත්පත් බෙදාහරින්නන් සඳහන් කළා.\nපුවත්පත් මුද්‍රණය කිරීමෙන් පසු කොළඹ ඇතුළු තදාසන්න ප්‍රදේශවලට අදාළ ආයතනයේ ප්‍රවාහන සේවා මඟින් ඝෘජුවම බෙදා හැරීම් සිදු කරන අතර එතැන් සිට පිට පළාත්වලට බෙදා හැරිම සිදු කරනු ලබන්නේ පෞද්ගලික බෙදාහරින්නන් විසින්.\nඒ සඳහා යොදාගන්නා ලොරි රථවලට ඉන්ධන සපයා ගැනීම දුෂ්කර වී ඇති අතර අද වනවිට එය මුළුමනින්ම නැවතී තිබෙනවා.\nපුවත්පත් බෙදාහරින්නන් පවසන්නේ මෙම තත්ත්වය අඛණ්ඩව පැවතියහොත් ලබන සතියේ සිට පුවත්පත් බෙදාහැරීමේ කටයුතු මුළුමනින්ම ඇණහිටීමේ අවදානමක් පවතින බවයි.",
       "URL": "https://www.hirunews.lk/308492/පුවත්පත්-බෙදා-හැරීමටත්-සීමා",
       "Category": "Local News",
       "Parent URL": "https://www.hirunews.lk/local-news.php?pageID=1060"
}