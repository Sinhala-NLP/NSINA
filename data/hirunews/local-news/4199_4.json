{
       "Source": "hirunews",
       "Timestamp": "Monday, 27 November 2017 - 10:36",
       "Headline": "යකඩ ඉන්නකින් පහර දී නැන්දම්මා, බෑනා ඝාතනය කරයි",
       "News Content": "මීරිගම, බෝතලේ ඉහලගම ප්‍රදේශයේ යකඩ ඉන්නකින් පහර දී පුද්ගලයෙකු ඝාතනය කර තිබෙනවා.\nමෙලෙස මියගොස් ඇත්තේ 32 හැවිරිදි දෙදරු පියෙකු බවයි වාර්තා වන්නේ.\nමරණයට පත්වූ පුද්ගලයාගේ නැන්දණිය විසින් මෙම ඝාතනය සිදුකර තිබෙනවා.\nඅදාළ පුද්ගලයා දිනපතා බීමත්ව පැමිණ බිරිඳට සහ නැන්දම්මාට පහර දෙන බවයි වාර්තා වන්නේ.\nඊයේ (26) රාත්‍රියේද බීමතින් නිවසට පැමිණි ඔහු කලහකාරී ලෙස හැසිරීමට පටන් ගත් පසු රාත්‍රී 9.30ට පමණ නැන්දම්මා විසින් මෙලෙස ඔහු ඝාතනය කර තිබුණා.\nමෙම පුද්ගලයා ඊයේ (26) උදෑසනත් බීමතින් සිට ඇසිඩ් බෝතලයක් අතේ තබාගෙන, පුංචි පුතු උකුළේ තබාගෙන, ඇසිඩ් ගසන බවට නැන්දණියට සහ බිරිඳට තර්ජනය කර ඇති බවයි පොලිසිය ප්‍රකාශ කළේ.\nමියගිය අයගේ මෘත ශරීරය මේ වනවිට මීරිගම රෝහලේ තැම්පත් කර තිබෙනවා.\nපශ්චාත් මරණ පරීක්ෂණය සිදුකිරීමට නියමිතයි.\nසිද්ධිය සම්බන්ධයෙන් 53 හැවිරිදි සැකකාරිය අත්අඩංගුවට ගෙන තිබෙනවා.\nසිද්ධිය පිළිබඳ වැඩිදුර පරීක්ෂණ මීරිගම පොලිසිය මගින් ක්‍රියාත්මකයි.",
       "URL": "https://www.hirunews.lk/177020/යකඩ-ඉන්නකින්-පහර-දී-නැන්දම්මා-බෑනා-ඝාතනය-කරයි",
       "Category": "Local News",
       "Parent URL": "https://www.hirunews.lk/local-news.php?pageID=4199"
}