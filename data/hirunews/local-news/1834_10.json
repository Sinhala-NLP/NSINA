{
       "Source": "hirunews",
       "Timestamp": "Thursday, 08 July 2021 - 13:18",
       "Headline": "මුදල් ඇමති බැසිල් - ආර්ථික ප්‍රතිපත්ති හා සැළසුම් නව අමාත්‍යාංශය අගමැතිට (වීඩියෝ)",
       "News Content": "අග්‍රාමාත්‍ය මහින්ද රාජපක්ෂ සහ බැසිල් රාජපක්ෂ අද අමාත්‍යාංශ දෙකක දිවුරුම් දෙනු ලැබුවා.\nආර්ථික ප්‍රතිපත්ති හා සැළසුම් ක්‍රියාත්මක කිරීමේ අමාත්‍යවරයා ලෙස අග්‍රාමාත්‍ය මහින්ද රාජපක්ෂත්, මුදල් අමාත්‍යවරයා ලෙස බැසිල් රාජපක්ෂත් ජනාධිපති ගෝඨාභය රාජපක්ෂ ඉදිරියේ අද පෙරවරුවේ දිවුරුම් දුන් බවයි ජනාධිපති මාධ්‍ය අංශය සඳහන් කළේ.\nමුදල් අමාත්‍යවරයා ලෙස දිවුරුම් දීමෙන් අනතුරුව බැසිල් රාජපක්ෂ පාර්ලිමේන්තුවට පැමිණියේ මන්ත්‍රී ධුරයේ දිවුරුම් දීම සඳහායි.\nසභා ගැබ මැදින් දිවුරුම්දීම සඳහා කථානායකවරයා අසළට පැමිණීමේදී ඔහුට ආණ්ඩු පක්ෂයේ මැති ඇමතිවරුන්ගෙන් උණුසුම් පිළිගැනීමක් හිමිවුණා.\nඅග්‍රාමාත්‍ය මහින්ද රාජපක්ෂ සහ අමාත්‍ය චමල් රාජපක්ෂ අසළ නැවතී ආචාර කිරීමෙන් අනතුරුවයි ඔහු කථානායකවරයා ඉදිරියේ දිවුරුම් දෙනු ලැබුවේ.\nමන්ත්‍රීවරයෙකු ලෙස දිවුරුම් දුන් බැසිල් රාජපක්ෂ ජනාධිපතිවරයාට යාබද, සෞඛ්‍ය ඇමතිනී පවිත්‍රා වන්නිආරච්චිට වම්පසින් පිහිටි ඉදිරි පෙළ 9 වන අසුනේ අසුන් ගත්තා.\nඑසේම මුදල් අමාත්‍යවරයා ලෙස දිවුරුම් දුන් බැසිල් රාජපක්ෂ අද පෙරවරුවේ මුදල් අමාත්‍යාංශයේදී එම ධුරයේ වැඩ භාරගනු ලැබුවා.\nඑහිදී  පූජ්‍ය බෙල්ලන්විල ධම්මරතන නාහිමියන් අනුශාසනාවක් සිදුකළා.\nමේ අතර බැසිල් රාජපක්ෂ මුදල් අමාත්‍ය ධුරයේ දිවුරුම්දීම සහ පාර්ලිමේන්තු මන්ත්‍රීවරයෙකු ලෙස දිවුරුම් දීමට සමගාමීව දිවයිනේ ප්‍රදේශ රැසක අද සැමරුම් සිදු කෙරුණා.",
       "URL": "https://www.hirunews.lk/276418/මුදල්-ඇමති-බැසිල්-ආර්ථික-ප්‍රතිපත්ති-හා-සැළසුම්-නව-අමාත්‍යාංශය-අගමැතිට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1834"
}