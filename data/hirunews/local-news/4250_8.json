{
       "Source": "hirunews",
       "Timestamp": "Friday, 27 October 2017 - 13:11",
       "Headline": "බැඳුම්කර කොමිසමට එරෙහි පෙත්සම, දෙසතියකින් කල් දැමේ",
       "News Content": "මහබැංකු බැඳුම්කර නිකුතුව සම්බන්ධයෙන් විමර්ශනය කරන ජනාධිපති කොමිසමට එරෙහිව ජ්‍යෙෂ්ඨ මහබැංකු නිලධාරියෙකු ගොනු කර ඇති මූලික අයිතිවාසිකම් පෙත්සමක් සලකා බැලීම ශ්‍රේෂ්ඨාධිකරණය අද කල් දැමුවා.\nඒ, පෙත්සම සලකා බැලීමේ කටයුතුවලින් ඉවත් වන බවට විනිසුරුවරයෙකු ප්‍රකාශ කිරීම හේතුවෙන්. පෙත්සම කැදවූයේ සිසිර ද ආබෲ, ප්‍රියන්ත ජයවර්ධන හා විජිත් මලල්ගොඩ යන ත්‍රිපුද්ගල විනිසුරු මඩුල්ල හමුවේයි.\nඑහිදී විනිසුරු ප්‍රියන්ත ජයවර්ධන ප්‍රකාශ කළේ පෞද්ගලික හේතු මත පෙත්සම සම්බන්ධයෙන් කටයුතුවලට මැදිහත්වීමට තමන් අකමැති බවයි.\nතමන් ද එම ස්ථාවරයේ සිටින බවට විනිසුරු සිසිර ආබෲ ප්‍රකාශ කළත්, විනිසුරුවරුන් නොමැති නම් පෙත්සමේ කටයුතුවලට සහභාගි විය හැකි බව විනිසුරුවරයා සඳහන් කළා.\nවිනිසුරු විජිත් මලල්ගොඩ පෙත්සමේ කටයුතුවලට දායක විය හැකි බව ප්‍රකාශ කළත් ත්‍රිපුද්ගල විනිසුරු මඩුල්ල යළි පත් කළ යුතු බැවින් පෙත්සම සලකා බැලීම ලබන 10 වන දා දක්වා කල් තැබුණා.\nප්‍රශ්නගත බැඳුම්කර නිකුතුවේදී සේවක අර්ථ සාධක අරමුදල වෙනුවෙන් ලංසු තැබූ එස්. පදුමනාපන් මෙම පෙත්සම ගොනු කර තිබුණා.\nජ්‍යෙෂ්ඨ අතිරේක සොලිසිටර් ජනරාල් දප්පුල ද ලිවේරා ප්‍රමුඛ බැඳුම්කර කොමිසමේ නීතිපති දෙපාර්තමේන්තු කණ්ඩායමේ සියලූ සාමාජිකයින් හා නීතිපති දෙපාර්තමේන්තුව එක් වගඋත්තරකාර පාර්ශවයක් ලෙස පෙත්සම්කරු නම් කර තිබුණේ නීතියට පටහැනි අයුරින් නීතිපති දෙපාර්තමේන්තු කණ්ඩායම තමන්ගෙන් ප්‍රශ්න කළ බවට පවසමින්.\nඊට අමතරව පෙත්සම්කරු සඳහන් කළේ ප්‍රශ්න කිරීමේදී නීතිපති දෙපාර්තමේන්තු කණ්ඩායම තමන් හා පවුලේ සාමාජිකයන්ට තර්ජනය කළ බවත්, ඔවුන්ට නින්දාවට පත් කළ බවයි.\nමෙම තත්ත්වය මත සිය මූලික අයිතිවාසිකම් කඩවීම සම්බන්ධයෙන් පෙත්සම විභාග කර අවසන් වන තුරු තමන්ගෙන් යළි ප්‍රශ්න කිරීම අත්හිටුවමින් නියෝගයක් නිකුත් කරන ලෙස පෙත්සම්කරු ඉල්ලා තිබෙනවා.\nමහබැංකු අධිපතිවරයා සහ මහබැංකුව ද වගඋත්තරකරුවන් කරමින් පෙත්සම්කරු සඳහන් කළේ තමන් සේවයෙන් පහ කිරීම හෝ චෝදනා පත්‍රයක් ලබාදීම වළක්වාලමින් නියෝගයක් නිකුත් කරන ලෙසයි.\nශ්‍රේෂ්ඨාධිකරණ විනිසුරුවරුන් වන කේ.ටී. චිත්‍රසිරි හා ප්‍රසන්න ජයවර්ධන ඇතුළු බැඳුම්කර කොමිසමේ සාමාජිකයින්, පොලිස්පතිවරයා සහ නීතිපතිවරයා මෙම පෙත්සමේ වගඋත්තරකරුවන් ලෙස නම් කර ඇති අනෙක් පාර්ශව වනවා.",
       "URL": "https://www.hirunews.lk/174578/බැඳුම්කර-කොමිසමට-එරෙහි-පෙත්සම-දෙසතියකින්-කල්-දැමේ",
       "Category": "Local News",
       "Parent URL": "https://www.hirunews.lk/local-news.php?pageID=4250"
}