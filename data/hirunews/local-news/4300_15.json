{
       "Source": "hirunews",
       "Timestamp": "Wednesday, 27 September 2017 - 17:55",
       "Headline": "මොරගහහේන OICට කොස්තාපල්ගෙන් තර්ජනයක්",
       "News Content": "මොරගහහේන පොලිස් ස්ථානයේ ස්ථානාධිපතිවරයාගේ නිල කාමරයට සිය රාජකාරි ගිනි අවියත් රැගෙන ඇතුළු වූ පොලිස් කොස්තාපල්වරයෙකු පරුෂ වචන කියමින් කලහකාරී ලෙස හැසිරීමේ පුවතක් වාර්තා වනවා.\nමේ නිසා ඊයේ(26) රාත්‍රියේ මොරගහහේන පොලිසියේ දැඩි නොසන්සුන් තත්වයක් ඇති වුනා.\nමේ අවස්ථාවේ සෙසු පොලිස් නිලධාරීන් ක්ෂණිකව ඔහු අත තිබු ගිනි අවිය උදුරාගෙන තිබෙනවා.\nපසුව කොස්තාපල්වරයා සිය යතුරු පැදියෙන් පිටව ගිය බව සඳහන්.\nමෙම කොස්තාපල්වරයා කලින් එම පොලිස් ස්ථානයේ රථ වාහන අංශයේ රාජකාරි කර ඇති අතර එහි අධිකරණ කටයුතු භාරව සිට තිබෙනවා.\nවිනය විරෝධී ක්‍රියාවන් නිසා ඔහුව එයින් ඉවත් කර ස්ථානාධිපතිවරයා ප්‍රධාන ගේට්ටුවේ රාත්‍රී රාජකාරියේ එකදිගට යොදවා ඇතැයි ද වාර්තා වනවා.\nමේ සම්බන්ධයෙන් උරණ වී මෙසේ හැසිරී ඇති බවටයි විශ්වාස කෙරෙන්නේ.\nකෙසේ වෙතත් ස්ථානාධිපතිවරයා සිද්ධිය ගැන උසස් පොලිස් නිලධාරීන් දැනුවත් කිරීමෙන් පසු සහකාර පොලිස් අධිකාරි ජි ජේ නන්දන ඇතුළු පොලිස් නිලධාරීන් පිරිසක් මොරගහහේන පොලිසියට පැමිණ විමර්ශන ආරම්භ කර තිබෙනවා.\nසිද්ධිය වන අවස්ථාවේ එහි සිටි පිටස්තර පුද්ගලයන් 3දෙනෙකුගෙන් හා පොලිස් නිලධාරීන්ගෙන් ප්‍රකාශ ලබාගෙන තිබෙන බවයි වාර්තා වුනේ.",
       "URL": "https://www.hirunews.lk/171991/මොරගහහේන-oicට-කොස්තාපල්ගෙන්-තර්ජනයක්",
       "Category": "Local News",
       "Parent URL": "https://www.hirunews.lk/local-news.php?pageID=4300"
}