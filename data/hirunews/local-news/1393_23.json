{
       "Source": "hirunews",
       "Timestamp": "Thursday, 27 January 2022 - 15:12",
       "Headline": "අමාත්‍ය මණ්ඩලයේ සංයුතිය ගැන නීතිපතිගෙන් වාර්තා දෙකක්",
       "News Content": "වත්මන් අමාත්‍ය මණ්ඩලයේ සංයුතිය සම්බන්ධයෙන් නීතිපතිවරයා විසින් ඉදිරිපත් කර ඇති වාර්තා දෙකට අදාළව විරෝධතා ඉදිරිපත් කිරීම සඳහා ශ්‍රේෂ්ඨාධිකරණය අද (27) පෙත්සම්කාර පාර්ශ්වයට කල් ලබා දී තිබෙනවා.\nවෘත්තීකයින්ගේ ජාතික පෙරමුණේ ලේකම් කපිල රේණුක පෙරේරා ගොනුකර ඇති පෙත්සමෙන් දක්වා ඇත්තේ ව්‍යවස්ථාවෙන් පනවා ඇති සීමා ඉක්මවා යමින් කැබිනට් අමාත්‍යවරුන් දෙදෙනෙකු සහ රාජ්‍ය අමාත්‍යවරුන් 4 දෙනෙකු වැඩිපුර පත් කර ඇති බවයි.\nමෙම පෙත්සම මුර්දු ප්‍රනාන්දු, යසන්ත කෝදාගොඩ සහ ශිරාන් ගුණරත්න යන ත්‍රිපුද්ගල ශ්‍රේෂ්ඨාධිකරණ විනිසුරු ඉදිරියේ අද කැඳවූ අවස්ථාවේ නීතිපති දෙපාර්තමේන්තුව දැනුම් දුන්නේ වත්මන් අමාත්‍ය මණ්ඩලයේ සංයුතිය පිළිබඳව වාර්තා දෙකක් අධිකරණයට ඉදිරිපත් කර ඇති බවයි.\nඊට විරෝධතා ඉදිරිපත් කිරීම සඳහා දින ලබාදෙන ලෙස පෙත්සම්කරු වෙනුවෙන් පෙනී සිටි නීතිඥවරයා ඉල්ලා සිටි අතර ලබන 11 වනදාට පෙර එම විරෝධතා ගොනුකරන ලෙස ශ්‍රේෂ්ඨාධිකරණය නියෝග කළා.",
       "URL": "https://www.hirunews.lk/295358/අමාත්‍ය-මණ්ඩලයේ-සංයුතිය-ගැන-නීතිපතිගෙන්-වාර්තා-දෙකක්",
       "Category": "Local News",
       "Parent URL": "https://www.hirunews.lk/local-news.php?pageID=1393"
}