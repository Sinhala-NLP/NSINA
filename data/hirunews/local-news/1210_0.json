{
       "Source": "hirunews",
       "Timestamp": "Monday, 25 April 2022 - 19:15",
       "Headline": "අදත් විසදුම් ඉල්ලා විරෝධතා සහ උද්ඝෝෂණ (වීඩියෝ)",
       "News Content": "රට තුළ පවතින විවිධ ගැටළුවලට විසදුම් ඉල්ලමින් අද දිනයේදීත් දිවයිනේ ප්‍රදේශ කිහිපයක විරෝධතා සහ උද්ඝෝෂණ පැවැත්වුණා.\nමේ අතර, කොළඹ - ගාලු මුවදොර ජනාධිපති කාර්යාලය අසල පැවැත්වෙන විරෝධතාවය අද 18 වන දිනටත් අඛණ්ඩව ක්‍රියාත්මකයි.\nවිරෝධතාකරුවන් එහිදී විරෝධතා වැකි සටහන් කල බැලුම් බෝල අහසට යවනු දක්නට ලැබුණා.\nඑමෙන්ම රට තුල පවතින අර්බුදයට වහා විසඳුම් ලබා දෙන ලෙස ඉල්ලමින් ගුරු - විදුහල්පති වෘත්තීය සමිති එකමුතුව දිවයින පුරා ක්‍රියාත්මක කල අසනීප නිවාඩු වාර්තා කිරීමේ වෘත්තීය ක්‍රියාමාර්ගයට එක්වූ ගුරුවරුන් සහ විදුහල්පතිවරුන් ද ගාලුමුවදොර විරෝධතා භූමියට අද පැමිණියා.\nගුරු - විදුහල්පති වෘත්තීය ක්‍රියාමාර්ගය හේතුවෙන් අද දිනයේදී දිවයින පුරා පාසල් රැසක් වසා තැබුනු බවයි අප වාර්තාකරුවන් සඳහන් කළේ.\nසිසුන්ගේ පැමිණීමේද අඩුවක් පැවති අතර වර්ජනය හේතුවෙන් පාසල් වල අධ්‍යාපන කටයුතු වලට බාධා එල්ල වුණා.\nමේ අතර, ඉන්ධන ගැටළුව, ගෑස් හිඟය සහ අත්‍යාවශ්‍ය ද්‍රව්‍ය මිල ඉහල යාම ඇතුලු තත්වයන්ට විරෝධය පල කරමින් අදත් කුරුණෑගල, මීගමුව, කන්තලේ සහ කළුතර ඇතුලු දිවයිනේ තවත් ප්‍රදේශ වල විරෝධතා සංවිධානය කර තිබුණා.\nරඹුක්කන නගරයේ සිට කොළඹ දක්වා අද රථ පෙළපාලියක් ආරම්භ කෙරුණේ පසුගියදා රඹුක්කන වෙඩි තැබීමෙන් මිය ගිය පුද්ගලයා වෙනුවෙන් සාධාරණයක් ඉටු කිරීම සහ ආණ්ඩුවට ඉල්ලා අස්වන ලෙස බල කරමින්.\nපෙළපාලිය අතරතුර මහජන පෙත්සමක් අත්සන් තැබීමද සිදු කෙරුණා.\nපවතින තත්වයන්ට විරෝධය පල කරමින් අද රුහුණු - කතරගම දේවාල භූමියේදී පිරිසක් විසින් පොල් ගෑසීමක් සිදු කළා.\nමේ අතර, රත්නපුර - කලවාන නගර මධ්‍යයේ ටයර් ගිනි තබමින් පැවැත්වුනු විරෝධතාවයක් හේතුවෙන් මාර්ගයේ වාහන ගමනාගමනයට බාධා එල්ල වුනා.\nහැටන් නගරයේ පැවැත්වු විරෝධතාවයකදී ප්‍රදේශයේ ව්‍යාපාරික ප්‍රජාව පැමිණ වාහන ගමනාගමනයට බාධා එල්ල වන බව පවසමින් ඊට එරෙහි වීමත් සමග ඇතිවුනේ උණුසුම් තත්වයක්.\nපොලොන්නරුව ප්‍රදේශයේ ගොවි ජනතාව ද අද විරෝධතාවයක නිරත වූ අතර මහනුවර නගරයේ ජනතාව ඊයේ රාත්‍රියේ විරෝධතාවයක නිරත වුනේ පහන් දල්වමින්.\nඑමෙන්ම වාද්දූව සහ ගාල්ල නගර වල ඊයේ රාත්‍රියේ ප්‍රාසාංගික අයුරින් දේශාභිමානී ගීත ගායනා කරමින් විරෝධතා පැවැත්වුණා.\nමේ අතර, ඊයේ පැවති අන්තර් විශ්වවිද්‍යාලයීය ශිෂ්‍ය බල මණ්ඩලයේ පා ගමනට මාර්ග අවහිර කරමින් බාධා කිරීම සම්බන්ධයෙන් අද ඔවුන් මානව හිමිකම් කොමිසමට පැමිණිල්ලක් ගොනු කළා.\nමේ අතර, අරලියගහ මන්දිරය අසල විරෝධතාකරුවන් ඉවත් කරන්නැයි නියෝගයක් නිකුත් කරන ලෙස පොලීසිය කල ඉල්ලීම අලුත්කඩේ අංක 4 මහේස්ත්‍රාත් හර්ෂණ කැකුණවල විසින් අද ප්‍රතික්ෂේප කළා.",
       "URL": "https://www.hirunews.lk/302800/අදත්-විසදුම්-ඉල්ලා-විරෝධතා-සහ-උද්ඝෝෂණ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1210"
}