{
       "Source": "hirunews",
       "Timestamp": "Thursday, 05 January 2023 - 21:05",
       "Headline": "ලිට්රෝ සමාගමෙන් සහතිකයක්",
       "News Content": "එළැඹෙන 2024 වසර වනතුරු යළිත් ගෑස් අර්බුදයක් මතුනොවනු ඇති බව ලිට්රෝ සමාගමේ සභාපති මුදිත පීරිස් පවසනවා.\nලිට්රෝ ගෑස් මිල අඩුකිරීම සම්බන්ධයෙන් දැනුවත් කිරීම සඳහා කොළඹදී අද (05) මාධ්‍ය හමුවක් කැඳවා තිබූ අතර ඊට එක්වෙමිනුයි ඔහු මේ බව සඳහන් කළේ.\nඅද මධ්‍යම රාත්‍රියේ සිට කිලෝග්‍රෑම් 12.5 ගෘහස්ථ ගෑස් සිලින්ඩරයක මිල රුපියල් 201 කින් අඩු කර ඇති ඒ අනුව එහි නව මිල වන්නේ රුපියල් 4409ක්.\nඑමෙන්ම, කිලෝග්‍රෑම් 5 ගෑස් සිලින්ඩරයකද රුපියල් 80 කින් පහත දැමුණා.\nඑහි නව මිල වන්නේ රුපියල් 1770 ක්. මීට අමතරව රුපියල් 860 ක්ව පැවති කිලෝග්‍රෑම් 2.3 ගෑස් සිලින්ඩරය රුපියල් 38 කින් අඩු කර ඇති අතර එහි නව මිල රුපියල් 822 ක්.\nමේ අතර නව විදුලි ගාස්තු සංශෝධන යෝජනාවට අමාත්‍ය මණ්ඩලයේ අනුමැතිය හිමිවුවත් එය ප්‍රතික්ෂේප කරන බව මහජන උපයෝගිතා කොමිසම පවසනවා.\nඑහි සභාපති ජනක රත්නායක කොළඹ අද පැවති මාධ්‍ය හමුවකට එක්වෙමින් සදහන් කළේ අමාත්‍ය මණ්ඩලයට මහජන උපයෝගිතා කොමිසමට ඉහළින් යෑමේ හැකියාවක් නොමැති බවයි.\nඑමෙන්ම අනිද්දා සිට එළැඹෙන 09 වනදා දක්වා පැය 02යි විනාඩි 20ක කාලයක් විදුලි කප්පාදුව සිදුකිරීමටයි මහජන උපයෝගිත කොමිසම අනුමැතිය ලබාදී ඇත්තේ.",
       "URL": "https://www.hirunews.lk/324388/ලිට්රෝ-සමාගමෙන්-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=620"
}