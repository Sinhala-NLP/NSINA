{
       "Source": "hirunews",
       "Timestamp": "Friday, 10 March 2023 - 13:12",
       "Headline": "15 වැනිදා වෘත්තිය සමිති වර්ජනයට සරසවි අනධ්‍යයන කාර්ය මණ්ඩල සහායත්",
       "News Content": "ලබන 15 වනදා වෘත්තිය සමිති රැසක් එක්ව ආරම්භ කිරීමට නියමිත වර්ජනයට විශ්වවිද්‍යාල අනධ්‍යයන කාර්ය මණ්ඩලය ද සහය දක්වා තිබෙනවා.\nඑමෙන් ම විශ්වවිද්‍යාල ආචාර්යවරුන් ඊයේ (09) ආරම්භ කළ වර්ජන ක්‍රියාමාර්ගය අද දෙවන දිනටත් ක්‍රියාත්මකයි.\nමේ අතර ශිෂ්‍ය මර්දනය, ජීවන වියදම ඉහළ යාම ඇතුලු කරුණු කිහිපයක් මුල් කරගනිමින් ශ්‍රී ජයවර්ධනපුර විශ්වවිද්‍යාලය ඉදිරිපිට ඊයේ විරෝධතාවක් පැවැත්වුණා.\nඑමෙන්ම සබරගමුව විශ්වවිද්‍යාලයීය මහා ශිෂ්‍ය සංගමයේ සිසුන්ද ඊයේ විරෝධතාවක නිරතවුණේ විශ්වවිද්‍යාලයේ සමාන්තර සායනික ගොඩනැගිල්ලේ ඉදිකිරීම් කටයුතු කඩිනම් කරන ලෙස ඉල්ලමින්.\nමේ අතර පසුගියදා කොළඹ විශ්වවිද්‍යාලය ඉදිරිපිට පැවති විරෝධතාවට කඳුළු ගෑස් ප්‍රහාරය එල්ල කරන අවස්ථාවේ සරසවියේ නාන කාමරයක් තුළ ඇදවැටී සිටියදී මියගිය එහි ආරක්ෂක නිලධාරියාගේ පශ්චාත් මරණ පරීක්ෂණය අද (10) සිදු කෙරෙනවා.\nපොලිස් මෘත ශරීරාගාරයේදී එම පශ්චාත් මරණ පරීක්ෂණය සිදු කිරීමෙන් පසු දේහය බිරිඳට භාරදීමට නියමිතයි.",
       "URL": "https://www.hirunews.lk/329527/15-වැනිදා-වෘත්තිය-සමිති-වර්ජනයට-සරසවි-අනධ්‍යයන-කාර්ය-මණ්ඩල-සහායත්",
       "Category": "Local News",
       "Parent URL": "https://www.hirunews.lk/local-news.php?pageID=485"
}