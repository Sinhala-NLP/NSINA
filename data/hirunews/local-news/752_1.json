{
       "Source": "hirunews",
       "Timestamp": "Monday, 07 November 2022 - 13:38",
       "Headline": "හම්බන්තොට මුහුදෙන් ඇල්ලූ මිලියන 6,000 ක් වටිනා හෙරොයින් තොගය ගාලු වරායට",
       "News Content": "හම්බන්තොට මුහුදේ දී හෙරොයින් කිලෝග්‍රෑම් 300ක් සමඟ අත්අඩංගුවට ගත් සැකකරුවන් ගාල්ල දක්ෂිණ නාවික හමුදා කඳවුර වෙත රැගෙන විත් තිබෙනවා.\nඇසුරුම් 300 තිබූ මෙම තොගයේ වෙළඳපොල දළ වටිනාකම රුපියල් මිලියන 6,000කට අධික බවයි නාවික හමුදා මාධ්‍ය ප්‍රකාශක කපිතාන් ඉන්දික ද සිල්වා සඳහන් කළේ.\nනාවික හමුදාවේ වික්‍රම දෙක නෞකාව යොදා ගනිමින් පොලිස් මත්ද්‍රව්‍යනාශක කාර්යාංශය සහ පොලිස් විශේෂ කාර්ය බලකාය ඒකාබද්ධව සිදුකළ මෙහෙයුමකදී මහාරාවණ ප්‍රදීපාගාරයට නාවික සැතපුම් 10 ක් දුරින් වූ ගැඹුරු මුහුදේ දී බහුදින ධීවර යාත්‍රාවක තිබූ මෙම හෙරොයින් තොගය සමඟ සැකකරුවන් 06 දෙනෙකු සිය භාරයට ගෙන තිබුණා.\nපසුව අදාළ හෙරොයින් රැගෙනයාමට පැමිණි තවත් කුඩා යාත්‍රාවක්ද අත්අඩංගුවට ගනු ලැබුවේ සැකකරුවන් දෙදෙනෙකු ද සමඟයි.\nඑමෙන්ම ගොඩබිමට රැගෙන ඒමෙන් පසු හෙරොයින් ප්‍රවාහනය සඳහා පැමිණ සිටි කාන්තාවක් සහ තවත් පුද්ගලයෙකු ද අත්අඩංගුවට ගෙන තිබුණා.\nඒ අනුව මේ වන විට මෙම සිද්ධියට අදාළව අත්අඩංගුවට ගෙන ඇති මුළු සංඛ්‍යාව 10 ක්.",
       "URL": "https://www.hirunews.lk/319820/හම්බන්තොට-මුහුදෙන්-ඇල්ලූ-මිලියන-6000-ක්-වටිනා-හෙරොයින්-තොගය-ගාලු-වරායට",
       "Category": "Local News",
       "Parent URL": "https://www.hirunews.lk/local-news.php?pageID=752"
}