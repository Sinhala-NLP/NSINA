{
       "Source": "hirunews",
       "Timestamp": "Tuesday, 11 April 2017 - 19:22",
       "Headline": "වරායන් විදේශීය හමුදාවලට භාවිත කිරීමට ඉඩ නොදෙන බව අගමැති කියයි",
       "News Content": "ශ්‍රී ලංකාවේ කිසිදු වරායක් විදේශීය රටවල හමුදා කාර්යයන් සඳහා භාවිත කිරීමට ඉඩ ලබා නොදෙන බව අග්‍රාමාත්‍ය රනිල් වික්‍රමසිංහ ප්‍රකාශ කළා.\nජපානයේ අද පැවති සමුළුවකට එක්වෙමින් ඔහු සඳහන් කළේ මෙරට වරායන්හි ආරක්ෂක වගකීම් ශ්‍රී ලංකා නාවික හමුදාවට පමණක් පැවරෙන බවයි.\nජපානයේ නිල සංචාරයක නිරතවන අග්‍රාමාත්‍ය රනිල් වික්‍රමසිංහගේ අද දවසේ නිල කටයුතු අරඹමින් පැවති මෙම සමුළුව සංවිධාන කර තිබුණේ ජපාන වෙළඳ සහ කර්මාන්ත මණ්ඩලය, ජපාන ශ්‍රී ලංකා ව්‍යාපාරික සහයෝගීතා කමිටුව ඇතුලූ සංවිධාන කිහිපයක් විසින්.\nඑරට ප්‍රධාන පෙලේ ව්‍යවසායකයන් 300 ක් පමණ ඊට එක්වූ අතර, සමුළුවේ මුඛ්‍ය දේශනය පවත්වමින් අග්‍රාමාත්‍යවරයා සඳහන් කළේ අනාගත ලෝකයේ වැදගත්ම ආර්ථික කලාපය බවට ඉන්දු - ශාන්තිකර සාගර කලාපය පත්වන බවයි.\nමේ අතර අග්‍රාමාත්‍ය රනිල් වික්‍රමසිංහ අද ජපන් ශ්‍රී ලංකා පාර්ලිමේන්තු මිත්‍රත්ව සංගමයේ සභාපතිවරයා මෙන්ම ජපාන ජාත්‍යන්තර සහයෝගීතා ඒජන්සියේ සභාපතිවරයාද හමුවී සාකච්ඡා කළා.",
       "URL": "https://www.hirunews.lk/159015/වරායන්-විදේශීය-හමුදාවලට-භාවිත-කිරීමට-ඉඩ-නොදෙන-බව-අගමැති-කියයි",
       "Category": "Local News",
       "Parent URL": "https://www.hirunews.lk/local-news.php?pageID=4567"
}