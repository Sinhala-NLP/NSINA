{
       "Source": "hirunews",
       "Timestamp": "Monday, 17 June 2019 - 12:50",
       "Headline": "බෙලිහුල්ඔය ෆේස්බුක් සාදයකදී මත්ද්‍රව්‍ය සමඟ 54ක් අත්අඩංගුවට",
       "News Content": "බලංගොඩ - බෙලිහුල්ඔය - පඹහින්න ප්‍රදේශයේ හෝටලයක පැවති ෆේස්බුක් සාදයකදී නීතිවිරෝධී මත්ද්‍රව්‍ය සමඟ 54 දෙනෙකු අත්අඩංගුවට ගෙන තිබෙනවා.\nඒ, සුරාබදු දෙපාර්තමේන්තුවේ රත්නපුර කාර්යාලයේ නිලධාරීන් සහ පොලිස් විශේෂ කාර්ය බලකාය එක්ව ඊයේ සිදුකළ වැටලීමකදියි.\nඅත්අඩංගුවට ගත් මෙම පිරිස ළඟ තිබී හෙරොයින් මිලිග්‍රෑම් 160 ක්, කොකේන් මිලිග්‍රෑම් 300 ක්, අයිස් මිලිග්‍රෑම් 50 ක් සහ ප්‍රිගැබ්ලීන් හ ඇපල් වර්ගයේ මත්පෙතිද සොයාගත් බවයි සුරාබදු දෙපාර්තමේන්තුව සඳහන් කළේ.\nඅදාළ ෆේස්බුක් සාදය සංවිධාන කළ රත්නපුර ප්‍රදේශයේ මැණික් ව්‍යාපාරිකයින් තුන්දෙනෙකුද අත්අඩංගුවට ගත් පිරිස අතර වනවා.\nඔවුන් සියලූ දෙනා අවුරුදු 18 ත් 25 අතර වයස්වල පසුවන්නන්.\nඑසේම මෙම පිරිස අතර තරුණියන් සිව්දෙනෙකුද වනවා.\nමොවුන් පිරිස බලංගොඩ මහේස්ත්‍රාත් ඩී.එම්.ජේ. දිසානායක හමුවට අද පෙරවරුවේ ඉදිරිපත් කිරීමෙන් අනතුරුව වරද පිළිගැනීම හේතුවෙන් දඩ නියම කර මුදා හැර තිබෙනවා.\nඒ අනුව හෙරොයින් සහ අයිස් ළඟ තබාගෙන සිටි පස්දෙනෙකුට රුපියල් දස දහස බැගින්ද සෙසු සැකකරුවන්ට රුපියල් 2000 සහ 2500 අතර දඩ නියම කිරීමටයි මහේස්ත්‍රාත්වරයා නියෝග කළේ.",
       "URL": "https://www.hirunews.lk/218566/බෙලිහුල්ඔය-ෆේස්බුක්-සාදයකදී-මත්ද්‍රව්‍ය-සමඟ-54ක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=3296"
}