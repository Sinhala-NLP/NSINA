{
       "Source": "hirunews",
       "Timestamp": "Saturday, 24 December 2022 - 19:24",
       "Headline": "ලොව පළමු නත්තල් උදාව නවසීලන්තයේ - බැලනි දූපතට (වීඩියෝ)",
       "News Content": "නත්තල් උදාව පිලිගැනීමට ශ්‍රී ලාංකිකයන් සූදානම් වෙමින් සිටින අතර, නත්තලේ උදාව පළමුව සිදුවුණේ නවසීලන්තයේ - බැලනි දූපතටයි.\nලොවට සාමයේ පණිවුඩය රැගෙන ආ ජේසු බිළිඳාගේ උපත සිහිකෙරෙන නත්තල උදාවීමට තවත් ඇත්තේ හෝරා කිහිපයක් පමණයි.\nකොළඹ අගරදගුරු අති උතුම් මැල්කම් කාදිනල් රංජිත් හිමිපාණන්ගේ ප්‍රධානත්වයෙන් පැවැත්වෙන නත්තල් දේව මෙහෙය අද (24) රාත්‍රී 11.45 ට පන්නිපිටිය ක්‍රිස්තු රජාණන්ගේ දේවස්ථානයේදී පැවැත්වීමට මේ වනවිට සියලු කටයුතු සූදානම් කර තිබෙනවා.\nඊට සමගාමීව දිවයිනේ සෑම දේවස්ථානයකම මධ්‍යම රාත්‍රි නන්තල් දේව මෙහෙයන් පැවැත්වීමට කටයුතු කරනු ඇති.\nආර්ථික දුෂ්කරතා හමුවේ වුව ද දිවයින පුරා කිතුනු ජනතාව මෙවර නත්තල් උත්සවය සැමරීමට මහත් උනන්දුවෙන් කටයුතු කරන ආකාරය දක්නට ලැබෙන බවයි අප වාර්තාකරුවන් සඳහන් කළේ.\nදේවස්ථාන රැසක සාම්ප්‍රදායිකව පැවැත්වෙන කැරොල් ගී ප්‍රසංග මෙන්ම නත්තල් ගස් හා ගවලෙන් සකසමින් ජේසු බිළිඳාගේ උපත සිහිකෙරෙන නත්තල් දිනය සැමරීමට කිතුනු ජනතාව සූදානමින් පසුවනවා.\nකොළඹ නගරයේද මාර්ගවල නත්තල් සැරසිලිවලින් අලංකාරවී ඇති ආකාරය දක්නට ලැබෙන අතර තැන තැන නත්තල් ගස් සහ ගවලෙන් ඉදිකර තිබෙනවා.\nපවතින ආර්ථික අර්බුදය හමුවේ වුව ද දිලිඳු ජනතාවට අතහිත දෙමින් සාමයෙන් මෙවර නත්තල අර්ථවත් ලෙස සමරන ලෙසටයි කොළඹ අගරදගුරු අති උතුම් මැල්කම් කාදිනල් රංජිත් හිමිපාණන් ජනතාවගෙන් ඉල්ලා සිටින්නේ.\nමේ අතර, ශුද්ධ වූ ෆැන්සිස් පාප් වහන්සේගේ ප්‍රධානත්වයෙන් වතිකානුවේ ශාන්ත බැසිලිකා දෙව්මැදුරේදී පැවැත්වෙන නත්තල් දේව මෙහෙය ආරම්භ කෙරෙන්නේ රෝමයේ වේලාවෙන් රාත්‍රි 7.30 ටයි.\nඑමෙන්ම රෝම වෙලාවෙන් හෙට මධ්‍යහන 12 ට ශාන්ත බැසිලිකා දෙව් මැදුර පරිශ්‍රයේදී විශේෂ ආශිර්වාද ගැන්වීමක් ද ශුද්ධ වූ පාප් වහන්සේගේ ප්‍රධානත්වයෙන් පැවැත්වෙනු ඇති.\nඊට අමතරව කිතු උපත සිදු වූ බෙත්ලෙහෙමේ සහ ජෙරුසෙලම ආශ්‍රිතව පිහිටි ප්‍රධාන දේවස්ථාන දහයක පමණ අද දිනයේ දී විශේෂ දේවමෙහෙයන් පැවැත්වෙන බව විදෙස් වාර්තා සදහන් කළා.\nමේ අතර, යුරෝපයේ කතෝලික දේවස්ථාන සම්මේලනය සහ යුරෝපා සංගමයේ බිෂොප්වරුන්ගේ සම්මේලන කොමිසම විසින් මෙවර නත්තලේ දී යුක්රේනයේ සාමය වෙනුවෙන් යාඥා කළ යුතු බව අවධාරණය කර තිබෙනවා.\nඑම සම්මේලන දෙක විසින් නිකුත් කළ ඒකාබද්ධ නිවේදනයක දැක්වෙන්නේ, ලේ වැකුණු යුද්ධය මනුෂ්‍යත්වය තුවාල සිදුකරමින් ලක්ෂ සංඛ්‍යාත පිරිසක් බිය, කුසිගින්න සහ සීතල තුළ අතරමං කර ඇති බවයි.\nබලය සහ ආත්මාර්ථය දෙවියන්ගේ මාවත නොවන බැවින් මෙවර නත්තලේ දී සාමය වෙනුවෙන් යාඥා කළ යුතු බව එම නිවේදනයේ වැඩිදුරටත් දැක්වෙනවා.",
       "URL": "https://www.hirunews.lk/323471/ලොව-පළමු-නත්තල්-උදාව-නවසීලන්තයේ-බැලනි-දූපතට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=645"
}