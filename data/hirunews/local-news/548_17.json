{
       "Source": "hirunews",
       "Timestamp": "Wednesday, 08 February 2023 - 19:57",
       "Headline": "උපයන විට බද්ද ගණනයෙන් මූල්‍ය නොවන වරප්‍රසාද ඉවත් කෙරේ",
       "News Content": "මාසික ආදායම රුපියල් ලක්ෂය ඉක්මවා ලබාගන්නා සේවකයන්ගේ උපයන විට බදු අයකරන ආකාරය සංශෝධනය කිරීමට තීරණය කර ඇති බව මුදල් රාජ්‍ය අමාත්‍ය රංජිත් සියඹලාපිටිය පවසනවා.\nමුදල් අමාත්‍යවරයා ලෙස ජනාධිපතිවරයාගේ මඟපෙන්වීම යටතේ එම සංශෝධනය සිදුකරමින් චක්‍රලේඛයක්ද නිකුත් කිරීමටයි කටයුතු කර ඇත්තේ.\nඒ අනුව මීට පෙර චක්‍රලේඛවලට අනුව සේවා යෝජකයින් විසින් සපයන ලද නිවාස දීමනා, නිල නිවාස, ප්‍රවාහන පහසුකම්, දුරකථන දීමනා ඇතුළු තවත් කාණ්ඩ කිහිපයක් සඳහා අය කළ බදු සංශෝධනය කර තිබෙනවා.\nනිවාස කාණ්ඩය යටතේ දැනට රුපියල් ලක්ෂ 02 ට අඩු ආදායම් ලබාගන්නා පුද්ගලයන්ගෙන් රුපියල් විසි දහසක් හෝ සියයට 12.5 ක් ලෙස සහ රුපියල් ලක්ෂ 02 කට වඩා ආදායම් ලබාගන්නා පුද්ගලයන්ගෙන් රුපියල් 40,000 ක් හෝ වැටුපෙන් සියයට 12.5 ක් ලෙස සැළකූ ප්‍රතිලාභය මූලික වැටුපෙන් සියයට 12.5 ලෙස සංශෝධනය කර තිබෙනවා.\nගෘහ භාණ්ඩ වෙනුවෙන් වූ රුපියල් 5000 ක හෝ වැටුපෙන් සියයට 2.5 ක ප්‍රතිලාභය නව චක්‍රලේඛය මගින් ඉවත් කිරීමටයි පියවර ගෙන ඇත්තේ.\nවාහන කාණ්ඩයද නව චක්‍රලේඛය මගින් සංශෝධනය කිරීමටයි මුදල් අමාත්‍යංශය පියවර ගෙන ඇත්තේ.\nඒ අනුව එන්ජින් ධාරිතාවය සහ සෙන්ටිමීටර් 1800 ට අඩු සහ ඝන සෙන්ටිමීටර 1800 ට වැඩි ලෙස පිළිවෙලින් රුපියල් පනස් දහසක් සහ රුපියල් හැත්තෑ පන්දහසක් ලෙස සැළකූ ප්‍රතිලාභය වාහනය සඳහා රුපියල් විසි දහසක් ලෙස සංශෝධනය කර තිබෙනවා.\nඒ යටතේම රියදුරු සඳහා රුපියල් දස දහසක් සහ ඉන්ධන සඳහා රුපියල් විසි දහසක් ලෙස වෙනස් කරමිනුයි නව බදු චක්‍රලේඛය නිකුත් කර ඇත්තේ.\nඑමෙන්ම ඉන්ධන දීමනාව සියයට 100 ක් ලෙස බද්දට යටත්වූ අතර එය සියයට 25 දක්වා අඩුකර තිබෙනවා.\nමේ අතර බදු සංශෝධන පිළිබඳව ඉදිරි කටයුතු සිදුකරන ලෙසට සියලු දිස්ත්‍රික් ලේකම්වරු සහ ප්‍රාදේශීය ලේකම්වරු දැනුවත් කිරීමට රාජ්‍ය පරිපාලන ස්වදේශ කටයුතු පළාත් සභා සහ පළාත් පාලන අමාත්‍යංශයේ ලේකම් නීල් බණ්ඩාර හපුහින්න පියවරගෙන තිබෙනවා.",
       "URL": "https://www.hirunews.lk/326995/උපයන-විට-බද්ද-ගණනයෙන්-මූල්‍ය-නොවන-වරප්‍රසාද-ඉවත්-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=548"
}