{
       "Source": "hirunews",
       "Timestamp": "Wednesday, 22 June 2022 - 19:16",
       "Headline": "කසල ගොඩේ ඉඳුල් අඩු වේ",
       "News Content": "ආහාර අර්බුදයක රතු එළි රට හමුවේ දැල්වෙමින් පවතින පසුබිමක ආහාර සුරක්ෂිතතාව මෙන්ම නාස්තිය අවම කිරීමත් වැදගත් සාධකයක්.\nවසරක් තුළ අප අපතේ යවන ආහාර ප්‍රමාණය අපට තවත් මාස 6කට සෑහෙන බව ඔබ දන්නවාද?\nආර්ථික හා බලශක්ති අර්බුදය හමුවේ රටට තර්ජනයක් විය හැකි තවත් ගැටලු‍වක් වන්නේ ආහාර හිඟයයි.\nසෑම දිනකම, අප අතින් නාස්ති වන ආහාර ප්‍රමාණය මුළු පරිභෝජනයෙන් තුනෙන් එකක්.\nගතවූ වසරේ දී මෙරට තුළ අපගේ ගිය ආහාර ප්‍රමාණය මිලියන 10ක ජනතාවක් පෝෂණය කිරීමට ප්‍රමාණවත් බව විශ්ලේෂකයින් පෙන්වා දෙනවා.\nසාමාන්‍ය වර්ෂයක දී අප රට තුළ විනාශ වන ආහාර ප්‍රමාණය මෙරට සමස්ත ජනගහනය තවත් මාස 6ක් පෝෂණය කිරීමට ප්‍රමාණවත් වීම ආහාර නාස්තියේ බිහිසුණු බව තහවුරු කර දෙන තවත් සාධකයක්.\nආහාර නාස්තිය ලංකාවට පමණක් සීමා වූ දෙයක් නොවන අතර එය ගෝලීය ගැටලු‍වක්.\nආහාර නාස්තියේ ගෝලීය සාමාන්‍යය 30%ත් 40%ත් පමණ වන අතර ඇතැම් රටවල එය 50% ත් ඉක්මවා යනවා.\nඑක්සත් ජාතීන්ගේ ආහාර හා කෘෂිකර්ම සංවිධානයේ දත්ත වලට අනුව මෙම නාස්තිය නිසා වසරකට එකතුවන ඝණ අපද්‍රව්‍ය ප්‍රමාණය ටොන් බිලියන 1.3ක් වන අතර ඉන් වන ආර්ථික පාඩුව ඩොලර් බිලියන 1 ක්.\nගෝලීය පරිමාණයෙන් සෑම වසරකම පලතුරු, එළවළු අස්වැන්නෙන් අඩක් සහ මාළු, මුහුදු ආහාර, ධාන්‍යවලින් තුනෙන් එකක් පමණ අපතේ යන බවත් වාර්තා වනවා.\nඑමෙන්ම කිරි නිෂ්පාදන, මස් සහ කුකුල් මස්වල නාස්තිය 20%ක් පමණ වනවා.\nකෙසේවෙතත්, ආහාර නාස්තියේ අඩුම අගය වාර්තා වන්නේ ශ්‍රී ලංකාව ද ඇතුළත් දකුණු - ගිණිකොණ දිග ආසියා කලාපයෙන්.\nනමුත් එය ද වසරකට එක් පුද්ගලයකුට කිලෝග්‍රෑම් 125ක පමණ අගයක්.\nමේ අතර අප කළ විමසීමකදී කසල එකතුකරන්නන් කිහිපදෙනකු කියා සිටියේ මේ දිනවල ලැබෙන කසල අතර පවතින ඉඳුල් සහිත කසල ඉතා අඩු මට්ටමක පවතින බවයි.",
       "URL": "https://www.hirunews.lk/307918/කසල-ගොඩේ-ඉඳුල්-අඩු-වේ",
       "Category": "Local News",
       "Parent URL": "https://www.hirunews.lk/local-news.php?pageID=1075"
}