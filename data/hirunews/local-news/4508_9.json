{
       "Source": "hirunews",
       "Timestamp": "Saturday, 20 May 2017 - 15:34",
       "Headline": "වැල්ලවත්තේ සුන්බුන් අතරින් තවත් මළසිරුරක් - කොළඹ අනවසර ඉදිකිරීම් මාස 3 කදී ඉවතට",
       "News Content": "වැල්ලවත්තේ ගොඩනැගිල්ලක් කඩා වැටීමෙන් සුන්බුන් අතර සිරව තිබූ 20 හැවිරිදි තරුණයෙකුගේ සිරුරක් අද (20) පස්වරුවේ සොයා ගත්තා.\nඑම සිරුර මීට ටික වේලාවකට පෙර ගොඩ ගත් බවයි ගිනි නිවන දෙපාර්තමේන්තුවේ ප්‍රකාශකයෙකු හිරු ප්‍රවෘත්ති අංශයට සදහන් කළේ.\nමේ අතර, සිද්ධියේදී අතුරුදන්වූ හැටන් - පතන ග්‍රෙගරි වතුයායේ පදිංචි 20 හැවිරිදි රාමන් නිරෝෂන් නමැති මෙම තරුණයා සොයා දෙන ලෙස ඉල්ලමින් එම තරුණයාගේ ඥාතීන් පිරිසක් අද පෙරවරුවේ ග්‍රෙගරි වතුයායේදී උද්ඝෝෂණයක ද නිරත වුණා.\nමේ අතර, ඉදිරි මාස තුන තුළ කොළඹ නගර සභා බල ප්‍රදේශයේ අනවසර ඉදිකිරීම් ඉවත් කිරීමට පියවර ගන්නා ලෙස බස්නාහිර හා මහනගර සංවර්ධන අමාත්‍ය පාඨලී චම්පික රණවක නාගරික සංවර්ධන අධිකාරියට උපදෙස් ලබාදී තිබෙනවා.\nවැල්ලවත්ත කඩා වැටුණු ගොඩනැගිලි පරිශ්‍රයේ නිරීක්ෂණ චාරිකාවකට එක්වීමෙන් අනතුරුව, අමාත්‍ය පාඨලී චම්පික රණවක කියා සිටියේ එම ඉවත් කිරීම් සදහා නීතියේ සහය අපේක්ෂා කරන බවයි.\nඉදිරි පියවර පිළිබදව තවදුරටත් කරුණු පැහැදිලි කළ ඉඩම් ගොඩකිරීමේ සහ සංවර්ධනය කිරීමේ සංස්ථාවේ සභාපති ආසිරි ඉද්දවෙල කියා සිටියේ ඇළ මාර්ග ආශ්‍රිත අනවසර ඉදිකිරීම් ඉවත් කිරිම සම්බන්ධයෙන් විශේෂ අවධානයක් යොමුකරන බවයි.\nපසුගිය 18 වනදා සිදුවූ මෙම සිද්ධියෙන් මීට පෙර එක් පුද්ගලයෙකු ජීවිතක්ෂයට පත්ව තවත් පුද්ගලයින් 21 දෙනෙකු තුවාල ලබා රෝහල් ගත කළා.",
       "URL": "https://www.hirunews.lk/161751/වැල්ලවත්තේ-සුන්බුන්-අතරින්-තවත්-මළසිරුරක්-කොළඹ-අනවසර-ඉදිකිරීම්-මාස-3-කදී-ඉවතට",
       "Category": "Local News",
       "Parent URL": "https://www.hirunews.lk/local-news.php?pageID=4508"
}