{
       "Source": "hirunews",
       "Timestamp": "Friday, 17 March 2023 - 20:05",
       "Headline": "විස්තීර්ණ ණය පහසුකම සම්බන්ධ අයි.එම්.එෆ් නිවේදනය අඟහරුවාදා (වීඩියෝ)",
       "News Content": "ශ්‍රී ලංකාව ඉල්ලා ඇති විස්තීර්ණ ණය පහසුකම සම්බන්ධයෙන් ජාත්‍යන්තර මූල්‍ය අරමුදලේ නිල නිවේදනය ලබන අගහරුවාදා මෙරට වේලාවෙන් පෙරවරු 8 ට දැනුම්දීමට නියමිතයි.\nමේ අතර, වාහන ආනයනය කිරීම සදහා නැවත අවසර ලබාදෙන ලෙස ආනයනකරුවන් සිදුකළ ඉල්ලීම මහබැංකුව ප්‍රතික්ෂේප කර තිබුණා.\nඩොලර් අර්බුදයත් සමග වාහන ආනයනය තාවකාලිකව අත්හිටුවීමට රජය කටයුතු කළේ 2021 වසරේ මැයි 24 වනදා සිටයි.\nමෙවන් පසුබිමක වාහන ආනයනය සදහා නැවත අවසර ලබාදෙන ලෙස ඉල්ල සිටීමට වාහන ආනයනකරුවන්ගේ සංගමය මහබැංකු අධිපති ආචාර්ය නන්දලාල් වීරසිංහ සමග සාකච්ඡාවක නිරතවුණා.\nඑහිදී පවතින තත්ත්වය සම්බන්ධයෙන් දීර්ඝ ලෙස සාකච්ඡා කර ඇතත් නැවත වාහන ආනයනයට මහබැංකුවේ අනුමැතිය නොලැබුණු බවයි, ශ්‍රී ලංකා මෝටර් රථ ආනයනකරුවන්ගේ සංගමයේ සභාපති එස්.කේ.ගමගේ පැවසුවේ.\nඑමෙන්ම භාවිත කළ රථ වාහන වෙළදපොලට සහන ලැබෙන පරිදි ණය පොලී අනුපාත පහළ දැමීමට ද මහබැංකු අධිපතිවරයා මෙම සාකච්ඡාවේදී එකගතාව පළ කර තිබෙනවා.\nමේ අතර, රජය විසින් පාර්ලිමේන්තුවට ඉදිරිපත් කර තිබෙන මහබැංකු සංශෝධන පනත් කෙටුම්පතේ ඇතැම් ප්‍රතිපාදන ආණ්ඩුක්‍රම ව්‍යවස්ථාවට පටහැනියැයි තීන්දු කරන ලෙස ඉල්ලමින් ජාතික ජනබලවේගය ශ්‍රේෂ්ඨාධිකරණය හමුවේ අද පෙත්සමක් ගොනුකළා.\nමේ අතර ඩොලරයේ මිලට සමානුපාතිකව ගුවන් ටිකට්පත් මිල ගණන් සියයට 20 කින් පමණ අඩු කිරීමට ගුවන් සේවා සමාගම කටයුතු කර තිබෙනවා.\nඒ වරාය නාවික හා ගුවන් සේවා අමාත්‍ය නිමල් සිරිපාලද සිල්වා කළ ඉල්ලීමකට අනුවයි.\nඇමරිකානු ඩොලරයට සාපේක්ෂව රුපියලේ අගය අද තවදුරටත් අවප්‍රමාණය වූ අතර එහි ගැණුම් මිල වන්නේ 332.20 ක් ලෙස සටහන් වන අතර එහි විකුණුම් මිල දැක්වුණේ 350.22 ක් ලෙසයි.",
       "URL": "https://www.hirunews.lk/330214/විස්තීර්ණ-ණය-පහසුකම-සම්බන්ධ-අයි-එම්-එෆ්-නිවේදනය-අඟහරුවාදා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=470"
}