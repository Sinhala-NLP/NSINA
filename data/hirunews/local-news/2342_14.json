{
       "Source": "hirunews",
       "Timestamp": "Monday, 09 November 2020 - 15:37",
       "Headline": "විද්‍යුත් මාධ්‍ය ඔස්සේ විෂය නිර්දේශ ඉගැන්වීමට යයි",
       "News Content": "කොරෝනා වෛරසය හේතුවෙන් අඩපණ වී ඇති පාසල් දරුවන්ගේ අධ්‍යාපන කටයුතු සඳහා ඉගැන්වීම් ත්‍රෛභාෂාවෙන් ලබන 15 වන දින සිට විද්‍යුත් මාධ්‍ය සහ ගුවන් විදුලි මාධ්‍ය ඔස්සේ ප්‍රචාරය කිරීමේ වැඩසටහනක් සකස් කර තිබෙනවා.\nඅධ්‍යාපන ප්‍රතිසංස්කරණ, විවෘත විශ්වවිද්‍යාල හා දුරස්ථ අධ්‍යාපන ප්‍රවර්ධන රාජ්‍ය අමාත්‍යාංශයේ ලේකම් ආචාර්ය උපාලි එම් සේදර කියා සිටියේ රූපවාහිනී නාලිකාවල සහය ඒ සඳහා මේ වනවිටත් ලැබී ඇති බවයි.\nඒ අනුව දිවා කාලයේ දී ප්‍රාථමික අංශයේ 3,4 සහ 5 ශ්‍රේණි සඳහා ප්‍රධාන විෂයන් ද, 6 සිට 11 ශ්‍රේණිවල ප්‍රධාන විෂයන් ද, උසස් පෙළ සියලු විෂය ධාරාවන්ගේ ප්‍රධාන විෂයන් සඳහා ද සිංහල, දෙමළ හා ඉංග්‍රීසි මාධ්‍යයෙන් විකාශන කටයුතු ලබන 15 වන දින සිට ආරම්භ කිරීමට සැළසුම් කර තිබෙනවා.\n2020 අධ්‍යයන වර්ෂයේ තෙවන වාරය සඳහා අදාළ ශ්‍රේණිවල විෂයන්ට අදාළව විෂය නිර්දේශය අනුව වැඩසටහන් සකස් කර ඇති බවයි ආධ්‍යාපන අමාත්‍යංශය නිවේදනය කරනේ.\nනොවැම්බර් 15 වන දිනට පෙර, ශ්‍රේණි සහ විෂයන්ට අදාළ විකාශන කටයුතු සිදුවන නාලිකා සහ කාලසටහන පිළිබඳව පසුව දැනුවත් කරනු ඇති.\nමෙම අධ්‍යාපන වැඩසටහන් රජයේ ප්‍රමුඛ පාසල්වල ප්‍රවීණ ගුරුවරුන් විසින් සම්පාදනය කර නිෂ්පාදනය කරනු ලබන අතර, විෂය අධ්‍යක්ෂවරුන් විසින් අධීක්ෂණ කටයුතු සිදුකරනු ලබනවා.",
       "URL": "https://www.hirunews.lk/254355/විද්‍යුත්-මාධ්‍ය-ඔස්සේ-විෂය-නිර්දේශ-ඉගැන්වීමට-යයි",
       "Category": "Local News",
       "Parent URL": "https://www.hirunews.lk/local-news.php?pageID=2342"
}