{
       "Source": "hirunews",
       "Timestamp": "Tuesday, 12 July 2022 - 19:46",
       "Headline": "අරගලකරුවන් සහ පක්ෂ නායකයන් අතර හමුව අවසන් (වීඩියෝ)",
       "News Content": "ගාලු මුවදොර අරගලයේ නියෝජිතයින් අද සියලු දේශපාලන පක්ෂ නායකයින් සහ වෘත්තිය සමිති හා බහුජන සංවිධානවල නියෝජිතයින් හමුවුණා.\nකොළඹ මහජන පුස්තකාල ශ්‍රවණාගාරයේ පැවති මෙම හමුවේදී ගාලු මුවදොර අරගලයේ නියෝජිතයින් විසින් මහජන අරගලයේ ක්‍රියාකාරී සැළැස්ම ඉදිරිපත් කරනු ලැබුවා.\nඑම හමුවට සමගි ජනබලවේගය නියෝජනය කරමින් එහි මහ ලේකම් රංජිත් මද්දුමබණ්ඩාර සහ පාර්ලිමේන්තු මන්ත්‍රි ආචාර්ය හර්ෂ ද සිල්වා එක්ව සිටියා.\nශ්‍රී ලංකා නිදහස් පක්ෂය වෙනුවෙන් ඊට එක්ව සිටියේ එහි ජාතික සංවිධායක පාර්ලිමේන්තු මන්ත්‍රී දුමින්ද දිසානායකයි. ජනතා විමුක්ති පෙරමුණේ දේශපාලන මණ්ඩල සභික කේ.ඩී. ලාල්කාන්ත ඊට එක්ව සිටියා.\nමේ අතර ජනාධිපති ගෝඨාභය රාජපක්ෂ හෙට දිනයේදී ජනාධිපති ධුරයෙන් ඉල්ලා අස්වුවහොත් එම ධුරයට නාමයෝජනා කැඳවීම දින දෙකක් ඇතුළත අවසන් කළ යුතු වනවා.\nඊට අදාළ ඡන්ද විමසීම ලබන 20 වනදා පාර්ලිමේන්තු සැසිවාරයේදී පැවැත්වීමට නියමිතයි.\nඑහිදී අග්‍රාමාත්‍ය රනිල් වික්‍රමසිංහට වැඩි සහයෝගයක් ලබාදීමට ශ්‍රී ලංකා පොදුජන පෙරමුණේ මන්ත්‍රී කණ්ඩායම සූදානමින් සිටින බවට තොරතුරු වාර්තාවනවා.\nකෙසේ වෙතත් ශ්‍රී ලංකා නිදහස් පක්ෂ මහ ලේකම් දයාසිරි ජයසේකර සඳහන් කළේ ජනාධිපතිවරයෙකු පත් කරගැනීම ඡන්ද විමසීමකින් තොරව සිදුකළ යුතු බවයි.",
       "URL": "https://www.hirunews.lk/309828/අරගලකරුවන්-සහ-පක්ෂ-නායකයන්-අතර-හමුව-අවසන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1025"
}