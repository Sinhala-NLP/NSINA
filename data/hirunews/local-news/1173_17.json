{
       "Source": "hirunews",
       "Timestamp": "Thursday, 12 May 2022 - 18:34",
       "Headline": "රනිල් වික්‍රමසිංහ අගමැති ධූරයේ දිවුරුම් දෙයි (වීඩියෝ)",
       "News Content": "ශ්‍රී ලංකා ප්‍රජාතාන්ත්‍රික සමාජවාදී ජනරජයේ අභිනව අග්‍රමාත්‍යවරයා ලෙස එක්සත් ජාතික පක්ෂ නායක රනිල් වික්‍රමසිංහ මහතා ජනාධිපතිවරයා ඉදිරියේ අද දිවුරුම් දුන්නා.\nරනිල් වික්‍රමසිංහ මහතා අග්‍රාමාත්‍ය ධුරයට පත් වූ 6 වැනි අවස්ථාව මෙය වීමත් විශේෂත්වයක්.\nමෙරට දේශපාලනය තුළ එක් මන්ත්‍රී ධුරයක් පමණක් හිමි පක්ෂයකින් අග්‍රාමාත්‍යවරයෙක් තෝරා ගැනෙන ප්‍රථම අවස්ථාව මෙයයි.\nමෙරට 26 වන අග්‍රාමාත්‍යවරයා ලෙස රනිල් වික්‍රමසිංහ මහතා ජනාධිපති ගෝඨාභය රාජපක්ෂ මහතා ඉදිරියේ දිවුරුම් දුන්නේ අද පස්වරුවේයි.\nදිවුරුම්දීම සඳහා රනිල් වික්‍රමසිංහ මහතා ජනාධිපති මන්දිරය වෙත පැමිණියේ මෙලෙසින්.\nඅනතුරුව රනිල් වික්‍රමසිංහ මහතා මෙරට 26 වැනි අග්‍රාමාත්‍යවරයා ලෙස ජනාධිපති ගෝඨාභය රාජපක්ෂ මහතා ඉදිරියේ දිවුරුම් දුන්නා.\n1949 මාර්තු 29 වැනිදා උපත ලැබූ රනිල් වික්‍රමසිංහ මහතා කොළඹ රාජකීය විද්‍යාලයේ කීර්තිමත් ආදි ශිෂ්‍යයෙක්.\nකොළඹ විශ්වවිද්‍යාලයේ නීති පීඨයට තේරී පත්ව නීතිඥවරයෙකු ලෙස සිය වෘත්තීය ජීවිතය ආරම්භ කළ වික්‍රමසිංහ මහතා එක්සත් ජාතික පක්ෂයෙන් ක්‍රියාකාරී දේශපාලනයට පිවිසෙන්නේ 1970 වසරේදී.\n1977 වසරේදී ප්‍රථමවරට පාර්ලිමේන්තුවට තේරී පත්වූ රනිල් වික්‍රමසිංහ මහතා ජේ.ආර්. ජයවර්ධන රජයේ කැබිනට් මණ්ඩලයේ සිටි ලාබාලතම අමාත්‍යවරයායි.\nපැවැති එක්සත් ජාතික පක්ෂ රජයන් යටතේ ප්‍රබල අමාත්‍යධුර කිහිපයක් දැරූ වික්‍රමසිංහ මහතා ප්‍රථම වරට අග්‍රාමාත්‍යධුරයේ දිවුරුම් දුන්නේ 1993 වසරේ ඩී.බී. විජේතුංග ජනාධිපතිවරයා යටතේයි.\nඅනතුරුව 2001වසරේ චන්ද්‍රිකා බණ්ඩාරනායක ආණ්ඩුව යටතේ දෙවැනි වරටත් අග්‍රාමාත්‍ය ධුරයේ දිවුරුම් දුන් වික්‍රමසිංහ මහතා 2015 වසරේ මෛත්‍රීපාල සිරිසේන මහතාගේ දින 100 ආණ්ඩුවේ අග්‍රාමාත්‍යවරයා ලෙස ද පත්වුණා.\n2015 මහ මැතිවරණය එක්සත් ජාතික පක්ෂය ජයග්‍රහණය කිරීමෙන් පසු සිව්වැනි වරට සහ මහින්ද රාජපක්ෂ මහතා අග්‍රාමාත්‍ය ධුරය දැරූ දින 52 ආණ්ඩුවෙන් පසු 2018 වසරේදී පස්වැනි වරටත් අග්‍රාමාත්‍යවරයා ලෙස දරනිල් වික්‍රමසිංහ මහතා කටයුතු කළා.\nපසුගිය මහ මැතිවරණයේදී රනිල් වික්‍රමසිංහ මහතා නායකත්වය දැරූ එක්සත් ජාතික පක්ෂයට පාර්ලිමේන්තුවේ එකදු ආසනයක් හෝ දිනාගැනීමට නොහැකි වූ අතර එක් ජාතික ලැයිස්තු මන්ත්‍රීධුරයක් පමණක් හිමිවුණා.\nඒ සඳහා පක්ෂයේ ඒකමතික තීරණය අනුව රනිල් වික්‍රමසිංහ මහතා තෝරා ගැනුණු අතර මෙරට දේශපාලනය තුළ එක් මන්ත්‍රීධුරයක් පමණක් හිමි පක්ෂයකින් අග්‍රාමාත්‍යවරයෙක් තෝරා ගැනෙන ප්‍රථම අවස්ථාව මෙයයි.\nරනිල් වික්‍රමසිංහ මහතා මෙරට 26 වැනි අග්‍රාමාත්‍යවරයා ලෙස අද පස්වරුවේ දිවුරුම් දුන්නේ ලෝක දේශපාලන ඉතිහාසයේ හය වරක් අගමැතිවරයා ලෙස දිවුරුම් දුන් පළමු වැන්නා බවට පත්වෙමින්.\nඑමෙන්ම රනිල් වික්‍රමසිංහ මහතා අග්‍රාමාත්‍ය ධුරයට පත්වූ කිසිදු අවස්ථාවක ඔහුට සිය ධුර කාලය අවසන් වන තෙක් ධුරයේ රැඳී සිටීමටද අවස්ථාව හිමිවී නැහැ.\nමේ අතර, ජාතික ජන බලවේගයේ නායක, පාර්ලිමේන්තු මන්ත්‍රී අනුර කුමාර දිසානායකද අද මහා සංඝරත්නය සමඟ පැවති හමුවකින් අනතුරුව කියා සිටියේ එක්සත් ජාතික පක්ෂයේ නායක රනිල් වික්‍රමසිංහට අග්‍රාමාත්‍ය ධූරය පිරිනැමීමට ගෙන ඇති තීරණය සැබෑ ජනමතයට සවන් දීමක් නොවන බවයි.\nමේ අතර ඒ සමඟ සමගි ජන බලවේගයේ පාර්ලිමේන්තු මන්ත්‍රීවරුන් 25කට ආසන්න සංඛ්‍යාවක් රනිල් වික්‍රමසිංහ මහතාට සහය පළ කරමින් එක්වීමට නියමිත බව දේශපාලන ආරංචි මාර්ග පවසනවා.\nඔවුන් අතරින් ප්‍රබලයින් කිහිප දෙනෙකුට කැබිනට් අමාත්‍ය ධුර පිරි නැමීමට නියමිත බවයි වාර්තා වන්නේ.\nඊට අමතරව ශ්‍රී ලංකා පොදු ජන පෙරමුණ නියෝජනය කරන ප්‍රබල මන්ත්‍රීවරුන් කිහිප දෙනෙකුද කැබිනට් අමාත්‍ය ධුර කිහිපයක දිව්රුම් දීමටද නියමිතයි.\nශ්‍රී ලංකා නිදහස් පක්ෂය ඇතුළු පාර්ලිමේන්තුවේ ස්වාධීන වූ කණ්ඩායමද නව අග්‍රාමාත්‍යවරයාට සහය පළ කිරීමට සූදානම් බවද විවිධ වාර්තා පළ වනවා.",
       "URL": "https://www.hirunews.lk/304169/රනිල්-වික්‍රමසිංහ-අගමැති-ධූරයේ-දිවුරුම්-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1173"
}