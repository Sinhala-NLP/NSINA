{
       "Source": "hirunews",
       "Timestamp": "Sunday, 01 May 2022 - 19:39",
       "Headline": "නිර්පාක්ෂික රැළි කිහිපයක් ගාලුමුවදොර අරගල බිමට (වීඩියෝ)",
       "News Content": "ජාත්‍යන්තර කම්කරු දිනයට සමගාමීව අද දේශපාලන පක්ෂවල සහභාගීත්වයෙන් තොරව නිර්පාක්ෂික මැයි රැලි කිහිපයක් ගාලු මුවදොර පිහිටි අරගල භූමියට පැමිණියා.\n23 වන දිනටත් ක්‍රියාත්මක මෙම විරෝධතා පිහිටි භූමිය වෙත වෘත්තීය සමිති රැසක නියෝජිතයන් එක්ව සිටි බවයි හිරු වාර්තාකරුවන් සඳහන් කළේ.\nලංකා වෙළඳ කාර්මික සහ පොදු කම්කරු සංගමය කොල්ලුපිටියෙන් ආරම්භ කළ මැයි දින පා ගමන ගාලුමුවදොර දක්වා පැමිණ විරෝධතාවයේ නිරත වුණා.\nඑමෙන්ම ගාලුමුවදොර විරෝධතාවට පැමිණ සිටින්නන්ට අවශ්‍ය විදුලිය සැපයීම සඳහා සූර්ය පැනල සවි කිරීම ද අද සිදු කෙරුණා.\nමේ අතර අරලියගහ මන්දිරය අසල පැවැත්වෙන අරගලය 5 වන දිනටත් ක්‍රියාත්මක අතර අද අලුයම එහි උණුසුම් තත්වයක් ද ඇති වුණා.\nඒ, එම ස්ථානයේ රැදී සිටින උපවාසකරුවන්ගේ කූඩාරම් ඉවත් කිරීමට අලුයම පැමිණි පොලිස් නිලධාරීන් ක්‍රියා කිරීම හේතුවෙන්.\nපසුව ඔවුන් ගාලු පාරේ එක් මංතීරුවක් අවහිර කරමින් තවදුරටත් විරෝධතාවයේ නිරත වූ අතර අද පස්වරුව වන විට ඔවුන් මුළුමනින්ම මාර්ගය අවහිර කරමින් විරෝධතාවයේ නිරතවීම හේතුවෙන් කොල්ලුපිටිය මන්සන්ධියේ සිට ගාලුමුවදොර දක්වා රථ වාහන ධාවනය තවදුරටත් මුළුමනින්ම ඇණහිටි තිබෙනවා.",
       "URL": "https://www.hirunews.lk/303278/නිර්පාක්ෂික-රැළි-කිහිපයක්-ගාලුමුවදොර-අරගල-බිමට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1197"
}