{
       "Source": "hirunews",
       "Timestamp": "Tuesday, 28 June 2016 - 18:09",
       "Headline": "බදුල්ලෙන් එන පක්ෂයට එරෙහිව ගම්පහෙන් අමුතු සහතිකයක්",
       "News Content": "පළාත්පාලන මැතිවරණයට ඉදිරිපත්වීම සම්බන්ධයෙන් ශ්‍රී ලංකා නිදහස් පක්ෂයේ පාර්ශවයන් අතර මේ වනවිට මතුව ඇත්තේ ගැටළුකාරී තත්ත්වයක්.\nතමන් පක්ෂයේ වත්මන් නායක, ජනාධිපති මෛත්‍රිපාල සිරිසේන සමඟ කටයුතු කරන බව ගම්පහ දිස්ත්‍රික්කයේ පළාත්පාලන නියෝජිතයින් පිරිසක් අද ප්‍රකාශ කළා.\nඒ, ඊට අදාළ ලිපියකට  සිය රුධිරයෙන් ඇඟිලි සළකුණ තබා සහතික වෙමින්.\nඑහිදී අදහස් දැක්වූ ගම්පහ මහ නගර සභාවේ නියෝජ්‍ය නගරාධිපති අජිත් බස්නායක, ගම්පහ ප්‍රාදේශීය සභාවේ හිටපු සභාපති රංජිත් කුලරත්න සහ නාගරික මන්ත්‍රීවරුන් වන වසන්ත ගුණවර්ධන සහ ප්‍රේමසිරි කාරියවසම් කියා සිටියේ තමන් නිදහස් පක්ෂය හැර නොයන බවයි.\nමේ අතර හිටපු ජනාධිපති මහින්ද රාජපක්ෂගේ බත්තරමුල්ල කාර්යාලයේදී ද අද හිටපු පළාත්පාලන නියෝජිතයන් පිරිසක් මාධ්‍ය හමුවක් කැඳවා තිබුණා.\nඑහිදී අදහස් දැක්වූ වළල්ලාවිට ප්‍රාදේශීය සභාවේ හිටපු සභාපති උදේනි අතුකෝරල, බොරලැස්ගමුව නගර සභාවේ හිටපු සභාපති අරුණ ප්‍රියශාන්ත, මහරගම නගර සභාවේ හිටපු සභාපතිනි කාන්ති  කොඩිකාර සහ අක්මීමන ප්‍රාදේශීය සභාවේ හිටපු සභාපති සේන කොඩිතුවක්කු බදුල්ලෙන් ඇරඹෙන නව බලවේගය සමඟ මැතිවරණයට ඉදිරිපත්වන බව  සඳහන් කළා.",
       "URL": "https://www.hirunews.lk/136700/බදුල්ලෙන්-එන-පක්ෂයට-එරෙහිව-ගම්පහෙන්-අමුතු-සහතිකයක්",
       "Category": "Local News",
       "Parent URL": "https://www.hirunews.lk/local-news.php?pageID=4987"
}