{
       "Source": "hirunews",
       "Timestamp": "Friday, 21 July 2023 - 21:26",
       "Headline": "පාසල් පැමිණිමේ ප්‍රතිශතය 40%ක් තිබුණොත් උසස් පෙළ ලියන්න පුළුවන් (වීඩියෝ)",
       "News Content": "උසස් පෙළ විභාගයට පෙනී සිටීම සඳහා සිසුන්ගේ පාසල් පැමිණිමේ ප්‍රතිශතය 2023 වර්ෂයට පමණක් අදාළව 40% ක් සේ සලකා කටයුතු කරන බව අධ්‍යාපන අමාත්‍ය සුසිල් ප්‍රේමජයන්ත පවසනවා.\nඅමාත්‍යවරයා ඊයේ (20) පාර්ලිමේන්තුවේදී වැඩිදුරටත් කියා සිටියේ ඇතැම් පාසල් මඟින් සිසුන්ට පාසල් අයදුම්කරුවන් ලෙස පෙනී සිටීමට අවස්ථාව ලබා දීම සම්බන්ධයෙන් විවිධ ගැටලු වාර්තා වී ඇති බැවින් මෙම තීරණය ගත් බවයි.\nමෙවර අධ්‍යයන පොදු සහතික පත්‍ර උසස් පෙළ විභාගය සඳහා මේ වන විට මාර්ගගත ක්‍රමය යටතේ අයදුම්පත් කැඳවා තිබෙනවා.\nඑහිදී පාසල් අයදුම්කරුවන්ට උසස් පෙළ විභාගයට පෙනී සිටීමට 80%ක පැමිණීමේ ප්‍රතිශතයක් තිබිය යුතු අතර, පසුගිය කොවිඩ් වසංගත තත්ත්වය හා රටේ පැවති නොසන්සුන්කාරී තත්ත්වය මත මෙවර සිසුන්ගේ පැමිණීමේ ප්‍රතිශතය 40%ක් දක්වා අඩු කිරීමටයි අධ්‍යාපන අමාත්‍යංශය කටයුතු කර තිබෙන්නේ.\nමේ සම්බන්ධයෙන් අධ්‍යාපන අමාත්‍ය සුසිල් ප්‍රේමජයන්ත ඊයේ පාර්ලිමේන්තුවේදීත් අදහස් පළ කළා.\nමෙවන් පසුබිමක අයදුම්පත් ලබා ගැනීම සඳහා ගිය සිසුවකුට පාසල් පැමිණීමේ ප්‍රතිශතය අඩු බැවින් අයදුම්පත් ලබා දීමට නොහැකි බව පවසා මතුගම ප්‍රදේශයේ ප්‍රසිද්ධ පාසලක විදුහල්පතිවරයා සහ ගුරුවරුන් විසින් බැන වදින වීඩියෝවක් සමාජ මාධ්‍ය ඔස්සේ සංසරණය වනවා.",
       "URL": "https://www.hirunews.lk/342070/පාසල්-පැමිණිමේ-ප්‍රතිශතය-40ක්-තිබුණොත්-උසස්-පෙළ-ලියන්න-පුළුවන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=163"
}