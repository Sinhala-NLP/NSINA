{
       "Source": "hirunews",
       "Timestamp": "Monday, 07 March 2022 - 7:56",
       "Headline": "රුසියානු, ආක්‍රමණයට එරෙහි ව යුරෝපයේ විරෝධතා",
       "News Content": "රුසියාව යුක්රේනය තුළ සිදු කරන ආක්‍රමණය ආරම්භ වූ පෙබරවාරි 24 වනදා සිට මේ දක්වා සිවිල් වැසියන් 364 දෙනෙකු ජීවිතක්ෂයට පත්ව ඇති බව එක්සත් ජාතීන්ගේ සංවිධානය තහවුරු කර තිබෙනවා.\nතවත් සිවිල් වැසියන් 759 දෙනෙකු තුවාල ලබා ඇති බවයි එම සංවිධානය පෙන්වා දෙන්නේ.\nමේ අතර යුක්රේනයේ සිදු කරන රුසියානු ආක්‍රමණය වහා නතර කරන ලෙස බල කරමින් යුරෝපය පුරා මේ වනවිට දැවැන්ත විරෝධතා මාලාවක් ආරම්භ කර තිබෙනවා.\nබෙල්ජියමේ බ්‍රසල්ස් අගනුවර 5,000කගේ පමණ සහභාගීත්වයෙන් යුක්රේන ධජය රැගත් විරෝධතා රැළියක් පවත්වා ඇති අතර, ඔවුන් බලකර සිටින්නේ, යුද්ධයක් අනවශ්‍ය බැවින් රුසියාවට එරෙහිව යුරෝපය වහා ක්‍රියාත්මක විය යුතු බවයි.\nස්පාඤ්ඤයේ මැඩ්රිඩ්, බාසිලෝනා ඇතුළු තවත් නගර කිහිපයකම විරෝධතා පැවැත්වෙනවා.\nබාසිලෝනා හි මධ්‍යම චතුරශ්‍රයට රැස් වූ දහසකට ආසන්න විරෝධතාකරුවන් යුක්රේනය ආරක්ෂා කිරීමට මැදිහත්වන ලෙස නේටෝ සංවිධානයෙන් ඉල්ලා සිටිනවා.\nරුසියාවේ පමණක් යුද විරෝධී උද්ඝෝෂණවලට සම්බන්ධ වූ 4,631 දෙනෙකු නගර 64කදී ඊයේ අත්අඩංගුවට ගෙන ඇති බවයි විදෙස් වාර්තා සඳහන් කළේ.\nරුසියානු රාජ්‍ය නොවන සංවිධානයක් අනාවරණ කරන්නේ, ඒ අනුව මේ දක්වා රුසියාවට එරෙහිව විරෝධතාවල නිරත වූ 13,028 දෙනෙකු අත්අඩංගුවට ගෙන ඇති බවයි.\nමේ අතර යුක්රේනය චෝදනා කළේ, රුසියාව මේ වනවිට පාසල් සහ රෝහල් ඉලක්ක කරගනිමින් ප්‍රහාර එල්ල කරන බවටයි.",
       "URL": "https://www.hirunews.lk/298837/රුසියානු-ආක්‍රමණයට-එරෙහි-ව-යුරෝපයේ-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=1313"
}