{
       "Source": "hirunews",
       "Timestamp": "Monday, 28 June 2021 - 10:13",
       "Headline": "මහ රෑ එංගලන්තයේ වීථි සැරූ මෙන්ඩිස් සහ දික්වැල්ලට වැඩ වරදියි - කණ්ඩායමෙනුත් එළියට (වීඩියෝ)",
       "News Content": "ශ්‍රී ලංකා ක්‍රිකට් ක්‍රීඩකයින් දෙනෙකු  එංගලන්තයේ වීථියක සැරිසරන වීඩියෝවක් සමාජ මාධ්‍ය ඔස්සේ මේ වනවිට සංසරණය වනවා.\nඅදාල වීඩියෝවේ සිටින ශ්‍රී ලංකා උප නායක කුසල් මෙන්ඩිස් සහ කඩුලු රකින නිරෝෂන් දික්වැල්ල වහාම කණ්ඩායමෙන් ඉවත්කර මෙරටට ගෙන්වීමට ශ්‍රී ලංකා ක්‍රිකට් බලධාරීන් තීරණය කර තිබෙනවා.\nඒ ඔවුන් ජෛව ආරක්ෂණ බුබුළෙන් පිටතට යෑමේ සිද්ධිය පදනම් කරගෙනයි.\nක්‍රිකට් ආරංචි මාර්ග ප්‍රකාශ කළේ සිද්ධිය පිළිබඳව කණ්ඩායම් කලමනාකරුගෙන් වාර්තාවක් කැඳවා කුසල් මෙන්ඩිස් සහ නිරෝෂන් දික්වැල්ල සම්බන්ධයෙන් විනය පියවර ගැනීමටත් තීරණය කර ඇති බවයි.\nකොවිඩ් ව්‍යාප්තියත් සමඟ ජාත්‍යන්තර ක්‍රිකට් කවුන්සිලයේ නිර්නායකයන්ට අනුකූලව ක්‍රිකට් තරග පැවැත්වෙන්නේ ජෛව බුබුළකට අනුගත වෙමින්.\nකිසියම් රටකට විදෙස් රටක සිට පැමිණි කණ්ඩායමක් සංචාරය අවසන් වනතුරු සිය ජෛව බුබුළ තුල රැදී සිටිය යුතු වනවා.\nඑහෙත් සමාජ මාධ්‍ය ඔස්සේ මේ වනවිට සංසරණය වන වීඩියෝ පටයේ දැක්වෙන්නේ කුසල් මෙන්ඩිස් සහ නිරෝෂන් දික්වැල්ල එංගලන්තයේ ඩර්හැම් නුවර නවාතැන්ගෙන සිටින හෝටලයෙන් රාත්‍රී කාලයේ පිටතට පැමිණ සිටින ආකාරයයි.\nඔවුන් දෙදෙනා දැඩි කලබලකාරි ස්වරූපයකින් කටයුතු කරන ආකාරය වීඩියෝ පටයේ දිස්වන අතර උපනායක කුසල් මෙන්ඩිස්ගේ එක් අතක දුම්වැටියක් තිබෙන අයුරුද දිස් වනවා.\nඑමෙන්ම, මීට පෙර ඇතැම් චෝදනාවන්ට ලක් වූ ධනුෂ්ක ගුණතිලක ද තරමක් දුරින් එම වීඩියෝවේ සිටින ආකාරය දිස්වුණා.\nමේ අතර, ශ්‍රී ලංකා ක්‍රිකට් ආරංචි මාර්ග සඳහන් කළේ මේ වනවිටත් සිද්ධිය සම්බන්ධයෙන් ශ්‍රී ලංකා ක්‍රිකට් ආයතනයෙන් විශේෂ සාකච්ඡාවක් පැවැත්වෙමින් තිබෙන බවයි.\nඑසේම, සූම් තාක්ෂණය ඔස්සේ පැවැත්වුණු සාකච්ඡාවකට එක්වූ හිටපු ක්‍රිකට් නායක සහ තුන් ඉරියව් ක්‍රීඩක තිලකරත්න දිල්ෂාන් ද ප්‍රකාශ කළේ මේ වනවිට ශ්‍රී ලංකා ක්‍රිකට් මුහුණදී ඇති තත්ත්වය පිලිබඳව දැඩි කණගාටුවකින් පසුවන බවයි.\nහිටපු ටෙස්ට් ක්‍රිකට් නායකයෙකු වන රොෂාන් මහානාම ද පසුගියදා ශ්‍රී ලංකා ක්‍රිකට් කණ්ඩායමේ ඇද වැටීම සම්බන්ධයෙන් ට්විටර් සටහනක් තබා තිබුණා.\nඔහු එමගින් ප්‍රකාශ කර තිබුණේ එදා ක්‍රිකට් කණ්ඩායම සහ අද ක්‍රිකට් කණ්ඩායම අතර ඇත්තේ ආකල්පමය වෙනසක් බවයි.\nරට වෙනුවෙන් ක්‍රීඩා නොකිරීම පිලිබඳ කණගාටුවක් ඇති වන බව ද රොෂාන් මහානාම සඳහන් කර තිබුණා.\nඑසේම විස්සයි විස්ස තරගාවලි පරාජයෙන් පසු අදහස් දක්වමින් ශ්‍රී ලංකා හිටපු නායක කුමාර සංගක්කාර ප්‍රකාශ කර තිබුණේ ජාත්‍යන්තර තලයට පැමිණි ක්‍රීඩකයන්ට එම මට්ටමේදී පළමු පෙල තරග ක්‍රීඩා කරන ආකාරය ඉගැන්වීම සුදුසු නොවන බවයි.\nක්‍රමක්‍රමයෙන් ජාත්‍යන්තර මට්ටමට පැමිණිමේදී අදාළ අදියර පසුකර තිබිය යුතු බව ඔහුගේ අදහස වුණා.\nශ්‍රී ලංකා ක්‍රීඩකයන්ගේ මානසික ශක්තිය වේගයෙන් ගොඩනැංවිය යුතු බවයි කුමාර සංගක්කාර වැඩිදුරටත් ප්‍රකාශ කර තිබුණේ.\nමේ අතර, ක්‍රිකට් ලෝලියෙකු මෙන්ම මෙරට ජ්‍යෙෂ්ඨ රාජ්‍ය සේවකයෙකු වන මැතිවරණ කොමිසමේ හිටපු සභාපති මහින්ද දේශප්‍රිය ද සමාජ මාධ්‍ය ඔස්සේ සටහනක් තබමින් සඳහන් කර තිබුණේ “අතපය වලංගු නැති ක්‍රිකට් කණ්ඩායමේ ළඳරුවන් ක්‍රීඩා තරග බැලීම එපා කර ඇති බවයි.”\nඒ අනුව, සමාජ මාධ්‍ය ඔස්සේ මෙම වීඩියෝ පටය සංසරණය වෙමින් පවතින්නේ ශ්‍රී ලංකා ක්‍රිකට් පිලිබඳව දැඩි විවේචන එල්ල වෙමින් තිබෙන පසුබිමකයි.\nක්‍රීඩකයන් එංගලන්තයේදී පෙන්නුම් කළ දුර්වල ක්‍රීඩා විලාශය මේ වනවිටත් දෙස් විදෙස් ක්‍රීඩාලෝලීන්ගේ දැඩි විවේචනයට ලක්ව තිබෙනවා.\nඑංගලන්තයේ වෙසෙන ශ්‍රී ලංකා ක්‍රිකට් ලෝලීන් ඊට අදාළව ප්‍රචාරණ ව්‍යාපාරයක් ද අරඹා ඇති අතර, දුර්වල ක්‍රීඩා විලාශයට විරෝධය පළ කරමින් හෑෂ් අන්ෆලෝ ශ්‍රී ලංකා ක්‍රිකට් කේතය භාවිත කරමින් මෙම විරෝධය පළ කිරීමට ඔවුන් පියවර ගෙන තිබෙනවා.\nමෙරට ක්‍රිකට් ඉතිහාසයේ ශ්‍රී ලංකා ක්‍රිකට් කණ්ඩායමට එරෙහිව එවැනි සිද්ධියක් වාර්තා වන්නේ ද ප්‍රථම වතාවට වීම විශේෂත්වයක්.",
       "URL": "https://www.hirunews.lk/275517/මහ-රෑ-එංගලන්තයේ-වීථි-සැරූ-මෙන්ඩිස්-සහ-දික්වැල්ලට-වැඩ-වරදියි-කණ්ඩායමෙනුත්-එළියට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1855"
}