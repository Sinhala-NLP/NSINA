{
       "Source": "hirunews",
       "Timestamp": "Saturday, 14 August 2021 - 15:20",
       "Headline": "බන්ධනාගාරගත රැඳවියන් සදහා අමුත්තන් හමුවීම තවදුරටත් සීමා කෙරේ",
       "News Content": "කොවිඩ් 19 වසංගත තත්වය ඉතා සීග්‍රයෙන් ව්‍යාප්තවීම හේතුවෙන් නැවත දැනුම් දෙනතුරු දිවයින පුරා බන්ධනාගාරගතව සිටින රැඳවියන් හට අමුත්තන් පෙන්වීමේ කටයුතු තාවකාලිකව නතරකර තිබෙන බව බන්ධනාගාර මාධ්‍ය ප්‍රකාශක බන්ධනාගාර කොමසාරිස් පාලන චන්දන ඒකනායක පවසනවා.\nමේ අනුව නඩු කටයුතු වෙනුවෙන් නීතිඥවරුන්ට ද රැඳවියන් හමුවීමට අවස්ථාව ලබා නොදෙන අතර නඩු කටයුතු වලට අවශ්‍ය ලියකියවිලි පමණක් අදාළ සෞඛ්‍ය  මාර්ගෝපදේශයන්ට යටත්ව ලබාදීමට කටයුතු යොදා ඇති බවයි බන්ධනාගාර මාධ්‍ය ප්‍රකාශකවරයා සඳහන් කරන්නේ.\nපාලනයකින් තොරව කොවිඩ් -19 වසංගතය දිවයින පුරා පැතිර යන අතර බන්ධනාගාර පද්ධතිය තුල කොරෝනා ව්‍යාප්තිය බොහෝ දුරට පාලනය කරගෙන ඇති බැවින් එය තවදුරටත් එලෙස පවත්වාගෙන යාම සඳහා මෙම තීරණයට එළඹුණු බව බන්ධනාගාර ප්‍රකාශකවරයා වැඩිදුරටත් කියාසිටියා.",
       "URL": "https://www.hirunews.lk/279696/බන්ධනාගාරගත-රැඳවියන්-සදහා-අමුත්තන්-හමුවීම-තවදුරටත්-සීමා-කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=1754"
}