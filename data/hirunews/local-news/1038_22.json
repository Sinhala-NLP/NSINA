{
       "Source": "hirunews",
       "Timestamp": "Friday, 08 July 2022 - 7:40",
       "Headline": "දුම්රිය ගාස්තු ඉහළ දැමීමේ ගැසට් නිවේදනය මුද්‍රණාලයට - අවම ගාස්තුව රුපියල් විස්ස වන ලකුණු (වීඩියෝ)",
       "News Content": "ලබන සඳුදා (11) මධ්‍යම රාත්‍රියේ සිට ක්‍රියාත්මක වන පරිදි දුම්රිය ගාස්තු ඉහළ දැමීමට තීරණය කර ඇති බව වාර්තාවනවා.\nඊට අදාළ ගැසට් නිවේදනය මේ වනවිට මුද්‍රණය සඳහා රජයේ මුද්‍රණාලය වෙත යොමුකර ඇති බවයි රජයේ මුද්‍රණාලයාධිපතිනි ගංගානි ලියනගේ සඳහන් කළේ.\nඒ අනුව දැනට පවතින බස් ගාස්තුවට සාපේක්ෂව අඩකට වඩා අඩු මුදලකින් දුම්රිය ගාස්තු ඉහළ දැමීමට එමඟින් යෝජනා කර ඇති අතර, දැනට පවතින අවම ගාස්තුව වන රුපියල් දහය, විස්ස දක්වාද ඉහළ දැමීමට නියමිත බව වාර්තාවනවා.\nමේ අතර මෙරට ලියාපදිංචි ඒක පුද්ගල ව්‍යාපාර සහ සමාගම් සඳහා ඩොලර්වලින් මුදල් ගෙවීමේ පදනම මත ඉන්ධන මිලදී ගැනීමට ලියාපදිංචි කිරීම ලංකා ඛනිජ තෙල් නීතිගත සංස්ථාව මගින් ආරම්භ කර තිබෙනවා.\nඒ අනුව ඔවුන් අපනයන ක්‍රියාවලියේ නිරත වන බවට සනාථ කිරීමෙන් ඉන්ධන ලීටර් 6600 ක අවම ඇණවුමක් ලබාගත හැකි බවයි ඛනිජ තෙල් නීතිගත සංස්ථාව සඳහන් කළේ.\nමේ යටතේ ලබාගත හැක්කේ ලංකා ඔටෝ ඩීසල්, භූමිතෙල් සහ දැවි තෙල් පමණක් වන අතර, ලීටර් 6600 ක තොග දෙකක් සඳහා ගෙවීම් සිදුකළ යුතු වනවා.\nඑහිදී එක් තොගයක් පළමු මාසයේ දී ලබාදෙන අතර, ඉදිරි මාසයක කාලය තුළ දෙවන තොගයත් ලබාදීමට කටයුතු කෙරෙනු ඇති.\nමේ අතර ඊයේ කොළඹදී මාධ්‍ය හමුවක් කැඳවමින් මහජන උපයෝගීතා කොමිසමේ සභාපති ජනක රත්නායක කියා සිටියේ ඛණිජ තෙල් සංස්ථාව මගින් ලංකා විදුලි බල මණ්ඩලයට විදුලිය උත්පාදනය සඳහා ඉන්ධන ලබා දෙන මිල ගණන් සාධාරණ නොවන බවයි.\nඒ සම්බන්ධයෙන් මානව හිමිකම් කොමිසමට පැමිණිලි කිරීමටද මේ වනවිට කටයුතු කර ඇති බව ඔහු කියා සිටියා.\nමේ අතර, ශ්‍රී ලංගම සේවකයින්ට රාජකාරී සඳහා වාර්තා කිරීමට අවශ්‍ය ඉන්ධන ලබාදීමට කටයුතු නොකළහොත් අද (08) දහවල් දොලහේ සිට සේවයෙන් ඉවත් වන බව ශ්‍රී ලංගම වෘත්තීය සමිති ඒකාබද්ධ සන්ධානය පවසනවා.",
       "URL": "https://www.hirunews.lk/309382/දුම්රිය-ගාස්තු-ඉහළ-දැමීමේ-ගැසට්-නිවේදනය-මුද්‍රණාලයට-අවම-ගාස්තුව-රුපියල්-විස්ස-වන-ලකුණු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1038"
}