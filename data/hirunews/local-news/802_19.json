{
       "Source": "hirunews",
       "Timestamp": "Friday, 14 October 2022 - 18:56",
       "Headline": "තිළිණි ප්‍රියමාලිගේ තවත් දුරකථන කිහිපයක් සී.අයි.ඩී විමර්ශනයට (වීඩියෝ)",
       "News Content": "රුපියල් කෝටි ගණනක මුදල් වංචා කිරීමේ සිද්ධිය සම්බන්ධයෙන් රක්ෂිත බන්ධනාගාර ගත කර සිටින තිළිණි ප්‍රියමාලිට අයත් තවත් දුරකථන කිහිපයක් විමර්ශනයට ලක්කරන බව අපරාධ පරීක්ෂණ දෙපාර්තමේන්තුව පවසනවා.\nඑහි උසස් නිලධාරියෙකු සඳහන් කළේ ස්ථානීය පරීක්ෂා කිරීම් කිහිපයක් සඳහා ඉදිරියේදීත් ඇය තවත් ස්ථාන කිහිපයකට රැගෙන යාම නියමිත බවයි.\nඑමෙන්ම මේ වන විට සමාජ මාධ්‍ය ජාල ඔස්සේ සංසරණය තිළිණි ප්‍රියමාලිට සම්බන්ධ හඩ පට උපයෝගි කරගනිමින් ඇය සම්බන්ධයෙන් සිදු කරන විමර්ශන පුළුල් කරන බවද අපරාධ පරීක්ෂණ දෙපාර්තමේන්තුවේ එම නිලධාරියා වැඩිදුරටත් ප්‍රකාශ කළා.\nඑමෙන්ම ඇයට එරෙහිව තවත් පැමිණිලි දෙකක් අපරාධ පරීක්ෂණ දෙපාර්තමේන්තුවට ලැබී තිබෙනවා.\nඊයේ දිනයේදී ලැබුණු මෙම පැමිණිලි දෙකෙන් එකක් කොළඹ - කුරුඳුවත්ත ප්‍රදේශයේ පදිංචි ව්‍යාපාරිකයෙකුගෙන් බව පොලිසිය සඳහන් කළා.\nරුපියල් කෝටි 75 ක මුදලක් වංචා කර ඇති බව පවසමින් මෙම ව්‍යාපාරිකයා තිළිණි ප්‍රියමාලිට එරෙහිව පැමිණිලි කර තිබෙනවා.\nඅනෙක් පැමිණිල්ල කොළඹ පදිංචි තවත් පුද්ගලයෙකු විසින් සිදුකර ඇති අතර, ඔහු සඳහන් කර ඇත්තේ රුපියල් කෝටි හතකට අධික මුදලක් ඇය වංචා කර ඇති බවයි.\nඒ අනුව මේ දක්වා මුදල් වංචා කිරීමේ චෝදනාව යටතේ ඇයට එරෙහිව ලැබී ඇති පැමිණිලි සංඛ්‍යාව 11 ක්.\nතිළිණි ප්‍රියමාලි ලෝක වෙළඳ මධ්‍යස්ථානයේ පවත්වාගෙන ගිය ව්‍යාපාරික ස්ථානයේ සේවක සේවිකාවන්ගෙන් ද ප්‍රකාශ ගැනීම අපරාධ පරීක්ෂණ දෙපාර්තමේන්තුව මේ වනවිට ආරම්භ කර තිබෙනවා.",
       "URL": "https://www.hirunews.lk/317890/තිළිණි-ප්‍රියමාලිගේ-තවත්-දුරකථන-කිහිපයක්-සී-අයි-ඩී-විමර්ශනයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=802"
}