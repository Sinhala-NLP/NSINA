{
       "Source": "hirunews",
       "Timestamp": "Sunday, 25 September 2022 - 13:50",
       "Headline": "යුවලගේ දෑතින් ඔප දැමෙන දේශීය කර්මාන්තය (වීඩියෝ)",
       "News Content": "අර්බුදකාරී අවස්ථාවක ආණ්ඩුවට බරක් නොවී ස්වෝත්සාහයෙන් නැගී සිටින්නට වෙර දරන මිනිසුන්ට වැඩි වටිනාකමක් ලබා දෙමින් ඔවුන්ගේ\nගැටළු පිළිබඳ බලධාරීන්ගේ අවධානය යොමු කිරීම මාධ්‍ය සතු වගකීමක්.\nහිරු ප්‍රවෘත්ති නිරන්තරයෙන් ඒ වගකීම ඉටු කිරීමට පුරෝගාමීව කටයුතු කරනවා.\nඒ අනුව අද අපි කියන්න යන්නෙත් තම උත්සාහයෙන් ජීවිතය ජයගන්නට වෙර දරන, බලධාරීන්ගේ අවධානයෙන් ගිලිහුණු දේශීය ව්‍යාපාරයක්\nපිළිබඳවයි.\nඑදිනෙදා ජීවිතයට අවශ්‍ය බොහෝ දෑ අප අවට පරිසරයෙන්ම ඉතා පහසුවෙන් අඩු පිරිවැයකින් සපයා ගැනීමට හැකියාව තිබියදීත් දශක ගණනක් පුරාවටම අපි සිදු කළේ සියලු දේ පිටරටකින් පැමිණෙන තුරු මුහුදට දත නියවාගෙන සිටීමටයි.\nවර්තමානයේ රට මුහුණ පා සිටින අර්බුදකාරී තත්වයට එය ප්‍රධාන වශයෙන් වගකිවයුතු සාධකයක් බව නොරහසක්.\nනමුත් රජය, ආනයනික භාණ්ඩ කිහිපයක් තහනම් කිරීමත් සමඟ සිය රට දේ සිරි සැප දේ කියන පැරණි කියමනට වැඩි වටිනාකමක් ලැබුණා.\nඒ අනුව මේ වනවිට ක්ෂේත්‍ර රැසක රැකියා අවධානමකට ලක්ව ඇති පසුබිමක වුවත් තම උත්සාහයෙන් තමන්ගේම කර්මාන්තයක් කරගෙන කිසිවෙකුටත් අත නොපා ජීවත්වන පිරිස් ද අපේ රටේ නැතුවාම නොවෙයි.\nවසර 11ක් පුරා එලෙස තමන්ගේම කර්මාන්තයකින් ජීවිකාව සරිකරගන්නා පවුලක් අපිට මුණගැහුනේ රත්නපුර, රක්වාන, ගංගොඩ ප්‍රදේශයෙන්.\nපොල්කටු හැඳි, ලුණු පොල්කටු වගේම පොල්කටු ආශ්‍රිත තවත් විසිතුරු භාණ්ඩත් මේ යුවලගේ දෑතින් ඉතා අලංකාර ලෙස නිර්මාණය වෙනවා.\nචානක කැලුම් සහ රෝෂිකා තුෂාරි - මේ ඉවත දමන පොල් කටුවලට හරි අපූරුවට පණ දෙනවා කිව්වොත් වඩාත් නිවැරදියි.\nවිදෙස් රටවලින් ආනයනය කරන ප්ලාස්ටික්, පොලිතින්, අලුමිනියම් හැඳි වැනි දෑ භාවිතය ඉහළ යාම වැඩි වශයෙන් පිළිකා අවදානමට ප්‍රධාන සාධකයක් බව පරීක්ෂණවලින් හඳුනාගෙන තිබෙනවා.\nඑවැනි තත්ත්වයක් තුළ මුදල් වැය කර ලෙඩ රෝග ගෙට ගන්නවා වෙනුවට මෙවැනි දේශීය නිෂ්පාදන මිලදී ගැනීමෙන් දේශීය කර්මාන්තකරුවන් දිරි ගැන්වීමක් මෙන්ම මෙරට මුදල් රටතුළම රඳවා ගැනීමටත් හැකියාව ලැබෙනවා.\nමෙවැනි සුළු කර්මාන්තකරුවන් දිරිගන්වමින් ඔවුනට අත්වැලක් සපයන්නට බලධාරීන්ගේ අවධානය යොමු වන්නේනම් දේශීය නිෂ්පාදන සඳහා ජනතාව ද මූලිකත්වය ලබා දෙනු ඇති.",
       "URL": "https://www.hirunews.lk/316276/යුවලගේ-දෑතින්-ඔප-දැමෙන-දේශීය-කර්මාන්තය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=845"
}