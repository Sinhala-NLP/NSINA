{
       "Source": "hirunews",
       "Timestamp": "Wednesday, 25 November 2020 - 10:58",
       "Headline": "සේවිකාවකට පහර දුන් බස්නාහිර මාර්ග සංවර්ධන අධිකාරියේ ඉංජිනේරුවරයා අත්අඩංගුවට",
       "News Content": "බස්නාහිර පළාත් මාර්ග සංවර්ධන අධිකාරියේ උඩුගම්පොළ කාර්යාලයේ කළමනාකරණ සහකාර නිලධාරිනියකට පහරදුන් බව කියන එහි ඉංජිනේරුවරයා අත්අඩංගුවට ගෙන තිබෙනවා.\nපහරදීමට අදාළ දර්ශන අදාළ සේවිකාව විසින් වීඩියෝගත කර සමාජ මාධ්‍යයට මුදා හැර තිබූ අතර, ඒ සම්බන්ධයෙන් හිරු ප්‍රවෘත්ති මගින් ද ඊයේ කරුණු අනාවරණ කළා.\nමේ අතර, අමාත්‍ය ප්‍රසන්න රණතුංග මෙම සිද්ධිය සම්බන්ධයෙන් සිය ෆේස්බුක් ගිණුමේ සටහනක් එක් කර තිබුණා.\nඑමගින් ඔහු දක්වා තිබුණේ අදාළ සිද්ධියට සම්බන්ධ ඉංජිනේරුවරයා තමාගේ අනුගාමිකයෙකු බවට මතයක් විපක්ෂයට සම්බන්ධ පුද්ගලයින් සමාජ මාධ්‍ය ඔස්සේ ප්‍රචාරය කරමින් පවතින බවයි. එය ප්‍රතික්ෂේප කරන බව ද අමාත්‍යවරයා අදාළ සටහනින් දක්වා තිබුණා.\nඑමෙන්ම, විපක්ෂ නායක සජිත් ප්‍රේමදාස ද අද පාර්ලිමේන්තුවේදී මෙම සිදුවීම සම්බන්ධයෙන් ප්‍රශ්න කළ අතර, රාජ්‍ය අමාත්‍ය නිමල් ලංසා කියා සිටියේ අදාළ කාන්තාවට පහර දුන් බව කියන ඉංජිනේරුවරයාගේ වැඩ තහනම් කිරීමට පියවර ගත් බවයි.",
       "URL": "https://www.hirunews.lk/255560/සේවිකාවකට-පහර-දුන්-බස්නාහිර-මාර්ග-සංවර්ධන-අධිකාරියේ-ඉංජිනේරුවරයා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=2313"
}