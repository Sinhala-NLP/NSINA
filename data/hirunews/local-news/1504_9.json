{
       "Source": "hirunews",
       "Timestamp": "Friday, 10 December 2021 - 13:07",
       "Headline": "නොරෝච්චෝලේ යළි වැඩ, අද රාත්‍රියේ සිට විදුලි කප්පාදුවක් නැහැ",
       "News Content": "නොරොච්චෝලේ ලක්විජය ගල් අඟුරු බලාගාර සංකීර්ණයේ මෙහෙයුම් මේ වනවිට යථා තත්වයට පත්වී ඇති බව විදුලිබල අමාත්‍යාංශය පවසනවා.\nඒ නිසා අද සිට විදුලිය කප්පාදුවක් සිදු කෙරෙන්නේ නැහැ.\nපසුගිය 3 වනදා මුළු දිවයිනටම විදුලිය විසන්ධි වූ අතර, ඒ හේතුවෙන් නොරෝච්චෝලේ ලක් විජය ගල් අඟුරු බලාගාරයේ ජනන කටයුතුද ඇණහිටියා.\nඒ හේතුවෙන් පස්වරු හයේ සිට රාත්‍රී 9.30 දක්වා අතර කාලයේදී ඇතැම් ප්‍රදේශවලට පැයක විදුලි කප්පාදුවක් ක්‍රියාත්මක කෙරුණා.\nකෙසේ වෙතත් මේ වනවිට, නොරොච්චෝලේ බලාගාරයේ සැපයුම් ජාතික විදුලි පද්ධතියට එක් කිරීම සිදුවන බැවින් විදුලි සැපයුම සාමාන්‍ය පරිදි සිදුකිරීමට හැකියාව පවතින බවයි, විදුලි බල අමාත්‍යංශයේ මාධ්‍ය ප්‍රකාශක සුලක්ෂණ ජයවර්ධන කියා සිටියේ.\nමේ අතර කොළඹ 12, 13, 14 සහ 15 යන ප්‍රදේශවලට හෙට(11) මධ්‍යම රාත්‍රියේ සිට පැය 18 ක කාලයක් ජල සැපයුම අත්හිටුවන බව ජාතික ජලසම්පාදන හා ජලාපවහන මණ්ඩලය නිවේදනය කළා.\nඅඹතලේ සිට කොළඹ දක්වා දිවෙන නල මාර්ගයේ නඩත්තු කටයුත්තක් හේතුවෙන් මෙලෙස ජල සැපයුම අත්හිටුවන බවයි, එමඟින් සඳහන් කළේ.",
       "URL": "https://www.hirunews.lk/290588/නොරෝච්චෝලේ-යළි-වැඩ-අද-රාත්‍රියේ-සිට-විදුලි-කප්පාදුවක්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=1504"
}