{
       "Source": "hirunews",
       "Timestamp": "Sunday, 23 October 2022 - 15:48",
       "Headline": "කටුබැද්ද වෙළඳසැලේ කොල්ලයේ සැකකරුවන් රත්මලානේ රොහාගේ ගෝලයින්",
       "News Content": "මොරටුව - කටුබැද්දේ වෙළඳසැලක මුදල් කොල්ලය සම්බන්ධයෙන් අත්අඩංගුවට ගත් සැකකරුවන් දෙදෙනා මියගිය අපරාධ කල්ලි නායකයෙකු වන රත්මලානේ රොහාගේ ගෝලයන් දෙදෙනෙකු බව අනාවරණ වී තිබෙනවා.\nරොහාගේ සමීපතමයෙකු වන බායිවත්තේ සංජීව නැමැත්තා මෙම කොල්ලය මෙහෙයවා ඇති බවටයි වැඩිදුර ප්‍රශ්න කිරීම්වලදී හෙළිවී ඇත්තේ.\nපසුගිය 4 වනදා කටුබැද්ද ප්‍රදේශයේ වෙළඳසැලක මුදල් එහි සේවකයෙකු විසින් බැංකු ගත කිරීමට රැගෙන යාමේදී තියුණු ආයුධ පෙන්වා කොල්ලකෑමේ සිද්ධියක් වාර්තාවුණා.\nපසුව මෙම සිද්ධිය සම්බන්ධයෙන් පරීක්ෂණ ක්‍රියාත්මක කළ ගල්කිස්ස අපරාධ විමර්ශන කාර්යාංශය මෙලෙස සැකකරුවන් දෙදෙනෙකු ඊයේ අත්අඩංගුවට ගත්තා.\nමොවුන් මෙම කොල්ලය සඳහා යොදාගත් මෝටර් රථයක් සහ තියුණු ආයුධයක්ද පොලිස් භාරයට ගෙන තිබුණා.",
       "URL": "https://www.hirunews.lk/318626/කටුබැද්ද-වෙළඳසැලේ-කොල්ලයේ-සැකකරුවන්-රත්මලානේ-රොහාගේ-ගෝලයින්",
       "Category": "Local News",
       "Parent URL": "https://www.hirunews.lk/local-news.php?pageID=784"
}