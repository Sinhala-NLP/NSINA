{
       "Source": "hirunews",
       "Timestamp": "Friday, 11 February 2022 - 7:55",
       "Headline": "තවත් කොරෝනා ආසාදිතයන් 1297ක්",
       "News Content": "මෙරට තුල ඉලක්කගත ළමුන්ගෙන් සියයට 98කට පමණ කොරෝනා ප්‍රතිශක්තීකරණ එන්නත ලබා දී ඇති බව සෞඛ්‍ය අමාත්‍යවරයා අන්තර්ජාතික රතුකුරුස කමිටුවට දැනුම් දී තිබෙනවා.\nජාත්‍යන්තර රතු කුරුසියේ මහ ලේකම්වරයා ඊයේ හමු වූ අවස්ථාවේ දී සෞඛ්‍ය අමාත්‍ය කෙහෙළිය රඹුක්වැල්ල ප්‍රකාශ කලේ මෙරට ඉලක්කගත ජනගහනයෙන් සියයට 95කට පමණ මේ වන විට 2 වන එන්නත් මාත්‍රාව ලබා දී ඇති බවයි.\nඑමෙන්ම මෙරට තුල ඉලක්කගත ළමුන්ගෙන් සියයට 98කට පමණ කොරෝනා ප්‍රතිශක්තීකරණ එන්නත ලබා දී තිබෙනවා.\nමේ අතර මෙරට කොරෝනා අසාදිතයන් සඳහා සූදානම් කර ඇති ඇඳන් 15,000න් තවමත් සක්‍රීයව පවතින්නේ ඇඳන් 7,000ක් පමණක් බවයි නියෝජ්‍ය සෞඛ්‍ය සේවා අධ්‍යක්ෂ විශේෂඥ වෛද්‍ය හේමන්ත හේරත් සඳහන් කළේ.\nඔහු වැඩිදුරටත් කියා සිටියේ, කොරෝනා ව්‍යාප්තිය පාලනය සඳහා සියලු පුරවැසියන් සෞඛ්‍ය පිළිවෙත් දැඩි ලෙස අනුගමනය කිරීමටත් බූස්ටර් එන්නත් මාත්‍රාව ලබා ගැනීමටත් කටයුතු කළ යුතු බවයි.\nමේ අතර තවත් කොරෝනා ආසාදිතයන් 1297ක් ඊයේ වාර්තා වීමත් සමග මෙරට සමස්ථ කොරෝනා ආසාදිතයන් සංඛ්‍යාව 624,575ක් දක්වා ඉහළ ගියා.\nමෙරට සමස්ථ කොරෝනා මරණ සංඛ්‍යාව 15,723ක් දක්වා ඉහළ ගියේ ඊයේ වාර්තා වූ කොරෝනා මරණ 31ත් සමඟ යි.\nමේ අතර දෙවන වරටත් කොරෝනා ආසාදනය වූ බි්‍රතාන්‍යයේ කිරුළ හිමි චාල්ස් කුමරු එලෙස ආසාදිත බව හඳුනාගැනීමට දින දෙකකට පෙර දෙවන එලිසබෙත් මහ රැජිණ මුණගැසී ඇති බව වාර්තාවනවා.\nකෙසේ නමුත් මහ රැජිණ මෙතෙක් කොරෝනා ආසාදන ලක්ෂණ පෙන්නුම් කර නැහැ.\n95 හැවිරිදි මහ රැජිණ පසුගිය දා සිය රාජකීයත්වයේ දියමන්ති ජුබිලිය සැමරුව ද බොහෝ දුරට වින්ඩ්සර් මැදුරේ හුදෙකලාව කාලය ගත කරන්නේ සෞඛ්‍ය ආරක්ෂිත පිළිවෙතක් ලෙසින්.\nඑමෙන්ම චාල්ස් කුමරු සහ කැමිලා ආර්යාව පසුගිය බදාදා බි්‍රතාන්‍යය කෞතුකාගාරයේ පැවති උත්සවයකට සහභාගිවූ අතර, ඊට බි්‍රතාන්‍යය මුදල් අමාත්‍යවරයා සහ ස්වදේශ කටයුතු අමාත්‍යවරයාද සහභාගිවී තිබෙනවා.\n73 හැවිරිදි චාල්ස් කුමරු සහ 74 හැවිරිදි කැමිලා ආර්යාව යන දෙදෙනාම බූස්ටර් එන්නත ඇතුලුව කොරෝනා වෛරසයට එරෙහි පූර්ණ එන්නත්කරණය ලබා සිටිනවා.",
       "URL": "https://www.hirunews.lk/296710/තවත්-කොරෝනා-ආසාදිතයන්-1297ක්",
       "Category": "Local News",
       "Parent URL": "https://www.hirunews.lk/local-news.php?pageID=1363"
}