{
       "Source": "hirunews",
       "Timestamp": "Tuesday, 05 June 2018 - 16:48",
       "Headline": "නියෝජ්‍ය කථානායක ධුරය ආනන්ද කුමාරසිරිට",
       "News Content": "පුරප්පාඩුව පැවති නියෝජ්‍ය කථානායක ධුරය අද (05) පැවති රහස් ඡන්ද විමසීමේදී ඡන්ද 97 ක් ලබාගත් එක්සත් ජාතික පක්ෂ පාර්ලිමේන්තු මන්ත්‍රී ආනන්ද කුමාරසිරිට හිමිවුණා.\nඑක්සත් ජනතා නිදහස් සන්ධානයෙන් යෝජනා කළ පාර්ලිමේන්තු මන්ත්‍රීනි සුදර්ශනී ප්‍රනාන්දුපුල්ලේට එහිදී හිමිවුණේ ඡන්ද 53ක් පමණයි.\nඑක් ඡන්දයක් අවලංගු වී ඇති බවද කථානායක කරූ ජයසූරිය පාර්ලිමේන්තුවට දැනුම් දුන්නා.\nජනතා විමුක්ති පෙරමුණ සහ දෙමළ ජාතික සන්ධානය ඡන්දය දීමෙන් වැළකී සිටි අතර, ඒකාබද්ධ විපක්ෂයේ මෙන්ම ආණ්ඩු පක්ෂයේ ඇතැම් මන්ත්‍රීවරුන්ද ඡන්ද විමසීමට එක්ව සිටියේ නැහැ.\nආනන්ද කුමාරසිරි සහ සුදර්ශනී ප්‍රනාන්දුපුල්ලේ යන මන්ත්‍රීවරුන්ගේ නම් යෝජනාවීමෙන් පසු නැගී සිටි විපක්ෂ නායක ආර්. සම්බන්ධන් කියා සිටියේ එම තනතුර සුදර්ශනී ප්‍රනාන්දුපුල්ලේ මන්ත්‍රීවරියට ලබාදීම සුදුසු බවයි.\nකෙසේ වෙතත් ස්ථාවර නියෝග අනුව නම් දෙකක් ඉදිරිපත් වූ අවස්ථාවක ඡන්ද විමසීමක් සිදුකළ යුතු බව කථානායකවරයා එහිදී කියා සිටියා.",
       "URL": "https://www.hirunews.lk/192382/නියෝජ්‍ය-කථානායක-ධුරය-ආනන්ද-කුමාරසිරිට",
       "Category": "Local News",
       "Parent URL": "https://www.hirunews.lk/local-news.php?pageID=3910"
}