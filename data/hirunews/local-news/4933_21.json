{
       "Source": "hirunews",
       "Timestamp": "Saturday, 06 August 2016 - 18:12",
       "Headline": "හනුමා පාලම ගැන තවමත් විවිධ අදහස්",
       "News Content": "ඉන්දියාව සහ ශ්‍රී ලංකාව යා කෙරෙන හනුමා පාලම සම්බන්ධයෙන් සමාජ සංවාදයක් ඇතිවීම ආණ්ඩුව වළක්වා තිබෙන බව ජාතික නිදහස් පෙරමුණ පවසනවා.\nසීදුව ප්‍රදේශයේ අද (06) පැවති දේශනයකට එක්වෙමින් එහි නායක, පාර්ලිමේන්තු මන්ත්‍රී විමල් වීරවංශ මේ බව ප්‍රකාශ කළා.\n‘‘ස්වාධීනත්වය තුරන් කිරීමේ ප්‍රධානම පියවරක් ලෙස හනුමන් පාලම ඉදිවෙනවා. කබීර් හෂීම් අමාත්‍යවරයා ඉන්දුනීසියාවේ තිබුණු ඉස්ලාමීය රටවල ආර්ථික සමුළුවේදී කියනවා දකුණු ඉන්දියාවයි, ලංකාවයි අතර ඉදිවෙන පාලම ගැන දෙරටේම ඉහළ පෙලේ නායකයින්ගේ සාකච්ඡා බොහෝ දුරට අවසන් වෙලා කියලා. ඒ පාලම හැදුවොත් ආයි අපේ ලංකාවේ තමන්ගේ වූ අනන්‍යතාවය ඉවරයි. සියවස් ගණනාවක් ආරක්ෂා කරගත් ශිෂ්ඨාචාර සලකුණ ඉවරයි. ඒ ගැන සමාජ සංවාදයක් ඇතිවෙන එක වළක්වලා තියෙනවා.’’\nකෙසේ වෙතත්, ඒ පිළිබඳව මොරටුව ප්‍රදේශයේ පැවති උත්සවයකට එක්වෙමින් රාජ්‍ය ව්‍යවසාය නියෝජ්‍ය අමාත්‍ය ඉරාන් වික්‍රමරත්න මෙවැනි අදහසක් පළ කළා.\n‘‘අද හුඟක් මානසික රෝගීන් සිටිනවා. ඒ අය දේශපාලනයෙත් ඉන්නවා කියලා සඳහන් කරන්නට  ඕනා. මේ ඉන්දියාවට පාලමක් හදන්න යනවා කියලා මොකක්ද කතාවක් දේශපාලනඥයින් කියාගෙන යනවා. ඒකට විරෝධය පළ කරමින් සිටිනවා කියලා. ඇත්තටම අපිට ඉන්දියාවට පාලමක් හදන්න  ඕනෙ නැහැ. අපිට  ඕනා ඉන්දියාවයි ලංකාවයි අතරෙ හදවතින් පාලමක් හදන්නයි. ඉන්දියාවට අපෙන් අවශ්‍ය එයාලගෙන් ආරක්ෂාවට බාධාවක් නොවන ආකාරයෙන් ජාත්‍යන්තර සබඳතා පවත්වාගෙන යාමයි. අපිට ඉන්දියාවෙන් අවශ්‍ය අපේ ආර්ථිකය ගොඩනගන්න ඉන්දීය වෙළඳපොල. ඉන්දියාව තමයි අපිට ආසන්නයෙන්ම තියෙන ලෝකයේ තියෙන විශාලතම වෙළඳපොල. ඉතින් මේ විරෝධතාවයෙන්  මේ මානසික රෝගයෙන් මිදෙන්න අවශ්‍යයයි.’’",
       "URL": "https://www.hirunews.lk/139978/හනුමා-පාලම-ගැන-තවමත්-විවිධ-අදහස්",
       "Category": "Local News",
       "Parent URL": "https://www.hirunews.lk/local-news.php?pageID=4933"
}