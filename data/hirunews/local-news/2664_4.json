{
       "Source": "hirunews",
       "Timestamp": "Friday, 12 June 2020 - 20:43",
       "Headline": "ථූපාරාම පුදබිමේ ප්‍රතිසංස්කරණ කඩිනම් කෙරේ - සියලු ඉදිකිරීම් ඓතිහාසික ස්වරූපය සුරැකෙන අයුරින්",
       "News Content": "ථූපාරාම පුදබිමේ ප්‍රතිසංස්කරණ පුරාවිද්‍යා දෙපාර්තමේන්තුවේ අධීක්ෂණය යටතේ කඩිනම් කරන ලෙස ජනාධිපති ගෝඨාභය රාජපක්ෂ  නිලධාරින්ට උපදෙස් ලබාදී තිබෙනවා.\nපුදබිම ආශ්‍රිත අනවසර ඉදිකිරීම් එහි බාහිර පෙනුමට සහ බැතිමතුන්ට බාධාවක්ව පවතින අතර පුදබිමට අයත් ඉඩම් නිරවුල් කරදෙන ලෙස ද ථූපාරාම චෛත්‍යාරාමාධිකාරී පූජ්‍ය කහල්ලේ ඥානීන්ද හිමි ජනාධිපතිවරයාගෙන් ඉල්ලීමක් කර තිබුණා.\nමෙම කරුණු සැලකිල්ලට ගනිමින් ථූපාරාම පුදබිම ආශ්‍රිත සංවර්ධන ක්‍රියාවලිය පිළිබඳ සාකච්ඡාවක් අද (12) පස්වරුවේ ජනාධිපති කාර්යාලයේ දී පැවැත්වුණා.\nථූපාරාමය පුරාවිද්‍යාත්මක අගයක් සහිත සිද්ධස්ථානයක් ලෙස පහසුකම් සහිතව සංවර්ධනය කිරීමේ වැදගත්කම මෙහිදී ජනාධිපතිවරයා පෙන්වා දුන් බවයි ජනාධිපති මාධ්‍ය අංශය කියාසිටියේ.\nඊට අදාළ සැලැස්මක් කඩිනමින් සකස් කර වසර දෙකක් ඇතුළත වැඩ නිමකරන ලෙසට ද ජනාධිපති ගෝඨාභය රාජපක්ෂ උපදෙස් දී තිබෙනවා.\nථූපාරාමය මෙරට පළමු ස්ථූපය ලෙස ලිඛිත සාක්ෂි සහිතව ඉතිහාසයට එක්ව තිබෙනවා.\nථූපාරාම වටදාගෙයට පුරාවිද්‍යාත්මක සහ ඓතිහාසික වැදගත්කමක් හිමි වන අතර සියලු ඉදිකිරීම් පොත පත නොකියවා ඇහෙන් දැක අවබෝධකරගත හැකි අයුරින් නිර්මාණය විය යුතු බවයි ජනාධිපතිවරයා අවධාරණය කළේ.\nපවරා ගැනීම් සිදුවන තෙක් ථූපාරාමයට අයිති කොටසෙහි සංවර්ධන වැඩ ආරම්භ කිරීමටසහ පිවිසුම් මාර්ග සැකසීමට ජනාධිපතිවරයා උපදෙස් ලබා දී තිබෙනවා.\nඅනුරාධපුර පැරණි භික්ෂු විශ්ව විද්‍යාලය අයත් පරිශ්‍රය රුවන්වැලි චෛත්‍යාරාමයට පවරාදීමට වසර 20කට පෙර ප්‍රතිපත්තිමය තීන්දුවක් ගෙන තිබූ අතර එය මෙතෙක් සිදු වී නොමැති බවයි චෛත්‍යාරාමාධිකාරී ආචාර්ය පූජ්‍ය පල්ලේගම හේමරතන නාහිමියන් සඳහන් කර ඇත්තේ.\nභික්ෂු විශ්ව විද්‍යාලයේ දැනට භාවිත නොවන පරිශ්‍රය වහාම රුවන්වැලි චෛත්‍යාරාමයට පවරන ලෙසට ද ජනාධිපතිවරයා උපදෙස් ලබාදී තිබෙනවා.",
       "URL": "https://www.hirunews.lk/242912/ථූපාරාම-පුදබිමේ-ප්‍රතිසංස්කරණ-කඩිනම්-කෙරේ-සියලු-ඉදිකිරීම්-ඓතිහාසික-ස්වරූපය-සුරැකෙන-අයුරින්",
       "Category": "Local News",
       "Parent URL": "https://www.hirunews.lk/local-news.php?pageID=2664"
}