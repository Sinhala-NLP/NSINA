{
       "Source": "hirunews",
       "Timestamp": "Sunday, 06 March 2022 - 16:20",
       "Headline": "ඉන්දියාවට ඉනිමක සහ ලකුණු 222ක ජයක්",
       "News Content": "ශ්‍රී ලංකාවට එරෙහිව මොහාලි හි පැවති පළමු ටෙස්ට් තරඟය ඉනිමකින් සහ ලකුණු 222කින් ජය ගැනීමට ඉන්දීය කණ්ඩායම අද සමත් වුණා.\nතරඟයේ තුන් වන දිනය වූ අද ශ්‍රී ලංකා පළමු ඉනිම ලකුණු 174කට සීමා කළ අතර ඉන්දීය කණ්ඩායම පළමු ඉනිම අත්හිටුවනු ලැබුවේ කඩුලු 8කට ලකුණු 574ක් ලබා සිටියදියි.\nශ්‍රී ලංකාවට වඩා ලකුණු 400ක් ඉදිරියෙන් සිටි ඉන්දියාව යළි දෙවන ඉනිමේ පන්දුවට පහරදීම සඳහා ශ්‍රී ලංකාවට ආරාධනා කළා.\nඒ අනුව ශ්‍රී ලංකා දෙවන ඉනිම ලකුණු 178කට සීමා කිරීමට ඉන්දීය පන්දු යවන්නන් සමත් වුණා.\nපළමු ඉනිමේදී ශ්‍රී ලංකාව වෙනුවෙන් පැතුම් නිස්සංක නොදැවී ලකුණු 61 ක් රැස් කළ අතර, දෙවන ඉනිමේදී නිරෝෂන් දික්වැල්ල නොදැවී ලකුණු 51ක් ලබා ගත්තා.\nඉන්දියාව වෙනුවෙන් රවීන්ද්‍ර ජඩේජා තරඟය පුරා කඩුලු 9ක් බිද හෙළුෑ අතර ඔහු ඉන්දීය මුල් ඉනිමේදී නොදැවී ලකුණු 175ක් රැස් කළා.\nශ්‍රී ලංකාවට එරෙහි තරඟ දෙකකින් යුත් ටෙස්ට් තරගාවලිය ඉන්දීය කණ්ඩායම එකට බින්දුවක් ලෙස මේ වනවිට පෙරමුණේ පසුවන අතර දෙවන තරඟය බෙංගලූර් හිදී ලබන 12 වන දා දිවා රාත්‍රී තරඟයක් ලෙස ආරම්භවීමට නියමිතයි.",
       "URL": "https://www.hirunews.lk/298803/ඉන්දියාවට-ඉනිමක-සහ-ලකුණු-222ක-ජයක්",
       "Category": "Local News",
       "Parent URL": "https://www.hirunews.lk/local-news.php?pageID=1310"
}