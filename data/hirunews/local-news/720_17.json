{
       "Source": "hirunews",
       "Timestamp": "Monday, 21 November 2022 - 7:27",
       "Headline": "අක්‍රීය වී ඇති මහඉලුප්පලම ගොවිපලට බලහත්කාරයෙන් ඇතුළු වූ පිරිස අල්ලන්නැයි උපදෙස්",
       "News Content": "අනුරාධපුරය - මහඉලුප්පල්ලම රජයේ ක්‍ෂේත්‍ර බෝග පර්යේෂණ සහ සංවර්ධන ආයතන ගොවිපලට මේ වනවිට අක්‍රීය තත්වයේ පවතින බව ජාතික ගොවිජන එකමුතුව පවසනවා.\nඑම එකමුතුව ඊයේ අදාළ පරිශ්‍රයේ නිරීක්ෂණයකට එක් වූ අතර ඔවුන් පෙන්වා දුන්නේ අක්කර 4,000කට ආසන්න භූමි ප්‍රමාණයක් පැවතිය ද වගාවන් සඳහා යොදාගෙන ඇත්තේ අක්කර 50 ටත් අඩු ඉතා සුළු භූමි ප්‍රමාණයක් පමණක් බවයි.\nමේ අතර මහඉලුප්පල්ලම ක්‍ෂේත්‍ර භෝග පර්යේෂණ හා සංවර්ධන ආයතනයට අනවසරයෙන් හා බලහත්කාරයෙන් ඇතුලුවූ පුද්ගලයින් අත්අඩංගුවට ගන්නා ලෙස කෘෂිකර්ම අමාත්‍ය මහින්ද අමරවීර පොලිස්පතිවරයාගෙන් ඉල්ලීමක් කර තිබෙනවා.\nගොවි එකමුතුව යැයි කියාගන්නා සංවිධානයක පිරිසක් මෙසේ අනවසරයෙන් පර්යේෂණ ආයතනයට ඇතුලු වී ඇති බවයි කෘෂිකර්ම අමාත්‍යාංශය සඳහන් කළේ.\nමෙම පර්යේෂණ ආයතනය ශාක නිරෝධායන නීතිරීති අකුරටම ඉටු කරන ආයතනයක් බවත්, ඊට බලහත්කාරයෙන් ඇතුලුවූ පුද්ගලයින් එහි සේවය කරන කෘෂි විද්‍යාඥයින් හා නිලධාරීන් අපහසුතාවට පත්වන ආකාරයට කටයුතු කර ඇති බවද වාර්තාවනවා.\nමින් ඉදිරියට කිසිදු පුද්ගලයෙකුට නිසි අවසරයකින් තොරව බලහත්කාරයෙන් කෘෂිකර්ම අමාත්‍යාංශයට අයත් කිසිදු ගොවිපලකට හෝ පර්යේෂණ ආයතනයකට කඩාවැදීමට ඉඩ නොදීමට අදාළ ආයතන බලධාරීන්ට උපදෙස් දෙමින්, චක්‍රලේඛයක් ද නිකුත් කිරීමට නියමිතයි.",
       "URL": "https://www.hirunews.lk/320886/අක්‍රීය-වී-ඇති-මහඉලුප්පලම-ගොවිපලට-බලහත්කාරයෙන්-ඇතුළු-වූ-පිරිස-අල්ලන්නැයි-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=720"
}