{
       "Source": "hirunews",
       "Timestamp": "Sunday, 07 May 2023 - 15:25",
       "Headline": "නීති විරෝධී ලෙස රටින් පනින්න හැදූ පිරිසක් අත්අඩංගුවට",
       "News Content": "මන්නාරම, එරුක්කුලම්පිඩ්ඩි ප්‍රදේශයට ඔබ්බෙන් වූ මුහුදු ප්‍රදේශයේ දී නීති විරෝධී ලෙස මෙරටින් විදෙස් රටකට සංක්‍රමණය වීමට උත්සහ කළ දෙමළ වැසියන් 06 දෙනෙකු සමඟ ඩිංගි යාත්‍රාවක් ඊයේ (06) දිනයේ අත්අඩංගුවට ගත් බව මන්නාරම පොලිසිය පවසනවා.\nමෙම පිරිස එකම පවුලකට අයත් පිරිසක් වන අතර ඔවුන් මන්නාරම ප්‍රදේශයෙන් ඩිංගි යාත්‍රාවක් කුළියට ගෙන ඉන්දියාවට පලා යාමට උත්සහ කර තිබෙන බවයි වාර්තා වන්නේ.\nනාවික නෞකා ගජබා ආයතනය මඟින් මන්නාරම, එරුක්කුලම්පිඩ්ඩි ප්‍රදේශයට ඔබ්බෙන් වූ මුහුදු ප්‍රදේශයේ සිදු කළ විශේෂ සෝදිසි මෙහෙයුමක දී එම මුහුදු ප්‍රදේශයේ යාත්‍රා කරමින් තිබූ සැක කටයුතු ඩිංගි යාත්‍රාවක් පරීක්ෂාවට ලක් කර තිබෙනවා.\nඑම යාත්‍රාවේ සිටි පිරිස අතර වැඩිහිටි පිරිමි පුද්ගලයන් දෙදෙනෙකු එක් කාන්තාවක් හා ළමුන් තිදෙනෙකු ඇතුළු හය දෙනෙකු සිට ඇති අතර නාවිකව විසින් ඔවුන් තම භාරයට ගෙන තිබෙනවා.\nඑලෙස නාවික හමුදා භාරයට ගත් සැකකරුවන් පිරිස වව්නියාව සහ මන්නාරම යන ප්‍රදේශයන්හි පදිංචිකරුවන් බවයි මූලික පොලිස් විමර්ශනවල දී අනාවරණය වී ඇත්තේ.",
       "URL": "https://www.hirunews.lk/334506/නීති-විරෝධී-ලෙස-රටින්-පනින්න-හැදූ-පිරිසක්-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=362"
}