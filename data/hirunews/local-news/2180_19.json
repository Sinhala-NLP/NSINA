{
       "Source": "hirunews",
       "Timestamp": "Saturday, 30 January 2021 - 11:28",
       "Headline": "පල්ලිමුල්ල ඝාතකයන් පැමිණි යතුරුපැදිය බොල්ගොඩ ගඟෙන් ගොඩ ගනී (වීඩියෝ)",
       "News Content": "පානදුර - පල්ලිමුල්ල ප්‍රදේශයේදී පුද්ගලයෙකු වෙඩි තබා ඝාතනය කිරීමේ සිද්ධියට යොදා ගත් යතුරුපැදිය පානදුර - ඌරකඩුව තොටුපල ආසන්නයේ තිබී සොයා ගෙන තිබෙනවා.\nනාවික හමුදාව සහ පොලිස් කිමිඳුම් නාවික කොට්ඨාශයේ කණ්ඩායමක් ඊයේ දිනයේදී මෙම යතුරුපැදිය සොයා බොල්ගොඩ ගඟෙහි මෙහෙයුම් දියත් කළ ද, එය සොයා ගැනීමට හැකිවූයේ නැහැ.\nකෙසේ වෙතත්, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් එම ස්ථානයට පැමිණ ප්‍රදේශයේ තරුණයන්ගෙන් ඉල්ලා සිටියේ අදාළ යතුරුපැදිය සොයා ගැනීම සඳහා සහය ලබාදෙන ලෙසටයි. ඒ අනුව, ප්‍රදේශයේ තරුණයන් කිහිපදෙනෙකු යතුරුපැදිය සෙවීමේ මෙහෙයුම සඳහා අද උදෑසන එක්ව තිබුණා. ඔවුන් මෙහෙයුම ආරම්භ කර සුළු වේලාවකින් යතුරුපැදිය ගඟේ එක් ඉවුරක තිබී සොයා ගැනීමට සමත්ව තිබෙනවා.\nමෙම ඝාතනය සඳහා යොදාගත් ටී - 56 ගිනි අවිය පානදුර - වදුරම්මුල්ල ප්‍රදේශයේ සුසාන භූමියක් අසල පැරණි ලී කොටයක් තුළ සඟවා තිබියදී ඊයේ සොයා ගැණුනා. පසුගිය සඳුදා මෙම වෙඩි තැබීම සිදුකර තිබූ අතර, ඊට හේතුව මත්ද්‍රව්‍ය ජාවාරම් මත ඇති වූ මුදල් ආරවුලක් බවටයි දැනට අනාවරණ වී ඇත්තේ. වෙඩි තැබීමෙන් 32 හැවිරිදි පුද්ගලයෙකු ජිවිතක්ෂයට පත්වුණා.\nමේ අතර, ඉන්දියාවේදී මියගිය බවට සැක කෙරෙන සංවිධානාත්මක අපරාධ කල්ලි නායක මද්දුමගේ ලසන්ත චන්දන පෙරේරා හෙවත් අංගොඩ ලොක්කාගේ ගෝලයෙකු විසින් බන්ධනාගාරයේ සිට මෙහෙයවන මත්ද්‍රව්‍ය ජාවාරමක සුලමුල සොයා ගැනීමට කොළඹ සංවිධානාත්මක අපරාධ නිවාරණ කොට්ඨාශය සමත් වී තිබෙනවා.\nඒ, ගංජා කිලෝග්‍රෑම් 03 ක් සහ අයිස් ග්‍රෑම් 21 ක් සමඟ මුල්ලේරියාවේදී අත්අඩංගුවට ගත් සැකකරුවෙකුගෙන් හෙලිකරගත් තොරතුරුවලට අනුවයි.\nඊයේ රාත්‍රියේ අත්අඩංගුවට ගත් මෙම සැකකරු සන්තකයේ තිබූ මත්ද්‍රව්‍යවල වටිනාකම රුපියල් ලක්ෂ 07 කට අධික බවයි පොලිසිය පැවසුවේ.\nඔහු අංගොඩ ලොක්කාගේ ගෝලයෙකු වන දැනට බන්ධනාගාරගතව පසුවන ක්ලෙමන් ගුණරත්න නැමැත්තා විසින් මෙහෙයවා ඇති බවට තොරතුරු ලැබී ඇති බවයි කොළඹ සංවිධානාත්මක අපරාධ නිවාරණ කොට්ඨාශය සඳහන් කළේ.",
       "URL": "https://www.hirunews.lk/261128/පල්ලිමුල්ල-ඝාතකයන්-පැමිණි-යතුරුපැදිය-බොල්ගොඩ-ගඟෙන්-ගොඩ-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2180"
}