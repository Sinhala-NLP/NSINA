{
       "Source": "hirunews",
       "Timestamp": "Wednesday, 26 June 2019 - 17:56",
       "Headline": "සාක්ෂි ලබාදීමට පැමිණි බදියුදීන්ට වෙනත් දිනයක්",
       "News Content": "නියම කර තිබූ පරිදි පාස්කු ඉරිදා ත්‍රස්ත ප්‍රහාරය සම්බන්ධයෙන් සොයා බැලීමට පත් කළ පාර්ලිමේන්තු විශේෂ තේරීම් කාරක සභාව හමුවේ සාක්ෂි ලබාදීමට හිටපු අමාත්‍ය රිෂාඩ් බදියුදීන් අද පැමිණියත් ඔහු සාක්ෂි ලබා නොදී ඉන් පිටව ගියා.\nඒ, වෙනත් දිනයකදී පැමිණිය හැකිදැයි කාරක සභාව කළ විමසීමේදී හිටපු අමාත්‍යවරයා ඊට කැමැත්ත පළ කිරීම හේතුවෙන්.\nනියෝජිතයින් තුන් දෙනෙකු නොමැතිවීම, ප්‍රශ්න කිරීමට තවත් කාලය අවශ්‍ය වීම සහ වැදගත් රැස්වීමක් යෙදී තිබීම හේතුවෙන් කාරක සභාවේ සභාපති, නියෝජ්‍ය කතානායක ආනන්ද කුමාරිසිරි ලබන සිකුරාදා පස්වරු දෙකට සාක්ෂි ලබාදීම සඳහා පැමිණිය හැකිදැයි හිටපු අමාත්‍යවරයාගෙන් විමසා සිටියා.\nඒ අනුවයි ඔහු ඒ සඳහා කැමැත්ත පළ කළේ.\nතේරීම් කාරක සභාව හමුවේ අද පළමුව සාක්ෂි ලබාදුන්නේ යුද හමුදාපති ලූතිනන් ජෙනරාල් මහේෂ් සේනානායකයි.\nඑහිදී ඔහු කියා සිටියේ ත්‍රස්තවාදී ක්‍රියා සම්බන්ධයෙන් සැකපිට අත්අඩංගුවට ගත් පුද්ගලයෙකු පිළිබඳව හිටපු අමාත්‍ය රිෂාඩ් බදියුදීන් බලපෑමක් නොව ඉල්ලීමක් පමණක් සිදුකළ බවයි.\nඅනතුරුව තේරීම් කාරක සභාව හමුවේ සාක්ෂි විමසීම සඳහා කැඳවූයේ රිෂාඞ් බදියුදීන් අමාත්‍ය ධූරය දැරූ කර්මාන්ත හා වාණිජ කටයුතු, දිගුකාලීනව අවතැන් වූ පුද්ගලයින් නැවත පදිංචි කිරීම්, සමූපකාර සංවර්ධන අමාත්‍යාංශයේ ලේකම් කේ.ඩ්.එන්.රංජිත් අශෝකයි.\nෂැංග්‍රිලා හෝටලයේ මරාගෙන මැරෙන බෝම්බකරු වන මොහොමඩ් ඊබ්‍රාහිම් ඉන්ෂාෆ් අහමඞ්ට අයත් වැල්ලම්පිටියේ තඹ කර්මාන්තශාලාවට කාර්මික සංවර්ධන මණ්ඩලයෙන් හිස් පතොරම් කොපු සැපයීම සම්බන්ධයෙන් එහිදී ඔහුගෙන් ප්‍රශ්න කළා.",
       "URL": "https://www.hirunews.lk/219162/සාක්ෂි-ලබාදීමට-පැමිණි-බදියුදීන්ට-වෙනත්-දිනයක්",
       "Category": "Local News",
       "Parent URL": "https://www.hirunews.lk/local-news.php?pageID=3280"
}