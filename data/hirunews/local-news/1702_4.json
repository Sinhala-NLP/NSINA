{
       "Source": "hirunews",
       "Timestamp": "Thursday, 09 September 2021 - 18:25",
       "Headline": "එන්නත් ලබාගත් බවට කාඩ්පත පමණක් ලකුණු කරවාගෙන පිටව යාමට උත්සාහ කළ පිරිසක් අත්අඩංගුවට (වීඩියෝ)",
       "News Content": "ගාල්ල සංඝමිත්තා විද්‍යාලයේ එන්නත් මධ්‍යස්ථානයට පැමිණ එන්නත ලබාගත් බවට කාඩ්පතේ සලකුණු කරවාගෙන එන්නත ලබා නොගෙන පිටව යාමට උත්සාහ කිහිප දෙනෙකු පොලිස් අත්අඩංගුවට ගෙන තිබෙනවා.\nගාල්ල ඇතිලිගොඩ සහ කෝන්ගහ ප්‍රදේශවල පදිංචිකරුවන් පිරිසක් මෙලෙස අත්අඩංගුවට ගෙන ඇති බවයි අප වාර්තාකරු සඳහන් කළේ.\nඔවුන් එන්නත් මධ්‍යස්ථානයට පැමිණ කාඩ්පත පමණක් ලකුණු කරවාගෙන පිටව යමින් සිටියදී එහි සිටි සෞඛ්‍ය නිලධාරීන් ඒ සම්බන්ධයෙන් පොලිස් නිලධාරීන්ට දන්වා තිබෙනවා.\nඅනතුරුවයි පොලිසිය ඔවුන් රඳවාගෙන පොලිස් අත්අඩංගුවට ගෙන ඇත්තේ.\nඅන්තරාදායක රෝගයක් පැතිරවීමට හැකි අයුරින් නොසැලකිලිමත්ව ක්‍රියා කිරීම යන චෝදනා යටතේ ඔවුන් අධිකරණයට ඉදිරිපත් කිරීමට නියමිතයි.\nලබන 21 වනදා මෙම පිරිසට අධිකරණය හමුවේ පෙනී සිටින ලෙසට දන්වා පොලිස් ඇප මත මුදාහැර තිබෙනවා.",
       "URL": "https://www.hirunews.lk/281799/එන්නත්-ලබාගත්-බවට-කාඩ්පත-පමණක්-ලකුණු-කරවාගෙන-පිටව-යාමට-උත්සාහ-කළ-පිරිසක්-අත්අඩංගුවට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1702"
}