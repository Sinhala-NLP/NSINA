{
       "Source": "hirunews",
       "Timestamp": "Tuesday, 17 July 2018 - 15:36",
       "Headline": "අසුපිනි ඇල්ලෙන් වැටී අතුරුදන්වූ සරසවි සිසුවාගේ සිරුර හමුවෙයි",
       "News Content": "අරණායක අසුපිනි ඇල්ලෙන් වැටී අතුරුදන්වූ සරසවි සිසුවාගේ මළ සිරුර සොයාගෙන තිබෙනවා.\nඅද (17) පස්වරුවේ සිරුර සොයාගෙන ඇත්තේ එය දියඇල්ල පහළ පිහිටි ජල විදුලි බලාගාරයකට ජලය ලබා ගන්නා ස්ථානයක රැඳී තිබියදීයි.\nපසුගිය 14 වනදා පස්වරුවේ කැළණිය සරසවියේ උපාධි අපේක්ෂකයෙකු වන මෙම සිසුවා දිය ඇල්ල නැරඹීමට ගොස් සිටියදීයි ඉන් ඇද වැටී අතුරුදන්ව තිබුනේ.\nඔහු සොයා එම අවස්ථාවේම ප්‍රදේශවාසීන් දිය ඇල්ලේ පහල කොටසේ සෝදිසි මෙහෙයුම් සිදුකර තිබුන ද සිරුර හමුවුයේ නැහැ.\nඊයේ සහ පෙරේදා දින දෙක තුල ද පොලිසිය සහ ප්‍රදේශවාසීන් මෙම තරුණයා සොයා විමර්ශණ සිදු කළ ද සිරුර සොයා ගැනීමට හැකිවුයේ නැහැ.\nප්‍රදේශවාසීන් පවසන්නේ මීට පෙර මෙම දිය ඇල්ලෙන් ඇද වැටී පුද්ගලයන් 14 දෙනෙකු මියගොස් ඇති බවයි.\nඑමෙන්ම ඇල්ලෙන් පහලට වැටුනු පසු පහළ කොටසේ ඇති ගල් කුහරයක් සහිත ජලය ආවාටයක් මෙන් කැරකෙන ස්ථානයකට වැටෙන් අතර එහිදී සිරුර සොයා ගැනීමට හැකිවන්නේ දින කිහිපයක් ගතවීමන් අනතුරුව බව ප්‍රදේශවාසීන් සඳහන් කළා.\nඊට නාවික හමුදාවේ කිමිදුම් කණ්ඩායම් මෙන්ම ප්‍රදේශවාසීන්ගේ සහය ලැබුන ද වැටුනු පුද්ගලයන් සියලුදෙනාගේම සිරුරු ගොඩගෙන ඇත්තේ ප්‍රදේශයේ ජීවත්වන 74 හැවිරිදි පුද්ගලයෙක් විසින්.\nඔහු ප්‍රකාශ කළේ මෙම ස්ථානය අනතුරුදායක බවට ප්‍රකාශකර තිබියදීත් ඒ පිළිබඳ පැමිණෙන පුද්ගලයන් කිසිදු තැකීමක් නොකිරීම පිළිබඳ කණගාටුදායක බවයි.",
       "URL": "https://www.hirunews.lk/195415/අසුපිනි-ඇල්ලෙන්-වැටී-අතුරුදන්වූ-සරසවි-සිසුවාගේ-සිරුර-හමුවෙයි",
       "Category": "Local News",
       "Parent URL": "https://www.hirunews.lk/local-news.php?pageID=3844"
}