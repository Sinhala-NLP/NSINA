{
       "Source": "hirunews",
       "Timestamp": "Friday, 28 July 2023 - 15:53",
       "Headline": "\"ශ්‍රී ලංකාව සුන්දරත්වයෙන් පිරිපුන් විශිෂ්ට සංචාරක ගමනාන්තයක්\" යැයි ජේසන් වෝන් කියයි",
       "News Content": "ෂේන් වෝන්ගේ සොයුරා වන ජේසන් වෝන් මෙල්බර්න් නුවර සිට දුරකතනයෙන් අදහස් දක්වමින් කියා සිටියේ, “මෙල්බර්න්හි පැවති ශ්‍රී ලංකා සංචාරක උත්සවයට සහභාගී වී අපූරු රට සහ මිනිසුන් ගැන වචන කිහිපයක් පැවසීමට ලැබීම ගෞරවයක් සහ භාග්‍යයක් බවයි.\"\nජේසන් වෝන් පසුගිය සතියේ ඕස්ට්‍රේලියාවේ මෙල්බර්න් නුවර පැවති මාර්ග සංදර්ශනයට සහභාගි වුණා.\nමේ බව අනාවරණය කළේ ශ්‍රී ලංකා සංචාරක ප්‍රවර්ධන කාර්යාංශයේ (SLTPB) සභාපති චාලක ගජබාහු.\nසංචාරක අමාත්‍ය හරීන් ප්‍රනාන්දු සහ නියෝජිතයින් කිහිප දෙනෙකු ඕස්ට්‍රේලියාවේ සිට ඉරිදා ආපසු පැමිණියේ ඕස්ට්‍රේලියාවේ නගර කිහිපයක මාර්ග සංදර්ශන කිහිපයක් පැවැත්වීමෙන් අනතුරුවයි.\nජේසන් වෝන් වැඩිදුරටත් පැවසුවේ, \"මම ශ්‍රී ලංකාවේ විස්මිත අත්දැකීම් පමණක් විඳගත්තා. ඒත්, පසුගිය වසරේ ඔවුන් අත්විඳින ලද ආර්ථික දුෂ්කරතාවලින් පසු ඔවුන් මෙහි පැමිණ සිටීම දැකීම සතුටක්\" බවයි.\n\"ශ්‍රී ලංකාව සැබවින්ම සුන්දරත්වයෙන් පිරිපුන්, දීර්ඝ ඉතිහාසයක් ඇති, රසවත් ආහාර, ආගන්තුක සත්කාර සහ මනස්කාන්ත වෙරළ තීරයන්ගෙන් සැදුම්ලත් විශිෂ්ට සංචාරක ගමනාන්තයක්\" යැයි කියන්නත් ජේසන් අමතක කළේ නැහැ.",
       "URL": "https://www.hirunews.lk/342836/ශ්‍රී-ලංකාව-සුන්දරත්වයෙන්-පිරිපුන්-විශිෂ්ට-සංචාරක-ගමනාන්තයක්-යැයි-ජේසන්-වෝන්-කියයි",
       "Category": "Local News",
       "Parent URL": "https://www.hirunews.lk/local-news.php?pageID=144"
}