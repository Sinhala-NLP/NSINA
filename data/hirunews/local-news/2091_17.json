{
       "Source": "hirunews",
       "Timestamp": "Saturday, 13 March 2021 - 9:11",
       "Headline": "ශ්‍රී ලංකාවේ ධජයට චීනයේ ගෞරවය එලෙසින්ම - තානාපති කාර්යාලයෙන් ප්‍රකාශයක්",
       "News Content": "රටක සංකේතය වන එහි ජාතික ධජයට පූර්ණ ගෞරවය හිමි විය යුතු බව චීනයේ ස්ථාවරය බව කොළඹ මහජන චීන තානාපති කාර්යාලය අවධාරණය කර තිබෙනවා.\nඒ, ශ්‍රී ලංකාවේ ජාතික ධජය පාපිස්සක් ලෙසින් දැක්වෙන වෙළෙඳ දැන්වීම සම්බන්ධයෙන් මෙරට රජය සිදුකළ විමසීමකට ප්‍රතිචාර දක්වමින්.\nඅන්තර්ජාලය ඔස්සේ භාණ්ඩ අලෙවිකරණ ලෝකප්‍රකට වෙබ් අඩවියක ශ්‍රී ලාංකේය ජාතික ධජය පාපිසිවල හා පාවහන් යුගලවල මුද්‍රණය කර අලෙවියකට තබා ඇති ආකාරය පිළිබඳව මේ වන විට දැඩි කතා බහක් ඇති වී තිබෙනවා.\nකෙසේවෙතත් මෙම වෙළෙඳ දැන්වීම සම්බන්ධයෙන් ශ්‍රී ලංකා රජය බීජිංහි ශ්‍රී ලංකා තානාපති කාර්යාලය හරහා සිය ස්ථාවරය පිළිබඳව නිවේදනයක් නිකුත් කළ බව විදේශ කටයුතු අමාත්‍යාංශය සඳහන් කළා.\nමේ අතර ඊට ප්‍රතිචාර දක්වමින් මෙරට චීන තානාපති කාර්යාලයද නිවේදනයක් නිකුත් කළා. සියළු වාතාවරණයන් යටතේ චීනය, සමීප සහකරුවෙකු ලෙස ශ්‍රී ලංකාවට ගෞරවය දක්වන අතර මෙරට සාමය, සශ්‍රීකත්වය සහ ගෞරවනීයත්වය උදෙසා ද්වීපාර්ශ්වික හෝ ජාත්‍යන්තර තලයේදී චීනය ශ්‍රී ලංකාවට සහය වන බවත් අදාළ නිවේදනයෙන් පෙන්වා දෙන්වා.\nඑමෙන්ම අදාළ සිද්ධිය සම්බන්ධයෙන් විමර්ශන සිදු කිරීමටත් ඊට අදාළ පියවර ගැනීමටත් කටයුතු කරන අතර චීනයේ අලිබාබා ඊ වාණිජ වෙබ් අඩවිය හරහා මෙම ශ්‍රී ලාංකික ධජය සහිත පාපිස්නාව අළෙවි නොකරන බවත් චීන තානාපති කාර්යාලය වැඩිදුරටත් සඳහන් කර තිබෙනවා.\nසුරතල් සතුන් සඳහා භාවිත කරන ඇඳුම්වලට සහ කාන්තා ඇඳුම්වලටද මෙරට ජාතික ධජය මුද්‍රණය කර අලෙවි කිරීමට කටයුතු යොදා තිබූ ආකාරය කෙරෙහිද ශ්‍රී ලංකා රජය අවධානය යොමු කළ අතර පසුව අදාළ වෙබ් පිටුව අන්තර්ජාලයෙන්ද ඉවත්කර තිබුණා.",
       "URL": "https://www.hirunews.lk/265193/ශ්‍රී-ලංකාවේ-ධජයට-චීනයේ-ගෞරවය-එලෙසින්ම-තානාපති-කාර්යාලයෙන්-ප්‍රකාශයක්",
       "Category": "Local News",
       "Parent URL": "https://www.hirunews.lk/local-news.php?pageID=2091"
}