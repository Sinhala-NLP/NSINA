{
       "Source": "hirunews",
       "Timestamp": "Friday, 19 February 2016 - 14:39",
       "Headline": "මාළිගාවේ පාරට දෙපිරිසක් ගුටි කෙළියක",
       "News Content": "මහනුවර - ශ්‍රී දළඳා මාලිගාව ඉදිරිපිට ධර්මරාජ මාවත විවෘත කරන ලෙස ඉල්ලමින් සහ එම මාර්ගය විවෘත නොකරන ලෙස ඉල්ලමින් විරෝධතාවයේ නිරත වූ දෙපිරිසක් අතර අද දහවල් ගැටුමක් ඇති වුණා.\nඒ ශ්‍රී දළඳා මාලිගාව ඉදිරිපිටදීයි.\nපුරවැසිබලය සංවිධානය ඇතුළු රාජ්‍ය නොවන සංවිධාන කිහිපයක් එම ස්ථානයේ විරෝධතාවයේ නිරත වුණේ එම මාර්ගය විවෘත කරන ලෙස ඉල්ලමින්.\nඊට විශ්වවිද්‍යාල මහාචාර්යවරුන් කිහිපදෙනෙකු ද එක්ව සිටියා.\nකෙසේ වෙතත්, ජාතික හෙළ උරුමයේ මහනුවර දිස්ත්‍රික් සංවිධායක තුෂාර ස්වර්ණතිලක ඇතුළු පිරිසක් මාර්ගය විවෘත නොකරන ලෙස ඉල්ලමින් විරෝධතාවයේ නිරත වුණා.\nවිරෝධය ධර්මරාජ මංසන්ධියෙන් ආරම්භ කළ ඔවුන් පසුව පාගමනින් ශ්‍රී දළඳා මාලිගාව ඉදිරිපිටට පැමිණියා.\nඑහිදී දෙපිරිස අතර බහින් බස්වීමක් සිදුවූ අතර, පසුව ගැටුමක් හට ගත් බවයි අප වාර්තාකරු ප්‍රකාශ කළේ.\nගැටුමෙන් එක් අයෙකුට තුවාල සිදුවී තිබෙනවා.\nගැටුම වැළැක්වීම සඳහා පොලීසිය මැදිහත් වුවත්, ඇතැම් විරෝධතාකරුවන් පොලීසියට ද බලපෑම් එල්ල කළා.\nවිරෝධතාවය නිසා පැය දෙකකට ආසන්න කාලයක් මහනුවර - දළදා මාළිගාව අවට දැඩි රථ වාහන තදබදයක් ද පැවැති බවයි හිරු වාර්තාකරු සදහන් කළේ.\nමේ අතර, තම විරෝධතාවයට පහරදීමට එරෙහිව අද පස්වරුවේ මහනුවර පොලීසියට පැමිණිල්ලක් ගොනුකළ බවයි මහනුවර පරිසරය සහ සෞඛ්‍ය සුරැකීමේ සංවිධානයේ ලේකම් ජනතා විමුක්ති පෙරමුණේ හිටපු පාර්ලිමේන්තු මන්ත්‍රී නවරත්න බණ්ඩා හිරු ප්‍රවෘත්ති අංශයට සදහන් කළේ.",
       "URL": "https://www.hirunews.lk/126651/මාළිගාවේ-පාරට-දෙපිරිසක්-ගුටි-කෙළියක",
       "Category": "Local News",
       "Parent URL": "https://www.hirunews.lk/local-news.php?pageID=5162"
}