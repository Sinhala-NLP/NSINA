{
       "Source": "hirunews",
       "Timestamp": "Friday, 20 January 2023 - 7:38",
       "Headline": "ජනපති, මහජන උපයෝගීතා කොමිසම සමඟ සාකච්ඡාවක",
       "News Content": "ජනාධිපති රනිල් වික්‍රමසිංහ, මහජන උපයෝගීතා කොමිසමේ අධ්‍යක්ෂ මණ්ඩලය සමඟ සාකච්ඡාවක් පවත්වා තිබෙනවා.\nඊයේ (19) පැවති එම සාකච්ඡාවට එහි සභාපති ජනක රත්නායකට කැඳවීමක් ලැබී නො තිබූ බව යි වාර්තා වන්නේ.\nකෙසේ වෙතත් සිවු දෙනෙකුගෙන් සමන්විත මහජන උපයෝගීතා කොමිසමේ අධ්‍යක්ෂ මණ්ඩලයේ ඉතිරි තුන්දෙනා ජනාධිපතිවරයා කර තිබූ කැඳවීමට අනුව මෙම සාකච්ඡාවට සහභාගි වී තිබෙනවා.\nමෙම මාසයේ සිට විදුලි ගාස්තු ඉහළ දැමීමට කැබිනට් මණ්ඩලය පසුගිය දා අනුමැතිය ලබා දී තිබූ අතර, අනතුරු ව එම යෝජනාව ක්‍රියාත්මක කළ නො හැකි බව කොමිසමේ සභාපති ජනක රත්නායක කැබිනට් ලේකම්වරයාට පසු ව ලිඛිත ව දැනුම් දී තිබුණා.\nඑවන් පසුබිමක යි ජනාධිපතිවරයා මහජන උපයෝගීතා කොමිසමේ අධ්‍යක්ෂ මණ්ඩල සාමාජිකයන් සමඟ සාකච්ඡාවක් පවත්වා ඇත්තේ.\nකෙසේ වෙතත් සභාපති ජනක රත්නායක, අද (20) පස්වරු දෙකට කොමිසමේ සාමාජිකයන් හදිසි සාකච්ඡාවක් සඳහා කැඳවා ඇති බව වාර්තා වනවා.\nමේ අතර, මෙරට සමාජය තුළ දිගු කාලීන ව මුල් බැසගත් ගැටලු පිළිබඳ අවධානය යොමු කිරීම වෙනුවෙන් සමාජ සාධාරණත්වය සඳහා වන කොමිසමක් ස්ථාපනය කරන බව ජනාධිපති රනිල් වික්‍රමසිංහ පවසනවා.\nබණ්ඩාරනායක අනුස්මරණ සම්මන්ත්‍රණ ශාලාවේ ඊයේ (19) පැවති සමස්ත ලංකා ජමියතුල් උලමා සභාවේ සියවස් සැමරුම් උලෙළට එක් වෙමින් ජනාධිපතිවරයා මුස්ලිම් ප්‍රජාවෙන් ඉල්ලා සිටියේ එම කොමිසම සමඟ අත්වැල් බැඳගන්නා ලෙස යි.",
       "URL": "https://www.hirunews.lk/325453/ජනපති-මහජන-උපයෝගීතා-කොමිසම-සමඟ-සාකච්ඡාවක",
       "Category": "Local News",
       "Parent URL": "https://www.hirunews.lk/local-news.php?pageID=591"
}