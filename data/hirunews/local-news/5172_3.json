{
       "Source": "hirunews",
       "Timestamp": "Friday, 12 February 2016 - 15:15",
       "Headline": "අම්බලන්ගොඩ ඝාතන සිද්ධියට දෙදෙනකු අත්අඩංගුවට",
       "News Content": "අම්බලන්ගොඩ - මාදම්පේ ප්‍රදේශයේදී පුද්ගලයෙකු වෙඩි තබා ඝාතනය කිරීමේ සිද්ධියට සම්බන්ධ සැකකරුවන් දෙදෙනෙකු පොලිසිය අත්අඩංගුවට ගෙන තිබෙනවා.\nපසුගිය ජනවාරි 10 වනදා මෙලෙස ඝාතනයට ලක්වුණේ රත්ගම ප්‍රාදේශීය සභාවේ හිටපු සභාපති මනෝජ් මෙන්ඩිස්ගේ ආධාරකරුවෙකු බව කියන 24 හැවිරිදි පුද්ගලයෙක්.\nඝාතනයට සම්බන්ධ එක් සැකකරුවෙකු විදේශීය රටක නිෂ්පාදිත ගිනි අවියක් සමග අම්බලන්ගොඩ ප්‍රදේශයේදී ඊයේ රාත්‍රියේ අත්අඩංගුවට ගැණුනු අතර ඔහුගෙන් ලද තොරතුරකට අනුව අනෙක් සැකකරු අද (12)  අත්අඩංගුවට ගැණුනේ මීටියාගොඩ - මහවත්ත ප්‍රදේශයේදීයි.\nඔහු සතුව තිබී ටී 56 වර්ගයේ ගිනි අවියක්, එම උණ්ඩ 8 ක්, පතොරම් ගැබක් සහ බෝර 12 පතොරම් පිරවිය හැකි තුවක්කුවක් පොලිසිය සොයා ගෙන තිබෙනවා.\nඔවුන් අද බලපිටිය මහේස්ත්‍රාත් අධිකරණය වෙත ඉදිරිපත් කිරීමට නියමිතයි.",
       "URL": "https://www.hirunews.lk/126079/අම්බලන්ගොඩ-ඝාතන-සිද්ධියට-දෙදෙනකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=5172"
}