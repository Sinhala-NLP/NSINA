{
       "Source": "hirunews",
       "Timestamp": "Saturday, 13 March 2021 - 19:19",
       "Headline": "කොරෝනා ආසාදනය වූ මන්ත්‍රී හලීම් එන්නත ලබා ගත් බවට තොරතුරු - අතුරු ආබාධ ගැන ඉන්දියාවෙන් ඇගයීමක්",
       "News Content": "ඔක්ස්ෆර්ඩ් - ඇස්ට්‍රාසෙනෙකා කොරෝනා වෛරස් එන්නතෙහි අතුරු විපාක පිළිබඳ ඉදිරි සතියේ ඇගයීමක් සිදුකරන බව ඉන්දියාව පවසනවා.\nමෙම එන්නත ඉන්දියාවේ පූනේහි සීරම් ආයතනයේ ද නිෂ්පාදනය කරනු ලැබීම ඊට හේතුවයි.\nඑන්නත ලබාදුන් පුද්ගලයන්ට ද රුධිර කැටිති ඇතිවිය හැකි බවට සැකයෙන් ඩෙන්මාර්කය, නෝර්වේ සහ අයිස්ලන්තය ආදි යුරෝපා රටවල් ඇස්ට්‍රාසෙනෙකා එන්නත ලබාදීම තාවකාලිකව අත්හිටුවනු ලැබුවා.\nකෙසේ නමුත්, ලෝක සෞඛ්‍ය සංවිධානය ප්‍රකාශ කළේ ඇස්ට්‍රාසෙනෙකා එන්නත මගින් එවැනි අතුරුවිපාක සිදුවන්නේ යැයි සාක්ෂි නොමැති බවයි.\nමේ අතර, රුධිරය කැටි ගැසීම කොරෝනා රෝගයට ආවේණික ලක්ෂණයක් බැවින් එලෙස රුධිරය කැටි ගැසීම කොරෝනා එන්නත නිසා සිදුවූවක් ලෙස විද්‍යාත්මකව විග්‍රහ කළ නොහැකි බව රජයේ වෛද්‍ය රසායනාගාර තාක්ෂණ විද්‍යාඥයින්ගේ සංගමය පවසනවා.\nමේ අතර, ආසාදිතයෙකු ලෙස අද වාර්තා වූ සමගි ජන බලවේගය නියෝජනය කරන පාර්ලිමේන්තු මන්ත්‍රී එම්.එච්.ඒ. හලීම් පෙබරවාරි 25 වැනිදා ඇස්ට්‍රාසෙනෙකා - කොවිෂීල්ඩ් එන්නතේ පළමු මාත්‍රාව ලබාගත් බවද අනාවරණ වී තිබෙනවා.\nඅද දිනයේදී ආසාදිතයින් 295 දෙනෙකු සුවය ලබා රෝහල්වලින් පිටව යෑමත් සමඟ සුවය ලැබූ සමස්ත කොරෝනා ආසාදිතයින් සංඛ්‍යාව මේ වනවිට 84,253ක්.\nතවත් කොරෝනා ආසාදිතයින් 179 දෙනෙකු අද දිනයේදී මෙරටින් හඳුනාගත් බව යුද හමුදාපති ජෙනරාල් ශවේන්ද්‍ර සිල්වා ප්‍රකාශ කළා.\nඒ අනුව මෙරටින් වාර්තා වන සමස්ත කොරෝනා ආසාදිතයින් සංඛ්‍යාව දැක්වෙන්නේ 87,465 ක් ලෙසයි.\nමේ අතර නැගෙනහිර පළාතේ සංචාරයක නිරත වූ යුද හමුදාපති ජෙනරාල් ශවේන්ද්‍ර සිල්වා එම පළාතේ නිරෝධායන මධ්‍යස්ථානවල පහසුකම් පිළිබඳව නිරීක්ෂණය කළා.\nඑහිදී යුද හමුදාපතිවරයා කොරෝනා මෘතදේහ භූමදානය සිදු කරන ඕට්ටමාවඩි ප්‍රදේශයද නිරීක්ෂණය කර තිබෙනවා.",
       "URL": "https://www.hirunews.lk/265238/කොරෝනා-ආසාදනය-වූ-මන්ත්‍රී-හලීම්-එන්නත-ලබා-ගත්-බවට-තොරතුරු-අතුරු-ආබාධ-ගැන-ඉන්දියාවෙන්-ඇගයීමක්",
       "Category": "Local News",
       "Parent URL": "https://www.hirunews.lk/local-news.php?pageID=2090"
}