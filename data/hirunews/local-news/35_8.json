{
       "Source": "hirunews",
       "Timestamp": "Tuesday, 12 September 2023 - 14:37",
       "Headline": "කාසියේ වාසිය ඉන්දියාවට",
       "News Content": "ආසියානු කුසලාන 2023 තරගාවලියේ සුපිරි 4 දෙනාගේ වටයේ 10 වන තරගය ලෙස ශ්‍රී ලංකා කණ්ඩායම හා ඉන්දීය කණ්ඩායම අතර තරගල අද (12) කොළඹ ආර්. ප්‍රේමදාස ක්‍රීඩාංගනයේදී පස්වරු 3.00 ට ආරම්භ වීමට නියමිතයි.\nඅද තරගයේ කාසියේ වාසිය ඉන්දීය නායක රෝහිත් ෂර්මා විසින් දිනාගත් අතර ඔහු තීරණය කළේ ඉන්දී්‍ය කණ්ඩායම පළමුව පන්දුවට පහර දීමට පිටියට පිවිසීමටයි.\nශ්‍රී ලංකා කණ්ඩායම හා ඉන්දීය කණ්ඩායම මේ දක්වා ආසියානු කුසලාන තරග 21 දී හමුවී ඇති අතර ඉන්දියාව ඉන් තරග 11 ක් ජයගෙන ඇති අතර ශ්‍රී ලංකාව ජයග්‍රහණය කර ඇත්තේ තරග 10 ක් පමණී. එක් තරගයක් ජය පැරදුමෙන් තොරව නිමාවී ඇත.\nසමස්ථයක් ලෙස ගතහොත් ශ්‍රී ලංකාව හා ඉන්දියාව අතර ක්‍රිකට් තරග 165 ක් පවත්වා ඇති අතර ඉන් ඉන්දියාව තරග 96 ක් ජය ගෙන ඇති අතර ශ්‍රී ලංකාව ජයග්‍රහණය කර ඇත්තේ තරග 57 ක් පමණි, තරග 11 ක් විසදුමකින් තොරව නිමාවී ඇත.\nශ්‍රී ලංකාව හා ඉන්දියාව අතර අවසාන වරට පැවැත්වූ තරග 5 පිළිබඳව සලකා බැලීමේදී ඉන්දියාව තරග 4ක් ජයග්‍රහණය කර ඇති අතර ශ්‍රී ලංකාව ජයගෙන ඇත්තේ එක් තරගයක් පමණි,\nදෙරට හමුවූ අවසන් එක්දින තරගය ඉන්දියාවේදි පැවති අතර එහිදී ඉන්දීය කණ්ඩායම ලකුණු 317 න් ශ්‍රී ලංකා කණ්ඩායම පරාජය කරමින් ලෝක වාර්ථාවක් තැබීමටද සමත්වුණා.\nනමුත් මෙවර ශ්‍රී ලංකාව 2023 ආසියානු කුසලාන තරගයට මුහුණ දෙන්නේ අපරාජිත කණ්ඩායමක් මෙන්ම එක් දින තරග 13 ක් එකදිගට ජයගත් ලොව දෙවන කණ්ඩායම මෙන්ම ආසියාවේ එකම කණ්ඩායම ලෙස ලෝක වාර්තාවක් ද සමගයි.\nඑසේම 2022 ආසියානු කුසලාන හිමිකරුවා වන ශ්‍රී ලංකාව එවර ඉන්දියාව සමග පැවති සුපිරි 4 දෙනාගේ තරගයෙන් කඩුලු 6කින් ජයග්‍රහණය කිරීමද සුවිශේෂත්වයක්.\nඅද පැවැත්වෙන තරගය පිළිබඳව ඊයේ(11) දින පැවති මාධ්‍ය හමුවේදී ශ්‍රී ලංකා කණ්ඩායමේ සහාය පුහුණුකරු නවීඩ් නවාස් සඳහන් කළේ ශ්‍රී ලංකා කණ්ඩායම ධනාත්මක මානසිකත්වයකින් අද තරගය සඳහා මුහුණ දෙන බවයි.",
       "URL": "https://www.hirunews.lk/348037/කාසියේ-වාසිය-ඉන්දියාවට",
       "Category": "Local News",
       "Parent URL": "https://www.hirunews.lk/local-news.php?pageID=35"
}