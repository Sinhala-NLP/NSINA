{
       "Source": "hirunews",
       "Timestamp": "Wednesday, 11 March 2020 - 13:00",
       "Headline": "රවී ඇතුළු සිව් දෙනාගේ පෙත්සම් ත්‍රිපුද්ගල විනිසුරු මඩුල්ලක් හමුවේ සලකා බලන්නැයි නීතිපති අභියාචනාධිකරණයෙන් ඉල්ලයි",
       "News Content": "හිටපු පාර්ලිමේන්තු මන්ත්‍රී රවී කරුණානායක ඇතුළු සිව් දෙනෙකු තමන් අත්අඩංගුවට ගන්නා ලෙස කොටුව මහේස්ත්‍රාත් අධිකරණය නිකුත් කර ඇති වරෙන්තුව රිට් ආඥා නියෝගයක් මඟින් අත්හිටුවන්නැයි ඉල්ලා ගොනුකර තිබූ පෙත්සම් ත්‍රිපුද්ගල විනිසුරු මඩුල්ලක් හමුවේ සලකා බලන ලෙස නීතිපතිවරයා අභියාචනාධිකරණයෙන් ඉල්ලීමක් කර තිබෙනවා.\nඒ සම්බන්ධයෙන් වන නියෝගය අද දහවල් ලබාදෙන බවයි අභියාචාධිකරණ සභාපති විනිසුරු ඒ.එච්.එම්.ඞී. නවාස් සහ සෝභිත රාජකරුණා දැනුම් දුන්නේ.\nඅද පෙරවරුවේ පෙත්සම් කැදවූ අවස්ථාවේදී නීතිපතිවරයා වෙනුවෙන් පෙනී සිටින ජ්‍යෙෂ්ඨ නියෝජ්‍ය සොලිසිටර් ජනරාල් මිලින්ද ගුණතිලක කියා සිටියේ මහජන උනන්දුවක් පවතින නඩු කටයුත්තක් නිසා මෙය සලකා බැලීමට ත්‍රිපුද්ගල විනිසුරු මඩුල්ලක් පත් කරන ලෙසයි.",
       "URL": "https://www.hirunews.lk/236281/රවී-ඇතුළු-සිව්-දෙනාගේ-පෙත්සම්-ත්‍රිපුද්ගල-විනිසුරු-මඩුල්ලක්-හමුවේ-සලකා-බලන්නැයි-නීතිපති-අභියාචනාධිකරණයෙන්-ඉල්ලයි",
       "Category": "Local News",
       "Parent URL": "https://www.hirunews.lk/local-news.php?pageID=2858"
}