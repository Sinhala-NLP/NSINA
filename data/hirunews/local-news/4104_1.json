{
       "Source": "hirunews",
       "Timestamp": "Monday, 29 January 2018 - 8:05",
       "Headline": "ජනපති පක්ෂ නායකයින් කැඳවයි, ඒකාබද්ධය රැස්වීමට නැහැ",
       "News Content": "බැඳුම්කර කොමිසමේ වාර්තාව පිළිබඳව සාකච්ඡා කිරීම සඳහා ජනාධිපති මෛත්‍රීපාල සිරිසේන අද (29) හදිසි පක්ෂ නායක රැස්වීමක් කැදවා තිබෙනවා.\nජනාධිපති ලේකම් ඔස්ටින් ප්‍රනාන්දු හිරු ප්‍රවෘත්ති අංශයට සඳහන් කළේ අද උදෑසන 9ට මෙම පක්ෂ නායක හමුව ජනාධිපති ලේකම් කාර්යාලයේදී පැවැත්වෙන බවයි.\nබැඳුම්කර වාර්තාව ප්‍රකාශයට පත්වීමත් සමඟ එහි අන්තර්ගතය පිළිබඳව විවිධ පාර්ශව විසින් මත පළ කරනවා.\nඉන් එක් තර්කයක් වන්නේ වාර්තාවේ පිටු සංඛ්‍යාව අඩු වී ඇතැයි යන්නයි.\nඋද්ගතව ඇති මෙම කරුණු පිළිබඳව ජනාධිපතිවරයා අද පැවැත්වෙන පක්ෂ නායක හමුවේදී කරුණු පැහැදිලි කිරීමට නියමිතව තිබෙනවා.\nඑමෙන්ම මෙම වාර්තාවේ ඇති අපහැදිලි තත්ත්වයන් පිළිබඳව විමසීමටද මෙහිදී දේශපාලන පක්ෂ නායකයින්ට අවස්ථාව හිමි වන බවයි ජනාධිපති ලේකම්වරයා වැඩිදුරටත් සඳහන් කළේ.\nකෙසේ වෙතත්, අද පැවැත්වෙන පක්ෂ නායක හමුවට ඒකාබද්ධ විපක්ෂයේ නායකයන් සහභාගි නොවන බවයි පාර්ලිමේන්තු මන්ත්‍රී උදය ගම්මන්පිළ හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/182283/ජනපති-පක්ෂ-නායකයින්-කැඳවයි-ඒකාබද්ධය-රැස්වීමට-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4104"
}