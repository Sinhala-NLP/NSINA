{
       "Source": "hirunews",
       "Timestamp": "Saturday, 04 June 2022 - 13:26",
       "Headline": "අලුත්ගම සහ පානදුර වෙඩික්කරුවන් සොයා තවදුරටත් මෙහෙයුම්",
       "News Content": "අලු‍ත්ගම - මොරගල්ල - මරදාන මාර්ගයේදී ඊයේ උදෑසන පුද්ගලයෙකු වෙඩි තබා ඝාතනය කිරීමේ සිද්ධියේ සැකකරුවන් අත්අඩංගුවට ගැනීම සඳහා පොලිස් කණ්ඩායම් කිහිපයක් තවදුරටත් විමර්ශන සිදුකරනවා.\nඑම කණ්ඩායම් භාර උසස් නිලධාරියෙකු සඳහන් කළේ අදාළ වෙඩි තැබීම සිදුකළ පුද්ගලයා හෝ කණ්ඩායම පිළිබඳව මෙතෙක් කිසිදු තොරතුරක් වාර්තාවී නොමැති බවයි.\nවෙඩි තැබීම සිදුවූ ස්ථානය ආසන්නයේ ඇති සියලු සී සී ටී වී කැමරා පරීක්ෂා කළද ඒ සම්බන්ධයෙන් සෑහීමකට පත්විය හැකි තොරතුරක් නොලැබුණු බවද ඔහු සඳහන් කළා.\nමෙම වෙඩි ප්‍රහාරයෙන් මිය ගියේ පසුගිය සමයේ දැඩි කතාබහට ලක්වූ පොලිස් මත්ද්‍රව්‍ය නාශක කාර්යාංශය අත්අඩංගුවට ගන්නා මත්කුඩු එහි නිලධාරීන් පිරිසක් විසින් අපරාධකරුවන් සමඟ එක්ව ජාවාරම් කිරීමේ සිද්ධියේ රජයේ සාක්ෂිකරුවෙක් ඊයේ දිනයේ ඝාතනයට ලක්වීමේ සිද්ධිය සම්බන්ධයෙන් තවදුරටත් පරීක්ෂණ ක්‍රියාත්මකයි.\nබේරුවල - පරණ කඩේ ප්‍රදේශයේ පදිංචිකරුවෙක් වන මොහු අලු‍ත්ගම - මරදාන මාර්ගයේ නිවෙස් වෙත ගොස් තැඹිලි කපා ලොරි රථයෙන් එකතු කරමින් සිටියදී වෙඩි ප්‍රහාරයට ලක්වුණා.\nකෙසේ වෙතත් ඝාතනයට සම්බන්ධ සැකකරුවන් මෙතෙක් අත්අඩංගුවට ගෙන නැහැ.\nමේ අතර පානදුර - උයන්කැලේ - නිර්මල මාවතේදී ඊයේ දහවල් සිදුවූ වෙඩි තබා පුද්ගලයෙකු ඝාතනය කිරීමේ සිද්ධියේ සැකකරුවන් අත්අඩංගුවට ගැනීම සඳහාද විශේෂ විමර්ශනයක් ක්‍රියාත්මකයි.\nඑයද සී සී ටී වී කැමරා උපයෝගී කරගනිමින් සිදුකරන බවයි විමර්ශන සිදුකරන උසස් පොලිස් නිලධාරියෙකු සඳහන් කළේ.\nවෙඩි තැබීමෙන් මියගියේ 30 හැවිරිදි වාද්දුව - දකුණු තල්පිටිය ප්‍රදේශයේ පදිංචි රන්දික මල්ෂාන් නැමැති පුද්ගලයෙක්.",
       "URL": "https://www.hirunews.lk/306193/අලුත්ගම-සහ-පානදුර-වෙඩික්කරුවන්-සොයා-තවදුරටත්-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=1119"
}