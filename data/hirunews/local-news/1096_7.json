{
       "Source": "hirunews",
       "Timestamp": "Tuesday, 14 June 2022 - 13:18",
       "Headline": "හිරු ශ්‍රද්ධාභිවන්දනා මහියංගන පුදබිමේ (වීඩියෝ)",
       "News Content": "අනුබුදු මිහිදු මාහිමියන් ලක්දිවට වැඩම කළ උතුම් පොසොන් පුර පසළොස්වක පොහෝ දිනය වෙනුවෙන් ක්‍රියාත්මක හිරු ශ්‍රද්ධාභිවන්දනා වැඩසටහන ඓතිහාසික මහියංගනය රාජමහ විහාර පුදබිම කේන්ද්‍ර කරගනිමින් මේ වන විට ක්‍රියාත්මක වනවා.\nඊට සමගාමිව සම්බුද්ධ ශාසනයේ චිරස්තිථිය උදෙසා කුල දරුවන් 20 දෙනෙකු ශාසනයට පුජා කිරීමද මෙහිදි සිදුවුණා.\nපොසොන් පුර පසළොස්වක පොහෝ දිනය වෙනුවෙන් සිල් සමාදන් වීම සදහා අද උදෑසන මහියංගන පුදබිමට පැමිණි උවැසි උවැසියන් අෂ්ඨාංගශිලයේ පිහිටවනු ලැබුවේ අස්ගිරි පාර්ශවයේ ජ්‍යෙෂ්ඨ කාරක සංඝ සභික ඓතිහාසික මහියංගනය රාජමහා විහාරාධිපති පුජ්‍ය උරුලෑවත්තේ ධම්ම රක්ඛිත නාහිමියන් විසින්.\nහිරු ශාසනාවතරණය පුණ්‍යෝත්සවය යටතේ සසුන් කෙතට මීට පෙර ඇතුලත් වු කරන්දෙණිය, උණගස්වල සිරිනිවේසාරාමවාසී පූජ්‍ය පදියතලාවේ ධම්මරුචි සාමණේර හිමියන් උදෑසන ධර්ම දේශණය සිදුකළා.\nසම්බුද්ධ ශාසනයේ චිරස්ථිතිය උදෙසා හිරු මාධ්‍ය ජාලයේ සභාපති රේනෝ සිල්වා මහතාගේ උතුම් වූ සංකල්පයකට අනුව ක්‍රියාත්මක කරන කුල දරුවන් සසුනට පුජා කිරීමේ හිරු ශාසනාවතරණය පුණ්‍යෝත්සවය ආරම්භ වුයේ ඉන් අනතුරුවයි.\nමෙහිදී කුලදරුවන් 20 දෙනෙකු ශාසනයට පුජා කෙරුණු අතර දරුවන්ගේ හිස මුඩුකිරීමේ චාරිත්‍රය ඉටු කරනු ලැබුවේ මහියංගනය සොරබොරවැව පරිශ්‍රයේදීයි.\nහිරු ශාසනවතරණය තුළින් මේ දක්වා කුල දරුවන් සියයකට අධික පිරිසක් සම්බුද්ධ ශාසනයට ඇතුළත් කර තිබෙනවා.\nඑම සාමණේර භික්ෂුන් වහන්සේලාගේ පිරිවෙන් අධ්‍යාපනය අවසන් වන තෙක් ශීෂ්‍යත්ව ලබාදීමට හිරු මාධ්‍ය ජාලයේ සභාපති රේනෝ සිල්වා මහතා කටයුතු කර තිබීමද විශේෂත්වයක්.\nපෙරවරු 9.26 ට යෙදී තිබු සුබ නැකතින් කුල දරුවන් 20 දෙනා සම්බුද්ධ ශාසනයට ඇතුළත් කෙරුණේ හිරු ශාසනාවතරණයෙන් තවත් සේවාවක පරිච්ජේදයක් සනිටුහන් කරමින්.\nඅස්ගිරි පාර්ශවයේ කාරක සංඝ සභික, නියෝජ්‍ය ලේඛකාධිකාරි මහාවිහාර පිරිවෙන්පති ශාස්ත්‍රපති පුජ්‍ය නාරම්පනාවේ ශ්‍රී ආනන්ද නා හිමියන් විසින් ඉන් අනතුරුව අනුශාසනාවක් සිදුකරනු ලැබුවා.\nභික්ෂුන් වහන්සේ එකසිය පනස් නමක් විෂයෙහි සිදුකෙරෙන මහා සංඝික දානමය පුණ්‍ය කර්මය ඓතිහාසික මහියංගනය රාජ මහා විහාරයේදී පැවැත්වුණේ ඉන් අනතුරුවයි.\nමේ අතර, හිරු ශ්‍රද්ධාභි වන්දනා වැඩසටහනට සමඟාමීව වන්දනාමාන කිරීම පිණිස සමාධි බුද්ධ ප්‍රතිමාවහන්සේ දෙනමක් සහ ආලෝක පූජා මන්දිරයක් කරවා, පූජා කිරීම සිදුවන්නේ හිරු මාධ්‍ය ජාලයේ සභාපති රේනෝ සිල්වා මහතාගේ සුරතින්.\nඵෙතිහාසික මහියංගනය චෛත්‍යරාජයාණන් වහන්සේ වෙත කප්රුක් පැළඳවීමේ පිංකමද සිදු කිරීම සඳහා මේ වනවිට කටයුතු සූදානම් කර ඇති අතර එම පුණ්‍යකර්මයට එක් වීමට සැදැහැවත් ඔබට අද අවස්ථාව හිමිවනවා.\nහිරු ශ්‍රද්ධාභි වන්දනා වැඩසටහන අවසන් කෙරෙන්නේ මහියංගනය චෛත්‍යරාජයාණන් වහන්සේ සුවද දුමින් නහවා, පංච තූර්ය නාද පවත්වා, ඵෙතිහාසික මහියංගනය රාජමහා විහාරයේ චෛත්‍යරාජයාණන් වහන්සේ අභියස සිදු කෙරෙන අධිෂ්ඨාන පූජාවත් සමඟයි.",
       "URL": "https://www.hirunews.lk/307098/හිරු-ශ්‍රද්ධාභිවන්දනා-මහියංගන-පුදබිමේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1096"
}