{
       "Source": "hirunews",
       "Timestamp": "Sunday, 04 April 2021 - 19:31",
       "Headline": "පාස්කු ප්‍රහාරයට වගකිවයුතු පොලිස් ප්‍රධානියෙකු ගැන කාදිනල් හිමියන්ගෙන් හෙළිදරව්වක් (වීඩියෝ)",
       "News Content": "පාස්කු කොමිසමේ වාර්තාවෙන් වරදකරුවෙකු ලෙස සඳහන් කර සිටින හිටපු ජනාධිපති මෛත්‍රීපාල සිරිසේනට එරෙහිව නීතිය කඩිනමින් ක්‍රියාත්මක කළ යුතු බව අගරදගුරු අතිඋතුම් මැල්කම් කාදිනල් රංජිත් හිමිපාණන් ප්‍රකාශ කළා.\nඋන්වහන්සේ මේ බව කියා සිටියේ පාස්කු ඉරිදා නිමිත්තෙන් දේවස්ථාන කිහිපයක සංචාරයේ නිරතවෙමින් කොච්චිකඩේ ශාන්ත අන්තෝනි දේවස්ථානයට පැමිණි අවස්ථාවේදියි.\nකාදිනල් හිමිපාණන් කොටහේන - ශාන්ත ලුසියා ආසන දෙව් මැදුරටත් පසුව කොච්චිකඩේ ශාන්ත අන්තෝනි දේවස්ථානයටත්, අවසානයේ පාස්කු ප්‍රහාරයෙන් වැඩිම හානියට පත් කටුවපිටිය ශාන්ත සෙබස්තියන් දේවස්ථානයටත්  පැමිණ දේව මෙහෙයන්ට සහභාගිවී තිබෙනවා.\nකෙසේ වෙතත් මෙවරත් ශ්‍රී ලංකාවේ කිතුනුවන්ට පාස්කු සැමරීමට සිදුවූයේ දෙවසරකට පෙර එල්ලවූ අන්තවාදී ප්‍රහාරයේ අමිහිරි මතකයන්ද සමඟයි.\n2019 වසරේ අප්‍රේල් මස 21 වනදාට යෙදී තිබුණු පාස්කු ඉරිදාව සිහිපත් කරමින් දේව මෙහෙයන්ට එක්වූ කතෝලික ජනතාව ඉලක්ක කරගනිමින් අන්තවාදී ස්වයං ඝාතකයන් විසින් ප්‍රහාරයක් එල්ල කළේ පෙරවරු 8.45 ටයි.\nඑය සිහිපත් කරමින් දේවස්ථාන තුළ සීනු නාද කෙරුණු අතර, අනතුරුව රැස්ව සිටි බැතිමතුන් තමන් සමඟ දේව මෙහෙයට එක්ව සිටියදී බෝම්බ ප්‍රහාරයෙන් දිවි අහිමිවූවන් සිහිපත් කරනු ලැබුවා.\nඑමෙන්ම පාස්කු ප්‍රහාරයෙන් වැඩිම හානියට පත් කටුවපිටිය ශාන්ත සෙබස්තියන් දේවස්ථානයේ මෙන්ම මඩකලපුව සියොන් දේවස්ථානයේද දේව මෙහෙයන් පැවති අතර, ඊට පිපිරීම්වලින් මියගිය පුද්ගලයින්ගේ ඥාතීන් ඇතුලු විශාල පිරිසක් එක්ව සිටි බවයි හිරු වාර්තාකරුවන් සඳහන් කළේ.\nමේ අතර  පාස්කු ප්‍රහාරයට දායක වූ වැරදිකරුවන්ට නීතියෙන් ගැලවී සිටීමට කිසිසේත් ඉඩක් නොතබන බව ජනාධිපති ගෝඨාභය රාජපක්ෂ  පාස්කු දිනය වෙනුවෙන් විශේෂ පණිවුඩයක් නිකුත් කරමින් කියා සිටියා.\nඑමෙන්ම පාස්කු ප්‍රහාරය සම්බන්ධයෙන් පත්කළ ජනාධිපති කොමිසමේ වාර්තාව අධ්‍යයනය කළ කමිටුවේ වාර්තාව හෙට ජනාධිපතිවරයා වෙත භාරදීමට නියමිතයි.",
       "URL": "https://www.hirunews.lk/267497/පාස්කු-ප්‍රහාරයට-වගකිවයුතු-පොලිස්-ප්‍රධානියෙකු-ගැන-කාදිනල්-හිමියන්ගෙන්-හෙළිදරව්වක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2041"
}