{
       "Source": "hirunews",
       "Timestamp": "Sunday, 18 September 2022 - 7:38",
       "Headline": "දැහැමි දුව රීයූනියන් දූපතේ",
       "News Content": "පුද්ගලයන් 46 දෙනෙකු සමඟ මාසයක කාලසීමාවක් අතුරුදන්ව තිබූ දැහැමි දුව නම් වූ බහුදින යාත්‍රාව රීයූනියන් දූපතේ ආරක්ෂක අංශ විසින් අත්අඩංගුවට ගෙන ඇති බවට තොරතුරු වාර්තා වී තිබෙනවා.\nපසුගිය ජූලි මස 21 වනදා මෙම බහුදින ධීවර යාත්‍රාව මීගමුව ධීවර වරායෙන් පිටත්ව ඇති බව සඳහන්.\nඑම යාත්‍රාව පදවා ඇත්තේ හලාවත - අඹකඳවිල ප්‍රදේශයේ පදිංචිකරුවෙක්.\nපසුව ගැඹුරු මුහුදේදී තවත් පිරිසක් එම යාත්‍රාවට එක්කරගෙන ඇති බවයි වාර්තාවන්නේ.\nඑසේ එක් කරගෙන ඇති කණ්ඩායමට කාන්තාවන් සහ කුඩා දරුවන් කිහිපදෙනෙකු ද අයත්ව තිබුණා.\nමෙම බහුදින යාත්‍රාව ජාත්‍යන්තර මුහුදේදි කාර්මික දෝෂයකට ලක්ව මුහුදේ පාවෙමින් තිබූ බව සඳහන්.\nඑහිදී එම යාත්‍රාව මුහුදේ යාත්‍රා කරමින් තිබූ තවත් නෞකාවක සිටි පිරිසක් විසින් අගෝස්තු මස 16 වනදා බේරාගෙන කාර්මික දෝෂය යථා තත්වයට පත් කර තිබෙනවා.\nපසුව එම යාත්‍රාව යළි ගමන් ආරම්භ කර ඇති බවයි වාර්තාවන්නේ.\nකෙසේ වෙතත් පෙරේදා වාර්තාවූයේ මෙම යාත්‍රාව යළි අතුරුදන්වී ඇති බවයි.\nකෙසේ වෙතත් මේ වනවිට පුද්ගලයන් 46 දෙනෙකු රැගත් මෙම බහුදින යාත්‍රාව රීයූනියන් දූපතේ ආරක්ෂක අංශ භාරයේ පසුවන බවයි වාර්තාවන්නේ.",
       "URL": "https://www.hirunews.lk/315686/දැහැමි-දුව-රීයූනියන්-දූපතේ",
       "Category": "Local News",
       "Parent URL": "https://www.hirunews.lk/local-news.php?pageID=860"
}