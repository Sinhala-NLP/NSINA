{
       "Source": "hirunews",
       "Timestamp": "Wednesday, 22 March 2017 - 19:45",
       "Headline": "බාලිකාවට පැන්න සිසුවා පරිවාස භාරයට",
       "News Content": "බොරැල්ල යශෝධරා බාළිකා විද්‍යාලට බලහත්කාරයෙන් ඇතුළුවී කලහකාරි ලෙස හැසිරීමේ චෝදනාවට අත්අඩංගුවට ගත් කොළඹ මහානාම විද්‍යාලයේ සිසුවෙකු පරිවාසභාරයට පත් කිරීමට අධිකරණය නියෝග කර තිබෙනවා.\nඒ අදාළ සිසුවා කොළඹ ප්‍රධාන මහේස්ත්‍රාත් ලාල් රණසිංහ බණ්ඩාර මහතා වෙත ඉදිරිපත් කළ අවස්ථාවේදී.\nකොළඹ මහානාම විද්‍යාලය සහ තවත් විදුහල් කිහිපයක සිසුන් පිරිසක් ඊයේ යශෝධරා බාළිකා විද්‍යාලයට බලහත්කාරයෙන් ඇතුළුවීම හේතුවෙන් උණුසුම් තත්ත්වයක් ඇතිවුණා.\nබාළිකා විද්‍යාලයේ කාර්ය මණ්ඩලය මැදිහත්වී එහිදී සිය භාරයට ගෙන පොලිසියට භාරදුන් කොළඹ මහානාම විද්‍යාලයේ උසස් පෙළ හදාරන සිසුවා පොලිසිය ඊයේ පස්වරුවේ කොළඹ ප්‍රධාන මහේස්ත්‍රාත්වරයා වෙත ඉදිරිපත් කළා.\nඑහිදී නියෝග කෙරුණේ සිසුවා මේ මස 31 වැනිදා දක්වා මාකොළ ප්‍රදේශයේ පිහිටි පරිවාස නිවාසය වෙත යොමු කිරීමටයි.\nමේ අතර ඊයේ ඇතිවු සිද්ධිය සම්බන්ධයෙන් වාර්තා කිරීමට යසෝදරා බාළිකා විද්‍යාලයේ විදුහල්පතිනිය ඇතුළු කණ්ඩායමක් අද දහවල් කොළඹ කලාප අධ්‍යාපන කාර්යාලය වෙත පැමිණියා.\nඔවුන් කොළඹ කලාප අධ්‍යාපන අධ්‍යක්ෂ ජයන්ත වික්‍රමනායක මහතා සමග සාකච්ඡා කර ඇති අතර කලාප අධ්‍යාපන අධ්‍යක්ෂවරයා පැවසුවේ යසෝදරා බාළිකා විද්‍යාලයට විශේෂ ආරක්ෂාවක් දෙන ලෙස කුරුඳුවත්ත පොලිසියෙන් ලිඛිතව ඉල්ලීමක් කළ බවයි.\nඑසේම පාසලේ ආරක්ෂාව සඳහා දෙමාපියන් අනවශ්‍ය ලෙස පාසලට කැඳවීමෙන් වළකින ලෙස යශෝධරා බාළිකා විද්‍යාලයට දැනුම් දුන් බව කලාප අධ්‍යාපන ආධ්‍යක්වරයා සඳහන් කළා.\nපොලිස් මාධ්‍ය ප්‍රකාශක කාර්යාලය නිවේදනයක් කළේ ඊයේ දිනයේ ඇතිවූ සිද්ධියත් සමග කොළඹ නගරයේ හා තදාසන්න ප්‍රදේශවල පිහිටි බාළිකා විද්‍යාලවලට විශේෂ ආරක්ෂාවක් යෙදවීමට පොලිසිය තීරණය කර ඇති බවයි.\nප්‍රධාන පාසල් අතර පැවැත්වෙන ක්‍රිකට් තරග හේතුවෙන් ප්‍රධාන මාර්ගවලට අවතීර්ණවන සිසුන් නීතිවිරෝධී ලෙස හැසිරුණහොත් ඔවුන්ට එරෙහිව දැඩිව නීතය ක්‍රියාත්මක කිරීමට කටයුතු කරන බවද පොලිසිය නිකුත් කළ නිවේදනයේ සඳහන්.",
       "URL": "https://www.hirunews.lk/157481/බාලිකාවට-පැන්න-සිසුවා-පරිවාස-භාරයට",
       "Category": "Local News",
       "Parent URL": "https://www.hirunews.lk/local-news.php?pageID=4600"
}