{
       "Source": "hirunews",
       "Timestamp": "Sunday, 16 May 2021 - 7:41",
       "Headline": "සීමා මැද පිටකොටුවේ තොග වෙළඳසැල් අද විවෘතයි (වීඩියෝ)",
       "News Content": "අද සිට පිටකොටුව තොග වෙළඳ හුවමාරුව තොග වෙළඳාම සඳහා පමණක් විවෘතව තැබෙනවා.\nඒ අනුව තොග ගැනුම්කරුවන්ට අවසර පතක් ලබාගනිමින් අද භාණ්ඩ මිලදී ගැනීමේ හැකියාව පවතින බවයි වෙළඳ අමාත්‍ය ආචාර්ය බන්දුල ගුණවර්ධන ඊයේ ප්‍රකාශ කළේ.\nමේ අතර හෙට සිට දුම්රිය ධාවනයෙන් ඉවත්වීමට ගත් තීන්දුව ලබන බදාදා දක්වා කල් තැබීමට දුම්රිය නියාමකවරුන්ගේ සංගමය තීරණය කර තිබෙනවා.\nදුම්රිය ධාවනයට ඍජුවම සම්බන්ධ වන සේවකයින්ට කඩිනමින් කොරෝනා මර්දන එන්නත් ලබා නොදෙන්නේ නම් හෙට සිට දුම්රිය ධාවනයෙන් ඉවත්වීමටයි නියාමකවරුන් තීරණය කර තිබුණේ.\nකෙසේ වෙතත් දුම්රිය නියාමකවරුන්ගේ සංගමයේ ප්‍රධාන ලේකම් මනුර පීරිස් සඳහන් කළේ එළඹෙන බදාදා දුම්රිය සේවකයින්ට එන්නත ලබාදීමට විෂයභාර අමාත්‍යවරයා පොරොන්දු වූ බවයි.\nඑහෙත් එදිනට එන්නත ලබාදීමට කටයුතු නොකළහොත් සේවයෙන් ඉවත්වීමට තීරණය කර ඇති බවයි ඔහු තවදුරටත් කියා සිටියේ.",
       "URL": "https://www.hirunews.lk/271485/සීමා-මැද-පිටකොටුවේ-තොග-වෙළඳසැල්-අද-විවෘතයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1950"
}