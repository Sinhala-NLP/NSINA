{
       "Source": "hirunews",
       "Timestamp": "Monday, 16 October 2017 - 18:50",
       "Headline": "නිලමේ කෝල් එක යළි කරළියට",
       "News Content": "බස්නායක නිලමේවරයෙකු සම්බන්ධයෙන් පොලිස්පතිවරයාගේ ජංගම දුරකථනයට ලැබුණු ඇමතුම පිළිබදව යළි කතාබහක් ඇතිව තිබෙනවා.\nඒ, සීමානිර්ණ කොමිසමේ හිටපු සභාපති අශෝක පීරිස් ගම්පහ ප්‍රදේශයේ ඊයේ පැවැති ජන හමුවකට එක්වෙමින් එම දුරකථන ඇමතුම පිළිබදව අදහස් පළ කිරීමත් සමඟයි.\nපසුගිය වසරේ නොවැම්බර් මාසයේ රත්නපුරයේ පැවැති උත්සවයක් අතරතුර පොලිස්පති පූජිත් ජයසුන්දරට මෙම දුරකථන ඇමතුම ලැබී තිබුණා.\nඅදාළ බස්නායක නිලමේවරයාට එරෙහිව පොලිස් මූල්‍ය කොට්ඨාශය වෙත පැමිණිල්ලක් ඉදිරිපත් කර තිබුණේ අශෝක පීරිස් විසිනුයි.\nකෙසේ වෙතත්, ඊයේ පැවැති ජන හමුවේදී සීමානිර්ණ කමිටුවේ හිටපු සභාපති අශෝක පීරිස් සඳහන් කළේ අදාළ බස්නායක නිළමේවරයා සම්බන්ධ පැමිණිල්ලේ කටයුතු අඛණ්ඩව සිදුනොකරන ලෙසට සන්ධාන මහලේකම්, අමාත්‍ය මහින්ද අමරවීර තමාගෙන් ඉල්ලීමක් කළ බවයි.\nකෙසේ වෙතත් සිය අමාත්‍යංශයේ අද පැවති මාධ්‍ය හමුවකට එක්වූ අමාත්‍ය මහින්ද අමරවීරගෙන් ඔහුට එල්ල වන චෝදනාව පිලිබදව මාධ්‍යවේදීන් ප්‍රශ්න කළා.\nඊට පිළිතුරු ලබාදෙමින් අමාත්‍යවරයා කියා සිටියේ තමන් එවැනි දුරකථන ඇමතුමක් ලබානොදුන් බවයි.\nඑක්සත් ජාතික පක්ෂය ප්‍රමුඛ අනෙකුත් දේශපාලන පක්ෂවල ඉලක්කයක් බවට මේ දිනවල තමා පත්ව ඇති බවයි ඔහු එහිදී කියා සිටියේ.",
       "URL": "https://www.hirunews.lk/173660/නිලමේ-කෝල්-එක-යළි-කරළියට",
       "Category": "Local News",
       "Parent URL": "https://www.hirunews.lk/local-news.php?pageID=4268"
}