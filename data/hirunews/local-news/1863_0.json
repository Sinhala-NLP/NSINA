{
       "Source": "hirunews",
       "Timestamp": "Thursday, 24 June 2021 - 17:58",
       "Headline": "හික්කඩුව වෙරළේ මියගිය මසුන්ගේ පරීක්ෂණයක් කරන්න අධිකරණ නියෝගයක්",
       "News Content": "හික්කඩුව මුහුදු තීරයට ඊයේ ගොඩ ගසා තිබූ කුඩා මසුන් මිය ගොස් ඇත්තේ නෞකාවේ රසායනික ද්‍රව්‍ය විෂවීමෙන් දැයි තහවුරු කර වාර්තාවක් ලබා ගන්නා ලෙස ගාල්ල ප්‍රධාන මහේස්ත්‍රාත් හර්ෂණ කැකුණවෙල අද නියෝග කර තිබෙනවා.\nඒ අනුව ජල සාම්පල් සහ මත්ස්‍ය සාම්පල් නාරා ආයතනයට හා දෙහිවල සත්ත්ව උද්‍යානයට යැවීමට කටයුතු කරන ලෙසයි මහේස්ත්‍රාත්වරයා නියෝග කළේ.\nහික්කඩුව වනජීවි උද්‍යාන භාරකරු උත්පල අදාරංග ඉදිරිපත් කරන ලද කරුණු සලකා බැලීමකින් අනතුරුව මෙම නියෝගය නිකුත් කෙරුණා.\nහික්කඩුව අවට මුහුදු වෙරළට මිය ගිය කුඩා මසුන්ට අමතරව මියගිය ජෙලිෆිෂ් වර්ගයේ මත්ස්‍යයෙකු ඊයේ ගොඩ ගසා තිබුණා.\nමේ අතර, එක්ස්ප්‍රස් පර්ල් නෞකාවේ ඇති වූ ගින්නෙන් මෙරට පරිසරයට සිදුවූ හානි සොයා බැලීම සඳහා දිවයිනට පැමිණ සිටින ජගත් සංවිධානයේ පරිසර වැඩසටහනේ විද්‍යාඥයින්ගේ වාර්තාව ලබන සඳුදා නිකුත් කිරීමට නියමිතව තිබෙනවා.\nඔවුන් පසුගිය දා නෞකාව සහ බලපෑමට ලක්වූ මුහුදු ප්‍රදේශය, නිරීක්ෂණයට ලක් කළ අතර, පසුව අදාළ ක්ෂේත්‍රවල බලධාරීන් සමඟ සාකච්ඡාවකට ද එක්වුණා.",
       "URL": "https://www.hirunews.lk/275238/හික්කඩුව-වෙරළේ-මියගිය-මසුන්ගේ-පරීක්ෂණයක්-කරන්න-අධිකරණ-නියෝගයක්",
       "Category": "Local News",
       "Parent URL": "https://www.hirunews.lk/local-news.php?pageID=1863"
}