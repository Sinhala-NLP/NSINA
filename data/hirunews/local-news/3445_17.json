{
       "Source": "hirunews",
       "Timestamp": "Wednesday, 20 March 2019 - 10:00",
       "Headline": "බෙලිඅත්ත - පල්ලත්තරදී වෙඩි වැදී ප්‍රාදේශීය සභා මන්ත්‍රීවරයෙකු රෝහලේ",
       "News Content": "බෙලිඅත්ත ප්‍රාදේශීය සභාවේ විපක්ෂ නායක මනම්පේරිගේ කපිල ප්‍රියදර්ශන වෙඩි වැදීමකින් තුවාල ලබා තිබෙනවා.\nපොලීසිය සඳහන් කළේ අවුරුදු 40 ත් 45 ත් අතර වයසේ පසුවන මොහු අද උදෑසන 7.30 ට පමණ පල්ලත්තර - මොරදවාන ප්‍රදේශයේ පිහිටි සිය නිවසේ සිටියදී වෙඩි වැදීමට ලක්ව ඇති බවයි.\nවෙඩි වැදීමෙන් විපක්ෂ නායකවරයාගේ කලවා ප්‍රදේශයට තුවාල සිදුවී ඇති අතර ප්‍රතිකාර සඳහා තංගල්ල රෝහලට ඇතුළත් කර තිබෙනවා.\nපොලීසිය සඳහන් කළේ වෙඩි වැදීම සිදුවූ මොහොතේ ඔහු සිටි කාමරයේ ජනෙල් දොරවල් වසා තිබී ඇති බවයි. පිටතින් සිදුවූ වෙඩි තැබීමකින් සිදුවූ හානියක් කාමරය තුල දක්නට නොලැබෙන බව පොලීසිය ප්‍රකාශ කළා.\nමේ අතර, වෙඩි වැදුණු කපිල ප්‍රියදර්ශන නිදා සිටි ඇදෙහි මෙට්ටය යට තිබී ස්වයංක්‍රීය පිස්තෝලවලට යොදා ගන්නා උණ්ඩ කිහිපයක් සොයා ගෙන තිබෙනවා.\nමොහුට වෙඩි වැදී ඇත්තේ ද ඒ හා සමාන උණ්ඩයකින් බව පොලීසිය ප්‍රකාශ කළා.\nකෙසේ වෙතත්, ඔහුගේ කාමරය ආසන්නයේ පිහිටි වන ලැහැබ වෙත දිවෙන ලේ පැල්ලම් කිහිපයක් දක්නට ලැබෙන බව සඳහන්.\nවෙඩි තැබීම සිදුවන අවස්ථාවේ බෙලිඅත්ත ප්‍රාදේශීය සභා විපක්ෂ නායකවරයාගේ දෙමාපියන් සහ දරුවන් ද නිවසේ සිට ඇති අතර, ඔවුන් ද වෙඩි තැබූ කිසිවෙකුත් දැක නොමැති බව බෙලිඅත්ත පොලීසියේ උසස් නිලධාරියෙකු අප කළ විමසීමකදී සඳහන් කළා.",
       "URL": "https://www.hirunews.lk/212792/බෙලිඅත්ත-පල්ලත්තරදී-වෙඩි-වැදී-ප්‍රාදේශීය-සභා-මන්ත්‍රීවරයෙකු-රෝහලේ",
       "Category": "Local News",
       "Parent URL": "https://www.hirunews.lk/local-news.php?pageID=3445"
}