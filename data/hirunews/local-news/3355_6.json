{
       "Source": "hirunews",
       "Timestamp": "Monday, 13 May 2019 - 7:30",
       "Headline": "ප්‍රාථමික අංශයේ දෙවන පාසල් වාරය අද ඇරඹේ",
       "News Content": "රජයේ පාසල්වල ප්‍රාථමික අංශය දෙවන වාරයේ අධ්‍යයන කටයුතු සඳහා අද (13) ආරම්භ වනවා.\nඅධ්‍යාපන අමාත්‍යාංශය සඳහන් කළේ සියලුම පාසල්වල ආරක්ෂාව තහවුරු කර ඇති බවයි.\nඒ අනුව පාසල් තුළ ඉගෙනුම් කටයුතු සහ ඇගයීම් ක්‍රියාවලි සාමාන්‍ය පරිදි සිදුකිරීමට ද බලධාරීන්ට උපදෙස් ලබාදී තිබෙනවා.\nඅධ්‍යයන කටයුතු අතපසු වූ සති දෙකක කාලය සඳහා හිලව් සැසි නොපැවැත්වීමට තීරණය කර ඇති බැවින් සියළු විෂය කරුණු ආවරණය වන පරිදි වාර සටහන් සංශෝධනය කරන ලෙසටයි අධ්‍යාපන අමාත්‍යාංශය උපදෙස් ලබාදී ඇත්තේ.\nමීට අමතරව සිසුන්ගේ පැමිණීමේ යම් විෂමතාවක් මතුවුවද සාමාන්‍ය පරිදි කාලසටහන් අනුවම අධ්‍යයන කටයුතු සිදුකරන ලෙසට ද විදුහල්පතිවරුන්ට දැනුම්දී තිබෙනවා.\nහය ශ්‍රේණියේ සිට 13 වන ශ්‍රේණිය දක්වා පන්තිවල දෙවන වාරයේ අධ්‍යයන කටයුතු පසුගිය සතියේ ආරම්භ කළද සිසුන්ගේ පැමිණීම පැවතියේ ඉතා දුර්වල මට්ටමකයි.\nමේ අතර කොළඹ අඟරදගුරු පදවිය මගින් පරිපාලනය කරන කතෝලික පෞද්ගලික පාසල් විවෘත කිරීම හෝ නොකිරීම පිළිබඳ තීරණය රටේ ආරක්ෂක තත්ත්වය මත විදුහල්පතිවරුන්ට සහ කොළඹ අඟරදගුරු පදවි පාසල් සාමාන්‍ය අධිකාරි අයිවන් පෙරේරා පියතුමන් යටතේ සිදුකිරීමට අවසර ලබාදී තිබෙනවා.\nඅඟරදගුරු පදවි ජන සන්නිවේදන හා සංස්කෘතික කේන්ද්‍රයේ අධ්‍යක්‍ෂ එඩ්මන්ඩ් තිලකරත්න පියතුමන්ගේ අත්සනින් යුතුව නිකුත් කළ නිවේදනයක දැක්වෙන්නේ දරුවන්ගේ අධ්‍යාපනය සහ අවශ්‍යතා සැලකිල්ලට ගැනීමද, ප්‍රදේශයේ ආරක්ෂක අංශයේ සහයෝගය ලබාගැනීමද මෙහිදී අනිවාර්ය බවයි.",
       "URL": "https://www.hirunews.lk/216272/ප්‍රාථමික-අංශයේ-දෙවන-පාසල්-වාරය-අද-ඇරඹේ",
       "Category": "Local News",
       "Parent URL": "https://www.hirunews.lk/local-news.php?pageID=3355"
}