{
       "Source": "hirunews",
       "Timestamp": "Wednesday, 23 February 2022 - 17:04",
       "Headline": "බාල වයස්කාර දැරියක් ගණිකා ජාවාරමේ යෙදවූ පුද්ගලයාගේ ගිණුම්වල කෝටි 4කට වැඩි ගනුදෙණු",
       "News Content": "බාල වයස්කාර දැරියක් ගණිකාවක් ලෙසට විවිධ පුද්ගලයන් වෙත අලෙවි කිරීම සම්බන්ධයෙන් අත්අඩංගුවට ගත් සැකකරුගේ බැංකු ගිණුම් 8කින් රුපියල් 45,681,905ක මුදලක් සැක කටයුතු ලෙසට ගනුදෙණු වී ඇතැයි අනාවරණ වී තිබෙනවා.\nනිවේදනයක් නිකුත් කරමින් පොලිසිය සඳහන් කළේ මෙම සැකකරු රැකියාවක් සිදු කරන පුද්ගලයෙකු ද නොවන බවයි.\nපසුගිය 2021 වසරේ ජුනි 28 වන දින ළමා හා කාන්තා අපයෝජන නිවාරණ කාර්යාංශයට ලැබුණු පැමිණිල්ලකට අනුව අවුරුදු 15යි මාස 09ක බාලවයස්කාර දරියක් ගණිකාවක් ලෙසට විවිධ පුද්ගලයන්ට අලෙවි කිරීම සම්බන්ධයෙන් විමර්ශන ආරම්භ කෙරුණා.\nඑම විමර්ශනයට අදාළව එම දැරිය ගණිකා වෘත්තියේ යෙදවීම සහ ඊට ආධාර අනුබල දීම මගින් මුදල් උපයා ඇති බවට හෙළිවීම හේතුවෙනුයි නීති විරෝධී වත්කම් විමර්ශන කොට්ඨාශය මගින් විමර්ශණ ආරම්භ කරනු ලැබුවේ.\nඒ අනුව බාලවයස්කාර දැරිය කුට්ටනය කිරීම සහ ස්ත්‍රි දූෂණය යන වැරදි සම්බන්ධයෙන් අවුරුදු 36ක මෙම සැකකරු ළමා හා කාන්තා කාර්යාංශය මගින් අත්අඩංගුවට ගෙන තිබුණා.\nසිදු කළ විමර්ශනවලදී හෙළිවී ඇත්තේ සැකකරු ස්ථිර රැකියාවක් හා ස්ථිර පදිංචියක් නොමැති අයෙක් බවටයි හෙළිවී ඇත්තේ.\nඑම පුද්ගලයා වසර 18ක පමණ කාලයක් දිවයිනේ විවිධ ප්‍රදේශවල කාන්තාවන් යොදවා ගනිමින් ගණිකා ජාවාරමක් පවත්වාගෙන ගිය අයෙක් බවට ද පොලිසිය කරුණු අනාවරණ කරගෙන තිබෙනවා.\nඑමෙන්ම සැකකරු මීට පෙර මහනුවර සහ ගම්පහ ප්‍රදේශවල ගණිකා නිවාස පවත්වාගෙන යාම සම්බන්ධයෙන් අවස්ථා කිහිපයකදී පොලිස් අත්අඩංගුවට ගෙන අධිකරණයට ද ඉදිරිපත් කර ඇති අයෙක් බව සඳහන්.\nවාහන කුලියට ලබාදෙන ස්ථානවලින් කුලී පදනම මත ලබාගන්නා වාහන යොදාගෙන කොළඹ ප්‍රදේශ ඉලක්ක කර ගනිමින් ජංගම ගණිකා ජාවාරම් කටයුතු සිදුකර ඇති බවට ද හෙළිකරගෙන තිබෙනවා.\nසැකකරු විසින් ගණිකා ජාවාරමේ යෙදවූ දැරිය මෙන්ම එම දැරියගේ මව ද ඒ ආකාරයෙන්ම මෙම සැකකරු විසින් ගණිකා වෘත්තියේ යොදවා මුදල් උපයා ඇති බවටයි කරුණු අනාවරණ වී ඇත්තේ.\nමෙම පුද්ගලයා වාද්දුව ප්‍රදේශයේ පදිංචිකරුවෙක් වන අතර පෙරේදා (21) නීති විරෝධී වත්කම් විමර්ශන කොට්ඨාශය මගින් අත්අඩංගුවට ගෙන තිබෙනවා.\nඅද එම සැකකරු කොළඹ ප්‍රධාන මහේස්ත්‍රාත් අධිකරණයට ඉදිරිපත් කිරිමෙන් අනතුරුව ලබන මාර්තු මස 4 වනදා දක්වා රක්ෂිත බන්ධනාගාර ගතකර ඇති බවයි පොලිසිය ප්‍රකාශ කළේ.\nමෙම සැකකරුගේ වෙනත් නීති විරෝධී වත්කම් අනාවරණ කර ගැනීම සඳහා නීති විරෝධි වත්කම් කොට්ඨාශය වැඩිදුර විමර්ශන පවත්වාගෙන යනු ලබනවා.",
       "URL": "https://www.hirunews.lk/297842/බාල-වයස්කාර-දැරියක්-ගණිකා-ජාවාරමේ-යෙදවූ-පුද්ගලයාගේ-ගිණුම්වල-කෝටි-4කට-වැඩි-ගනුදෙණු",
       "Category": "Local News",
       "Parent URL": "https://www.hirunews.lk/local-news.php?pageID=1338"
}