{
       "Source": "hirunews",
       "Timestamp": "Wednesday, 28 July 2021 - 13:04",
       "Headline": "තැන තැන සිදුවන රිය අනතුරු (වීඩියෝ)",
       "News Content": "යතුරුපැදිකරුවන් 6 දෙනෙකු ඇතුළු පුද්ගලයින් 10 දෙනෙකු ඊයේ දිනය තුළ සිදුවූ රිය අනතුරු හේතුවෙන් ජීවිතක්ෂයට පත්ව ඇති බව පොලිස් මාධ්‍ය ප්‍රකාශක ජ්‍යෙෂ්ඨ නියෝජ්‍ය පොලිස්පති අජිත් රෝහණ පවසනවා.\nමේ අතර, ගල්කිරියාගම පොලිස් වසමේ තලාගල ප්‍රදේශයේදී අධික වේගයෙන් ධාවනය වූ යතුරු පැදියක ගැටීමෙන් වයස අවුරුදු 7ක දරුවෙකු ජීවිතක්ෂයට පත්ව ඇති අතර, යතුරුපැදිකරු පළා ගොස් තිබෙනවා.\nආඩියාගල - අඹගස්වැව මාර්ගයේ 15 වැනි කිලෝමීටර් කණුව අසළ දී මෙම අනතුර සිදුව තිබුණා.\nමාර්ගය අසළ පිහිටි සිය සියාගේ නිවසේ සිට තම නිවස වෙත යාම සඳහා රැඳි සිටි  යෙතුම් තෙවිඳු නම් මෙම දරුවා  අඹගස්වැව සිට පලාගල දෙසට ධාවනය වූ යතුරු පැදියක ගැටී තිබුණා.\nඅනතුරෙන් තුවාල ලැබූ යෙතුම් ප්‍රතිකාර සඳහා කලාවැව ප්‍රාදේශීය රෝහල වෙත රැගෙන යාමට ප්‍රදේශවාසීන් කටයුතු කළා.\nකෙසේ වෙතත්, වැඩිදුර ප්‍රතිකාර සඳහා ඔහු අනුරාධපුර ශික්ෂණ රෝහල වෙත මාරු කර යවා ඇති අතර, එහිදී දරුවා ජීවිතක්ෂයට පත්ව තිබෙනවා.\nඅනතුර සිදුකර පලා ගිය යතුරුපැදිකරු සොයා විශේෂ විමර්ශනයක් සිදුකරන අතර, ඊට පොලිස් නිල සුනඛයෙකුගේ සහය ද ලබාගෙන තිබුණා.\nමේ අතර, බදුරලියේ සිට බණ්ඩාරගම දෙසට ධාවනය වෙමින් තිබූ වෑන් රථයක් බණ්ඩාරගම - ගල්තුඩේ ප්‍රදේශයේදී ප්‍රතිවිරුද්ධ දිශාවෙන් පැමිණි ටිපර් රථයක ගැටී අනතුරට ලක්ව තිබුණා.\nඅනතුරින් බරපතළ තුවාල ලැබූ වෑන් රථයේ රියදුරු ප්‍රතිකාර සඳහා පානදුර මූලික රෝහලට ඇතුළත් කර ඇති අතර, ඔහුගේ දෙපාවලට දැඩි හානි සිදුව තිබුණා.\nඅනතුරින් වෑන් රථයට දැඩි අලාභහානි සිදුව තිබූ අතර, එහි රියදුරු මත්පැන් පානය කර තිබීම හේතුවෙන් මෙම අනතුර සිදුවන්නට ඇති බවට පොලිසිය සැක පළ කරනවා.\nමේ අතර, යකල්ල, ගල්කුලම මාර්ගයේ කුට්ටිකුලම පාලම අසළ දී යතුරුපැදියක් ප්‍රතිවිරුද්ධ දිශාවෙන් පැමිණි බස් රථයක ගැටීමෙන් සිදුවූ අනතුරෙන් වයස අවුරුදු 58ක පුද්ගලයෙකු එම ස්ථානයේදීම මියගොස් තිබෙනවා.\nඅනතුර සම්බන්ධයෙන් ගලෙන්බිඳුනුවැව පොලිසිය විමර්ශන සිදුකරනවා.",
       "URL": "https://www.hirunews.lk/278220/තැන-තැන-සිදුවන-රිය-අනතුරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1790"
}