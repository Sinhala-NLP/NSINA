{
       "Source": "hirunews",
       "Timestamp": "Wednesday, 29 March 2017 - 11:17",
       "Headline": "සෞදියේ අනවසරයෙන් රැදී සිටින ශ්‍රී ලාංකික ශ්‍රමිකයින් ලියාපදිංචිය අද සිට",
       "News Content": "අනවසරයෙන් සෞදි අරාබියේ රැදී සිටින ශ්‍රී ලාංකික ශ්‍රමිකයින් ලියාපදිංචි කිරීම අද සිට ආරම්භ කරන බව සෞදි අරාබියේ ශ්‍රී ලංකා තානාපති කාර්යාලය පවසනවා.\nසෞදි අරාබි රජය විසින් ලබාදී ඇති පොදු සමා කාලය වෙනුවෙන් මෙම ක්‍රියාවලිය ආරම්භ කරන බවයි වාර්තා වන්නේ.\nලබා දී ඇති මෙම සහන කාලය තුළ අනවසරයෙන් එරට රැදී සිටින විදේශිකයින්ට නිත්‍යානුකුලව එරටින් පිටවීමට අවස්ථාව ලබා දී තිබෙනවා.\nසෞදි අරාබියේ ශ්‍රී ලංකා තානාපති කාර්යාලය එරට තුල නීති විරෝධී ලෙස රැදී සිටින ශ්‍රී ලාංකික ප්‍රජාවගෙන් ඉල්ලා සිටින්නේ මෙම සහන කාලයෙන් උපරිම ප්‍රයෝජන ගන්නා ලෙසයි.\nතානාපති කාර්යාලයට පැමිණෙන පුරවැසියන්, තම සන්තකයේ වලංගු ගමන් බලපත්‍රය, එහි අංකය හෝ ජාතික හැදුනුම් පත් අංකය ඇත්නම් එය පහසුවක් වන බව ද එම කාර්යාලය පවසනවා.\nඔහුට හෝ ඇයට පොදු සමා කාලය මගින් ලැබෙන වරප්‍රසාද මත සුදුසුකම් ඇත්නම් පමණක් තාවකාලික ගමන් බලපත්‍රයක් නිකුත් කරන බවද එම කාර්යාලය සදහන් කරනවා.\nමේ අතර කිසියම් වරදකට ආරක්ෂක අංශ විසින් වරෙන්තු ලබා සිටින අයෙකුට පොදු සමා කාලය තුල එරටින් පිටවයාමේ වරප්‍රසාදය හිමි නොවෙන බව සදහන්.\nසෞදි රියාල් 190 ක මුදලක් ගෙවීමෙන් ලබාදෙන තාවකාලික ගමන් බලපත්‍රය ලබා ගැනීමේ හැකියාව පවතින බවයි තානාපති කාර්යාලය පවසන්නේ.",
       "URL": "https://www.hirunews.lk/158009/සෞදියේ-අනවසරයෙන්-රැදී-සිටින-ශ්‍රී-ලාංකික-ශ්‍රමිකයින්-ලියාපදිංචිය-අද-සිට",
       "Category": "Local News",
       "Parent URL": "https://www.hirunews.lk/local-news.php?pageID=4590"
}