{
       "Source": "hirunews",
       "Timestamp": "Monday, 18 July 2022 - 18:48",
       "Headline": "අග්‍රාමාත්‍ය කාර්යාලය ඉදිරිපිට ගැහුවේ කල් පැන්න කඳුළු ගෑස් ද? - මානව හිමිකම් කොමිසමට පැමිණිල්ලක්",
       "News Content": "පසුගිය ජූලි 09 වන දා අග්‍රාමාත්‍ය කාර්යාලය ඉදිරියේ පැවති මහජන විරෝධතාවය විසුරුවා හැරීම සදහා කල් ඉකුත් වූ කදුළු ගෑස් භාවිතා කර ඇති බවට මාධ්‍යවේදී කසුන් පුස්සෙවෙල විසින් ශ්‍රී ලංකා මානව හිමිකම් කොමිසමට, ශ්‍රී ලංකා නීතීඥ සංගමයට සහ එක්සත් ජාතීන්ගේ මානව හිමිකම් කොමිසමට පැමිණිලි කර තිබෙනවා.\nපැමිණිලිකරු සදහන් කරන ආකාරයට, ඉකුත් ජූලි 09 දා අග්‍රාමාත්‍ය කාර්යාලය ඉදිරියේ පැවති විරෝධතාව සඳහා ඔහු සිය බිරිඳ සමග සහභාගී වී ඇති අතර, ඔවුන් දෙදෙනා ම කදුළු ගෑස් ප්‍රහාරයට ලක්ව තිබෙනවා.\nඉන් පසුව රෝග ලක්ෂණ රැසක් මතුවීම හේතුවෙන් ඔවුන් හෘද රෝග විශේෂඥයෙකු හමු වී ඇති අතර, වෛද්‍යවරයා ඔවුන්ට පවසා ඇත්තේ, කදුළු ගෑස් ප්‍රහාරයට ලක් වීම හේතුවෙන් ඔවුන් ඇදුම තත්ත්වයකට සහ පෙනහළු ආසාදනයකට ලක්ව ඇති බවයි.\nඅදාළ හේතුව මත තමන්ගේ මානව හිමිකම් උල්ලංඝණය වී ඇතැයි විශ්වාස කරන බැවින්, ඔහු විසින් විමර්ෂණයක් ඉල්ලා ශ්‍රී ලංකා මානව හිමිකම් කොමිසම වෙත අදාළ පැමිණිල්ල ඉදිරිපත් කර තිබෙන බවයි වාර්තා වන්නේ.",
       "URL": "https://www.hirunews.lk/310329/අග්‍රාමාත්‍ය-කාර්යාලය-ඉදිරිපිට-ගැහුවේ-කල්-පැන්න-කඳුළු-ගෑස්-ද-මානව-හිමිකම්-කොමිසමට-පැමිණිල්ලක්",
       "Category": "Local News",
       "Parent URL": "https://www.hirunews.lk/local-news.php?pageID=1010"
}