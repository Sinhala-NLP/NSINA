{
       "Source": "hirunews",
       "Timestamp": "Thursday, 14 December 2017 - 13:03",
       "Headline": "පෙම්වතියට ෆේස්බුක් බියක් ඇති කළ පෙම්වතා",
       "News Content": "20 හැවිරිදි තම පෙම්වතිය ලැගුම් හලකට ගෙනගොස් බියර් පොවා මත්කර දුෂණය කළ බව කියන පෙම්වතෙකු නාවලපිටිය පොලිසිය අත්අඩංගුවට ගෙන තිබෙනවා.\nදූෂණය කරන අතරතුර එය වීඩියෝ කර, ඉන්පසු  දර්ශන ෆේස් බුක් වෙත මුදා හරින බවට තර්ජනය කර අවශ්‍ය අවශ්‍ය අවස්ථාවල ඇයව විවිධ ස්ථානවලට ගෙන්වාගෙන දිගට ම අඹුකමේ තබාගත් බවටයි 28 හැවිරිදි මෙම පෙම්වතාට චෝදනා එල්ල වී ඇත්තේ.\nදූෂණය කරනවිට ගත් වීඩියෝ දර්ශන ප්‍රසිද්ධ කරන බවට පෙම්වතිය බිය ගන්වා ඇති ඔහු ඇයව ස්ථාන කිහිපයකට ම රැගෙන ගොස් අවස්ථා රැසකදී අඹු සැමියන් සේ හැසිරී තිබෙනවා.\nඅවසානයේ ඔහු රාත්‍රී කාලයේ තම නිවසට එන ලෙසද ඇයට තර්ජනය කර ඇතිබව සඳහන්.\nඑසේ නොපැමිණෙන්නේ නම් ලැගුම් හලේ දී ගත් සියලු වීඩියෝ දර්ශන ෆේස් බුක් හි දමන බවට පවසා ඇති බවයි පොලිස් පරීක්ෂණවල දී අනාවරණ වී ඇත්තේ.\nමේ නිසා බිය වී ඇති 20 හැවිරිදි තරුණිය පසුගිය දිනක රාත්‍රියේ ඔහුගේ නිවසට ගොස් ඇත්තේ අඹු සැමියන් සේ හැසිරිමටයි.\nඑදින රාත්‍රිය ඇය ඔහු සමග, ඔහු කියන අයුරින් හැසිරී තිබෙනවා.\nඇය රාත්‍රියේ නිවසේ නොසිටි බව දැනගත් දෙමාපියන් ඒ ගැන සොයා බැලීමේ දී දියණිය, එදින රාත්‍රී පෙම්වතාගේ නිවසේ, ඔහු සමග ගතකර ඇති බව අනාවරණ වී තිබෙනවා.\nඅනතුරුව දෙමාපියන්ගේ ප්‍රශ්න කිරීම් හමුවේ ඇය සියල්ල හෙළිකර ඇති බවයි පොලිසිය පවසන්නේ.\nතමන්ට බියර් පානය කරන්නට දී දුෂණය කළ අන්දමත්, ඒවා වීඩියෝ කර ඇති බවත්, ඒවා ෆේස් බුක් දමන බවට කළ තර්ජනය නිසා බියපත් වූ අන්දමත් හෙළි කර ඇති තරුණිය, එම නිසා ඔහු කියන අයුරින් ඔහු කියන ස්ථානවල අඹු සැමියන් සේ හැසිරුණ බව පවසා තිබෙනවා.\nපසුව නාවලපිටිය පොලිසියට කළ පැමිණිල්ල අනුව සැකකරු අත්අඩංගුවට ගෙන ඇති බවයි හිරු වාර්තාකරු කියා සිටියේ.",
       "URL": "https://www.hirunews.lk/178365/පෙම්වතියට-ෆේස්බුක්-බියක්-ඇති-කළ-පෙම්වතා",
       "Category": "Local News",
       "Parent URL": "https://www.hirunews.lk/local-news.php?pageID=4172"
}