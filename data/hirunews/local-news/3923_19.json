{
       "Source": "hirunews",
       "Timestamp": "Monday, 28 May 2018 - 9:22",
       "Headline": "පවුලක් බේරා ගැ‍නීමට ගොස් මියගිය පොලිස් සැරයන් මාදම්පේ පොලිසියට (ඡායාරූප)",
       "News Content": "ජලයෙන් කොටුවී සිටි පවුලක් බේරා ගැ‍නීමට යාමේදී සැඩ පහරකට හසුවී මිය ගිය පොලිස් සැරයන් ඩිලාන් සම්පත්ගේ දේහය 27 වැනිදා රාත්‍රීයේ මාදම්පේ පොලීසියට ගෙනවිත් තිබෙනවා.\nපසුගිය 25 වැනිදා දහවල් මෙම අනතුර සිදු වුණා.\nමාදම්පේ - ගල්මුරුව ප්‍රදේශයේ ජලයෙන් කොටුවී සිටි දරු පවුලක් ගලවා ගැනීම සදහා යමින් සිටියදී පොලිස් නිලධාරියා සැඩ පහරකට හසුවී ජලයේ\nගසා ගෙන ගොස් තිබුණා.\nඑදින සිට ඔහු සොයා නාවුක,යුධ හමුදාව,පොලීසිය සහ ගම්වාසීන් එක්ව මෙහෙයුමක්ද ක්‍රියාත්මක කළා.\n27 වැනිදා පෙරවරුවේ අනතුර සිදුවූ ස්ථානයට මීටර් 200 ක් පමණ නුදුරින් තිබී නාවුක හමුදාව විසින් මළ සිරුර සොයා ගත්තා.\nහලාවත මහා රෝහලේ පැවති පශ්චාත් මරණ පරීක්ෂණයෙන් අනතුරුව මළ සිරුර මාදම්පේ පොලීසිය වෙත ගෙන එනු ලැබුවා.\nඑහිදී මහා සංඝරත්නය විසින් ආගමික වතාවත් ද සිදු කළා.\nමාදම්පේ පොලීසියේ දේහය තැම්පත් කර තිබෙන අවස්ථාවේදී විශාල පිරිසක් පැමිණ දේහයට අවසන් ගෞරව දැක වූ බවයි අප වාර්තාකරු සඳහන් කළේ.\nඅනතුරුව රිය පෙරහැරකින් දේහය ගිරිඋල්ල - මල්ගමුව ප්‍රදේශය බලා රැගෙන යනු ලැබුවා.\nදේහය රැගෙන යන විට අනතුර සිදුවූ ගල්මුරුව ප්‍රදේශයේ ජනතාවද එම ස්ථානයේ රැදී සිට මිය ගිය පොලිස් නිලධාරියාට අවසන් ගෞරව දක්වනු ලැබුවා.\nඅවසන් කටයුතු 28 වැනිදා සවස ගිරිඋල්ල - මල්ගමුවේදී සිදු කිරීමට නියමිතව තිබෙනවා.",
       "URL": "https://www.hirunews.lk/191733/පවුලක්-බේරා-ගැ‍නීමට-ගොස්-මියගිය-පොලිස්-සැරයන්-මාදම්පේ-පොලිසියට-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=3923"
}