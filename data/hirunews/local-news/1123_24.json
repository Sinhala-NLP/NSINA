{
       "Source": "hirunews",
       "Timestamp": "Thursday, 02 June 2022 - 17:30",
       "Headline": "පොලිසිය ගෙදරට යයි - මන්ත්‍රී පුතා සහ බිරිඳ අතුරුදන් (වීඩියෝ)",
       "News Content": "දක්ෂිණ අධිවේගී මාර්ගයේ බෙලිඅත්ත බැදිගම ප්‍රවේශයේදී පොලිස් නිලධාරීන් කිහිප දෙනෙකු සමග ගැටුමකට මුලපුරන හම්බන්තොට දිස්ත්‍රික් පාර්ලිමේන්තු මන්ත්‍රී දිලිප් වෙදාරච්චිගේ පුත්‍රයා වන රවිඳූ වෙදාරච්චි සහ ඔහුගේ බිරිඳ අත්අඩංගුවට ගැනීම සඳහා වීරකැටිය පොලිසිය ඔහුගේ නිවසට ගිය බව වාර්තා වනවා.\nකෙසේවෙතත් පොලිසිය එම නිවසට යන අවස්ථාවේදී රවිඳු වෙදාරච්චි සහ ඔහුගේ බිරිඳ නිවසේ සිට නොමැති බවටයි වාර්තා වන්නේ.\nමේ අතර බෙලිඅත්ත බැදිගම අධිවේගී ප්‍රවේශයේදී පොලිස් නිලධාරීන්ගේ රාජකාරියට බාධා කළ අවස්ථාවේදීම ඔහුව අත්අඩංගුවට නොගැනීම සම්බන්ධයෙන් ඒ අවස්ථාවේ රාජකාරියේ නිරතව සිටි නිලධාරීන් සම්බන්ධයෙන් ද පරීක්ෂණයක් සිදු කරන බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nමේ අතර මෙම සිදුවීම සම්බන්ධයෙන් පාර්ලිමේන්තු මන්ත්‍රී දිලිප් වෙදාරච්චිගේ පුත්‍රයා වන රවිඳූ වෙදාරච්චි සිය ෆේස් බුක් ගිණුමේ සටහනක් තබා තිබෙනවා.\nඉන් පැවසෙන්නේ එම අවස්ථාවේ අධිවේගී ප්‍රවේශයේ රාජකාරියේ නිරතව සිටි පොලිස් නිලධාරීන් තමන්ට පහරදීමට සූදානම් වූ බවයි.\nපසුව එම කොටස ඉවත් කර ඉතිරි වීඩියෝ පටය සමාජ මාධ්‍ය වෙත මුදාහැර ඇති බවත් ඔහු සඳහන් කරනවා.\nමේ අතර නිවේදනයක් නිකුත් කරමින් පොලිසිය මහජනතාවගෙන් ඉල්ලා සිටියේ මෙම සැකකරු හා සැකකාරිය සිටින ස්ථාන පිළිබඳ හෝ SG-PG 4507 දරණ කැබ් රථය සම්බන්ධයෙන් යම් තොරතුරක් ඇත්නම් වීරකැටිය පොලිසියට දැනුම්දෙන ලෙසටයි.\nඒ අනුව 071 8591493 අංකයෙන් වීරකැටිය පොලිසියේ ස්ථානාධිපතිවරයාට හෝ 047 2246226 අංකයෙන් වීරකැටිය පොලිසියට අදාළ තොරතුරු ලබාදිය හැකියි.\nපොලිසිය නිවේදනය කළේ අත්අඩංගුවට ගැනීමට සොයන සැකකරුවෙකුට සැගවී සිටීම සඳහා නවාතැන් ලබාදීම ද අපරාධමය වරදක් බවයි.\nරවිඳු වෙදාරච්චිගේ ෆේස්බුක් ගිණුමේ සටහන් කර තිබූ සම්පූර්ණ සටහන පහතින්.",
       "URL": "https://www.hirunews.lk/306037/පොලිසිය-ගෙදරට-යයි-මන්ත්‍රී-පුතා-සහ-බිරිඳ-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1123"
}