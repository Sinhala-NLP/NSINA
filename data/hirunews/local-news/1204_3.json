{
       "Source": "hirunews",
       "Timestamp": "Thursday, 28 April 2022 - 19:44",
       "Headline": "සෞඛ්‍ය ඇමති සහ නවසීලන්ත මහ කොමසාරිස් අතර හමුවක්",
       "News Content": "ශ්‍රී ලංකාවේ නවසීලන්ත මහ කොමසාරිස් මයිකල් ඇප්ලිටන් (Michael Appleton), නියෝජ්‍ය මහ කොමසාරිස් ඇන්ඩෲ ට්‍රැවලර් (Andrew Traveller) සහ සෞඛ්‍ය අමාත්‍ය චන්න ජයසුමන අතර හමුවක් අද පැවැත්වුණා.\nඒ සෞඛ්‍ය අමාත්‍යංශ කාර්යාලයේ දී යි.\nඑහිදී ශ්‍රී ලංකාවේ ළාබාලතම සෞඛ්‍ය ඇමතිවරයා ලෙස පත්වූ චන්න ජයසුමන මහතා වෙත නවසීලන්ත මහ කොමසාරිස්වරයා විසින් විශේෂ සුභාශීංසන පිරිනැමූ බව එම අමාත්‍යංශය නිවේදනය කළා.\nඑහිදී නවසීලන්තය සහ ශ්‍රී ලංකාව අතර දීර්ඝ කාලයක් පුරා පවතින මිත්‍ර සබඳකම් පිළිබඳ සෞඛ්‍ය අමාත්‍යවරයා සිහිපත් කළ අතර, ඒ පිළිබඳ සිය කෘතවේදීත්වය නවසීලන්ත මහ කොමසාරිස්වරයා වෙත පුද කර තිබෙනවා.\nශ්‍රී ලංකාවේ වත්මන් තත්ත්වය පිළිබඳව මෙන්ම සෞඛ්‍ය ක්ෂේත්‍රය මුහුණ දෙන අභියෝග පිළිබඳව මේ අවස්ථාවේ දී නවසීලන්ත මහ කොමසාරිස්වරයා විමසා තිබෙනවා.\nඒ පිළිබඳ කරුණු පැහැදිලි කළ, සෞඛ්‍ය අමාත්‍යවරයා කියාසිටියේ නවසීලන්ත රජයේ සහය මේ මොහොතේ ශ්‍රී ලංකාව අපේක්ෂා කරන බවයි.\nවිශේෂයෙන් ඖෂධ හිඟය මග හරවා ගැනීමට නවසීලන්ත රජයේ සහයෝගය ඔහු ඉල්ලා තිබෙනවා.\nඊට පිළිතුරු දක්වමින් නවසීලන්ත මහ කොමසාරිස්වරයා කියාසිටියේ, නවසීලන්ත රජයේ සහ නවසීලන්තයේ වෙසෙන ශ්‍රී ලාංකිකයන්ගේ සහය ද තානාපති කාර්යාලය හරහා ශ්‍රී ලංකාවට ලැබීමට සලස්වන බවයි.",
       "URL": "https://www.hirunews.lk/303037/සෞඛ්‍ය-ඇමති-සහ-නවසීලන්ත-මහ-කොමසාරිස්-අතර-හමුවක්",
       "Category": "Local News",
       "Parent URL": "https://www.hirunews.lk/local-news.php?pageID=1204"
}