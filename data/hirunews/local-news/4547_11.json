{
       "Source": "hirunews",
       "Timestamp": "Tuesday, 25 April 2017 - 19:20",
       "Headline": "ඉන්ධන බෙදා හැරීම අද රාත්‍රිය වනවිට යථා තත්ත්වයට",
       "News Content": "ඛනිජ තෙල් සේවකයන්ගේ වර්ජනය අවසන් වූවත්, තවදුරටත් බොහෝ ප්‍රදේශවල ඉන්ධන හිඟයක් පවතින බව වාර්තා වනවා.\nඅදත් බොහෝ ඉන්ධන පිරවුම්හල්වල දිගු පෝලිම් දක්නට ලැබුණා. එසේම ඇතැම් ස්ථානවල ඉන්ධන නොමැති බවට සඳහන් කළ පුවරු ප්‍රදර්ශනය කර තිබූ බවයි හිරු වාර්තාකරුවන් සඳහන් කළේ.\nඉන්ධන ලබාගැනීමට නොහැකිව අද දිනයේත් බොහෝ ප්‍රදේශවල ජනතාව අපහසුතාවයට පත්වුණා.\nකෙසේ වෙතත්, ලංකා ඛනිජ තෙල් තොග ගබඩා පර්යන්තයේ සභාපති ශෙහාන් සෙනෙවිරත්න හිරු ප්‍රවෘත්ති අංශයට සඳහන් කළේ කොළඹින් පිට ප්‍රදේශවලට මේ වනවිටත් අවශ්‍ය පරිදි ඉන්ධන බෙදාහැර ඇති බවයි.\nගතවූ පැය කිහිපයේ පමණක් ඉන්ධන ලීටර් ලක්ෂ 80 කට වැඩි ප්‍රමාණයක් නිකුත් කළ බවද ඔහු සඳහන් කළා.\nඅද පැවති මාධ්‍ය හමු කිහිපයකදීද ඛනිජ තෙල් සේවකයින්ගේ වර්ජනය සම්බන්ධයෙන් අදහස් පළ වුණා.\nපාර්ලිමේන්තු මන්ත්‍රී නලින් බණ්ඩාර කොළඹ අද පැවති මාධ්‍ය හමුවකදී කියා සිටියේ ත්‍රිකුණාමලයේ තෙල් ටැංකි සම්බන්ධයෙන් අග්‍රාමාත්‍යවරයා ඊයේ පැහැදිළි පොරොන්දුවක් ලබාදී තිබූ බවයි.\nඅග්‍රාමාත්‍යවරයාගේ ඉන්දීය සංචාරය තෙල් ටැංකි ඉන්දියාවට ලබාදීම සඳහා ගිවිසුමක් අත්සන් කිරීමට නොවන බව සඳහන් කළ මන්ත්‍රීවරයා එම සංචාරය දේශපාලනමය සහ ආර්ථිකමය වශයෙන් තීන්දු තීරණ ගන්නා සංචාරයක් පමණක් බව කියා සිටියා.\nකොළඹ අද පැවති තවත් මාධ්‍ය හමුවකදී ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රී සිසිර ජයකොඩි ප්‍රකාශ කළේ ඛනිජතෙල් සම්පත් සංවර්ධන අමාත්‍ය චන්දිම වීරක්කොඩි හැසිරෙන්නේ අග්‍රාමාත්‍යවරයාගේ සුවච කීකරු ගෝලයෙක් ලෙස බවයි.\nපූජ්‍ය බෙංගමුවේ නාලක හිමියන් ද මාධ්‍ය හමුවකදී ප්‍රකාශ කළේ ඛනිජ තෙල් වෘත්තිය සමිති සේවකයින්ගේ වැඩවර්ජනය නාට්‍යයක් බවයි.\nඑහි පිටපත අනුර කුමාර දිසානායකගේ බවත්, අධ්‍යක්ෂණය ඉන්දීය රෝ ඔත්තු සේවාව බවත් සඳහන් කළ උන්වහන්සේ මෙම නාට්‍ය නිෂ්පාදනය කරන ලද්දේ අග්‍රාමාත්‍ය රනිල් වික්‍රමසිංහ බව කියා සිටියා.\nඑමෙන්ම නව සමසමාජ පක්ෂයේ ලේකම් ආචාර්ය වික්‍රමබාහු කරුණාරත්න කොළඹ අද පැවති මාධ්‍ය හමුවකදී කියා සිටියේ ත්‍රිකුණාමලයේ තෙල් ටැංකි සම්බන්ධයෙන් ප්‍රකාශයක් සිදුකිරීමට කිසිවෙකුත් ඉදිරිපත් නොවීම හේතුවෙන් අවසානයේ මෙම ගැටළුව සම්බන්ධයෙන් අග්‍රාමාත්‍යවරයාට ලිඛිතව පොරොන්දුවක්  ලබාදීමට සිදුවූ බවයි.\nමේ අතර දිවයින පුරා ඉන්ධන පිරවුම්හල්වලට තෙල් තොග බෙදා හැරීම අද රාත්‍රිය වනවිට යථා තත්ත්වයට පත්වනු ඇති බවයි ඛනිජ තෙල් සම්පත් සංවර්ධන හා ‍පෙට්‍රෝලියම් වායු පිළිබද අමාත්‍ය චන්දිම වීරක්කොඩි මහතා සඳහන් කළේ.",
       "URL": "https://www.hirunews.lk/159971/ඉන්ධන-බෙදා-හැරීම-අද-රාත්‍රිය-වනවිට-යථා-තත්ත්වයට",
       "Category": "Local News",
       "Parent URL": "https://www.hirunews.lk/local-news.php?pageID=4547"
}