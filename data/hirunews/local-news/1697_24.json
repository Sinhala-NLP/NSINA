{
       "Source": "hirunews",
       "Timestamp": "Sunday, 12 September 2021 - 7:27",
       "Headline": "අවුරුදු 12ට වැඩි සංකූලතා සහිත දරුවන්ට සැප්තැම්බර් 21 වැනිදා සිට ෆයිසර් එන්නත් (වීඩියෝ)",
       "News Content": "වයස අවුරුදු 12 ට වැඩි දිගුකාලීන රෝග සහිත දරුවන්ට සැප්තැම්බර් 21 වැනිදා සිට ෆයිසර් එන්නත ලබාදීමට නියමිතයි.\nශ්‍රී ලංකා ළමා රෝග විශේෂඥ වෛද්‍යවරුන්ගේ විද්‍යායතනය සඳහන් කළේ රජයේ රෝහල්වලදී දරුවන්ට අදාළ එන්නත ලබාදීමට කටයුතු කරන බවයි.\nමෙතෙක් ගෝලීය වශයෙන් වයස අවුරුදු 12 ඉක්ම වූ වයස් කාණ්ඩය සඳහා ලබාදීමට නිර්දේශ කර ඇත්තේ ෆයිසර් එන්නත පමණයි.\nමේ අතර, නව කොරෝනා ආසාදිතයින් 2,802 ක් ඊයේ හමුවීමත් සමඟ මෙරට මුළු ආසාදිතයින් සංඛ්‍යාව හාරලක්ෂ 83,280 දක්වා ඉහළ ගියා.\nපසුගිය 10 වැනිදා සිදුවූ තවත් කොරෝනා ආසාදිත මරණ 157 ක්ද සෞඛ්‍ය සේවා අධ්‍යක්ෂ ජනරාල්වරයා විසින් ඊයේ තහවුරු කළා. ඊට පිරිමි පුද්ගලයන් 70ක් සහ කාන්තාවන් 87 ක් ඇතුළත්. මියගිය පිරිස අතර, 130 දෙනෙක් අවුරුදු 60 වැඩි පුද්ගලයින් වන අතර ඊට පිරිමි පුද්ගලයින් 63 ක් ඇතුළත්.\nඅවුරුදු 30 ත් 59 ත් අතර පුද්ගලයන් 23 දෙනෙක් ජීවිතක්ෂයට පත්ව ඇති අතර එහි කාන්තාවන් 17 දෙනෙක් සිටින බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඅවුරුදු 30 අඩු පුද්ගල මරණ 4 වාර්තා වන අතර, ඉන් කාන්තාවන් 03 ක් කොරෝනා ආසාදනය වීමෙන් මියගොස් තිබෙනවා.\nඒ අනුව මෙරට සමස්ත කොරෝනා ආසාදිත මරණ සංඛ්‍යාව දැක්වෙන්නේ 11,152 ක් ලෙසින්.",
       "URL": "https://www.hirunews.lk/281986/අවුරුදු-12ට-වැඩි-සංකූලතා-සහිත-දරුවන්ට-සැප්තැම්බර්-21-වැනිදා-සිට-ෆයිසර්-එන්නත්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1697"
}