{
       "Source": "hirunews",
       "Timestamp": "Sunday, 05 March 2023 - 17:23",
       "Headline": "රියදුරන් නොමැතිව උදයදේවී දුම්රිය නතර වෙයි",
       "News Content": "පළමුවරට රියදුරන් නොමැතිවීම හේතුවෙන් කොළඹ කොටුව සහ මඩකලපුව අතර ධාවනය වන උදයදේවී සීඝ්‍රගාමි දුම්රිය ධාවනය නතරවී තිබෙනවා.\nදුම්රිය පාලක මැදිරිය සඳහන් කළේ, මෙලෙස එම දුම්රිය ඊයේ සහ අද ධාවනය නොවූ බවයි.\nඑමෙන්ම රියදුරන් නොමැතිව හෙට දිනයේද උදයදේවි දුම්රිය ධාවනය නොවන බව එහි ප්‍රකාශකයෙකු කියා සිටියා.\nමෙම දුම්රියේ රියදුරු පසුගියදා විශ්‍රාම යාමෙන් පසුව කොන්ත්‍රාත් පදනම මත යළි සේවයට එක්ව ඇති නමුත් ඉදිරි කාලය සඳහා ඔහුට වැටුප් ගෙවීම සම්බන්ධයෙන් තීරණයක් නොමැතිවීම හේතුවෙනුයි මෙම ගැටලුව උද්ගතව ඇත්තේ.\nකෙසේ වෙතත් දීර්ඝ සති අන්තයක උදයදේවී සීඝ්‍රගාමි දුම්රිය ධාවනය නොවීමෙන් දුම්රිය මගීන් දැඩි අපහසුතාවයට පත්ව සිටින අතර දුම්රිය දෙපාර්තමේන්තුවටද විශාල පාඩුවක් සිදුවන බව සඳහන්.\nඑමෙන්ම තවත් දුම්රිය කිහිපයක් රියදුරන් නොමැතිවීම හේතුවෙන් ධාවනය නොවූ බව දුම්රිය පාලක මැදිරිය ප්‍රකාශ කළා.\nමේ අතර වසර 38 ක සිය සේවා කාලය තුළ වසර 23 ක්ම උඩරට මාර්ගයේ සේවය කළ දුම්රිය රියදුරෙක් දුම්රියට වැඳ සේවයෙන් විශ්‍රාම ගැනීමේ පුවතක් වාර්තාවනවා.\nඔහු එලෙස ඊයේ සේවයෙන් විශ්‍රාම ගන්නා අවස්ථාවේ අවසන් වරට ධාවනය කළ දුම්රියේ සෑම නැවතුම් ස්ථානයකදීම ඔහු වෙනුවෙන් උපහාර පිදීම් සංවිධාන කර තිබීමද විශේෂත්වයක්.\nබොහෝ දෙනා ධාවනයට වැඩි කැමැත්තක් නොදක්වන උඩරට මාර්ගයේ දුම්රිය ධාවනයට තමා වඩාත් ප්‍රියකළ බවයි සිරිල් සුගතදාස නැමැති මෙම දුම්රියේ රියදුරා ප්‍රකාශ කළේ.\nඑමෙන්ම අද උදෑසන 07 කොළඹ කොටුවේ සිට වග දුම්රිය ස්ථානය බලා ධාවනය වීමට නියමිතව තිබූ සීතාවක ඔඩිසි දුම්රිය තිරිංග දෝෂයක් හේතුවෙන් ප්‍රමාදවී ධාවනය වීම සම්බන්ධයෙන් අපරාධ පරීක්ෂණ දෙපාර්තමේන්තුව පරීක්ෂණයක් ආරම්භ කර තිබෙනවා.\nපසුගිය 26 වනදා මෙම සංචාරක දුම්රියේ පළමු ගමන්වාරය ආරම්භ කළ අතර අද සිදුකෙරුණේ එහි දෙවන ගමන්වාරයයි.\nකෙසේ වෙතත් විනාඩි 40 ක් පමණ ප්‍රමාද වී කොළඹ කොටුවෙන් ධාවනය වූ සීතාවක ඔඩිසි දුම්රිය එහි ගමනාන්තය වන වග දුම්රිය ස්ථානය වෙත ළඟාවූයේ විනාඩි 35 ක ප්‍රමාදයකින් පසුවයි",
       "URL": "https://www.hirunews.lk/329071/රියදුරන්-නොමැතිව-උදයදේවී-දුම්රිය-නතර-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=496"
}