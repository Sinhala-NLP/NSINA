{
       "Source": "hirunews",
       "Timestamp": "Friday, 31 March 2017 - 7:51",
       "Headline": "ජලය නොමැතිව අක්ෂි රෝහලේ ශල්‍යකර්ම නවතී - ජල ගාස්තුවත් වැඩිවන ලකුණු",
       "News Content": "කොළඹ ඇතුළු ප්‍රදේශ කිහිපයකට පසුගියදා සිදුකළ ජල කප්පාදුව හේතුවෙන් කොළඹ අක්ෂි රෝහලේ ශල්‍යකර්ම සියල්ල ඇණ හිට තිබෙනවා.\nඊයේ (30) දිනයේදී පමණක් අක්ෂි ශල්‍යකර්ම සියයකට වැඩි ප්‍රමාණයක් අවලංගු කිරීමටයි රෝහල් බලධාරින් තීරණය කර ඇත්තේ.\nකප්පාදුවත් සමඟ ජල ලීටර් 30,000 කට වැඩි ප්‍රමාණයක් රෝහලට ගෙනවිත් තිබුණ ද එය ද ප්‍රමාණවත් නොවූ බවයි රෝහල් අධ්‍යක්ෂිකා විශේෂඥ වෛද්‍ය නිලන්ති ප්‍රනාන්දු හිරු ප්‍රවෘත්ති අංශයට සඳහන් කළේ.\nමේ හේතුවෙන් ශල්‍යකර්ම සඳහා අක්ෂි රෝහලට පැමිණි රෝගීන් ද දැඩි අපහසුතාවයකට පත්ව තිබෙනවා.\nමේ අතර, කොළඹ සහ තවත් ප්‍රදේශ කිහිපයකට තවමත් ජලය සැපයීම සිදුනොවන බවට වාර්තා වනවා. අඹතලේ ජල පොම්පාගාරයේ අත්‍යාවශ්‍ය ප්‍රතිසංස්කරණයක් හේතුවෙන් පෙරේදා උදෑසන 9 සිට පැය 15 ක කාලයක් ජලය අත්හිටුවීමට ජාතික ජල සම්පාදන මණ්ඩලය පියවර ගත්තා. කෙසේ වෙතත්, ජනතාව චෝදනා කළේ ඇතැම් ප්‍රදේශවලට තවමත් ජල සැපයුම නිසියාකාරව සිදුනොවන බවටයි.\nදින 5 ක් පුරා තම නිවාසවලට ජලය නොලැබුණු බව පවසමින් නාරාහේන්පිට - චිත්‍රාමහල් නිවාස සංකීර්ණයේ පදිංචිකරුවන් ඊයේ විරෝධතාවක ද නිරත වුණා. ඒ නාරාහේන්පිට සිට තිඹිරිගස්යාය වෙත දිවෙන මාර්ගය චිත්‍රා පාර අසලින් අවහිර කරමින්.\nකෙසේ වෙතත්, ඉදිරියේදී ජල ගාස්තුව සංශෝධනය කරන බව නගර සැලසුම් හා ජලසම්පාදන අමාත්‍ය රාවුෆ් හකීම් පවසනවා. ජාතික ජල සම්පාදන හා ජලාපවහන මණ්ඩලයේ ඌව පළාත් කාර්යාලය විවෘත කිරීමේ අවස්ථාවට ඊයේ එක්වෙමින් අමාත්‍යවරයා කියා සිටියේ කෙතරම් විරෝධතා පැමිණියත් ජල ගාස්තු සංශෝධනයක් ඉදිරියේදී සිදුකරන බවයි.",
       "URL": "https://www.hirunews.lk/158158/ජලය-නොමැතිව-අක්ෂි-රෝහලේ-ශල්‍යකර්ම-නවතී-ජල-ගාස්තුවත්-වැඩිවන-ලකුණු",
       "Category": "Local News",
       "Parent URL": "https://www.hirunews.lk/local-news.php?pageID=4586"
}