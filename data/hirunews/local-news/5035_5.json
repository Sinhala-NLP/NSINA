{
       "Source": "hirunews",
       "Timestamp": "Tuesday, 24 May 2016 - 7:38",
       "Headline": "අදත් තද වැසි",
       "News Content": "රෝනු සුළි කුණාටුව ශ්‍රී ලංකාවෙන් බැහැර ගමන් කිරීමෙන් පසු දැන් නිරිත දිග මෝසම ක්‍රමයෙන් ස්ථාපිත වෙමින් ඇතැයි කාලගුණ විද්‍යා දෙපාර්තමේන්තුව පවසනවා.\nඅද දිනයේදී බස්නාහිර, වයඹ, දකුණ, මධ්‍යම සහ සබරගමුව පළාත් වල විටින් විට වැසි හෝ ගිගුරුම් සහිත වැසි ඇති විය හැකි අතර ඇතැම් ස්ථානවලට මිලිමීටර් 75ත් 100ත් අතර තද වැසි ඇති විය හැකි බවයි ඔවුන් නිකුත් කළ නිවේදනයේ දැක්වෙන්නේ.\nමේ අතර පැවති අයහපත් කාලගුණය හේතුවෙන් මියගිය සංඛ්‍යාව 94 දක්වා ඉහල ගොස් තිබෙනවා. ජාතික ආපදා කළමණාකරණ මධ්‍යස්ථානය නිකුත් කළ නිවේදනයක දැක්වෙන්නේ තවත් පුද්ගලයන් 107 දෙනෙකු අතුරුදන් බවයි.\nතුවාල ලැබූ පුද්ගලයන් සංඛ්‍යාව 32ක්.\nජල ගැලීම් සහ නායයෑම් හේතුවෙන් පීඩාවට පත් පුද්ගල සංඛ්‍යාව දෙලක්ෂ 58407 දෙනෙකු දක්වා අඩු වී ඇති බවයි.\nඑමෙන්ම පූර්ව නිවාස හානි 525ක් සහ අර්ධ නිවාස හානි 4053ක් වාර්තා වනවා.\nආපදා කළමණාකරණ මධ්‍යස්ථානය සඳහන් කළේ කදවුරු 268ක පුද්ගලයන් එක් ලක්ෂ 26666ක් තවමත් ලැගුම් ගෙන සිටින බවයි.\nඑමෙන්ම මහනුවර, රත්නපුරය, කුරුණෑගල, නුවරඑළිය, කෑගල්ල, මාතලේ සහ කළුතර දිස්ත්‍රික්ක සඳහා නිකුත් කර ඇති  නාය යාම් අවදානම් අනතුරු ඇගවීම තවදුරටත් ක්‍රියාත්මකයි.",
       "URL": "https://www.hirunews.lk/133865/අදත්-තද-වැසි",
       "Category": "Local News",
       "Parent URL": "https://www.hirunews.lk/local-news.php?pageID=5035"
}