{
       "Source": "hirunews",
       "Timestamp": "Friday, 11 February 2022 - 13:10",
       "Headline": "පළමු සිංහ කැන්ගරු සටනේ කාසියේ වාසිය ශ්‍රී ලංකාවට",
       "News Content": "සංචාරක ශ්‍රී ලංකා කණ්ඩායම සහ ඔස්ට්‍රෙලියානු කණ්ඩායම අතර පැවැත්වෙන පළමු පන්දුවාර විස්ස තරගයේ කාසියේ වාසිය දිනාගන්නට  ශ්‍රී ලංකා කණ්ඩායම සමත් වුණා.\nඒ අනුව ශ්‍රී ලංකා කණ්ඩායමේ නායක දසුන් ශානක තීරණය කළේ, පළමුව පන්දුවට පහර දීමේ අවස්ථාව ඔස්ට්‍රේලියානු කණ්ඩායමට පළමුවෙන් පන්දුවට පහර දීමට ලබා දීමට යි.\nමේ තරගය පැවැත්වෙන්නේ, සිඩ්නි ජාත්‍යන්තර ක්‍රිකට් ක්‍රීඩාංගණයේ දී.\nඅද සිඩ්නි ජාත්‍යන්තර ක්‍රිකට් ක්‍රීඩාංගණයේ දී ආරම්භ වන්නේ ශ්‍රී ලංකාව සහ ඕස්ට්‍රේලියාව අතර පැවැත්වෙන 18 වැනි පන්දුවාර විස්ස තරගය යි.\nමේ දක්වා පැවැති තරගවල දී ජයග්‍රහණ 9ක් ඔස්ට්‍රෙලියානු කණ්ඩායම සතු කරගෙන ඇති අතර ශ්‍රී ලංකා කණ්ඩායම ජයග්‍රහණය කර ඇති තරග සංඛ්‍යාව 8ක්.\nඅද තරගය සඳහා කොවිඩ් 19 ආසාදනය වූ කුසල් මෙන්ඩිස් එක් නොවන අතර ඔහු සිදු කළ කඩුල්ල පසුපස රාජකාරිය දිනේෂ් චන්දිමාල්ට පැවරෙන බවයි ඔස්ට්‍රෙලියාවෙන් ලැබෙන වාර්තා සඳහන් කරන්නේ.\nමේ අතර අද තරගය පැවැත්වෙන SCG ක්‍රීඩාංගනය ඉදිරිපිට එල්ටීටීඊ හිතවාදීන් පිරිසක් විරෝධතාවක නිරත වන බවත් වාර්තා වනවා.\nවිරෝධතා පුවරු සහ බැනර් තබාගෙන සිටින ඔවුන් සඳහන් කරන්නේ, ශ්‍රී ලංකා ක්‍රිකට් ක්‍රීඩාව හරහා ශ්‍රී ලංකාව විසින් සිදු කළ සිදුකර ඇති දෙමළ සමූල ඝාතනය සැඟවීමට ඉඩ නො දෙන ලෙස යි.",
       "URL": "https://www.hirunews.lk/296739/පළමු-සිංහ-කැන්ගරු-සටනේ-කාසියේ-වාසිය-ශ්‍රී-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=1362"
}