{
       "Source": "hirunews",
       "Timestamp": "Sunday, 23 December 2018 - 18:52",
       "Headline": "උතුරට තවදුරටත් වැසි - දිස්ත්‍රික් 5ක පවුල් 13,000කට පීඩා - ඉරණමඩු, රාජාංගණය සහ දැදුරුඔයේ වාන් තවමත් විවෘතයි",
       "News Content": "උතුරු පළාතට බලපා ඇති අයහපත් කාලගුණ තත්ත්වය හේතුවෙන් පවුල් 13,646කට අයත් පුද්ගලයින් 44,959 දෙනෙකු පීඩාවට පත්ව ඇති බව ආපදා කළමණාකරණ මධ්‍යස්ථානය සඳහන් කළා.\nඉන් පවුල් 2661කට අයත් පුද්ගලයින් 8539 දෙනෙකු ආරක්ෂිත ස්ථාන 52ක රදවා ඇති බවයි එහි සහකාර අධ්‍යක්ෂ ප්‍රදීප් කොඩිප්පිලි කියා සිටියේ.\nනිවාස 6ක් සම්පූර්ණයෙන්ම විනාශයට පත්ව ඇති අතර, තවත් නිවාස 151කට අර්ධ හානි සිදුව තිබෙනවා.\nපවතින අධික වැසි හේතුවෙන් රාජාංගණය, අංගමුව, ඉරණමඩු සහ දැදුරුඔය ජලාශවල වාන් දොරටු තවමත් විවෘතව පවතිනවා.\nඑමෙන්ම මධ්‍යම කඳුකරයට ඇද හැලෙන වැසිත් සමඟ පොල්ගොල්ල ජලාශයේ වාන් දොරටුවක් පමණක් විවෘත කර ඇති බවයි ප්‍රදේශයේ හිරු වාර්තාකරු සඳහන් කළේ.\nමේ අතර, විපතට පත් ජනතාව මුදා ගැනීම සඳහා නාවික හමුදාව ඩිංගි බෝට්ටු 9ක් සමඟ සහන කණ්ඩායම් 6ක් උතුරු පළාතේ යොදවා ඇති බවයි නාවික හමුදා මාධ්‍ය අංශය සඳහන් කළේ.\nඑමෙන්ම මුලතිව් දිස්ත්‍රික්කයට බලපෑ ගං වතුර තත්ත්වය හේතුවෙන් ගම්මාන 4ක කොටු වී සිටි වැසියන් 418 දෙනෙකු යුද හමුදාව අද බේරා ගත්තා.\nයුද හමුදාවේ 64 සහ  68 සේනාංකවල සෙබලුන් 500කට ආසන්න පිරිසක් ද උතුරු පළාතේ පීඩාවට පත්ව සිටින ජනතාව බේරා ගැනීමේ කටයුතු සඳහා එක්ව සිටිනවා.\nඅයහපත් කාලගුණයෙන් වැඩිම බලපෑමක් එල්ල වී ඇති කිලිනොච්චිය දිස්ත්‍රික්කයේ තත්ත්වය සොයා බැලීම සඳහා ගුවන් හමුදාවේ බෙල් - 212 වර්ගයේ හෙලිකොප්ටර් යානයක් සහ වයි 12 වර්ගයේ යානයක් නිරීක්ෂණ කටයුතු සඳහා එක්ව තිබුණා.\nමේ අතර, උතුරු පළාතේ අයහපත් කාලගුණයෙන් පීඩාවට පත් දිස්ත්‍රික්ක සඳහා ජනාධිපතිවරයාගේ උපදෙස් පරිදි අවශ්‍ය සහන කටයුතු ආරම්භ කර ඇති බව උතුරු පළාත් ආණ්ඩුකාර කාර්යාලය සඳහන් කළා.\nඒ සම්බන්ධයෙන් කිලිනොච්චිය, මුලතිව් ප්‍රදේශවල දිස්ත්‍රික් ලේකම්වරුන් මෙන්ම සියලුම රාජ්‍ය නිලධාරීන්ගේ සහභාගීත්වයෙන් විශේෂ සාකච්ඡාවක් හෙට (24) පැවැත්වීමට නියමිතයි.\nරාජ්‍ය පරිපාලන හා ආපදා කළමනාකරණ අමාත්‍ය රංජිත් මද්දුමබණ්ඩාර මොණරාගල අද (23) පැවැති මාධ්‍ය හමුවකට එක්වෙමින් පවතින ආපදා තත්ත්වය සම්බන්ධයෙන් හෙට (24) දිනයේ උතුරු පළාතේ නිරීක්ෂණයට එක්වන බව ද ප්‍රකාශ කළා.\nකාලගුණ විද්‍යා දෙපාර්තමේන්තුව සඳහන් කළේ උතුරු පළාතට තවදුරටත් විටින් විට වැසි හෝ ගිගුරුම් සහිත වැසි ඇති විය හැකි බවයි.\nඑමෙන්ම මධ්‍යම, සබරගමුව පළාතවලට මෙන්ම වව්නියාව සහ මන්නාරම දිස්ත්‍රික්කවලට මිලිමීටර් 75ට වැඩි තද වැසි ඇති විය හැකි බව ද කාර්යයේ නියුතු කාලගුණ විද්‍යාඥ ශානිකා පියුමලී දිසානායක කියා සිටියා.",
       "URL": "https://www.hirunews.lk/206665/උතුරට-තවදුරටත්-වැසි-දිස්ත්‍රික්-5ක-පවුල්-13000කට-පීඩා-ඉරණමඩු-රාජාංගණය-සහ-දැදුරුඔයේ-වාන්-තවමත්-විවෘතයි",
       "Category": "Local News",
       "Parent URL": "https://www.hirunews.lk/local-news.php?pageID=3592"
}