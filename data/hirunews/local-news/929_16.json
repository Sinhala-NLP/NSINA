{
       "Source": "hirunews",
       "Timestamp": "Friday, 19 August 2022 - 12:50",
       "Headline": "ඊයේ දිනයේ වී මෙට්‍රික් ටොන් 299 ක් මිලට ගනී (වීඩියෝ)",
       "News Content": "යල කන්නයේ වී අස්වනු මිල දී ගැනීම යටතේ වී අලෙවි මණ්ඩලය විසින් ඊයේ දිනයේදී වී මෙට්‍රික් ටොන් 299 ක් මිල දී ගෙන තිබෙනවා.\nඅම්පාර, අනුරාධපුර දිස්ත්‍රික්ක සහ උතුර පළාතේ වී අලෙවි මණ්ඩලයට අයත් වී ගබඩා මගින් මෙම වී තොග මිලදී ගත් බවයි කෘෂිකර්ම අමාත්‍යාංශය කියා සිටියේ.\nඊයේ දිනයේ සිට මෙම වී මිල දී ගැනීමේ කටයුතු ආරම්භ කළ අතර, ඒ යටතේ නාඩු කිලෝවක් රුපියල් 120කට, සම්බා වී කිලෝවක් රුපියල් 125 කට සහ කීරි සම්බා කිලෝවක් රුපියල් 130 ක මිලකට වී අලෙවි මණ්ඩලය මගින් මිලදී ගනු ලබනවා.\nවී මිලදී ගැනීමේ ප්‍රගතිය සම්බන්ධයෙන් කෘෂිකර්ම අමාත්‍යවරයා වී අලෙවි මණ්ඩලයේ සභාපති නීල් ද අල්විස් කළ විමසීමේදී ඔහු සඳහන් කර ඇත්තේ අද දිනය තුළ වී ගබඩා 100 කට ආසන්න ප්‍රමාණයක වී මිලදී ගැනීමේ කටයුතු සිදුකරන බවයි.\nමේ අතර ඇතැම් ප්‍රදේශවල ගොවීන් චෝදනා කරන්නේ රජය වී මිලදී ගැනීම් සිදුකරන බවට ප්‍රකාශ නිකුත් කළත් වී ගබඩා විවෘත කර නොමැති බවයි.\nඑසේම රාජාංගණය එක්සත් ගොවි සංවිධානයේ ලේකම් නිහාල් වන්නිආරච්චි සඳහන් කළේ රජය ප්‍රකාශ කළ පරිදි ගොවීන් වී වේලීම සිදුකර එක් රැස් කරමින් තබාගත්තත් වී අලෙවි මණ්ඩලයේ ගබඩා විවෘත කර නොමැති බවයි.\nකෙසේ වෙතත් අනුරාධපුර දිස්ත්‍රික්කයේ වී ගබඩා 27 න් තුනකට ගොවීන් වී ලබාදී ඇති බවයි වී අලෙවි මණ්ඩලයේ දිස්ත්‍රික් ප්‍රාදේශීය කළමනාකරු පී.එම්.එන්. තෙන්නකෝන් සඳහන් කළේ.",
       "URL": "https://www.hirunews.lk/313166/ඊයේ-දිනයේ-වී-මෙට්‍රික්-ටොන්-299-ක්-මිලට-ගනී-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=929"
}