{
       "Source": "hirunews",
       "Timestamp": "Saturday, 22 May 2021 - 8:35",
       "Headline": "දිනක් තුළ සුවය ලැබූ වැඩිම ආසාදිතයින් ඊයේ වාර්තා වෙයි",
       "News Content": "කොරෝනා ආසාදිතයින් 3,547 දෙනෙකු ඊයේ (21) අලුතින් හඳුනා ගැනීමත් සමඟ මෙරට සමස්ත කොරෝනා ආසාදිතයින් සංඛ්‍යාව 158,333 දක්වා ඉහළ ගියා.\nරෝහල්ගතව ප්‍රතිකාර ලැබූ ආසාදිතයින් 1,828 දෙනෙකු ඊයේ (21) දිනයේදී සුවය ලබා නිවෙස් වෙත පිටත්ව ගොස් තිබෙනවා.\nඑය දිනකදී සුවය ලැබූ වැඩිම ආසාදිතයින් සංඛ්‍යාවද වන අතර, ඒ අනුව සුවය ලැබූ සමස්ත කොරෝනා ආසාදිතයින් සංඛ්‍යාව 125,360 ක්.\nමේ අතර, බන්ධනාගාර රැඳවියන්ගේ තදබදය අඩු කිරීමට පියවර ගැනීමක් ලෙස නව ඇප මාර්ගෝපදේශ ඇතුළත් ලිපියක් නීතිපතිවරයා විසින් පොලිස්පතිවරයා වෙත යොමුකර තිබෙනවා.\nඒ අනුව, හෙරොයින් සම්බන්ධව නඩු පැවරීමේදී හෙරොයින් ග්‍රෑම් 02 කට වඩා අඩුවන අවස්ථාවලදී යන කාණ්ඩයට පසුව හෙරොයින්වල දළ බර ප්‍රමාණය ග්‍රෑම් 2 ත් 4 ත් අතර යනුවෙන් ඇප ලබාදීම සඳහා නව කාණ්ඩයක් හඳුන්වාදීම සුදුසු බවයි නීතිපතිවරයා දන්වා ඇත්තේ.\nඑසේම, හෙරොයින් පානය සඳහා ඇබ්බැහිවූවන් බන්ධනාගාර ගත කිරීම සම්බන්ධයෙන් ද නීතිපතිවරයා ඇප සංශෝධන, උපදෙස් ලබාදී තිබෙනවා.\nතවද, වසරක සිරදඩුවමකින් දඩුවම් කල හැකි වැරදි සම්බන්ධයෙන් සැකකරුවන් අධිකරණයට ඉදිරිපත් කරනු ලබන අවස්ථාවන්වලදී අධිකරණයට ඉදිරිපත් කරන මුල් අවස්ථාවේදීම ඇප ලබා දීමට විරුද්ධවීම සඳහා සුවිශේෂී කරුණු නොමැති නම් එය අධිකරණයට වාර්තා කළ යුතු බවයි නීතිපතිවරයා දන්වා ඇත්තේ.\nමීට අමතරව, තවත් කරුණු කිහිපයක් නීතිපතිවරයා නිර්දේශ කර ඇති අතර, සුදුසු පසු අවස්ථාවකදී නැවත සමාලෝචනය කිරීමට බාධාවක් නොවන බව ද නීතිපතිවරයා පොලිස්පතිවරයාට දන්වා තිබෙනවා.",
       "URL": "https://www.hirunews.lk/272101/දිනක්-තුළ-සුවය-ලැබූ-වැඩිම-ආසාදිතයින්-ඊයේ-වාර්තා-වෙයි",
       "Category": "Local News",
       "Parent URL": "https://www.hirunews.lk/local-news.php?pageID=1937"
}