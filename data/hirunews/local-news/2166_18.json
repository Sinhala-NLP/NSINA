{
       "Source": "hirunews",
       "Timestamp": "Friday, 05 February 2021 - 19:58",
       "Headline": "ජාතික සමගිය සහ සංහිඳියා කාර්යාංශයේ නව සභාපති සහ අධ්‍යක්ෂ මණ්ඩලය පත්කෙරේ",
       "News Content": "ජනාධිපති ගෝඨාභය රාජපක්ෂ විසින් ජාතික සමගිය හා සංහිඳියා කාර්යාංශයේ නව සභාපතිවරයා ලෙස ජනාධිපති නීතීඥ කුෂාන් ද අල්විස් පත් කර තිබෙනවා.\nජාතීන් අතර ජාතික සංහිඳියාව, ඇති කිරීම සහ ප්‍රවර්ධනය කිරීමේ අරමුණින් මෙම කාර්යාංශය පිහිටවනු ලැබුවේ පසුගිය යහපාලන රජය විසින්.\nඑසේම මෙහි අධ්‍යක්ෂ මණ්ඩලයට අලුතින් සාමාජිකයින් නම් කර ඇති අතර, ඊට අදාළ පත්වීම් ලිපි ප්‍රදානය අද (05) අධිකරණ අමාත්‍යාංශයේදී සිදු කෙරුණේ විෂය භාර අමාත්‍ය ජනාධීපති නීතීඥ අලි සබ්රි විසින්.\nඑහි අධ්‍යක්ෂ ජනරාල්වරයා ලෙස හිටපු දිස්ත්‍රික් ලේකම්වරයෙකු වන සුනිල් කන්නන්ගර පත් කර තිබෙනවා.\nමහාචාර්ය ඒ.එල්. සුසිරිත් මෙන්ඩිස්, මහාචාර්ය රිස්වි හසන්, මහාචාර්ය එම්.එම්.ඒ.ඩී.එස්.ජේ. නිරිඇල්ල, ජනාධිපති නීතිඥ සමන්ත රත්වත්තේ, නීතිඥ ජානක රණතුංග, නීතිඥ සුගන්ති විජයසූරිය කදිගාමර්, මනෝ සේකරම්, නීතිඥ ගයන්ති ගීතාංජලී සුමිත්‍රාරච්චි දිසානායක, අප්සාල් මරික්කාර් සහ සෙන්දිල් තොණ්ඩමාන් එහි සෙසු සාමාජිකයින් ලෙස කටයුතු කරනවා.\nමීට අදාළ ලිපි ලබාදීමේ අවස්ථාවට එක්වෙමින් අදහස් දැක්වූ අධිකරණ අමාත්‍යවරයා කියා සිටියේ මෙරට ජාතික සංහිඳියාව ඇති කිරීම කාලීන අවශ්‍යතාවක් බවයි. ජාතික සමගිය හා සංහිඳියාවෙන් තොරව සංවර්ධන ඉලක්ක කරා යාම පහසු නොවන බව ද ඔහු කියා සිටියා.\nමේ අතර පිවිතුරු හෙළ උරුමය ඊයේ කැඳවා තිබූ මාධ්‍ය හමුවකට එක්වෙමින් එහි නායක අමාත්‍ය උදය ගම්මන්පිල සඳහන් කළේ මානව හිමිකම් කොමසාරිස්වරිය දෙබිඩි පිළිවෙතක් අනුගමනය කරමින් සිටින බවයි.\nමහජන ආරක්ෂක අමාත්‍ය විශ්‍රාමික රියර් අද්මිරාල් ආචාර්ය සරත් වීරසේකර ද පසුගියදා මාධ්‍ය වෙත මේ සම්බන්ධයෙන් අදහස් දක්වමින් කියා සිටියේ  මානව හිමිකම් කොමසාරිස්වරිය ඩයස් පෝරාවේ අවශ්‍යතා මත මෙරට අභ්‍යන්තර කටයුතුවලට අත පෙවීම් සිදුකරන බවයි.",
       "URL": "https://www.hirunews.lk/261751/ජාතික-සමගිය-සහ-සංහිඳියා-කාර්යාංශයේ-නව-සභාපති-සහ-අධ්‍යක්ෂ-මණ්ඩලය-පත්කෙරේ",
       "Category": "Local News",
       "Parent URL": "https://www.hirunews.lk/local-news.php?pageID=2166"
}