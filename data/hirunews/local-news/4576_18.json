{
       "Source": "hirunews",
       "Timestamp": "Wednesday, 05 April 2017 - 21:04",
       "Headline": "කුඹුරු අක්කර 40 කට ජලය දුන් වැවක ජල පෝෂක කලාපයේ දැවැන්ත වන විනාශයක්",
       "News Content": "තිස්සමහාරාම - වීරවිල තිස්සපුර වසමේ පිහිටා ඇති වසර 25ක් පමණ පැරණි සමෘද්ධි හෙවත් මධුගහපැලැස්ස වැවෙන් කුඹුරු අක්කර 40 ක පමණ වගා කටයුතු සදහා ජලය යොදා ගැනෙනවා.\nහිරු සී.අයි.ඒ වෙත තොරතුරු ලබාදුන් ගම්වාසීන් පැවසුවේ මේ වනවිට වැවේ ජල පෝෂක කලාපයේ දැවැන්ත වන විනාශයක් සිදු වන බවයි.\nහිරු සි.අයි.ඒ කළ ගවේෂණයේදී හෙළි වුණේ තිස්සමහාරාම ජාතික යොවුන් සේනාංක මධ්‍යස්ථානයේ ඉදිකිරීම් සඳහා වැවේ ජල පෝෂක ප්‍රදේශයේ ඇති වන වගාව වනසා දමා ඇති බවයි.\nහම්බන්තොට ගොවිජන සංවර්ධන දෙපාර්තමේන්තුව විසින් පසුගිය මස 29 වැනිදා තිස්සමහාරාම ප්‍රාදේශීය ලේකම්වරයාට යොමුකර ඇති ලිපියක දැක්වෙන්නේ නිලධාරීන්ගේ නිරීක්ෂණයට අනුව මෙම ඉදිකිරීම් හේතුවෙන් වැවෙහි ධාරා ප්‍රදේශයට මෙන්ම වැවට ද හානි සිදුවන බවත් වැව පිටවාන් දමන අවස්ථාවේ ඉදිකිරීම්වලට ද ඉන් බලපෑම් එල්ල විය හැකි බවයි.\nමෙම කරුණු හේතුවෙන් වැවේ පිටාර සීමාව තුළ ඉදිකරනු ලබන අනවසර ඉදිකිරීම් වහාම නවතා දමන ලෙස එම ලිපියෙන් අවධාරණය කර තිබෙනවා.\nඑහෙත් මෙහි ඇති අරුම පුදුම කාරණය වන්නේ ජනතා මුදල් වැය කර ගොවිජන සංවර්ධන දෙපාර්තමේන්තුව වැවෙහි සීමා ලකුණු කළ පසු ගොඩනැගිලි ඉදිකිරීමට ගෙන ආ වැලි ආදී අමුද්‍රව්‍ය ලකුණු කළ සීමා මතම ගොඩ ගසා තිබීමයි.\nගොවිජන සංවර්ධන දෙපාර්තමේන්තුව පෙන්වා දෙන පරිදි සමෘද්ධි වැවට හානි කර මෙම අනවසර ඉදිකිරීම් සිදුකළ පසු වැවට මෙන්ම ගොඩනැගිල්ලට ද බලපෑම් එල්ලවීම වැලැක්විය නොහැක්කක්.\nතත්ත්වය එසේ තිබියදී වගකිව යුතු නිලධාරීන් තවදුරටත් අඳ බාලයන් සේ සිටිමින් වනය ද විනාශ වන්නට ඉඩහැර ජනතා මුදලින් මේ අනවසර ඉදිකිරීම් සිදු කරන්නේ කාගේ අවශ්‍යතාවයද?\nහිරු සී.අයි.ඒ ඉදිරියේදීත් මේ පිළිබඳව අවධානයෙන්.",
       "URL": "https://www.hirunews.lk/158592/කුඹුරු-අක්කර-40-කට-ජලය-දුන්-වැවක-ජල-පෝෂක-කලාපයේ-දැවැන්ත-වන-විනාශයක්",
       "Category": "Local News",
       "Parent URL": "https://www.hirunews.lk/local-news.php?pageID=4576"
}