{
       "Source": "hirunews",
       "Timestamp": "Thursday, 14 December 2017 - 12:48",
       "Headline": "93ක නම් දීම අවසන්",
       "News Content": "පළාත්පාලන ආයතන 93 ක් සඳහා පැවැත්වෙන ඡන්ද විමසීමට අදාළව නාමයෝජනා භාරගැනීම අද මධ්‍යහ්න 12 න් අවසන් වුණා.\nනාමයෝජනා භාරගැනීමෙන් පසු ඒ සම්බන්ධයෙන් විරෝධතා ඉදිරිපත් කිරීමට පැයක කාලයක් ලබාදී ඇති අතර, අනතුරුව පිළිගත් දේශපාලන පක්ෂ සහ ස්වාධීන කණ්ඩායම්වල නාමයෝජනා පත්‍ර තේරීම් භාර නිලධාරීන්වරුන් විසින් ප්‍රකාශයට පත් කිරීමට නියමිතයි.\nමෙම ආයතනවලට තරග කරන පක්ෂ සහ ස්වාධීන කණ්ඩායම්වලට ඇප මුදල් තැන්පත් කිරීමට ලබාදුන් කාලය ඊයේ මධ්‍යහ්න 12 න් අවසන් වුණා.\nඒ අනුව දේශපාලන පක්ෂ සහ ස්වාධීන කණ්ඩායම් වෙනුවෙන් ඇප තැන්පතු 557 ක් ලැබී ඇති බවයි මැතිවරණ කොමිසම ප්‍රකාශ කළේ.\nඡුන්ද විමසීමට අදාළව නාමයෝජනා භාරදීම අද පෙරවරුවේත් සිදුවූ අතර, ඒ අනුව එක්සත් ජාතික පක්ෂය දෙහිවල - ගල්කිස්ස මහ නගර සභාව ඇතුලූ කොළඹ දිස්ත්‍රික්කයේ ජන්ද විමසීම සිදුකරන පළාත්පාලන ආයතන 3 ටම අද සිය නාමයෝජනා භාරදුන්නා.\nගම්පහ දිස්ත්‍රික්කයේ පළාත්පාලන ආයතන දෙකකට කළුතර දිස්ත්‍රික්කයේ ආයතන 5 කට, පුත්තලම දිස්ත්‍රික්කයේ වනාතවිල්ලූව ප්‍රාදේශීය සභාවට, අනුරාධපුර දිස්ත්‍රික්කයේ ගල්නෑව ප්‍රාදේශීය සභාවට සහ මාතලේ මහ නගර සභාවට නාමයෝජනා භාරදුන්නා.\nඑසේම පොළොන්නරුව දිස්ත්‍රික්කයේ පළාත්පාලන ආයතන 4 කට සහ අම්පාර දිස්ත්‍රික්කයේ  ඡන්ද විමසීම පැවැත්වෙන පළාත්පාලන ආයතන 12 ටම  එක්සත් ජාතික පක්ෂය නාමයෝජනා භාරදී තිබෙනවා.\nමහනුවර දිස්ත්‍රික්කයේ නාවලපිටිය නගර සභාවට එක්සත් ජාතික පක්ෂය අද සිය නාමයෝජනා පත්‍ර භාරදුන් අතර, නුවරඑළිය දිස්ත්‍රික්කයේ නුවරඑළිය මහ නගර සභාවට සහ හැටන් - දික්ඔය නගර සභාවට, කෑගල්ල දිස්ත්‍රික්කයේ මැතිවරණය පැවැත්වෙන ගලිගමුව ප්‍රාදේශීය සභාව ඇතුලූ පළාත්පාලන ආයතන 7 ටම එක්සත් ජාතික පක්ෂය නාමයෝජනා භාරදී තිබෙනවා.\nඑසේම බදුල්ල දිස්ත්‍රික්කයේ බණ්ඩාරවෙල මහ නගර සභාවටත්, හපුතලේ නගර සභාවටත් හල්දුම්මුල්ල ප්‍රාදේශීය සභාවටත් එක්සත් ජාතික පක්ෂය සිය නාමයෝජනා භාරදුන්නා.\nගාල්ල සහ මාතර දිස්ත්‍රික්කවල ඡන්දය පැවැත්වෙන පළාත්පාලන ආයතන 10 සඳහා එක්සත් ජාතික පක්ෂය අද නාමයෝජනා භාර දෙනු ලැබුවා.\nඑක්සත් ජාතික පක්ෂය රත්නපුර දිස්ත්‍රික්කයේ මැතිවරණය පැවැත්වෙන පළාත්පාලන ආයතන 8 සඳහා ද මීට ටික වේලාවකට පෙර නාමයෝජනා භාරදී අවසන් කළා.\nනිදහස් පක්ෂය අද නාමයෝජනා භාරදුන්නේ දෙහිවල - ගල්කිස්ස මහ නගර සභාව, මහරගම සහ බොරලැස්ගමුව නගර සභා සඳහායි.\nඑසේම කළුතර දිස්ත්‍රික්කයේ පළාත්පාලන ආයතන 5ක් සඳහා ද අත ලකුණ යටතේ නිදහස් පක්ෂය නාමයෝජනා භාරදී තිබෙනවා.\nගම්පහ දිස්ත්‍රික්කයේ බියගම ප්‍රාදේශීය සභාව සඳහාත් කුරුණෑගල දිස්ත්‍රික්කයේ කොබෙයිගනේ ප්‍රාදේශීය සභාව සඳහාත්, අනුරාධපුර දිස්ත්‍රික්කයේ ගල්නෑව ප්‍රාදේශීය සභාව සඳහාත් මාතලේ දිස්ත්‍රික්කයේ මාතලේ ප්‍රාදේශීය සභාව සඳහාත් නිදහස් පක්ෂය අද නාමයෝජනා භාරදුන්නේ අත ලකුණ යටතේයි.\nකෙසේ වෙතත් ඔවුන් එක්සත් ජනතා නිදහස් සන්ධානය ලෙස අම්පාර දිස්ත්‍රික්කයේ පදියතලාව ඇතුලූ ප්‍රාදේශීය සභා 12 සඳහා සහ නුවරඑළිය මහ නගර සභාවට මෙන්ම හැටන් නගර සභාව සඳහා ද අද නාමයෝජනා භාරදුන්නා.\nඑමෙන්ම අත ලකුණ යටතේ ශ්‍රී ලංකා නිදහස් පක්ෂය රත්නපුර දිස්ත්‍රික්කයේ පළාත්පාලන ආයතන 8 සඳහාත් හම්බන්තොට දිස්ත්‍රික්කයේ පළාත්පාලන ආයතන 4ක් සඳහාත් මීට ටික වේලාවකට පෙර නාමයෝජනා භාරදුන් බවයි හිරු වාර්තාකරුවන් ප්‍රකාශ කළේ.\nපොදුජන පෙරමුණ ගම්පහ දිස්ත්‍රික්කයේ පළාත්පාලන ආයතන සියල්ලටම නාමයෝජනා අද භාරදුන් අතර, කළුතර දිස්ත්‍රික්කයේ පානදුර නගර සභාවට අද නාමයෝජනා භාරදුන්නා.\nපුත්තලම දිස්ත්‍රික්කයේ වනාතවිල්ලූව ප්‍රාදේශීය සභාවට පොළොන්නරුව දිස්ත්‍රික්කයේ මැතිවරණය පැවැත්වෙන පළාත්පාලන ආයතන 4 ට මාතලේ මහ නගර සභාවට නාවලපිටිය නගර සභාවට පොදුජන පෙරමුණ අද නාමයෝජනා භාරදී තිබෙනවා.\nඑසේම නුවරඑළිය දිස්ත්‍රික්කයේ නුවරඑළිය මහ නගර සභාවට, හැටන් - දික්ඔය නගරසභාවට, හම්බන්තොට දිස්ත්‍රික්කයේ මැතිවරණය පැවැත්වෙන පළාත්පාලන ආයතන 4 ට සහ රත්නපුර දිස්ත්‍රික්කයේ පළාත්පාලන ආයතන 8 කට නාමයෝජනා භාරදුන්නා.\nජනතා විමුක්ති පෙරමුණ ගම්පහ දිස්ත්‍රික්කයේ මැතිවරණය පැවැත්වෙන සියලූ පළාත්පාලන ආයතනවලට අද නාමයෝජනා භාරදෙනු ලැබුවා.\nනාමයෝජනා භාරදීමෙන් අනතුරුව රථ පෙළපාලි, පා ගමන් පැවැත්වීම තහනම් කර ඇති බවයි අතිරේක මැතිවරණ කොමසාරිස් එම්.එම්. මොහොමඩ් හිරු ප්‍රවෘත්ති අංශයට සඳහන් කළේ.",
       "URL": "https://www.hirunews.lk/178362/93ක-නම්-දීම-අවසන්",
       "Category": "Local News",
       "Parent URL": "https://www.hirunews.lk/local-news.php?pageID=4173"
}