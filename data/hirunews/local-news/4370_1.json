{
       "Source": "hirunews",
       "Timestamp": "Tuesday, 15 August 2017 - 15:19",
       "Headline": "තරුණියකගේ හිසට මන්නයකින් පහරදී වස පානය කර රෝහලේ සිටි පුද්ගලයා මියයයි (ඡායාරූප)",
       "News Content": "අවුරුදු 22 ක තරුණියකගේ හිසට මන්නයකින් කිහිප වතාවක් පහරදී වස පානය කර බන්ධනාගාර රෝහලේ ප්‍රතිකාර ලබමින් සිටි පුද්ගලයෙකු ඊයේ (14) ජිවිතක්ෂයට පත්ව තිබෙනවා.\nපසුගිය පළමු වනදා පිළියන්දල, මිරිස්වත්ත ප්‍රදේශයේදී  තරුණියකගේ හිසට මන්නයකින් පහරදීමෙන් අනතුරුව වස පානය කර ඇති මොහු පොලිස් අත්අඩංගුව යටතේ කළුබෝවිල රෝහලේ ප්‍රතිකාර ලබමින් සිටි අතර පසුව සැකකරු බන්ධනාගාර රෝහල වෙත මාරු කර යවා ඇති බවයි තොරතුරු වර්තා වුණේ.\nමන්නා පහරින් තුවාල ලැබූ තරුණිය මේවනවිටත කොළඹ ජාතික රෝහලේ ප්‍රතිකාර ලබන බවයි අප වාර්තාකරු සඳහන් කළේ.\nවස පානය කළ 34 හැවිරිදි පුද්ගලයා මීට වසරකට පෙර ෆේස්බුක් හරහා අදාළ තරුණිය දැන හඳුනගෙන ඇති අතර මාස 04කට පෙර මොවුන් විවාහ වී ඇති බවටයි වාර්තා වන්නේ.\n34 හැවිරිදි පුද්ගලයා මෙම පුද්ගලයා හැටන්, නෝර්වුඩ් ප්‍රදේශයේ පදිංචිව සිටි විවාහක දෙදරු පියෙක් නමුත් ඔහු ඒ පිළිබඳව පසුව විවාහ කරගත් තරුණියට ප්‍රකාශ කර නොමැති බව සඳහන්.\nෆේස්බුක් හරහා තරුණියව දැන හැදිනගෙන ඇති මොහු කාලයත් සමඟ අදාළ තරුණියගේ නිවසට පැමිණ තිබෙනවා.\nනිවසට පැමිණි පසු ඔහු තරුණියගේ දෙමාපියන්ට ප්‍රකාශ කර ඇත්තේ විවාහයෙන් පසු තමා සෞදියේ රැකියාවකට යන බවටයි.\nපසුව තරුණියගේ දෙමාපියන් විවාහය සිදුකර දී ඇති අතර අදාල පුද්ගලයාගේ පළමු බිරිඳ සිද්ධිය සැලවීමත් සමඟ පිළියන්දල තරුණියගේ නිවසට පැමිණ සියලු කරුණු තරුණියගේ දෙමාපියන්ට ප්‍රකාශ කර තිබෙනවා.\nමෙම සිද්ධියෙන් උරණවූ තරුණියගේ සහෝදරයා විදේශ ගතව සිටින පුද්ගලයාට දුරකථන ඇමතුමක් දී දික්කසාද වන ලෙස තර්ජනය කර ඇති බවයි වාර්තා වන්නේ.\nපසුගිය පළමු වනදා විදේශ ගතව සිටි අදාල පුද්ගලයා ලංකාවට පැමිණ පිළියන්දල, මිරිස්වත්ත ප්‍රදේශයේදී තරුණියගේ හිසට මන්නයෙන් කොටා ඔහුද වස පානය කර තිබුණා.\nඡායාරූප - බණ්ඩාරගම, බිමල් ශාමන්",
       "URL": "https://www.hirunews.lk/168505/තරුණියකගේ-හිසට-මන්නයකින්-පහරදී-වස-පානය-කර-රෝහලේ-සිටි-පුද්ගලයා-මියයයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=4370"
}