{
       "Source": "hirunews",
       "Timestamp": "Monday, 07 August 2023 - 15:22",
       "Headline": "බන්ධනාගාර නිලධාරියාට පහර දුන් සැකකරුවන් දෙදෙනෙකු අත්අඩංගුවට",
       "News Content": "ගාල්ල බන්ධනාගාර නිලධාරියෙකුට වැලිගම නගරයේදී බස්රථයක් තුළ කිසියම් පිරිසක් විසින් පහරදීම සම්බන්ධයෙන් සැකකරුවන් දෙදෙනෙකු අත්අඩංගුවට ගෙන ඇති බව වැලිගම මූලස්ථාන පොලිසිය පවසනවා.\nඅත්අඩංගුවට ගෙන ඇති සැකකරුවන් අතර වයස 37 වන මිදිගම ප්‍රදේශයේ පදිංචි \" බුලා \" නැමති අන්වර්ථ නාමයෙන් හඳුන්වන පුද්ගලයකු මාතර අපරාධ කොට්ඨාශයේ නිලධාරීන් කණ්ඩායමක් විසින් අත්අඩංගුවට ගෙන ඇති බවත් වැලිගම පැලෑන ප්‍රදේශයේ පදිංචි වයස 18 වන පුද්ගලයකු පොලිස් විශේෂ කාර්ය බලකායේ නිලධාරී කණ්ඩායමක් විසින් අත්අඩංගුවට ගත් බවද පොලිසිය පැවසුවා.\nමෙ අතර වැලිගම පැලෑන ප්‍රදේශයේ පදිංචි සැකකරු හඳුනාගැනීම සදහා හඳුනාගැනීමේ පෙරට්ටුවකට අධිකරණය වෙත ඉදිරිපත් කිරීමට නියමිත බවද පොලිසිය වැඩි දුරටත් සඳහන් කළා.\nගාල්ල බන්ධනාගාරයට අනියුක්තව රාජකාරී කටයුතු කරන බන්ධනාගාර නිලධාරියෙකු ඉකුත් 5 දින පස්වරුවේදි සිය රාජකාරී කටයුතු අවසන්ව නිවස වෙත යාම සදහා ගාල්ල ප්‍රදේශයේදී සිට මාතර නගරය වෙත යාම සදහා බස්රථයක් මගින් ගමන් කරමින් සිටියදී පස්වරු 6:15 පමණ වැලිගම නගරයේදී නාදුනන 5 දෙනෙකු ගෙන් යුතු කණ්ඩායමක් විසින් බන්ධනාගර නිලධාරියාට පහරදීමෙන් පසු ප්‍රතිකාර සඳහා එම නිලධාරියා මාතර මහ රෝහලට ඇතුළත් කොට තිබුනා.\nසිද්ධිය සම්බන්ධයෙන් විශේෂ පොලිස් කණ්ඩායම් කිහිපයක් මගින් පරීක්ෂණ මෙහෙයවන බව පොලිසිය පැවසුවා.",
       "URL": "https://www.hirunews.lk/343958/බන්ධනාගාර-නිලධාරියාට-පහර-දුන්-සැකකරුවන්-දෙදෙනෙකු-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=117"
}