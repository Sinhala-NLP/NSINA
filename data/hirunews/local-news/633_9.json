{
       "Source": "hirunews",
       "Timestamp": "Saturday, 31 December 2022 - 8:34",
       "Headline": "60න් විශ්‍රාම යන දුම්රිය සේවකයන්ට තවත් අවස්ථාවක්",
       "News Content": "අද (31) දිනයෙන් පසු වයස අවුරුදු 60 සම්පූර්ණ වී විශ්‍රාම ගන්නා දුම්රිය සේවකයන්ගේ සේවය අත්‍යවශ්‍ය නම් ඔවුන්, කොන්ත්‍රාත් පදනම මත යළි බඳවා ගන්නා ලෙස උපදෙස් ලබාදී තිබෙනවා. ජනාධිපති ලේකම් කාර්යාලය විසින් දුම්රිය දෙපාර්තමේන්තුවට මේ බව දැනුම්දී තිබෙනවා.\nමේ අතර, අද දිනයෙන් පසු විශ්‍රාම වයස සම්පූර්ණ වන කනිෂ්ඨ සේවකයින් සේවයෙන් විශ්‍රාම යාම නිසා බොහෝ දුම්රිය ස්ථාන අකර්මන්‍ය වන බව ශ්‍රී ලංකා දුම්රිය ස්ථානාධිපති සංගමය පවසනවා.\nඑම සංගමයේ සභාපති සුමේධ සෝමරත්න කියා සිටියේ ජනවාරි පළවනදා සිට ජනතාව විසින් යම් ආකාරයක බලපෑමක් හෝ ගැටුමක් ඇතිකළහොත් දුම්රිය ස්ථානාධිපතිවරුන් ඇතුළු සමස්ත කාර්ය මණ්ඩලය සියලුම සේවාවලින් ඉවත් ව වෘත්තීය ක්‍රියාමාර්ගයකට යාමට සිදුවන බවයි.\nවත්තේගම, පේරාදෙණිය යන දුම්රිය ස්ථානය ඇතුළු ස්ථාන කිහිපයක මෙහෙයුම් රාජකාරි වලට දැඩි බලපෑම් එල්ල බවද ඔහු සඳහන් කළා.\nමේ අතර ජ්‍යෙෂ්ඨ නියෝජ්‍ය පොලිස්පතිවරු දෙදෙනෙකු සහ නියෝජ්‍ය පොලිස්පතිවරු 9 දෙනෙකු අද දිනයේදී විශ්‍රාම යාමට නියමිතයි.\nරාජ්‍ය නිලධාරීන් අවුරුදු 60 න් විශ්‍රාම ගැන්වීමේ තීන්දුවට අනුව මෙලෙස මෙම උසස් පොලිස් නිලධාරීන් විශ්‍රාම ගැන්වෙනු ඇති.\nඒ අනුව ශ්‍රී ලංකා පොලිසියේ පරිපාලන භාර ජ්‍යෙෂ්ඨ නියෝජ්‍ය පොලිස්පති නන්දන මුණසිංහ, ජනාධිපති ආරක්ෂක දිසාව භාර නියෝජ්‍ය පොලිස්පති ඔගස්ටන් පෙරේරා ඇතුලු උසස් පොලිස් නිලධාරීන් 11 දෙනෙකුයි මෙලෙස අද දිනයේ විශ්‍රාම ගැන්වෙන්නේ.",
       "URL": "https://www.hirunews.lk/323938/60න්-විශ්‍රාම-යන-දුම්රිය-සේවකයන්ට-තවත්-අවස්ථාවක්",
       "Category": "Local News",
       "Parent URL": "https://www.hirunews.lk/local-news.php?pageID=633"
}