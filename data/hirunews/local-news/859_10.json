{
       "Source": "hirunews",
       "Timestamp": "Sunday, 18 September 2022 - 18:03",
       "Headline": "ගල්කිස්ස අධිකරණයේ වෙඩි තැබීමට සම්බන්ධ සැකකරුවන් සොයන්න පොලිසිය සහාය ඉල්ලයි (ඡායාරූප)",
       "News Content": "ගල්කිස්ස අධිකරණ සංකීර්ණය තුල සිදුවූ වෙඩි තැබීමේ සිද්ධියට අදාළ සැකකරුවන් අත්අඩංගුවට ගැනීම සඳහා පොලිසිය මහජන සහාය පතනවා.\nමෙම වෙඩි තැබීමට අදාළව දර්ශන මගින් සහ අනෙකුත් සාක්ෂිවලින් අනාවරණ වූ තොරතුරු මත වෙඩි තබා පළාගිය සැකකරුගේ සහ ඊට ආධාර අනුබල දුන් සැකකරුවෙකුගේ මුහුණුවලට සමාන ලෙස පොලිස් චිත්‍ර ශිල්පියා විසින් අඳින ලද චිත්‍ර දෙකක් පොලිසිය මාධ්‍ය වෙත නිකුත් කළා.\nඊට අමතරව සැකකරුවන් මෙම අපරාධයෙන් පසුව පළාගිය බවට සැක කරන මෝටර් රථයක ඡායාරූපයක් ද පොලිසිය නිකුත් කර තිබෙනවා.\nඒ අනුව මෙම සැකකරුවන් හෝ අදාළ මෝටර් රථය සම්බන්ධයෙන් යම් තොරතුරක් වෙතොත් ගල්කිස්ස කොට්ඨාස අපරාධ විමර්ශණ අංශයේ 0112717516 හෝ ගල්කිස්ස පොලිසියේ 071 8591664 අංකවලට දැනුම්දෙන ලෙසට පොලිසිය ඉල්ලීමක් කරනවා.\nසිද්ධිය සම්බන්ධයෙන් ගල්කිස්ස කොට්ඨාසයේ කොට්ඨාස අපරාධ විමර්ශන අංශය විසින් පරීක්ෂණ සිදු කරනු ලබනවා.",
       "URL": "https://www.hirunews.lk/315741/ගල්කිස්ස-අධිකරණයේ-වෙඩි-තැබීමට-සම්බන්ධ-සැකකරුවන්-සොයන්න-පොලිසිය-සහාය-ඉල්ලයි-ඡායාරූප",
       "Category": "Local News",
       "Parent URL": "https://www.hirunews.lk/local-news.php?pageID=859"
}