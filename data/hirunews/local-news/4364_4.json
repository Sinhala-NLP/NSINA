{
       "Source": "hirunews",
       "Timestamp": "Saturday, 19 August 2017 - 9:55",
       "Headline": "මාතර මහ රෝහලේදී මව්වරුන් දෙදෙනෙක් සහ දිනක් වයස බිළිදෙකු මියයයි",
       "News Content": "දරු ප්‍රසූතිය සඳහා මාතර මහ රෝහල වෙත ඇතුලත් කර සිටි මව්වරුන් දෙදෙනෙකු සහ අලුත උපන් බිළිඳකු ඊයේ මිය යාම සම්බන්ධයෙන් පරීක්ෂණයක් ආරම්භ කර ඇති බව රෝහල් ආරංචි මාර්ග සඳහන් කරනවා.\nතම තුන්වන දරු ප්‍රසූතිය සඳහා මාතර මහ රෝහලට ඇතුළත් කර සිටි මාතර, කැකණදුර, නාකුට්ටියගම ප්‍රදේශයේ පදිංචි 40 හැවිරිදි කාන්තාවක් දරු ප්‍රසූතියෙන් පසු ඊයේ මෙලෙස මියගොස් ඇති බවයි වාර්තා වන්නේ.\nඇය විසින් ප්‍රසූත කළ බිළිදා මේ වන විට මාතර මහ රෝහලේ නොමේරූ ළදරු දැඩිසත්කාර ඒකකයේ ප්‍රතිකාර ලබමින් සිටින බව සඳහන්.\nමේ අතර තම පළමු දරු ප්‍රසූතිය සදහා මාතර මහ රෝහල වෙත ඇතුලත් කළ කාන්තාවක් පසුගිය 12 වනදා සිදුකළ දරු ප්‍රසුතියෙන් පසු එකවරම අසනීප වී රෝහලේ ප්‍රතිකාර ලබමින් සිටියදී ඊයේ මියගොස් ඇති බවට තොරතුරු වාර්තා වනවා.\n28 හැවිරිදි මෙම කාන්තාව කරගොඩ, උයන්ගොඩ, ඉහළවිටියල ප්‍රදේශයේ පදිංචිව සිටි බවයි වාර්තා වන්නේ.\nමෙම කාන්තාව ප්‍රසූත කළ බිළිදා යහපත් සෞඛ්‍ය තත්වයෙන් මාතර මහ රෝහලේ නොමේරූ ළඳරු ඒකකයේ ප්‍රතිකාර ලබන අතර, එම මව හෘද වස්තුවේ සිදුවූ අකර්මන්‍යානයකින් මියගොස් ඇති බවයි රෝහල් ආරංචි මාර්ග සඳහන් කළේ.\nමේ අතර තංගල්ල, නාකුලුගමුව ප්‍රදේශයේ 24 හැවිරිදි මවක් ප්‍රසූතකළ දිනයක් වයසැති බිළිදෙකු ද ඊයේ මාතර මහ රෝහලේදී මිය ගොස් තිබෙනවා.\nරෝහල් ප්‍රකාශකයෙකු සඳහන් කළේ මෙම මරණ සම්බන්ධයෙන් අභ්‍යන්තර පරීක්ෂණයක් සිදුකරන බවයි.",
       "URL": "https://www.hirunews.lk/168822/මාතර-මහ-රෝහලේදී-මව්වරුන්-දෙදෙනෙක්-සහ-දිනක්-වයස-බිළිදෙකු-මියයයි",
       "Category": "Local News",
       "Parent URL": "https://www.hirunews.lk/local-news.php?pageID=4364"
}