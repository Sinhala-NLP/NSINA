{
       "Source": "hirunews",
       "Timestamp": "Friday, 12 August 2022 - 19:07",
       "Headline": "වීසා අවලංගු කළාට විරුද්ධව, අරගලයට සහාය පළ කළ ස්කෝට්ලන්ත කත උසාවි යයි",
       "News Content": "තමන්ව ශ්‍රී ලංකාවෙන් පිටුවහල් කිරීමට ආගමන හා විගමන දෙපාර්තමේන්තුව ගෙන තිබෙන තීරණය බලරහිත කරන නියෝගයක් නිකුත් කරන මෙන් ඉල්ලා ස්කොට්ලන්ත ජාතික කාන්තාවක වන කෙලිග් ෆ්‍රේසර් විසින් අභියාචනාධිකරණයට රිට් පෙත්සමක් ඉදිරිපත් කර තිබෙනවා.\nඒ එළඹෙන 15 වැනිදාට පෙර ශ්‍රී ලංකාවෙන් ඇයට පිටව යන ලෙස දැනුම් දී ඇයගේ වීසා අහෝසි කර තිබීමට ගෙන ඇති තීන්දුව බල රහිත කරන්නැයි ඉල්ලමින්.\nඒ අනුව ඇය විසින් ගොනුකළ රීට් පෙත්සමෙහි වගඋත්තරකරුවන් ලෙස ආගමන හා විගමන පාලකවරයා සහ නීතිපතිවරයා නම් කර ඇති අතර කිසිදු සාධාරණ පදනමක් නො මැතිව ආගමන සහ විගමන දෙපාර්තමේන්තුව ගනු ලැබූ තීරණය නීතිවිරෝධී යැයි තීන්දු කොට එය බලරහිත කර ආඥාවක් නිකුත් කරන ලෙස ඇය අධිකරණයෙන් ඉල්ලා සිටිනවා.\nමේ අතර වෛද්‍ය හේතූන් මත ඇයට නිකුත් කර තිබූ MED 002918 දරණ ඇයගේ වීසා බලපත්‍රය අවලංගු කරන බව, ආගමන විගමන දෙපාර්තමේන්තුව විසින් ඇයට කළ දැනුම් දීම පසුගිය දා ඇය තම සමාජ මාධ්‍ය ගිණුම ඔස්සේ ද ප්‍රසිද්ධ කිරීමට කටයුතු කළා.\nකෙසේ නමුත් ඇය පෙත්සම මගින් කියා සිටියේ, තමා ගාලු මුවදොර පැවැති 'ගෝඨාගෝ ගම' අරගලයට ක්‍රියාකාරීව මැදිහත් වූ බවත්, කිසිදු සාධාරණ පදනමක් නො මැතිව ආගමන සහ විගමන දෙපාර්තමේන්තුව ගනු ලැබූ තීරණය නීතිවිරෝධී බවයි.",
       "URL": "https://www.hirunews.lk/312574/වීසා-අවලංගු-කළාට-විරුද්ධව-අරගලයට-සහාය-පළ-කළ-ස්කෝට්ලන්ත-කත-උසාවි-යයි",
       "Category": "Local News",
       "Parent URL": "https://www.hirunews.lk/local-news.php?pageID=946"
}