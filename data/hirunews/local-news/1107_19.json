{
       "Source": "hirunews",
       "Timestamp": "Thursday, 09 June 2022 - 14:53",
       "Headline": "ජාත්‍යන්තරය තුළ වරාය ගැන විශ්වාසය තහවුරු කරන්න - ජනපතිගෙන් නිලධාරින්ට උපදෙස්",
       "News Content": "නවීන තාක්ෂණය ඔස්සේ කාර්යක්ෂම සේවාවක් සපයමින් ශ්‍රී ලංකා වරාය පිළිබඳ ජාත්‍යන්තරයේ විශ්වාසය තහවුරු කරගත යුතු බව ජනාධිපති ගෝඨාභය රාජපක්ෂ පවසනවා.\nවරාය, නාවික හා ගුවන් සේවා අමාත්‍යාංශයේ ප්‍රගති සමාලෝචනය පිළිබඳ කොළඹ, කොටුව ජනාධිපති මන්දිරයේ දී අද (09) පෙරවරුවේ පැවති සාකච්ඡාවේ දීයි ජනාධිපතිවරයා මේ බව පැවසුවේ.\nකොළඹ වරාය ලොව ප්‍රමුඛ පෙළේ සියලුම නැව් සමාගම් සමග මෙහෙයුම් කටයුතු සිදු කරන අතර, පාලන අධිකාරිය ඇතුළු සමස්ත කාර්ය මණ්ඩලය දැඩි වගකීමෙන් කටයුතු කිරීමෙන් එය ආරක්ෂා කරගත යුතු බව ජනාධිපතිවරයා මෙහිදී අවධාරණය කළා.\nනීති උල්ලංඝණය කොට කෙරෙන ආනයන හේතුවෙන් වරායේ රඳවා ඇති භාණ්ඩ වෙන්දේසියේ දී අක්‍රමිකතා සිදුවන බව අනාවරණය වී ඇති බව පෙන්වා දුන් ජනාධිපතිවරයා පැවසුවේ, සතොස, ගොඩනැගිලි ද්‍රව්‍ය සංස්ථාව වැනි රාජ්‍ය ආයතන මගින් එම භාණ්ඩ අලෙවියෙන් දූෂණ වැළැක්වීමටත් රජයට ආදායමක් උපයාගත හැකි අයුරින් කටයුතු කිරීමටත් ක්‍රියා කළ යුතු බව ද ජනාධිපතිවරයා වැඩිදුරටත් පෙන්වා දුන්නා.\nවිදෙස් රැකියා අවස්ථා ඉලක්ක කරගනිමින් වරායේ තරුණ සේවකයන් සඳහා පුහුණු ඒකකයක් ස්ථාපිත කිරීමට ඇති හැකියාව පිළිබඳ සොයා බලන ලෙස නිලධාරින්ට උපදෙස් දුන් ජනාධිපතිවරයා බණ්ඩාරනායක ජාත්‍යන්තර ගුවන්තොටුපොළ දෙවන පර්යන්තයේ සහ කොළඹ වරාය නැගෙනහිර ජැටියේ ඉදිකිරීම්වල පවතින ගැටලු නිරාකරණය කර නියමිත කාලය තුළ ව්‍යාපෘති අවසන් කිරීමේ අවශ්‍යතාව මෙහිදී සාකච්ඡාවට ලක් කරනු ලැබුවා.\nවර්තමානයේ මුහුණ දෙන තත්ත්වයන් සැලකිල්ලට ගනිමින් ආනයනික අත්‍යවශ්‍ය භාණ්ඩ ප්‍රමාදයකින් තොරව නිදහස් කිරීමට කටයුතු කළ යුතු බව‍යි ජනාධිපතිවරයා පවසා සිටියේ.\nඅර්බුදයට මුහුණ දුන් රුසියානු එරෝෆ්ලොට් ගුවන් සමාගම සමග අවබෝධයෙන් කටයුතු කිරීම හේතුවෙන් තත්ත්වය සාර්ථකව සමතයකට පත්කරගැනීමට හැකි වනු ඇති බව මෙහිදී නිලධාරින් විසින් ජනාධිපතිවරයාට දැනුම්දෙනු ලැබුවා.",
       "URL": "https://www.hirunews.lk/306666/ජාත්‍යන්තරය-තුළ-වරාය-ගැන-විශ්වාසය-තහවුරු-කරන්න-ජනපතිගෙන්-නිලධාරින්ට-උපදෙස්",
       "Category": "Local News",
       "Parent URL": "https://www.hirunews.lk/local-news.php?pageID=1107"
}