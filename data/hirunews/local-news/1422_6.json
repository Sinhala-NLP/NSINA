{
       "Source": "hirunews",
       "Timestamp": "Sunday, 16 January 2022 - 7:15",
       "Headline": "දියනෑමට ගිය පුද්ගලයින් තුන්දෙනෙකු මියගොස් දෙදෙනෙකු අතුරුදන් (වීඩියෝ)",
       "News Content": "ස්ථාන කිහිපයක ගංඟා සහ ඇළ මාර්ගවල දිය නෑමට ගිය පුද්ගලයින් තුන්දෙනෙකු මියගොස් දෙදෙනෙකු අතුරුදන්වී තිබෙනවා.\nඑක් සිදුවීමක් සිරිපාගම පොලිස් වසමේ පලාබද්දල ප්‍රදේශයෙන් වාර්තාවන අතර, එහි කළු ගඟේ දිය නාමින් සිටි සිව්දෙනෙකු ඊයේ මෙලෙස ජල පහරකට හසුවී ගසාගෙන ගොස් තිබුණා.\nඉන් එක් අයෙකු දිවි බේරාගෙන තිබූ අතර, 22 සහ 40 යන වයස්වල පසුවූ දෙදෙනෙකු එහිදී මියගියා. වයස අවුරුදු 10 ක් පමණ වූ කුඩා දරුවෙකුද එහිදී අතුරුදන්වී තිබූ බවයි පොලිස් මාධ්‍ය ප්‍රකාශක කාර්යාලය සඳහන් කළේ.\nඔවුන් අඟුරුවාතොට ප්‍රදේශයේ පදිංචිකරුවන්. මීට අමතරව කොස්ලන්ද ප්‍රදේශයේ මකල්දෙණිය ගඟේ දිය නාමින් සිටි 16 හැවිරිදි තරුණයෙකු ඊයේ දියේ ගිලී ඇති අතර, ඔහු කොස්ලන්ද රෝහලට ඇතුළත් කිරීමෙන් පසු මියගොස් තිබුණා.\nඑසේම සෙවනගල ප්‍රදේශයේ උඩවලව ජලාශයේ ජලය බෙදාහරින ඇළ පහරක දිය නාමින් සිටි කඩුගන්නාව ප්‍රදේශයේ පදිංචි 54 හැවිරිදි පුද්ගලයෙකුද සැඩපහරකට හසුව ඊයේ අතුරුදන් වුණා.",
       "URL": "https://www.hirunews.lk/294127/දියනෑමට-ගිය-පුද්ගලයින්-තුන්දෙනෙකු-මියගොස්-දෙදෙනෙකු-අතුරුදන්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1422"
}