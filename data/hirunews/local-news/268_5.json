{
       "Source": "hirunews",
       "Timestamp": "Thursday, 15 June 2023 - 7:02",
       "Headline": "ලුතිනන් කර්නල් වෛද්‍ය සුතර්ෂන්ට යුද්ධ හමුදාපති ප්‍රශංසා පදක්කමක්",
       "News Content": "වකුගඩු ආශ්‍රීත හටගත් ලොව විශාලතම සහ දිගම ගල (Calculus) ඉවත් කර ගිනස් වාර්තා අතරට එක්වූ කොළඹ යුද්ධ හමුදා රෝහලේ මෞත්‍ර ලිංගික පද්ධති අංශ (Genito Urinary Unit) ප්‍රධානි ලුතිනන් කර්නල් වෛද්‍ය කේ සුතර්ෂන් ඇතුළු වෛද්‍ය කණ්ඩායමට යුද්ධ හමුදාධිපති ලුතිනන් ජෙනරල් විකුම් ලියනගේ විසින් ‘යුද්ධ හමුදාධිපති ප්‍රශංසා පදක්කම’ ප්‍රදානය කර තිබෙනවා.\nවකුගඩු ආශ්‍රීත හටගත් සෙන්ටිමීටර 13.372 ක දිගකින් සහ ග්‍රෑම් 801 ක බරින් යුක්ත ගලක් (Calculus) ඉවත් කිරීමට කොළඹ යුද්ධ හමුදා රෝහලේ ලුතිනන් කර්නල් වෛද්‍ය කේ සුතර්ෂන් ඇතුළු වෛද්‍ය කාර්යය මණ්ඩලය ඉකුත් බ්‍රහස්පතින්දා (ජුනි 1) දින සිදු කළ ප්‍රධාන ශල්‍යකර්මයකදී සමත් වී තිබෙනවා.\nගිනස් ලෝක වාර්තාවට අනුව, ලෝකයේ මේ වන විට හමු වී ඇති දිගම වකුගඩු ගල (Calculus) වර්ෂ 2004 දී ඉන්දීයාවේදී කරන ලද ශල්‍යකර්මයකදී හමුවී ඇති අතර, එය සෙන්ටිමීටර 13 ක් දිගින් යුක්ත වන බවයි වාර්තා වන්නේ.\nබරින් වැඩිම වකුගඩු ගල වර්ෂ 2008 දී පාකිස්ථානයෙන් හමුවී ඇති අතර, එය ග්‍රෑම් 620 ක් ලෙස සඳහන්.\nමෙම අවස්ථාව සඳහා යුද්ධ හමුදා මාණ්ඩලික ප්‍රධානි, මාණ්ඩලික නිලධාරීන්, උපදේශකවරුන් සහ අධ්‍යක්‍ෂවරුන් කිහිප දෙනෙකු ද සහභාගී වී තිබෙනවා.",
       "URL": "https://www.hirunews.lk/337968/ලුතිනන්-කර්නල්-වෛද්‍ය-සුතර්ෂන්ට-යුද්ධ-හමුදාපති-ප්‍රශංසා-පදක්කමක්",
       "Category": "Local News",
       "Parent URL": "https://www.hirunews.lk/local-news.php?pageID=268"
}