{
       "Source": "hirunews",
       "Timestamp": "Sunday, 11 September 2022 - 22:18",
       "Headline": "වී මිලදී ගැනීමට මුදල් ගැටලුවක් හරස් වෙයි (වීඩියෝ)",
       "News Content": "වී මිලදී ගැනීමට කැබිනට් අනුමැතිය හිමිවී තිබුණද මුදල් ලබා ගැනීම පිළිබඳ ගැටලුවකට මුහුණ පා ඇති බව කෘෂිකර්ම අමාත්‍ය මහින්ද අමරවීර මහතා පවසනවා.\nගොවීන් චෝදනා කරන්නේ රජයේ වී මිලදී ගැනීම නිසි පරිදි ක්‍රියාත්මක නොවීම හේතුවෙන් වී මෝල් හිමියන් සහ වෙළෙඳුන් අඩු මිලට වී මිලදී ගැනීමට පෙළඹී ඇති බවයි.\nරජයේ මැදිහත්වීමෙන් වී අලෙවි මණ්ඩලය යටතේ පසුගිය අගෝස්තු 17 වැනිදා සිට දිවයිනේ සියලුම ප්‍රදේශවලදී වී මිලදී ගැනීම සිදුකෙරෙන බව කෘෂිකර්ම අමාත්‍ය අමාත්‍ය මහින්ද අමරවීර මහතා ප්‍රකාශ කළා.\nඒල පළමු අදියර යටතේ රුපියල් මිලියන 2000 ක පිරිවැයක් දරමින් වී මෙට්‍රික් ටොන් තිස්දහසක් මිලදී ගැනීමේ අපේක්ෂාවෙන්.\nපසුගිය යල - මහ කන්න දෙකේදීම තමන්ට අවශ්‍ය පොහොර නොමැති වීමෙන් දැඩි පීඩාවට පත්ව සිටි ගොවීන්ට රජයේ වී මිලදී ගැනීමේ වැඩපිළිවෙළ පිළිබඳ නිවේදනය යම් බලාපොරොත්තුවක් ඇති කළා.\nවී මිලදී ගැනීම සම්බන්ධ චක්‍රලේඛයද අගෝස්තු 16 වැනිදා වී අලෙවි මණ්ඩලය මගින් නිකුත් කර තිබුණා. වී අලෙවි මණ්ඩලය යටතේ පවතින ප්‍රාදේශීය කාර්යාල 7 කින් සහ ඒ යටතේ පවතින වී ගබඩා 310කින් මෙරට ගොවීන්ගේ අස්වනු නිසි මිලකට මිලදී ගැනීමට කටයුතු කරන බවයි බලධාරීන් සහ නිලධාරීන් සඳහන් කළේ.\nකෙසේ වෙතත් සියළු සැලසුම් චක්‍රලේඛයට පමණක් සීමා වූ අතර වී මිලදී ගන්නා ගබඩාවක් සොයා ගැනීමට ගොවීන්ට මෙතෙක් හැකි වී නැහැ.\nඑවන් පසු බිමක රුපියල් මිලියන ගණනක් වියදම් කරමින් මෙරට ඉදි කර ඇති වී ගබඩා සංකිර්ණ රැසක් අභාවයට යන අයුරුද අප අවස්ථා ගණනාවකදී වාර්තා කළා.\nමෙම වාර්තා කිරීම් ගැන නිලධාරීන් හෝ බලධාරීන් කිසිදු අවධානයක් දැක්වූ බවක් ද පෙනෙන්නට නැහැ.\nනාඩු වී කිලෝග්‍රෑම් එකක් රුපියල් 120 කටත් සම්බා වී කිලෝග්‍රෑම් එකක් රුපියල් 125 කටත් කීරි සම්බා වී කිලෝග්‍රෑම් එකක් රුපියල් 130 කටත් මිලදී ගන්නා බවට වී අලෙවි මණ්ඩල කාර්යාල සහ වී ගබඩා අසල බැනර් ප්‍රදර්ශනය කිරීමට පමණක්\nවී අලෙවි මණ්ඩලය කටයුතු කර තිබුණා.\nවී අලෙවි මණ්ඩලයට අයත් මහියංගණය ප්‍රාදේශීය ගඩඩා සංකීර්ණය 1983 වසරේ ඉදිකර ඇති මෙම වී ගබඩා සහ වී මෝල දිරාපත් වෙමින් පවතින්නේ ගොවීන් මහන්සියෙන් වගා කර ලබාගත් අස්වැන්න නිසි මිලකට විකුණාගත නොහැකිව පීඩාවට පත්ව ඇති මොහොතකයි.\nවී අලෙවි මණ්ඩලය සිය රාජකාරිය ඉටු නොකිරීමත් සමග සහල් මෝල් හිමියන් සහ වෙනත් වෙළෙන්දන් ගොවීන්ගේ වී අස්වැන්න ඉතා අඩු මිලට මිලදී ගැනීමේ ජාවාරමද ආරම්භ කර අවසන්.\nඅමාත්‍ය මණ්ඩල තීරණත් ල විවිධ චක්‍රලේකත් ල ප්‍රදර්ශනයට පමණක් සීමා වූ පසුබිමක තවමත් මෙරට ගොවි ජනතාවට නිසි විමදුමක් ලබා දීමට මෙරට ජනතාවගේ බදු මුදලින් නඩත්තු වන මෙරට කිසිදු බලධාරියෙකුට හෝ නිලධාරියෙකුට නොහැකි වීම කණාගාටුවට කරුණක්.",
       "URL": "https://www.hirunews.lk/315182/වී-මිලදී-ගැනීමට-මුදල්-ගැටලුවක්-හරස්-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=875"
}