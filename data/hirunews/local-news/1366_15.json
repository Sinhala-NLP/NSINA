{
       "Source": "hirunews",
       "Timestamp": "Wednesday, 09 February 2022 - 13:20",
       "Headline": "ධීවර යාත්‍රා වෙන්දේසියට එරෙහි ව රාමේෂ්වරන්හි විරෝධතා",
       "News Content": "රාජසන්තක වූ ඉන්දීය ධීවර යාත්‍රා වෙන්දේසි කිරීමට එරෙහිව තමිල්නාඩු - රමේෂ්වරන් ප්‍රදේශයේ ධීවරයින් මුහුදු යාමෙන් වැළකී වර්ජනයක් ආරම්භ කර තිබෙනවා.\nරාමේෂ්වරන් ධීවර කාර්යාලය ඉදිරිපිට ඔවුන් විරෝධතාවක් ද පවත්වා ඇති අතර, ඊට එක්වෙමින් ධීවර නියෝජිතයින් සදහන් කර ඇත්තේ, ඉන්දීය ධීවරයින්ට අයත් යාත්‍රා වෙන්දේසි කිරීමෙන් ලක් රජය ලබන ආදායමෙන් අවම වශයෙන් සියයට 25ක මුදලක් හෝ ඉන්දියාවට ලබා දිය යුතු බවයි.\nඑමෙන්ම, යාපනය - ඩෙල්ෆ් දූපත ආසන්නයේ අනවසරයෙන් ධීවර කටයුතු වල නිරතව සිටියදී අත්අඩංගුවට ගනු ලැබූ ඉන්දීය ධීවරයින් 11 දෙනා සහ ට්‍රෝලර් යාත්‍රා 3 නිදහස් කරන ලෙස ද ඔවුන් ඉල්ලා සිටිනවා.\nරාමේෂ්වරන් ධීවර වරායේ ධීවර යාත්‍රා 800ක් පමණ නැංගුරම්ලා ධීවර කටයුතුවලට යාමෙන් වැළකී ඇති බව යි ඉන්දීය මාධ්‍ය වාර්තා කළේ.\nඔවුන්ගේ මෙම වර්ජනය නිසා දිනකට ඉන්දීය රුපියල් කෝටි 10ට ආසන්න මුදලක පාඩුවක් ඉන්දීය රජයට සිදු වන බව සඳහන්.\nමේ අතර, ධීවර අමාත්‍ය ඩග්ලස් දේවානන්දා ඉන්දීය ධීවර නියෝජිතයින් පිරිසක් සමඟ ඊයේ පස්වරුවේ අතත්‍ය සම්මුඛ සාකච්ඡාවක් පවත්වා තිබෙනවා.\nඑහිදී මෙරට භාරයේ පැවති ඉන්දීය ධීවර යාත්‍රා වෙන්දේසි කිරීම පිළිබඳව ද සාකච්ඡා වී ඇති අතර, පැරණි බෝට්ටු පමණක් වෙන්දේසි කළ බවට යි අමාත්‍ය ඩග්ලස් දේවානන්ද එහි දී ප්‍රකාශ කර ඇත්තේ.\nමෙරට මුහුදු සීමාව උල්ලංඝණය කළ ඉන්දීය ධීවර යාත්‍රා 140ක් කරෙයිනගර් සහ කන්කසන්තුරේ ධීවර වරායේ දී පෙරේ දා සහ ඊයේ වෙන්දේසි කෙරුණු අතර ඉන් රුපියල් පනස් හත් ලක්ෂයකට ආසන්න මුදලක් ආණ්ඩුව උපයාගෙන තිබුණා.",
       "URL": "https://www.hirunews.lk/296562/ධීවර-යාත්‍රා-වෙන්දේසියට-එරෙහි-ව-රාමේෂ්වරන්හි-විරෝධතා",
       "Category": "Local News",
       "Parent URL": "https://www.hirunews.lk/local-news.php?pageID=1366"
}