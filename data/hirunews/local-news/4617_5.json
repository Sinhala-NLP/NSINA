{
       "Source": "hirunews",
       "Timestamp": "Monday, 13 March 2017 - 13:45",
       "Headline": "වර්ජනය සාර්ථකයි - මුරුත්තෙට්ටුවේ හිමි",
       "News Content": "රාජ්‍ය සේවා එක්සත් හෙද සංගමය දිවයින පුරා රජයේ රෝහල්වල දියත් කර ඇති අසනීප නිවාඩු වාර්තා කිරීමේ වෘත්තිය ක්‍රියාමාර්ගය අසාර්ථක බව රජයේ හෙද නිලධාරීන්ගේ සංගමය පවසනවා.\nකෙසේ වෙතත් තම වෘත්තිය ක්‍රියාමාර්ගය සාර්ථකව ක්‍රියාත්මක බවයි රාජ්‍ය සේවා එක්සත් හෙද සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන් ප්‍රකාශ කළේ.\nවැටුප් විෂමතා ඉවත්කිරීම ඇතුලූ ඉල්ලීම් හතක් මුල් කරගනිමින් අද සහ හෙට රජයේ රෝහල් තුළ රාජ්‍ය සේවා එක්සත් හෙද සංගමය මෙම වෘත්තිය ක්‍රියාමාර්ගය දියත් කර තිබෙනවා.\nකෙසේ වෙතත් හිරු ප්‍රවෘත්ති අංශයට අදහස් දක්වමින් රජයේ හෙද නිලධාරීන්ගේ සංගමයේ සභාපති සමන් රත්නප්‍රිය කියා සිටියේ මේ වනවිට සියලූ රෝහල්වල වැඩකටයුතු බාධාවකින් තොරව සාමාන්‍ය පරිදි සිදුවන බවයි.\nමේ සම්බන්ධයෙන් හිරු ප්‍රවෘත්ති අංශය රාජ්‍ය සේවා එක්සත් හෙද නිලධාරීන්ගේ සංගමයේ සභාපති පූජ්‍ය මුරුත්තෙට්ටුවේ ආනන්ද හිමියන්ගෙන්ද විමසීමක් කළා.\nඋන්වහන්සේ කියා සිටියේ බොහෝ රෝහල්වල වර්ජනය සාර්ථකව ක්‍රියාත්මක වන බවයි.\nමෙම වෘත්තිය ක්‍රියාමාර්ගය හේතුවෙන් රෝහල් සේවාවලට බලපෑමක් එල්ල වී ඇත්ද යන්න පිළිබදව අප රජයේ රෝහල් කිහිපයක අධ්‍යක්‍ෂවරුන්ගෙන් විමසීමක් කළා.\nකොළඹ ජාතික රෝහලේ අධ්‍යක්‍ෂ වෛද්‍ය අනිල් ජාසිංහ ප්‍රකාශ කළේ මෙම වර්ජනයෙන් රෝහල් කටයුතුවලට බාධාවක් සිදුවී නොමැති බවයි.",
       "URL": "https://www.hirunews.lk/156748/වර්ජනය-සාර්ථකයි-මුරුත්තෙට්ටුවේ-හිමි",
       "Category": "Local News",
       "Parent URL": "https://www.hirunews.lk/local-news.php?pageID=4617"
}