{
       "Source": "hirunews",
       "Timestamp": "Wednesday, 20 September 2023 - 17:32",
       "Headline": "බලාපොරොත්තු තබා විදේශ ගත වු හංසනී හැඬූ කඳුළින් ලංකාවට",
       "News Content": "ඉකුත් ජනවාරි මස සෞදි අරාබීයෙහි ගෘහ සේවයට ගොස් අගෝස්තු 21 දින සිට තොරතුරක් නොමැතිව සිටි වැලිගම එළුවාවල පදිංචිව සිටි 33 හැවිරිදි හංසනී දිල්රුක්ෂි විදේශ සේවා නියුක්ති කාර්යංශයේ මැදිහත් විම මත ඊයේ (19) දින දිවයිනට පැමිණ තිබෙනවා.\nපවුලේ අගහිගකම් හේතුවෙන් ඉකුත් ජනවාරි මස 18 දින සෞදි අරාබියෙහි ගෘහ සේවයට ගොස් අසනීප තත්ත්වයෙන් සිටි බිරිඳ පිළිබඳව අගෝස්තු 21 දින සිට තොරතුරක් නොමැති බවත් පුංචි දියණියන් දෙදෙනාගේ අනාගතය වෙනුවෙන් තම බිරිඳ ලංකාවට ගෙන්වා ගැනීමට මැදිහත් වන ලෙස ඔහුගේ සැමියා වු සජීත් කුමාර මාධ්‍ය මගින් බලධාරීන්ගෙන් ඉල්ලා සිටියා.\nසජීත් කුමාර විසින් තම බිරිඳ වන හංසනී දිල්රුක්ෂි පිළිබඳව විදේශ සේවා නියුක්ති කාර්යංශය වෙත සිදු කළ පැමිණිල්ලකට අනුව කම්කරු හා විදේශ රැකියා අමාත්‍ය මනුෂ නානායක්කාරගේ අවධානය යොමුව මෙම කාන්තාව දිවයිනට රැගෙන ඒමට කටයුතු කළ බව හංසනී දිල්රුක්ෂි පවසනවා.\nඅහස උසට බලාපොරොත්තු තබා විදේශ ගතවු හංසනී දිල්රුක්ෂි ඊයේ (19) දින ලංකාවට පැමිණ නිවස වෙත පැමිණෙන්නේ හැඬූ කඳුළින් ඇදිවත පමණක් ඇතිවයි.\nකෙසේ වෙතත්, ඇය සවුදි අරාබියේදී මුහුණ දුන් කම්කටොලු පිළිබඳව සිය නිවසේදි මාධ්‍යයට අදහස් දක්වමින් මෙසේ සඳහන් කළා.\nතමන් විදෙස් ගතවු විදේශ රැකියා ආයතනය හරහා සෞදි ආරිබියේ ගෘහ සේවයට ගිය තවත් දිවයිනේ විවිධ ප්‍රදේශවල කාන්තාවන් 10කු පමණ එරට ගොඩනැගිල්ලක් තුල සිර කර ගෙන සිටිනා බවත් එහි පවතින නොයෙකුත් හිංසාකාරි තත්වයන් දරා ගැනිමට නොහැකිව එක් කාන්තාවක් මානසික ආබාධයකට පවා ලක්ව සිටිනා බවද ඔවුන් පිළිබඳව තොරතුරක් කිසිවකුට දැනගැනීමට නොහැකි බවද ඇය අප වාර්තාකරුට පවසා තිබෙනවා.\nඔවුන් ඉල්ලා සිට ඇත්තේ හංසනී දිල්රුක්ෂි ලංකාවට ගිය විගස හිංසනයට පත්ව සිටින පිරිසගේ ඥාතීන් සහ බලධාරීන් දැනුවත් කර ඔවුන්ද ලංකාවට ගෙන්වා ගැනීමට කටයුතු කරන ලෙසයි.\nඒ පිළිබඳව ඇතැම් තොරතුරු තමා සතු බවද හංසනී දිල්රුක්ෂි කියා සිටී පවුලේ පැවති ආර්ථීක අර්බුද හමුවේ සිය හීන සැබැ කර ගැනිමට විදේශගත වූ දිල්රුක්ෂිට එරටදි මුහුණ දිමට සිදු වු අනපේක්ෂිත සිදු විම හමුවේ ඇදි වත පමණක් උරුම කරගෙන තම නිවසට පැමිණෙද්දි වෘත්තියෙන් පෙදරේරුවරයෙකු ලෙස කටයුතු කල දිල්රුක්ෂිගේ සැමියා වු සජීත් කුමාර ඉකුත් සැප්තැම්බර් 4 දින කිඹුල් ප්‍රහාරයකට ලක්ව බරපතල තුවාල ලබා එක් තැන් වන්නේ එම පවුලම තවත් අසරණ තත්ත්වයට පත් වෙමිනි.\nඇය වැඩිදුරටත් පවසන්නේ සැමියා කිඹුල් ප්‍රහාරය හේතුවෙන් ඇති වු තුවාලවලට ඛෙහෙත් දැමිම සදහා විශාල මුදලක් වැය වන බවත් තමන්ට කොළඹ සිට වැලිගම පිහිටි නිවසට පැමිණිමට මුදල් ලබා දුන්නේ විදේශ සේවා නියුක්ති කාර්යංශයෙන් බවයි.",
       "URL": "https://www.hirunews.lk/348875/බලාපොරොත්තු-තබා-විදේශ-ගත-වු-හංසනී-හැඬූ-කඳුළින්-ලංකාවට",
       "Category": "Local News",
       "Parent URL": "https://www.hirunews.lk/local-news.php?pageID=17"
}