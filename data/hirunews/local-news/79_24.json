{
       "Source": "hirunews",
       "Timestamp": "Wednesday, 23 August 2023 - 7:58",
       "Headline": "බිරිඳගේ ඝාතනය සම්බන්ධයෙන් සැමියා අත්අඩංගුවට",
       "News Content": "අලවතුගොඩ පොලිස් බල ප්‍රදේශයට අයත් ඇල්ලේකඩේ ප්‍රදේශයේ පදිංචිව සිටි 26 හැවිරිදි කාන්තාවකගේ ඝාතනය සම්බන්ධයෙන් සැමියාව ඊයේ(22) අත්අඩංගුවට ගෙන තිබෙනවා.\nමීට මාස පහකට පමණ පෙර එනම් පසුගිය මාර්තු මස 10 වනදා අමාණුෂික ලෙස ඝාතනය කර වෙල් යායක ඔබා තිබීමේ සිද්ධිය සම්බන්ධයෙන් පරීක්ෂණ සිදු කර තිබෙන්නේ පොලිස් අපරාධ විමර්ශණ අංශය විසින්.\nමෙලෙස ඝාතනයට ලක්ව තිබුනේ ධනුකා මධුවන්ති නැමැති 26 හැවිරිදි කාන්තාවක්.\nඅප වාර්තාකරු පැවසුවේ මෙම ඝාතනය සම්බන්ධයෙන් ලබා ගත් ඉව ඔස්සේ නිල සුනඛයෙකු ගමන් කළ නිවසක සිටි විවාහක පුද්ගලයා සැකපිට අත්අඩංගුවට ගෙන රක්ෂිත බන්ධනාගාර ගත කර තිබුණද සිද්ධිය සම්බන්ධයෙන් තව දුරටත් පරීක්ෂණ පැවැත් වූ පොලිසිය මිය ගිය කාන්තාවගේ සැමියා සම්බන්ධයෙන් ඇති වූ සැකයක් මත දීර්ඝ ලෙස විමර්ශන සිදු කර ඇති බවයි.\nපොලිසිය පවසන්නේ මෙම මරණය සිදු වීමට කලින් දින‍යේ දී අසල තිබු මළ ගෙයකට ගිය බව කියන මෙම සැකකරු පැයක පමණ කාලයක් අතුරුදහන්ව සිට ඇති බවත්, නිවසේ කුස්සියේ විදුලි බුබුළ නිවරැදි ස්ථානය සොයා නිවා දමා තිබීමත් නිවසේ හදා ගන්නා සුනඛයා කිසිදු බිරීමක් සිදු කර නොතිබීමත් ඝාතනයට ලක්වු කාන්තාවගේ සිරුර නිවෙසේ සිට මීටර් 100 ක් පමණ දුරින් පිහිටි වෙලක මඩ ගොහොරුවක ඔබා තිබිමත් ඇතුළු කාරණා රැසක්ම සැකකරු ගැන සැක කිරීමට හේතු වූ බවයි.\nසිද්ධිය වූ දින රාත්‍රියේ නිවසේ සිට මීටර් කිහිපයක දුරින් ඔහු විසින් පවත්වාගෙන යනු ලබන වෙළඳසැල වසා දමා ත්‍රීරෝද රථයකින් නිවසට ගොස් අති බවද අනාවරණය වි ඇති බවත් පොලීසිය පවසනවා.\nපොලිසියට පැමිණිලි කිරීමට ගිය අවස්ථාවේ සිට මේ දක්වා ඔහුගේ හැසිරීම් රටාවේ නිරීක්ෂණය වු වෙනස්කම් ද ඔහුව සැක කිරීමට හේතු වි තිබෙන අතර මෙලෙස අත්අඩංගුවට ගෙන ඇති මියගිය කාන්තාවගේ සැමියා 27හැවිරිදි සැකකරු අද(23) මහනුවර මහේස්ත්‍රාත් අධිකරණය වෙත ඉදිරිපත් කිරිමට නියමිතව තිබෙනවා.\nඅප වාර්තාකරු වැඩිදුරටත් පැවසුවේ මේ පිළිබඳව පොලිසිය වැඩිදුර විමර්ශන සිදු කරන බවයි.",
       "URL": "https://www.hirunews.lk/345770/බිරිඳගේ-ඝාතනය-සම්බන්ධයෙන්-සැමියා-අත්අඩංගුවට",
       "Category": "Local News",
       "Parent URL": "https://www.hirunews.lk/local-news.php?pageID=79"
}