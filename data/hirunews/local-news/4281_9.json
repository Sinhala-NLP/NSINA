{
       "Source": "hirunews",
       "Timestamp": "Monday, 09 October 2017 - 13:25",
       "Headline": "ලබන වසරේ අයවැයෙනුත් වැඩිම වියදම ආරක්ෂාවට,අධ්‍යාපනයට සහ සෞඛ්‍යයටත් වැඩි මුදලක්",
       "News Content": "පාර්ලිමේන්තුවට අද පස්වරුවේ ඉදිරිපත් කෙරෙන ලබන වසර සඳහා වන අයවැය විසර්ජන පනත් කෙටුම්පතට අනුව ආරක්ෂක, අධ්‍යාපන, සෞඛ්‍ය, උසස් අධ්‍යාපන හා මහාමාර්ග යන ක්ෂේත්‍ර සඳහා 2017 වසරට සාපේක්ෂව වැඩි මුදල් ප්‍රතිපාදන වෙන්කර තිඛෙනවා.\nවිසර්ජන පනත් කෙටුම්පතට අනුව ලබන වසරේ අපේක්ෂිත සමස්ත වියදම රුපියල් බිලියන 3982 ක් වන අතර, අපේක්ෂිත ආදායම රුපියල් බිලියන 2175 ක්. ඒ අනුව අයවැය පරතරය රුපියල් බිලියන 1807 ක්.\nලබන වසරේ ජාතික ආරක්ෂාව සඳහා විසර්ජන පනත් කෙටුම්පතෙන් රුපියල් කෝටි 29,071 ක් වෙන් කර ඇති අතර, එය මේ වසර සඳහා අයවැයෙන් වෙන් කළ මුදලට සාපේක්ෂව රුපියල් කෝටි 667 ක වැඩිවීමක්.\nවිසර්ජන පනතට අනුව ආරක්ෂක අමාත්‍යාංශයට පසුව වැඩිම මූල්‍ය ප්‍රතිපාදනයක් වෙන් කර ඇත්තේ මුදල් හා ජනමාධ්‍ය අමාත්‍යාංශය සඳහායි.\nඑය රුපියල් කෝටි 22,757 ක් ලෙස දැක්වෙනවා.\nකෙසේ වෙතත් පසුගිය වසරේ එම අමාත්‍යාංශයට වෙන් කරන ලද රුපියල් කෝටි 53,671 සමඟ සැසඳීමේදී  කෝටි 31,114 ක අඩුවීමක් ලෙසයි පෙන්නුම් කරන්නේ.\nඅධ්‍යාපන අමාත්‍යාංශය වෙනුවෙන් මෙවර කෝටි 10,288 ක් වෙන් කර ඇති අතර, මේ වසරේ මුදල් වෙන් කිරීමට සාපේක්ෂව එය රුපියල් කෝටි 2594 ක වැඩිවීමක්.\nඉන් අනතුරුව මෙවර වැඩිම මූල්‍ය ප්‍රතිපාදන වෙන්කර ඇත්තේ සෞඛ්‍ය පෝෂණ හා දේශීය වෛද්‍ය අමාත්‍යාංශය වෙනුවෙන්.\nඑම මුදල රුපියල් කෝටි 17,839 ක් වන අතර, එය පෙර වසරට සාපේක්ෂව කෝටි 742 ක වැඩිවීමක් ලෙසයි පෙන්නුම් කර ඇත්තේ.\n2017 වසරේ රුපියල් කෝටි 645 ක් ලෙස සටහන් වූ ජනාධිපති වැය ශීර්ෂය ලබන වසරේ විසර්ජන පනත තුළ රුපියල් කෝටි 9298 ක් ලෙස දක්වා තිඛෙනවා.\nඑමෙන්ම මේ වසරේ රුපියල් කෝටි 125ක් ලෙස සඳහන් වූ අග්‍රාමාත්‍යවරයාගේ වැය ශීර්ෂය ලබන වසරේ රුපියල් කෝටි 177 ක් ලෙසයි දක්වා ඇත්තේ.\nමීට අමතරව ප්‍රවාහන අමාත්‍යාංශය සඳහා රුපියල් කෝටි 4,213 ක්, නිවාස හා ඉදිකිරීම් අමාත්‍යාංශය සඳහා රුපියල් කෝටි 1,124ක්, රාජ්‍ය පරිපාලන අමාත්‍යාංශය සඳහා රුපියල් කෝටි 18,562 ක්, මහවැලි හා පරිසර අමාත්‍යාංශය සඳහා රුපියල් කෝටි 4,561, මහා නගර හා බස්නාහිර සංවර්ධන අමාත්‍යාංශය සඳහා රුපියල් කෝටි 5,110ක්, වරාය හා නාවික අමාත්‍යාංශය සඳහා රුපියල් කෝටි 254 ක් ලෙස විසර්ජන පනත් කෙටුම්පත මගින් මුදල් ප්‍රතිපාදන වෙන්කර තිඛෙනවා.\nනීතිය හා සාමය අමාත්‍යාංශය සඳහා වෙන්වන මුදල ලබන වසර සඳහා දක්වා ඇත්තේ රුපියල් කෝටි 8289 ක් ලෙසයි. කම්කරු අමාත්‍යාංශය සඳහා රුපියල් කෝටි 523 ක් වෙන් කර ඇති අතර, පළාත් සභා හා පළාත්පාලන අමාත්‍යාංශය වෙනුවෙන් මෙවර විසර්ජන පනත මගින් වෙන් කර ඇති මුදල් ප්‍රතිපාදනය රුපියල් කෝටි 21,821 ක්. මේ අතර මැතිවරණ කොමිසම සඳහා මෙවර අයවැයෙන් රුපියල් කෝටි 631 ක් වෙන් කර තිඛෙනවා.\nවිසර්ජන පනතේ සඳහන් වන ආකාරයට ලබන වසරේ අවම මූල්‍ය ප්‍රතිපාදනය විශේෂ කාර්යභාර අමාත්‍යාංශය සඳහා වෙන් කර තිඛෙන අතර, එම ප්‍රමාණය රුපියල් කෝටි 10 ක්.\nඅද පස්වරුවේ මුදල් රාජ්‍ය අමාත්‍ය ඉරාන් වික්‍රමරත්න විසින් අයවැය විසර්ජන පනත් කෙටුම්පත පාර්ලිමේන්තුවට ඉදිරිපත් කිරීමෙන් අනතුරුව  අයවැය කථාව නොවැම්බර් මස 09 වනදා මුදල් හා ජනමාධ්‍ය අමාත්‍ය මංගල සමරවීර පාර්ලිමේන්තුවට ඉදිරිපත් කිරීමට නියමිතයි.\nඉන් අනතුරුව දෙවන වර කියවීමේ විවාදය පැවැත්වෙන අතර, දෙවන වර කියවීමේ ඡන්ද විමසීම නොවැම්බර් මස 15 වනදා පස්වරු 5 ට පාර්ලිමේන්තුවේදී සිදුකිරීමට නියමිතයි. අයවැය අවසන් ඡන්ද විමසීම දෙසැම්බර් 9 වනදා පස්වරු 5 ට සිදු කෙරෙනු ඇති.",
       "URL": "https://www.hirunews.lk/172994/ලබන-වසරේ-අයවැයෙනුත්-වැඩිම-වියදම-ආරක්ෂාවටඅධ්‍යාපනයට-සහ-සෞඛ්‍යයටත්-වැඩි-මුදලක්",
       "Category": "Local News",
       "Parent URL": "https://www.hirunews.lk/local-news.php?pageID=4281"
}