{
       "Source": "hirunews",
       "Timestamp": "Wednesday, 24 August 2022 - 11:30",
       "Headline": "ජාත්‍යන්තර මූල්‍ය අරමුදලේ නියෝජිත පිරිස සමඟ සාකච්ඡා ඇරඹේ (වීඩියෝ)",
       "News Content": "මෙරටට පැමිණි ජාත්‍යන්තර මූල්‍ය අරමුදලේ නියෝජිත පිරිස සමග තාක්ෂණික මට්ටමේ සාකච්ඡා මේ වනවිට ආරම්භ වී තිබෙනවා.\nමහබැංකු පරිශ්‍රයේදී මෙම සාකච්ඡා අද (24) පෙරවරුවේ ආරම්භ වූ අතර, ඒ සඳහා මුදල් අමාත්‍යාංශයේ ලේකම් මහින්ද සිරිවර්ධන, මහබැංකු අධිපති ආචාර්ය නන්දලාල් වීරසිංහ සහ මුදල් අමාත්‍යාංශයේ නියෝජිත පිරිසක් එක්ව සිටිනවා.\nඊයේ දිනයේ දී මෙරටට පැමිණි ජාත්‍යන්තර මූල්‍ය අරමුදලේ මෙම නියෝජිත පිරිස ලබන 31 වන දා දක්වා මෙරට රැදී සිටීමට නියමිත යි.\nජාත්‍යන්තර මූල්‍ය අරමුදලේ ශ්‍රී ලංකාවේ ජ්‍යෙෂ්ඨ දූත මණ්ඩල ප්‍රධානී පීටර් බෲවර් සහ එහි ශ්‍රී ලංකාව සම්බන්ධව කටයුතු කරන මෙහෙයුම් ප්‍රධානී මසයිරෝ නොසාකි විසින් මෙම නියෝජිත කණ්ඩායමෙහි නායකත්වය දරනවා.\nපසුගිය දා මහබැංකු අධිපති ආචාර්ය නන්දලාල් වීරසිංහ ප්‍රකාශ කළේ ණය ලබාදුන් පාර්ශවයන් සමග ණය ප්‍රතිව්‍යූහ ගත කිරීම පිළිබඳ සාකච්ඡාවලට යටත් ව ජාත්‍යන්තර මූල්‍ය අරමුදලේ ප්‍රතිපාදන මේ වසර අවසන් වනවිට මෙරටට ලැබෙනු ඇතැ යි අපේක්ෂා කරන බව යි.\nමේ අතර, අයවැය සංශෝධිත විසර්ජන පනත් කෙටුම්පත මේ මස 30 වනදා පස්වරු 1ට මුදල් අමාත්‍යවරයා ලෙස ජනාධිපති රනිල් වික්‍රමසිංහ පාර්ලිමේන්තුවට ඉදිරිපත් කිරීමට නියමිත ව තිබෙනවා.\nඅද පැවති පක්ෂ නායක රැස්වීමේදී තීරණය වී ඇත්තේ, විසර්ජන පනත් කෙටුම්පතේ දෙවන වර කියවීම මේ මස 31 සහ සැප්තැම්බර් 1,2 යන දින වල පෙරවරු 9.30 සිට පස්වරු 5.30 දක්වා පැවැත්වීමට යි.",
       "URL": "https://www.hirunews.lk/313595/ජාත්‍යන්තර-මූල්‍ය-අරමුදලේ-නියෝජිත-පිරිස-සමඟ-සාකච්ඡා-ඇරඹේ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=918"
}