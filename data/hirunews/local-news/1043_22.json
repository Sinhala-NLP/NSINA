{
       "Source": "hirunews",
       "Timestamp": "Wednesday, 06 July 2022 - 8:04",
       "Headline": "ඉන්ධන හිඟයෙන් රෝගීන් අපහසුතාවට",
       "News Content": "ඉන්ධන අර්බුදය හමුවේ ගිලන් රථ සහ රෝහල්වල විදුලි ජනන යන්ත්‍ර සඳහා ඉන්ධන සීමා සහිත වීමෙන් රෝගී ජීවිත දැඩි අවදානමකට ලක්ව ඇති බව රජයේ වෛද්‍ය නිලධාරීන්ගේ සංගමය පවසනවා.\nඑහි ලේකම් වෛද්‍ය හරිත අලුත්ගේ කොළඹ ඊයේ පැවති මාධ්‍ය හමුවකට එක්වෙමින් කියා සිටියේ, මෙතෙක් ලංගම ඩිපෝ මගින් ගිලන් රථ සහ රෝහල් සඳහා අවශ්‍ය ඉන්ධන ලබා දුන් නමුත් මේ වන විට එම ඉන්ධන නිකුත් කිරීම් සීමා කර ඇති බවයි.\nරජයේ වෛද්‍ය නිලධාරීන්ගේ සංගමයේ මාධ්‍ය කමිටු සාමාජික වෛද්‍ය ප්‍රසාද් කොළඹගේ කියා සිටියේ ඖෂධ හල් සේවකයන්ට සහ රෝගීන්ට ඖෂධ හල් වෙත ළඟා වීමට ඉන්ධන නොමැති වීම හේතුවෙන් රෝගීන්ට අවශ්‍ය ඖෂධ ලබා ගැනීමට නොහැකි තත්වයක් හටගෙන ඇති බවයි.\nමෙම තත්ත්වය හමුවේ ඉදිරි දින කිහිපය තුළ රෝහල් කාර්ය මණ්ඩල ප්‍රවාහනය සඳහා විශේෂ රෝහල් සේවාවක් ආරම්භ කිරීමට ලංකා පෞද්ගලික බස් හිමියන්ගේ සංගමය තීරණය කර තිබෙනවා.\nඑහි සභාපති ගැමුණු විජේරත්න කියා සිටියේ, උදෑසන 6ට රෝහල් වෙත ළඟා වීමත් සවස 6ට රෝහල්වලින් පිට ව යාමත් සිදු කල හැකි පරිදි දිවයින පුරා රෝහල් කෙන්ද්‍ර කර ගනිමින් එම පෞද්ගලික බස් රථ සේවාව ක්‍රියාත්මක කරන බව යි.",
       "URL": "https://www.hirunews.lk/309166/ඉන්ධන-හිඟයෙන්-රෝගීන්-අපහසුතාවට",
       "Category": "Local News",
       "Parent URL": "https://www.hirunews.lk/local-news.php?pageID=1043"
}