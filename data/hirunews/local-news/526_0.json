{
       "Source": "hirunews",
       "Timestamp": "Sunday, 19 February 2023 - 14:12",
       "Headline": "ජාඇළ පොදු වෙළෙඳපොලේ බහින කලාව ඇරඹෙයි - ජනතාවගෙන් දොස් මුරයක් (වීඩියෝ)",
       "News Content": "බලධාරීන්ගේ නිසි අවධානය යොමු නොවීම හේතුවෙන් සිය වෙළෙඳ කටයුතු කර ගැනීමට නොහැකි තත්ත්වයක් උදා වී ඇති බව ජාඇල පොදු වෙළෙඳපොළේ වෙළෙඳුන් පවසනවා.\nඔවුන් පෙන්වා දෙන්නේ පවතින තත්ත්වය හමුවේ පාරිභෝගිකයින්ගේ පැමිණීම ද බොහෝ සෙයින් පහළ ගොස් ඇති බවයි.\nවසර ගණනාවක් තිස්සේ ජාඇල සහ ඒ අවට ජනතාව බහුතරයක් එළවළු ඇතුළු නිවෙස්වලට අවශ්‍ය ද්‍රව්‍ය මිලදී ගැනීම සඳහා පැමිණෙන්නේ ජාඇල පොදු වෙළෙඳ පොළ වෙතයි.\nජාඇල නගර සභාව යටතේ පාලනය වන මෙම පොදු වෙළෙඳ පොළ කඩකාමර 105කින් සමන්විත වනවා.\nකෙසේ වෙතත්, එහි වෙළෙඳුන් පෙන්වා දෙන්නේ පොළේ නඩත්තු කටයුතු කිරීම නගර සභා බලධාරීන් විසින් පැහැර හැරීම හමුවේ තමන්ට අපහසුතා රැසකට මුහුණ දීමට සිදුව ඇති බවයි.\nනිසි නඩත්තුවක් නොමැති පසුබිම හමුවේ මෙහි පවතින කඩකාමර 105න්, කඩකාමර 30 ත් 40ත් අතර සංඛ්‍යාවක් වසා දැමීමට අදාළ වෙළෙඳුන් තීරණය කර ඇත්තේ පාරිභෝගිකයින්ගේ පැමිණීම බොහෝ සෙයින් පහළ යාම හේතුවෙන්.\nමේ අතර, මෙතෙක් මෙම කඩකාමර සඳහා අය කළ මාසික කඩ කුළියද විශාල ලෙස ඉහළ දැමීමට ජාඇල නගර සභාව පියවර ගෙන ඇති බවටයි වෙළෙඳුන් චෝදනා කරන්නේ.\nරුපියල් 400 – 600 ත් පැවති මාසික කඩ කුළිය රුපියල් 6000 – 9000 ත් දක්වා ඉහළ දමා තිබෙනවා.",
       "URL": "https://www.hirunews.lk/327787/ජාඇළ-පොදු-වෙළෙඳපොලේ-බහින-කලාව-ඇරඹෙයි-ජනතාවගෙන්-දොස්-මුරයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=526"
}