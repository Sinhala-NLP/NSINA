{
       "Source": "hirunews",
       "Timestamp": "Sunday, 09 October 2022 - 13:33",
       "Headline": "වල් බිමක් ව කළු දුඹුල් වැදී වළපල්ලට යන අපේ ශාසන උරුමය",
       "News Content": "මෙරට ඉපැරණි බෞද්ධ උරුමය මතු පරපුරටත් උරුම කරදීම බලධාරීන් සතු පැහැර හැරිය නොහැකි වගකීමක්.\nනමුත් එම වගකීම ඉටුකිරීමට ඔවුන් අපොහොසත් වීම හමුවේ අතීත උරුමයන් කැලෑවැදී යන අවස්ථාද ඕනෑතරම් දක්නට පුළුවන්.\nමේ පුවතත් බලධාරීන්ගේ අවධානය යොමු නොවීම හේතුවෙන් විනාශ මුඛයට යමින් පවතින ඉපැරණි බෞද්ධ උරුමයක් පිළිබඳවයි.\nමේ, ක්‍රිස්තු පූර්ව පළමු වැනි සියවසේදී, එනම් මීට වසර 2100කට පමණ පෙර වළගම්බා රජු විසින් නිර්මාණය කරනු ලැබූ මහනුවර හාරිස්පත්තුවේ පිහිටි ඓතිහාසික දෙඹරලාව ලෙන් රජමහ විහාරස්ථානයයි.\nක්‍රිස්තු පූර්ව 104 දී අනුරාධපුරයේ රජ කළ වළගම්බා රජු විදෙස් ආක්‍රමණයක් හේතුවෙන් අනුරාධපුරයෙන් පලා විත් කඳුකර ප්‍රදේශවල සේනා සංවිධාන කළ එක් ප්‍රධාන ස්ථානයක් ලෙස මෙම දෙඹරලාව රජ මහා විහාරස්ථානය පිහිටි ලෙන් විහාරය සඳහන් වනවා.\nරජු පසුකලක නැවත රාජ්‍යත්වයට පත්වීමෙන් අනතුරුව ක්‍රිස්තු පූර්ව 88ත් 76ත් අතර කාලසීමාවේදී මෙම ස්ථානයට කෘත ගුණ සැලකිමක් ලෙස දෙඹරලාව රජමහා විහාරස්ථානය ඉදිකරවූ බවයි ඓතිහාසික වාර්තාවල දැක්වෙන්නේ.\nඅනතුරුව කැලෑ වැදී තිබූ විහාරස්ථානය 1747දී මහනුවර රජ වූ කීර්ති ශ්‍රී රාජසිංහ රජු ප්‍රතිසංස්කරණය කර එහි ඉතා වටිනා බිතුසිතුවම්වලින් සහ සෛලමය පිළිම වහන්සේලාගෙන් සමන්විත විහාර මන්දිරයක්ද ඉදිකර තිබෙනවා.\nකෙසේ වෙතත්, එතරම් විශාල ඓතිහාසික උරුමයකට හිමිකම් කියන මෙම විහාරස්ථානය මේ වනවිට කිසිදු බලධාරියෙකුගේ අවධානයට ලක්නොවීම කනගාටුවට කරුණක්.\nපවතින තත්ත්වය හමුවේ විහාර මන්දිරයේ ඓතිහාසික බිතු සිතුවම් දුර්වර්ණ වී ගැලවී ගොස් ඇති ආකාරය දැකිය හැකියි.\nඑමෙන්ම විහාරස්ථානය විවිධ සතුන්ගේ වාසස්ථානයක් බවට ද මේ වනවිට පත්ව තිබෙනවා.\nප්‍රදේශවාසීන් පෙන්වා දෙන්නේ, මේ සම්බන්ධයෙන් පුරාවිද්‍යා නිලධාරීන්ට කොතෙක් දැනුම් දුන්නත් මෙතෙක් කිසිදු ප්‍රතිඵලයක් ලැබී නැති බවයි.",
       "URL": "https://www.hirunews.lk/317425/වල්-බිමක්-ව-කළු-දුඹුල්-වැදී-වළපල්ලට-යන-අපේ-ශාසන-උරුමය",
       "Category": "Local News",
       "Parent URL": "https://www.hirunews.lk/local-news.php?pageID=815"
}