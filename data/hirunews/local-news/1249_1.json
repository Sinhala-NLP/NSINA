{
       "Source": "hirunews",
       "Timestamp": "Tuesday, 05 April 2022 - 10:47",
       "Headline": "ආණ්ඩුවේ මන්ත්‍රීවරුන් 41ක් ස්වාධීන වෙයි (වීඩියෝ)",
       "News Content": "ආණ්ඩුවට සහය පළ කළ මන්ත්‍රීවරුන් 41 දෙනෙකු අද සිට පාර්ලිමේන්තුවේ ස්වාධීනව කටයුතු කිරීමට තීරණය කර තිබෙනවා.\nඒ අනුව ආණ්ඩුවට සහය දක්වන පාර්ලිමේන්තු මන්ත්‍රීවරුන් 159 දෙනාගෙන් ස්වාධීන මන්ත්‍රීවරුන් 41 දෙනෙකු ඉවත් වූ විට ඉතිරි වන්නේ 118ක් පමණයි.\nඅද පෙරවරුවේ පාර්ලිමේන්තු කටයුතු ආරම්භ වූ අවස්ථාවේදී පක්ෂ නායකයින් අදහස් දක්වමින් මන්ත්‍රීවරුන් ස්වාධීන වීමේ තීරණ ප්‍රකාශයට පත් කරනු ලැබුවා.\nඒ අනුව ශ්‍රී ලංකා පොදුජන පෙරමුණේ මන්ත්‍රීවරුන් 10 දෙනෙකු, ආණ්ඩුවේ හවුල්කාර පක්ෂවල මන්ත්‍රීවරුන් 16 දෙනෙකු සහ ශ්‍රී ලංකා නිදහස් පක්ෂයේ මන්ත්‍රීවරුන් 14 දෙනෙකු ස්වාධීන වීමට තීරණය කර තිබෙනවා.\nහිටපු අමාත්‍ය අනුර ප්‍රියදර්ශන යාපා සිය අසුනෙන් නැගී සිටිමින් ප්‍රකාශ කළේ තමන් ඇතුළු මන්ත්‍රීවරුන් පිරිසක් ස්වාධීනව කටයුතු කිරීමට තීරණය කර ඇති බවයි.\nඒ අනුව ඩබ්ලිව්.ඩී.ජේ. සෙනෙවිරත්න, සුසිල් ප්‍රේමජයන්ත, චන්දිම වීරක්කොඩි, නලීන් ප්‍රනාන්දු, නිමල් ලංසා, සුදර්ශනී ප්‍රනාන්දුපුල්ලේ, පියංකර ජයරත්න, රොෂාන් රණසිංහ, ජයරත්න හේරත් යන මන්ත්‍රීවරුන් මෙලෙස ස්වාධීන වන බව ඔහු කියා සිටියා.\nඅරුන්දික ප්‍රනාන්දු මන්ත්‍රීවරයා ද ස්වාධීන වන බවට හිටපු අමාත්‍ය අනුර ප්‍රියදර්ශන යාපා ප්‍රකාශ කළ අතර අනතුරුව පාර්ලිමේන්තු මන්ත්‍රී අරුන්දික ප්‍රනාන්දු නැගී සිටිමින් කියා සිටියේ තමන්ගේ නම එම ලැයිස්තුවෙන් ඉවත් කර ගන්නා ලෙසයි.\nඑමෙන්ම, තමන් ඇතුළු ආණ්ඩුව නියෝජනය කළ හවුල්කාර පක්ෂවල මන්ත්‍රීවරුන් 16 දෙනෙකු අද සිට පාර්ලිමේන්තුවේ ස්වාධීනව කටයුතු කරන බව හිටපු අමාත්‍ය විමල් වීරවංශ සදහන් කළා.\nඔහු කියා සිටියේ තමාට අමතරව උදය ගම්මන්පිළ, වාසුදේව නානායක්කාර, තිස්ස විතාරණ, ටිරාන් අලස්, පූජ්‍ය අතුරලියේ රතන හිමියන්, ගෙවිදු කුමාරතුංග, වීරසුමන වීරසිංහ, අසංක නවරත්න, මොහොමඩ් මුසම්මිල්, නිමල් පියතිස්ස, ගාමිණී වලේබොඩ, ඒ.එල්.එම්. අතාවුල්ලා, ජයන්ත සමරවීර, උද්දික ප්‍රේමරත්න සහ ගයාශාන් නවනන්ද එලෙස ස්වාධීනව කටයුතු කරන බවයි.\nඑසේම තමන් ඇතුළු ශ්‍රී ලංකා නිදහස් පක්ෂයේ මන්ත්‍රීවරුන් 14 දෙනා ද අද සිට ස්වාධීන පාර්ලිමේන්තුවේ කටයුතු කරන බවයි එම පක්ෂයේ සභාපති හිටපු ජනාධිපති මෛත්‍රීපාල සිරිසේන කියා සිටියේ.\nනිමල් සිරිපාල ද සිල්වා, මහින්ද අමරවීර, දයාසිරි ජයසේකර, දුමින්ද දිසානායක, ලසන්ත අලගියවන්න, රංජිත් සියඹලාපිටිය, ජගත් පුෂ්ප කුමාර, ශාන් විජේලාල් ද සිල්වා, ශාන්ත බණ්ඩාර, දුෂ්මන්ත මිත්‍රපාල, සුරේන් රාගවන්, අංගජන් රාමනාදන් සහ චාමර සම්පත් දසනායක මෙලෙස ස්වාධීන වූ සෙසු මන්ත්‍රීවරුන් වනවා.\nසමස්ත ලංකා මහජන කොංග්‍රසයේ පාර්ලිමේන්තු මන්ත්‍රී එස්.එම්.එම්. මුෂාරෆ් ද ස්වාධීනව කටයුතු කරන බවට අද පාර්ලිමේන්තුවේදී දැනුම් දුන්නා.\nලංකා කම්කරු කොංග්‍රසය ආණ්ඩුවෙන් ඉවත් වී ස්වාධීනව කටයුතු කරන බව එහි නායක පාර්ලිමේන්තු මන්ත්‍රී සෙන්දිල් තොණ්ඩමන් ප්‍රකාශ කළා.\nහිරු ප්‍රවෘත්ති අංශය කළ වීමසීමකදී ඔහු කියා සිටියේ රජය ගෙන යන වැඩපිළිවෙල සම්බන්ධයෙන් සෑහීමකට පත්විය නොහැකි බැවින් පාර්ලිමේන්තුව තුළ ස්වාධීනව කටයුතු කිරීමට තීරණය කර ඇති බවයි.\nලංකා කම්කරු කොංග්‍රසය නියෝජනය කරන මන්ත්‍රීවරුන් දෙදෙනෙකු පාර්ලිමේන්තුවේ සිටිනවා.\nමේ අතර, ලංකා කම්කරු කොංග්‍රසයේ මහලේකම්, වතු නිවාස හා ප්‍රජා යටිතල පහසුකම් රාජ්‍ය අමාත්‍ය ජීවන් තොණ්ඩමන් ද සිය රාජ්‍ය අමාත්‍ය ධුරයෙන් ඉල්ලා අස්වී තිබෙනවා.\nඉල්ලා අස්වීමේ ලිපිය ඔහු ජනාධිපතිවරයාට සහ අග්‍රාමාත්‍යවරයා වෙත යොමු කරන බවයි දැනුම් දුන්නේ.",
       "URL": "https://www.hirunews.lk/301239/ආණ්ඩුවේ-මන්ත්‍රීවරුන්-41ක්-ස්වාධීන-වෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1249"
}