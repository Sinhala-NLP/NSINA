{
       "Source": "hirunews",
       "Timestamp": "Friday, 14 October 2022 - 13:48",
       "Headline": "පියා දුන් වැරදි එන්නතෙන් තරුණයෙකු මරුට (වීඩියෝ)",
       "News Content": "වැරදි එන්නතක් ලබාදීම හේතුවෙන් නිවසේ දී හදිසියේ රෝගී වී මිය ගිය තරුණයෙකු පිළිබඳ පුවතක් ගාල්ල, වැලිපත ප්‍රදේශයෙන් අපට වාර්තා වුණා.\nමෙම තරුණයාට එන්නත ලබා දී ඇත්තේ ඔහුගේ පියා විසින්.\nවිශ්‍රාමික හෙද නිලධාරියෙකු වන සිය පියා විසින් ලබාදුන් එන්නතක් විෂවීමෙන් ගාල්ල, වැලිපත ප්‍රදේශයේ තරුණයෙකු ජීවිතක්ෂයට පත්ව තිබෙනවා.\nමෙලෙස මියගොස් ඇත්තේ 25 හැවිරිදි පුද්ගලයෙක්.\nලබාදුන් වැරදි එන්නත හේතුවෙන් සංකුලතා මතුවීමෙන් මෙම මරණය සිදුව ඇති බවටයි තොරතුරු වාර්තාවන්නේ.\nකරාපිටිය රෝහලට එම තරුණයා රැගෙන ගියත් ඒ වන විටත් ඔහු මියගොස් සිටි බවයි රෝහල් ආරංචි මාර්ග පවසන්නේ.\nකෙසේ නමුත් මරණ පරීක්ෂණයකින් තොරව මියගිය තරුණයාගේ සිරුර සම්බන්ධයෙන් අවසන් කටයුතුද සිදුකර ඇති බවටයි තොරතුරු වාර්තා වන්නේ.\nකරාපිටිය රෝහලේ වාට්ටුවකින් අනවසරයෙන් ලබාගෙන ගිය එන්නතක් මෙලෙස මෙම තරුණයාට ලබා දී ඇති බවට ද සැක මතුව තිබෙනවා.\nමියගිය තරුණයාට මෙම එන්නත ලබා දී ඇත්තේ උදරයේ ඇති වූ තදබල වේදනාවක් සඳහායි.\nමේ සම්බන්ධයෙන් අප කරාපිටිය ශික්ෂණ රෝහල් අධ්‍යක්ෂ වෛද්‍ය එස්.පී.යූ.එම්. රංගගෙන් විමසීමක් කළ අතර ඔහු සඳහන් කළේ මෙවැනි මරණයක්\nසම්බන්ධයෙන් තමා දැනුවත් බවයි.\nසෞඛ්‍ය අමාත්‍යාංශ ලේකම්වරයාගේ අවසරයකින් තොරව මේ සම්බන්ධයෙන් කිසිවක් ප්‍රකාශ කළ නොහැකි බව ද ඔහු සඳහන් කළා.\nඑමෙන්ම මෙතෙක් මෙම මරණය සම්බන්ධයෙන් කිසිදු පැමිණිල්ලක් සිදුකර නොමැති බවත් ඔහු වැඩිදුරටත් සදහන් කළා.\nමේ අතර බේරුවල - වලතර - අකුරැස්ස පාර ප්‍රදේශයේ පදිංචි විදූෂ රන්දුනු නැමති 11 හැවිරිදි පාසල් සිසුවෙකු හදිසියේ ඇති වූ උණ රෝගී තත්ත්වයක් සඳහා බේරුවල ප්‍රදේශයේ පෞද්ගලික බෙහෙත් ශාලාවකින් මීට දින කිහිපයකට පෙර ප්‍රතිකාර ලබාගෙන තිබෙනවා.\nඑම බෙහෙත් ශාලාවෙන් වෛරස් උණ සඳහා දුන් ඖෂධ ලබා ගැනීමෙන් අනතුරුව මෙම දරුවාගේ මුහුණේ සහ ශරීරය පුරා කළු පැහැති ලප මතුවීම හේතුවෙන් නැවතත් ප්‍රතිකාර සඳහා යොමු කිරීමටයි මව්පියන් තීරණය කර ඇත්තේ.\nමියගිය විදූෂ රන්දුනු බේරුවල වලතර කණිෂ්ඨ විද්‍යාලයේ 6 වැනි ශ්‍රේණියේ ඉගෙනුම ලැබූ දරුවෙක්.\nමෙලෙස ජීවිතක්ෂයට පත්වූ රන්දුනු සිසුවාගේ ශරීර කොටස් වැඩිදුර විමර්ශන සඳහා රජයේ රස පරීක්ෂකවරයා වෙත යොමු කිරීමටයි පශ්චාත් මරණ පරීක්ෂණය සිදුකළ කළුතර - නාගොඩ රෝහලේ බලධාරීන් පියවර ගෙන ඇත්තේ.",
       "URL": "https://www.hirunews.lk/317849/පියා-දුන්-වැරදි-එන්නතෙන්-තරුණයෙකු-මරුට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=803"
}