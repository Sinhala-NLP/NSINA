{
       "Source": "hirunews",
       "Timestamp": "Thursday, 14 July 2022 - 17:46",
       "Headline": "යුද හමුදාවේ ගිනි අවි සහ උණ්ඩ පැහැරගත් සිද්ධියේ විමර්ශන CCDයට (වීඩියෝ)",
       "News Content": "පොල්දූව මංසන්ධියේ පැවති විරෝධතාව අතර යුද හමුදාවේ ගිනි අවි දෙකක් සහ උණ්ඩ පැහැරගත් සිද්ධියට අදාළ විමර්ශන කොළඹ අපරාධ කොට්ඨාශයට භාරදී තිබෙනවා.\nවිරෝධතාව අතරතුර යුද හමුදා නිලධාරියෙකු සතුව තිබූ ටී 56 වර්ගයේ ගිනි අවිය සහ ජීව උණ්ඩ 60 ක් අඩංගු පතරොම් ගැබ් 02ක් පැහැරගෙන ඇති බවයි පොලිසිය සඳහන් කළේ.\nවිරෝධතාකරුවන්ගේ පහර දීම හේතුවෙන් එම සෙබළා සහ පොලිස් නිලධාරියෙකුද තුවාල ලබා රොහල් ගත කර ඇති අතර සිද්ධිය අතරතුර තුවාල ලැබූ සංඛ්‍යාව 42ක්.\nමේ අතර රාජ්‍ය දේපල හා ජීවිත හානි වළක්වා ගැනීමට අවශ්‍ය බලය යොදා ගැනීමට යුද හමුදාවට බලතල පවරා තිබෙනවා.\nරටෙහි නීතිය හා සාමය පවත්වා ගැනීම සඳහා ජනතාව, පොදු දේපල සහ රටෙහි පවතින ආරක්ෂාව පොදුවේ තහවුරු කිරීම සඳහා ආරක්ෂක අංශ සාමාජිකයින් සහ පොලීසිය දිවි හිමියෙන් කැපවී සිටින බවයි යුද හමුදා මාධ්‍ය ඒකකය නිවේදනයක් නිකුත් කරමින් සඳහන් කළේ.\nපසුගිය 9 වනදා කොළඹ කොටුවේ සිදුවූ ජනතා විරෝධය ඇතුළු පසුගිය කාලසීමාවේදී ඇති වූ අනෙකුත් ආවේගශීලි සිදුවීම් හැරුණුකොට සැලකිය යුතු මට්ටමේ නීතියේ ආධිපත්‍යය බිඳ දැමීමක් හෝ දරුණු හිංසාකාරි ක්‍රියාවන් කිසිවක් සිදු නොවූ අතර, දෙපාර්ශවය අතර නොසන්සුන්තාවයන් ඇති වූ බවයි යුද හමුදාව සඳහන් කරන්නේ.\nආරක්ෂක මාණ්ඩලික ප්‍රධානී, ත්‍රිවිධ හමුදාපතිවරුන් සහ පොලිස්පතිවරයා අවස්ථා 3 කදී විරෝධතාකරුවන්ගෙන් ප්‍රසිද්ධියේ ඉල්ලා සිටියේ මතුව ඇති තත්ත්වයන් ආණ්ඩුක්‍රම ව්‍යවස්ථාවට අනුකූලව විසඳා ගන්නා ලෙසයි.\nඊයේ රාත්‍රි කාලයේදීත් පාර්ලිමේන්තු සංකීර්ණයට ඇතුළු වීමට විරෝධතාකරුවන් උත්සාහ කළ අතර, එම අවස්ථාවේදී ද යුද හමුදා සාමාජිකයින් දෙදෙනෙකුට සිහිසුන් වනතුරු පහරදී ඔවුන් සතුව තිබූ ටී - 56 ගිනි අවි දෙකක් පැහැර ගෙන ගොස් තිබුණා.\nඑබැවින් ඉදිරියේදී සිදුවන මහජන දේපල මෙන්ම ජිවිත හානි වළක්වා ගැනීමට අවශ්‍ය බලය යොදා ගැනීමට කටයුතු කරන බවයි යුද හමුදා මාධ්‍ය ඒකකය වැඩිදුරටත් සඳහන් කළේ.\nප්‍රචණ්ඩ ක්‍රියාවලින් වැළකී සිටිය යුතු බවත් නොඑසේනම් පවතින තත්ත්වයන්ට අනුකූළව අදාල බලතල භාවිත කිරීමට මැලි නොවන බවත් ඔවුන් නිකුත් කළ නිවේදනයේ අවධාරණය කර තිබෙනවා.",
       "URL": "https://www.hirunews.lk/309980/යුද-හමුදාවේ-ගිනි-අවි-සහ-උණ්ඩ-පැහැරගත්-සිද්ධියේ-විමර්ශන-ccdයට-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1021"
}