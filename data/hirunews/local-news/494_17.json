{
       "Source": "hirunews",
       "Timestamp": "Monday, 06 March 2023 - 13:02",
       "Headline": "සෝභිත හිමිගෙන් රජයට යෝජනාවක්",
       "News Content": "විදුලි බල මණ්ඩලයට ගල් අඟුරු මිල දී ගැනීමේ දී වංචා කළ රුපියල් බිලියන 30 මුදලෙන් දිවයිනේ සියලුම විහාරස්ථානවලට සූර්ය පැනල සවි කළ හැකි බව දක්ෂිණ ලංකාවේ ප්‍රධාන සංඝනායක ආචාර්ය ඕමල්පේ සෝභිත හිමියන් පවසනවා.\nඇඹිලිපිටිය - බෝධිරාජ විහාරස්ථානයේ අද (06) පෙරවරුවේ පැවති මාධ්‍ය හමුවකට එක්වෙමින් උන්වහන්සේ සඳහන් කළේ ඒ අනුව පුවත්පත් දැන්වීම් මගින් විහාරස්ථානවලට සූර්ය පැනල සවි කිරීමට රජයට මහජන ආධාර පැතීමට සිදුනොවනු ඇති බවයි.\nමේ අතර විදුලි බිල ඉහළ දැමීමට විරෝධය පළ කරමින් ප්‍රදේශ කිහිපයක ඊයේ (05) රාත්‍රියේ පන්දම් විරෝධතා පැවැත්වුණා.\nජාතික ජනබලවේගය සංවිධාන කළ පන්දම් විරෝධතාවක් නාවලපිටිය - බලන්තොට ප්‍රදේශයේදී පැවැත්වුණු අතර, මරදන්කඩවල, බලන්ගොඩ, ගාල්ල සහ කොස්ගම ප්‍රදේශවලද පන්දම් විරෝධතා පැවති බවයි අප වාර්තාකරුවන් සඳහන් කළේ.",
       "URL": "https://www.hirunews.lk/329131/සෝභිත-හිමිගෙන්-රජයට-යෝජනාවක්",
       "Category": "Local News",
       "Parent URL": "https://www.hirunews.lk/local-news.php?pageID=494"
}