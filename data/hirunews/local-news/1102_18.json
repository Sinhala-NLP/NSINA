{
       "Source": "hirunews",
       "Timestamp": "Saturday, 11 June 2022 - 15:17",
       "Headline": "අධ්‍යාපන අමාත්‍යංශයේ ගේට්ටුව කඩා දැමීම ගැන පරීක්ෂණයක්",
       "News Content": "අන්තර් විශ්ව විද්‍යාලයීය ශිෂ්‍ය බල මණ්ඩලයේ ඊයේ සංවිධාන කර තිබූ විරෝධතාව අතර අධ්‍යාපන අමාත්‍යංශයේ ප්‍රධාන ගේට්ටුව කඩා බිඳ දමා අනර්ථයක් කිරීම සම්බන්ධයෙන් තලංගම පොලිසිය විසින් පරීක්ෂණයක් ආරම්භ කර තිබෙනවා.\nමෙම සිද්ධිය සම්බන්ධයෙන් අද කඩුවෙල මහේස්ත්‍රාත් අධිකරණයට කරුණු වාර්තා කිරීමට ද නියමිතයි.\nඉසුරුපාය අධ්‍යාපන අමාත්‍යංශය ඉදිරිපිට පැවති උද්ඝෝෂණයේදී ප්‍රධාන ගේට්ටුව කඩා ඇතුලුවීමට තැත් කළ සිසුන් විසින් එහි රාජකාරියේ නිරතව සිටි පොලිස් නිලධාරීන්ට අතින් පයින් හා ගල්වලින් පහරදීම හේතුවෙන් එක් නිලධාරියෙකු තුවාල ලබා නාරාහේන්පිට පොලිස් රෝහලට ඇතුලත් කෙරුණා.\nමේ අතර අධ්‍යාපන අමාත්‍යංශය අසල පැවති අන්තර් විශ්ව විද්‍යාලයීය ශිෂ්‍ය බල මණ්ඩල විරෝධතාව සම්බන්ධයෙන් අධ්‍යාපන අමාත්‍යංශය නිවේදනයක් ද නිකුත් කර තිබෙනවා.\nඑමගින් පෙන්වා දෙන්නේ මෙම විරෝධතාකරුවන් පැමිණි කරුණ ලිඛිතව හෝ වාචිකව දන්වා නොතිබූ බවයි.\nඕනෑම විශ්ව විද්‍යාලයක සිසුන්ට අදාළ ගැටලුවක් උසස් අධ්‍යාපන අමාත්‍යංශයේදී සාකච්ඡා කර විසඳීමට අධ්‍යාපන අමාත්‍යංශය සූදානමින් සිටින බවයි එමගින් පෙන්වා දෙන්නේ.\nඅධ්‍යාපන අමාත්‍යාංශය අසල පැවති අන්තර් විශ්වවිද්‍යාලයීය ශිෂ්‍ය බලමණ්ඩලය පැවැත්වු විරෝධතාවයක් විසුරුවා හැරීමට පොලිසිය කඳුළු ගෑස් ප්‍රහාරයක් ද එල්ල කළා.\nඒ විරෝධතාකරුවන් අධ්‍යාපන අමාත්‍යාංශය තුළට ඇතුළුවීමට උත්සාහ කිරීමත් සමගයි.\nකැලණිය විශ්වවිද්‍යාලය තුළ සිදු කරන මර්දනය නැවැත්වීමල ශිෂ්‍යභාවය අහෝසි කිරීම් වහා ඉවත් කිරීම යන ඉල්ලීම් මුල් කරගනිමිනුයි අන්තර් විශ්වවිද්‍යාලයීය ශිෂ්‍ය'බලමණ්ඩලය මෙම විරෝධතාවයේ නිරත වුණේ.\nමෙහිදි අධ්‍යාපන අමාත්‍යාංශයට දැඩි ආරක්ෂාවක් යොදවා තිබු අතර විරෝධතාකරුවන් අමාත්‍යාංශය ගේට්ටුව ඉදිරිපිටට පැමිණ විරෝධතාවයේ නිරත වුණා.\nඑහිදි විරෝධතාකරුවන් සහ පොලිසිය අතර උණුසුම් තත්ත්වයක් ද හට ගත්තා.\nමෙම විරෝධතාව සම්බන්ධයෙන් අධ්‍යාපන අමාත්‍යංශය නිකුත් කළ නිවේදනය පහතින්.\nදහවල් 12.30ට පමණ විශ්වවිද්‍යාල සිසුන් පිරිසක් පැමිණ ඉසුරුපාය, අධ්‍යාපන අමාත්‍යාංශය ඉදිරිපිට උද්ඝෝෂණයක නිරත වූ අතර පැමිණි කාරණය ලිඛිතව හෝ වාචිකව දන්වා තිබුණේ නැත.\nඋසස් අධ්‍යාපන අමාත්‍යාංශ නිළධාරීන් හා විශ්වවිද්‍යාල ප්‍රතිපාදන කොමිසමේ උපසභාපති ද ඉසුරුපාය පරිශ්‍රයට කැඳවා තිබුණද, ආරම්භයේ දී ශිෂ්‍ය නියෝජිතයන් සමග සාකච්ඡාවක් සඳහා අවස්ථාවක් නොතිබුනි.\nකෙසේ වෙතත් ඕනෑම විශ්වවිද්‍යාලයක සිසුන්ට අදාළ ප්‍රශ්නයක් උසස් අධ්‍යාපන අමාත්‍යාංශයේ දී සාකච්ඡා කර විසඳීමට අධ්‍යාපන අමාත්‍යාංශය සූදානමින් සිටී. ඒ අනුව පස්වරු 3.30ට පමණ අන්තර් විශ්ව විද්‍යාල ශීෂ්‍ය බලමණ්ඩලයේ කැඳවුම්කරු සහ ශිෂ්‍ය නියෝජිතයින් සමග අධ්‍යාපන අමාත්‍යාංශ පරිශ්‍රයේ දී අධ්‍යාපන අමාත්‍යතුමන් සමග සාකච්ඡාවක් පැවැත්වුණි. මෙහිදී කැළණිය විශ්වවිද්‍යාලයේ ශිෂ්‍යන් කිහිප දෙනෙකුගේ පන්ති තහනම, රුහුණු විශ්ව විද්‍යාලයේ ශිෂ්‍යයන් කිහිප දෙනෙකුගේ පන්ති තහනම හා රුහුණු විශ්ව විද්‍යාලයේ ගැටළු කිහිපයක් ගැන සාකච්ඡාවේ දී කරුණු පැහැදිලි කෙරුණි.\nඒ අනුව ලබන සතියේ දී කැළණි සහ රුහුණු විශ්ව විද්‍යාල වල ගැටළු සම්බන්ධව ද ඉන් පසු උසස් අධ්‍යාපන අමාත්‍යාංශය හා විශ්ව විද්‍යාල ප්‍රතිපාදන කොමිෂන් සභාව හා අදාල විශ්ව විද්‍යාල බළධාරීන් සමග සියලූ විශ්ව විද්‍යාල වලට පොදු හා ශිෂ්‍යයන්ට වර්තමානයේ බලපාන ගැටළු පිළිබඳව ඉදිරියේ දී සාකච්ඡා කිරීමට තීරණය විය.",
       "URL": "https://www.hirunews.lk/306838/අධ්‍යාපන-අමාත්‍යංශයේ-ගේට්ටුව-කඩා-දැමීම-ගැන-පරීක්ෂණයක්",
       "Category": "Local News",
       "Parent URL": "https://www.hirunews.lk/local-news.php?pageID=1102"
}