{
       "Source": "hirunews",
       "Timestamp": "Sunday, 23 May 2021 - 8:10",
       "Headline": "සංචරණ සීමා සැලැස්මේ කිසිදු වෙනසක් නැහැ - නීති කඩන්නන් සොයා අදත් මෙහෙයුම්",
       "News Content": "මැයි 25 වනදා අළුයම 4ට සංචරණ සීමා ඉවත් කර, යලි එදිනම රාත්‍රී 11 සිට 28 වන සිකුරාදා අළුයම 4 දක්වා සංචරණ සීමා ක්‍රියාත්මක කිරීමේ තීරණයේ කිසිඳු වෙනසක් නොමැති බව යුද හමුදාපති ජනරාල් ශවේන්ද්‍ර සිල්වා පවසනවා.\nඒ අනුව 25 වනදා අලුයම 4 ට පැය 19 ක කාලයක් සඳහා සංචරණ සීමා ඉවත් කෙරෙන අතර යළි එදිනම රාත්‍රී 11 ට දිවයිනටම බලපාන අයුරින් සංචරණ සීමා පැනවෙනවා. එය ඉවත් කෙරෙන්නේ 28 වන සිකුරාදා අලුයම 4ටයි.\nකෙසේ වෙතත්, සංචරණ සීමා පැනවූ කාලයේදී අත්‍යාවශ්‍ය සේවා සඳහා පමණක් නිවෙස්වලින් බැහැර වීමට අවසර ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ සඳහන් කළා.\nසංචරණ සීමා කඩ කරන්නන් සොයා අද දිනයේත් මෙහෙයුම් ක්‍රියාත්මක බවයි ඔහු කියා සිටියේ.\nලබන 24, 25, 27 සහ 28 යන දිනයන්හි ගොවීන්ගේ නිෂ්පාදන බෙදා හැරීමේ ක්‍රියාවලිය සඳහා ආර්ථික මධ්‍යස්ථාන ද විවෘතව තැබෙනවා.\nධීවර කටයුතු සහ මත්ස්‍ය වෙළඳාම බාධාවක් නොමැතිව කරගෙන යාමටද ඉඩ ලැබෙනවා.\nකෙසේ වෙතත් සුරාබදු දෙපාර්තමේන්තුව නිවේදනය කළේ සංචරණ සීමා ලිහිල් කෙරෙන 25 වනදා දිවයිනේ සියලු සුරාසැල් වසා තැබිය යුතු බවයි.\nමේ අතර, සෞඛ්‍ය මාර්ගෝපදේශ නොතකා සෞඛ්‍ය සේවකයින් ප්‍රවාහනය කෙරෙන ආකාරය දැක්වෙන ඡායාරූපයක් සමාජ මාධ්‍යයේ සංසරණය වනවා.\nඅප කළ සොයා බැලීමකදී හෙළිවූයේ ඊයේ දහවල් රිජ්වේ ආර්යා ළමා රෝහල අසලදී මෙම ඡායාරූපය ගෙන ඇති බවයි.\nසීමාසහිත බස්රථ සංඛ්‍යාවක් ධාවනයට යෙදවීම නිසා මෙම තත්ත්වය හටගෙන ඇති බව පසුව වාර්තා වාර්තා වුණා.\nමේ අතර, සංචරණ සීමා පනවා තිබියදී අලුත්ගම දර්ගා නගරයේ ඊයේ පස්වරුවේ සිදු කරන ලද ශ්‍රමදානයක් අලුත්ගම පොලිසියේ නිලධාරීන් විසුරුවා හැර තිබෙනවා.\nඑසේම, මුඛ ආවරණ නොපැළඳීම ඇතුළු නිරෝධායන නීති උල්ලංඝනය කළ පුද්ගලයින් 369 දෙනෙකු ඊයේ දිනය තුළ අත්අඩංගුවට ගෙන ඇති බව පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ ප්‍රකාශ කළා.",
       "URL": "https://www.hirunews.lk/272171/සංචරණ-සීමා-සැලැස්මේ-කිසිදු-වෙනසක්-නැහැ-නීති-කඩන්නන්-සොයා-අදත්-මෙහෙයුම්",
       "Category": "Local News",
       "Parent URL": "https://www.hirunews.lk/local-news.php?pageID=1935"
}