{
       "Source": "hirunews",
       "Timestamp": "Saturday, 25 September 2021 - 13:14",
       "Headline": "පුංචි ඡන්දය මාස 06ක් කල් යන ලකුණු - කොමිසමට ප්‍රශ්නයක්",
       "News Content": "පළාත් පාලන මැතිවරණය පැවැත්වීම තවත් මාස 06 කින් කල් යනු ඇති බවට වාර්තා වනවා.\nපළාත් පාලන ආයතනවල නිල කාලය තවත් මාස 06 කින් දීර්ඝ කිරීමට ආණ්ඩුවේ අවධානය යොමුවීම ඊට හේතුව බවයි දේශපාලන ආරංචි මාර්ග අනාවරණ කළේ.\nකොරෝනා වසංගතය ඇතුළු කරුණු කිහිපයක් මත පදනම් කර ගෙන මෙලෙස පළාත් පාලන ආයතනවල නිල කාලය දීර්ඝ කිරීම කෙරෙහි අවධානය යොමුවී ඇති බව ද වාර්තා වුණා.\nමීට අදාළව මේ වනවිට විවිධ සාකච්ඡා සිදුවෙමින් පවතින බවයි ආරංචි මාර්ග වැඩිදුරටත් අනාවරණ කළේ.\nපළාත් පාලන ආයතනවල නිල කාලය ලබන වසරේ පෙබරවාරි 10 වනදා අවසන් වීමට නියමිතයි.\nනියමිත පරිදි පළාත් පාලන මැතිවරණය පවත්වන්නේ නම් නොවැම්බර් මාසයේදී මැතිවරණ කොමිසම විසින් එය ප්‍රකාශයට පත් කළ යුතු වනවා.\nකෙසේ වෙතත්, පළාත් පාලන ආයතනවල නිල කාලය මාස 06 කින් කල් දැමීම සඳහා විෂය භාර අමාත්‍යවරයාට බලය පවතින අතර එසේ වුවහොත් පළාත් පාලන මැතිවරණය ද මාස 06කින් කල් යනු ඇති බවයි දේශපාලන ආරංචි මාර්ග වැඩිදුරටත් අනාවරණ කළේ.",
       "URL": "https://www.hirunews.lk/283195/පුංචි-ඡන්දය-මාස-06ක්-කල්-යන-ලකුණු-කොමිසමට-ප්‍රශ්නයක්",
       "Category": "Local News",
       "Parent URL": "https://www.hirunews.lk/local-news.php?pageID=1669"
}