{
       "Source": "hirunews",
       "Timestamp": "Thursday, 13 October 2022 - 10:53",
       "Headline": "සනත් නිශාන්තට තරයේ අවවාද (වීඩියෝ)",
       "News Content": "UPDATED 2022 - 10 - 13 01:08 P:M\nරාජ්‍ය අමාත්‍ය සනත් නිශාන්තට අභියාචනාධිකරණය, තරයේ අවවාද කර මුදා හරී\nඅධිකරණයට අපහාස කිරීමේ චෝදනාව සම්බන්ධයෙන් අධිකරණය හමුවේ පෙනී නො සිටීම හේතුවෙන් අත්අඩංගුවට ගැනීම සඳහා වරෙන්තු නිකුත් කර තිබූ රාජ්‍ය අමාත්‍ය සනත් නිශාන්ත සිය නීතිඥවරුන් මාර්ගයෙන් අභියාචනාධිකරණයට ඉදිරිපත් වුණා.\nඑහි දී නිශ්ශංක බන්දුල කරුණාරත්න සහ ආර්.ගුණසිංහ යන අභියාචනාධිකරණ විනිසුරු මඩුල්ල හමුවේ පෙනී සිටි රාජ්‍ය අමාත්‍ය සනත් නිශාන්තට සෑම දිනක ම පෞද්ගලික ව අධිකරණය හමුවේ පෙනී සිටිය යුතු බවට තරයේ අවවාද කිරීමෙන් පසු මුදා හැරීමට නියෝග කළ බව යි අප අධිකරණ වාර්තාකරු ප්‍රකාශ කළේ.\n------------------------------------------\nඅධිකරණයට අපහාස කිරීමේ චෝදනාව සම්බන්ධයෙන් අධිකරණය හමුවේ පෙනී නොසිටි රාජ්‍ය අමාත්‍ය සනත් නිශාන්ත අත්අඩංගුවට ගෙන අධිකරණයට ඉදිරිපත් කරන ලෙස අභියාචනාධිකරණය පොලිස්පතිවරයාට අද (13) නියෝග කළා.\nඉකුත් අවස්ථාවක මාධ්‍ය හමුවක දී අධිකරණය විසින් ලබා දෙන තීන්දු පිළිබඳ දැක් වූ අදහසක් හේතුවෙනු යි සනත් නිශාන්තට චෝදනා එල්ල වුණේ.\nශ්‍රී ලංකා පොදු ජන පෙරමුණු පක්ෂ මූලස්ථානයේ පැවැති ප්‍රවෘත්ති සාකච්ඡාවක දී ඔහු මෙම අදහස් දක්වා තිබුණා.\nසනත් නිශාන්ත රාජ්‍ය අමාත්‍යවරයාට එරෙහි ව අධිකරණයට අපහාස කිරීමේ චෝදනාව යටතේ චෝදනා පත්‍රයක් සකස් කර අධිකරණයට ඉදිරිපත් කිරීමට වහා ම පියවර ගන්නා ලෙසට අභියාචනාධිකරණ විනිසුරු මඬුල්ල විසින් නීතිපතිවරයාට නියම කරනු ලැබුවා.\nචෝදනා සැළකිල්ලට ගෙන අධිකරණයට අපහාස කිරීමේ චෝදනාව සම්බන්ධයෙන් දඬුවම් නො කිරීමට හේතු ඉදිරිපත් කිරීම සඳහා ඔක්තෝබර් මස 13 වැනි දා අධිකරණය හමුවේ පෙනී සිටින ලෙස යි අභියාචනාධිකරණය ඔහුට සිතාසි නිකුත් කර තිබුණේ.\nඅදාළ මාධ්‍ය හමුවේ වීඩියෝ දර්ශන හඬ පට හා ප්‍රවෘත්ති වාර්තා මෙන්ම අනෙකුත් සාක්ෂි ලේඛන අනුව වගඋත්තරකරු අධිකරණයට හා අධිකරණ විනිසුරුවරුන්ට අපහාසයක් සිදු කර ඇති බව බැලූ බැල්මට අනුමාන කළ හැකි බවට නිගමනය කළ විනිසුරු මඬුල්ල, ඔහුට එරෙහි ව අධිකරණයට අපහාස කිරීමේ චෝදනාව යටතේ නඩුකරයක් පවත්වාගෙන යාමට තීරණය කරමින් එම නියෝගය නිකුත් කළා.\nකෙසේ වෙතත් මෙම නියෝගය නිකුත් කිරීමෙන් පසු ව රාජ්‍ය අමාත්‍යවරයා අධිකරණය හමුවේ පෙනී සිටි බවයි හිරු අධිකරණ වාර්තාකරු ප්‍රකාශ කළේ.",
       "URL": "https://www.hirunews.lk/317725/සනත්-නිශාන්තට-තරයේ-අවවාද-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=807"
}