{
       "Source": "hirunews",
       "Timestamp": "Tuesday, 08 August 2017 - 18:39",
       "Headline": "බස් රියේ ප්‍රේමය හෝටලයට ගිය පසු කාන්තාවට තරු පෙනුන හැටි",
       "News Content": "බස් රථයේ දී හමු වූ තරුණ පෙනුමැති 49 හැවිරිදි කාන්තාවක් ලැගුම් හලකට ගෙන ගොස් 31 හැවිරිදි තිදරු පියෙකු කළ අපූරු වැඩක් ගැන වරකාපොල ප්‍රදේශයෙන් වාර්තා වනවා.\nකොළඹ පෞද්ගලික ආයතනයක සේවය කරන කාන්තාව අනුරාධපුර තම නිවස බලා යාමට බස් රථයට ගොඩ වී සිට තිබෙනවා.\nපසුව එම අසුනේ වාඩි වූ තරුණයෙකු ඇය සමග හිතවත් වී ඇත්තේ තමන් විදේශ රැකියා සොයාදෙන ආයතනයක රැකියාව කරන බව පවසමින්.\nරුපියල් ලක්ෂ එකහමාරක පමණ මාසික වැටුපකට විදේශ රැකියාවක් සොයා දිය හැකි බව ඔහු ඇයට පවසා තිබෙනවා.\nපසුව දෙදෙනා දුරකථන අංක හුවමාරු කරගෙන පිටත්ව ගොස් ඇති අතර පසු දිනක ඔහු ඇයට දුරකථන ඇමතුමක් ලබා දී වරකාපොලට ගෙන්වාගෙන ඇත්තේ ඇගේ විදේශ රැකියාව ගැන වැඩිදුර සාකච්ඡා කිරීමටයි.\nඔහුගේ යෝජනාව අනුව නගරයේ ලැගුම් හලකට දෙදෙනා ගොස් ඇය පිරිසිදු වීම සඳහා නාන කාමරයට ගොස් ඇත්තේ තරුණයා කාමරයේ සිටියදීයි.\nකාන්තාව ඇඟ සෝදාගෙන ආ පසු ඔහු පවසා ඇත්තේ තමන් ඒ.ටී.එම් යන්ත්‍රයෙන් මුදල් ලබාගෙන තමන් විගස පැමිණෙන බවයි.\nපසුව බොහෝ වෙලාවක් ගත වුවත් ඔහු නොපැමිණීම නිසා ඇය සොයා බලද්දී ඇගේ අත් බෑගයේ තිබු රුපියල් 51,000ක් වටිනා රන් අත් පළඳනාව තිබී නැහැ.\nඅනතුරුව ඇය ඇඟිල්ලේ තිබූ මුදුව ගලවා හෝටලයට දී වරකාපොල පොලිසියට පැමිණිලි කර තිබෙනවා.\nපසුව කාන්තාව වෙනත් සිම් පතකින් තරුණයාට වෙනත් කාන්තාවක් සේ කතා කර පොල්ගහවෙල නගරයට ගෙන්වාගෙන පොලිසියට අල්ලා දී ඇති බවයි වාර්තා වන්නේ.",
       "URL": "https://www.hirunews.lk/167938/බස්-රියේ-ප්‍රේමය-හෝටලයට-ගිය-පසු-කාන්තාවට-තරු-පෙනුන-හැටි",
       "Category": "Local News",
       "Parent URL": "https://www.hirunews.lk/local-news.php?pageID=4381"
}