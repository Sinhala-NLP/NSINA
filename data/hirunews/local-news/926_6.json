{
       "Source": "hirunews",
       "Timestamp": "Saturday, 20 August 2022 - 17:45",
       "Headline": "අඩුවෙන් කතා කර, වැඩියෙන් වැඩකරන නිලධාරීන් ළංකර ගැනීමේ වැදගත්කම මහා සංඝරත්නය ජනපතිට පෙන්වා දෙයි (වීඩියෝ)",
       "News Content": "රට ගැන ඇති වගකීමෙන් සියලුදෙනා බැහැර වූ අවස්ථාවක, රට ගැන සිතා එහි භාරදූර වගකීම භාරගත් ජනාධිපති රනිල් වික්‍රමසිංහට සමස්ත මහා සංඝරත්නයේ ආශිර්වාදය නිතැතින්ම හිමි වන බව රුවන්වැලි සෑය විහාරාධිපති, අතිපූජ්‍ය පල්ලේගම හේමරතන නායක හිමිපාණන් වහන්සේ පවසනවා.\nඅද (20) පෙරවරුවේ ඓතිහාසික අනුරාධපුර පුද බිම වෙත ගොස් ආගමික වතාවත්වල නිරත වූ ජනාධිපතිවරයා රුවන්වැලි මහා සෑය විහාරාධිපති හිමියන් බැහැ දුටු අවස්ථාවේ කෙටි අනුශාසනාවක් සිදු කරමිනුයි උන්වහන්සේ මේ බව ප්‍රකාශ කළේ.\nජනාධිපතිවරයා රුවන්වැලි මහා සෑය චෛත්‍යරාජයාණන් වහන්සේ අභියස පැවති විශේෂ ආගමික වතාවත්වලට ද සහභාගී වී ආශිර්වාද ලබා ගත්තා.\nඅනතුරුව විහාරාධිපති අතිපූජ්‍ය පල්ලේගම හේමරතන නායක හිමිපාණන් වහන්සේ බැහැ දැක උන්වහන්සේගේ සුවදුක් විමසමින් කෙටි පිළිසඳරක නිරත වූ අතර එහිදී අනුශාසනාවක් කරමින් උන්වහන්සේ වැඩිදුරටත් සඳහන් කළේ ජනාධිපතිවරයාට රට භාර ගැනීමට සිදු වුයේ රට සියලු පැතිකඩයන්ගෙන් අගාධයට වැටි තිබූ මොහොතක බවයි.\nඉදිරියටත් රට වෙනුවෙන් ජනාධිපතිවරයා ගන්නා සියලු නිවැරදි තීන්දු තීරණවලට මහා සංඝරත්නයේ ආශිර්වාදය හිමිවන බව සඳහන් කළ උන්වහන්සේ එම තීන්දු තීරණ ක්‍රියාත්මක කළ හැකි දක්ෂ හා නිවැරදි කණ්ඩායමක් තෝරා ගනිමින් ජනතා අපේක්ෂා මල් ඵල ගැන්වීම උදෙසා එකම අරමුණක් ඔස්සේ ඔවුන් මෙහෙයවීමේ වගකීම ජනාධිපතිවරයාට පැවරෙන බව ද සඳහන් කළා.\nඅනතුරුව ලංකාරාම මහා විහාරය වෙත පැමිණි වික්‍රමසිංහ මහතා ලංකාරාමාධිකාරී උතුරු මධ්‍යම දිසාවේ ප්‍රධාන අධිකරණ සංඝනායක අතිපූජ්‍ය රළපනාවේ ධම්මජෝති නායක හිමිපාණන් වහන්සේ බැහැ දැක සුව දුක් විමසුවා.‍\nඑහිදී කෙටි අනුශාසනාවක් කරමින් උන්වහන්සේ සඳහන් කළේ රට ගොඩනැගිය හැකි දර්ශනයක් හා වැඩපිළිවෙළක් සහිත ජනාධිපතිවරයාට රට ඉදිරියේ ඇති ආර්ථික අභියෝගය ජය ගැනීමට නියත වශයෙන්ම ශක්තිය ඇති බවයි.\nරට ආර්ථික වශයෙන් ගොඩගැනීමට ජනාධිපතිවරයා ගන්නා උත්සාහයට සහාය දැක්වීම සියලුදෙනාගේ වගකීම බව පෙන්වා දුන් උන්වහන්සේ අසල්වාසී මිත්‍ර රාජ්‍යයන් අමනාප කරගත් අතීත වරද නිවැරදි කර ගනිමින් ශක්තිමත් රාජ්‍ය තාන්ත්‍රික සබඳතාවන් ගොඩනගා ගැනීමේ අවශ්‍යතාවයත්, රාජ්‍ය සේවය ක්‍රියාත්මක කිරීමේ දී අඩුවෙන් කතා කර, වැඩියෙන් වැඩකරන නිලධාරීන් කණ්ඩායමක් සමීප කර ගැනීමේ වැදගත්කමත් ජනාධිපතිවරයා වෙත පෙන්වා දී තිබෙනවා.\nජනාධිපතිවරයා දීර්ඝ කාලයක් කතා කළ ලිච්ඡවී රජ දරුවන්ගේ සප්ත අපරිහාණි ධර්ම ක්‍රියාත්මක කිරීමේ අවස්ථාව දැන් එළැඹ ඇති බවයි උන්වහන්සේ සිහිපත් කළේ.\nජනාධිපති රනිල් වික්‍රමසිංහ අනතුරුව ථූපාරාම විහාරස්ථානය වෙත ගොස් විහාරාධිකාරී ශාස්ත්‍රපති අතිපූජ්‍ය කහල්ලේ ඥානීන්ද නායක හිමිපාණන් වහන්සේ බැහැ දැක උන්වහන්සේගේ ද සුව දුක් විමසුවා.\nඑහිදී ආගමික වතාවත්වල නිරත වූ වික්‍රමසිංහ මහතාට මහා සංඝරත්නය සෙත් පිරිත් සජ්ජායනා කර ආශිර්වාද පළ කළ අතර මිරිසවැටිය රජමහා විහාරය වෙත ද පැමිණි ජනාධිපතිවරයා විහාරාධිකාරී අතිපූජ්‍ය ඊතලවැටුණු වැවේ ඤාණතිලක නායක හිමිපාණන් වහන්සේ බැහැ දැක කෙටි පිළිසඳරක නිරත වුණා.\nඑහිදී විශේෂ අනුශාසනාවක් සිදු කරමින් උන්වහන්සේ සඳහන් කළේ රට හමුවේ තිබූ අභියෝග නොබියව භාර ගනිමින් අද රට නිවැරදි මාවතකට ගෙන යමින් සිටින ජනාධිපතිවරයාට සහාය දැක්වීමට සියලු පාර්ශ්වයන් හදවතින්ම ඒකරාශී විය යුතු බවයි.\nඑහිදී කිසිවිටෙකත් පක්ෂ පාට, ජාති, ආගම් බේද සැලකිල්ලට ගත යුතු නැතැයි ද පැවසූ උන්වහන්සේ හෘද සාක්ෂියට එකඟවම එය සියලුදෙනාට පැවරී ඇති ජාතික වගකීමක් බව ද අවධාරණය කළා.\nඋතුරු මැද ජනතාව දීර්ඝ කාලයක් පූරා අත්විඳින දුෂ්කරතා පිළිබඳව ද ඊතලවැටුණු වැවේ ඤාණතිලක හිමිපාණන් වහන්සේ ජනාධිපතිවරයා දැනුවත් කර තිබෙනවා.\n“උතුරු මැද ජනතාව ජාතික ආර්ථිකයට විශාල දායක්තවයක් සැපයුවත්, ජාතික සම්පත්වල ප්‍රතිලාභ එම ජනතාවට හිමි නොවීම ඛේදවාචකයක්. හෘද රෝග, වකුගඩු රෝග, පිළිකා වැනි බෝ නොවන රෝගවලින් එම ජනතාවගෙන් බොහෝ පිරිසක් පීඩා විඳිනවා” ඔවුන්ගේ ජීවිත සුවපත් කිරීම වෙනුවෙන් උතුරු මැද මහ ඇළ ව්‍යාපෘතිය කඩිනමින් නිමා කරන ලෙස මම ඉල්ලා සිටිනවා” යැයි උන්වහන්සේ සඳහන් කළා.",
       "URL": "https://www.hirunews.lk/313294/අඩුවෙන්-කතා-කර-වැඩියෙන්-වැඩකරන-නිලධාරීන්-ළංකර-ගැනීමේ-වැදගත්කම-මහා-සංඝරත්නය-ජනපතිට-පෙන්වා-දෙයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=926"
}