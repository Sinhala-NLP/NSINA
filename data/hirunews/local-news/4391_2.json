{
       "Source": "hirunews",
       "Timestamp": "Tuesday, 01 August 2017 - 20:09",
       "Headline": "හම්බන්තොට වරාය ගිවිසුම අධ්‍යයනයට සතියක කාලයක්",
       "News Content": "හම්බන්තොට වරාය ගිවිසුම අධ්‍යයනය කිරීමට අමාත්‍ය මණ්ඩලයට සතියක කාලයක් ලබාදුන් බව වරාය හා නාවික කටයුතු අමාත්‍ය මහින්ද සමරසිංහ ප්‍රකාශ කළා.\nඒ, කොළඹ අද පැවති මාධ්‍ය හමුවකට එක්වෙමින්.\nඑහිදී ඔහු කියා සිටියේ අත්සන් තැබුණු හම්බන්තොට වරාය ගිවිසුම අද අමාත්‍ය මණ්ඩලයට ඉදිරිපත් කළ බවයි.\nඒ අනුව එහි කරුණු අධ්‍යයනය කිරීම සඳහා තවත් සතියක කාලයක් ලබාදීමට ජනාධිපතිවරයා යෝජනා කළ බවයි අමාත්‍යවරයා සඳහන් කළේ.\nදෙපාර්ශවයම තීරණයක් ගතහොත් මෙම ගිවිසුම අවලංගු කිරීමට හැකියාවක් පවතින බවද අමාත්‍යවරයා එහිදී පෙන්වා දුන්නා.\nමාධ්‍ය හමුවට එක්වූ වරාය හා නාවික කටයුතු නියෝජ්‍ය අමාත්‍ය නිශාන්ත මුතුහෙට්ටිගමද මෙහිදී අදහස් පළ කළා.\nඑහිදී ඔහු කියා සිටියේ හම්බන්තොට වරාය නියම පිහිනුම් තටාකයක් බවයි.",
       "URL": "https://www.hirunews.lk/167372/හම්බන්තොට-වරාය-ගිවිසුම-අධ්‍යයනයට-සතියක-කාලයක්",
       "Category": "Local News",
       "Parent URL": "https://www.hirunews.lk/local-news.php?pageID=4391"
}