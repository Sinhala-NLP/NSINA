{
       "Source": "hirunews",
       "Timestamp": "Wednesday, 26 October 2022 - 17:13",
       "Headline": "හිටපු ඇමති විමල්ගෙන් මූලික විරෝධතාවක්",
       "News Content": "රුපියල් මිලියන 75 කට අධික වත්කම් හා මුදල් අයථා ලෙස උපයා ගත් බවට චෝදනා කරමින් තමන්ට එරෙහිව අල්ලස් හෝ දූෂණ චෝදනා විමර්ශන කොමිසම විසින් ගොනුකර ඇති නඩුව පවත්වාගෙන යා නොහැකි බවට හිටපු අමාත්‍ය විමල් වීරවංශ විසින් අද කොළඹ මහාධිකරණය හමුවේ මූලික විරෝධතාවක් මතුකළා.\nහිටපු අමාත්‍යවරයා වෙනුවෙන් පෙනී සිටි නීතිඥවරයා අධිකරණය හමුවේ කරුණු දක්වමින් කියා සිටියේ අල්ලස් පනත යටතේ මෙවැනි චෝදනාවක් ඉදිරිපත් කළ හැක්කේ රාජ්‍ය නිලධාරින්ට පමණක් බවයි.\nපාර්ලිමේන්තු මන්ත්‍රීවරුන්ට සහ අමාත්‍යවරුන්ට එය අදාළ නොවන බවයි ජනාධිපති නීතිඥවරයා සඳහන් කළේ. එහිදී අල්ලස් කොමිසම වෙනුවෙන් පෙනී සිටි අතිරේක සොලිසිටර් ජනරාල් අයේෂා ජිනසේන අධිකරණය හමුවේ කරුණු දක්වමින් මෙම මූලික විරෝධතාවලට අදාළව ලිඛිත දේශන ඉදිරිපත් කිරීමට දිනයක් ඉල්ලා සිටියා.\nඑම ඉල්ලීම පිළිගත් අධිකරණය නඩුව යළි ලබන නොවැම්බර් මස 28 වනදා කැඳවන ලෙසත් එදිනට ලිඛිත දේශන ඉදිරිපත් කරන ලෙසත් නියෝග කළා.",
       "URL": "https://www.hirunews.lk/318897/හිටපු-ඇමති-විමල්ගෙන්-මූලික-විරෝධතාවක්",
       "Category": "Local News",
       "Parent URL": "https://www.hirunews.lk/local-news.php?pageID=777"
}