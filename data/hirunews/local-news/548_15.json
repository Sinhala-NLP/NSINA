{
       "Source": "hirunews",
       "Timestamp": "Wednesday, 08 February 2023 - 20:11",
       "Headline": "13 න් බලතල දීමට එරෙහිව පාර්ලිමේන්තු පාරේ භික්ෂු විරෝධයක් (වීඩියෝ)",
       "News Content": "13 වන ව්‍යවස්ථා සංශෝධනය සම්පූර්ණයෙන් ක්‍රියාත්මක කිරීමෙන් වළකින ලෙසට ආණ්ඩුවට බල කරමින් ත්‍රෛනිකායික භික්ෂු එකමුතුව අද විරෝධතා පාගමනක නිරත වුණා.\nඑය ආරම්භ කෙරුණේ ඇතුල්කෝට්ටේ - පැරකුම්බා පිරිවෙන ඉදිරිපිටින්.\nඊට එක්ව සිටි භික්ෂුන් වහන්සේ පාගමනින් පැමිණියේ පාර්ලිමේන්තු සංකීර්ණය වෙත ගමන් කිරීම සඳහායි.\nමහාචාර්ය පූජ්‍ය අගලකඩ සිරිසුමන හිමියන්, මහාචාර්ය පූජ්‍ය මැදගොඩ අභයතිස්ස හිමියන්, ආචාර්ය පූජ්‍ය ඕමල්පේ සෝභිත හිමියන්, මිහින්තලේ විහාරාධිකාරි වලවාහැංගුණුවැවේ ධම්මරතන හිමියන් ඇතුළු මහාසංඝරත්නය මෙම අවස්ථාවට එක්ව සිටියා.\nඑහිදි පොලිසිය පාර්ලිමේන්තුවට පිවිසෙන පොල්දූව මංසන්ධිය අසලින් පාගමන වැළැක්වීමට කටයුතු කළා.\nකෙසේ වෙතත් ආරක්ෂක රැකවල් බිඳ දමමින් භික්ෂුන් වහන්සේ පිරිසක් එම ස්ථානයෙන් ඉදිරියට ගමන් කිරීමත් සමග ඇතිවුණේ උණුසුම් තත්ත්වයක්.\nඑසේම මෙහිදී සත්‍යග්‍රහයක් සිදුකළ පුජ්‍ය බලංගොඩ කස්සප හිමියන් සහ අල්ලස, දුෂණය, නාස්තියට එරෙහි බලය සංවිධානයේ සභාපති කමන්ත තුෂාර පොලිසිය අත්අඩංගුවට ගත් අතර ඔවුන් පොලිස් ඇප මත මුදාහැරීමටයි කටයුතු කෙරුණේ.\nමේ අතර 13 වන ෆෙඩරල් ලබාගෙන මිස ආපසු හැරීමක් නොමැති බව දෙමළ ජනතා ජාතික සන්ධානයේ පාර්ලිමේන්තු මන්ත්‍රී සී.වී විග්නේෂ්වරන් ප්‍රකාශ කළා.",
       "URL": "https://www.hirunews.lk/326998/13-න්-බලතල-දීමට-එරෙහිව-පාර්ලිමේන්තු-පාරේ-භික්ෂු-විරෝධයක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=548"
}