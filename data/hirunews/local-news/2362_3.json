{
       "Source": "hirunews",
       "Timestamp": "Thursday, 29 October 2020 - 19:20",
       "Headline": "අද මැදියම් රැයේ සිට බස්නාහිර පළාතටම ඇඳිරි නීතිය (වීඩියෝ)",
       "News Content": "ආසාදිතයන් වාර්තාවීමේ සංඛ්‍යාව අනුව ප්‍රදේශ කලාප වශයෙන් වෙන් කර පනවා ඇති නිරෝධායන ඇඳිරි නීතිය ලිහිල් කිරීමේ ක්‍රමවේදයක් සකස් කර ඇති බව යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළා.\nමේ අතර බස්නාහිර පළාතටම බල පැවැත්වෙන පරිදි අද (29) මධ්‍යම රාත්‍රි 12 සිට නිරෝධායන ඇඳිරි නීතිය පැනවෙනවා.\nකෙසේ වෙතත් එය, ලබන සඳුදා උදෑසන 5ට ඉවත් කරන බවයි යුද හමුදාපතිවරයා සඳහන් කළේ.\nගම්පහ දිස්ත්‍රික්කයේ පොලිස් බල ප්‍රදේශ 37 ක, කොළඹ දිස්ත්‍රික්කයේ පොලිස් බල ප්‍රදේශ 21 ක, කළුතර දිස්ත්‍රික්කයේ සහ කුලියාපිටියේ පොලිස් කොට්ඨාසය තුළ පොලිස් බල ප්‍රදේශ පහ බැගින් 10 ක මේ වනවිටත් නිරෝධායන ඇඳිරි නීතිය ක්‍රියාත්මක වනවා.\nකෙසේ වෙතත් බස්නාහිර පළාතට අද (29) මධ්‍යම රාත්‍රි 12 ට පැනවෙන නිරෝධායන ඇඳිරි නීතිය සඳුදා උදෑසන පහට අවසන් වුවද ඉහත සඳහන් පොලිස් බල ප්‍රදේශ 68 ට පනවා ඇති නිරෝධායන ඇඳිරි නීතිය සඳුදා පෙරවරුවේ ඉවත් නොකරන බවයි, හිරු ටී වී පත්තරේ විස්තරේ වැඩසටහනට අද පෙරවරුවේ එක්වෙමින්  පොලිස් මාධ්‍ය ප්‍රකාශක නියෝජ්‍ය පොලිස්පති අජිත් රෝහණ කියා සිටියේ.\nමේ අතර, දිවයිනේ ඇඳිරි නීතිය පනවා ඇති ප්‍රදේශවල වෙළඳසැල් සහ ඔසුසැල් අද පෙරවරු අටට විවෘත වූ අතර, රාත්‍රී 10 ට යළි ඒවා වසා දැමිය යුතු වනවා.\nලබන සඳුදා සිට ක්‍රියාත්මක වන පරිදි ගම්පහ සහ කළුතර දිස්ත්‍රික්කවල ඔසුසැල් සහ අත්‍යවශ්‍ය ද්‍රව්‍ය අලෙවිසැල් විවෘතව පවතින්නේ සඳුදා සහ බ්‍රහස්පතින්දා පෙරවරු අටේ සිට රාත්‍රී 10 දක්වා පමණයි.\nකොළඹ සහ කුරුණෑගල දිස්ත්‍රික්කවල නිරෝධායන ඇඳිරි නීතිය පවතින ප්‍රදේශයන්හි අත්‍යවශ්‍ය ද්‍රව්‍ය වෙළඳසැල් සහ ඔසුසැල් විවෘත වන්නේ අඟහරුවාදා සහ සිකුරාදා පෙරවරු අටේ සිට රාත්‍රී 10 දක්වා පමණක් බවයි යුද හමුදාපති ලුතිනන් ජෙනරාල් ශවේන්ද්‍ර සිල්වා ප්‍රකාශ කළේ.",
       "URL": "https://www.hirunews.lk/253596/අද-මැදියම්-රැයේ-සිට-බස්නාහිර-පළාතටම-ඇඳිරි-නීතිය-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2362"
}