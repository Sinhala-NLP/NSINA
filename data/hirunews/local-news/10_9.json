{
       "Source": "hirunews",
       "Timestamp": "Sunday, 24 September 2023 - 12:00",
       "Headline": "එක්ස්ප්‍රස් පර්ල් නෞකා හානියට අදාළ අතුරු දීමනා මහා භාණ්ඩාගාරයේ ගිණුමට",
       "News Content": "\"එක්ස්ප්‍රස් පර්ල්\" නෞකා හානියට අදාළ අතුරු දීමනා වශයෙන් මීපා ආයතනයේ පිරිවැය ලෙස ඩොලර් 890,000ක් සහ ධීවරයින්ට රුපියල් මිලියන 16ක මුදලක් ද මහා භාණ්ඩාගාරයේ ගිණුමට බැර කර තිබෙන බව අධිකරණ අමාත්‍ය විජේදාස රාඡපක්ෂ පවසනවා.\nනීතිපතිවරයා ප්‍රමුඛ නව දෙනෙකුගෙන් යුත් ශ්‍රී ලංකා දූත පිරිසක් සහ එක්ස්ප්‍රස් පර්ල් නෞකාවේ හිමිකරුගේ රක්ෂණකරුවන් වෙනුවෙන් පෙනී සිටින නීතිඥවරුන් අතර සාර්ථක සාකච්ඡා වටයක් පසුගිය ජූලි 18 සහ 19 යන දෙදින සිංගප්පූරුවේදී පැවැත්වුණා.\nකොළඹ වරාය ආසන්නයේදී ගිනි ගෙන මුහුදු බත් වූ එක්ස්ප්‍රස් පර්ල් නෞකාවෙන් සිදු වූ හානිය සම්බන්ධයෙන් වන්දි ලබා ගැනීමට පසුගිය අප්‍රේල් මාසයේදී ශ්‍රී ලංකා රජය සිංගප්පූරුවේදී ගොනු කළ නඩුවෙන් අනතුරුව තම සේවාදායකයා වෙනුවෙන් නීතිඥවරුන් විසින් කරන ලද ඉල්ලීමකට ප්‍රතිචාර ලෙස මෙම සාකච්ඡාව කැඳවා තිබුණා.\nශ්‍රී ලංකා රජය වෙනුවෙන් සමුද්‍රීය පරිසර අධිකාරිය සහ ධීවර අමාත්‍යාංශය මඟින් ඉදිරිපත් කරන ලද අන්තර්කාලීන හිමිකම් තක්සේරුව පිළිබඳව ද මෙහිදී විශේෂ අවධානයට ලක් වූ අතර මෙම හිමිකම් තක්සේරුව කඩිනමින් සිදු කරන බවට නෞකාවේ හිමිකරුගේ රක්‍ෂණකරුවන් ශ්‍රී ලංකා රජයට සහතික වුණ බවත් පසුගිය දා වාර්තා වුණා.\nශ්‍රී ලංකා මුහුදු සීමාව තුළ දැනට සිදු කෙරෙන සුන්බුන් ඉවත් කිරීමේ සහ සුන්බුන් ප්‍රතිසාධන කටයුතු අවසන් කිරීමේ කඩිනම් අවශ්‍යතාව ද නීතිපති සංජය රාජරත්නම් මෙහිදී අවධාරණය කර තිබුණ අතර ඒ පිළිබඳව ද අනෙක් පාර්ශ්වය වෙතින් ධනාත්මක ප්‍රතිචාරයක් පළ වුණා.\nමෙම සාකච්ඡාවල සාර්ථක ප්‍රතිඵල සාක්ෂාත් කරමින් මෙම වන්දි මුදල ශ්‍රී ලංකාවට ලැබුණ බවයි අමාත්‍යවරයා පවසන්නේ.",
       "URL": "https://www.hirunews.lk/349251/එක්ස්ප්‍රස්-පර්ල්-නෞකා-හානියට-අදාළ-අතුරු-දීමනා-මහා-භාණ්ඩාගාරයේ-ගිණුමට",
       "Category": "Local News",
       "Parent URL": "https://www.hirunews.lk/local-news.php?pageID=10"
}