{
       "Source": "hirunews",
       "Timestamp": "Saturday, 05 February 2022 - 9:05",
       "Headline": "කැලෑ ගිනි තියන්න එපා - වන සංරක්ෂණයෙන් ඉල්ලීමක් (වීඩියෝ)",
       "News Content": "පවතින වියලි කාළගුණ තත්ත්වයත් සමඟ වනාන්තර ගිනි තැබීමේ සිද්ධීන් වැඩි වශයෙන් වාර්තා වන බව වන සංරක්ෂණ දෙපාර්තමේන්තව පවසනවා.\nඑහි මාධ්‍ය ප්‍රකාශක නිශාන්ත එදිරිසිංහ කියා සිටියේ මේ හේතුවෙන් වසරකට වනාන්තර ආශ්‍රිතව ගිනි ගැනිම් 500ක් පමණ වාර්තා වන බවයි.\nමේ අතර ඇල්ල පොලිස් වසමට අයත් කුඹල්වෙල රක්ෂිතයේ කඳු පන්තිය ආශ්‍රිතව ඊයේ (04) පස්වරුවේ හටගත් ගින්න මේ වනවිට මැඩපවත්වා තිබෙනවා.\nපොලිසිය සඳහන් කළේ ආපදා කළමනාකරණ මධ්‍යස්ථානයේ නිලධාරීන්, යුද හමුදාව සහ ප්‍රදේශවාසීන්ගේ සහය ඇතිව ගින්න මැඩපැවැත්වූ බවයි.\nගින්නෙන් රක්ෂිතයේ විශාල ප්‍රමාණයකට හානි සිදුව තිබෙනවා.\nඅයගම පොලිස් වසමට අයත් ගලඋඩහේන රක්ෂිතයේ ඊයේ (04) හටගත් ගින්න ද පොලිසිය, ආපදා කළමනාකරණ මධ්‍යස්ථානය, අඩවි වන නිලධාරීන්, යුද හමුදාව සහ ප්‍රදේශවාසීන් එක්ව මැඩපවත්වනු ලැබුවා.\nගින්නෙන් රක්ෂිතයේ අක්කර 12 ක් පමණ විනාශ වී තිබෙනවා.",
       "URL": "https://www.hirunews.lk/296199/කැලෑ-ගිනි-තියන්න-එපා-වන-සංරක්ෂණයෙන්-ඉල්ලීමක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1375"
}