{
       "Source": "hirunews",
       "Timestamp": "Saturday, 22 August 2020 - 12:21",
       "Headline": "දෙවන වරටත් කොමිසමට පැමිණි  ඊ.ටී.අයි. අධ්‍යක්ෂකවරු (වීඩියෝ)",
       "News Content": "ජීවක එදිරිසිංහ, අසංක එදිරිසිංහ, නාලක එදිරිසිංහ සහ දීපා එදිරිසිංහ යන ඊ.ටී.අයි. අධ්‍යක්ෂක මණ්ඩල සාමාජිකයින් ඇතුළු තවත් ඊ.ටී.අයි. අධ්‍යක්ෂ මණ්ඩල සාමාජිකයින් සිව් දෙනෙකු ඊයේ කොමිසම හමුවේ පෙනී සිටියා.\nකොමිසම හමුවේ අනාවරණ වූයේ එම ආයතනයේ මූල්‍ය අක්‍රමිකතා රැසක් සිදුව ඇති බවටයි.\nකොමිසම ආරම්භයේදීම එහි සභාපති විනිසුරුවරයා පෙන්වා දුන්නේ, එදිරිසිංහ පවුලේ සාමාජිකයින් වෙනුවෙන් පෙනී සිටි ජනාධිපති නීතිඥ අරුලානන්දන් මහතාගේ ඉල්ලීම සලකා බැලීමෙන් අනතුරුව බවත් කිසියම් සාක්ෂිකරුවෙකුට කොමිසම හමුවේ සාක්ෂි ලබාදීමට බලපෑම් කිරීමට නීතිමය බලයක් කොමිසමට නොමැති නිසා ජීවක, අසංක, නාලක සහ දීපා එදිරිසිංහ යන ඊ.ටී.අයි. අධ්‍යක්ෂ මණ්ඩල සාමාජිකයින් සිව් දෙනාගෙන් සාක්ෂි විමසීමෙන් වැළකී සිටීමට කොමිසම තීරණය කළ බවයි.\nඉන් අනතුරුව සාක්ෂි ලබාදීමට පැමිණි ඊ.ටී.අයි. අධ්‍යක්ෂ මණ්ඩල සාමාජිකයෙකු, නාලක එදිරිසිංහ රුපියල් මිලියන 50ක් ඉල්ලූ අවස්ථාවේදී තමන් එය ප්‍රතික්ෂේප කිරීම හේතුවෙන් පහර දෙන බවට තර්ජනය කළ බව සඳහන් කළා.\nඔහු සඳහන් කළේ තවත් අවස්ථාවකදී නාලක එදිරිසිංහ ඉල්ලා සිටි රුපියල් මිලියන 200ක් ලබාදීම ප්‍රතික්ෂේප කිරීම නිසා තමන්ට මැර ප්‍රහාරයකට පවා ලක්වීමට සිදු වූ බවයි.\nඊ.ටී.අයි. අධ්‍යක්ෂ මණ්ඩලයෙන් එල්ල වූ මෙවැනි තර්ජන හේතුවෙන් තමන් සේවයෙන් ඉවත් වීමට තීරණය කළ බව සාක්ෂිකරු කොමිසම හමුවේ පැවසුවා.\nඉන් අනතුරුව සාක්ෂි ලබාදීමට පැමිණි තවත් ඊ.ටී.අයි. අධ්‍යක්ෂක මණ්ඩල සාමාජිකයෙකු පෙන්වා දුන්නේ, ඊ.ඒ.පී. බ්‍රෝඩ්කාස්ටින් ආයතනයේ මුදල් පිළිබඳව කළ විමර්ශනයකදී, එහි ආදායම වක්‍රාකාරයකින් එදිරිසිංහ පවුලේ සාමාජිකයින්ම පරිහරණය කර ඇතැයි අනාවරණ වූ බවයි.\nසෝමා එදිරිසිංහ මහත්මියට රුපියල් මිලියන 35ක නව මෝටර් රථයක් ලබාගැනීම සඳහා මිලියන 15 ක් අවශ්‍ය වූ අවස්ථාවක, අධ්‍යක්ෂ මණ්ඩල අනුමැතියකින් තොරව එය ලබාදීම ප්‍රතික්ෂේප කිරීම හේතුවෙන් තමාට ඊ.ටී.අයි. අධ්‍යක්ෂ ධුරයෙන් ඉවත්වීමට සිදු වූ බවද සාක්ෂිකරු කොමිසමට පැවසුවා.\nජීවක එදිරිසිංහ ඇතුලු පිරිසක් තම නිවසට පැමිණ ඊ.ටී.අයි. ආයතනයෙන් ඉවත්වන ලෙස දැන්වූ අවස්ථාවේදී, මහ බැංකුවේ අනුමැතිය ඊට අවශ්‍ය බව ඔවුන්ට පැවසූ බව සාක්ෂිකරු කොමිසම හමුවේ සඳහන් කළා.\nඑදින මහ බැංකු නිවාඩු දිනයක් වුවද, එදින පස්වරුවේම තමන්ට එම අනුමැතිය ඇතුළත් ලිපිය ලැබුණු බව සාක්ෂිකරු වැඩිදුරටත් පැවසුවා.\nසාක්ෂිකරු පෙන්වා දුන්නේ, ඊ.ටී.අයි. ආයතනය සතු දේපළ රැසක් මිළදීගෙන ඇත්තේ මහ බැංකුවට අනාවරණ නොකළ ගිණුමකින් බවයි.\nඅදාළ ගිණුමෙන් මුදල් වියදම් කළ ආකාරය තමන් නොදන්නා නමුත් බොහෝ මුදල් වියදම් කර තිබුණේ ආදායම් බදු නිලධාරීන්ට අල්ලස් දීම සඳහා බවද සාක්ෂිකරු පැවසුවා.\nමෙහිදී ජනාධිපති කොමිසම සාක්ෂිකරුගෙන් විමසා සිටියේ, මේ සියලු කරුණුවලට මහ බැංකුවද වගකිව යුතු බවට තමන්ට හැඟෙන්නේ නැද්ද යන්න පිළිබඳවයි.\nඑවිට සාක්ෂිකරු පැවසුවේ, මෙම කරුණු පිළිබඳව මහ බැංකුව දැනුවත් බව තමන්ට වැටහුණු බවයි.\nඅදාළ කරුණු මහ බැංකුව දන්නා බවට ජීවක එදිරිසිංහ විටෙක තමන් සමග පැවසූ බව ද සාක්ෂිකරු කොමිසමට කියා සිටියා.\nසාක්ෂිකරු වැඩිදුරටත් සඳහන් කළේ ඊ.ඒ.පී. බ්‍රෝඩ්කාස්ටින් ආයතනයේ සිදු වූ මූල්‍ය වංචාවක් පිළිබඳව සොයන අවස්ථාවකදී තමන්ට ජීවිත තර්ජනද එල්ල වූ බවයි.\nඑමෙන්ම අවුරුදු 5ක පමණ බදු මුදල් ගෙවීම පිළිබඳව ගනුදෙනු නිවැරදිව සකස් කර නොතිබූ බවද තමන්ට දැකගන්නට ලැබුණු බව සාක්ෂිකරු සඳහන් කළා.\nඑමෙන්ම තම තැන්පත්කරුවන් ආදායම් බදුවලින් නිදහස් වීම සඳහා ඊ.ටී.අයි. ආයතනය මහ බැංකුවට අනාවරණ නොකළ ගිණුමෙන් මුදල් තැන්පත් කරන බවත් රජයේ විගණකාධිපතිවරයාද මෙහි මුදල් තැන්පත් කර තිබූ බව තමන්ට දැනගැනීමට හැකි වූ බවත් සාක්ෂිකරු පැවසුවා.",
       "URL": "https://www.hirunews.lk/248367/දෙවන-වරටත්-කොමිසමට-පැමිණි-ඊ-ටී-අයි-අධ්‍යක්ෂකවරු-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2506"
}