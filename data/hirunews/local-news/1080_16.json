{
       "Source": "hirunews",
       "Timestamp": "Monday, 20 June 2022 - 17:56",
       "Headline": "ඉන්ධන ඉල්ලා රෝහල් සේවකයන් පිරිසක් පාරට",
       "News Content": "දඹුල්ල නගරයේ පිහිටි සමුපකාර ඉන්ධන පිරවුම්හල අත්‍යවශ්‍ය සේවා සපයන ආයතන සඳහා ඉන්ධන නිකුත් කරන පිරවුම්හලක් බවට පත් කරන්නැයි ඉල්ලා දඹුල්ල ඩෙන්සිල් කොබ්බෑකඩුව මූලික රෝහලේ කාර්ය මණ්ඩලය විරෝධතාවක නිරත වුණා.\nදඹුල්ල රෝහලේ සියලු සේවක සේවිකාවන් විරෝධතා පුවරු ප්‍රදර්ශනය කරමින් හිස් කෑන් රැගෙන රෝහලේ සිට ඉන්ධන පිරවුම්හල ඉදිරිපිටට පැමිණ විරෝධතාවයේ නිරත වූ බවයි අප වාර්තාකරු කියාසිටියේ.\nඉන්ධන ලබා ගැනීම සඳහා පිරවුම්හල් අසලට ගිය විට එහි සිටින කණ්ඩායම් සෞඛ්‍ය සේවකයන් ඇතුළු රාජ්‍ය නිලධාරීන්ට පහරදීම සහ විවිධ අඩන්තේට්ටම්වලට ලක් කිරීම හේතුවෙන් ජීවිත රැසක් අවධානමට ලක්වී ඇතැයි විරෝධතාවයේ නිතර පිරිස පෙන්වා දෙනවා.\nසෞඛ්‍ය සේවකයන්ට මෙය දැඩිව බලපා තිබෙන අතර ඔවුන්ට රෝහල්ට පැමිණීමට හෝ සේවය අවසන් කර නැවත ගමන් කිරීමට, හදිසි රෝගීන් ප්‍රවාහනය කිරීමට සහ රෝහල්වල විදුලි ජනක යන්ත්‍ර ක්‍රියාත්මක කිරීමට පවා ඉන්ධන ලබා ගැනීමට නොහැකි තත්වයකට පත්ව ඇති බවයි ඔවුන් ප්‍රකාශ කළේ.\nකෙසේ වෙතත් මෙම ඉන්ධන පිරවුම්හලේ කළමනාකාරවරයා කියා සිටියේ අත්‍යවශ්‍ය සේවා සඳහා ඉන්ධන සංචිත තබා ගැනීමට තමන්ට හැකියාව තිබුණ ද නිසි ආරක්ෂාවක් නොමැති නිසා එම සංචිත පවා ජනතාවට ලබා දීමට සිදුව ඇති බවයි.\nසේවකයන් පීඩාකාරී තත්ත්වයකට පත්වෙමින් සිටින නිසා ඉහළ ආරක්ෂාවක් ලබා දෙන්නේ නම් තමන්ට අත්‍යවශ්‍ය සේවා සඳහා ඉන්ධන සංචිත වෙන්කර ගැනීමට හැකි බව ද ඔහු ප්‍රකාශ කර තිබෙනවා.\nපසුව දඹුල්ල මුල්ස්ථාන පොලිස් පරීක්ෂකවරයා එම ස්ථානයට පැමිණ විරෝධතාකරුවන් සමග සාකච්ඡා කර දඹුල්ල ප්‍රාදේශීය ලේකම් සමග සාකච්ඡාවකින් අනතුරුව ඊට විසඳුමක් ලබා දෙන බව ප්‍රකාශ කිරීමෙන් පසු සෞඛ්‍ය සේවකයන් විරෝධතාවය අවසන් කර පිටව ගොස් තිබෙනවා.\nමේ අතර මෙවර සාමාන්‍ය පෙළ විභාගයේ පිළිතුරු පත්‍ර ඇගයීම් සිදු කරන ගුරුවරුන්ට අවශ්‍ය ඉන්ධන ලබා දෙන ලෙස ඉල්ලා අදත් ප්‍රදේශ කිහිපයක දී විරෝධතා පැවැත්වුණා.\nමේ අතර ඉන්ධන නොමැති වීමෙන් ඇගයීම් රාජකාරිවලින් අද සිට ඉවත්වීමටයි මාතලේ දිස්ත්‍රික් පිළිතුරුපත්‍ර පරික්ෂා කිරීමේ නිලධාරීන් තීරණය කළේ.\nපෝලිම්වල රැඳී සිටියද ඉන්ධන මිලදී ගැනීමට නොහැකි වීම නිසා මාතලේ අධ්‍යාපන කාර්යාලය වෙත පැමිණි ගුරුවරුන් 250කට අධික පිරිසක් තමන් පත්ව ඇති දුෂ්කරතාව සම්බන්ධයෙන් කලාප අධ්‍යාපන අධ්‍යක්ෂවරිය දැනුවත් කළා.\nඉන් අනතුරුව ඔවුන් මෙම තීරණය කර තිබෙනවා.\nමේ අතර අම්බලන්ගොඩ ධර්මාශෝක විද්‍යාලය ඉදිරිපිට උත්තර පත්‍ර ඇගයීම් රාජකාරි සදහා පැමිණි ගුරුවරුන් අද විරෝධතාවක නිරත වුණා.\nමේ අතර වෛද්‍ය හෙද හා අනෙකුත් සෞඛ්‍ය කාර්යය මණ්ඩලවලට ඉන්ධන ලබා ගැනීමේදී ප්‍රමුඛතාව ලබාදෙන ලෙස ඉල්ලා ප්‍රදේශ කිහිපයක රෝහල ඉදිරිපිට විරෝධතා පැවැත්වුණා. එසේම, බලපිටිය මූලික රෝහල ඉදිරිපිට ද එවැනි විරෝධතාවක් පැවැත් වුණා.",
       "URL": "https://www.hirunews.lk/307698/ඉන්ධන-ඉල්ලා-රෝහල්-සේවකයන්-පිරිසක්-පාරට",
       "Category": "Local News",
       "Parent URL": "https://www.hirunews.lk/local-news.php?pageID=1080"
}