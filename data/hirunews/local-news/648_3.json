{
       "Source": "hirunews",
       "Timestamp": "Friday, 23 December 2022 - 14:07",
       "Headline": "ගුරු හිඟයෙන් පීඩා විඳින අඹගස්වැව දරුවෝ (වීඩියෝ)",
       "News Content": "අධ්‍යාපනය ලැබීම දරුවන්ගේ මූලික අයිතියක්.\nඑහෙත් ඉගෙනීමට සුදුසු වටපිටාවක් රටේ අනාගත පරපුරට දායාද කිරීම වැඩිහිටියන්ගේ මෙන්ම වගකිව යුතු බලධාරීන්ගේත් වගකීමක් වනවා.\nමේ තොරතුරු, ගුරුවරුන් හිඟ පාසැලක නිසි අධ්‍යාපනයක් නොලැබීමෙන් පීඩාවට පත් සිසුන් පිරිසක් පිළිබඳවයි.\nහිඟුරක්ගොඩ අධ්‍යාපන කලාපයට අයත් අඹගස්වැව මහා විද්‍යාලය සිසුන් 1200කට අධික ප්‍රමාණයක් සඳහා සිප් සතර බෙදාදෙන පාසැලක්.\nපළමු ශ්‍රේණියේ සිට උසස් පෙළ දක්වා සිසුන්ට මෙහි ඉගැන්වීම් සිදුකෙරෙන නමුත් බොහෝ අවස්ථාවල පංති කාමර තුළ හුදෙකලා ලෙස කල් ගෙවීමටයි ඔවුන් සිදුව තිබෙන්නේ.\nසිසුන් සහ මව්පියන් පෙන්වා දෙන්නේ වසර ගණනාවක සිට මෙම පාසැලේ ගුරුවරුන්ගේ අඩුවක් පවතින බවයි.\nතොරතුරු හා සන්නිවේදන තාක්ෂණය, ගණිතය, ඉතිහාසය වැනි විෂයන් සඳහා මෙම පාසැලේ ගුරුවරුන් නොමැතිවීම තුළින් තම දරුවන්ගේ අධ්‍යාපනය බොහෝ ලෙස අඩාල වී ඇති බවටයි මව්පියන් චෝදනා කරන්නේ.\nඔවුන් වැඩිදුරටත් සඳහන් කළේ, තම දරුවන් මුහුණ දෙන මෙම ගැටලුව පිළිබඳ කළාප අධ්‍යාපන කාර්යාලයේ නිලධාරීන් අවස්ථා ගණනාවකදී දැනුවත් කළද ඔවුන් නෑසුකන්ව සිටීම විමතියට කරුනක් බවයි.\nමීට වසර කිහිපයකට පෙර අඹගස්වැව මහා විද්‍යාලයේ ආරම්භ කළ තොරතුරු තාක්ෂණ විද්‍යාගාරය මෙන්ම ටැබ් පරිඝණකද භාවිතයට නොගෙන මෙලෙස විනාශ මුඛයට යමින් පවතින්නේ ගුරු පුරප්පාඩුවල ප්‍රතිඵලයක් ලෙසයි.\nමේ හේතුවෙන් මව්පියන් පිරිසක් පාසැල ඉදිරිපිට නිහඬ විරෝධතාවකද නිරත වුණේ සිය දරුවන්ගේ අධ්‍යාපනය වෙනුවෙන් මෙම ගැටළුව සඳහා කඩිනම් පිළියමක් ලබාදෙන ලෙස ඉල්ලමින්.",
       "URL": "https://www.hirunews.lk/323380/ගුරු-හිඟයෙන්-පීඩා-විඳින-අඹගස්වැව-දරුවෝ-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=648"
}