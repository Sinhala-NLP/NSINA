{
       "Source": "hirunews",
       "Timestamp": "Saturday, 11 July 2020 - 8:56",
       "Headline": "ඉන්දියාවේ කොරෝනා ආසාදිතයන් අට ලක්ෂය ඉක්මවයි - ඇමරිකාවේ දිනක් තුළ නව ආසාදියන් 71,000ක් (වීඩියෝ)",
       "News Content": "ඉන්දියාවේ කොරෝනා වෛරස් ආසාදිතයන්ගේ සංඛ්‍යාව මේ වන විට අට ලක්ෂ 22,603 දක්වා ඉහළ ගොස් ඇති අතර, එරටින් වාර්තා වන කොරෝනා මරණ සංඛ්‍යාව 22,144ක්.\nගත වූ පැය 24 තුළ ද නව ආසාදිතයන් 7484ක් වාර්තා වී තිබෙනවා.\nඑමෙන්ම, ඉන්දියාවේ කොරෝනා වෛරස් ආසාදිතයන් හත්ලක්ෂයේ සිට අට ලක්ෂය දක්වා ඉහළ ගොස් ඇත්තේ දින 3ක් ඇතුළතයි.\nමහාරාෂ්ට්‍ර, තමිල්නාඩු සහ දිල්ලි වැඩිම ආසාදිතයන් වාර්තා වන ප්‍රාන්ත වන බවයි ඉන්දීය සෞඛ්‍ය අමාත්‍යාංශය ප්‍රකාශ කළේ.\nඇමරිකා එක්සත් ජනපදය සහ බ්‍රසීලය හැරුණු කොට කොවිඞ් නයින්ටීන් ගෝලීය වසංගතයෙන් තුන්වනුව වැඩිම පීඩාවට ලක්වූ රට වන්නේ ඉන්දියාවයි.\nලොව පුරා කොරෝනා වෛරස් ආසාදිත සංඛ්‍යාව මේ වන විට එක්කෝටි 26 ලක්ෂ 25,155 දක්වා ඉහළ ගොස් ඇති අතර, මරණ සංඛ්‍යාව පන්ලක්ෂ 62,769ක්.\nඒ අතරින් ආසාදිතයන් 32 ලක්ෂ 91,786ක් ඇමරිකා එක්සත් ජනපදයෙන් වාර්තා වන අතර, එරට කොරෝනා මරණ සංඛ්‍යාව එක්ලක්ෂ 36,671ක්.\nඑමෙන්ම, ඇමරිකාවෙන් ඊයේ දිනය තුළ පමණක් නව ආසාදිතයන් 71,787ක් වාර්තා වීම විශේෂත්වයක්.\nඕස්ට්‍රේලියාවේ දෙවන විශාලතම නගරය වන මෙල්බන් නුවර යළි වසා දැමීමත් සමඟ එහි සිටින මිලියන 5 ඉක්මවූ ජනතාවට ඉදිරි සති හය තුළ නිවෙස්වලටම වී සිටීමට සිදුව ඇති අතර, පිටතට යා හැක්කේ අත්‍යාවශ්‍ය සේවා සඳහා පමණයි.\nපසුගිය බදාදා මැදියම් රැයේ සිට මෙලෙස මෙල්බන් නුවර යළි වසා දැමුණේ එහි නව ආසාදිතයන් 860 දෙනෙකු හමුවීමත් සමඟයි.\nඒ අනුව මෙල්බන්, ඕස්ටේ්‍රලියාවේ කොවිඩ් 19 ව්‍යාප්තියේ නව කේන්ද්‍රය ලෙස සැළකෙනවා.\nනිරෝධායන ක්‍රියාමාර්ග අධීක්ෂණය සඳහා පොලීසිය යොදවා ඇති අතර, මහා මාර්ගවල මාර්ග බාධක යොදා ඇත්තේ පුද්ගල සංචරණය සීමා කිරීමේ අරමුණින්.\nඑමෙන්ම මෙල්බන් ඇතුළත් වික්ටෝරියා ප්‍රාන්තය සහ වඩාත්ම ජනාකීර්ණ ප්‍රාන්තය වන නිව්සවුත් වේල්ස් අතර ප්‍රාන්ත සීමාවද දැන් යළි වසා දමා තිබෙනවා.\nඕස්ට්‍රේලියාවේ කොවිඞ් 19 ආසාදිත සංඛ්‍යාව 9,500 ඉක්මවන අතර, එරටින් වාර්තාවන මරණ සංඛ්‍යාව 107ක්.\nපසුගිය සති 6 තුළ ලොව පුරා කොරෝනා ආසාදිතයන් සංඛ්‍යාව දෙගුණයකින් ඉහළ ගිය ද ගෝලීය වසංගතයේ ව්‍යාප්තිය පාලනය කිරීමේ හැකියාවක් තවදුරටත් පවතින බව ලෝක සෞඛ්‍ය සංවිධානය පවසනවා.\nජිනිවා නුවර ඊයේ පැවති මාධ්‍ය හමුවේදී එහි ප්‍රධානී ටෙඩ්‍රොස් ඇඩනම් ගෙබ්‍රියේසස් සඳහන් කළේ ඉතාලිය, ස්පාඤ්ඤය, දකුණු කොරියාව මෙන්ම මුම්බායි හි පිහිටි ලොව විශාලතම පැල්පත් ජනාවාසයෙන් ඒ සඳහා උදාහරණ සපයා ගත හැකි බවයි.\nදැඩි පියවර තුළින් එහි වෛරස් ව්‍යාප්තිය පාලනය කිරීමට හැකිව තිබෙනවා.\nඒ සඳහා සමාජය තුළ ව්‍යාප්තිය වැළැක්වීම පිළිබඳ අවධානය යොමු කළ යුතු අතර, පරීක්ෂාව, හඳුනා ගැනීම, හුදෙකලා කිරීම සහ ප්‍රතිකාර කිරීම තුළින් වෛරසය පැතිරීමේ දාමය බිඳලිය හැකි බව ලෝක සෞඛ්‍ය සංවිධානයේ අදහසයි.\nඑමෙන්ම, රටවල් තුළ කොවිඩ් 19 වසංගතය පාලනය කිරීම සඳහා ජාතික එකමුතුභාවය මෙන්ම ගෝලීය සහෝදරත්වය වැදගත් වන බව ද එහි ප්‍රධානී ටෙඩ්‍රොස් ඇඩනම් ගෙබි්‍රයේසස් අවධාරණය කළා.\nමේ අතර කොරෝනා වෛරසයේ මූලාරම්භය පිළිබඳව විමර්ශන කටයුතු සංවිධාන කිරීම සඳහා ලෝක සෞඛ්‍ය සංවිධානයේ විශේෂඥයන් දෙදෙනෙකු ඊයේ චීනය බලා නික්මී තිබෙනවා.\nකොරෝනා වෛරසය පසුගිය වසරේ දෙසැම්බරයේ මුලින්ම මතුවූයේ චීනයේ වූහාන් නගරයේ වන සත්ව මස් වෙළඳපොලකින්.\nඑමෙන්ම වෛරසය වූහාන් වෛරස් පරීක්ෂණාගාරයෙන් නික්මුණු බවටද ඇමරිකාව ඇතුලු රටවලින් චෝදනා එල්ලවනවා.\nඇමරිකාව ලෝක සෞඛ්‍ය සංවිධානයෙන් නික්මීමට තීරණය කළේද චීනයට පක්ෂපාතී අන්දමින් කටයුතු කරන බවට චෝදනා කරමින්.\nඒ නිසා කොවිඞ් 19 වෛරසයේ මූලාරම්භය තහවුරු කිරීම සඳහා ලෝක සෞඛ්‍ය සංවිධානය වෙත එල්ලවී ඇත්තේ දැඩි බලපෑමක්.\nඑහි සත්ව සෞඛ්‍ය සහ වසංගත රෝග විශේෂඥයන් දෙදෙනෙකු මෙලෙස චීනය වෙත යවා ඇති අතර, එහිදි ඔවුන් චීන විද්‍යාඥයන් හමුවී අදාළ විමර්ශන කටයුතු සංවිධාන කරන ආකාරය පිළිබඳව සාකච්ඡා කරනු ඇති.",
       "URL": "https://www.hirunews.lk/245191/ඉන්දියාවේ-කොරෝනා-ආසාදිතයන්-අට-ලක්ෂය-ඉක්මවයි-ඇමරිකාවේ-දිනක්-තුළ-නව-ආසාදියන්-71000ක්-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=2595"
}