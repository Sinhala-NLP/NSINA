{
       "Source": "hirunews",
       "Timestamp": "Wednesday, 16 November 2022 - 13:38",
       "Headline": "මහබැංකුවෙන් රුපියල් කෝටි 13,000ක මුදල් අච්චු ගැසීමක්",
       "News Content": "ඊයේ (15) දිනයේ දී ශ්‍රී ලංකා මහ බැංකුව වෙත විශේෂ භාණ්ඩාගාර බිල්පත් නිකුතුවක් සිදු කර තිබෙනවා.\nමෙම නිකුතුවේ වටිනාකම රුපියල් මිලියන 129,920.41ක් හෙවත් රුපියල් කෝටි 12,992ක්.\nමේ සම්බන්ධයෙන් ශ්‍රී ලංකා මහ බැංකුව පවසන්නේ ඊයේ දින, ණය සේවාකරණ ගෙවීම් මූල්‍යයනය කරගැනීම සඳහා මහා භාණ්ඩාගාරයේ ඉල්ලීම මත මෙම නිකුත් කිරීම සිදු කළ බව යි.\nමේ අනුව ඊයේ දින වන විට ශ්‍රී ලංකා මහ බැංකුව සතුව පැවති භාණ්ඩාගාර බිල්පත්/ බැඳුම්කර ප්‍රමාණයෙහි මුහුණත වටිනාකම රුපියල් මිලියන 2,570,671.54ක් වූ අතර, මෙම වටිනාකම නොවැම්බර් 14 දින දැක්වුණේ රුපියල් මිලියන 2,440,751.13ක් ලෙස යි.\nමෙලෙස මහ බැංකුව වෙත භාණ්ඩාගාර බිල්පත් නිකුතුවක් කිරීමේ දී මහ බැංකුව විසින් නව මුදල් ප්‍රවාහයක් මුදා හැරීමක් සිදු කරනු ලබන අතර, එය හැඳින්වීම සඳහා ‘සල්ලි අච්චු ගැසීම‘ (Money printing) යන සාමාන්‍ය ව්‍යවහාරය භාවිත වන බව සඳහන්.\nමහ බැංකුව රජය සමඟ සිදු කරන ගනුදෙනු අතර ප්‍රධාන තැනක් ගන්නේ මහ බැංකුව විසින් රජයේ භාණ්ඩාගාර බිල්පත් මිලට ගැනීම සහ රජයට තාවකාලික අත්තිකාරම් සැපයීම යි.\nරජයේ මුදල් අවශ්‍යතා සඳහා රජය විසින් භාණ්ඩාගාර බිල්පත් නිකුත් කිරීම්වල දී මුදල් නීති පනතින් ලැබී ඇති බලතල අනුව ඒවායින් යම් කොටසක් මහ බැංකුවේ අභිමතය පරිදි සහ සමස්ත මුදල් සැපයුමට අහිතකර ලෙස බල නො පාන පරිදි මිල දී ගැනීමට මහ බැංකුවට හැකිය.\nඑසේ භාණ්ඩාගාර බිල්පත් මිල දී ගැනීමේ දී එහි අගයට සමාන මුදල් ප්‍රමාණයක් නව මුදල් නිකුත් කිරීම් ලෙස ආර්ථිකයට මුදා හැරීම සිදු වනවා.\nඊයේ (15) දිනයේ දී සිදු වී ඇත්තේ ද එවැන්නක් බව යි වාර්තා වන්නේ.",
       "URL": "https://www.hirunews.lk/320511/මහබැංකුවෙන්-රුපියල්-කෝටි-13000ක-මුදල්-අච්චු-ගැසීමක්",
       "Category": "Local News",
       "Parent URL": "https://www.hirunews.lk/local-news.php?pageID=730"
}