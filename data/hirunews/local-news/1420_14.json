{
       "Source": "hirunews",
       "Timestamp": "Sunday, 16 January 2022 - 21:39",
       "Headline": "සේවය කම්බස් කරන බස් ලොක්කා  (වීඩියෝ)",
       "News Content": "මාර්ගස්ථ මගී ප්‍රවාහන අධිකාරිය නම් ආයතනය මෙරට තුළ ස්ථාපිත කර ඇත්තේ බස් මගීන් සඳහා ගුණාත්මක සේවාවක් ලබාදීමේ අරමුණ ඇතිවයි.\nඑහෙත්, වයඹ පළාතේ එම අධිකාරියේ සභාපතිවරයා විසින් සිදුකර ගෙන යන අයථා ක්‍රියාකලාපය හේතුවෙන් මේ වනවිට මගීන් දැඩි අනතුරුදායක තත්ත්වයකට පත් කර ඇති බව හිරු සී.අයි.ඒ. වෙත වාර්තා වනවා.\nඅද සී.අයි.ඒ. අනාවරණය ඒ පිළිබඳවයි.\nගලෙන්බිදුනුවැව - කුරුණෑගල බස් මාර්ගයේ ධාවනයේ යොදාවා ඇති භක්‍ 3205 අංකය සහිත බස් රථය වයඹ පළාත් මාර්ගස්ථ මගී ප්‍රවාහන අධිකාරියේ සභාපතිවරයා වන දිල්ෂාන් වර්ණපුර නැමැත්තාට අයත් වුවක්.\nමෑතක සිට උදෑසන කාලයට පාසල් ළමුන්ල කාර්යාල සේවකයන් වැඩි වශයෙන් ප්‍රවාහන පහසුකම් ලබා ගැනීමට පැමිණෙන අවස්ථාවේ කුරුණෑගල දක්වා ගමන්වාරය සපුරා ගැනීමට මාර්ගස්ථ මගී ප්‍රවාහන අධිකාරියේ සභාපතිවරයා හා ඔහු යටතේ සේවයේ නියුතු පිරිස විවිධ උපක්‍රම යොදවන බවයි බස් රථ සේවකයින් චෝදනා කරන්නේ.\nතමන්ගේ ගමන් වාරය කල් දැමීමට සිදුකරන බලපෑමත් සමග බස් රථ අතර දැඩි තරගයක් ඇතිවීම හේතුවෙන් පැයට සැතපුම් 100 ඉක්මවු වේගයකින් බස් රථ ධාවනය කිරීමට සිදුව ඇති බවයි මෙම බස් රථ සේවකයින් පවසන්නේ.\nමොවුන් පවසන්නේ වයඹ පළාත් මාර්ගස්ථ මගී ප්‍රවාහන අධිකාරියේ සභාපතිවරයාට රජයෙන් ලබාදී ඇති නිල රථය යොදාගෙන අනෙක් බස් රථවලට ඔහුගේ බස් රථය ඉස්සර කිරීමට ඉඩ නොදී ගමන් ගන්නා බවයි.\nසභාපතිවරයා හා අධිකාරියේ සේවකයින් දළඳා ගමින් ඔහුගේ බස් රථයට ඉදිරියට යාමට ඉඩ කඩ ලබාදී වෙනත් බස් රථවල ගමනාගමනයට බාධා පමුණුවනවා.\nමේ පිළිබඳව අප වයඹ පළාත් මාර්ගස්ථ මගී ප්‍රවාහන අධිකාරියේ සභාපතිවරයාගෙන් කළ විමසීමකදී ඔහු ප්‍රකාශ කලේ තමන් එලෙස බාධා කිරීම් සිදු නොකළ බවයි.\nමෙපමණක් නොව අනෙකුත් සියලු මගී බස් රථ කුරුණෑගල බස් රථ නැවතුම් පළ වෙත යොමුකරද්දී සභාපතිවයාගේ බස් රථයට පමණක් නගරයේ රාජ්‍ය ආයතනල පාසල් අසලට ළමුන් ප්‍රවාහනය කිරීම් ආදී විශේෂ පහසුකම් සැපයීමට ද අවස්ථාව සලසා දී තිබෙනවා.\nකලින් කලට මගී ප්‍රවාහන අධිකාරියට පත්කෙරෙන සභාපතිවරුන්ගේ වගකීම තම මඩිය තර කර ගැනීම සඳහා මෙලෙස අත්තනෝමතිකව ක්‍රියා කිරීම දරෑ එසේත් නැතිනම් මගීන්ට ගුණාත්මක සේවයක් සැපයීමද ?\nමේ අනාවරණයට විසඳුමක් ලැබෙන තුරු හිරු සී.අයි.ඒ. ඉදිරියේදීත් අවධානයෙන්.",
       "URL": "https://www.hirunews.lk/294196/සේවය-කම්බස්-කරන-බස්-ලොක්කා-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1420"
}