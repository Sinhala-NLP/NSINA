{
       "Source": "hirunews",
       "Timestamp": "Thursday, 16 September 2021 - 13:05",
       "Headline": "රෝගීන් අඩු වුවත් අවදානම තවදුරටත් සෞඛ්‍ය අංශ කියයි (වීඩියෝ)",
       "News Content": "සැප්තැම්බර් 6 වැනි දා සිට 14 වැනි දා දක්වා කාලය තුළ දින දෙකක් හැර අන් සියලු ම දිනයන්හි මෙරටින් වාර්තා වූ දෛනික ආසාදිතයින්ගේ සංඛ්‍යාව 3,000 ඉක්මවා තිබෙනවා.\nඒ, අදාළ දිනවල තහවුරු කිරීම ප්‍රමාද වූ ආසාදිතයින් 3,152 දෙනෙකු වසංගත රෝග විද්‍යා ඒකකය විසින් ඊයේ දිනයේ දී මෙරට සමස්ත ආසාදිත සංඛ්‍යාවට එකතු කිරීමත් සමඟයි.\nඅලුතින් එක් කරන ලද ආසාදිතයින් 3,152 සැප්තැම්බර් හය වැනි දා සිට 14 වැනි දා දක්වා දින අට අතර සාමාන්‍ය ආකාරයට බෙදී ගියේ නම්, එම දිනවල දෛනිකව වාර්තා වූ ආසාදිතයින් සංඛ්‍යාවට නව ආසාදිත‍යින් 394 දෙනෙකු පමණ එක්විය යුතුයි.\nඒ අනුව ගත් විට අදාළ දිනවල දින දෙකක් හැර සෙසු සියලු ම දිනයන්හි වාර්තා වූ දෛනික ආසාදිත සංඛ්‍යාව 3,000 සීමාව ඉක්මවා යනු ඇති.\nමෙම පසුබිම තුළ දෛනික කොවිඩ් ආසාදිතයින් සංඛ්‍යාව අඩු වෙමින් පවතින බව ප්‍රකාශ කළ හැකි ද යන්න ගැටලු සහගතයි.\nමේ අතර යාපනය ශික්ෂණ රෝහලේ දී දරු ප්‍රසූතියක් සිදු කළ මවක් කොරෝනා ආසාදනය වී ජීවිතක්ෂයට පත්ව තිබෙනවා.\nයාපනය - අලවෙට්ටි ප්‍රදේශයේ 42 හැවිරිදි මවකයි ඊයේ මෙලෙස ජීවිතක්ෂයට පත්ව ඇත්තේ.\nදරු ප්‍රසූතිය ආසන්නයේ දී ඇයට කොරෝනා රෝග ලක්ෂණ පෙන්නුම් කිරීම හේතුවෙන් සිදු කළ පරීක්ෂාවක දී කොරෝනා ආසාදනය වී ඇති බවට තහවුරු වුණා.\nදරු ප්‍රසූතියෙන් පසුව ඇයගේ රෝග තත්ත්වය උත්සන්න වීමෙනුයි මෙලෙස ජීවිතක්ෂයට පත්ව ඇත්තේ.\nකෙසේ වෙතත් ඇය විසින් බිහි කළ දරුවාට කොරෝනා ආසාදනය වී ඇත් ද යන්න පිළිබඳව තොරතුරු වාර්තා වී නැහැ.\nඑමෙන්ම කොරෝනා මෘත දේහයක් ප්‍රවාහනය කරමින් තිබූ ලොරි රථයක් මුලතිව් කෝකිලායි ප්‍රදේශයේ දී මාර්ගය හරහා පෙරලී යාමෙන් අනතුරට ලක් ව තිබෙනවා.\nඊයේ පස්වරුවේ අදාළ ලොරි රථය මෙලෙස අනතුරට ලක් ව ඇති අතර, අනතුරෙන් රියදුරු සහ තවත් අයෙකු තුවාල ලබා ඇති බවයි පොලීසිය සඳහන් කළේ.\nපසුව වෙනත් රියදුරෙකු යොදවා කොරෝනා මෘත දේහය ආදාහනාගාරය වෙත රැගෙන යාමට කටයුතු කෙරුණා.\nමේ අතර කොරෝනා ව්‍යාප්තිය සහ ඉන් ජනතාවට එල්ල වී ඇති බලපෑම සම්බන්ධයෙන් ඌරුවරිගේ වන්නිලැත්තන් සිය බිරිඳගේ මරණයෙන් පසු පළමු වරට මාධ්‍ය වෙත අදහස් පළ කර සිටියා.",
       "URL": "https://www.hirunews.lk/282357/රෝගීන්-අඩු-වුවත්-අවදානම-තවදුරටත්-සෞඛ්‍ය-අංශ-කියයි-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1688"
}