{
       "Source": "hirunews",
       "Timestamp": "Wednesday, 03 March 2021 - 16:30",
       "Headline": "ඉරණතිව් දූපතේ කොවිඩ් මරණ භූමදානය හෙට දවසේ තවත් ගැටලුවක් ද ?",
       "News Content": "මොකක්ද මේ ඉරණතිව් ?\nමන්නාරම් ද්‍රෝණියේ උතුරට වන්නට පිහිටා ඇති ඉරණතිවු දූපත වර්ග කිලෝමීටර 5ක පමණ වපසරියකින් යුතු සුන්දර භූමි භාගයක්.\nඋතුරුකරය එල්.ටී.ටී.ඊ රුදුරු ත්‍රස්තවාදයේ ගිනිදැලින් වෙලී යන්නට පෙර ධීවර කර්මාන්තයෙන් බඩවියත සාදා ගත් පවුල් 200 ආසන්න පිරිසකට සෙවන දුන්නේ මේ භූමියයි.\nගොඩබිමට ඉතාම ආසන්න මුලන්ගාවිල් එහෙමත් නැත්නම් නච්චිකුඩා සිට කිලෝමීටර 20 පමණ දුරකින් මෙම දූපත පිහිටා තිබෙනවා.\nමුලන්ගාවිල් සිට ඉරණතිව් මුහුදු ගමනට වැය වන කාලය පැය එක හමාරකට මදක් වැඩියි.\nහැබැයි වාරකන් එහෙමත් නැත්නම් මුහුද ප්‍රචණ්ඩ කාලයේදී මේ ගමනට ඊට වඩා වැඩි කාලයක් වැය වෙනවා වගේම ඒක බොහෝම භයානක අත්දැකීමක්.\nකෙසේ වෙතත් මේ හැම හොඳ නරකක්ම විඳගෙන ඉරණතිව් වැසියෝ තමන්ගේ ජීවිතය තමන්ගේ පාඩුවේ වසර සිය ගණනක් ගෙන ගියා.\nනමුත් එල්.ටී.ටී.ඊ යුධ සමයේ මේ වැසියන්ගේ සාමකාමී දිවිපෙවෙතට බාධා පැමිණෙන්නේ ඔවුනට උන්හිටිතැන් සියල්ල අහිමි කරමින්.\n1997 වසරේ මැද භාගයේ ඔවුන් සිය වතුපිටි හරකබාන අතහැර කිලිනොච්චි මුලන්ගාවිල් ප්‍රදේශයට කොටුවන්නේ යුද්දයේ කටුක අත්දැකීම් මොනවට විඳිමින්.\nඉරණතිව් වැසියන් දූපත අත්හැර පැමිණෙනවාත් සමගම ශ්‍රී ලංකා නාවික හමුදාව එහි කඳවුරක් පිහිටු වනවා.\n2009 යුධ ජයග්‍රහණයෙන් පසුවත් මෙම වැසියන්ට සිය ගම්බිම් කරා නැවත යෑම පහසු කරුණක් වෙන්නේ නෑ.\nඔවුන් සිය ගම්බිම් නැවත අත්පත් කර ගන්නේ වසර 2016 ආරම්භ කරන දීර්ඝ සාමකාමී විරෝධතාවකින් පසුවයි.\nඒ 2018 වසරේදී හරියටම ඔවුන්ගේ විරෝධතාවට දින 395 ගතවෙද්දී.\nසුදුකොඩි දමාගත් ධීවර යාත්‍රා 50කින් නැවත සිය ගම්බිම් කරා පැමිණි ඔවුන් යලි තම ජීවිකාව සලසා ගන්නේ දැඩි දුෂ්කරතා මධ්‍යයේයි.\nඉරණතිව් මුහුදු ප්‍රදේශය මත්ස්‍ය කර්මාන්තයට මෙන්ම මුහුදු කූඩැල්ලන්ටත් එකසේ ප්‍රසිද්ධියක් උසුලනවා.\nඑමෙන්ම අද වන විට මෙම දූපත අනෙකුත් ධීවර යාත්‍රා සඳහා පහසුකම් සපයන අතරමැදි ධීවර තොටුපොළක් ලෙසටත් ප්‍රචලිතයි.\nඔවුන්ගේ ධීවර යාත්‍රා දැල් ආම්පන්න වලට මෙන්ම ධීවරයන්ටත් විවේකයක් සලසන භූමියක් බවට අද මේ බිම පත්වෙලා.\n90% වඩා වැඩි කතෝලික ජනගහනයක් වෙසෙන ඉරණතිව් දූපතේ අද වන විට වාසය කරන පවුල් සංඛ්‍යාව 400ට මදක් වැඩියි.\nඔවුන් දහසකුත් එකක් දුක් කරදර බාධා කම්කටොලු සමග නැවත ජීවිතය ජයගන්න උත්සාහ දරන සුන්දර මිනිසුන් කොටසක්.\nකෙසේවෙතත් මේ බිම කෝවිඩ් 19 ආසාධිත වී මියයන්නන්ගේ මෘතදේහ මිහිදන් කිරීම සඳහා තෝරාගෙන තිබීම හරහා මොවුනගේ සාමකාමී දිවිපෙවෙතට කුමන බලපෑමක් සිදු කරයි ද ?\nඑය හෙට දවසේ තවත් ගැටළුවක් නිර්මාණය කරාවිද ?\nමෙයට පිළිතුරු අදාළ බලදාරින් විසින් ලබා දිය යුතු නොවන්නේ ද ?",
       "URL": "https://www.hirunews.lk/264231/ඉරණතිව්-දූපතේ-කොවිඩ්-මරණ-භූමදානය-හෙට-දවසේ-තවත්-ගැටලුවක්-ද",
       "Category": "Local News",
       "Parent URL": "https://www.hirunews.lk/local-news.php?pageID=2112"
}