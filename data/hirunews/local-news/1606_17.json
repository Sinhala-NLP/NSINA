{
       "Source": "hirunews",
       "Timestamp": "Monday, 25 October 2021 - 14:25",
       "Headline": "ඖෂධ සංස්ථා සභාපති නිසා ඇමති රඹුක්වැල්ලට ගෙදර යන්න වෙයි ද ?",
       "News Content": "ඖෂධ සංස්ථාවේ සභාපති ධූරයෙන් ඉවත්වීමට වෛද්‍ය ප්‍රසන්න ගුණසේන ගත් තීන්දුව තවත් මසකින් කල් දමන ලෙසට ජනාධිපතිවරයා ඉල්ලීමක් කර ඇති බව වාර්තා වනවා.\nමෙහිදී ජනාධිපතිවරයා වෛද්‍ය ප්‍රසන්න ගුණසේනට පවසා ඇත්තේ අදාළ තනතුර සඳහා සුදුසු පුද්ගලයකු සොයා ගන්නා තෙක් සිය තීරණය කල් දමන ලෙසයි.\nජාතික ඖෂධ නීතිගත සංස්ථාවේ සභාපති වෛද්‍ය ප්‍රසන්න ගුණසේන සිය තනතුරෙන් ඉල්ලා අස්වීමට තීරණය කළේ සෞඛ්‍ය අමාත්‍ය ආචාර්ය කෙහෙළිය රඹුක්වැල්ල සමඟ ඇතිකරගත් මත ගැටුම් හේතුවෙන් බව මීට පෙර වාර්තා පළ වී තිබුණා.\nකෙසේ වෙතත් ජනාධිපතිවරයා වෛද්‍ය ප්‍රසන්න ගුණසේන ගෙන් සිදුකළ මෙම ඉල්ලීමත් සමඟ සෞඛ්‍ය අමාත්‍යවරයා දැඩි අපහසුතාවකට පත්ව ඇති බවයි අමාත්‍යංශ ආරංචි මාර්ග පවසන්නේ.\nඑම ආරංචි මාර්ග වැඩිදුරටත් පෙන්වා දෙන්නේ මතුව ඇති තත්ත්වය ඇතැම් විට ආචාර්‍ය කෙහෙළිය රඹුක්වැල්ල අමාත්‍ය තනතුරින් ඉවත්ව යාමේ  වාතාවරණයක් දක්වා වර්ධනය විය හැකි බවටයි.\nමේ අතර ජාතික ඖෂධ නීතිගත සංස්ථාවේ සභාපති වෛද්‍ය ප්‍රසන්න ගුණසේන එම තනතුරෙන් ඉල්ලා අස්වීමට ගත් තීරණයත් සමඟ නැවතත් හදිසි ඖෂධ මිලදී ගැනීම් සිදු කිරීමට සෞඛ්‍ය අමාත්‍යාංශයේ ඇතැම් පිරිස් උත්සාහ දරමින් සිටින බව සෞඛ්‍ය අමාත්‍යංශ අභ්‍යන්තර ආරංචි මාර්ග සඳහන් කරනවා.\nවෛද්‍ය ප්‍රසන්න ගුණසේන සභාපතිවරයා වශයෙන් කිසිදු අවස්ථාවක හදිසි ඖෂධ මිලදී ගැනීම් සිදු නොකළ අතර මේ හරහා ඔහු රජයට රුපියල් බිලියන ගණනාවක් ඉතිරි කර දී තිබුණා.\nඑමෙන්ම මෙතෙක් කලක් වෙළඳ නාමයෙන් පමනක් ආනයනය කෙරුණු පිළිකා රෝගීන්ට ලබාදෙන ඖෂධ ඖෂධීය නාමය හරහා ආනයනය කිරීම හේතුවෙන් ද වෛද්‍ය ප්‍රසන්න ගුණසේන සෞඛ්‍ය අමාත්‍යංශයට සහ රජයට ඉතිරි කර දුන් මුදල් ප්‍රමාණය මිලියන 2500 කට අධිකයි.\nමේ අතර පසුගිය සිකුරාදා සෞඛ්‍ය අමාත්‍යවරයා හිරු වෙත අදහස් දක්වමින් කියා සිටියේ අද දිනය තුල ජාතික ඖෂධ නියාමන අධිකාරියේ ප්‍රධාන විධායක තනතුර සඳහා පත්කිරීමක් සිදු කරන බවයි.",
       "URL": "https://www.hirunews.lk/286010/ඖෂධ-සංස්ථා-සභාපති-නිසා-ඇමති-රඹුක්වැල්ලට-ගෙදර-යන්න-වෙයි-ද",
       "Category": "Local News",
       "Parent URL": "https://www.hirunews.lk/local-news.php?pageID=1606"
}