{
       "Source": "hirunews",
       "Timestamp": "Thursday, 01 September 2016 - 19:33",
       "Headline": "බත්තරමුල්ලේ ජල ගැටලුවට තවමත් විසඳුම් නැහැ",
       "News Content": "බත්තරමුල්ල, තලවතුගොඩ ඇතුළු තදාසන්න ප්‍රදේශ කිහිපයක ජනතාව මුහුණ දී තිබෙන පානීය ජල ගැටලුවක් සම්බන්ධයෙන් අප ඊයේත් හිරු ප්‍රවෘත්ති තුළින් අනාවරණ කළා.\nනමුත් මේ දක්වාත් ඊට නිසි පිළියමක් ලැබී නැහැ.\nසතියක පමණ කාලයක සිට ජලය ලැබීම සම්පූර්ණයෙන්ම ඇණ හිට ඇති අතර ජනතාව චෝදනා කරන්නේ ඒ පිළිබඳ ජල සම්පාදන මණ්ඩලය මුණිවත රකින බවයි.\nබත්තරමුල්ල, තලවතුගොඩ ඇතුළු තදාසන්න ප්‍රදේශවල ජනතාව මෙලෙස ජල ගැටලුවකට ලක්ව තිබෙන්නේ මීට මාස එක හමාරකට පමණ පෙර සිටයි.\nජනතාව පවසන්නේ ඉන් පෙර කිසිදු ගැටලුවක්ව නොමැතිව ජලය ලැබුණද මසකට අධික කාලයක සිට නිවෙස්වල ජල නල මගින් ඉතා සුළු වශයෙන් ජලය ලැබුණ බවයි.\nඑලෙස ලැබුණු ජලයෙන් දෛනික කටයුතු නිසියාකාරයෙන් ඉටු කරගත නොහැකි වීම හේතුවෙන් ප්‍රදේශවාසීන් ජල සම්පාදන මණ්ඩලය දැනුවත් කර තිබෙනවා.\nනමුත් අදාළ ආයතනය ඒ සම්බන්ධයෙන් කිසිදු ප්‍රතිචාරයක් දක්වා නැහැ.",
       "URL": "https://www.hirunews.lk/142017/බත්තරමුල්ලේ-ජල-ගැටලුවට-තවමත්-විසඳුම්-නැහැ",
       "Category": "Local News",
       "Parent URL": "https://www.hirunews.lk/local-news.php?pageID=4897"
}