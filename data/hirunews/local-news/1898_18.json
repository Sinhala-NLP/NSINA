{
       "Source": "hirunews",
       "Timestamp": "Tuesday, 08 June 2021 - 14:32",
       "Headline": "පොහොර නැතුව පරවෙන මල් ගබඩාවට තැබූ මුද්‍රාව (වීඩියෝ)",
       "News Content": "රසායනික පොහොර නොමැතිවීම එළවළු ගොවීන්ට මෙන්ම පැල තවාන්කරුවන්ට ද බලපෑම් එල්ල කර තිබෙනවා.\nපොළොන්නරුව - හිඟුරක්ගොඩ - සිරිකෙත සහ කුමාරගම යන ගම්මානවල ජීවත් වන පවුල් 400කගේ පමණ ප්‍රධාන ජීවනෝපාය පැල වර්ග අලෙවියයි.\nවිසිතුරු බෝගන්විලා මෙන්ම අනෙකුත් මල් වර්ගවල පැල රටටම බෙදා හරින මෙම තවාන්කරුවන් කොවිඩ් වසංගතය හමුවේ මෙන්ම රසායනික පොහොර සීමා කිරීම හමුවේ පත්ව ඇත්තේ දැඩි අර්බුදයකාරී තත්ත්වයකටයි.\nමල් වගාව සඳහා අවශ්‍ය වන පොලිතින් බෑග්වල මිල ගණන් ඉහළ යාම ද මොවුන්ට එල්ල වූ තවත් බලපෑමක්.\nමේ අතර, පොලොන්නරුව - ඇලහැර බකමූණ - නිකහේන, අතරගල්ලෑව, ජයසිරිපුර ගඟයාන යන ප්‍රදේශවල යල කන්නය සඳහා මේ දිනවල ලොකු ළූණූ වගාව සිදු කෙරෙනවා.\nපැල තවාන් දමා බිම් සකස් කර තිබුණද වගාව කළ නොහැකි වී ඇත්තේ මඩ පොහොර සහ දියර පොහර හිඟතාවය හේතුවෙන්.\nමේ අතර කල්පිටිය අර්ධද්වීපයේ - දළුව, මාම්පුරිය, සින්නපාඩුව, සේතපොළ ආදි ගම්මාමානවල ඉද්දමල් වගාව සිදු කරන වගාකරුවන්ද පොහොර නොමැති වීමෙන් දැඩි අසීරුතාවට පත්ව සිටිනවා.\nහින්දු භක්තිකයින්ගේ ආගමික කටයුතු, සැරසිලි මෙන්ම මල්වර, මංගල සහ අවමංගල්‍යය කටයුතුවලටද යොදා ගන්නා ඉද්දමල් මෙන්ම පොහොට්ටුවලට ද තිබුණේ තරඟකාරී ඉල්ලුමක්.\nමේ අතර රසායනික පොහොර තහනම් කිරීම මගින් තේ වගාව විනාශයට පත්වන බව පවසමින් කුඩා තේ වතු හිමියන්ගේ ජාතික සම්මේලනයේ සාමාජිකයන් කහදූව ප්‍රදේශයේ දී තේ වගා භූමියක් තුළ ඊයේ නිහඬ විරෝධතාවයක නිරත වුණා.\nමේ අතර තිස්සමහරාම නගරයේ පිහිටි කෘෂි රසායන අලෙවි සැලකින් රජය මගින් සහනාධාර ක්‍රමයට රුපියල් 1500ට ලබාදිය යුතු පොහොර මිටියක් රුපියල් 3500කට අලෙවි කිරීමේ ජාවාරමක් පිළිබඳව අප පසුගියදා තොරුතුරු අනාවරණ කළා.\nඒ අනුව ඊයේ පස්වරුවේ එම ගබඩාව පැමිණි හම්බන්තොට පාරිභෝගික සේවා අධිකාරියේ නිලධාරීන් ගබඩාව පරීක්ෂා කොට ගබඩාකරුට සහ අලෙවිකරුට නඩු පැවරීමට කටයුතු කළ අතර ගබඩාවට මුද්‍රා තැබුවා.\nඑහිදී අලෙවිකරු සහ ඔහුගේ ඥාතීන් පිරිසක් පාරිභෝග සේවා අධිකාරියේ නිලධාරීන්ගේ රාජකාරියට බාධා කළා.\nමේ අතර කාබනික පොහොර මෙරට නිෂ්පාදනය සාර්ථක නොවන බවත් මේ හේතුවෙන් පස විනාශ වන බවත් රුහුණු විශ්ව විද්‍යාලයේ කෘෂි ආර්ථික විද්‍යාව පිළිබඳ ජ්‍යෙෂ්ට මහාචාර්ය එල්.එම් අබේවික්‍රම මහතා පවසනවා.",
       "URL": "https://www.hirunews.lk/273727/පොහොර-නැතුව-පරවෙන-මල්-ගබඩාවට-තැබූ-මුද්‍රාව-වීඩියෝ",
       "Category": "Local News",
       "Parent URL": "https://www.hirunews.lk/local-news.php?pageID=1898"
}