{
       "Source": "hirunews",
       "Timestamp": "Saturday, 21 March 2020 - 11:08",
       "Headline": "ඇමරිකානු උප ජනාධිපති කාර්යාලයේ ආරක්ෂකයෙකුටත් කොරෝනා",
       "News Content": "ඇමරිකා එක්සත් ජනපදයේ උප ජනාධිපති මයික් පෙන්ස්ගේ කාර්යාලයේ ආරක්ෂකයෙකුට ද කොරෝනා වෛරසය ආසාදනය වී තිබෙනවා.\nකෙසේ නමුත් උප ජනාධිපතිවරයාගේ මාධ්‍ය ලේකම් කැතී මිලර් සඳහන් කළේ එම පුද්ගලයා සමඟ ජනාධිපති ඩොනල්ඩ් ට්‍රම්ප් හෝ උප ජනාධිපති මයික් පෙන්ස් සමීප සබඳතාවක් පවත්වා නොමැති බවයි.\nඔවුන් දෙදෙනාම ධවල මන්දිරයේ ඊයේ පැවති මාධ්‍ය හමුවට එක්වුණා.\nපසුගිය මාසයේ ජනපති ට්‍රම්ප් සහ උප ජනාධිපති පෙන්ස් සහභාගි වූ සමුළුවකට සහභාගි වූ බ්‍රසීල නියෝජිතයන් කිහිප දෙනෙකුට කොරෝනා වෛරසය ආසාදනය වී ඇති බව පසුව සොයා ගැනුණා.\nඉන් අනතුරුව ජනපති ට්‍රම්ප් ද කොවිඞ් නයින්ටීන් පරීක්ෂාවට ලක් කෙරුණු අතර, ඔහුට වෛරසය ආසාදනය වී නොමැති බව තහවුරු වුණා.\nඇමරිකාවේ කොරෝනා වෛරස් මරණ සංඛ්‍යාව මේ වන විට 216 දක්වා ඉහළ ගොස් ඇති අතර එරට ආසාදිත සංඛ්‍යාව 19,624ක්.\nඇමරිකාවේ නිව්යෝක්, ලොස්ඇන්ජලීස් සහ චිකාගෝ යන විශාලතම නගර 3ම මේ වන විට වසා දමා ඇත්තේ කොරෝනා වෛරස් ව්‍යාප්තිය අවම කිරීමේ අරමුණෙන්.\nමේ අතර, ඇමරිකානු නාවික හමුදාවට අයත් ඇඳන් දහසක් සහිත මර්සි රෝහල් නෞකාව කොරෝනා වෛරස් ආසාදිතයන්ට ප්‍රතිකාර සඳහා මේ වන විට නිව්යෝක් වරායට සේන්දු වී තිබෙනවා.",
       "URL": "https://www.hirunews.lk/236922/ඇමරිකානු-උප-ජනාධිපති-කාර්යාලයේ-ආරක්ෂකයෙකුටත්-කොරෝනා",
       "Category": "International News",
       "Parent URL": "https://www.hirunews.lk/international-news.php?pageID=189"
}