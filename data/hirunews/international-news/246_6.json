{
       "Source": "hirunews",
       "Timestamp": "Sunday, 11 August 2019 - 10:20",
       "Headline": "ටැන්සානියාවේ ඉන්ධන බවුසරයක් පිපිරී හැට දෙනෙකු මරුට",
       "News Content": "අප්‍රිකානු ටැන්සානියා දේශයේ ඉන්ධන ප්‍රවාහනය කළ බවුසරයක් අනතුරට ලක් වී පිපිරීමෙන් පුද්ගලයන් 60 දෙනෙකු පමණ ජීවිතක්ෂයට පත්ව තිබෙනවා.\nටැන්සානියාවේ ආර්ථික අගනගරය වූ දාර්-එස්-සලාම් නුවරට බටහිර දිගින් පිහිටි මොරගෝරෝ ප්‍රදේශයේදී මෙම ඉන්ධන බවුසරය පෙරලී ඇති බව සඳහන්.\nඒ සමඟම එහි තිබූ ඉන්ධන ඉවත් කර ගැනීමට පැමිණි ජනතාවයි අනතුරට මුහුණ දී ඇත්තේ.\nතවත් 70 දෙනෙකු පමණ තුවාල ලබා රෝහල් ගතකර තිබෙනවා.\nඉන්ධන ප්‍රවාහනය කරන රථ අනතුරට ලක්වූ විට එම ඉන්ධන ඉවත් කර ගැනීමට පැමිණෙන ජනයා අනතුරුවලට මුහුණදුන් සිද්ධීන් කිහිපයක්ම මීට පෙරද අප්‍රිකානු රටවලින් වාර්තා වුණා.\nපසුගිය මාසයේ මධ්‍යම නයිජීරියාවේ එවැනි සිද්ධියකින් පුද්ගලයන් 45 දෙනෙකු ජීවිතක්ෂයට පත්වූ අතර, සිය දෙනෙකු පමණ තුවාල ලැබුවා.\nපුද්ගලයන් දෙසිය අනූ දෙදෙනෙකු ජීවිතක්ෂයට පත් කරමින් කොංගෝ රාජ්‍යයේ 2010 වසරේ සිදුවු ඉන්ධන රථ අනතුර එවැනි දරුණුතම ඛේදවාචකයයි.",
       "URL": "https://www.hirunews.lk/221995/ටැන්සානියාවේ-ඉන්ධන-බවුසරයක්-පිපිරී-හැට-දෙනෙකු-මරුට",
       "Category": "International News",
       "Parent URL": "https://www.hirunews.lk/international-news.php?pageID=246"
}