{
       "Source": "hirunews",
       "Timestamp": "Saturday, 28 December 2019 - 7:30",
       "Headline": "රුසියාවෙන් ඇවන්ගාඩ් හයිපර්සොනික් මිසයිල පද්ධතියක්",
       "News Content": "රුසියාව ඇවන්ගාඩ් හයිපර්සොනික් හෙවත් පෙරටුගාමී අධි - ධ්වානික මිසයිල පද්ධතියක් දියත් කළ බව එරට ආරක්ෂක අමාත්‍යාංශය නිවේදනය කළා.\nජනාධිපති ව්ලැදිමීර් පුටින් ප්‍රකාශ කළේ  එම මිසයිල පද්ධතිය මගින් න්‍යෂ්ටික අවියක් ශබ්දයේ වේගය මෙන් විසි ගුණයක වේගයකින් නිසි ඉලක්කයට එල්ල කළ හැකි බවයි.\nඑමඟින් රුසියාව ලොව සියලු ජාතීන් අතර මිසයිල තාක්ෂණයෙන් අසමසම වන බව ජනපති පුටින් සඳහන් කළා.\nමෙම මිසයිල පද්ධතිය මොස්කව් වේලාවෙන් ඊයේ පෙරවරු 10ට බලගැන්වූ බව රුසියානු ආරක්ෂක අමාත්‍ය සර්ජි ෂොයිගු තහවුරු කර තිබෙනවා.\nනව ඇවන්ගාඩ් හයිපර්සොනික් මිසයිල පද්ධතිය දැනට පවතින සියලුම මිසයිල පද්ධතීන් අභිබවා යන බවයි ජනපති පුටින් අවධාරණය කළේ.\nඑය යොදවා ඇති ප්‍රදේශය හෙළිදරව් කර නොමැති අතර, යූරල් කඳුකරය ආශ්‍රිතව ස්ථාපිත කර ඇති බවයි විශ්වාස කෙරෙන්නේ.\nනව මිසයිල පද්ධතිය පිළිබඳව ජනාධිපති පුටින් පසුගිය වසරේ මාර්තු මාසයේ ජාතිය අමතා සිදුකරන සිය වාර්ෂික කථාවේදී සඳහනක් කළ අතර, එහිදී ඔහු එය සමාන කළේ උල්කාපාතයකට හෝ ගිනි බෝලයකටයි.\nඇමරිකාව සහ රුසියාව අතර පවතින අවසන් න්‍යෂ්ටික අවි සීමා එකඟතාවද 2021 වසරේදී අවසන්වීමට නියමිතයි.\nමේ වසරේ අගෝස්තු මාසයේදී ඇමරිකා ජනාධිපති ඩොනල්ඩ් ට්‍රම්ප් රුසියාව සමඟ පැවති අන්තර්මාධ්‍ය න්‍යෂ්ටික අවි සීමා ගිවිසුමෙන් ඉවත්වූ අතර, රුසියාවද ඒ අනුව කටයුතු කරමින් සිටිනවා.\nආරක්ෂක විචාරකයන් පෙන්වා දෙන්නේ මෙම තත්ත්වය යටතේ නව අවි සීමා ගිවිසුමක් ක්‍රියාවට නැංවීමට නොහැකිවුවහොත් න්‍යෂ්ටික අවි තරගය පාලනය කිරීමට නොහැකිවනු ඇති බවයි.",
       "URL": "https://www.hirunews.lk/231083/රුසියාවෙන්-ඇවන්ගාඩ්-හයිපර්සොනික්-මිසයිල-පද්ධතියක්",
       "Category": "International News",
       "Parent URL": "https://www.hirunews.lk/international-news.php?pageID=211"
}