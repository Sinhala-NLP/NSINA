{
       "Source": "hirunews",
       "Timestamp": "Monday, 25 November 2019 - 9:15",
       "Headline": "බිලියනපති බ්ලූම්බර්ග් ඇමරිකානු ජනපති සටනට",
       "News Content": "එළඹෙන ඇමරිකානු ජනාධිපතිවරණය සඳහා තමන් තරග කරන බව ජනප්‍රිය බ්ලූම්බර්ග් වෙබ් අඩවියේ නිර්මාතෘ, බිලියනපති මයිකල් බ්ලූම්බර්ග් නිල වශයෙන් නිවේදනය කර තිබෙනවා.\nවිදෙස් වාර්තා සඳහන් කළේ ඔහු ඩිමොක්‍රටික් පක්ෂයේ ජනාධිපති අපේක්ෂකයෙකු ලෙස ඉදිරිපත්වීමට තීරණය කර ඇති බවයි. එම පක්ෂයෙන් මේ වනවිටත් තවත් අපේක්ෂකයන් 17 දෙනෙකු ජනාධිපතිවරණයට තරග කිරීම සඳහා ඉදිරිපත්වී සිටිනවා.\nජනාධිපති ඩොනල්ඞ් ට්‍රම්ප් පරාජයට පත් කර යළි ඇමරිකාව ගොඩනැගීම සඳහා තමන් ඉදිරි ජනාධිපතිවරණයේදී තරග කරන බව සඳහන් කරමින් මයිකල් බ්ලූම්බර්ග් සිය ට්විටර් ගිණුමේ සටහනක්ද තබා තිබෙනවා.\n77 හැවිරිදි වියේ පසුවන බ්ලූම්බර්ග් ඇමරිකාවේ 8 වන ධනවතා වන අතර, ෆෝබ්ස් සඟරාවට අනුව ඔහුගේ ශුද්ධ වත්කම ඇමරිකානු ඩොලර් බිලියන 54.4 ක්. 2001 වසරේ සිට මේ දක්වා ඩිමොක්‍රටික් පක්ෂයේ කටයුතු කරන මයිකල් බ්ලූම්බර්ග් හිටපු නිව්යෝක් නගරාධිපතිවරයෙකුද වනවා.",
       "URL": "https://www.hirunews.lk/228934/බිලියනපති-බ්ලූම්බර්ග්-ඇමරිකානු-ජනපති-සටනට",
       "Category": "International News",
       "Parent URL": "https://www.hirunews.lk/international-news.php?pageID=221"
}