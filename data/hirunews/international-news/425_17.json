{
       "Source": "hirunews",
       "Timestamp": "Wednesday, 01 November 2017 - 15:32",
       "Headline": "මාමාවරුන් දෙදෙනකු  දස හැවිරිදි දැරියක් දූෂණය කරයි",
       "News Content": "පසුගිය අගෝස්තු මාසයේ දරුවකු ප්‍රසූත කළ දස හැවිරිදි දැරියක් දූෂණය කරනු ලැබ තිබෙන්නේ එම දැරියගේ මාමාවරුන් දෙදෙනකු විසින් යයි ඉන්දියානු උසාවියක් තීන්දු කර ඇති බව බීබීසී පුවත් සේවය වාර්තා කරනවා.\nකඩිනමින් විසඳිය යුතු නඩුවක් හැටියට ගනිමින් එම අපරාධය විභාග කළ විශේෂ උසාවිය, චූදිත මාමාවරුන් දෙදෙනා දැරිය දූෂණය කිරීම සම්බන්ධයෙන් ඉදිරිපත්ව ඇති චෝදනාවලට වරදකරුවන් යයි තීන්දු කරමින් ඔවුන්ට දඬුවම් නියම කරනු ලැබීම හෙටට (02) කල් තබා තිබෙනවා.\nඑම කුඩා දැරිය ගැබ් ගෙන ඇති බව ඇයගේ දෙමව්පියන් පසුගිය ජූලි මාසයේ මැද භාගයේ දැන ගෙන ඇත්තේ 'බඩ රිදීමක්' පිළිබඳව සිය දියණිය පැමිණිලි කිරීමෙන් අනතුරුව රෝහලට ඇතුළත් කරන ලද අවස්ථාවේයි.\nදැරිය දූෂණය කිරීම සම්බන්ධයෙන් ඇයගේ වැඩිමහල් මාමා පළමුවෙන් අත්අඩංගුවට ගත් අතර ඔහුගේ DNA බිළිඳා සමඟ නොගැලපුණ හෙයින් දෙවැනි මාමාත් අත්අඩංගුවට ගනු ලැබුණා.\nඅදාළ නඩු විභාගය අවසානයෙහි විත්තිය වෙනුවෙන් සඳහා වන නීති තර්ක ඉදිරිපත් කරනු ලැබීම සඳුදා (ඔක්තෝබර් 30) නිම වූ අතර, අඟහරුවාදා(31) ප්‍රකාශයට පත් කරන ලද අධිකරණ තීන්දුවේ නිගමනය වුණේ \"මාමාවරුන් දෙදෙනාම බාල වයස්කාර දැරිය දූෂණය කිරීමේ චෝදනා වලට වරද කරුවන්\" වන බවයි.\nදස හැවිරිදි දැරිය දූෂණය කරනු ලැබීමේ අපරාධය සති කීපයක්ම ඉන්දියාවේ සහ ජාත්‍යන්තර මාධ්‍යයන්හි ප්‍රධාන මාතෘකාවක් බවට පත් වුණා.\nදැරිය ගැබ් ගෙන ඇති බව දැන ගැනීමෙන් අනතුරුව ගබ්සාවක් සඳහා අධිකරණ අනුමැතිය ඉල්ලා සිටියත් කළලයට සති තිහක් කල් ගතව ඇති හෙයින් එය ගබ්සා කිරීමට 'චන්දිගාර්' ප්‍රාන්ත උසාවියෙන් අවසර නොලැබුණු බවයි බිබීසී පුවත් සේවය සඳහන් කළේ.\nවෛද්‍ය මණ්ඩලයක නිගමනය වුණේත් ගබ්සාවක් සිදු කරනු ලැබීම 'දැරියගේ ජීවිතයට අනතුරුදායක' විය හැකි බවයි.\nඅනතුරුව ඒ සඳහා ශ්‍රේෂ්ඨාධිකරණයේ අවසරය අයැද සිටියත් එම ඉල්ලීමත් ප්‍රතික්ෂේප වී තිබෙනවා.\nගැබ් ගැනීමක් මවගේ ජීවිතයට අනතුරක් යයි වෛද්‍යවරුන් විසින් නිගමනය කරනු ලබන අවස්ථාවක හැර සති විස්සකට වඩා කල්ගත කළලයක් ගබ්සා කරනු ලැබීමට ඉන්දියානු නීතියෙන් අවසර නොලැබෙන බැවයි බීබීසී පුවත් සේවය සඳහන් කර තිබෙන්නේ.\nඉහත කී නඩුවට අදාළ දැරිය තමා ගැබ් ගෙන ඇති බවක් තේරුම් ගෙන නොසිටි අතර 'ගලක් සිර වී ඇති හෙයින්' සිය උදරය නෙරා ඇති බවක් ප්‍රකාශ කර ඇතැයි දිල්ලි අගනුවර බීබීසී වාර්තාකරු සඳහන් කර තිබෙන්නේ.\nපසුගිය අගෝස්තු මාසයේ දැරිය බිලිඳකු ප්‍රසූත කළ අතර එම බිලිඳා හදා වඩා ගැනීම ළමා ශුභසාධක නිලධාරීන්ට පවරා තිබෙනවා",
       "URL": "https://www.hirunews.lk/175005/මාමාවරුන්-දෙදෙනකු-දස-හැවිරිදි-දැරියක්-දූෂණය-කරයි",
       "Category": "International News",
       "Parent URL": "https://www.hirunews.lk/international-news.php?pageID=425"
}