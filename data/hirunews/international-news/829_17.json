{
       "Source": "hirunews",
       "Timestamp": "Friday, 21 June 2013 - 8:02",
       "Headline": "උතුරු ඉන්දියාවේ ජල ගැල්මෙන් මරණ සංඛ්‍යාව ඉහළට.",
       "News Content": "දැඩි මෝසම් වැසි තත්ත්වය හේතුවෙන් උතුරු ඉන්දියාවේ ඇති වී තිබෙන ජල ගැල්මෙන් මියගිය සංඛ්‍යාව තවදුරටත් ඉහළ යමින් පවතිනවා. ඊයේ (20) වනවිට පුද්ගලයන් 105 දෙනෙකු මියගොස් ඇති බව නිල වශයෙන් ප්‍රකාශ වුව ද තවත් සිය ගණනකගේ සිරුරු ජල ගැල්මත්, සමග ගසාගෙන යන අයුරු ඉන්දීය මාධ්‍ය වාර්තා කළා. විශේෂයෙන් උත්තරාකාන්ද් ප්‍රදේශයේ  ජල ගැල්ම සහ නායයාම හේතුවෙන් මාර්ග රැසක් අවහිර වී ඇති අතර, හෙලිකොප්ටර් මගින් සිදුකෙරෙන ජීවිතාරක්ෂක මෙහෙයුම්වලට ද අයහපත් කාලගුණයෙන් බාධා සිදුවුණා. උතුරු ඉන්දියාවේ චාමෝලි, රුද්‍රප්‍රයාග් සහ උත්තරාක්ෂි යන ප්‍රදේශවල වන්දනාකරුවන් 50,000 කට වැඩි පිරිසක් ජල ගැල්ම නිසා අතරමංවී සිටින අතර ඔවුන් අතුරෙන් 33,000 ක් පමණ හෙලිකොප්ටර් මගින් මුදා ගැණුනා. ජීවිතාරක්ෂක මෙහෙයුම සඳහා ඉන්දියාව හෙලිකොප්ටර් යානා 26 ක් යොදවා තිබෙනවා. මේ අතර, යමුනා ගංගාවේ ජල මට්ටම එහි අනතුරුදායක සීමාව ඉක්මවා මීටර් 204 යි දශම 8 යි 3 ක් දක්වා ඉහළ ගොස් ඇති අතර දිල්ලියේ පහත් බිම් රැසක් ජලයෙන් යටවී ඇති බව වාර්තා වුණා.",
       "URL": "https://www.hirunews.lk/61421/උතුරු-ඉන්දියාවේ-ජල-ගැල්මෙන්-මරණ-සංඛ්‍යාව-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=829"
}