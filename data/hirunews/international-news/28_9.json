{
       "Source": "hirunews",
       "Timestamp": "Friday, 14 October 2022 - 14:28",
       "Headline": "සවාරි ගැසීම අතහැර ගෙදරට ම කොටු වෙන චීන්නු",
       "News Content": "අඳුරු ආර්ථික දැක්මක් මධ්‍යයේ, පාරිභෝගික විශ්වාසය අඛණ්ඩව බිඳ වැටීම, වියදම් කිරීම් අවම කිරීමත්, ශුන්‍ය-කොවිඩ් ප්‍රතිපත්තියත් ජනතාවගේ සංචරණය සීමා කිරීම හෝ අධෛර්යමත් කිරීමත් හේතුවෙන් චීනයේ නිවාඩු වියදම් වසර හතකට පසු අවම මට්ටමකට ඇද වැටී තිබෙනවා.\nචීන සංස්කෘතික හා සංචාරක අමාත්‍යාංශයේ නිල සංඛ්‍යා ලේඛනවලට අනුව ඔක්තෝබර් 1 වන දින ආරම්භ වූ සතියක නිවාඩුවේ දී සංචාරක වියදම් යුවාන් බිලියන 287.2 (ඇමෙරිකානු ඩොලර් බිලියන 40.4) දක්වා අඩු වී ඇත්තේ, පෙර වසරට සාපේක්ෂ ව සියයට 26ක පහළ යෑමක් පෙන්නුම් කරමින්.\nඑය 2014න් පසු එරට සටහන් වූ අඩු ම අගය වන අතර, පෙර වසරවල රජයේ සංඛ්‍යලේඛනවලට අනුව 2019 කොවිඩ් වසංගතයට පෙර අවධිය හා සැසඳීමේ දී අඩකටත් වඩා අඩු අගයක් වීම ද විශේෂත්වයක්.\n1949 ඔක්තෝබර් 1 වැනි දා ඉදිරිපත් කෙරුණු මහජන චීන සමූහාණ්ඩුව පිහිටුවීමේ විධිමත් ප්‍රකාශය සිහිපත් කරමින් සෑම වසරක ම ඔක්තෝබර් පළමු වැනි දා සිට දින 6ක් සැමරෙන ජාතික දින නිවාඩුව චීනයේ දීර්ඝතම රජයේ නිවාඩු කාලපරිච්ඡේදයන්ගෙන් එකක් වන අතර, එය සාමාන්‍යයෙන් සංචාරය සහ වියදම් සඳහා උච්චතම කාලය ලෙසයි සැලකෙන්නේ.\nනමුත් මේ වසරේ කොවිඩ් 19 වෛරසය යළි පැතිරීම සහ දැඩි කොවිඩ් සීමාවන් නිසා ජනතාව සංචාරය කිරීමෙන් වළක්වනු ලැබුවා.\nමීට අමතර ව ඇතැම් ජනප්‍රිය සංචාරක ගමනාන්ත ඇතුළු නගර අගුලු දැමීම් සහ වෙනත් පාලන පියවරයන් මෑත සති කිහිපය තුළ තීව්‍ර වීමත් ඊට හේතු වුණා.\nප්‍රධාන වශයෙන් බීජිං හි පවතින ශුන්‍ය-කොවිඩ් ප්‍රතිපත්තිය සහ දේපොළ වෙලඳපොලේ ගැඹුරු වන පසුබෑම නිසා පැන නැගෙමින් ඇති ආර්ථික දුෂ්කරතාවන්ගෙන් පාරිභෝගික මනෝභාවයන්ට දැඩි ලෙස පහර වැදී ඇති බවයි සී.එන්.එන් පුවත් සේවය වාර්තා කරන්නේ.\nපක්ෂ කොංග්‍රසයට පෙර සමයේ නව කොවිඩ් පැතිරීම් සහ වෛරස මර්දන දැඩි සීමා කිරීම් හේතුවෙන් නිවාඩු වියදම් පහළ යෑම විමතියට කරුණක් නොවන බව Citi නවතම අධ්‍යයන වාර්තාව පෙන්වා දුන්නේ, බීජිං හි ලබන 16 වැනි දා ආරම්භ වීමට නියමිත කොමියුනිස්ට් පක්ෂ සම්මේලනය පිළිබඳවද අවධානය යොමු කරමිනු යි.\nමෙවර පක්ෂ සම්මේලනයේ දී නායක ෂී ජින්පින් සම්ප්‍රදාය බිඳ දමා තුන්වන වරටත් බලයට පත් වනු ඇතැයි පුලුල් ලෙස අපේක්ෂා කෙරෙනවා.\nසංචරණ සීමා කිරීම්, මහා පරිමාණ පරීක්ෂණ, පුළුල් නිරෝධායන සහ සම්මුති විරහිත හදිසි අගුලු දැමීම් හරහා සම්ප්‍රේෂණ දාමයන් ඉවත් කිරීම අරමුණු කරගත් දැඩි ශුන්‍ය-කොවිඩ් පියවර තවමත් ක්‍රියාත්මක කරන ලොව අවසාන ප්‍රධාන ආර්ථිකය චීනය යි.\nපාලක කොමියුනිස්ට් පක්ෂය එහි දේශපාලන ආකෘතිය බටහිර ප්‍රජාතන්ත්‍රවාදයට වඩා උසස් යැයි තර්ක කිරීමට ශුන්‍ය-කෝවිඩ් උපාය මාර්ගය භාවිතා කර ඇති අතර ජනාධිපති ෂී එම ප්‍රතිපත්තිය මත දැඩි විශ්වාසයක් තබා ගෙන සිටිනවා.\nමීට අමතර ව චීන ප්‍රාදේශීය නිලධාරීන්ද ජනාධිපතිවරයා වෙත සිය පක්ෂපාතීත්වය පෙන්නුම් කිරීමට මෙන්ම පක්ෂ සම්මේලනයට පෙර මහා පරිමාණ වයිරස ව්‍යාප්තියක් සිදු වුව හොත් එය සිය වෘත්තිය ජීවිතය අනතුරේ හෙළීමක් වන බැවින් ශුන්‍ය-කොවිඩ් ප්‍රතිපත්තිය දැඩි ලෙස ක්‍රියාත්මක කිරීමට පියවර ගෙන තිබෙන බව ද සීඑන්එන් ප්‍රවෘත්ති සේවය වාර්තා කරනවා.\nඑම සීමාවන්ගේ ප්‍රතිඵලයක් ලෙස ඇතැම් චීන ජාතිකයන් මෙවර ජාතික දින නිවාඩුව ඉතිහාසයේ අඳුරුතම නිවාඩුව ලෙස හැඳීන්වීමට පටන්ගෙන තිබෙනවා.\nමේ නිසා වසර තුනක් පුරා කොවිඩ් සීමාකිරීම් නිසා හෙම්බත් වී සිටින චීන ජාතිකයන් අනපේක්ෂිත අගුලු දැමීම්වලට යළි හසුවීමට වඩා නිවසේ සිටීම යි තෝරාගෙන ඇත්තේ.\nසංස්කෘතික හා සංචාරක අමාත්‍යාංශයට අනුව මෙම වසරේ නිවාඩු කාලය තුළ සංචාරයන් මිලියන 422ක් පමණක් සිදු ව ඇති අතර එය පසුගිය වසරට වඩා 18%කින් අඩු වීමක්.\nඑම සංචාර ගණන 2014 වසරෙන් පසු වාර්තා වූ අවම අගය වන අතර මෙය පූර්ව වසංගත කාලයේ තත්ත්වයට පත්වීමට තව බොහෝ කල් ගත වනු ඇති බවට යි ආර්ථික විශ්ලේෂකයන් පෙන්වා දෙන්නේ.\nමෙතරම් අඩු සංචාර සංඛ්‍යාවක් සිදු වන්නේ වසර 5කට පසු චීනය තුළ අඩුම ගුවන් ගමන් ගාස්තු වාර්තා වන පසුබිමක පවා වීම විශේෂත්වයක්.\nවිශ්ලේෂකයින්ට අනුව, මෙම පසුගාමී ප්‍රවණතාව පිළිබඳ දත්ත මගින් පෙන්නුම් කරනුයේ පාරිභෝගික වියදම් සහ ආර්ථිකයට බීජිං හි ශුන්‍ය-කොවිඩ් ප්‍රතිපත්තියේ හානිදායක බලපෑමේ ප්‍රමාණය යි.\nඑමෙන්ම චීනයේ සේවා අංශය ද සැප්තැම්බර් මාසයේ දී මාස පහකට පසු පළමු වරට හැකිලුණු බව පසුගිය දා වාර්තා වුණා.\nචීනයේ සේවා අංශයේ කුඩා හා මධ්‍යම ප්‍රමාණයේ ව්‍යවසායන් කෙරෙහි අවධානය යොමු කරන Caixin සේවා ගැනුම් කළමනාකරුවන්ගේ දර්ශක අගය අගෝස්තු මාසයේ පැවති 55 සිට පසුගිය මාසයේ 49.3 දක්වා පහත වැටී ඇතැයි ස්ටෑන්ඩර්ඩ් ඇන්ඩ් පුවර්ස් (S&P) ගෝලීය ශ්‍රේණිගත කිරීමේ ආයතනය නිවේදනය කළා.\nපසුගිය මැයි මාසයෙන් පසු දර්ශක අගය පහත වැටුණේ පළමු වරට යි.\nසේවා ගැනුම් කළමනාකරුවන්ගේ දර්ශක අගය 50ට අඩු කියවීම එම අංශයේ සංකෝචනය පෙන්නුම් කරනවා.\nචීනය පුරා කොවිඩ් ව්‍යාප්තිය මැඩලීමේ ප්‍රයත්නයන් සේවා අංශයේ ක්‍රියාකාරකම්වල නව වැටීමකට තුඩු දුන් අතර එමඟින් ව්‍යාපාරික මෙහෙයුම් කඩාකප්පල් වූ අතර ගමන් බිමන් සීමා වූ බවයි S&P වාර්තාව පෙන්වා දෙන්නේ.\nවිශේෂයෙන්ම, රැකියා අවස්ථා ද අඛණ්ඩව පහළ යමින් තිබෙන්නේ සේවා වියුක්තිය පිළිබඳ නව හිසරදයක් ෂී ජින්පින් පාලනයේ හිස මත පටවමින්.\nසේවා නියුක්තිය සඳහා වන මාපකය අඛණ්ඩව නවවන මාසය සඳහාත් පහළ යෑමක් පෙන්නුම් කළ අතර මැයි මාසයෙන් පසු එහි අවම අගය වාර්තා වී තිබෙනවා.",
       "URL": "https://www.hirunews.lk/317858/සවාරි-ගැසීම-අතහැර-ගෙදරට-ම-කොටු-වෙන-චීන්නු",
       "Category": "International News",
       "Parent URL": "https://www.hirunews.lk/international-news.php?pageID=28"
}