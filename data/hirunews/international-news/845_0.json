{
       "Source": "hirunews",
       "Timestamp": "Saturday, 27 April 2013 - 14:09",
       "Headline": "බංග්ලාදේශයේ කඩා වැටුණු ගොඩනැගිල්ලෙන් තවත් පිරිසක් බේරා ගැනේ.",
       "News Content": "පසුගිය බදාදා හදිසියේ කඩා වැටුණු බංග්ලාදේශයේ - ඩකා නුවර අටමහල්, රානා ප්ලාසා ඇඟලූම් කම්හල් ගොඩනැගිල්ලේ සුන්බුන් අතරින් දිවි ගලවා ගත් පුද්ගලයන් විශාල පිරිසක් හමුවී තිබෙනවා. ගොඩනැගිල්ල කඩා වැටී දින දෙකකට පසු, ඔවුන් හමුවී ඇත්තේ ගොඩනැගිල්ලේ තුන්වන මහලේ සුන්බුන් අතරින්. ඔවුන් බේරා ගැනීම සඳහා උමං මාර්ග තනා එහි පිවිසීමට සිදුවූ බව බංග්ලාදේශ ජීවිතාරක්ෂකයන් ප්‍රකාශ කළා. එහිදී පුද්ගලයන් 23 දෙනෙකු බේරා ගෙන ඇති අතර, මේ වනවිට එලෙස බේරා ගෙන ඇති සංඛ්‍යාව 50 කට අධිකයි. බංග්ලාදේශයේ ඇඟලූම් කම්හල් කඩා වැටීමෙන් පුද්ගලයන් 314 දෙනෙකු ජීවිතක්ෂයට පත්වුණා.\nමේ අතර, ගොඩනැගිල්ල කඩාවැටීම සම්බන්ධයෙන් ඇඟලූම් කම්හලේ හිමිකරුවන් දෙදෙනෙකු ඩකා පොලිසිය මගින් ඊයේ (26) අත්අඩංගුවට ගනු ලැබුවා. පොලිසිය විසින් එම පියවර ගෙන ඇත්තේ ඒ පිළිබඳව බංග්ලාදේශ අගමැතිනි ෂික් හසීනා කළ නියෝගයකට අනුවයි. කඩා වැටුණු අටමහල් ගොඩනැගිල්ලට මහල් 3 ක් අනුමැතියකින් තොරව එක් කර තිබූ බවයි පරීක්ෂණවලදී අනාවරණය වී ඇත්තේ.",
       "URL": "https://www.hirunews.lk/57908/බංග්ලාදේශයේ-කඩා-වැටුණු-ගොඩනැගිල්ලෙන්-තවත්-පිරිසක්-බේරා-ගැනේ",
       "Category": "International News",
       "Parent URL": "https://www.hirunews.lk/international-news.php?pageID=845"
}