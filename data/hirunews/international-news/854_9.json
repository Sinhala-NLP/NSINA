{
       "Source": "hirunews",
       "Timestamp": "Saturday, 23 March 2013 - 8:04",
       "Headline": "මියන්මාරයේ වාර්ගික ගැටුම්වලින් 20 දෙනෙකු මරුට.",
       "News Content": "මියන්මාරයේ මෙයික්ටිලා ප්‍රදේශයේ ඇති වී තිබෙන වාර්ගික ගැටුම්වලින් පුද්ගලයන් 20 දෙනෙකු ජීවිතක්ෂයට පත්වීමත් සමග එහි හදිසි නීතිය පැනවීමට එරට රජය තීරණය කර තිබෙනවා. මියන්මාර අගනුවරට කිලෝමීටර් 130ක් පමණ උතුරෙන් වූ ප්‍රදේශයකයි මෙම ගැටුම් හටගෙන ඇත්තේ. දින 3ක් තිස්සේ මෙහි පවතින වාර්ගික ගැටුම්වලින් විශාල හානියක් සිදුව ඇති බව සඳහන්. නිවාස රැසක් ගිනිබත් කොට ඇති අතර මරණ සංඛ්‍යාව තවදුරටත් ඉහළ යා හැකි බවයි වාර්තා වන්නේ. නීතිය හා සාමය යළි ස්ථාපිත කිරීම සඳහා එහි හදිසි නීතිය පැනවූ බව මියන්මාර ජනාධිපති කාර්යාලය සදහන් කළා. බටහිරදිග මියන්මාරයේ රඛීනේ ප්‍රදේශයේ පසුගිය වසරේ ඇති වූ ගැටුම්වලින් අනතුරුව වාර්තා වන දරුණුතම වාර්ගික ගැටුම මෙයයි. රඛීනේ ගැටුම්වලින් පුද්ගලයන් 180 දෙනෙකු ජීවිතක්ෂයට පත්වූ අතර එක්ලක්ෂ දසදහසක් අවතැන් වුණා. මියන්මාරයේ ගැටුම් වැළැක්වීම සඳහා එරට ආගමික නායකයන් සහ ප්‍රජා මූලිකයන් ප්‍රචණ්ඩත්වයෙන් ඉවත් වන ලෙස ජනතාවගෙන් ඉල්ලා සිටිය යුතු බවයි ජගත් සංවිධාන මහලේකම් බෑන් කී මූන්ගේ විශේෂ උපදේශක විජේ නම්බියාර් ප්‍රකාශ කළේ.",
       "URL": "https://www.hirunews.lk/55781/මියන්මාරයේ-වාර්ගික-ගැටුම්වලින්-20-දෙනෙකු-මරුට",
       "Category": "International News",
       "Parent URL": "https://www.hirunews.lk/international-news.php?pageID=854"
}