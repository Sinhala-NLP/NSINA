{
       "Source": "hirunews",
       "Timestamp": "Sunday, 30 June 2013 - 13:11",
       "Headline": "ඇමරිකාව, යුරෝපයේත් ඔත්තු සොයයි.",
       "News Content": "එන්.එස්.ඒ. නොහොත් ඇමරිකා එක්සත් ජනපද ජාතික ආරක්ෂක ඒජන්සිය යුරෝපීය රාජතාන්ත්‍රිකයන්ගේ දුරකථන සංවාදවලට සවන්දී ඔත්තු බැලූ බවට චෝදනා එල්ලවනවා. ඇමරිකාවේ ඔත්තු වැඩසටහන පිළිබඳව හෙළිදරව් කළ හිටපු රහස් ඔත්තු නියෝජිතයෙකු වූ එඞ්වඞ් ස්නෝඩන් විසින් මේ පිළිබඳව තොරතුරු හෙළිකළේ යැයි ජර්මානු ප්‍රවෘත්ති සඟරාවක් සඳහන් කළා. සමාජ සම්බන්ධතා වෙබ් අඩවි සහ අනෙකුත් අන්තර්ජාල මෙවලම් ඔස්සේ ඇමරිකාව ඔත්තු බැලීමේ නිරතවන බව ඔහු මීට පෙර හෙළි කරනු ලැබුවා.\nවොෂිංටනයේ පිහිටි යුරෝපා සංගම් කාර්යාලවල මෙන්ම ජගත් සංවිධානයේ යුරෝපා සංගම් පරිගණක පද්ධතිවලට පිවිසී ඔවුන්ගේ ඊමේල් පණිවුඩ සහ ලිපි ගොනු ඇමරිකාව විසින් පරීක්ෂා කර ඇති බවයි එහි දැක්වෙන්නේ. බ්‍රසල්ස් නුවර යුරෝපා සංගම් මූලස්ථානයේ දුරකථන සංවාදවලටද ඇමරිකානු ඔත්තු සේවා නිලධාරීන් රහසිගතව සවන් දී ඇති බව මෙලෙස එල්ලවී ඇති තවත් චෝදනාවක්. කෙසේ නමුත් මේ සම්බන්ධයෙන් ධවල මන්දිරය හෝ යුරෝපා සංගමය නිල ප්‍රකාශයක් සිදුකර නැහැ.\nමේ අතර එඞ්වඞ් ස්නෝඩන්ට දේශපාලන රැකවරණ ලබා නොදෙන ලෙස ඇමරිකානු උප ජනාධිපති ජෝ බයිඩන් ඉක්වදෝර ජනාධිපතිවරයාගෙන් ඉල්ලීමක් කර තිබෙනවා. හොංකොං නුවරින් නික්මුණු ස්නෝඩන් තවදුරටත් රුසියාවේ රැඳී සිටින බවටයි විශ්වාස කෙරෙන්නේ.",
       "URL": "https://www.hirunews.lk/62063/ඇමරිකාව-යුරෝපයේත්-ඔත්තු-සොයයි",
       "Category": "International News",
       "Parent URL": "https://www.hirunews.lk/international-news.php?pageID=827"
}