{
       "Source": "hirunews",
       "Timestamp": "Monday, 23 February 2015 - 13:13",
       "Headline": "ඕස්ට්‍රේලියාව පුරවැසි නීති තදකරයි",
       "News Content": "පුරවැසිභාවය ලබාදීමේදී දැනට පවතින නීති දැඩි කිරීමට  ඕස්ට්‍රේලියාව තීරණය කර තිබෙනවා.  ඕස්ට්‍රේලියානු අග්‍රාමාත්‍ය ටෝනි ඇබට් කියා සිටියේ එල්ලවන ත්‍රස්තවාදී බලපෑම් මෙම තීරණයට හේතුවී ඇති බවයි. මුස්ලිම් අන්තවාදීන් ද්විත්ව පුරවැසිභාවය ලබා රට තුළ ත්‍රස්ත ක්‍රියා සිදුකරන බවට බුද්ධි අංශ වාර්තාවලින් හෙළිව ඇති බවද ටෝනි ඇබට් පවසනවා. පසුගිය දෙසැම්බර් 15 වැනිදා සිඞ්නි නුවර අවන්හලක සිටි පිරිසක් ප්‍රාණ ඇපයට ගැනීමේ සිද්ධියේ ප්‍රධාන සැකකරුද මෙලෙස ද්විත්ව පුරවැසිභාවය ලැබූ පුද්ගලයෙකු බවට දැනට හෙළිව තිබෙනවා. ප්‍රාණ ඇපකරුවන් මුදාගැනීමට පොලිස් කමන්ඩෝ භටයන් සිදුකළ මෙහෙයුමේදී අවන්හලේ හිමිකරු සහ නීතිඥවරියක ජීවිතක්ෂයට පත්වූ අතර  සිද්ධියේ ප්‍රධාන සැකකරු ද ආරක්ෂක අංශවල වෙඩි පහරින් මිය ගියා.",
       "URL": "https://www.hirunews.lk/104105/ඕස්ට්‍රේලියාව-පුරවැසි-නීති-තදකරයි",
       "Category": "International News",
       "Parent URL": "https://www.hirunews.lk/international-news.php?pageID=756"
}