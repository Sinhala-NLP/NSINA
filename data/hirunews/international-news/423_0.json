{
       "Source": "hirunews",
       "Timestamp": "Sunday, 12 November 2017 - 7:17",
       "Headline": "මුෂාරෆ් යලි පාකිස්ථාන දේශපාලනයට",
       "News Content": "දේශපාලන පක්ෂ 23 ක ප්‍රබල සන්ධානයක් සමග යළි පාකිස්ථාන දේශපාලනයට අවතීර්ණ වන බව එරට හිටපු ජනාධිපති පර්වේස් මුෂාරෆ් පවසනවා.\n74 හැවිරිදි පාකිස්ථාන හිටපු හමුදා ආඥාදායකයා කියා සිටියේ නව සන්ධානය පාකිස්ථාන අවාමි ඉතිහාඩ් හෙවත්, පී.ඒ.අයි ලෙස නම් කරන බවයි.\nඑහි මහලේකම්වරයා ලෙස ඉක්බාල් ධාර් පත් කළ බව දැනට ඩුබායි හි රැදී සිටින පර්වේස් මුෂාරෆ් වීඩියෝ තාක්ෂණය ඔස්සේ මාධ්‍ය අමතමින් ඊයේ කියා සිටියා.\nනව සන්ධානයට එක්වන ලෙස ඔහු පාකිස්ථානයේ දැනට ක්‍රියාත්මක එම්.කිව්.එම් පක්ෂය මෙන්ම, ඉම්රාන් ඛාන්ගේ පාකිස්ථාන ටෙහෙරික් ඉන්සාෆ් හෙවත් පී.ටී.අයි. පක්ෂයට ද ඇරයුම් කළා.\nහිටපු ජනාධිපති මුෂාරෆ් වැඩිදුරටත් සදහන් කළේ නව සන්ධානය විසින් තමා සභාපතිවරයා ලෙස පත් කර ඇති අතර, රටේ තත්ත්වය දැන් යහපත් බැවින් කඩිනමින් පාකිස්ථානයට යළි පැමිණීමට සූදානම් බවයි.\nනවාස් ෂරීෆ්ගේ බලපෑම් තවදුරටත් නොමැති බැවින්, බෙනාසීර් බූතෝ ඝාතනය සම්බන්ධයෙන් එල්ල වන චෝදනා පිළිබදව සාධාරණ නඩු විභාගයකට පෙනී සිටීමට සූදානම් බවත් මුෂාරෆ් කියා සිටියා.",
       "URL": "https://www.hirunews.lk/175811/මුෂාරෆ්-යලි-පාකිස්ථාන-දේශපාලනයට",
       "Category": "International News",
       "Parent URL": "https://www.hirunews.lk/international-news.php?pageID=423"
}