{
       "Source": "hirunews",
       "Timestamp": "Tuesday, 08 August 2017 - 12:28",
       "Headline": "සති 05 බිළිඳාගේ මරණයට වැරදිකරු වූ මැරුණු පියා (ඡායාරූප)",
       "News Content": "තම දරුවාගේ මරණය සම්බන්ධයෙන් අත්අඩංගුවේ සිට නිදහස ලැබූ පියෙක් සියදිවි හානිකරගෙන මියගිය පුවතක් විදෙස් මාධ්‍ය වාර්තා කරනවා.\nපසුගිය වසරේ ජුනි මාසයේදී, සති 05ක් වයසැති දරුවාගේ මොළයට සිදුවූ බරපතල හානියක් නිසා මියගොස් ඇති බවයි වාර්තා වුණේ.\nඑහිදී දරුවාගේ මරණය සම්බන්ධයෙන් 23 හැවිරිදි මවගෙන් සහ 20 හැවිරිදි පියාගෙන් පොලිසිය විසින් ප්‍රශ්න කර තිබෙනවා.\nප්‍රශ්නකිරීම් වලදී ටිරිස්ටන් හේක්ස් නැමැති පියාගෙන් සහ මවගෙන් කළ ප්‍රශ්න කිරීම් වලදී ඔවුන් විසින් ප්‍රකාශ කළ ඇතැම් කරුණු සම්බන්ධයෙන් පවතින පරස්පරතා හේතුවෙන් දෙදෙනාම අත්අඩංගුවට ගැනීමට පොලීසිය කටයුතු කර ඇති බව සදහන්.\nදරුවා වඩාගෙන සිටිනා විට තමන් අතින් දරුවා බිමට වැටුණු බවත්, තමන් දරුවා මතට ලිස්සා වැටුණු බවටත් තවත් අවස්ථාවකදී පොලිසිය විසින් කළ ප්‍රශ්න කිරීම් වලදී  හේක්ස් ප්‍රකාශ ලබා දී තිබෙනවා.\nකෙසේ වෙතත් දරුවාගේ මරණය සම්බන්ධයෙන් අත්අඩංගුවේ සිටි දරුවාගේ දෙමව්පියන් ඇප මත නිදහස් කර ඇති අතර එහිදී අධිකරණය නියෝග කර ඇත්තේ සැකකාර පියා මානසික වෛද්‍යවරයෙක් වෙත යොමු කරන ලෙසයි.\nටිරිස්ටන් හේක්ස් මානසික වෛද්‍යවරයා වෙත ඉදිරිපත් කිරීමෙන් අනතුරුව වෛද්‍යවරයා ලබා දුන් නිර්දේශය මත පොලිසිය විසින් සැකකරු නැවතත් අත්අඩංගුවට ගෙන තිබෙනවා.\nපසුව නැවතත් රක්ෂිත බන්ධනාගාර ගතකර ඇති සැකකාර පියා පසුගිය ජුලි 21 වනදා නැවත්ත ඇප මත නිදහස් කර ඇති අතර නිදහස ලබා නිවසට පැමිණි මොහු තම ගරාජය තුලදී ගෙල වැළලාගෙන සියදිවි හානිකරගෙන ඇති බවයි විදෙස් මාධ්‍ය වැඩිදුරටත් සදහන් කරන්නේ.\nසැකකාර පියා නොමතිව දරුවා මියයාම සම්බන්ධයෙන් ගොනුකර තිබු නඩුව විභාගයට ගෙන ඇති අතර එංගලන්ත  අධිකරණය විසින් ඊයේ තීන්දුකර ඇත්තේ සිය දිවි හානිකරගත් 20 හැවිරිදි ටිරිස්ටන් හේක්ස්  දරුවාගේ මරණයට වැරදිකරු බවටයි.",
       "URL": "https://www.hirunews.lk/167908/සති-05-බිළිඳාගේ-මරණයට-වැරදිකරු-වූ-මැරුණු-පියා-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=452"
}