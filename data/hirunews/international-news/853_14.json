{
       "Source": "hirunews",
       "Timestamp": "Tuesday, 26 March 2013 - 12:57",
       "Headline": "ජගත් සංවිධාන නිරීක්ෂකයන් අඩක් සිරියාවෙන් ඉවතට.",
       "News Content": "සිරියාවේ යොදවා ඇති ජාත්‍යන්තර කාර්ය මණ්ඩලයෙන් අඩක් ඉන් ඉවත් කර ගැනීමට ජගත් සංවිධානය තීරණය කර තිබෙනවා. ආරක්ෂක හේතූන් මත එම පියවරට එළඹුණු බවයි ජගත් සංවිධාන මහලේකම් බෑන් කී මූන්ගේ ප්‍රකාශක මාටින් නෙසර්කි ප්‍රකාශ කළේ. ජනාධිපති බෂාර් අල් අසාද්ගේ රජයේ හමුදා සහ කැරළිකරුවන් අතර ගැටුම් දැන් ඩමස්කස් අගනුවරට ද ළඟා වී තිබෙනවා. එම ගැටුම්වලට යොදා ගැනුණු මෝටාර් වෙඩි කිහිපයක් ජගත් සංවිධාන කාර්ය මණ්ඩලය රැඳී සිටින නිවහන් සමීපයට පතිත වූ බවයි මාටින් නෙසර්කි සදහන් කළේ. ඩමස්කස් නුවර මරාගෙන මැරෙන බෝම්බ ප්‍රහාර කිහිපයක්ම ජගත් සංවිධාන ගොඩනැගිල්ල ආසන්නයේ සිදුව තිබෙනවා. සිරියාවේ යොදවා ඇති ජගත් සංවිධාන ජාත්‍යන්තර කාර්ය මණ්ඩලය සියයක් පමණ වන අතර ඔවුන්ගෙන් 50 දෙනෙකු කඩිනමින් ඉවත් කර ගැනෙනු ඇති. ජගත් සංවිධානය වෙනුවෙන් කටයුතු කරන 800ක් පමණ වන සිරියානුවන්ට ද නිවෙස්වල සිට සිය කාර්යයේ නිරත වන ලෙස උපදෙස් දී තිබෙනවා.",
       "URL": "https://www.hirunews.lk/55984/ජගත්-සංවිධාන-නිරීක්ෂකයන්-අඩක්-සිරියාවෙන්-ඉවතට",
       "Category": "International News",
       "Parent URL": "https://www.hirunews.lk/international-news.php?pageID=853"
}