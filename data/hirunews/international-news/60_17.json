{
       "Source": "hirunews",
       "Timestamp": "Friday, 18 February 2022 - 9:38",
       "Headline": "තවත් කුඩා දරුවෙක් ළිං කුහරයක සිර වෙයි (වීඩියෝ)",
       "News Content": "වයස අවුරුදු 9ක දරුවෙක් අඩි 82ක් ගැඹුරු පොළෝ කුහරයක සිරවීමේ තවත් ඛේදජනක සිදුවීමක් ඇෆ්ගනිස්තානයෙන් වාර්තා වනවා.\nවිදෙස් මාද්‍ය වාර්තා කරන්නේ, මේ වන විට දරුවා දින දෙකක කාලයක් මෙම පොළෝ කුහරයේ සිර වී සිටින බවයි.\nපැය 45කට වැඩි කාලයක් ළිඳේ සිර වී සිටින මෙම ඇෆ්ගනිස්තාන පිරිමි ළමයා බේරාගැනීමට තාක්ෂණික සහාය ඉක්මනින් අවශ්‍ය බව යි වාර්තා වන්නේ.\nඇෆ්ගනිස්ථානයේ දකුණු දිග සාබුල් පළාතේ ජීවත් වෙන නව හැවිරිදි හයිදර් නමැති පිරිමි ළමයෙකු යි මෙම අනතුරට මුහුණ පා ඇත්තේ.\nමීට පෙර ද මෙවැනි සිදුවීමක් වාර්තා වුණේ, මොරොක්කෝ රාජ්‍යයෙන්.\nරයන් නමැථි කුඩා දරුවෙකු මෙලෙස පොළො කුහරයක සිර වුණු අතර, ඔහුව ගලවා ගත්තත් රෝහල්ගත කිරීමෙන් පසු මිය ගියා.\nඑම සිදුවීම ලෝක අවධානයට ලක් ව සති දෙකකටත් අඩු කාලයකින් ඇෆ්ගනිස්තානයෙන් ද එවැනි සිදුවීමක් වාර්තා වීම ලෝකවාසින්ට ම ශෝකය ගෙන දෙන්නක්.\nදරුවා හා සන්නිවේදනය කිරීම සඳහා මේ වනවිට සන්නිවේදන උපකරණයක් දරුවා වෙත යවා තිබෙනවා.\n\"ඔයා හොඳින් ද මගේ පුතේ ? මාත් එක්ක කතා කරන්න, අඬන්න එපා, අපි ඔයා ව එළියට ගන්න වැඩ කරනවා\" යනුවෙන් දරුවාගේ පියා දරුවාට කතා කර තිබෙනවා.\nඑයට “හරි, මම දිගටම කතා කරන්නම්” යනුවෙන් පිරිමි ළමයා සරල හඬකින් පිළිතුරු දුන් බව යි වාර්තා වන්නේ.",
       "URL": "https://www.hirunews.lk/297331/තවත්-කුඩා-දරුවෙක්-ළිං-කුහරයක-සිර-වෙයි-වීඩියෝ",
       "Category": "International News",
       "Parent URL": "https://www.hirunews.lk/international-news.php?pageID=60"
}