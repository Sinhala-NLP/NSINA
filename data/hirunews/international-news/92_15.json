{
       "Source": "hirunews",
       "Timestamp": "Sunday, 26 September 2021 - 8:11",
       "Headline": "ජර්මනියේ තීරණාත්මක මහ මැතිවරණය අද",
       "News Content": "වසර 16ක් පුරා ජර්මානු දේශපාලනයේ අසහාය නායිකාව වූ ඇන්ජෙලා මර්කල් වෙනුවට අනුප්‍රාප්තිකයෙකු තෝරා ගැනෙන මහ මැතිවරණය අද පැවැත්වෙනවා.\nඑහිදී ඇන්ජෙලා මර්කල්ගේ, ක්‍රිස්තියානි ඩිමොක්‍රටික් සන්ධානයේ අපේක්ෂක ආමින් ලැෂෙට් ඉදිරියෙන් සිටින බව සඳහන්.\nකෙසේ නමුත්, හරිත පක්ෂයද මෙවර ජර්මානු මහ මැතිවරණයේ තීරණාත්මක සාධකයක් වන අතර, ලෝක කාලගුණ වෙනස පිළිබඳව වැඩි අවධානයක් යොමු වද්දී ඔවුන්ට ඉහළ ජනප්‍රියත්වයක් හිමිවීම ඊට හේතුවයි.\nවයස අවුරුදු 18 ඉක්ම වූ මිලියන 60 කට වැඩි ඡන්දදායකයින් අද ඡන්දය ප්‍රකාශ කිරීම සඳහා සුදුසුකම් ලබා සිටිනවා. කවර පක්ෂයක් ජයග්‍රහණය කළ ද ආණ්ඩුවක් පිහිටුවීම සඳහා සුළු පක්ෂ සමඟ සන්ධානගත වීමට සිදුවන බවයි ජර්මානු මැතිවරණය පිළිබඳ මත පළ කරන දේශපාලන විචාරකයින් පෙන්වා දෙන්නේ.",
       "URL": "https://www.hirunews.lk/283254/ජර්මනියේ-තීරණාත්මක-මහ-මැතිවරණය-අද",
       "Category": "International News",
       "Parent URL": "https://www.hirunews.lk/international-news.php?pageID=92"
}