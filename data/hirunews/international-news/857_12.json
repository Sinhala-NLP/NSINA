{
       "Source": "hirunews",
       "Timestamp": "Sunday, 10 March 2013 - 13:27",
       "Headline": "වෙනිසියුලාවේ නායකත්වය ගැන තීන්දුව අප්‍රේල් 14 වැනිදා.",
       "News Content": "හියුගෝ චාවේස්ගේ මරණයෙන් පසු වෙනිසියුලාවේ මීළඟ නායකයා තීරණය කෙරෙන ජනාධිපතිවරණය අප්‍රේල් 14 වැනිදා පැවැත්වෙන බව එරට මැතිවරණ කොමිසම නිවේදනය කළා. උප ජනාධිපති ලෙස කටයුතු කළ නිකලස් මදූරෝ චාවේස්ගේ මරණයෙන් පසු වැඩබලන ජනාධිපතිවරයා ලෙස දිවුරුම් දුන්නා. දින 30 ක් තුළ මැතිවරණයක් පැවැත්වීම ඔහුගේ ප්‍රමුඛ කාර්යයි. මදූරෝ වෙනිසියුලානු පාලක පක්ෂය නියෝජනය කරමින් ජනාධිපතිවරණයට ඉදිරිපත් වන අතර විපක්ෂය වෙනුවෙන් පෙරමුණ ගෙන සිටින්නේ එන්රිකේ කප්රිලේස්. වසර 14 ක් වෙනිසියුලාව පාලනය කළ හියුගෝ චාවේස් පසුගිය වසරේ ඔක්තොම්බරයේ පැවති ජනාධිපතිවරණයෙන් කප්රිලේස් පරාජයට පත් කළා. එහිදී චාවේස්ට සියයට 54 ක ඡන්ද ප්‍රතිශතයක් හිමිවූ අතර කප්රිලේස්ට හිමිවූවේ සියයට 44 ක ඡන්ද ප්‍රතිශතයක්. චාවේස්ගේ අනුප්‍රාප්තිකයා වන මදූරෝ වෙනිසියුලාව තුළ වාමාංශික ප්‍රතිපත්ති ඉදිරියට ගෙන යාමට ප්‍රතිඥා දී සිටින අතර, කප්රිලේස් සිය රට වෙත ආයෝජන ආකර්ශනය කෙරෙන නිදහස් ප්‍රතිපත්ති ක්‍රියාත්මක කිරීමට සූදානම්.",
       "URL": "https://www.hirunews.lk/54930/වෙනිසියුලාවේ-නායකත්වය-ගැන-තීන්දුව-අප්‍රේල්-14-වැනිදා",
       "Category": "International News",
       "Parent URL": "https://www.hirunews.lk/international-news.php?pageID=857"
}