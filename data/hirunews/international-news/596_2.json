{
       "Source": "hirunews",
       "Timestamp": "Sunday, 21 August 2016 - 18:41",
       "Headline": "පිලිපීනය ජගත් සංවිධානයෙන් ඉවත්වීමට සැරසේ",
       "News Content": "අපරාධ මැඩලීම සඳහා පිලිපීනය අනුගමනය කරන දැඩි ක්‍රියාමාර්ග නතර කරන ලෙස ඉල්ලා සිටීම නිසා ජගත් සංවිධානයෙන් ඉල්ලා අස්වීමට සූදානම් බව එරට නව ජනාධිපති රොද්‍රිගු ඩුටරෙට් ප්‍රකාශ කළා.\nපසුගිය මැයි 9 වනදා පැවති මැතිවරණයෙන් බලයට පැමිණි ජනාධිපති ඩුටරෙට් ආරම්භ කළ දැඩි පිලිවෙත් හේතුවෙන් මත්ද්‍රව්‍ය ප්‍රවාහනය කරන්නන් 900 දෙනෙකු පමණ ජීවිතක්ෂයට පත්වුණා.\nමෙම අත්තනෝමතික ඝාතන නතර කළ යුතු බවටයි ජගත් මානව හිමිකම් මණ්ඩලයේ විශේෂඥයන් නිර්දේශ කළේ.\nපිලිපීන ජනාධිපතිවරයාගේ පියවර ජාත්‍යන්තර නීතිය යටතේ අපරාධයක් ලෙස ජගත් සංවිධානය හැදින්වූවා.\nඑහෙත් එම ප්‍රකාශ හෙළා දුටු පිලිපීන ජනාධිපති රොද්‍රිගු ඩුටරෙට් කියා සිටියේ ජගත් සංවිධානය ත්‍රස්තවාදය දුප්පත්කම සහ ලොව පුරා පවතින ගැටුම් නතර කිරීමට අපොහොසත් වී ඇති බවයි.\nජගත් සංවිධානයෙන් ඉවත් වී එවැනි නව ලෝක සංවිධානයක් බිහිකරන ලෙස චීනය සහ අප්‍රිකානු රටවලින් ඉල්ලා සිටින බවත් පිලිපීන ජනාධිපතිවරයා කියා සිටියා.",
       "URL": "https://www.hirunews.lk/141155/පිලිපීනය-ජගත්-සංවිධානයෙන්-ඉවත්වීමට-සැරසේ",
       "Category": "International News",
       "Parent URL": "https://www.hirunews.lk/international-news.php?pageID=596"
}