{
       "Source": "hirunews",
       "Timestamp": "Friday, 14 January 2022 - 9:51",
       "Headline": "ඇන්ඩෲ කුමරුගේ හමුදා සහ රාජකීය තනතුරු ගැළවේ",
       "News Content": "බ්‍රිතාන්‍යයේ දෙවන එළිසබෙත් මහ රැජිණගේ තුන්වන දරුවා මෙන්ම දෙවන පුත්‍රයා වන 61 හැවිරිදි ඇන්ඩෲ කුමරුගේ හමුදා සහ රාජකීය තනතුරු ඉවත් කර තිබෙනවා.\nඑම තනතුරු නැවතත් මහ රැජිණ වෙත භාර දී ඇති අතර, එය, අන්‍යෝන්‍ය එකඟතාවයකින් සිදු වූ බවයි බ්‍රිතාන්‍ය මාධ්‍ය සඳහන් කළේ.\nඇමරිකානු ධන කුවේරයෙකු මෙන්ම ඉහළ සමාජයේ ලිංගික වහල් සේවයක් පවත්වාගෙන ගිය බවට චෝදනා එල්ලවන ජෙෆ්රි එප්ස්ටීන් සමග සම්බන්ධතාව ඇන්ඩෲ කුමරුට මෙලෙස රාජකීය තනතුරු අහිමිවීමට හේතුවයි.\nඑප්ස්ටීන් සිය ලිංගික අපරාධ සම්බන්ධයෙන් බන්ධනාගාරගතව සිටිය දී පසුගිය 2019 වසරේ දී ජූනි මාසයේදී දිවි හානි කරගත්තා.\nජෙෆ්රි එප්ස්ටීන්, ඇන්ඩෲ කුමරුට ලබාදුන් බව කියන එවකට 17 හැවිරිදි තරුණියක් ඇමරිකානු අධිකරණයක සිවිල් නඩුවක් ගොනු කරනු ලැබුවා.\nසිද්ධියෙන් වසර 21කට පසුව එලෙස එම නඩුව ගොනු කළ වර්ජිනියා ජුෆ්රේ දැන් 38 හැවිරිදියි.\nඑහිදී ඇන්ඩෲ කුමරු ඉදිරිපත් කළ මූලික විරෝධතා ඇමරිකානු අධිකරණය මගින් ප්‍රතික්ෂේප කිරීමෙන් අනතුරුවයි ඔහුට මෙලෙස රාජකීය තනතුරු අහිමි වී ඇත්තේ.\nඒ අනුව එම නඩුවට ඔහුට පෙනී සිටීමට සිදුවන්නේ සිවිල් වැසියෙකු ලෙසින්.\nකෙසේ නමුත් මෙම චෝදනා ඇන්ඩෲ කුමරු තරයේ ප්‍රතික්ෂේප කරනවා. වසර 22 ක් හමුදා සේවයේ නිරතව සිටි ඇන්ඩෲ කුමරු බ්‍රිතාන්‍ය රාජකිය ගුවන් හමුදාවේ හෙලිකොප්ටර් නියමුවෙකු ලෙස ෆෝක්ලන්ඩ් යුද්ධයට ද සහභාගි වූ අයෙක්.\nඔහුගේ හමුදා තනතුරු මෙන්ම හිස් රෝයල් හයිනස් නැතිනම් රාජකීය මහෝත්තමයාණන් යන නාමය භාවිත කිරීම ද මේ අනුව අහිමි වනවා.",
       "URL": "https://www.hirunews.lk/293969/ඇන්ඩෲ-කුමරුගේ-හමුදා-සහ-රාජකීය-තනතුරු-ගැළවේ",
       "Category": "International News",
       "Parent URL": "https://www.hirunews.lk/international-news.php?pageID=67"
}