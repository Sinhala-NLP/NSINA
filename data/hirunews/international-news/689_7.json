{
       "Source": "hirunews",
       "Timestamp": "Sunday, 15 November 2015 - 7:32",
       "Headline": "පැරිස් ප්‍රහාරයට ත්‍රස්ත කණ්ඩායම් 3 ක් පැමිණි බවට තොරතුරු",
       "News Content": "ප්‍රංශයේ පැරිස් පුරවරයට සිකුරාදා රාත්‍රියේ එල්ල වූ ත්‍රස්ත ප්‍රහාරය සඳහා ප්‍රහාරක කණ්ඩායම් 3 ක් පැමිණි බවට තොරතුරු හෙළි වී තිබෙනවා. දෙවන ලෝක යුද්ධයෙන් පසු ප්‍රංශයට එල්ල වූ දරුණුතම ප්‍රහාරය වන මෙහිදී මියගිය සංඛ්‍යාව මේ වනවිට නිල වශයෙන් සටහන් වන්නේ 129 ක් ලෙසයි. පුද්ගලයන් 352 දෙනෙකු තුවාල ලබා ඇති අතර, 99 දෙනෙකුගේ තත්ත්වය බරපතල බව ප්‍රංශ බලධාරින් සඳහන් කළා. ප්‍රහාරය සඳහා පැමිණි ත්‍රස්තවාදීන් 7 දෙනෙකු ජීවිතක්ෂයට පත්වී තිබෙනවා. ඔවුන් සියලූදෙනාම පුපුරණ ද්‍රව්‍ය බඳපටි සහිතව හෝ ආයුධවලින් සන්නද්ධව සිටි බව සඳහන්. ප්‍රහාරය සඳහා ත්‍රස්තවාදී කණ්ඩායම් පැමිණි ආකාරය පිළිබඳව ද ප්‍රංශ පරීක්ෂකයන් විමසිල්ලට ලක් කරනවා. එක් මරාගෙන මැරෙන බෝම්බකරුවෙකු ළඟ තිබී සිරියානු ගමන් බලපත්‍රයක් ද හමුවුණා.\nමේ අතර, ප්‍රහාරයෙන් අනතුරුව එක් ත්‍රස්ත කණ්ඩායමක් බෙල්ජියමට පලා ගිය බවට ද තොරතුරු ලැබී තිබෙනවා. බෙල්ජියම් බලධාරින් ප්‍රකාශ කලේ සැකකටයුතු පුද්ගලයන් දෙදෙනෙකු එහිදී අත්අඩංගුවට ගත් බවයි. පැරිසියේ නගර මධ්‍යයට එල්ල වූ ත්‍රස්ත ප්‍රහාරයෙන් පසු අයිෆල් කුළුණ අසල සැකකටයුතු ද්‍රව්‍යක් තිබෙන බවට තොරතුරු ලැබී තිබුණා. කෙසේ නමුත්, එහි අනතුරුදායක බවක් නොමැති බවයි පසුව ප්‍රකාශ වූයේ. පැරිස් ප්‍රහාරය සම්බන්ධයෙන් අයි.එස් සංවිධානය ඊයේ නිල වශයෙන්  වගකීම භාර ගත්තේ අන්තර්ජාලයට ප්‍රකාශයක් එක්කරමින්.",
       "URL": "https://www.hirunews.lk/120242/පැරිස්-ප්‍රහාරයට-ත්‍රස්ත-කණ්ඩායම්-3-ක්-පැමිණි-බවට-තොරතුරු",
       "Category": "International News",
       "Parent URL": "https://www.hirunews.lk/international-news.php?pageID=689"
}