{
       "Source": "hirunews",
       "Timestamp": "Tuesday, 28 May 2019 - 13:00",
       "Headline": "මෝදිගේ පදවි ප්‍රාප්තියට, ඉම්රාන් ඛාන්ට ඇරයුම් නැහැ",
       "News Content": "ඉන්දියාවේ අග්‍රාමාත්‍යවරයා ලෙස දෙවන වරටත් තේරී පත්වූ නරේන්ද්‍ර මෝදිගේ දිවුරුම් දීමේ උත්සවය සඳහා පාකිස්තානයට ආරාධනා කර නොමැති බව රොයිටර් පුවත් සේවය වාර්තා කරනවා.\nඉන්දීය විදේශ කටයුතු අමාත්‍යාංශයේ ආරංචි මාර්ග උපුටා දක්වමින් අදාළ වාර්තාවල දැක්වෙන්නේ මේ අනුව පාකිස්තාන අග්‍රාමාත්‍ය ඉම්රාන් ඛාන්ට ඒ සඳහා සහභාගිවීමේ අවස්ථාව අහිමි වී ඇති බවයි.\nඅනිද්දා පැවැත්වෙන මෝදිගේ දෙවන පදවි ප්‍රාප්තියේ දිවුරුම් දීමේ උත්සවය සඳහා ශ්‍රී ලංකාවට අමතරව බංග්ලාදේශය, මියන්මාරය, තායිලන්තය, නේපාලය හා භූතානය යන රටවල රාජ්‍ය නායකයින්ට ආරාධනා කර තිබෙනවා.\n2014 වසරේදී ඉන්දියාවේ අග්‍රාමාත්‍යවරයා ලෙස නරේන්ද්‍ර මෝදි තේරී පත්වූ අවස්ථාවේ පාකිස්තානයේ එවකට අග්‍රාමාත්‍යවරයා ලෙස කටයුතු කළ නවාස් ශරීෆ්ට ආරාධනා කෙරුණා.\nරොයිටර් පුවත් සේවය වැඩිදුරටත් පෙන්වා දෙන්නේ දෙරට අතර වර්තමානයේ හටගෙන ඇති අර්බුද හේතුවෙන් මෙවර දිවුරුම් දීමේ උත්සවයට පාකිස්තානයට ආරාධනා කර නොමැති බවයි.",
       "URL": "https://www.hirunews.lk/217246/මෝදිගේ-පදවි-ප්‍රාප්තියට-ඉම්රාන්-ඛාන්ට-ඇරයුම්-නැහැ",
       "Category": "International News",
       "Parent URL": "https://www.hirunews.lk/international-news.php?pageID=262"
}