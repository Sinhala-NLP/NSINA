{
       "Source": "hirunews",
       "Timestamp": "Tuesday, 10 March 2020 - 10:18",
       "Headline": "ජනපති ෂී - ජින්පින් වූහාන් නගරයට පැමිණෙයි",
       "News Content": "ලොව පුරා හාරදහසකට අධික පිරිසකට මරු කැදවූ කොවිඩි නයින්ටීන් හෙවත් කොරෝනා වෛරසයේ කේන්ද්‍රය වන චීනයේ හුබෙයි ප්‍රාන්තයේ වූහාන් නගරයට චීන ජනාධිපති ෂී - ජින්පින් අද පැමිණියා.\nඒ, පසුගිය ජනවාරි මාසයේ වූහාන් නගරයේ සීමාවන් වසා දැමීමෙන් පසු ප්‍රථම වතාවටයි.\nමේ වන විට ලොව පුරා කොරෝනා වෛරස් මරණ 4016ක් සිදුව ඇති අතර, ඉන් 3024ක්ම වාර්තා වන්නේ හුබෙයි ප්‍රාන්තයෙන්.\nලොව පුරා ආසාදිත සංඛ්‍යාව ද එක්ලක්ෂ 13,754 දක්වා ඉහළ ගොස් ඇති අතර, ඉන් 80754ක්ම වාර්තා වන්නේ චීනයෙන්.\nජනාධිපති ෂී - ජින්පින් වූහාන් නගරයට පැමිණියේ එහි කොරෝනා මරණ සංඛ්‍යාව සහ නව ආසාදිතයින්ගේ සංඛ්‍යාව පසුගිය සති කිහිපය තුළ කැපී පෙනෙන ලෙස පහත වැටීමෙන් අනතුරුවයි.\nහුබෙයි ප්‍රාන්තයේ අගනුවර වන වූහාන් නගරයට චීන ජනාධිපතිවරයා පැමිණියේ එහි ක්‍රියාත්මක වසංගත වෛරස් රෝගය වැළැක්වීමට සහ පාලනය කිරීමට ගෙන ඇති පියවර අධීක්ෂණය කිරීමට බව ෂිංහුවා ප්‍රවෘත්ති සේවය සඳහන් කළා.\nජනාධිපති ෂී - ජින්පින් එහි මෙහෙයුම්වල නිරත වෛද්‍ය කාර්ය මණ්ඩල, හමුදා නිලධාරීන්, ප්‍රජා සේවකයන්, පොලීසිය, රෝගීන් සහ ප්‍රදේශවාසීන් ද මුණගැසී තිබෙනවා.",
       "URL": "https://www.hirunews.lk/236195/ජනපති-ෂී-ජින්පින්-වූහාන්-නගරයට-පැමිණෙයි",
       "Category": "International News",
       "Parent URL": "https://www.hirunews.lk/international-news.php?pageID=192"
}