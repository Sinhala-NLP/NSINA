{
       "Source": "hirunews",
       "Timestamp": "Thursday, 15 July 2021 - 8:21",
       "Headline": "ලොක් ඩවුන් නීති විරෝධි බවට, ස්පාඤ්ඤ ව්‍යවස්ථා අධිකරණයෙන් තීන්දුවක්",
       "News Content": "ස්පාඤ්ඤය විසින් පසුගිය වසරේ ක්‍රියාත්මක කරනු ලැබූ දැඩි කොරෝනා මර්දන වසා දැමීම් ව්‍යවස්ථා විරෝධී බවට එරට ඉහළම අධිකරණය වන ව්‍යවස්ථාදායක අධිකරණයෙන් තීන්දුවක් ලබා දී තිබෙනවා.\nඑමගින් අදාළ නිරෝධායන නීති උල්ලංගනය කිරීමට ජනතාවට අවස්ථාව සැලසෙන අතර මෙතෙක් ගෙවූ දඩ නැවත ඉල්ලා සිටීමට ද ඔවුන් පෙළඹිය හැකියි.\nකෙසේ නමුත් ස්පාඤ්ඤ ව්‍යවස්ථා අධිකරණය ප්‍රකාශ කළේ රට වසා දැමීම නිසා ව්‍යාපාරවලට සිදුවූ මූල්‍යමය හානිය රජයෙන් අයකර ගැනීමට හැකියාවක් නොමැති බවයි.\nකොරෝනා ව්‍යාප්තිය උත්සන්නවීමත් සමඟ ස්පාඤ්ඤය පසුගිය වසරේ මාර්තු 14 වැනිදා රට තුළ හදිසි තත්ත්වයක් ප්‍රකාශයට පත්කළ අතර දැඩි නිරෝධායන නීති හඳුන්වා දෙනු ලැබුවා.\nපසුගිය වසරේ ජුනි දක්වා පැවති ස්පාඤ්ඤයේ පළමු කොරෝනා රැල්ලට අදාළව රට වසා දැමීමයි මෙලෙස අධිකරණය මගින් ව්‍යවස්ථා විරෝධී බවට තීන්දු කළේ.\nස්පාඤ්ඤයේ දෙවන කොරෝනා රැල්ල ඇතිවීමත් සමඟ අදාළ නීති පසුගිය වසර අවසානයේ නැවත හඳුන්වා දෙනු ලැබුවා.\nස්පාඤ්ඤ ව්‍යවස්ථා අධිකරණයේ තීන්දුව හයට පහක් ලෙස සුළු බහුතරයකින් ලබාදී ඇති බවයි විදෙස් වාර්තා සඳහන් කළේ.\nහදිසි නීතිය යටතේ අදාළ දැඩි නිරෝධායන නීති පැනවීම ව්‍යවස්ථානුකූල නොවන බව විනිසුරුවන්ගේ තීන්දුව වුණා.\nඑය ස්පාඤ්ඤ වැසියන්ගේ මූලික අයිතිවාසිකම් මර්දනය කිරීමක් ලෙස ඔවුන් හැඳින්වූවා.",
       "URL": "https://www.hirunews.lk/277002/ලොක්-ඩවුන්-නීති-විරෝධි-බවට-ස්පාඤ්ඤ-ව්‍යවස්ථා-අධිකරණයෙන්-තීන්දුවක්",
       "Category": "International News",
       "Parent URL": "https://www.hirunews.lk/international-news.php?pageID=105"
}