{
       "Source": "hirunews",
       "Timestamp": "Friday, 23 January 2015 - 8:28",
       "Headline": "සෞදි රජු අබ්දුල්ලා මියයයි - නව රජු සල්මාන්.",
       "News Content": "සෞදි අරාබියේ අබ්දුල්ලා බින් අබ්දුලාසිස් රජු අද අලූයම අභාවප්‍රාප්ත වුණා. සෞදි රාජකීය බලධාරින් නිවේදනය කළේ ඔහුගේ සොහොයුරු සල්මාන් නව රජු ලෙස පත් කෙරුණු බවයි. 2005 වසරේ සෞදියේ කිරුළු පැළඳි අබ්දුල්ලා රජු මියයන විට වයස අවුරුදු 90 ක පමණ පසුවන්නට ඇතැයි විශ්වාස කෙරෙනවා. ඔහුගේ නිශ්චිත උපන් දිනය පිළිබඳ වාර්තා නොමැතිවීම ඊට හේතුවයි. නව රජු සල්මාන් 79 වන වියේ පසුවනවා. අබ්දුල්ලා රජු පෙනහළු ආබාධයකට ලක්ව රෝහල් ගතව සිටින විටයි මෙලෙස මියගොස් ඇත්තේ. අබ්දුල්ලා රජුගේ ඥාති සොහොයුරු මුක්රින් සෞදි අරාබියේ කිරුළ හිමි කුමරු ලෙස නම් කර තිබෙනවා. අබ්දුල්ලා රජු නූතන සෞදි අරාබියේ පුරෝගාමියා ලෙස සැලකෙන අබ්දුලාසිස් රජුගේ දරුවන් 37 දෙනා අතුරින් 13 වැන්නායි.",
       "URL": "https://www.hirunews.lk/101801/සෞදි-රජු-අබ්දුල්ලා-මියයයි-නව-සල්මාන්",
       "Category": "International News",
       "Parent URL": "https://www.hirunews.lk/international-news.php?pageID=766"
}