{
       "Source": "hirunews",
       "Timestamp": "Saturday, 01 February 2020 - 7:47",
       "Headline": "බ්‍රිතාන්‍ය යුරෝපා සංගමයෙන් වෙන් වේ",
       "News Content": "වසර 47කට පසු මහා බ්‍රිතාන්‍යය යුරෝපා සංගමයෙන් වෙන්වීම මීට පැය දෙකකට පෙර සලකුණු වුණා.\nලන්ඩනයේ සුප්‍රකට බිග්බෙන් හෝරා කුළුණේ රාත්‍රී 11 කණිසම වදිනවාත් සමඟම එය නිළ වශයෙන් තහවුරු වූ අතර අගමැති බොරිස් ජොන්සන් ප්‍රකාශ කළේ එය නව යුගයක ආරම්භයක් බවයි.\nබ්‍රිතාන්‍ය යුරෝපා සංගමයෙන් වෙන්වීම තීරණය කෙරුණේ 2016 වසරේ පැවති ජනමත විචාරණයෙන් ඊට අනුමැතිය හිමිවීමෙන් අනතුරුවයි.\nකෙසේ නමුත් වෙන්වීමේ බ්‍රික්ස්ට් ක්‍රියාවලියට පාර්ලිමේන්තුවේ අනුමැතිය ලබා ගැනීම දුෂ්කර වූ අතර පසුගිය වසර තුන හමාරක කාලය තුළ අගමැතිවරුන් 3 දෙනෙකු බිහි වූයේ ඒ හේතුව නිසාවෙන්.\nඑහෙත් දක්ෂිණාංශික බොරිස් ජොන්සන් අග්‍රාමාත්‍යවරයා ලෙස පත්වීමෙන් අනතුරුව බ්‍රික්ස්ට් ක්‍රියාවලිය වේගවත් වූ අතර ඔහුගේ මැතිවරණ ජයග්‍රහණය බ්‍රිතාන්‍යය යුරෝපා සංගමයෙන් වෙන්වීමේ දිනය කඩිනම් කිරීමට හේතු වුණා.",
       "URL": "https://www.hirunews.lk/233478/බ්‍රිතාන්‍ය-යුරෝපා-සංගමයෙන්-වෙන්-වේ",
       "Category": "International News",
       "Parent URL": "https://www.hirunews.lk/international-news.php?pageID=202"
}