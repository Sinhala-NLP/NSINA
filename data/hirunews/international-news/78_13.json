{
       "Source": "hirunews",
       "Timestamp": "Tuesday, 23 November 2021 - 19:35",
       "Headline": "දකුණු කොරියාව ගොඩනැගූ ආඥාදායකයා මියයයි",
       "News Content": "1979 වසරේ හමුදා කුමන්ත්‍රණයකින් බලයට පැමිණ, අයෝමය හස්තයකින් ප්‍රජාතන්ත්‍රවාදී බලවේග මැඩලමින් දැඩි පාලනයක් ගෙන ගිය දකුණු කොරියාවේ හිටපු හමුදා ආඥාදායක චුන් ඩූ හුවාන් වයස අවුරුදු 90 ක්ව සිටියදී මියගොස් තිබෙනවා.\nසෝල් අගනුවර සිය නිවහනේදී අද අලුයම මියගිය ඔහුගේ දේහය අවසන් කටයුතු සිදුකිරීමට පෙර රෝහල වෙත රැගෙන ගිය බවයි විදෙස් වාර්තා සඳහන් කළේ.\nකොරියාව, ජපාන පාලනය යටතේ පවතිද්දී 1931 වසරේ දුප්පත් ගොවි පවුලක උපත ලැබූ චුන් ඩූ හුවාන් පාසල් දිවියෙන් අනතුරුව හමුදාවට එක්වූ අතර, 1979 වසරේ එරට හමුදාපති ධුරයට පත්වුණා.\nඑවකට ජනාධිපතිව සිටි පාක් චුන් හී ඝාතනයේ විමර්ශන සියතට ගත් චුන් ඩූ හුවාන් එරට හමුදා බුද්ධි අංශවල පාලනය නතු කර ගනිමින් හමුදා කුමන්ත්‍රණයක් දියත් කර දකුණු කොරියාවේ අසහාය නායකයා බවට පත්වුණා.\nදැඩි පාලනයක් ගෙන ගිය ඔහු 1980 වසරේ ග්වන්ජු හි ප්‍රජාතන්ත්‍රවාදී උද්ඝෝෂණය මර්දනය කළේ සිසුන් සිය ගණනක් ඝාතනය කරමින්.\nකෙසේ නමුත් දකුණු කොරියාව ආසියාකරයේ ආර්ථික බලවතෙකු බවට පත්වූයේ මොහුගේ පාලන සමයේදියි.\nඑමෙන්ම රට තුළ ප්‍රජාතන්ත්‍රවාදය යළි ස්ථාපිත කිරීමට ඉඩ සළසමින් ඔහු රෝ ටේ වූ ජනාධිපතිවරයා වෙත බලය පැවරූ අතර, පසුකාලීනව නඩු විභාගයකින් ඔහුට මරණ දඬුවම නියම කෙරුණා.\nඑය පසුව ජීවිතාන්තය දක්වා සිර දඩුවමක් බවට පත් කෙරුණු අතර, 1997 වසරේදී නිදහස් කිරීමට කිම් යොං සැම් ජනාධිපතිවරයා කටයුතු කළා.",
       "URL": "https://www.hirunews.lk/288947/දකුණු-කොරියාව-ගොඩනැගූ-ආඥාදායකයා-මියයයි",
       "Category": "International News",
       "Parent URL": "https://www.hirunews.lk/international-news.php?pageID=78"
}