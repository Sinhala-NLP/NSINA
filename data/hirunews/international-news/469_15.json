{
       "Source": "hirunews",
       "Timestamp": "Sunday, 18 June 2017 - 8:05",
       "Headline": "ලන්ඩන් ගින්නේ මරණ සංඛ්‍යාව ඉහළට",
       "News Content": "ලන්ඩනයේ ග්‍රෙන්ෆෙල් ටවර් මහල්  නිවාස සංකීර්ණයේ මහා ගින්නෙන් අතුරුදන්වූවන්ද මියගිය අය ලෙස සැළකීමට ලන්ඩනයේ මෙට්‍රපොලිටන් පොලීසිය තීරණය කර තිබෙනවා.\nඒ අනුව පුද්ගලයන් 58 දෙනෙකු මියගොස් හෝ අතුරුදන් වී ඇති බවයි එමඟින් ප්‍රකාශ කළේ.\nමරණ සංඛ්‍යාව 30 ක් ලෙස මීට පෙර ප්‍රකාශ වී තිබුණා. කෙසේ නමුත් මරණ සංඛ්‍යාව ඉහළ යා හැකි බව මෙට්‍රොපොලිටන් පොලීසියේ අණදෙන නිලධාරී ස්ටුවර්ට් කුන්ඩි ප්‍රකාශ කළා.\nමේ අනුව ගින්නෙන් අවම වශයෙන් 70 දෙනෙකු වත් මියයන්නට ඇතැයි විශ්වාස කෙරෙනවා.\nමේ අතර බ්‍රිතාන්‍ය අගමැතිනි තෙරේසා මේ ප්‍රකාශ කළේ ගින්නෙන් අනතුරුව විපතට පත්වූ පවුල්වලට ප්‍රමාණවත් සහන වහා ලබාදීමට නොහැකිවූ බවයි.\nඇය මේ බව ප්‍රකාශ කළේ ගින්නෙන් විපතට පත්වූවන් සහ ස්වේච්ඡා සේවකයන් ඩවුනින් වීථියේ පිහිටි සිය නිල නිවහනේදී ඊයේ හමුවීමෙන් අනතුරුවයි.\nගින්නට හේතුව මෙන්ම එය මෙතරම් ඉක්මණින් පැතිර ගියේ කෙසේද යන්න පරීක්ෂණවලදී අවධානයට යොමුවන බව ලන්ඩන් මෙට්‍රොපොලිටන් පොලිස් ප්‍රධානියා සඳහන් කළා.",
       "URL": "https://www.hirunews.lk/163818/ලන්ඩන්-ගින්නේ-මරණ-සංඛ්‍යාව-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=469"
}