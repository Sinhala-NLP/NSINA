{
       "Source": "hirunews",
       "Timestamp": "Friday, 28 January 2022 - 8:01",
       "Headline": "එයාර් ඉන්දියා නැවතත් ටාටාවරුන්ට",
       "News Content": "ඉන්දියාවේ ජාතික ගුවන් සේවය එයාර් ඉන්ඩියා හි පාලනය ඊයේ නිල වශයෙන් ටාටා සමූහය වෙත පිරිනැමුණා.\nපසුගිය වසරේ ඔක්තෝම්බරයේ ඔවුන් ඇමරිකානු ඩොලර් බිලියන 2.4ක් ගෙවා ගුවන් සේවය මිල දී ගත්තේ, එය තවදුරටත් පවත්වාගෙන යා නො හැකි ආකාරයෙන් ණයගැති වීම නිසයි.\n1932 වසරේදී එයාර් ඉන්ඩියා ගුවන් සේවය ආරම්භ කළේ ද ටාටා ව්‍යාපාරික පවුලේ ආරම්භක සාමාජිකයෙකු විසින්.\n1953 වසරේදී එය ඉන්දීය රජය විසින් පවරාගනු ලැබුවා.\nඩොලර් බිලියන 9.5ක පාඩු ලැබීමත් සමඟ එය විකිණීමට ඉන්දීය රජය දිගු කළක සිට උත්සහයක නිරතවුණා.\nඊයේ නැවතත් එයාර් ඉන්ඩියා ගුවන් සේවය ටාටා සමූහයට පැවරීමට පෙර ටාටා සමූහයේ සභාපති නටරාජන් චන්ද්‍රසේකරන්, ඉන්දීය අග්‍රාමාත්‍ය නරේන්ද්‍ර මෝදි ද මුණගැසුණා.\nඑයාර් ඉන්ඩියා ගුවන් සේවය සමඟ ටාටා සමූහයට ගුවන් යානා 130ක් සමඟ ගුවන් නියමුවන් ඇතුළු දහස් සංඛ්‍යාත සේවක පිරිසක් හිමිවනවා.\nඑමෙන්ම දේශීය නැවතුම්පල 4,400ක සහ ජාත්‍යන්තර නැවතුම්පල 1,800ක පාලනයද ටාටා සමූහයට හිමිවනු ඇති.\nඑයාර් ඉන්ඩියා ඉතිහාසයේ 40,000කට අධික සමරු සටහන්ද මේ අනුව ටාටා සමූහයට හිමිවන අතර, සුප්‍රකට ස්පාඤ්ඤ කලාකරු සැල්වදෝර් ඩාලි විසින් 1960 දශකයේ නිර්මාණය කළ අළු බඳුනක්ද ඊට ඇතුළත්.\nවාර්ෂිකව ඉන්දියාවේ ගුවන් මගී වෙළඳපොල සියයට විස්සකින් පමණ ඉහළ යන බැවින් ටාටා සමූහයට එයාර් ඉන්ඩියා මෙහෙයුම් ලාභදායී වනු ඇති බවයි විශ්ලේෂකයන් පෙන්වා දෙන්නේ.",
       "URL": "https://www.hirunews.lk/295405/එයාර්-ඉන්දියා-නැවතත්-ටාටාවරුන්ට",
       "Category": "International News",
       "Parent URL": "https://www.hirunews.lk/international-news.php?pageID=64"
}