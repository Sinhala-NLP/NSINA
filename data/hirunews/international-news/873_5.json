{
       "Source": "hirunews",
       "Timestamp": "Monday, 07 January 2013 - 18:49",
       "Headline": "අමානාත්ගේ සැබෑ නම හෙළි වෙයි.",
       "News Content": "දිල්ලි නුවර බස් රථයකදී සමූහ දූෂණයකට ලක්වී සිංගප්පූරු රෝහලකදී මිය ගිය ඉන්දීය වෛද්‍ය ශිෂ්‍යාවගේ ඝාතනයේ සැකකරුවන් අද (07) නවදිල්ලි අධිකරණය වෙත ඉදිරිපත් කෙරුණා. අධිකරණ ශාලාව සහ ඒ අවට ජනයාගෙන් පිරී යාම නිසා විනිසුරුවරයා තීරණය කළේ අධිකරණ විභාගය රූපවාහිනී කැමරා ඉදිරියේ පැවැත්වීමටයි. සැකකරුවන් 5 දෙනෙකු අද (07) දිල්ලි අධිකරණය වෙත ඉදිරිපත් කෙරුණු අතර 17 හැවිරිදි අනෙක් සැකකරු ඉදිරිපත් කෙරෙන්නේ බාල අපරාධකරුවන් සඳහා වූ අධිකරණයකටයි. සැකකරුවන් වෙනුවෙන් පෙනී සිටීමට අධිනීතිඥවරයෙකු ඉදිරිපත්වීම හේතුවෙන් නීතිඥවරුන් ඊට විරෝධය පෑමත් සමග එහි උණුසුම් තත්ත්වයක් ද ඇති වී තිබෙනවා. කෙසේ නමුත් බන්ධනාගාරයේදී සැකකරුවන් හමුවීමට විනිසුරුවරයා එම අධි නීතිඥවරයාට අවසර ලබාදුන්නා. මෙම සැකකරුවන්ට එරෙහිව වෝහාරික සාක්ෂි දැන් ගොනු කර ඇති අතර වරදකරුවන් වුවහොත් මරණ දඩුවම නියම වනු ඇති.\nමේ අතර, මෙතෙක් අමානාත් ලෙසින් හැදින්වුණු සමූහ දූෂණයට ලක්ව මිය ගිය දිල්ලි වෛද්‍ය ශිෂ්‍යාවගේ සැබෑ නම ඇගේ පියා විසින් බ්‍රිතාන්‍යයේ සන්ඬේ පීපල් නැමැති පුවත්පතට හෙළි කර තිබෙනවා. ඒ අනුව ඇගේ සැබෑ නම වන්නේ ජෝති සිං පාණ්ඬේ. කුරිරු ඉරණමකට ගොදුරු වූ සිය දියණිය ඉන්දියානු කාන්තාවන්ට ආදර්ශයක් වනු ඇති බව පැවසූ ඇගේ පියා කියා සිටියේ දූෂකයන්ට මරණ දඩුවම පැනවිය යුතු බවයි.",
       "URL": "https://www.hirunews.lk/51001/අමානාත්ගේ-සැබෑ-නම-හෙළි-වෙයි",
       "Category": "International News",
       "Parent URL": "https://www.hirunews.lk/international-news.php?pageID=873"
}