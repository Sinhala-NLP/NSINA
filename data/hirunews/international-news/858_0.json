{
       "Source": "hirunews",
       "Timestamp": "Saturday, 09 March 2013 - 8:17",
       "Headline": "චාවේස්ගෙන් පසු වෙනිසියුලාවේ නායකත්වය ගැන මතභේද.",
       "News Content": "ලක්ෂ සංඛ්‍යාත වෙනිසියුලානුවන් ඊයේ (08) සිය අසහාය නායක හියුගෝ චාවේස්ගේ රාජ්‍ය අවමංගල්‍ය උත්සවය සඳහා සහභාගි වූ බව විදෙස් වාර්තා සඳහන් කළා. කරකාස් නුවර පැවැති මෙම රාජ්‍ය අවමංගල්‍ය උත්සවය සඳහා රටවල් 30ක පමණ නායකයන් පැමිණ සිටි බව සඳහන්. කියුබානු ජනාධිපති රාවුල් කස්ත්‍රෝ සහ ඉරාන ජනාධිපති මහමුද් අහමඩිනෙජාඞ් ඒ අතර වනවා. කරකාස් නුවර හමුදා ඇකඩමියේ තැන්පත් කර තිබූ චාවේස්ගේ දේහයට බුහුමන් දැක්වීම සඳහා ඊයේ දෙවන දිනටත් ලක්ෂ සංඛ්‍යාත පිරිස් පැමිණි අතර වෙනිසියුලානු සම්ප්‍රදායට අනුව ඔවුන් සංගීත භාණ්ඩ වාදනය කරමින් සැණකෙළි ස්වරූපයෙන් ඊට සහභාගි වූ බවයි වාර්තා වන්නේ.\nමේ අතර, චාවේස්ගෙන් හිස් වූ ජනාධිපති ධුරයේ වැඩ බැලීම සඳහා උප ජනාධිපති නිකලස් මදුරෝ ඊයේ (08) දිවුරුම් දුන්නා. චාවේස්ගේ සමීප හිතවතෙකු වන ඔහු බස් රියදුරෙකු ලෙස ජීවිකාව අරඹා, වෘත්තීය අරගල හරහා දේශපාලනයට පිවිසි අයෙක්. පසුව ඔහු චාවේස්ගේ රජයේ විදේශ ඇමති ලෙස ද කටයුතු කළා. ජනාධිපති ධුරයේ වැඩ බැලීමට දිවුරුම් දුන් මදුරෝ දින 30ක් තුළ මහ මැතිවරණයක් කැදවිය යුතුයි. නිකලස් මදුරෝ වැඩ බලන ජනාධිපති ධුරයට පත්වීම පිළිබදව එරට විපක්ෂය විරෝධය පළ කළා. විපක්ෂ නායක එන්රිකේ කප්රිලේස් කියා සිටියේ මෙම දිවුරුම්දීම වංචා සහගත සිදුවීමක් බවයි. මදුරෝ තේරී පත්වූ නායකයෙකු නොවන අතර පාලක පක්ෂය බලය අයුතු ලෙස පාවිච්චි කරන බවට ද විපක්ෂ නායකවරයා චෝදනා කළා. කෙසේ නමුත් වෙනිසියුලානු ශ්‍රේෂ්ඨාධිකරණය මදුරෝගේ දිවුරුම්දීමට අනුමැතිය ලබාදී තිබෙනවා.",
       "URL": "https://www.hirunews.lk/54855/චාවේස්ගෙන්-පසු-වෙනිසියුලාවේ-නායකත්වය-ගැන-මතභේද",
       "Category": "International News",
       "Parent URL": "https://www.hirunews.lk/international-news.php?pageID=858"
}