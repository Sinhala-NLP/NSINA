{
       "Source": "hirunews",
       "Timestamp": "Saturday, 07 April 2018 - 9:14",
       "Headline": "සල්මන් ඛාන්ට සිර දඬුවම් නියම කළ විනිසුරුට මාරුවක්",
       "News Content": "බොලිවුඩ් සිනමා නළු සල්මාන් ඛාන්ට දුර්ලභ වන සතුන් ඝාතන චෝදනා යටතේ වසර 5ක සිර දඩුවමක් නියම කළ විනිසුරුවරයාට මාරුවක් ලබාදී තිබෙනවා.\nඑමෙන්ම ඔහුගේ දඬුවමේ කාලසීමාව සම්බන්ධයෙන් අද (07) විනිශ්චයකට එළඹීමට සිටින විනිසුරුවරයාට ද එලෙස මාරුවක් ලබාදී ඇති බවයි ඉන්දීය මාධ්‍ය සඳහන් කළේ.\nරාජස්ථාන් මහාධිකරණය මගින් ඔවුන් මෙලෙස මාරු කර ඇත්තේ වාර්ෂික සාමාන්‍ය මාරුකිරීම් යටතේ බව අධිකරණ බලධාරීන් ප්‍රකාශ කර තිබෙනවා.\nදුර්ලභ ගණයේ කළු ඇන්ටිලෝප් සත්ත්වයන් දෙදෙනෙකු 1998 වසරේදී සල්මන් ඛාන් දඩයම් කර ඇත්තේ හුම් - සාත් - හයින් චිත්‍රපටයේ රූගත කිරීම් අතරතුරයි.\nඑම දඩයම් චාරිකාවට සහභාගි වූ සයිෆ් අලි ඛාන්, සොනාලි බ්‍රෙන්ද්‍රේ, තාබු සහ නීලම් කොතාරි නිදහස් කිරීමටයි අධිකරණය තීන්දු කළේ.\nසල්මන් ඛාන්ට පස් වසරක සිර දඬුවමක් නියම කරමින් විනිසුරු දේව් කුමාර් කත්රි කියා සිටියේ සිනමා තාරකාවක් බැවින් සල්මන් ඛාන් සිදුකළ දඩයමෙන් පසු ඉන්දියාවේ වන සත්ත්ව ඝාතනය ඉහළ ගොස් ඇති බවයි.\nජෝද්පූර් මධ්‍යම බන්ධනාගාරයේ අංක 106 දරණ සිරකරු ලෙස ඊයේ (06) පළමු දඬුවම් රැය ගත කළ සල්මන් ඛාන් රාත්‍රී ආහාරය ලෙස ලබාදුන් පරිප්පු රොටී ප්‍රතික්ෂේප කළ බව සඳහන්.\nකෙසේ නමුත්, ඔහුට ඇප ලබාදිය හැකි ද යන්න පිළිබදව අධිකරණය අද යළි සලකා බැලීමට නියමිතයි.",
       "URL": "https://www.hirunews.lk/187843/සල්මන්-ඛාන්ට-සිර-දඬුවම්-නියම-කළ-විනිසුරුට-මාරුවක්",
       "Category": "International News",
       "Parent URL": "https://www.hirunews.lk/international-news.php?pageID=378"
}