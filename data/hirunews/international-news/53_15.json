{
       "Source": "hirunews",
       "Timestamp": "Friday, 15 April 2022 - 7:27",
       "Headline": "කළු මුහුදේ රුසියානු යුද ශක්තිය - මොස්ක්වා ගිලේ",
       "News Content": "යුක්රේන ආක්‍රමණය සඳහා කළු මුහුදේ යොදවා තිබූ රුසියානු යාත්‍රා පෙළේ ප්‍රධාන නෞකාව මොස්ක්වා මුහුදුබත් වූ බව රුසියානු ආරක්ෂක අමාත්‍යාංශය ප්‍රකාශ කළා.\nනෞකාවේ අවි ගබඩාවේ සිදු වූ පිපිරීමකින් ඊට හානි සිදු වූ බව එමඟින් ඊයේ ප්‍රකාශ කළ අතර, පසුව කියා සිටියේ නෞකාව වරාය වෙත ඇදගෙන යාමේදී මෙලෙස මුහුදුබත් වූ බවයි.\nකෙසේ නමුත් යුක්රේනය ප්‍රකාශ කළේ, සිය මිසයිල ප්‍රහාරයකින් මොස්ක්වා විනාශ වූ බවයි.\nයුක්රේනය විසින් නිෂ්පාදනය කරන නෙප්චූන් වර්ගයේ නෞකානාශක මිසයිල ඒ සඳහා යොදාගෙන තිබෙනවා.\nඑම මිසයිලය නිර්මාණය කර ඇත්තේ එස්.එච්. 35 රුසියානු නෞකා නාශක මිසයිලයට සමාන ලෙසයි.\nමුහුදුබත් වීමට පෙර මොස්ක්වා නෞකාවේ 510ක් වන කාර්ය මණ්ඩලය ඉවත් කරගත් බවද රුසියානු ආරක්ෂක අමාත්‍යාංශය කියා සිටියා.\nක්‍රිමියාව අල්ලා ගත් යුද්ධයේ පටන් කළු මුහුදේ රුසියානු නාවික ශක්තිය පිළිබිඹු කළේ මොස්ක්වා නෞකාවෙන්.\nයුක්රේනයේ මිසයිල ප්‍රහාරය සනාථ වුව හොත් ටොන් 12,490ක් බරැති මොස්ක්වා දෙවන ලෝක යුද්ධයෙන් පසු සතුරු ප්‍රහාරයකින් විනාශ වූ විශාලතම යුද නෞකාව වනු ඇති.\nමොස්ක්වා යුද නෞකාව දුන් විධානයකට කළු මුහුදේ පිහිටි ස්නේක් අයිලන්ඩ් හි සිටි යුක්රේන සෙබළෙකු විසින් සරදම් කිරීම හේතුවෙන් ඔහු අත්අඩංගුවට ගත් සිද්ධියද යුක්රේන ආක්‍රමණයේ කැපී පෙනෙන සිද්ධියක්.\nපසුව නිදහස් කෙරුණු එම සෙබළා සහ ස්නේක් අයිලන්ඩ් දූපත මෙන්ම මොස්ක්වා නෞකාව ඇතුළත් මුද්දරයක් නිකුත් කිරීමටද යුක්රේනය පියවර ගත්තා.\nමොස්ක්වා විනාශවීම රුසියාවට එරෙහිව යුක්රේනයේ මානසිකත්වය ඉහළ නැංවීමට සමත්වනු ඇති බවයි ආරක්ෂක විචාරකයන් පෙන්වාදෙන්නේ.",
       "URL": "https://www.hirunews.lk/301981/කළු-මුහුදේ-රුසියානු-යුද-ශක්තිය-මොස්ක්වා-ගිලේ",
       "Category": "International News",
       "Parent URL": "https://www.hirunews.lk/international-news.php?pageID=53"
}