{
       "Source": "hirunews",
       "Timestamp": "Friday, 25 October 2013 - 12:56",
       "Headline": "චාල්ස් කුමරු බිය වෙලා.",
       "News Content": "රජ කිරුළ සිරගෙයක් වේ යැයි බියෙන් චාල්ස් කුමරු කිරුළ දැරීමට උත්සාහයක් නොදරන බව ඔහුගේ සමීපතමයන් උපුටා දක්වමින් ටයිම් සඟරාව ප්‍රකාශ කළා. මෙවර ටයිම් සඟරාවේ කවරය සැරසී ඇත්තේ ද චාල්ස් කුමරුගේ රුවකින්. ඒ ‘‘අමතක වූ කුමරු’’ යන මාතෘකාව යටතේ පළවන ලිපි පෙළකට පූර්විකාවක් ලෙසයි. ටයිම් සඟරාව චාල්ස් කුමරුගේ මිතුරන් සහ සමීපතමයන් 50 දෙනෙකුගෙන් පමණ අදහස් ලබාගෙන තිබෙනවා. ලබන මස ශ්‍රී ලංකාවේ පැවැත්වෙන පොදුරාජ්‍ය මණ්ඩලීය රාජ්‍ය නායක සමුළුවේදී මහරැජින නියෝජනය කරන්නේ ද චාල්ස් කුමරු විසින්. පසුගිය වසර කිහිපය පුරාම බ්‍රිතාන්‍ය කිරුළ හිමි කුමරුන් ලෙස සිටිය ද දෙවැනි එලිසබෙත් රැජින ඔහු වෙත කිරුළ පිරිනැමූයේ නැහැ. 87 හැවිරිදි මහරැජිනගේ රාජකාරි බොහෝමයක් ඉදිරියේදී චාල්ස් කුමරුට ඉටු කිරීමට සිදුවනු ඇති බවයි ටයිම් සඟරාව සඳහන් කළේ. කිරුළේ බර දැනටමත් දැනී ඇති චාල්ස් කුමරු රජ කිරුළ තමන්ට සිරගෙයක් වනු ඇතැයි නිරන්තරයෙන් බිය පළ කළ බව ඔහුගේ හිතවතුන් ප්‍රකාශ කර තිබෙනවා.\nටයිම් සඟරාව මෙන්ම ලිපිය පළ කර ඇත්තේ විලියම් කේට් යුවලගේ පුත් ජෝර්ජ් කුමරුන් බෞතීස්ම කිරීමේ උත්සවයේ ඡායාරූප ප්‍රසිද්ධියට පත් කිරීමත් සමඟයි. එහිදී වසර 120 කට පසු ප්‍රථම වතාවට පරම්පරා 3 ක කිරුළ හිමි කුමරුන් එක් ඡායාරූපයක පෙනී සිටියා. චාල්ස් කුමරු, විලියම් කුමරු සහ ජෝර්ජ් කුමරු එහිදී මහරැජින මෙන්ම රජ පවුලේ අනෙකුත් සාමාජිකයන් සමඟ ද  ඡායාරූපවලට පෙනී සිටියා.",
       "URL": "https://www.hirunews.lk/69996/චාල්ස්-කුමරු-බිය-වෙලා",
       "Category": "International News",
       "Parent URL": "https://www.hirunews.lk/international-news.php?pageID=792"
}