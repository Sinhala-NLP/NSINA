{
       "Source": "hirunews",
       "Timestamp": "Thursday, 18 July 2013 - 13:06",
       "Headline": "ඉන්දියාව දික්කසාද නීතිය ලිහිල් කරයි.",
       "News Content": "පුරුෂ කේන්ද්‍රගත ඉන්දීය සමාජයේ කාන්තාවන්ට හිමිතැන සුරක්ෂිත කරන නව විවාහ නීතියකට එරට රජයේ අනුමැතිය හිමිව තිබෙනවා. දික්කසාද වීම සහ එමගින් හිමිවන උරුමයන් පිළිබඳවයි නව සංශෝධිත නීතිය මගින් අවධානය යොමුකර ඇත්තේ. ඉන්දීය රජයේ අමාත්‍යවරුන් ඉදිරිපත් කළ නව පනත් කෙටුම්පතට ඊයේ අනුමැතිය හිමි වූ බව ඉන්දීය වාර්තා සඳහන් කළා. නව සංශෝධනවලට අනුව, මෙතෙක් පැවති ආකාරයෙන් දික්කසාද වීම සඳහා සැමියා සහ බිරිඳ ඒකාබද්ධ ඉල්ලූම්පත්‍රයක් ඉදිරිපත් කිරීම අනිවාර්ය වන්නේ නැහැ. එවැන්නකට එක් පාර්ශවයක් එකඟ නොවුණහොත් තනිව ඒ සඳහා ඉල්ලූම් කිරීමට හැකිවීම ඉන්දීය කාන්තාවන්ට සහනයක් ලෙස සැලකෙනවා. එමෙන්ම, දික්කසාදයෙන් පසු පුරුෂ පාර්ශවයෙන් සාධාරණ අන්දමින් දේපල කොටසක් ලබාගැනීමට ද ඉන්දීය කාන්තාවන්ට ඉදිරියේදී ඉඩ ලැබෙනු ඇති. කෙසේ නමුත්, කාන්තාවට හිමි එම කොටස තීරණය කරනු ඇත්තේ අධිකරණය විසින්.",
       "URL": "https://www.hirunews.lk/63280/ඉන්දියාව-දික්කසාද-නීතිය-ලිහිල්-කරයි",
       "Category": "International News",
       "Parent URL": "https://www.hirunews.lk/international-news.php?pageID=821"
}