{
       "Source": "hirunews",
       "Timestamp": "Sunday, 06 June 2021 - 10:56",
       "Headline": "ඉන්දියාවේ කොරෝනා ආසාදිතයන් සංඛ්‍යාව පහළට",
       "News Content": "අද උදෑසනින් අවසන් වූ පැය 24 තුල ඉන්දියාවෙන් නව කොරෝනා ආසාදිතයන් 114,000 ක් වාර්තා වී ඇති අතර, එය මාස දෙකකින් වාර්තා වූ අඩුම අගය බවයි එරට සෞඛ්‍ය බලධාරින් ප්‍රකාශ කළේ.\nඒ අනුව, ඉන්දියාවේ සමස්ත කොරෝනා ආසාදිතයන් සංඛ්‍යාව දෙකෝටි අසූඅට ලක්ෂය දක්වා ඉහළ යනවා.\nඑමෙන්ම, ඊයේ වාර්තා වූ කොරෝනා මරණ 2667ක් සමග සමස්ත කොරෝනා මරණ සංඛ්‍යාව ද 346,000 දක්වා ඉහළ ගියා.\nගත වූ පැය 24 තුල ආසාදිතයන් 189,000 ක් සුවය ලැබීමත් සමඟ ඉන්දියාවේ ප්‍රතිකාර ලබන සක්‍රිය කොරෝනා රෝගීන්ගේ සංඛ්‍යාව 1,477,000 දක්වා පහත වැටී තිබෙනවා.\nගත වූ දින 10 තුලම ඉන්දියාවේ දෛනික කොරෝනා ආසාදිතයන් සංඛ්‍යාව දෙලක්ෂයකට අඩු අගයක් ගැනීම විශේෂත්වයක්.\nඑමෙන්ම, පසුගිය දින 24 තුලම වාර්තා වන දෛනික ආසාදිත සංඛ්‍යාවට වඩා වැඩි පිරිසක් සුවය ලබා තිබෙනවා.\nවැඩිම ආසාදිතයන් සහ මරණ මහාරාෂ්ට්‍ර ප්‍රාන්තයෙන් වාර්තා වන අතර, කර්නාටක, කේරළ, තමිල්නාඩු, ආන්ද්‍ර ප්‍රදේශ් සහ උත්තර් ප්‍රදේශ් ප්‍රාන්තවලින් ද ඉහළ ආසාදිත සංඛ්‍යාවක් වාර්තා වුණා.",
       "URL": "https://www.hirunews.lk/273516/ඉන්දියාවේ-කොරෝනා-ආසාදිතයන්-සංඛ්‍යාව-පහළට",
       "Category": "International News",
       "Parent URL": "https://www.hirunews.lk/international-news.php?pageID=112"
}