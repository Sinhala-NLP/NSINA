{
       "Source": "hirunews",
       "Timestamp": "Friday, 01 March 2013 - 12:49",
       "Headline": "බ්‍රිතාන්‍ය ආණ්ඩුවට මැතිවරණ පරාජයක්.",
       "News Content": "දකුණු දිග එංගලන්තයේ ඊස්ලේ ආසනය සඳහා පැවති අතුරු මැතිවරණයෙන් බ්‍රිතාන්‍යයේ පාලක කන්සවේටිව් පක්ෂය තුන්වන ස්ථානයට පැමිණ තිබෙනවා. ලිබරල් ප්‍රජාතන්ත්‍රවාදී පක්ෂය විසින් මෙම අතුරු මැතිවරණය ජයග්‍රහණය කළ අතර, එය බ්‍රිතාන්‍ය අගමැති ඬේවිඞ් කැමරන් මුහුණදුන් ප්‍රබල පසුබෑමක් ලෙසයි සැලකෙන්නේ. එමෙන්ම මෙය කන්සවේටිව් පක්ෂය සහ ලිබරල් ප්‍රජාතන්ත්‍රවාදී පක්ෂය අතර බලය උරගෑමේ සටනක් ලෙසද බ්‍රිතාන්‍ය පුවත්පත් හැඳින්වූවා. මෙහි දෙවන ස්ථානය හිමිව ඇත්තේ යුරෝපා සංගමය සමග සමීප සබඳතා ප්‍රතික්ෂේප කරන එක්සත් රාජධානියේ නිදහස් පක්ෂයටයි. මෙලෙස සිය පක්ෂය මැතිවරණයකදී තුන්වන ස්ථානයට පැමිණීම අර්බුදකාරී තත්ත්වයක් බව කන්සවේටිව් පක්ෂයේ ජ්‍යෙෂ්ඨයන් ප්‍රකාශ කළා. එමෙන්ම, ඬේවිඞ් කැමරන්ගේ රජයට එරෙහිව ලිබරල් ප්‍රජාතන්ත්‍රවාදී පක්ෂ නායක නික් ක්ලෙග් ශක්තිමත් කිරීමක්ද මෙමඟින් සිදුවන බවයි විචාරකයන් පෙන්වා දෙන්නේ.",
       "URL": "https://www.hirunews.lk/54355/බ්‍රිතාන්‍ය-ආණ්ඩුවට-මැතිවරණ-පරාජයක්",
       "Category": "International News",
       "Parent URL": "https://www.hirunews.lk/international-news.php?pageID=860"
}