{
       "Source": "hirunews",
       "Timestamp": "Friday, 17 December 2021 - 8:16",
       "Headline": "එංගලන්තයේ ඔමික්‍රොන් ව්‍යාප්තිය ඉහළට",
       "News Content": "බ්‍රිතාන්‍යයේ ඔමික්‍රොන් කොරෝනා ප්‍රභේදයේ ව්‍යාප්තිය සීග්‍රයෙන් සිදුවන අතර, ගතවූ පැය විසි හතර තුළ ද නව ආසාදිතයන් 88,376 ක් වාර්තාවී තිබෙනවා.\nඑංගලන්තයේ ප්‍රධාන වෛද්‍ය නිලධාරී මහාචාර්ය ක්‍රිස් විටී කියා සිටියේ ඔමික්‍රොන් ප්‍රභේදය රට තුළ අසාමාන්‍ය වේගයකින් පැතිරෙන බවයි.\nබදාදා දිනයේ ද එංගලන්තයෙන් කොරෝනා ආසාදිතයන් 78,610ක් වාර්තා වුණා.\nඅඟහරුවාදා එම සංඛ්‍යාව 50,867 ක්.\nඔමික්‍රොන් ප්‍රභේදයට මුහුණදීම සඳහා බූස්ටර් හෙවත් වර්ධක එන්නත් ලබාදීම වේගවත් කර ඇති අතර, බදාදා දිනයේදී එම එන්නත් මාත්‍රා හත්ලක්ෂ 45,000කට වැඩි සංඛ්‍යාවක් ලබාදී තිබෙනවා.\nමේ අතර, බ්‍රිතාන්‍යයේ ඔමික්‍රොන් ව්‍යාප්තිය හේතුවෙන්, එරට වෙත සංචාර සීමාවන් පැනවීමට ප්‍රංශය තීරණය කර තිබෙනවා.\nඒ අනුව එංගලන්තය වෙත සහ එරට සිට ප්‍රංශය වෙත සංචාර දැඩි ලෙස සීමා කෙරෙනු ඇති.\nමේ අතර, ලොව රටවල් රැසක්ම ඔමික්‍රොන් ව්‍යාප්තියේ අවදානම හේතුවෙන් විදෙස් සංචාර සීමා කිරීමට පියවර ගෙන තිබෙනවා.",
       "URL": "https://www.hirunews.lk/291295/එංගලන්තයේ-ඔමික්‍රොන්-ව්‍යාප්තිය-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=74"
}