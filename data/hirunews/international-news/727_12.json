{
       "Source": "hirunews",
       "Timestamp": "Friday, 12 June 2015 - 9:30",
       "Headline": "අයි.එස් සමඟ සටනට ඇමෙරිකාවේ දෛනික වියදම ඩොලර් මිලියන 9 ක්",
       "News Content": "ඉරාකය සහ සිරියාවේ විශාල ප්‍රදේශයක බලය පතුරුවමින් සිටින අයි.එස්. හෙවත් ඉස්ලාමීය රාජ්‍ය සටන්කාමීන්ට එරෙහිව සටන් කිරීම සඳහා ඇමෙරිකා එක්සත් ජනපදය දිනකට ඩොලර් මිලියන 9 ක් පමණ වැය කරන බව හෙළි වී තිබෙනවා. මින් වැඩි මුදලක් වැය කෙරෙන්නේ ඇමෙරිකානු සන්ධානයේ ගුවන් ප්‍රහාර සඳහායි. පසුගිය අගෝස්තු මාසයේ සිට ක්‍රියාත්මක වන මෙම ගුවන් ප්‍රහාර සඳහා ඇමෙරිකාව දැනට වැය කර ඇති මුදල ඩොලර් බිලියන 2 යි දශම 7 ක්. මෙම කරුණු හෙළි වූයේ ඩොලර් බිලියන 579 ක ඇමෙරිකානු ආරක්ෂක වියදම් එරට කොංග්‍රස් මණ්ඩලය මගින් අනුමත කිරීමත් සමඟයි. අයි.එස්.වරුන් සමඟ සටන සඳහා තවදුරටත් මුදල් වැය කිරීම නවත්වන ලෙස ඉදිරිපත් වූ යෝජනාවක් ද ඇමෙරිකානු කොංග්‍රස් මණ්ඩලය මගින් ප්‍රතික්ෂේප කර තිබෙනවා.",
       "URL": "https://www.hirunews.lk/111235/අයි-එස්-සමඟ-සටනට-ඇමෙරිකාවේ-දෛනික-වියදම-ඩොලර්-මිලියන-9-ක්",
       "Category": "International News",
       "Parent URL": "https://www.hirunews.lk/international-news.php?pageID=727"
}