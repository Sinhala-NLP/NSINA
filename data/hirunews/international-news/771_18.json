{
       "Source": "hirunews",
       "Timestamp": "Saturday, 03 January 2015 - 9:39",
       "Headline": "පාකිස්තාන යාත්‍රාවක් ගුජරාට වෙරළේදී පුපුරාගිය බව ඉන්දියාව කියයි.",
       "News Content": "පුපුරණ ද්‍රව්‍ය පටවාගත් පාකිස්ථාන බෝට්ටුවක් නව වසර උදාවද්දී තම මුහුදු සීමාව ආසන්නයේ පුපුරා ගිය බව ඉන්දියාව ප්‍රකාශ කළා. ගුජරාට් ප්‍රාන්ත වෙරළට ඔබ්බෙන් වූ මුහුදු තීරයේදී එම බෝට්ටුව ලූහුබැද ගොස් මෙහෙයුමක් සිදුකළ බවයි ඉන්දීය නාවික හමුදාව වැඩිදුරටත් සඳහන් කළේ. පාකිස්ථාන බෝට්ටුව කරච්චි නුවර සිට පැමිණෙන්නට ඇතැයි විශ්වාස කරන බව ඉන්දීය මාධ්‍ය වාර්තා කළා.\nසිද්ධිය සම්බන්ධයෙන් නිවේදනයක් නිකුත් කළ ඉන්දීය රජය කියා සිටියේ පාකිස්ථානයේ සිට පුපුරණ ද්‍රව්‍ය තොගයක් ඉන්දීය වෙරළට ප්‍රවාහනය කරන බවට තොරතුරක් ලැබී තිබූ බවයි. ඒ අනුව නව වසර උදාවේදී නාවික හමුදා යාත්‍රා සහ හෙලිකොප්ටර් යානා යොදාගනිමින් සිදුකල මෙහෙයුමකින් මෙම පාකිස්ථාන බෝට්ටුව සොයාගෙන තිබෙනවා. ඊට නිකුත් කළ අනතුරු ඇඟවීමේ නියෝගවලට ප්‍රතිචාර දක්වා නොමැති අතර අධිවේගයෙන් පළායාමට තැත් කළ බව සඳහන්. ඉන්දීය යාත්‍රා පාකිස්ථාන බෝට්ටුව ලූහුබැද ගොස් ඇති අතර එහි සිටි හතරදෙනෙකු යාත්‍රාවේ යට තට්ටුවට ගොස් එය පුපුරුවා හරින ලද බවයි ඉන්දීය රජය නිකුත් කළ නිවේදනයේ දැක්වෙන්නේ. එහෙත් මෙය ධීවර බෝට්ටුවක් වන අතර එහි තිබූ පුපුරණ ද්‍රව්‍ය පිළිබඳ පැහැදිළි කිරීමක් ඉන්දීය රජය ප්‍රසිද්ධියට පත් කර නොමැති බව ඉන්දීය මාධ්‍ය ප්‍රකාශ කළා.\nකෙසේ නමුත් ඉන්දීය අග්‍රාමාත්‍ය නරේන්ද්‍ර මෝදි මෙම සිද්ධිය වාර්තාවූ ගුජරාට් ප්‍රාන්තයේ සංචාරයක නිරතවීමට සැළසුම් කර තිබූ බවයි වාර්තාවන්නේ. ගුජරාට වෙරළට ඔබ්බෙන් සිදුව ඇති මෙම පිපිරීම හේතුවෙන් ඔහු එම සංචාරය අවලංගු කර තිබෙනවා.",
       "URL": "https://www.hirunews.lk/100508/පාකිස්තාන-යාත්‍රාවක්-ගුජරාට-වෙරළේදී-පුපුරාගිය-බව-ඉන්දියාව-කියයි",
       "Category": "International News",
       "Parent URL": "https://www.hirunews.lk/international-news.php?pageID=771"
}