{
       "Source": "hirunews",
       "Timestamp": "Sunday, 31 October 2021 - 14:01",
       "Headline": "කොරෝනා මූලාරම්භය ගැන ඇමරිකානු වාර්තාවට චීනයෙන් පිළිතුරු",
       "News Content": "චීනයේ සහයෝගයකින් තොරව කොරෝනා වෛරසයේ මූලාරම්භය පිළිබඳ නිශ්චිත තීරණයකට එළඹිය නොහැකි බවට ඇමරිකානු ඔත්තු සේවා වාර්තාවක් මගින් සිදුකර ඇති ප්‍රකාශය චීනය හෙළා දැක තිබෙනවා.\nකොරෝනා වෛරසය සත්වයන්ගෙන් මිනිසුන්ට ප්‍රචාරණය වීද, නැතිනම් වූහාන් වෛරස් පරීක්ෂණාගාරයෙන් නික්මුණේද යන්න පිළිබඳව අදාළ වාර්තාව ඇමරිකානු ඔත්තු සේවා අධ්‍යක්ෂවරයා විසින් ඉදිරිපත් කළේ ජනපති ජෝ බයිඩ්න්ගේ නියමයෙන්.\nදින 90ක ඇගයීමකින් අනතුරුව නිකුත් කළ එම වාර්තාවේ සඳහන් වන්නේ චීනය වෛරසයේ මූලාරම්භය පිළිබඳ ගෝලීය විමර්ශනයට සහය නොදක්වන බවයි. කෙසේ නමුත් ඇමරිකාව මෙලෙස මුලුමනින්ම දේශපාලනීකරණය වූ අසත්‍ය වාර්තාවක් ඉදිරිපත් කර ඇති බව චීන විදේශ අමාත්‍යාංශයේ ප්‍රකාශක වෑන් වෙන්බින් කියා සිටියා.\nමේ නිසා චීනයට ප්‍රහාර එල්ල කරමින් අපකීර්තිමත් කිරීමට දරණ ප්‍රයත්නය නතර කරන ලෙසද ඔහු ඇමරිකාවෙන් ඉල්ලීමක් කළා.",
       "URL": "https://www.hirunews.lk/286598/කොරෝනා-මූලාරම්භය-ගැන-ඇමරිකානු-වාර්තාවට-චීනයෙන්-පිළිතුරු",
       "Category": "International News",
       "Parent URL": "https://www.hirunews.lk/international-news.php?pageID=84"
}