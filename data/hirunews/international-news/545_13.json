{
       "Source": "hirunews",
       "Timestamp": "Saturday, 17 December 2016 - 11:51",
       "Headline": "බෑන් කී මූන් කොරියානු ජනපතිවරණයට ඉදිරිපත් වන ලකුණු",
       "News Content": "මේ වසර අවසානයේ ජගත් සංවිධාන මහලේකම් ධුරයෙන් නික්ම යන බෑන් කී මූන් දකුණු කොරියාවේ මීළඟ ජනාධිපතිවරණයට ඉදිරිපත් වන බවට ප්‍රබල ඉඟියක් ඊයේ සිදුකර තිබෙනවා.\nසිය වර්ෂ අවසාන මාධ්‍ය හමුවට එක්වෙමින් ඔහු සඳහන් කළේ කෙටි විවේකයකින් පසුව දකුණු කොරියාව බලා යන තමන් තම මව් රටට උපරිම සේවය කළ හැකි ආකාරය සොයා බලන බවයි.\nබෑන් කී මූන් මෙම ප්‍රකාශය සිදුකර ඇත්තේ දකුණු කොරියානු පාර්ලිමේන්තුව එරට ජනාධිපතිනී පාක් ගුවෙන් හේ දෝෂාභියෝග යෝජනාවකින් පරාජය කිරීමෙන් අනතුරුව වීම විශේෂත්වයක්.\nදකුණු කොරියානු ජනාධිපතිවරණය ලබන වසරේ දෙසැම්බරයේ පැවැත්වීමට නියමිතව තිබුණ ද දෝෂාභියෝගය සම්මත වීම නිසා එය ඉදිරි මාස දෙක තුළ පැවැත්වීමට සිදුවිය හැකි බව සඳහන්.",
       "URL": "https://www.hirunews.lk/149913/බෑන්-කී-මූන්-කොරියානු-ජනපතිවරණයට-ඉදිරිපත්-වන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=545"
}