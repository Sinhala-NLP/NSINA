{
       "Source": "hirunews",
       "Timestamp": "Tuesday, 12 March 2013 - 8:09",
       "Headline": "ඉන්දියාවේ බන්ධනාගාර ආරක්ෂාව බිඳ වැටේ.",
       "News Content": "දිල්ලි නුවර බස් රථයකදී සමූහ දුෂණයකට ලක්වී මිය ගිය වෛද්‍ය ශිෂ්‍යාවගේ මරණය සම්බන්ධයෙන් අත්අඩංගුවට ගැනුණු ප්‍රධාන සැකකරු රාම් සිං සිර මැදිරියක් තුළ ගෙළ වැළලා ගැනීමේ සිද්ධිය දැන් ඉන්දියාවේ මහත් ආන්දෝලනයකට ලක්වී තිබෙනවා. ඉන්දීය ස්වදේශ කටයුතු අමාත්‍ය සුෂිල්කුමාර් ෂින්ඬේ ප්‍රකාශ කළේ සිද්ධිය සම්බන්ධයෙන් පුළුල් පරීක්ෂණයක් පවත්වා නිසි ක්‍රියාමාර්ගවලට එළඹෙන බවයි. රාම් සිං නවදිල්ලියේ තිහාර් බන්ධනාගාරයේ සිර මැදිරියක් තුළ ගෙල වැළලාගෙන මිය ගොස් සිටි බව ඉන්දීය බන්ධනාගාර බලධාරීන් ඊයේ ප්‍රකාශ කළා. එහෙත් ඔහුගේ නීතිඥයන් සහ පවුලේ ඥාතීන් පවසන්නේ රාම් සිං බන්ධනාගාරය තුළ ඝාතනයට ලක්වී ඇති බවයි. 33 හැවිරිදි රාම් සිං ඇතුළු සැකකරුවන් 5 දෙනෙකු වෛද්‍ය ශිෂ්‍යාවගේ දුෂණ - ඝාතන සිද්ධිය සම්බන්ධයෙන් චෝදනා ලැබ සිටිනවා. 6 වන සැකකරු බාල වයස්කරුවෙකු බැවින් ඔහුට එරෙහි නඩු විභාගය ක්‍රියාත්මක වන්නේ බාල වයස්කාර අධිකරණයකයි. රාම් සිංගේ මරණය ඉන්දීය බන්ධනාගාර බලධාරීන් දැඩි අපහසුතාවට ලක් කළ සිද්ධියක් ලෙසයි ඉන්දීය මාධ්‍ය හදුන්වා ඇත්තේ. එමෙන්ම එමගින් බන්ධනාගාර ආරක්ෂක පද්ධතියේ පවතින අඩුපාඩු හෙළිදරව් වන බව ඉන්දීය ස්වදේශ කටයුතු අමාත්‍ය සුෂිල්කුමාර් ෂින්ඬේ අවධාරණය කළා. තිහාර් බන්ධනාගාරයේ පසුගිය වසරේ දී මරණ 18ක් සිදුවූ අතර ඉන් දෙකක් සිය දිවි නසා ගැනීම්. එමෙන්ම රාම් සිං රදවා සිටි බන්ධනාගාරයේ රැදවියන් 6000කට සකස් කළ එකක් වුවත් එහි සිටින රැදවියන් සංඛ්‍යාව 12,000ක්.",
       "URL": "https://www.hirunews.lk/55023/ඉන්දියාවේ-බන්ධනාගාර-ආරක්ෂාව-බිඳ-වැටේ",
       "Category": "International News",
       "Parent URL": "https://www.hirunews.lk/international-news.php?pageID=857"
}