{
       "Source": "hirunews",
       "Timestamp": "Tuesday, 12 February 2013 - 13:12",
       "Headline": "උතුරු කොරියාව න්‍යෂ්ටික පිපිරුමක් සිදුකරයි.",
       "News Content": "න්‍යෂ්ටික අත්හදා බැලීමක් අද (12) සාර්ථකව සිදුකළ බව උතුරු කොරියාව ප්‍රකාශ කළා. දකුණු කොරියාව විසින් ද ඒ බව සනාථ කර තිබෙනවා. උතුරු කොරියාවේ මීට පෙර න්‍යෂ්ටික අත්හදා බැලීම් සිදුකළ කලාපයෙන් ප්‍රබල භූ චලන වාර්තා වී ඇති බවයි දකුණු කොරියාව මිට පෙර ප්‍රකාශ කළේ. ඇමරිකානු භූ විද්‍යා සමීක්ෂණ ආයතනයට අනුව එය රික්ටර් පරිමාණයේ 4යි දශම 9ක භූ චලනයක්. මෙය උතුරු කොරියාව න්‍යෂ්ටික පිපිරීමකින් සිදුකළ කෘතිම භූ කම්පනයක් ලෙසයි දකුණු කොරියාව හැඳින්වූයේ. පසුගිය වසරේ දෙසැම්බර් 12 වැනිදා උතුරු කොරියාව රොකට් අත්හදා බැලීමක් ද සිදුකළා. එම පියවරට එරෙහිව ජගත් සංවිධානය විසින් උතුරු කොරියාවට පැනවූ සම්බාධක දැඩි කළා. ඊට ප්‍රතිචාර වශයෙන් තමන් තවත් න්‍යෂ්ටික අත්හදා බැලීමක් සිදුකරන බව උතුරු කොරියාව පසුගිය ජනවාරි මාසයේ ප්‍රකාශ කළා. මීට පෙර 2006 සහ 2009 වසරවලදී ද උතුරු කොරියාව න්‍යෂ්ටික අත්හදා බැලීම් සිදුකර තිබෙනවා.",
       "URL": "https://www.hirunews.lk/53249/උතුරු-කොරියාව-න්‍යෂ්ටික-පිපිරුමක්-සිදුකරයි",
       "Category": "International News",
       "Parent URL": "https://www.hirunews.lk/international-news.php?pageID=864"
}