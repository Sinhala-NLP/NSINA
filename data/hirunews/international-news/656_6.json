{
       "Source": "hirunews",
       "Timestamp": "Sunday, 13 March 2016 - 13:19",
       "Headline": "මලයාසියාව විදේශ ශ්‍රමිකයන් බඳවාගැනීම අත්හිටුවයි",
       "News Content": "නව විදේශ ශ්‍රමිකයන් සිය රට තුළට ඇතුලූ කරගැනීම වහාම අත්හිටුවීමට මලයාසියානු රජය තීරණය කර තිබෙනවා.\nකෙසේ නමුත් එම තීරණය ගෘහසේවිකා අංශයට බලනොපාන බවයි එරට නියෝජ්‍ය අග්‍රාමාත්‍ය අහමඞ් සාහිඞ් හමිඩි ප්‍රකාශ කළේ.\nවෙනත් රටවලින් ශ්‍රමිකයන් බඳවාගැනීම නතර කරන ලෙස තම රටේ සමාගම් වෙත දැනුම්දී ඇති මලයාසියානු රජය ප්‍රකාශ කර ඇත්තේ දැනට එහි සිටින විදේශ ශ්‍රමිකයන් යළි සේවයට යොදවාගැනීමේ වරදක් නොමැති බවයි.\nත්‍රස්තවාදී කටයුතුවලට සම්බන්ධ බවට සැකපිට බංග්ලාදේශ ජාතිකයන් 27 දෙනෙකු පසුගියදා මලයාසියාව අත්අඩංගුවට ගත්තා.\nමේ නිසා බංග්ලාදේශයෙන් ශ්‍රමිකයන් මිලියන 1.5 ක් බඳවාගැනීම සඳහා පැවති සැළසුම් මලයාසියාව අත්හැර දමා ඇති බවයි විදෙස් ප්‍රවෘත්ති සේවා සඳහන් කළේ.",
       "URL": "https://www.hirunews.lk/128447/මලයාසියාව-විදේශ-ශ්‍රමිකයන්-බඳවාගැනීම-අත්හිටුවයි",
       "Category": "International News",
       "Parent URL": "https://www.hirunews.lk/international-news.php?pageID=656"
}