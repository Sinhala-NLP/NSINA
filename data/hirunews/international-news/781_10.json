{
       "Source": "hirunews",
       "Timestamp": "Sunday, 01 December 2013 - 13:31",
       "Headline": "බැංකොක් නුවර යළි නොසන්සුන්.",
       "News Content": "තායිලන්තයේ බැංකොක් නුවර ආණ්ඩු විරෝධී උද්ඝෝෂණ අද 8 වන දිනටත් ක්‍රියාත්මක වූ අතර විරෝධතාකරුවන් අගමැතිනි යින්ලක් ශිනවත්‍රාගේ කාර්යාලය පිහිටි ගොඩනැගිල්ලට ද ඇතුළුවීමට උත්සාහ කළා. රජයේ ගොඩනැගිලි වටා රොක් වූ ඔවුන් විසුරුවා හැරීමට තායි පොලිසිය විසින් කඳුළු ගෑස් ප්‍රහාරයක් ද එල්ල කර තිබෙනවා. ඊයේ (30) පැවති ආණ්ඩු විරෝධී උද්ඝෝෂණවලදී ඇති වූ ගැටුම්වලින් පුද්ගලයන් දෙදෙනෙකු මියගිය අතර තවත් පිරිසක් තුවාල ලැබුවා. තායි රජය ඉල්ලා අස්වී මහජන මණ්ඩලයකට බලය පවරන ලෙස බලකරමින් සිවිල් ප්‍රජාතන්ත්‍රවාදී ව්‍යාපාරය විසින් මෙම විරෝධතා දියත් කරනු ලබනවා. ඔවුන් කියා සිටින්නේ වත්මන් තායිලන්ත රජය අගමැතිනියගේ සොහොයුරු තක්ෂින් ශිනවත්‍රා විසින් පාලනය කරනු ලබන බවයි. හමුදා කුමන්ත්‍රණයකින් 2006 වසරේදී අගමැති ධුරය අහිමිවූ  තක්ෂින් ශිනවත්‍රා රටින් පිටුවහල්ව සිටින අතර, ඔහුට නැවතත් සියරටට පැමිණිය හැකි ලෙස වත්මන් තායි රජය විසින් නීතියක් සම්මත කර ගනු ලැබුවා.",
       "URL": "https://www.hirunews.lk/72528/බැංකොක්-නුවර-යළි-නොසන්සුන්",
       "Category": "International News",
       "Parent URL": "https://www.hirunews.lk/international-news.php?pageID=781"
}