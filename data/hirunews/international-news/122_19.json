{
       "Source": "hirunews",
       "Timestamp": "Thursday, 15 April 2021 - 15:09",
       "Headline": "ඉන්දියාවේ ප්‍රාන්ත 10 කින් ද්විත්ව විකෘති කොරෝනා වෛරස් ආසාදිතයන්",
       "News Content": "ද්විත්ව විකෘතිතා සහිත ප්‍රභේද ආසාදනය වූ කොරෝනා රෝගීන් ඉන්දියාවේ ප්‍රාන්ත 10 කින් හමුවී තිබෙනවා.\nඉන්දීය වාර්තා සඳහන් කළේ මහාරාෂ්ඨ, දිල්ලි, බටහිර බෙංගාලය, ගුජරාටය, කර්ණාටක සහ මධ්‍ය ප්‍රදේශ් ප්‍රාන්තවලින් මෙම ද්විත්ව විකෘතිතා සහිත ආසාදිතයන් හඳුනාගෙන ඇති බවයි.\nඅදාළ ප්‍රාන්තවලින් ආසාදිතයන් සීග්‍රයෙන් ඉහළ යාමට මෙම විකෘතිතාවන් බලපා ඇති බව සඳහන්.\nවිකෘතිතාවට ලක්වූ වෛසරයක් තවත් විකෘතිතාවක් සමඟ එක්ව තෙවන ඝනයේ විකෘතියක් ඇතිවීම ද්විත්ව විකෘතිතාව ලෙස හඳුන්වනවා.\nඇමෙරිකාවේ කැලිෆෝනියාවෙන් වාර්තා වූ එල් - 452 ආර් නම් ප්‍රභේදය සහ ඉන්දියාවෙන් වාර්තා වූ ඊ - 484 කිව් ප්‍රභේදය එක්ව නව ප්‍රභේදයක් නිර්මාණය වී ඇති බවටයි එරට නවතම පර්යේෂණවලින් තහවුරු වී ඇත්තේ.\nඉන්දියාවේ ප්‍රාන්ත 18 ක් තුලම බ්‍රිතන්‍යයෙන් වාර්තා වූ සීඝ්‍ර ව්‍යාප්තියක් සහිත කොරෝනා ප්‍රභේදය පවතින බවට අනාවරණ වී තිබෙනවා.\nමේ අතර, ගත වූ පැය 24 තුල ඉන්දියාවේ ආසාදිත සංඛ්‍යාව ලක්ෂ දෙක ඉක්මවා වාර්තා වීමත් සමඟ මේ වනවිට මුම්බායි නගරයේ තරු පහේ සංචාරක හෝටල් කොරෝනා ප්‍රතිකාර මධ්‍යස්ථාන බවට පත් කර ඇති බවයි විදෙස් වාර්තා සඳහන් කළේ.\nඑමෙන්ම, අසාධ්‍ය රෝගීන්ට අවශ්‍ය ඔක්සිජන් ටැංකි ලක්ෂයක් මිලදී ගැනීමට ද ඉන්දීය රජය පියවර ගෙන ඇති බව සඳහන්.\nමේ අතර, එළඹෙන සති අන්තයේදී නව දිල්ලි ප්‍රාන්තය වසා දමන බව ප්‍රධාන අමාත්‍ය අර්වින්ද් කෙජ්රිවාල් අද නිවේදනය කළා.",
       "URL": "https://www.hirunews.lk/268515/ඉන්දියාවේ-ප්‍රාන්ත-10-කින්-ද්විත්ව-විකෘති-කොරෝනා-වෛරස්-ආසාදිතයන්",
       "Category": "International News",
       "Parent URL": "https://www.hirunews.lk/international-news.php?pageID=122"
}