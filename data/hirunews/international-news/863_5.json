{
       "Source": "hirunews",
       "Timestamp": "Sunday, 17 February 2013 - 7:49",
       "Headline": "පාකිස්ථානයේ වෙළඳ පොලක බෝම්බ පිපිරීමකින් 63 ක් මරුට.",
       "News Content": "නිරිතදිග පාකිස්ථානයේ ක්වෙටා නගරයේ ජනාකීර්ණ වෙළඳ පොලක ඊයේ සිදුවූ බෝම්බ පිපිරීමකින් පුද්ගලයන් 63දෙනෙකු මියගොස් 180 කට වැඩි පිරිසක් තුවාල ලැබුවා. ෂියා මුස්ලිම්වරුන් බහුතරයක් වෙසෙන ප්‍රදේශයක් වන මෙහි හසාරා ගෝත්‍රිකයන් ප්‍රහාරයේ ඉලක්කය වන්නට ඇතැයි සැළකෙනවා. ක්වෙටා නගරයේ වෙසෙන හය ලක්ෂය ඉක්මවූ හසාරා ගෝත්‍රික පිරිස් ඉලක්ක කරගත් සති 5 ක් තුළ සිදුවූ දෙවැනි ප්‍රහාරය මෙයයි. පසුගිය ජනවාරි 10 වැනිදා මෙහි ස්නූකර් ක්‍රීඩාගාරයක සිදුවූ බෝම්බ පිපිරීමකින් පුද්ගලයන් 92 කු මියගොස් 121 දෙනෙකු තුවාල ලැබුවා. තහනම් කරන ලද සුන්නි සන්නද්ධ කණ්ඩායමක් වන ලෂ්කාර් ඊ ජාන්ග්වි එම ප්‍රහාරයේ වගකීම පිළිගත්තා.\nඊයේ බෝම්බ පිපිරීම සිදුවූ ක්වෙටා වෙළඳ පොලේ සිල්ලර අලෙවි සැල්, එළවළු සහ පළතුරු වෙළඳ සැල්, භාෂා පන්ති සහ පරිගණක මධ්‍යස්ථානයක්ද පිහිටා තිබුණා. පිපිරීම සිදුවූ සන්ධ්‍යා කාලයේ පන්තිවලට සහභාගි වී පැමිණෙන ළමයින්ගේ මව්වරුන් රැසක් සිය ළමයින් සමග වෙළඳ පොලේ සැරිසරමින් සිටි බව සඳහන්. කිලෝග්‍රෑම් 80 ක් පමණ පුපුරණ ද්‍රව්‍ය වතුර ටැංකියක බහා එය ට්‍රැක්ටර් ට්‍රේලරයක් මත තබා වෙළඳපොළ මැද පිපිරීම සිදුකර ඇති බව ක්වෙටා පොලිස් ප්‍රධානියා සඳහන් කළා.",
       "URL": "https://www.hirunews.lk/53545/පාකිස්ථානයේ-වෙළඳ-පොලක-බෝම්බ-පිපිරීමකින්-63-ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=863"
}