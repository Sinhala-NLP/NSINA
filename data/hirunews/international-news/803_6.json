{
       "Source": "hirunews",
       "Timestamp": "Tuesday, 17 September 2013 - 8:18",
       "Headline": "සිරියාවේ රසායනික අවි භාවිතය යුධ අපරාධයක්. - බෑන් කී මූන්.",
       "News Content": "සිරියාව රසායනික අවි භාවිත කළ බව පැහැදිලිවම තහවුරු වී ඇතැයි ජගත් සංවිධානය ඊයේ (16) ප්‍රකාශ කළා. ඩමස්කස් නුවරට පසුගිය මස එල්ල වූ රොකට් ප්‍රහාරයකට සෙරීන් නැමැති රසායනික අවිය යොදාගෙන ඇති බවයි ජගත් මහලේකම්වරයා සිය නිරීක්ෂකයන්ගේ වාර්තාව ඉදිරිපත් කරමින් ප්‍රකාශ කළේ. එය යුධ අපරාධයක් ලෙස මහලේකම්වරයා හඳුන්වනු ලැබුවා. කෙසේ නමුත් ප්‍රහාරයට වගකිව යුත්තේ කවුරුන්ද යන්න මහලේකම්වරයා ඉදිරිපත් කළ වාර්තාව මගින් සදහන් කළේ නැහැ. කෙසේ නමුත් සිරියානු ජනාධිපති අසාද් මානුෂිකත්වයට එරෙහි අපරාධ රැසක් සිදුකර ඇති බවට ඔහු මීට පෙර චෝදනා කළා. රසායනික අවි ප්‍රහාරය මුල් කරගෙන ඇමරිකාව ඇතුළු බටහිර රටවල් සිරියාවට එරෙහිව එල්ල කිරීමට සැරසුණු ප්‍රහාරය නතර වූයේ රුසියාවේ මැදිහත්වීමෙන්.",
       "URL": "https://www.hirunews.lk/67346/සිරියාවේ-රසායනික-අවි-භාවිතය-යුධ-අපරාධයක්-බෑන්-කී-මූන්",
       "Category": "International News",
       "Parent URL": "https://www.hirunews.lk/international-news.php?pageID=803"
}