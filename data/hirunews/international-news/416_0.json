{
       "Source": "hirunews",
       "Timestamp": "Tuesday, 05 December 2017 - 17:44",
       "Headline": "ෆේස් බුක් මැසෙන්ජර් යළිත් බිඳ වැටෙයි",
       "News Content": "ස්මාර්ට් ජංගම දුරකථන භාවිත කරන පිරිස් අතර වඩාත් ජනප්‍රියත්වයට පත්ව ඇති ෆේස් බුක් මැසෙන්ජර් අක්‍රිය වී තිබෙනවා.\nසතියක කාලයක් තුල මෙවැනි සිදුවීමක් වාර්තාවු දෙවන අවස්ථාව මෙය බවටයි විදෙස් පුවත් සේවා පෙන්වා දෙන්නේ.\nපසුගිය දිනක ද මෙවැනි සිදුවීමක් මැසෙන්ජර් වෙත සිදුව තිබුනා.\nමැසෙන්ජර් භාවිත කරන්නන්ට පණිවුඩ යැවීමට නොහැකිවීමයි මෙහිදී සිදුවී ඇත්තේ.\nමේ හේතුවෙන් ලොව පුරා ෆේස් බුක් භාවිත කරන්නන් ද දැඩි අපහසුතාවකට පත්ව ඇතැයි විදෙස් මාධ්‍ය පෙන්වා දෙනවා.\nමීට පෙර අවස්ථාවේදී මැසෙන්ජර් යථා තත්වයට පත් කළ ද යළිත් එය බිඳ වැටීම ගැටලුසහගත බව මැසෙන්ජර් භාවිත කරන ඇතැයි පිරිස් අවධාරණය කර තිබෙනවා.\nකෙසේවෙතත් ඇතැම් ෆේස් බුක් පරිශීලකයන්ට තවමත් මැසෙන්ජර් භාවිත කිරීමට හැකියාව පවතින අතර ඇතැම් අයට එය භාවිත කිරීමට නොහැකි වී තිබෙනවා.\nමේ සම්බන්ධයෙන් ලොව පුරා රටවල් රැසකින් පැමිණිලි ලැබෙමින් ඇතැයි ද සඳහන්.\nබ්‍රිතාන්‍යයේ සහ යුරෝපා රටවල මැසෙන්ජර් පළමුවෙන් බිඳ වැටී ඇතැයි හෙළිවී තිබෙනවා.\nමීට හේතුවක් මෙතෙක් අනාවරණ වී නැහැ.\nපණිවුඩ හුවමාරු කිරීමට නොහැකිවීම සම්බන්ධයෙන් මැසෙන්ජර් භාවිත කරන්නන් සමාජ මාධ්‍ය ඔස්සේ විවිධ  සටහන් ද තබා ඇති බවයි විදෙස් මාධ්‍ය පෙන්වා දෙන්නේ.\nපසුගිය 30 වනදා මැසෙන්ජර් ක්‍රියා විරහිත වු අවස්ථාවේදී එහි බලධාරීන් ඒ සම්බන්ධයෙන් නිවේදනයක් නිකුත් කර තිබුනා.\nඔවුන් එම බිඳවැටීම පිළිබඳ සමාව ඉල්ලා සිටි අතර එය කඩිනමින් යථා තත්වයට පත් කළ බවයි ප්‍රකාශකර සිටියේ.",
       "URL": "https://www.hirunews.lk/177655/ෆේස්-බුක්-මැසෙන්ජර්-යළිත්-බිඳ-වැටෙයි",
       "Category": "International News",
       "Parent URL": "https://www.hirunews.lk/international-news.php?pageID=416"
}