{
       "Source": "hirunews",
       "Timestamp": "Friday, 14 July 2023 - 19:23",
       "Headline": "ව්ලැදිමීර් පුටින් රුසියානු යුක්රේන යුද්ධයේන් දැනටමත් පැරදී ඇති බව ජෝ බයිඩන් පවසනවා",
       "News Content": "ව්ලැදිමීර් පුටින් රුසියානු යුක්රේන යුද්ධයේන් දැනටමත් පැරදී ඇති බව ජෝ බයිඩන් පවසනවා. ඔහු මේ බව ප්‍රකාශ කළේ නේටෝ සංවිධානයේ නවතම සාමාජිකයා වන ෆින්ලන්තයේ සංචාරයක නිරතවන අතරතුරයි .\nමේ අතර එක්සත් ජනපදය විසින් යුක්රේනයට CLUSTER BOMBS සපයා ඇති බව පෙන්ටගනය විසින් නිකුත් කළ නිවේදනයක සඳහන් වෙනවා. මෙලෙස ඇමෙරිකාව විසින් යුක්රේනයට යුධ ආධාර සපයා ඇත්තේ ජනපති ජෝ බයිඩන් විසින් ප්‍රකාශයට පත් කළ ඩොලර් මිලියන 800ක නවතම යුදෝපකරණ පැකේජයට අනුවයි.\nමෙම ක්ලස්ට බෝම්බවලින් රුසියාවට පහර එල්ල නොකරන බවත් ඒවා රුසියාව විසින් අත්පත් කරගත් යුක්රේන ප්‍රදේශවල මෙහෙයුම් කටයුතු සදහා පමණක් යොදාගන්නා බව සඳහන් වුවත් ක්ලස්ට බෝම්බවලට සමාන අවි තමන් සතු වන නිසා ඔවුන් ඒවා යුද්ධය සදහා භාවිතා කරන බව රුසියාව වැඩිදුරටත් සඳහන් කරනවා.\nමේ අතර රුසියානු ජනාධිපති ව්ලැඩිමීර් පුටින් ජූනි මස අගදී, කණ්ඩායමේ ප්‍රධානියා වන යෙව්ගනි ප්‍රිගොෂින් ඇතුළු වැග්නර් අණ දෙන නිලධාරීන් 30 කට අධික සංඛ්‍යාවක් සහභාගී වූ ක්‍රෙම්ලිනයේ උත්සවයක් පිළිබඳව විදෙස් මාධ්‍යයට කරුණු දැක්වීමේදී ප්‍රකාශකර ඇත්තේ වැග්නර් සමූහය පිළිනොගන්නා බවයි.\nනමුත් මේ අදහසට පරස්පර වෙමින් පසුගිය ජුනි 24 වනදා කැරැල්ලේ නිරතවූ වැග්නර් බළකායේ නායක ප්‍රිගෝෂින් සහ අනෙක් සන්නද්ධ නායකයන් සමග පසුගිය ජුනි 29 වනදා ජනපති පුටින් සාකච්ඡාවක නිරත වී තිබුණු අතර රුසියාව තුළ වැග්නර් බළකායට කටයුතු කළ හැකි ආකාරය තමා එහිදී පැහැදිලිව ප්‍රකාශ කළ බව ජනපති පුටින් පවසා තිබෙනවා.\nඑසේම යුක්රේනයේ නියෝජ්‍ය ආරක්ෂක අමාත්‍යවරයා කියා සිටියේ කියෙව් හමුදා දකුණේ භූමි ප්‍රදේශ ආපසු ලබාගෙන ඇති අතර මෙලිටොපොල් සහ බර්ඩියන්ස්ක් නගර වටා ප්‍රහාර එල්ල කරමින් සිටින බවයි.\nරුසියාවේ යුක්‍රේන යුද්ධයට දින 500 ක් සපිරෙන විටත් කිසිවෙකු යුද්ධයේ කැපිපෙනෙන ජයග්‍රහණ අත්පත් කර ගැනීමට නොහැකිවී ඇති අතර ෆින්ලන්තය මෑතක් වනතුරුම නේටෝ සංවිධානයට එක්නොවී මධ්‍යස්ථ ආරක්ෂක ප්‍රතිපත්තියක් ක්‍රියාත්මක කළද, රුසියාව යුක්‍රේනය ආක්‍රමණයෙන් පසු ෆින්ලන්තය තම ආරක්ෂාව තර කිරීමටත් නේටෝවට එක්වීමටත් කටයුතු කර තිබෙනවා.",
       "URL": "https://www.hirunews.lk/341223/ව්ලැදිමීර්-පුටින්-රුසියානු-යුක්රේන-යුද්ධයේන්-දැනටමත්-පැරදී-ඇති-බව-ජෝ-බයිඩන්-පවසනවා",
       "Category": "International News",
       "Parent URL": "https://www.hirunews.lk/international-news.php?pageID=16"
}