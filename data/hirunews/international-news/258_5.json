{
       "Source": "hirunews",
       "Timestamp": "Saturday, 15 June 2019 - 8:52",
       "Headline": "කිර්ගිස්ථානයේදී මෝදි - ඉම්රාන් ඛාන් හමුවක්",
       "News Content": "කිරිකිස්ථානයේ බිෂ්කෙක් නුවර පැවැත්වෙන ෂැංහයි සහයෝගීතා සංවිධාන සමුළුවේදී ඉන්දිය අග්‍රාමාත්‍ය නරේන්ද්‍ර මෝදි සහ පාකිස්ථාන අග්‍රාමාත්‍ය ඉම්රාන් ඛාන් අතර හමුවක් සිදුවී තිබෙනවා.\nඊයේ සන්ධ්‍යාවේ එම සුහද හමුව සිදුව ඇත්තේ ඔවුන් දෙදෙනා සමුළුවේ නායකයන්ගේ ආලින්දයේ සිටියදියි.\nඑය සාමාන්‍ය සුපුරුදු හමුවක් ලෙස පැවති බවයි ඉන්දීය මාධ්‍ය සඳහන් කළේ.\nනායකයන් දෙදෙනා එහිදී එකිනෙකාට සුහදත්වය පළ කරමින් කථාබහක නිරතවී තිබෙනවා.\nපසුගිය පෙබරවාරි මාසයේ කාශ්මීරයේ පුල්වාමා ප්‍රදේශයේදී ඉන්දීය දේශසීමා ආරක්ෂක භටයන් 40 දෙනෙකු සන්නද්ධ ප්‍රහාරයකට ලක්ව මියයාමේ සිද්ධියෙන් පසු ඉන්දු - පාකිස්ථාන නායකයන් මුහුණට මුහුණ ලා සුහදත්වය පළ කළ ප්‍රථම අවස්ථාව මෙයයි.\nමෙම ප්‍රහාරය සම්බන්ධයෙන් ඉන්දියාව චෝදනා එල්ල කළේ පාකිස්ථානය කේන්ද්‍ර කරගත් ත්‍රස්ත සංවිධානයක් වෙතයි.\nමෙවර සමුළුවේදීද පාකිස්ථාන නායකයා සමඟ ද්විපාර්ශවික සාකච්ඡා නොපවත්වන බව ඉන්දියාව ප්‍රකාශ කර තිබුණා.",
       "URL": "https://www.hirunews.lk/218438/කිර්ගිස්ථානයේදී-මෝදි-ඉම්රාන්-ඛාන්-හමුවක්",
       "Category": "International News",
       "Parent URL": "https://www.hirunews.lk/international-news.php?pageID=258"
}