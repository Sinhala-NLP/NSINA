{
       "Source": "hirunews",
       "Timestamp": "Tuesday, 15 March 2022 - 8:41",
       "Headline": "යුක්රේන යුද්ධයට, චීන සහාය නො පැතූ බව රුසියාව කියයි",
       "News Content": "යුක්රේන ආක්‍රමණය සඳහා යොදා ගැනීමට චීන යුද සහාය ඉල්ලා සිටි බවට පළ වන වාර්තා ක්‍රෙම්ලින් මන්දිරය ඊයේ ප්‍රතික්ෂේප කළා.\nරුසියානු ජනපති මැදුරේ ප්‍රකාශක දිමිත්‍රි ප්‍රෙස්කොව් කියා සිටියේ, යුක්රේනයේ සිය ඉලක්කයන් නියමිත කාලය තුළ මුළුමනින් සපුරාලීම සඳහා ප්‍රමාණවත් හමුදා බලයක් තම රට සතු වන බවයි.\nඔහු මේ බව ප්‍රකාශ කළේ යුක්රේන යුද්ධයේ දී රුසියාවට සහය ලබා නො දෙන ලෙස ඇමරිකා එක්සත් ජනපදය චීනයට අනතුරු අගවද්දියි.\nවොෂින්ටනයේ චීන තානාපතිවරයා ද එම චෝදනා ප්‍රතික්ෂේප කළ අතර, මේ සම්බන්ධයෙන් ඇමරිකානු ජාතික ආරක්ෂක උපදේශක ජේක් සුලෙයිවන් රෝම නුවර දී චීනයේ මුල් පෙළේ රාජ්‍ය තාන්ත්‍රික නිලධාරියා වන යෑන් ජෙයිචි සමග ඊයේ සාකච්ඡාවක නිරත වුණා.\nඇමරිකානු රාජ්‍ය දෙපාර්තමේන්තුවේ ප්‍රකාශක නෙඩ් ප්‍රයිස් කියා සිටියේ, යුද්ධය නිසා රුසියාවට සිදු වන පාඩුවලට වන්දි ගෙවීමට කිසිදු රටකට ඉඩ නො දෙන බවයි.\nමේ අතර, රුසියානු රාජ්‍ය රූපවාහී සේවාවක ප්‍රවෘත්ති විකාශය අතරතුර එහි සංස්කාරකවරියක් යුද විරෝධී පුවරුවක් ප්‍රදර්ශනය කර තිබෙනවා.\nඑම සිද්ධියට පෙර ඇය යුක්රේන යුද්ධය අපරාධයක් ලෙස හඳුන්වමින් වීඩියෝ පණිවුඩයක් ද පටිගත කර ඇති බව සදහන්.\nරූපවාහිනී තිරය ඔස්සේ බොරු ප්‍රචාර කිරීම ලැජ්ජාවට කරුණක් ලෙස හැදින්වු මරීනා ඔවුසයිනුකෝවා කියා සිටියේ රුසියානු ජනතාව මෙම යුද්ධයට විරෝධය පළ කරන බවයි.\nඇය මේ වන විට පොලිස් අත්අඩංගුවට ගෙන තිබෙනවා.",
       "URL": "https://www.hirunews.lk/299509/යුක්රේන-යුද්ධයට-චීන-සහාය-නො-පැතූ-බව-රුසියාව-කියයි",
       "Category": "International News",
       "Parent URL": "https://www.hirunews.lk/international-news.php?pageID=57"
}