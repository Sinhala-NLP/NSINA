{
       "Source": "hirunews",
       "Timestamp": "Wednesday, 12 July 2017 - 9:26",
       "Headline": "රුසියානු නීතිඥවරියක් හමුවීම ගැන ට්‍රම්ප් පුතුගෙන් ප්‍රතිචාර",
       "News Content": "හිලරි ක්ලින්ටන්ගේ ප්‍රතිරූපයට හානිදායක තොරතුරු තමන් සතුව ඇතැයි පැවසූ රුසියානු නීතිඥවරියක හමුවූ බවට පළ වූ මාධ්‍ය වාර්තා සම්බන්ධයෙන් ඇමරිකානු ජනාධිපති පුත්, ට්‍රම්ප් ජූනියර් ඊමේල් පණිවුඩ මාලාවක් ප්‍රසිද්ධ කර තිබෙනවා.\nපසුගිය වසරේ සිදුවූ මෙම හමුව සම්බන්ධයෙන් පරස්පර විරෝධී ප්‍රකාශ නිකුත් කළ බවට එල්ල වන චෝදනා ජනාධිපති පුත් ට්‍රම්ප් ජූනියර් මෙහිදී ප්‍රතික්ෂේප කර ඇති බවයි විදෙස් වාර්තා සදහන් කළේ.\nමෙම හමුව පිළිබඳ තමා පියා දැනුවත් නොකළ බවයි ට්‍රම්ප්ගේ පුත්‍රයා ප්‍රකාශකර ඇත්තේ.\nමෙම හමුව පියා දැනුවත් කර සිදු කිරීමට තරම් දෙයක් නොවන බව ද ඔහු විදෙස් මාධ්‍ය ආයතනයක් කළ ප්‍රශ්ණ කිරීම්වලදී සඳහන් කර තිබෙනවා.\nඅදාළ හමුවීම එතරම් විශේෂ දෙයක් නොවුන ද තම පියා එය වෙනස් ආකාරයෙන් දකින බවයි ට්‍රම්ප්ගේ පුත්‍රයා පෙන්වා දෙන්නේ.\nඔහු හමුවු රුසියානු නීතිඥවරිය සතුව හිලරි ක්ලින්ටන්ට හානිදායක තොරතුරු තිබී ඇතැයි ද විදෙස් පුවත් සේවාවල සඳහන්.\nපසුගිය වසරේ පැවති අමරිකා ජනාධිපතිවරණයට රුසියාව මැදිහත්වු බවට චෝදනා එල්ලවී ඇති පසුබිමක අමරිකා ජනපතිගේ පුත්‍රයා රුසියා නීතිඥවරියක් හමුවීම ද මතබේදයට ලක්වී ඇති කරුණක්.\nරුසියාව හිලරි ක්ලින්ටන්ගේ ජනපතිවරණ ප්‍රචාරණ ව්‍යාපාරය කඩාකප්පල් කිරීමට උත්සාහ කළ බවට මෙන්ම ඇයගේ පක්ෂය වු ඩිමොක්‍රටික් පක්ෂයේ පරිගණකවලට අනවසරයෙන් පිවිසුනු බවට ද චෝදනා එල්ලවී තිබෙනවා.",
       "URL": "https://www.hirunews.lk/165673/රුසියානු-නීතිඥවරියක්-හමුවීම-ගැන-ට්‍රම්ප්-පුතුගෙන්-ප්‍රතිචාර",
       "Category": "International News",
       "Parent URL": "https://www.hirunews.lk/international-news.php?pageID=461"
}