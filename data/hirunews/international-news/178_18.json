{
       "Source": "hirunews",
       "Timestamp": "Sunday, 14 June 2020 - 11:08",
       "Headline": "ඉන්දියාවෙන් දිනකදී කොරෝනා ආසාදිතයන් 11,000ක්",
       "News Content": "අද උදෑසනින් අවසන් වූ පැය 24 තුළ ඉන්දියාවෙන් නව කොරෝනා වෛරස් ආසාදිතයන් 11,929ක් වාර්තා වී තිබෙනවා.\nඑය මෙතෙක් දිනකදී වාර්තා වූ ඉහළම ආසාදිත සංඛ්‍යාවයි.\nඑමෙන්ම, ඉන්දියාවේ දස දහසකට වැඩි කොරෝනා ආසාදිතයන් අඛන්ඩව වාර්තා වූ තුන්වන දිනය මෙයයි.\nඉන්දියාවේ මුළු කොරෝනා වෛරස් ආසාදිතයන් සංඛ්‍යාව මේ වනවිට 320,922ක් ලෙස සටහන් වන අතර, මරණ සංඛ්‍යාව 9195ක් ලෙස දැක්වෙනවා.\nඑමෙන්ම, ඇමරිකා එක්සත් ජනපදය, බ්‍රසීලය සහ රුසියාව හැරුණුකොට කොරෝනා වෛරසයෙන් වැඩියෙන් පීඩාවට ලක් වූ 4 වන රට වන්නේ ඉන්දියාවයි.\nනව ආසාදිතයන් 70,000කට අධික සංඛ්‍යාවක් සහ කොරෝනා මරණ 2000කට වැඩි සංඛ්‍යාවක් මුම්බායි ඇතුළත් මහරාෂ්ඨ ප්‍රාන්තයෙන් වාර්තා වන අතර, තමිල්නාඩු, දිල්ලි සහ ගුජරාට් කොරෝනා වෛරසය ව්‍යාප්තිය ඉහළ මට්ටමක පවතින අනෙක් ප්‍රාන්ත වනවා.",
       "URL": "https://www.hirunews.lk/243012/ඉන්දියාවෙන්-දිනකදී-කොරෝනා-ආසාදිතයන්-11000ක්",
       "Category": "International News",
       "Parent URL": "https://www.hirunews.lk/international-news.php?pageID=178"
}