{
       "Source": "hirunews",
       "Timestamp": "Saturday, 18 December 2021 - 9:09",
       "Headline": "බුද්ධගයා පිපිරුම් නඩුව සම්බන්ධයෙන් ඉන්දීය පුද්ගලයින් තිදෙනෙකුට ජීවිතාන්තය දක්වා සිර දඩුවමක්(වීඩියෝ)",
       "News Content": "2018 වසරේ ඉන්දියාවේ බිහාර් ප්‍රාන්තයේ පිහිටි බුද්ධගයා විහාරස්ථාන භූමියේ සිදු වූ පිපිරීම සම්බන්ධයෙන් චූදිතයන් අට දෙනෙකුට පට්නා අධිකරණය මගින් ඊයේ දඬුවම් නියම කළා.\nඒ අනුව චූදිතයන් තුන්දෙනෙකුට ජීවිතාන්තය දක්වා සිර දඬුවම් නියම කෙරුණු අතර, තවත් පස්දෙනෙකුට වසර 10 බැගින් සිර දඬුවම් නියම කර තිබෙනවා.\n2018 වසරේ ජනවාරි 19 වන දා බුද්ධගයාවේ මහාබෝධි විහාරස්ථානය ඉදිරිපිට මෙම පිපිරීම සිදුවූයේ දලයිලාමාතුමන් තවත් භික්ෂූන් වහන්සේ පිරිසක් සමඟ කාලචක්‍ර පූජාව සඳහා නගරයේ රැඳී සිටියදියි.\nමෙම පිපිරීම සම්බන්ධයෙන් අත්අඩංගුවට ගත් සැකකරුවන් අටදෙනා ම බංග්ලාදේශය කේන්ද්‍ර කරගත් ත්‍රස්තවාදී කණ්ඩායමක අනුගාමිකයන් බවයි.\nපිපිරීම් සිදුවන අවස්ථාවේ බෞද්ධ භික්ෂූන් වහන්සේලා ඇතුළු විදේශ සංචාරකයන් රැසක් එම ස්ථානයේ රැඳී සිටි බවත්, ඉන්දීය ජාතික ඔත්තු සේවාව පැට්නා අධිකරණය වෙත දැනුම් දුන්නා. පිපිරීම් හේතුවෙන් ස්වාමීන් වහන්සේ දෙදෙනෙකු සුළු තුවාල ලැබුවා.",
       "URL": "https://www.hirunews.lk/291393/බුද්ධගයා-පිපිරුම්-නඩුව-සම්බන්ධයෙන්-ඉන්දීය-පුද්ගලයින්-තිදෙනෙකුට-ජීවිතාන්තය-දක්වා-සිර-දඩුවමක්-වීඩියෝ",
       "Category": "International News",
       "Parent URL": "https://www.hirunews.lk/international-news.php?pageID=74"
}