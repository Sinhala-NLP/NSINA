{
       "Source": "hirunews",
       "Timestamp": "Monday, 21 March 2022 - 16:58",
       "Headline": "ඇමරිකාවේ කුලී රථ රියදුරු රැකියාවේ නිරත වන හිටපු මුදල් ඇමති",
       "News Content": "පසුගිය දශක දෙක පුරා ලොව අතිශය කතාබහට ලක්වූ රටක මුදල් අමාත්‍යවරයෙකු ලෙස කටයුතු කළ පුද්ගලයෙකු මේ වන විට ඇමරිකාවේ වොෂිංටන් අගනුවර කුලී රථ රියදුරකු ලෙස කටයුතු කරන බව වාර්තා වනවා.\nඒ ඇෆ්ගනිස්ගනිස්තානය තලේබාන්වරුන්ගේ ග්‍රහණයට නතු වන්නට පෙර එරට පාලනය කළ අගමැති අෂ්රෆ් ඝානි රජයේ මුදල් අමාත්‍යවරයා වන කාලිඩ් පායෙන්දායි.\nඇෆ්ගනිස්ථානයේ මුදල් ඇමතිවරයා වූ ඔහුට රටින් පලා යාමට සිදු වූයේ ඇමරිකානු හමුදා ඇෆ්ගනිස්තානය අතහැර යාමත් සමඟ බලය තහවුරු කරගත් තලේබාන්වරුන් ඊට පෙර ඇෆ්ගනිස්තානය පාලනය කළ රජයේ නිලධාරින් මෙන්ම මැති ඇමැතිවරුන් ද ඉලක්ක කරමින් භීෂණය පතුරුවාලීම හේතුවෙන්.\nකාලිඩ් පායෙන්දා ඇෆ්ගනිස්ථානයේ මුදල් අමාත්‍යවරයා ලෙස කටයුතු කළ අවසන් වසරේ ඔහු ඇෆ්ගනිස්ථානයේ ඉදිරි අයවැය සඳහා ඩොලර් බිලියන හයක ඇස්තමේන්තුවක් ඉදිරිපත් කළා\nවොෂින්ටන් පෝස්ට් පුවත්පත සමඟ සාකච්ඡාවකට එක්වෙමින් කාලිඩ් කියා සිටියේ, ඇෆ්ගනිස්තානයට ඩොලර් බිලියන 6ක අයවැයක් ඉදිරිපත් කළ තමා දැන් පැය හයක රියදුරු රැකියාව වෙනුවෙන් යන්තමින් ඩොලර් 150ක් උපයා ගන්නා බවයි.\nඇෆ්ගනිස්ථානය මේ වන විට බරපතල මූල්‍ය හා මානුෂීය අර්බුදයකට මුහුණ දී සිටින අතර, එක්සත් ජනපදයේ පිටුබලය ලත් පාලන තන්ත්‍රය පෙරලා දැමූ තලේබාන් රජය පිළිගැනීමට ලොව පුරා රටවල් බොහෝමයක් තවමත් කටයුතු කර නැහැ.\nතලේබාන් සංවිධානය කාබුල් අගනුවර වැටලීමට සතියකට පෙර සිය මුදල් අමාත්‍ය ධුරයෙන් ඉල්ලා අස් වූ කාලිඩ් පායෙන්දා ඇෆ්ගනිස්ථානයෙන් පලාගොස් ඇමරිකාවේ රැඳී සිටි සිය දරු පවුල හා එක් වූයේ තාලිබාන් සංවිධානය විසින් ඔහු අත්අඩංගුවට ගනු ඇතැයි යන සැකය මතයි.\nවොෂින්ටන් පෝස්ට් පුවත්පත වෙත තවදුරටත් අදහස් දක්වමින් ඔහු කියා සිටියේ ඇෆ්ගනිස්තානය අත්හැර දමා ඒම පහසු කරුණක් නොවූවත් සිය දරු පවුල වෙනුවෙන් ආරක්ෂා සහිතව මේ රට තුළ කැප වෙන්නට ලැබුණු අවස්ථාව අගය කරන බවයි.\nඑකිනෙකට අතිශයින් වෙනස් වූ පරිසර සහ සමාජ තත්ත්වයන් කෙරෙහි අනුගත වීම තරමක් අසීරු කටයුත්තක් වුවත් සිය දරු පවුල වෙනුවෙන් එය සිදු කරන බවයි ඔහු වැඩිදුරටත් සඳහන් කළේ.\nඇෆ්ගනිස්ථානයේ වත්මන් තත්ත්වය සම්බන්ධයෙන් තමන් ඇමරිකා එක්සත් ජනපදයට දොස් පවරන බව ද කියා සිටි ඔහු පවසන්නේ ඉක්මනින්ම ඇමරිකානු හමුදා ඉවත් කර ගැනීම හරහා තලේබාන් සංවිධානයට ඇෆ්ගනිස්ථානය තුළ සිය බලය තහවුරු කර ගැනීමට ඉඩ සැලසුණු බවයි.\nමෙහිදී වැඩිදුරටත් අදහස් දැක්වූ හිටපු ඇෆ්ගනිස්ථාන මුදල් අමාත්‍යවරයා කියා සිටියේ \"අපට ඇෆ්ගනිස්ථානය ගොඩගැනීම සඳහා වසර විස්සක් තිබුණා. නමුත් අපිට බැරි වුණා මිනිස්සුන්ට වැඩ කරන ක්‍රමයක් හදන්න. ඇෆ්ගනිස්තානය ගොඩගන්න අපිට මුළු ලෝකෙම සහාය ලැබුණා. ඒ සහය අරගෙන අපි මොකක්ද හැදුවේ කාඩ්බෝඩ් ගෙයක්. මේක දැන් ඉතාම වේගයෙන් කඩා වැටෙමින් පවතිනවා. ඒ කාඩ්බෝඩ් ගේ හැදුවේත් දූෂණයෙන් පිරුණු අත්තිවාරමක් මත. ඒ නිසා එය කිසිසේත් වැඩිකල් රඳා පවතින්නේ නැහැ\" යනුවෙන්.",
       "URL": "https://www.hirunews.lk/300018/ඇමරිකාවේ-කුලී-රථ-රියදුරු-රැකියාවේ-නිරත-වන-හිටපු-මුදල්-ඇමති",
       "Category": "International News",
       "Parent URL": "https://www.hirunews.lk/international-news.php?pageID=56"
}