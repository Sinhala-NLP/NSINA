{
       "Source": "hirunews",
       "Timestamp": "Wednesday, 20 November 2013 - 13:03",
       "Headline": "ඉරානයට ජාත්‍යන්තරයෙන් කොළ එළියක්.",
       "News Content": "ඉරානයට එරෙහිව නව සම්බාධක යෝජනා කිරීමෙන් වළකින්නැයි ඇමෙරිකානු ජනාධිපති බැරැක් ඔබාමා එරට සෙනෙට් සභිකයන්ගෙන් ඉල්ලීමක් කර තිබෙනවා. ඉරානයේ න්‍යෂ්ටික වැඩපිළිවෙල සම්බන්ධයෙන් එකඟතාවකට එළඹීමට කාලය අවශ්‍ය බවයි ජනාධිපති ඔබාමා එහිදී පවසා ඇත්තේ. එමෙන්ම, එවැනි එකඟත්වයකට පැමිණීමට නොහැකි වුවහොත් ඉරානය න්‍යෂ්ටික ඉන්ධන සැකසීම අඛන්ඩව සිදුකළ හැකි බවට ද ධවල මන්දිර ප්‍රකාශකයා අනතුරු ඇඟවීමක් කළා.\nඇමෙරිකාව, රුසියාව, චීනය, ප්‍රංශය, බ්‍රිතාන්‍යය සහ ජර්මනිය යන ලෝක බලවතුන් සමඟ ඉරානය ජිනීවාහි දී අද නව සාකච්ඡා වටයක් අරඹනවා. ඉරාන විදේශ අමාත්‍ය ජාවිඞ් සරිෆ් ප්‍රකාශ කළේ මෙහිදී ගැටලූ සමතයකට පත් කර ගැනීමට හැකියාවක් ලැබෙනු ඇති බවයි. මේ අතර, බ්‍රිතාන්‍ය අගමැති ඬේවිඞ් කැමරන් ඊයේ ඉරාන ජනාධිපති හසාන් රව්හානි ට දුරකථන ඇමතුමක් ලබාදී තිබෙනවා.\nඉරාන න්‍යෂ්ටික වැඩසටහන සහ සිරියාවේ තත්ත්වය පිළිබඳව බ්‍රිතාන්‍ය අගමැතිවරයා එහිදී සාකච්ඡා කළ බවයි වාර්තා වන්නේ. දශකයකට වැඩි කාලයකට පසුව, බ්‍රිතාන්‍ය අගමැතිවරයෙකු, ඉරාන ජනපති වෙත ඍජු ඇමතුමක් ලබාදුන් ප්‍රථම අවස්ථාව මෙයයි.",
       "URL": "https://www.hirunews.lk/71732/ඉරානයට-ජාත්‍යන්තරයෙන්-කොළ-එළියක්",
       "Category": "International News",
       "Parent URL": "https://www.hirunews.lk/international-news.php?pageID=785"
}