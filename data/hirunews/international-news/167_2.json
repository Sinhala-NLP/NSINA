{
       "Source": "hirunews",
       "Timestamp": "Sunday, 30 August 2020 - 12:14",
       "Headline": "ඉන්දියාවෙන් කොරෝනා වෛරස් ලෝක වාර්තාවක්",
       "News Content": "ලොව පුරා කොරෝනා ආසාදිත සංඛ්‍යාව මේ වනවිට දෙකෝටි 51 ලක්ෂ 69,000 ඉක්මවා ඇති අතර, මරණ සංඛ්‍යාව අටලක්ෂ 46,778 ක්.\nඑමෙන්ම අද උදෑසනින් අවසන් වූ පැය 24 තුළ ඉන්දියාවෙන් කොරෝනා වෛරස් නව ආසාදිතයන් 78,761 ක් වාර්තාවී තිබෙනවා.\nඑය ගෝලීය වසංගතය ආරම්භවූ පසු මෙතෙක්  ඕනෑම රටකින් දිනකදී වාර්තාවූ ඉහළම ආසාදිත සංඛ්‍යාවයි.\nඑමෙන්ම එය ඇමරිකා එක්සත් ජනපදයෙන් පසුගිය ජූලි 16 වනදා වාර්තාවූ 77,299 ක දෛනික ආසාදිත වාර්තාව අභිබවා යනවා.\nලොව ජනගහණයෙන් දෙවෙනි රට වන ඉන්දියාව මේ වනවිට කොරෝනා වෛරස් ආසාදිත සංඛ්‍යාව අතුරෙන් දෙවැනි වන්නේ ඇමරිකා එක්සත් ජනපදයට සහ බ්‍රසීලයට පමණයි.\nඑහෙත් ඉන්දියාවේ දෛනික ආසාදිත සංඛ්‍යාව පසුගිය සති දෙක පුරාම ලොව ඉහළම නව ආසාදිත සංඛ්‍යාව සළකුණු කළා.\nඑරට මුළු ආසාදිත සංඛ්‍යාව මේ වනවිට 35 ලක්ෂ 42,000 ඉක්මවා ඇති අතර,  ගතවූ පැය 24 තුළ වාර්තාවූ කොරෝනා මරණ 948 ක් සමඟ එරට සමස්ත කොරෝනා මරණ සංඛ්‍යාවද 63,498 දක්වා ඉහළ යනවා.\nමේ අතර, දෙවන කොරෝනා රැල්ලකට මුහුණදෙන ප්‍රංශයෙන් ඊයේ දිනයේදී නව ආසාදිතයන් 7,379 ක් වාර්තාවී තිබෙනවා.\nඑම සංඛ්‍යාව පසුගිය දින කිහිපය තුළ ක්‍රමයෙන් වර්ධනය වී ඇති බවයි විදෙස් වාර්තා සඳහන් කළේ.\nපසුගිය මාර්තු මාසයෙන් අනතුරුව ප්‍රංශයෙන් වාර්තාවූ දිනක වැඩිම ආසාදිත සංඛ්‍යාව මෙයයි.\nකොරෝනා ව්‍යාප්තිය පාලනය වී තිබූ ප්‍රංශයේ නැවතත් දෛනික ආසාදිත සංඛ්‍යාව 4,000 ඉක්මවූයේ මීට දින කිහිපයකට පෙරයි.\nදෙවන කොරෝනා රැල්ල මතුවීමත් සමඟ පැරිසියේ මුඛ ආවරණ පැළඳීම අනිවාර්ය කෙරුණු අතර, මේ වනවිට ප්‍රංශයේ කොරෝනා මරණ සංඛ්‍යාව 30,500 ඉක්මවා තිබෙනවා.\nඑමෙන්ම  ඕස්ට්‍රේලියාවේ වික්ටෝරියා ප්‍රාන්තයේ දෛනික කොවිඞ් 19 ආසාදිත සංඛ්‍යාවද දැන් නැවතත් 100 ඉක්මවා ඇති අතර, ඊයේ දිනයේදී නව ආසාදිතයන් 114 ක් වාර්තාවී තිබෙනවා.\nප්‍රාන්තයේ විශාලතම නගරය වන මෙල්බන් හි දැඩි නිරෝධායන සීමාවන් සති හයක් දක්වා දීර්ඝ කිරීමට බලධාරීන් පියවර ගත්තේ දෙවන කොරෝනා රැල්ලත් සමඟයි.",
       "URL": "https://www.hirunews.lk/248973/ඉන්දියාවෙන්-කොරෝනා-වෛරස්-ලෝක-වාර්තාවක්",
       "Category": "International News",
       "Parent URL": "https://www.hirunews.lk/international-news.php?pageID=167"
}