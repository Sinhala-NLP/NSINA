{
       "Source": "hirunews",
       "Timestamp": "Sunday, 15 September 2019 - 9:27",
       "Headline": "තලේබාන් සංවිධානය මොස්කව් නුවරට",
       "News Content": "ඇමරිකාව සමඟ සාකච්ඡා බිඳ වැටීමෙන් පසු ඇෆ්ගනිස්ථාන තලේබාන් සංවිධානයේ ඉහළපෙලේ නියෝජිත පිරිසක් මොස්කව් නුවරට පැමිණි බව රුසියානු විදේශ අමාත්‍යාංශය ප්‍රකාශ කළා.\nඇෆ්ගනිස්ථානය සඳහා ජනපති පූටින් පත්කළ විශේෂ නියෝජිත සමීර් කුබුලොෆ් සමඟ ඔවුන් මොස්කව් නුවරදී සාකච්ඡා පැවැත් වූ බවයි එමඟින් ප්‍රකාශ කළේ.\nමෙහිදී රුසියානු නියෝජිතයා පෙන්වා දී ඇත්තේ ඇමරිකා එක්සත් ජනපදය සමඟ සාකච්ඡා යළි ආරම්භ කිරීම වැදගත් වන බවයි.\nඒ සඳහා තමන්ට කටයුතු කළ හැකි බව තලේබාන් නියෝජිතයන් ප්‍රකාශ කර තිබෙනවා.\nසැප්තැම්බර් 11 ප්‍රහාරයෙන් පසු මීට වසර 18 කට පෙර ඇෆ්ගනිස්ථානයේ ඇමරිකානු මෙහෙයුම් ඇරඹුණු අතර, ඇමරිකානු සෙබළුන් 18,000 ක් පමණ තවදුරටත් එහි රැඳී සිටිනවා.\nප්‍රහාරයක් මුල්කරගනිමින් ජනපති ට්‍රම්ප්, තලේබාන් සංවිධානය සමඟ සාකච්ඡා අත්හිටුවනු ලැබූයේ සැප්තැම්බර් 11 ප්‍රහාරයේ අනුස්මරණයට ආසන්නයේදීයි.",
       "URL": "https://www.hirunews.lk/224302/තලේබාන්-සංවිධානය-මොස්කව්-නුවරට",
       "Category": "International News",
       "Parent URL": "https://www.hirunews.lk/international-news.php?pageID=238"
}