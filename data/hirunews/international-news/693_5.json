{
       "Source": "hirunews",
       "Timestamp": "Sunday, 01 November 2015 - 8:47",
       "Headline": "224කට මරු කැඳවූ ගුවන් අනතුර - රුසියාවට  ශෝක දිනයක්",
       "News Content": "පුද්ගලයන් 224 දෙනෙකු ජීවිතක්ෂයට පත්කරමින් සිනායි අර්ධද්වීපයට ඊයේ (31) කඩා වැටුණු රුසියානු ගුවන් යානයෙන් අනතුරට ලක්වීමේ හදිසි පණිවුඩ නිකුත් නොවූ බව ඊජිප්තු සිවිල් ගුවන් සේවා අමාත්‍යවරයා ප්‍රකාශ කළා. මූලික වාර්තාවල සඳහන් වූයේ කොගලයිමාවියා ගුවන් සමාගමට අයත් ඒ 321 වර්ගයේ එයාර් බස් යානය හදිසි ගොඩබෑමක් සඳහා දැනුම්දීමක් සිදුකළ බවයි. එහෙත් ගුවන් යානයේ කිිසිදු ගැටළුවක් තිබූ බවට සළකුණක් නොමැති බව ඊජිප්තු සිවිල් ගුවන් සේවා අමාත්‍යවරයා ප්‍රකාශ කළා.\nරුසියානු ගුවන් යානය සිනායි අර්ධද්වීපයේදී තමන් බිම හෙලූ බවට අයි.එස්. ඉස්ලාමීය අන්තවාදීන් සිදුකරන ප්‍රකාශ රුසියාව මෙන්ම ඊජිප්තුවද ප්‍රතික්ෂේප කර තිබෙනවා. කෙසේ නමුත් ජර්මනියේ ලූෆ්තන්සා සහ එයාර් ෆ‍්‍රාන්ස් - කේ.එල්.එම්. ගුවන් සේවා  සිනායි අර්ධද්වීපය ඉහළින් තම මගී ගුවන්යානා ගමන් කිරීම ඊයේ සිට අත්හිටවනු ලැබුවා.\nළමයින් 25 දෙනෙකු ඇතුලූ රුසියානුවන් 217 දෙනෙකු සහ කාර්ය මණ්ඩලයේ හත්දෙනෙකු සමඟ ගුවන් යානය කඩාවැටුණේ ඊජිප්තුවේ ශාම් එල් ෂෙයික් සිට රුසියාවේ ශාන්ත පීටර්ස්බර්ග් වෙත ගමන් ගනිමින් සිටියදියි.\nඅඩි 31,000ක් ඉහළ අහසේ සිදුවූ අනතුර සම්බන්ධයෙන් පූර්ණ පරීක්ෂණයක් පවත්වන බව ප්‍රකාශ කළ රුසියානු ජනාධිපති ව්ලැදිමීර් පුටින් අද (01)ජාතික ශෝක දිනයක් ලෙස ප්‍රකාශයට පත් කරනු ලැබුවා.\nඅනතුරෙන් මියගිය පුද්ගලයන් 129 දෙනෙකුගේ සිරුරු මේ වනවිට ඉවත් කරගෙන ඇති අතර ඒවා කයිරෝ නුවර වෙත රැගෙන විත් තිබෙනවා.\nඇතැම් මළ සිරුරු ගුවන් යානයේ අසුන්වල බඳපටිවලින් බැඳ ඔවුන් හිඳ සිටි ආකාරයෙන්ම පැවති බවයි විදෙස් වාර්තා සඳහන් කළේ.",
       "URL": "https://www.hirunews.lk/119444/224කට-මරු-කැඳවූ-ගුවන්-අනතුර-රුසියාවට-ශෝක-දිනයක්",
       "Category": "International News",
       "Parent URL": "https://www.hirunews.lk/international-news.php?pageID=693"
}