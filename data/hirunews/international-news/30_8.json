{
       "Source": "hirunews",
       "Timestamp": "Thursday, 29 September 2022 - 19:51",
       "Headline": "අවුන්සාන් සුකීගේ හිටපු උපදේශකටත් වසර තුනක සිරදඩුවමක්",
       "News Content": "මියන්මාරයේ හිටපු නායිකා අවුන්සාන් සුකීගේ හිටපු උපදේශක ඕස්ට්‍රේලියානු ජාතික ශෝන් ටර්නල්ට අවුරුදු 3 සිරදඬුවමක් නියමව තිබෙනවා.\nඔහු ඕස්ට්‍රේලියාවේ සිඩ්නි මැක්වරි විශ්වවිද්‍යාලයේ ආර්ථික විද්‍යාඥයෙක් මෙන්ම මහාචාර්යවරයෙක්ද වනවා.\nමියන්මාර මිලිටරි ජුන්ටාව විසින් ශෝන් ටර්නල් මාස 19 ක කාලයක් සිරඅඩස්සියේ තබා ගනු ලැබුවා.\nඔහු නැවත ඕස්ට්‍රේලියාවට ගෙන්වා ගැනීමට අවශ්‍ය සියලු කටයුතු සිදුකරන බවයි ඕස්ට්‍රේලියානු විදේශ අමාත්‍ය පෙනී වොන්ග් ප්‍රකාශ කර ඇත්තේ.\nඑමෙන්ම මෙම නඩු විභාගයේදී ඕස්ට්‍රේලියානු තානාපති කාර්යාලයේ නිලධාරියෙකුට මෙන්ම, පරිවර්තකයාට ද ඉඩ ලබාදී නොමැති බවයි විදෙස් වාර්තා පවසන්නේ.\nමේ අතර, පසුගියදා හිටපු නායිකා අවුන්සාන් සුකීට දූෂණ චෝදනාවලට වැරදිකරු කරමින් මියන්මාර වසර 5 ක සිර දඬුවමක් එරට අධිකරණය විසින් නියම කරනු ලැබුවා.",
       "URL": "https://www.hirunews.lk/316648/අවුන්සාන්-සුකීගේ-හිටපු-උපදේශකටත්-වසර-තුනක-සිරදඩුවමක්",
       "Category": "International News",
       "Parent URL": "https://www.hirunews.lk/international-news.php?pageID=30"
}