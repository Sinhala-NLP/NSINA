{
       "Source": "hirunews",
       "Timestamp": "Sunday, 26 February 2017 - 9:28",
       "Headline": "පිලිපීන ජනතා විප්ලවයේ 30 වන වසර සැමරේ",
       "News Content": "ආඥාදායක ෆර්ඩිනන්ඞ් මාකෝස් පළවා හැර පිලිපීනයේ ප්‍රජාතන්ත්‍රවාදය ස්ථාපිත කළ මහජන විප්ලවයේ 30 වන වසර සළකුණු කරමින් මැනිලා අගනුවර ඊයේ දැවැන්ත රැළි දෙකක් පැවැත්වුණා.\nඉන් එක් රැළියක් හිටපු ජනාධිපති බෙනින්යෝ අකීනෝ සහ උප ජනාධිපතිනි ලෙනී රොබ්රේඩෝ ගේ ප්‍රධානත්වයෙන් පැවති අතර, අනෙක් රැළිය පවත්වා ඇත්තේ ජනාධිපති ඩුටරෙට්ගේ ආධාරකරුවන් විසින්.\nඩුටරෙට් විරෝධී සෙනෙට් සභික නියෝජිතවරියක් පසුගිය සිකුරාදා අත්අඩංගුවට ගනු ලැබූ අතර, ඊට හිටපු ජනපතිවරයා ඇතුලූ කණ්ඩායම් විරෝධය පළ කළා.\nමත්ද්‍රව්‍ය ජාවාරම්කරුවන්ගෙන් මුදල් ලබාගත් බවට චෝදනා කරමින් අත්අඩංගුවට ගත් ලෙයිලා ඩි ලීමා නැමති සෙනෙට් නියෝජිතවරියද පිලිපීන මහජන විප්ලවය නිමිත්තෙන් පණිවුඩයක් එවා තිබුණා.\nඇය සඳහන් කර ඇත්තේ මාකෝස්ගේ වසර 14ක යුද නීතිය යටතේ පැවති පාලන සමයට වඩා ඩුටරෙට් ජනාධිපතිවරයාගේ වත්මන් පාලනය දරුණු එකක් බවයි.\nඩුටරෙට්ගේ මත්ද්‍රව්‍ය විරෝධී සටන හේතුවෙන් පසුගිය මාස 7 ක කාලය තුළ 7000 කට වැඩි පිරිසක් ජීවිතක්ෂයට පත්වී තිබෙනවා.",
       "URL": "https://www.hirunews.lk/155482/පිලිපීන-ජනතා-විප්ලවයේ-30-වන-වසර-සැමරේ",
       "Category": "International News",
       "Parent URL": "https://www.hirunews.lk/international-news.php?pageID=512"
}