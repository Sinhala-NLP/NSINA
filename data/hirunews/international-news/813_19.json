{
       "Source": "hirunews",
       "Timestamp": "Tuesday, 13 August 2013 - 13:20",
       "Headline": "බෑන් කී මූන් පාකිස්තානයට.",
       "News Content": "ඉන්දියාවට සහ පාකිස්තානයට සිය ගැටළු සාමකාමීව විසඳා ගන්නා ලෙස එක්සත් ජාතීන්ගේ සංවිධානයේ මහලේකම් බෑන් කී මූන් ඉල්ලීමක් කරනවා. මහලේකම්වරයා මේ සතියේදී පාකිස්තානයේ සංචාරය කරන අතර එරට නිදහස් දින සැමරුම් උත්සවයට ද සහභාගිවීමට නියමිතයි. එමෙන්ම ඔහු පාකිස්තාන නායකයන් සමඟ ද සාකච්ඡා පවත්වනවා.  මහලේකම්වරයාගේ සංචාරයට පෙර ඔහුගේ ප්‍රකාශකයා විසින් මෙම සාම ආයාචනය මාධ්‍ය වෙත නිකුත් කළා. තලෙයිබාන් වෙඩි පහරට ලක්වී සුවය ලබා ලන්ඩනයේ ජීවත් වන මලාලා යුසුෆායි වෙනුවෙන් ජගත් සංවිධාන මූලස්ථානයේ දී පසුගිය මාසයේ පැවැති මලාලා දින උත්සවයට ද මහලේකම්වරයා සහභාගි වුණා. ඉස්ලාමාබාද් නුවර දී ඔහු පාකිස්තාන ශිෂ්‍ය ප්‍රජාව හමුවී ඔවුන්ගේ ගැටළු විමසා බලනු ඇති. පාකිස්තානය ජගත් සංවිධාන සාම සාධක මෙහෙයුම්වලට විශාල දායකත්වයක් ලබාදෙන රටක් ලෙස ද ප්‍රකටයි.",
       "URL": "https://www.hirunews.lk/64988/බෑන්-කී-මූන්-පාකිස්තානයට",
       "Category": "International News",
       "Parent URL": "https://www.hirunews.lk/international-news.php?pageID=813"
}