{
       "Source": "hirunews",
       "Timestamp": "Sunday, 05 March 2017 - 14:50",
       "Headline": "මිය යෑමට ආසන්න ආදරණීය බිරිඳකගේ පුදුම හිතෙන අවසන් කැමැත්ත (ඡායාරූප)",
       "News Content": "මාරාන්තික පිළිකා රෝගයකින් පෙළෙන කතුවරියක් සිය සැමියාට ආදරණීය සහකාරියක් සොයා දීම සඳහා ගනු ලබන උත්සාහයක් පිළිබඳව ඇමෙරිකාවෙන් වාර්තාවනවා.\nඑමී ක්‍රවුස් රෝසන්තල් නම් එම කාන්තාව අලුත් හිතවතුන් හිතවතියන් දැනහැඳින ගැනීම සඳහා පහසුකම් සපයන වෙබ් අඩවියකට (Dating site) සිය ස්වාමිපුරුෂයාට සහකාරියක් සොයා දීම සදහා ස්වාමිපුරුෂයාගේ  තොරතුරු ඇතුළත් කර ඇති බවයි විදෙස් මාධ්‍ය වාර්තා කරන්නේ.\nඑම වෙබ් අඩවිය තුළ තම ස්වාමිපුරුෂයා සතු ඉහළ ගුණාංග ලැයිස්තුවක් සටහන් කට ඇති අතර \"ගැළපෙන සහකාරියක් මෙය කියවා ජේසන්ව සොයා ඒවි\" යනුවෙන්  සටහන් කර ඇති බවයි වාර්තා වන්නේ.\nනිව්යෝර්ක් ටයිම්ස් පුවත්පතට ප්‍රකාශයක් කරමින් ඇය කියා තිබෙන්නේ මෙවැනි වෙබ් අඩවි තමන් විසින් මීට පෙර භාවිත කර නොමැති බවයි.\n\"මම දවස් 9,490 ක් ඔහු සමඟ එක නිවහනක එකට ජීවත් වී ලබා ගත් අත්දැකීම් මත, ජේසන් ගේ තොරතුරු ඇතුළත් ගිණුමක් (Profile) සකස් කරනවා\" යනුවෙන් ඇය පවසා තිබෙනවා.\nඑමී ක්‍රවුස් රෝසන්තල් ළමුන් වෙනුවෙන් මෙන්ම සිය ජීවිතයේ සහ පවුලේ අත්දැකීම් පිළිබඳවත් පොත් ලියන ලේඛිකාවක් ලෙස නමක් දිනා සිටින්නියක් බවයි පැවසෙන්නේ.",
       "URL": "https://www.hirunews.lk/156111/මිය-යෑමට-ආසන්න-ආදරණීය-බිරිඳකගේ-පුදුම-හිතෙන-අවසන්-කැමැත්ත-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=509"
}