{
       "Source": "hirunews",
       "Timestamp": "Friday, 04 January 2013 - 8:03",
       "Headline": "බින්ලාඩන් ගැන පාකිස්ථාන වාර්තාව නිකුත් වේ.",
       "News Content": "අල් -  කයිඩා නායක ඔසාමා බින්ලාඩන් ඇමෙරිකානු නාවික හමුදාවේ සීල් භටයන් විසින්  ඝාතනය කරනතුරු සිය රට තුළ සැඟවී සිටි ආකාරය පිළිබඳව සොයා බැලීම සඳහා  පාකිස්ථාන රජය පත් කළ කමිටුවේ වාර්තාව ඊයේ නිකුත් කෙරුණා. ඇමෙරිකානු සීල්  භටයන් විසින් පාකිස්ථානයේ ඇබටෝබාද්හි දී බින්ලාඩන් ඝාතනය කළේ 2011 වසරේ  මැයි 2 වැනිදායි. එතෙක් ඔහු පාකිස්තාන රජයේ අනුදැනුමකින් තොරව එහි ජීවත් වූ  ආකාරය සොයා බැලිය යුතු බව පාකිස්ථාන පාර්ලිමේන්තුව ඉල්ලා සිටියා. ඒ අනුව,  මීට වසර එකහමාරකට පෙර ඒ සඳහා විශ්‍රාමලත් විනිසුරුවරයෙකුගේ  ප්‍රධානත්වයෙන් යුත් පංච පුද්ගල කමිටුවක් පත් කළා. බින්ලාඩන්ට අනියම්  ආකාරයෙන් පාකිස්ථාන රජයේ හෝ හමුදාවේ සහය ලැබුණේ ද යන්න සොයා බැලීම එහි එක්  අරමුණක්. අදාළ වාර්තාව කමිටුවේ සභාපති විශ්‍රාමලත් විනිසුරු ජාවෙඞ්  ඉක්බාල් විසින් අග්‍රාමාත්‍ය රාජ පර්වේස් අශ්රොෆ් වෙත ඊයේ භාර දී තිබෙනවා.  කෙසේ නමුත් පාකිස්ථාන ඔත්තු සේවා ඉතිහාසයේ අපකීර්තිමත්ම සිද්ධියක් වන  බින්ලාඩන් ඝාතනය පිළිබඳ සිය වාර්තාව ප්‍රසිද්ධියට පත් නොකිරීමටයි  පාකිස්ථාන රජය තීරණය කර ඇත්තේ.",
       "URL": "https://www.hirunews.lk/50785/බින්ලාඩන්-ගැන-පාකිස්ථාන-වාර්තාව-නිකුත්-වේ",
       "Category": "International News",
       "Parent URL": "https://www.hirunews.lk/international-news.php?pageID=1067"
}