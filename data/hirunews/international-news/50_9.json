{
       "Source": "hirunews",
       "Timestamp": "Sunday, 08 May 2022 - 8:17",
       "Headline": "බෙදුම්වාදී ෂින්-ෆේන්, උතුරු අයර්ලන්ත මැතිවරණය ජයගනී",
       "News Content": "උතුරු අයර්ලන්තය, බ්‍රිතාන්‍ය කිරීටයෙන් ඉවත් වී අයර්ලන්තය සමඟ එක්විය යුතු යැයි අදහස් කරන ෂින් - ෆේන් දේශපාලන පක්ෂය එරට මහ මැතිවරණය ජයග්‍රහණය කිරීමට සමත් වී තිබෙනවා.\nඒ අනුව 1921 වසරේ උතුරු අයර්ලන්තය බිහි වූ දා පටන් එහි පාලන බලය හෙබවූ ප්‍රජාතන්ත්‍රවාදී සංගම්වාදී පක්ෂයට සිය බලය අහිමිවනු ඇති.\nඔවුන් උතුරු අයර්ලන්තය, බි්‍රතාන්‍යයේ කොටසක් ලෙස පවත්වා ගැනීමට කටයුතු කළ දේශපාලන බලවේගයයි.\nමැතිවරණයේ ප්‍රතිඵල අනුව ෂින් - ෆේන් පක්ෂයට ආසන 27 ක් හිමිව ඇති අතර, සංගම්වාදී පක්ෂයට හිමිව ඇත්තේ ආසන 25 ක් පමණයි.\nෂින් - ෆේන් නායිකා මිෂෙල් ඕ නීල් ඇතුලු කාන්තාවන් 32 කු මෙවර උතුරු අයර්ලන්ත මැතිවරණයෙන් මන්ත්‍රීවරියන් ලෙස තේරී පත්වීම විශේෂත්වයක්.\nෂින් ෆේන්, අසූව සහ අනූව දශකවල සැළකුණේ අයි.ආර්.ඒ. සංවිධානයේ දේශපාලන හස්තය ලෙසයි.",
       "URL": "https://www.hirunews.lk/303808/බෙදුම්වාදී-ෂින්-ෆේන්-උතුරු-අයර්ලන්ත-මැතිවරණය-ජයගනී",
       "Category": "International News",
       "Parent URL": "https://www.hirunews.lk/international-news.php?pageID=50"
}