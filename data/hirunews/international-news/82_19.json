{
       "Source": "hirunews",
       "Timestamp": "Saturday, 06 November 2021 - 10:22",
       "Headline": "ආර්යන් ඛාන්ගේ සිද්ධිය විමර්ශනය කළ නිලධාරියා ඉවතට",
       "News Content": "සුපිරි නෞකාවක මත් සාදයකට සහභාගිවීම සඳහා ගිය බවට සුප්‍රකට බොලිවුඩ් සිනමා නළු ෂාරුක් ඛාන්ගේ පුත් ආර්යන් ඛාන් අත්අඩංගුවට ගත් මත්ද්‍රව්‍ය නාශක නිලධාරී සමීර් වන්කඩේ එම විමර්ශනවලින් ඉවත් කර තිබෙනවා.\nඒ, මුම්බායි පුරවරය ඇතුළත් මහාරාෂ්ඨ ප්‍රාන්තයේ අමාත්‍යවරයෙකු වන නවාබ් මලික් දිගින් දිගටම එල්ල කළ චෝදනා හමුවේයි.\nඑමෙන්ම මෙම සිද්ධියේ සාක්ෂිකරුවෙකු විසින් ඉදිරිපත් කර ඇති දිවුරුම් පෙත්සමක්ද සමීර් වන්කඩේ විමර්ශනවලින් ඉවත් කිරීමට හේතු වී තිබෙනවා.\nමත්ද්‍රව්‍ය කාර්යාංශය මගින් මුලින් සාක්ෂිකරුවෙකු ලෙස නම් කළ ප්‍රභාකර් සේල් නැමති ඔහු චෝදනා කළේ ආර්යන් ඛාන් අත්අඩංගුවට ගෙන ෂාරුක්ඛාන්ගෙන් කෝටි 25ක කප්පමක් ලබාගැනීමේ ප්‍රයත්නයක් ක්‍රියාත්මක වූ බවයි.\nඉන් රුපියල් කෝටි අටක් මත්ද්‍රව්‍යනාශක නිලධාරී සමීර් වන්කඩේ වෙත ලබාදීමට සැලසුම් කර තිබූ බවද ඔහු සඳහන් කළා.\nපසුගිය මස මුලදී ආර්යන් ඛාන් මුම්බායි හි සුපිරි නෞකාවකදී අත්අඩංගුවට ගනු ලැබුවද ඔහු සන්තකයේ තිබී මත්ද්‍රව්‍ය කිසිවක් හමුවුණේ නැහැ.\nඔහුට විරුද්ධව චෝදනා ගොනු කළේ ආර්යන්ගේ වට්ස්ඇප් සංවාද පදනම් කරගනිමින්.\nමහේස්ත්‍රාත් අධිකරණය මගින් දෙවරක් ඇප ලබාදීම ප්‍රතික්ෂේප කළ පසු ආර්යන් ඛාන්ට දින 28 කට පසු ඇප ලබා දුන්නේ මුම්බායි මහාධිකරණයයි.",
       "URL": "https://www.hirunews.lk/287153/ආර්යන්-ඛාන්ගේ-සිද්ධිය-විමර්ශනය-කළ-නිලධාරියා-ඉවතට",
       "Category": "International News",
       "Parent URL": "https://www.hirunews.lk/international-news.php?pageID=82"
}