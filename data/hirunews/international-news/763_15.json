{
       "Source": "hirunews",
       "Timestamp": "Friday, 30 January 2015 - 13:37",
       "Headline": "ඇමෙරිකාව සමඟ සාමයකට කැමතියි.",
       "News Content": "ඇමෙරිකා එක්සත් ජනපදය සමඟ සාමයකට එළඹීමට සූදානම් බව කියුබානු ජනාධිපති රාවුල් කස්ත්‍රෝ ප්‍රකාශ කළා. කොස්ටරීකා හි පැවැත්වෙන ලතින් ඇමෙරිකානු සහ කැරිබියානු රාජ්‍ය සමුළුවේදී ඊයේ (29) ඔහු ප්‍රකාශ කළේ තම රටට එරෙහි ඇමෙරිකානු සම්බාධක ඊට බාධාවක් නොවනු ඇති බවයි. කෙසේ නමුත්, දශක 5 කට වැඩි කාලයක් ක්‍රියාත්මක වන සම්බාධක ඇමෙරිකාව ඉවත් කරනු ඇතැයි අපේක්ෂා කරන බව ඔහු කියා සිටියා. ඇමෙරිකානු සහ කියුබානු රාජ්‍ය තාන්ත්‍රික සාකච්ඡාවක් පසුගිය සතියේ හවානා නුවරදී පැවැත්වුණේ දෙරට අතර සබඳතා යථා තත්ත්වයට පත් කිරීමේ අරමුණින්. කියුබාවට එරෙහි සංචාරක සහ වෙළඳ සීමාවන් කිහිපයක් ජනාධිපති ඔබාමා තම විධායක බලය උපයෝගි කර ගනිමින් දැනටමත් ඉවත් කර තිබෙනවා.",
       "URL": "https://www.hirunews.lk/102355/ඇමෙරිකාව-සමඟ-සාමයකට-කැමතියි",
       "Category": "International News",
       "Parent URL": "https://www.hirunews.lk/international-news.php?pageID=763"
}