{
       "Source": "hirunews",
       "Timestamp": "Friday, 24 April 2020 - 21:54",
       "Headline": "කොරෝනා වෛරසය මැඩලීමට ලොව ප්‍රථම ප්‍රතිශක්තිකරණ එන්නත බ්‍රිතාන්‍යය සාර්ථකවඅත්හදා බලයි (වීඩියෝ)",
       "News Content": "කොවිඩ් 19 වෛරසය මැඩලීමට භාවිතයට ගත හැකි බවට විශ්වාස කෙරෙන ලොව ප්‍රථම ප්‍රතිශක්තිකරණ එන්නත බ්‍රිතාන්‍යය ඊයේ සාර්ථකව සායනිකව අත්හදා බැලුවා.\nකොවිඩ් 19 වෛරස ව්‍යාප්තියේ කේන්ද්‍රස්ථානයක් බවට පත්ව තිබෙන යුරෝපා කලාපයේ ප්‍රථම කොවිඩ් ප්‍රතිශක්තිකරණ එන්නත ඊයේ එරට ඔක්ස්ෆර්ඩ් නුවරදී සායනිකව අත්හදා බැලුවා.\nඅදාළ ප්‍රතිශක්තිකරණ එන්නත අත්හදා බැලීම සඳහා ස්වෙච්ඡාවෙන් 800කට අධික පිරිසක් එක්ව සිටියද වෛද්‍ය උපදෙස් මත මෙම ප්‍රතිශක්තිකරණ එන්නත ලබාදී තිබුණේ පුද්ගලයින් තිදෙනෙකුට පමණයි.\nමිනිසා වෙත මෙම ප්‍රතිශක්තිකරණ එන්නත ලබාදීමෙන් අනතුරුව එය මිනිස් සෛල තුළට ඇතුළු වී ප්‍රතිකොරෝනා ප්‍රෝටීන සෛල නිපදවෙන අතර විශේෂඥයින් පෙන්වා දෙන්නේ වෛරස මර්දන ටී සෛල ඉහළ යාම හේතුවෙන් ආසාදිත සෛල එමගින් විනාශවන බවයි.\nමෙම එන්නත හඳුන්වා දුන්නේ බ්‍රිතාන්‍යයේ ඔක්ස්ෆර්ඩ් විශ්වවිද්‍යාලයේ විද්‍යාඥයින් පිරිසක් එක්ව සිව් මාසයකට ආසන්න කාලයක් සිදුකළ පරීක්ෂණවල ප්‍රතිඵලයක් ලෙසටයි.\nමේ වන විට කොවිඩ් 19 වෛරසය මැඩලීමට හැකියාවක් පවතින බවට විශ්වාස කෙරෙන එන්නත් සියයකට අධික සංඛ්‍යාවක් ගොඩ නඟා සායනිකව අත්හදා බැලීම සඳහා ලොව විවිධ රාජ්‍යයන් ඉදිරිපත් කර ඇති අතර ඉන් අවසර හිමි වූයේ බ්‍රිතාන්‍යයේ මෙම ප්‍රතිශක්තිකරණ එන්නත සහ තවත් එන්නත් 4 කට පමණයි.\nමෙම ප්‍රතිශක්තිකරණ එන්නත සාර්ථකත්වයක් පෙන්වන්නේ නම් ඉදිරියේදී වඩාත් වයස්ගත පුද්ගලයින් මත දෙවන වටයේ අත්හදා බැලීම් සිදුකෙරෙනු ඇති.",
       "URL": "https://www.hirunews.lk/239379/කොරෝනා-වෛරසය-මැඩලීමට-ලොව-ප්‍රථම-ප්‍රතිශක්තිකරණ-එන්නත-බ්‍රිතාන්‍යය-සාර්ථකවඅත්හදා-බලයි-වීඩියෝ",
       "Category": "International News",
       "Parent URL": "https://www.hirunews.lk/international-news.php?pageID=184"
}