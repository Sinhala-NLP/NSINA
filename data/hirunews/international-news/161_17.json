{
       "Source": "hirunews",
       "Timestamp": "Friday, 02 October 2020 - 9:15",
       "Headline": "ප්‍රධාන උපදේශිකාවට කොරෝනා නිසා ට්‍රම්ප් සහ ඔහුගේ ආර්යාව නිරෝධායනය වෙයි",
       "News Content": "ඇමරිකානු ජනාධිපති ඩොනල්ඩ් ට්‍රම්ප්ගේ ප්‍රධාන උපදේශිකාවක වන හෝප් හික්ස්ට කොරෝනා වෛරසය ආසාදනය වී තිබෙනවා.\nඇය ජනපති ට්‍රම්ප්ගේ ජනපතිවරණ විවාදයට සහභාගිවීම සඳහා ජනාධිපතිවරයා සමඟ ඔහුගේ නිල ගුවන් යානය වන එයාෆෝස් වන් යානයෙන් ක්ලෙවලෑන්ඩ් වෙත ගිය තැනැත්තියක්.\nඇය එහිදී මුඛ ආවරණයක් පැළඳ නොසිටි බවයි ඇමරිකානු මාධ්‍ය වාර්තා කළේ.\nකොරෝනා වෛරස් ආසාදිතයන් සහ මරණ ඉහළම අගයක් ගත්තද ජනපති ට්‍රම්ප්ද බොහෝවිට මුඛ ආවරණ පළඳින්නේ නැහැ. එමෙන්ම ඔහු, එසේ සිදුකරන තම, ඩිමොක්‍රටික් පක්ෂ ප්‍රතිවාදී ජෝ බයිඩ්න් උපහාසයට ලක් කරනවා.\nජනපති උපදේශිකා හෝප් හික්ස්ට කොරෝනා වෛරසය ආසාදනයවීම සනාථ නොකළද ධවල මන්දිරය මගින් ජනපති ට්‍රම්ප්ගේ සෞඛ්‍යාරක්ෂණ පිළිවෙත් පිළිබඳව නිවේදනයක් නිකුත් කළා.\nඑහි සඳහන් කර ඇත්තේ ජනපති ට්‍රම්ප් සිය පෞද්ගලික සෞඛ්‍යාරක්ෂාව මෙන්ම ඇමරිකානු ජනතාවගේ සෞඛ්‍යාරක්ෂණයේ වැදගත්කම දැඩි ලෙස සළකන බවයි.\nමේ හේතුවෙන් ඩොනල්ඩ් ට්‍රම්ප්ගේ ප්‍රධාන උපදේශිකාවක වන හෝප් හික්ස්ට කොරෝනා වෛරසය ආසාදනය වීම හේතුවෙන් ඇමරිකානු ජනාධිපති ඩොනල්ඩ් ට්‍රම්ප් සහ ඔහුගේ ආර්යාව නිරෝධායන ක්‍රියාවලිය ආරම්භ කර ඇති බව විදෙස් මාධ්‍ය වාර්තා කරනවා.",
       "URL": "https://www.hirunews.lk/251608/ප්‍රධාන-උපදේශිකාවට-කොරෝනා-නිසා-ට්‍රම්ප්-සහ-ඔහුගේ-ආර්යාව-නිරෝධායනය-වෙයි",
       "Category": "International News",
       "Parent URL": "https://www.hirunews.lk/international-news.php?pageID=161"
}