{
       "Source": "hirunews",
       "Timestamp": "Monday, 16 August 2021 - 13:28",
       "Headline": "ඇෆ්ගන් ගුවන් තොටුපලේ වෙඩි තැබීම්",
       "News Content": "ඇෆ්ගනිස්ථානයේ කාබුල් අගනුවර බලය අත්පත් කරගැනීමට තලේබාන් සටන්කාමීන් සමත්වීමත් සමඟ රටවල් රැසක් සිය රාජතාන්ත්‍රික නිලධාරින් එරටින් ඉවත් කරගැනීම ආරම්භ කර තිබෙනවා.\nදැනටමත් කාබුල් හි හමීඩ් කර්සායි ජාත්‍යන්තර ගුවන් තොටුපල තුළ විශාල තදබදයක් පවතින බවයි විදෙස් වාර්තා පෙන්වා දෙන්නේ.\nඑම තදබදය හමුවේ කාබුල් හි ගුවන් තොටුපල පරිශ්‍රය තුළ යම් නොසන්සුන්තාවක්ද හටගෙන ඇති අතර, තත්වය පාලනය කිරීම සඳහා ගුවන් තොටුපලේ බලය හිමි ඇමරිකානු හමුදාව අද වෙඩි ප්‍රහාර ද එල්ල කර තිබෙනවා.\nමේ අතර ඇමරිකාවද, ඇෆ්ගනිස්ථානයේ කාබුල් අගනුවර පිහිටි සිය තානාපති කාර්යාලයේ ඇමරිකානු ධජය පහත හෙළා සියලු කාර්ය මණ්ඩල ගුවන් තොටුපල වෙත යොමුකර තිබෙනවා.\nපවතින තත්වය සම්බන්ධයෙන් පෙන්ටගනය සහ ඇමරිකානු රාජ්‍ය දෙපාර්තමේන්තුව ඒකාබද්ධ නිවේදනයක් නිකුත් කළ අතර, එහි දැක්වෙන්නේ ඇමරිකානු හමුදාව ඇෆ්ගනිස්ථානයෙන් පිටව යන සිවිල් වැසියන්ට සහ හමුදා ගුවන් යානාවලට අවශ්‍ය පහසුකම් සැළසීමට කටයුතු කර ඇති බවයි.\nමේ වනවිට ඇෆ්ගනිස්ථානයේ පළාත් 34 න් 26 ක බලය අත්පත් කරගත් තලේබාන් සටන්කාමීන් ඊයේ කාබූල් අගනුවර ද තම ග්‍රහණයට නතු කරගැනීමට සමත්වුණා. එමෙන්ම තලේබාන් සටන්කාමීන් එරට ජනාධිපති මන්දිරයටද ඇතුලුවීමත් සමඟ ජනපති අෂ්රෆ් ඝානි තජිකිස්ථානයට පලාගොස් ඇති බවටයි විදෙස් මාධ්‍ය ඊයේ වාර්තා කළේ.\nමේ අතර ඇෆ්ගනිස්ථානය තුළ යුද්ධය අවසන් බව තලේබාන් සංවිධානය ප්‍රකාශයට පත් කර තිබෙනවා. එම සංවිධානයේ ප්‍රකාශක මොහොමඩ් නායිම් අල්ජසීරා පුවත් සේවය සමඟ පැවති සම්මුඛ සාකච්ඡාවකදී මේ බව නිවේදනය කර ඇති බවයි විදෙස් වාර්තා සඳහන් කළේ.\nෂරියා නීතිය තුළ කාන්තාවන්ගේ සහ සුළු ජාතීන්ගේ අයිතීන්ට සහ ප්‍රකාශනයේ නිදහසට තම සංවිධානය ගරු කරන බව ඔහු එහිදී ප්‍රකාශ කළා.\nවිදෙස් රටවල් සමඟ සාමකාමී සබඳතා පැවැත්වීමේ අවශ්‍යතාව පවතින බවත්, ඕනෑම ගැටළුවකදී තමන් සමඟ එක්ව කටයුතු කරන ලෙසත් තලේබාන් සංවිධානයේ ප්‍රකාශක මොහොමඩ් නායිම් සියලු රටවලින් ඉල්ලීමක් කර ඇති බවද සඳහන්.\nවසර 20 ක් පුරා ඇෆ්ගනිස්තානයේ රැදී සිටි ඇමරිකානු හමුදා එරටින් ඉවත්ව යාමත් සමඟ තලෙයිබාන් ක්‍රියාකාරීත්වය වර්ධනය වූ අතර දින 10 ක් වැනි කෙටි කාලයක් තුළයි ඔවුන් මෙලෙස ඇෆ්ගනිස්ථානයේ බහුතර ප්‍රදේශ සංඛ්‍යාවක් අත්පත් කර ගනු ලැබුවේ.\nමේ අතර, කාන්තාවන්ගේ සහ ළමයින්ගේ අනාගතය සහ ජීවිත සුරක්ෂිත කරන ලෙස එක්සත් ජාතීන්ගේ සංවිධානයේ මහලේකම් ඇන්තෝනියෝ ගුටේරස්, තලෙයිබාන් සංවිධානයෙන් සහ සියළු පාර්ශවකරුවන්ගෙන් ඉල්ලීමක් කර තිබෙනවා.\nබරපතල මානව හිමිකම් උල්ලංගණය වීමේ සිද්ධීන් අඛණ්ඩව වාර්තා වී ඇති බව පෙන්වා දෙන එක්සත් ජාතීන්ගේ සංවිධානය සියළු දූෂණ නතර කළ යුතු බවයි ප්‍රකාශ කර ඇත්තේ.\nඇෆ්ගනිස්ථානයේ තලෙයිබාන් පාලනය පැවති 1996 - 2001 අතර කාලයේ ගැහැණු දරුවන්ට අධ්‍යාපනය තහනම් කර තිබූ අතර කාන්තාවන්ට පිරිමියෙකු නොමැතිව සහ මුහුණු ආවරණ නොමැතිව නිවසින් බැහැරව යාමට සීමාවන් පනවා තිබුණා.",
       "URL": "https://www.hirunews.lk/279835/ඇෆ්ගන්-ගුවන්-තොටුපලේ-වෙඩි-තැබීම්",
       "Category": "International News",
       "Parent URL": "https://www.hirunews.lk/international-news.php?pageID=100"
}