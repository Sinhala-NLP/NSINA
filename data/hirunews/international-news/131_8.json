{
       "Source": "hirunews",
       "Timestamp": "Tuesday, 09 March 2021 - 8:56",
       "Headline": "මියන්මාර හමුදාව විරෝධතාකරුවන් කොටු කරයි - මාධ්‍ය ආයතන තහනම්",
       "News Content": "මියන්මාර ආරක්ෂක හමුදා විසින් යැන්ගුන් අගනුවර විරෝධතාකරුවන් සිය ගණනක් කොටු කරගෙන සිටින අතර ඔවුන් මුදා හරින ලෙස ඇමරිකා එක්සත් ජනපදය සහ ජගත් සංවිධානය ද ඉල්ලීම් කර තිබෙනවා.\nමියන්මාරයේ ප්‍රජාතන්ත්‍රවාදී ලෙස තේරී පත්වූ රජය පෙරළා දමා බලය පැහැර ගත් හමුදා පාලකයන්ගේ ඇඳිරි නීති සීමාවන් නොතකා විශේෂයෙන් යොවුන් විරෝධතාකරුවන් ඊයේ රාත්‍රියේත් එරට අගනුවරට රොක් වුණා.\nඑහිදී සන්නද්ධ හමුදා කඳුළු ගෑස් ප්‍රහාර සහ වෙඩි ප්‍රහාර එල්ල කරමින් ඔවුන් කොටු කරගෙන ඇති අතර, ඊයේ දිනයේ විරෝධතාකරුවන් 03 දෙනෙකු ජීවිතක්ෂයට පත්වී තිබෙනවා.\nමේ වන විට මියන්මාරයේ විරෝධතාවලදී පුද්ගලයන් 60 දෙනෙකු පමණ මිය ගොස් ඇති අතර 1800කට වැඩි පිරිසක් තුවාල ලබා තිබෙනවා.\nමේ අතර, හමුදා කුමන්ත්‍රණයට එරෙහි විරෝධතා ආවරණය කළ මියන්මාර මාධ්‍ය ආයතන 5ක බලපත්‍ර හමුදා බලධාරීන් විසින් අවලංගු කර තිබෙනවා.\nමාධ්‍යවේදීන් රැසක් ද අත්අඩංගුවට ගෙන ඇති අතර, ඔවුන්ට එරෙහිව මහජන ආරක්ෂක නීතිය යටතේ කටයුතු කරන බවයි මියන්මාර රාජ්‍ය රූපවාහිනිය නිවේදනය කළේ.",
       "URL": "https://www.hirunews.lk/264777/මියන්මාර-හමුදාව-විරෝධතාකරුවන්-කොටු-කරයි-මාධ්‍ය-ආයතන-තහනම්",
       "Category": "International News",
       "Parent URL": "https://www.hirunews.lk/international-news.php?pageID=131"
}