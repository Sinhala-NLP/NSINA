{
       "Source": "hirunews",
       "Timestamp": "Sunday, 19 February 2017 - 7:29",
       "Headline": "හින්දු විවාහ පනත, පාකිස්ථානයේ සම්මත වෙයි",
       "News Content": "මුස්ලිම් බහුතරයක් වෙසෙන පාකිස්ථානයේ හින්දු විවාහ නීතිය ඊයේ සම්මත වුණා.\nඒ, පාකිස්ථාන සෙනෙට් මණ්ඩලය එය ඒකමතිකව අනුමත කිරීමත් සමඟයි.\nහින්දු විවාහ පනත පාකිස්ථාන පාර්ලිමේන්තුව මගින් ඊට පෙර අනුමත කළ අතර, සෙනෙට් මණ්ඩල අනුමැතිය හිමිවීම නිසා එය ක්‍රියාත්මක වීමට දැන් අවශ්‍ය වන්නේ ජනාධිපතිවරයාගේ අත්සන පමණයි.\nසියයට 96.4 ක මුස්ලිම් ජන කොටසක් වෙසෙන පාකිස්ථානයේ හින්දු සහ ක්‍රිස්තියානි ප්‍රජාව සියයට 3.6 ක්. එහෙත් සංඛ්‍යාත්මකව පාකිස්ථානයේ හින්දු ජනගහණය මිලියන 3 කට ආසන්නයි.\nපාකිස්ථානයේ මුස්ලිම් විවාහ නීතිය පමණක් ක්‍රියාත්මක වීම නිසා එහි සිටින හින්දු සුළුතරයට සිය විවාහවල නීත්‍යානුකූල භාවය ඔප්පු කිරීමට මෙතෙක් හැකියාවක් තිබුණේ නැහැ.\nමේ නිසා නව නීතිය පාකිස්ථානයේ හින්දු ජන ප්‍රජාවේ ප්‍රසාදයට ලක්වී තිබෙනවා.",
       "URL": "https://www.hirunews.lk/154863/හින්දු-විවාහ-පනත-පාකිස්ථානයේ-සම්මත-වෙයි",
       "Category": "International News",
       "Parent URL": "https://www.hirunews.lk/international-news.php?pageID=515"
}