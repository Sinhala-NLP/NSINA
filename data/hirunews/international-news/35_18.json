{
       "Source": "hirunews",
       "Timestamp": "Saturday, 20 August 2022 - 8:17",
       "Headline": "සැෆ්රෝෂියා නිරීක්ෂණයට ජගත් සංවිධානයට පුටින්ගෙන් අවසර",
       "News Content": "සිය පාලනය යටතට ගත් දකුණු යුක්රේනයේ න්‍යෂ්ටික බලාගාරය පරීක්ෂා කිරීමට රුසියානු ජනාධිපති ව්ලැදිමීර් පුටින්, ජගත් සංවිධාන නියෝජිතයින්ට අවසර ලබාදීමට තීරණය කර තිබෙනවා.\nඒ, ප්‍රංශ ජනාධිපති එම්මානුවෙල් මැක්‍රොන් සමග පැවති දුරකථන සංවාදයකින් අනතුරුවයි.\nපසුගිය මාර්තු මාසයේ දී යුක්රේනය සමඟ පැවති ගැටුම්වලදී රුසියාව සැෆ්රෝෂියා න්‍යෂ්ටික බලාගාරය සිය පාලනය යටතට ගනු ලැබුවා.\nයුක්රේනයේ න්‍යෂ්ටික බලාගාර සේවකයින් තවමත් එහි රුසියානු පාලනය යටතේ සේවය කරනු ලබනවා.\nකෙසේ වෙතත් මෙම බලාගාරය අවට පවතින ගැටුම්කාරී තත්වය හේතුවෙන් යම් ප්‍රහාරයක් ඊට එල්ල වුවහොත් න්‍යෂ්ටික ව්‍යසනයක් ඇතිවිය හැකි බවටයි ජගත් මහ ලේකම් අන්තෝනියෝ ගුටේරස් පසුගියදා ප්‍රකාශ කළේ.\nඒ අනුව ජගත් සංවිධානයේ නියෝජිතයින්ට එහි නිරීක්ෂණයක් කිරීමට අවශ්‍ය නම් අවසර ලබාදීමට කටයුතු කරන බවයි රුසියානු ජනාධිපතිවරයා සඳහන් කර ඇත්තේ.",
       "URL": "https://www.hirunews.lk/313246/සැෆ්රෝෂියා-නිරීක්ෂණයට-ජගත්-සංවිධානයට-පුටින්ගෙන්-අවසර",
       "Category": "International News",
       "Parent URL": "https://www.hirunews.lk/international-news.php?pageID=35"
}