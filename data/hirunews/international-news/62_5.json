{
       "Source": "hirunews",
       "Timestamp": "Friday, 11 February 2022 - 8:05",
       "Headline": "මුහුදු ප්‍රවේශය රුසියාව අවහිර කර ඇති බවට යුක්රේනයෙන් චෝදනා",
       "News Content": "රුසියාව විසින් තම රටේ මුහුදු ප්‍රදේශය අවහිර කර ඇති බවට යුක්රේනය චෝදනා කරනවා.\nඒ, රුසියාව කළු මුහුදේ නාවික අභ්‍යාසයකට සැරසීම හේතුවෙන්.\nයුක්රේන දේශසීමාවේ ලක්ෂයකට අධික හමුදා එක්රැස් කර සිටින රුසියාව, මේ වනවිට අසල්වැසි බෙලරූස් රාජ්‍යයේ යුද අභ්‍යාසයක්ද ආරම්භ කර තිබෙනවා.\nතම අනුගාමික පාලනයක් පවතින බෙලරූස් හි මෙම අභ්‍යාසයද යුක්රේනයට එල්ල කරන තර්ජනයක් ලෙසයි සැළකෙන්නේ.\nයුක්රේන විදේශ අමාත්‍යවරයා සඳහන් කළේ, අසොව් මුහුදට සහ කළු මුහුදට තම නාවික යාත්‍රා පිවිසීම රුසියාව විසින් මුළුමනින්ම අවහිර කර ඇති බවයි.\nයුද අභ්‍යාසයක මුවාවෙන් මෙලෙස යුක්රේන ආර්ථිකයට වැදගත් වන නෞකා ගමනාගමනය අවහිර කිරීම, යුක්රේනයේ ඇමරිකානු තානාපති කාර්යාලය විසින්ද හෙළා දකිනු ලැබුවා.\nමේ අතර දේශසීමා හරහා යුද උණුසුමක් මතු ව ඇති රුසියානු සහ යුක්රේන බලධාරීන් අතර ජර්මනියේ බර්ලින් නුවර පැවති සාකච්ඡා ඊයේ ප්‍රතිඵලයකින් තොර ව අවසන් වී තිබෙනවා.\nකෙසේ නමුත් දෙපාර්ශවය ම තවදුරටත් සාකච්ඡා සඳහා එකඟ වූ බවයි විදෙස් වාර්තා කළේ.\nසාකච්ඡා පැවැත්වුණේ දෙපාර්ශවය අතර යුද උණුසුම අවසන් කොට සාමකාමී වාතාවරණයක් ඇති කිරීමේ අරමුණින්.\nමේ වනවිට ලක්ෂයකට අධික රුසියානු හමුදා යුක්රේන දේශසීමාවේ එක්රැස් කර ඇති අතර, කළු මුහුදේ රුසියානු යුද නෞකා ස්ථානගත කර තිබෙනවා.",
       "URL": "https://www.hirunews.lk/296712/මුහුදු-ප්‍රවේශය-රුසියාව-අවහිර-කර-ඇති-බවට-යුක්රේනයෙන්-චෝදනා",
       "Category": "International News",
       "Parent URL": "https://www.hirunews.lk/international-news.php?pageID=62"
}