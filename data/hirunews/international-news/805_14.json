{
       "Source": "hirunews",
       "Timestamp": "Monday, 09 September 2013 - 13:18",
       "Headline": "සිරියාව රතු ඉර පන්නලා. - ඇමෙරිකාව.",
       "News Content": "තමන් රසායනික අවි භාවිත කළ බවට කිසිදු තහවුරු කළ හැකි සාක්ෂියක් නොමැති බව සිරියානු ජනාධිපති බසාර් අල් අසාද් පවසනවා. සිරියානු රජයේ හමුදා විසින් එල්ල කළ රසායනික අවි ප්‍රහාරයකින් එරට වැසියන් එක්දහස් හාරසියයක් පමණ මියයාමත් සමග ජගත් සංවිධානය ප්‍රමුඛ බටහිර රටවල් සිරියාවට එරෙහිව දැඩි අප්‍රසාදයක් පළ කළා. ජගත් සංවිධානය සඳහන් කළේ සිරියානු හමුදා රසායනික අවි භාවිතා කළ බවට සාක්ෂි පවතින බවයි.\nමේ අතර, සිරියාව ජාත්‍යන්තරයේ රතු ඉර ඉක්මවා ඇති බව ඇමෙරිකාව පවසනවා. ඇමෙරිකානු රාජ්‍ය ලේකම් ජෝන් කෙරී මේ බව ප්‍රකාශ කළේ සිරියාවට එරෙහි ප්‍රහාර සඳහා යුරෝපා රටවල සහය ලබාගැනීමට ප්‍රංශයට පැමිණි අවස්ථාවේදීයි. සිරියාවට එරෙහි ඇමෙරිකානු ප්‍රහාරය සඳහා එරට කොංග්‍රස් මණ්ඩලයේ අවසන් අනුමැතිය අද ලබාදීමට නියමිතයි. මේ අතර, ලොස්ඇන්ජලීස් ටයිම්ස් පුවත්පත ඊයේ අනාවරණ කළේ ඉලක්ක 52 කට ප්‍රහාර එල්ල කිරීම සඳහා ඇමෙරිකාව, සිරියාවට එරෙහිව දින 3 ක සීමිත මෙහෙයුමක් ක්‍රියාත්මක කිරීමට සූදානම් බවයි.",
       "URL": "https://www.hirunews.lk/66838/සිරියාව-රතු-ඉර-පන්නලා-ඇමෙරිකාව",
       "Category": "International News",
       "Parent URL": "https://www.hirunews.lk/international-news.php?pageID=805"
}