{
       "Source": "hirunews",
       "Timestamp": "Monday, 17 April 2017 - 10:48",
       "Headline": "දරුවන්ගේ වර්ධනයට බලපාන ටච් ස්ක්‍රීන්",
       "News Content": "ස්මාර්ට් ජංගම දුරකථන සහ ටැබ්ලට් පරිගණක සමඟ වැඩි කාලයක් ගත කරන කුඩා දරුවන් එවැනි උපාංග භාවිතයක් නොමැති දරුවන්ට සාපේක්ෂව අඩු නින්දක් ලබන බව සිදුකළ සමීක්ෂණයකදී හෙළිවී තිබෙනවා.\nසමීක්ෂණය පැවැත්වූ කණ්ඩායම සිය වාර්තාවේ පෙන්වා දෙන්නේ \"ටච් ස්ක්‍රීන්\" හෙවත් ස්පර්ශ කිරීමෙන් ක්‍රියාත්මක කෙරෙන පරිගණක සහ ස්මාර්ට් දුරකථන උපාංග සමඟ කුඩා දරුවන් ගත කරන සෑම පැයකදීම ඔවුන්ගේ නින්දෙන් මිනිත්තු 15කින් අඩුවන බවයි.\nකෙසේ වෙතත් ටච් ස්ක්‍රීන් සහිත උපාංග සමඟ ගතකරන දරුවන්ගේ චලන ක්‍රියාකාරකම් ඉතා ඉක්මනින් වැඩි දියුණු වන බව ද සමීක්ෂකයන් පෙන්වා දෙනවා.\nකෙසේ වෙතත් දරුවන්ගේ චලන ක්‍රියාකාරකම් කාලයත් සමඟ වැඩි දියුණු වන බව පැහැදිලි කරන විද්‍යාඥ කණ්ඩායම පවසන්නේ, ඒ වෙනුවෙන් ඔවුන්ගේ නින්ද කැප නොකළ යුතු බවයි.\nලන්ඩන් හි බ්‍රික්බෙක් විශ්වවිද්‍යාලය විසින් කරනු ලැබූ මෙම සමීක්ෂණය සඳහා වයස අවුරුදු තුනෙන් අඩු දරුවන් සිටින මව්පියන් 715ක් යොදා ගෙන තිබෙනවා.\nසමීක්ෂණයේ දී විද්‍යාඥ කණ්ඩායම විසින් දරුවන් ටැබ්ලට් පරිගණක හෝ ස්මාර්ට් ජංගම දුරකථන සමඟ ගතකරන කරන කාලය සහ ඔවුන්ගේ නිදා ගැනීමේ රටා නිරීක්ෂණය කර ඇති බව සදහන්.",
       "URL": "https://www.hirunews.lk/159335/දරුවන්ගේ-වර්ධනයට-බලපාන-ටච්-ස්ක්‍රීන්",
       "Category": "International News",
       "Parent URL": "https://www.hirunews.lk/international-news.php?pageID=492"
}