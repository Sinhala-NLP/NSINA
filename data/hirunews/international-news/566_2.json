{
       "Source": "hirunews",
       "Timestamp": "Saturday, 29 October 2016 - 13:37",
       "Headline": "ට්‍රම්ප් දිනන බවට රොබෝ අනාවැකියක්",
       "News Content": "ඇමරිකාවේ ප්‍රධාන පෙළේ ජනමාධ්‍ය සහ ප්‍රවෘත්ති සේවා සියල්ල මෙතෙක් අනාවැකි පළ කළේ ඩිමොක්‍රටික් පක්ෂ අපේක්ෂිකා හිලරි ක්ලින්ටන් නොවැම්බර 8  වනදා පැවැත්වෙන ජනාධිපතිවරණයෙන් ජයගන්නා බවටයි.\nඑහෙත් අන්තර්ජාල දත්ත විශ්ලේෂණය කර අනාවැකි පළ කරන කෘතිම බුද්ධි හෙවත් රොබෝ පද්ධතියක් මගින් ඩොනල්ඞ් ට්‍රම්ප් ජයග්‍රහණය කරන බවට අනාවැකියක් පළ කර තිබෙනවා.\nමෝගල් ඒ නැමති මෙම රොබෝ පද්ධතිය  2004 වසරේදී නිර්මාණය කර ඇත්තේ සංජීව් රායි නැමති ඉන්දියානුවෙකු විසින්.\nඑමඟින් ගූගල්, ෆේස් බුක්, ට්විටර්, යූ ටියුබ් ඇතුලු  සමාජජාල වෙබ් අඩවි ආදියෙහි දත්ත මිලියන විස්සක් පමණ විශ්ලේෂණය කර ප්‍රකාශ කර ඇත්තේ ඩොනල්ඞ් ට්‍රම්ප් 2008 වසරේදී ජනාධිපති බැරැක් ඔබාමා ජයගත් ආකාරයටත් වඩා විශිෂ්ඨ ලෙස ජයග්‍රහණය කරනු ඇති බවටයි.\nමෙම රොබෝ පද්ධතිය පසුගිය ඇමරිකානු ජනාධිපතිවරණ තුනේදීම නිවැරදි ලෙස අනාවැකි පළ කර තිබීම විශේෂත්වයක්.",
       "URL": "https://www.hirunews.lk/146346/ට්‍රම්ප්-දිනන-බවට-රොබෝ-අනාවැකියක්",
       "Category": "International News",
       "Parent URL": "https://www.hirunews.lk/international-news.php?pageID=566"
}