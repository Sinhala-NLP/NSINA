{
       "Source": "hirunews",
       "Timestamp": "Tuesday, 17 March 2020 - 14:02",
       "Headline": "ඕස්ට්‍රේලියාව කොරෝනා ව්‍යාප්තියට එරෙහි ක්‍රියාමාර්ග දැඩි කරයි",
       "News Content": "කොවිඞ් 19 හෙවත් කොරෝනා වෛරසය ව්‍යාප්ත වීම වැළැක්වීම සඳහා නව දැඩි පියවර ක්‍රියාත්මක කිරීමට  ඕස්ට්‍රේලියාව සැරසෙන බව වාර්තාවුණා.\nඕස්ට්‍රේලියාවේ සුප්‍රකට සිඩ්නි ඔපෙරා රඟහල පවා දැන් වසා දමා ඇති අතර, එරට කොන්ටාස් ජාතික ගුවන් සේවය සිය ගුවන් ගමන් සියයට 90 කින් පමණ කපා හැර තිබෙනවා.\nකොරෝනා වෛරසයට එරෙහිව ගතයුතු ක්‍රියාමාර්ග සාකච්ඡා කිරීම සඳහා අගමැති ස්කොට් මොරිසන් අද සිය ජාතික කැබිනට් මණ්ඩලයේ සාමාජිකයන් සමඟ වීඩියෝ සංවාදයක නිරතවීමට නියමිතයි.\nඕස්ට්‍රේලියාවේ ජනයා එක්රැස්වීම්, දැනටමත් තහනම් කර ඇති අතර, අද පැවැත්වෙන සාකච්ඡාවෙන් පසු එය තවදුරටත් දැඩිකරනු ඇතැයි අපේක්ෂිතයි.\nඕස්ට්‍රේලියාවේ ජාත්‍යන්තර ක්‍රිකට් තරග සහ සංගීත සැණකෙලි සියල්ල නතර කර ඇති අතර, එරට මහාධිකරණ කටයුතුද අත්හිටුවා තිබෙනවා.\nඕස්ට්‍රේලියාවේ මේ වනවිට කොවිඞ් 19 මරණ 5 ක් සහ ආසාදිතයන් 401 දෙනෙකු වාර්තාවන අතර, සුවය ලැබූ සංඛ්‍යාව 21 ක්.\nමේ අතර ප්‍රවීන බොලිවුඞ් සිනමා නළු 97 හැවිරිදි දිලිප් කුමාර් කොරෝනා වෛරසයෙන් ආාරක්ෂාවීමේ පියවරක් ලෙස ස්වයං නිරෝධායනයට ලක්වී ඇති බව වාර්තා වී ඇති බව වාර්තාවනවා.\nඒ සඳහා ඔහු යොමුකර ඇත්තේ දිලිප් කුමාර්ගේ බිරිඳ වන ප්‍රවීන සිනමා නිළි සයිරා බානු විසින්. ඉන්දියාවේ තුන්වන කොරෝනා වෛරස් මරණය අද වාර්තාවූයේද මුම්බායි නුවරින්.",
       "URL": "https://www.hirunews.lk/236686/ඕස්ට්‍රේලියාව-කොරෝනා-ව්‍යාප්තියට-එරෙහි-ක්‍රියාමාර්ග-දැඩි-කරයි",
       "Category": "International News",
       "Parent URL": "https://www.hirunews.lk/international-news.php?pageID=190"
}