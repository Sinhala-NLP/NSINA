{
       "Source": "hirunews",
       "Timestamp": "Friday, 25 December 2020 - 15:20",
       "Headline": "රජිනි කාන්ත් හදිසියේ රෝහල් ගතකරයි",
       "News Content": "කොලිවුඩ් සිනමාවේ සුපිරි තරුව ලෙස සැලකෙන රජිනි ඛාන්ත් රෝහල්ගත කර තිබෙනවා.\nඅධිරුධිර පීඩනය හේතුවෙන් ඔහු එරට ප්‍රධාන පෙළේ පෞද්ගලික රෝහලකට ඇතුලක් කර  ඇති බවයි ඉන්දීය මාධ්‍ය වාර්තා සඳහන් කළේ.\nහයිද්‍රබාද්හි  චිත්‍රපටයක් රූ ගත කරමින් සිටියදී එහි කාර්මික ශිල්පීන් හතරදෙනෙකුට කොරෝනා වැළඳීම හේතුවෙන් එය අතරමග නවතා දමා රජිනි කාන්ත් ස්වයං නිරෝධායනයට යොමුවී තිබුණා.\nපසුව ඔහුට කළ පී.සී.ආර්. පරීක්ෂණයකදී හෙළිවූයේ කොරෝනා වෛරසය ආසාදනය වී නොමැති බවයි.\nදැනට රජිනි කාන්ත් 70 හැවිරිදි වියේ පසුවන අතර, ඔහුගේ සෞඛ්‍ය තත්වය මේ වනවිට යහපත් බව රෝහල් ප්‍රකාශකයෙකු සඳහන් කළා.\nඑහෙත් වකුගඩු බද්ධ කිරීමකට ලක්ව සිටින රජිනි කාන්ත්ට ප්‍රතිශක්තිය වැඩිකරගැනීමට අමතර ප්‍රතිකාර ලබාගන්නා ලෙසයි වෛද්‍යවරුන් උපදෙස් දී ඇත්තේ.\nඅධි රුධිර පීඩනය සාමාන්‍ය තත්වයට පත්වන තෙක් නේවාසිකව ප්‍රතිකාර ලබදෙන බවයි ඇපලෝ රෝහල නිවේදනයක් නිකුත් කරමින් සඳහන් කර ඇත්තේ.\nකොරෝනා වෛරසය ආසාදනය නොවුන ද රුධිර පීඩනයේ තිබූ ගැටලුව හේතුවෙන් රජිනි කාන්ත් රෝහල් ගත කර වැඩිදුර පරීක්ෂණ සිදු කිරීමට සිදුවූ බව ද එම නිවේදනයෙන් පෙන්වාදී තිබෙනවා.",
       "URL": "https://www.hirunews.lk/257940/රජිනි-කාන්ත්-හදිසියේ-රෝහල්-ගතකරයි",
       "Category": "International News",
       "Parent URL": "https://www.hirunews.lk/international-news.php?pageID=146"
}