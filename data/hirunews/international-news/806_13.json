{
       "Source": "hirunews",
       "Timestamp": "Saturday, 07 September 2013 - 8:08",
       "Headline": "ඕස්ට්‍රේලියානු මහ මැතිවරණය ඇරඹේ.",
       "News Content": "සය වසරක කම්කරු පක්ෂ පාලනය අවසන් කිරීම සඳහා ටෝනි ඇබට්ගේ ලිබරල් ජාතික සන්ධානය දැඩි අභියෝගයක් එල්ල කරන  ඕස්ට්‍රේලියානු මහ මැතිවරණය අද (06) උදෑසන ආරම්භ වුණා. ජුලියා ගිලාඞ් ඉවත් කරමින් මීට තුන් මසකට පෙර නැවත  ඕස්ට්‍රේලියානු අගමැති ධුරයට පත්වූ කෙවින් රඞ් විපක්ෂ අපේක්ෂකයාට වඩා පසුපසින් සිටින බවයි ජනමත සමීක්ෂණවලින් හෙළි වී ඇත්තේ. අය වැය පරතරය පියවීම සම්බන්ධයෙන් ප්‍රධාන අපේක්ෂකයන් දෙදෙනාගේ මතය වෙනස් වුවත්, බෝට්ටු මගින් නීතිවිරෝධී ලෙස  ඕස්ට්‍රේලියාවට පැමිණෙන සංක්‍රමණිකයන්ට එරෙහි දැඩි ක්‍රියාමාර්ග ගත යුතු බව දෙදෙනාගේම අදහසයි. වයස අවුරුදු 18 ඉක්ම වූ සියලූ  ඕස්ට්‍රේලියානුවන් ඡන්දය ප්‍රකාශ කිරීම නීතිමය අවශ්‍යතාවක්. ඒ අනුව මිලියන 14ක් මෙවර  ඕස්ට්‍රේලියානු මැතිවරණයේදී ඡන්දය ප්‍රකාශ කිරීමට නියමිත අතර, ඉන් මිලියන 3.2ක් දැනටමත් ඡන්දය ප්‍රකාශ කර අවසන්.",
       "URL": "https://www.hirunews.lk/66677/ඕස්ට්‍රේලියානු-මහ-මැතිවරණය-ඇරඹේ",
       "Category": "International News",
       "Parent URL": "https://www.hirunews.lk/international-news.php?pageID=806"
}