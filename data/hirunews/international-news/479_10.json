{
       "Source": "hirunews",
       "Timestamp": "Tuesday, 16 May 2017 - 7:26",
       "Headline": "බාප්පා අතින් දූෂණයට ලක් වී සයමස් ගැබිනියක් වූ 10 හැවිරිදි දැරිය",
       "News Content": "දරු ගැබ ගබ්සා කරගැනීමට අවසර දෙන ලෙස දූෂණයට ලක් වූ 10 හැවිරිදි ඉන්දීය දැරියකගේ පවුලේ සාමාජිකයන් කළ ඉල්ලීමක්  පිළිබඳව එරට වෛද්‍ය විශේෂඥයන් පිරිසක් සලකා බලමින් සිටින බව වාර්තා වනවා.\n10 හැවිරිදියගේ සුළු පියා අතින් දිගින් දිගටම දූෂණයට ලක් වූ දැරිය තවත් මාස 04කින් සිය දරුවා බිහිකිරීමට නියමිත බවයි වාර්තා වන්නේ.\nඅදාල සැකකරු උතුරු ඉන්දීය, රෝතක් නගරයේ පොලිසිය විසින් අත්අඩංගුවට ගෙන සිද්ධිය සම්බන්ධයෙන් පරීක්ෂණ කටයුතු සිදුකරමින් පවතින බවයි විදෙස් මාධ්‍ය වාර්තා කරන්නේ.\nගැබිණි කාන්තාවගේ ජීවිතයට අනතුරක් පවතින බවට වෛද්‍යවරුන් සනාථ නොකරන්නේ නම් සති 20 වඩා පිරුණු දරු ගැබක් ගබ්සා කිරීම ඉන්දියාවේ නීතියෙන් තහනම් වනවා.\nකෙසේ වෙතත් අදාල 10 හැවිරිදි දැරියගේ දරු ගැබ සති 20 වඩා පිරුණු දරු ගැබක් බව සදහන්.\nඉන්දීය සංස්කෘතිය තුළ පිරිමි දරුවන්ට වැඩි ඉල්ලුමක් පවතින බැවින් පසුගිය වසර කිහිපය තුළ ගැබිණි මවුවරුන් විසින් දස ලක්ෂ සංඛ්‍යාත දැරියන්ගේ කළල විනාශ කර ඇති බව අනාවරණය වී තිබෙනවා.\nඅදාල දැරියගේ මව විසින් ඇය වෛද්‍යවරයකු වෙත රැගෙන ගිය අවස්ථාවේදී දැරිය ගැබ් ගෙන ඇති බව හෙළි වී තිබෙනවා.\nගෘහ සේවිකාවක ලෙස සේවය කරන දැරියගේ මව සේවයට ගිය අවස්ථාවල බොහෝ විට දැරිය නිවසේ තනි වී ඇති අතර, ඒ අවස්ථාවල මවගේ දෙවැනි ස්වාමි පුරුෂයා තමන් දිගින් දිගටම දූෂණය කල බවට දැරිය සිය මවට පවසා තිබෙනවා.\nඒ පිළිබඳව කිසිවක් මවට නොකියන ලෙස සුළු පියා ඇයට තර්ජනය කර ඇති බව සදහන්.\nමව විසින් ඒ පිළිබඳව පොලිසියට කළ පැමිණිල්ලකට අනුව සැකකරුව අත්අඩංගුවට ගෙන තිබෙනවා.",
       "URL": "https://www.hirunews.lk/161418/බාප්පා-අතින්-දූෂණයට-ලක්-වී-සයමස්-ගැබිනියක්-වූ-10-හැවිරිදි-දැරිය",
       "Category": "International News",
       "Parent URL": "https://www.hirunews.lk/international-news.php?pageID=479"
}