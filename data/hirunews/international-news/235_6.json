{
       "Source": "hirunews",
       "Timestamp": "Friday, 27 September 2019 - 9:28",
       "Headline": "ඉන්දුනීසියානු භූ කම්පනයෙන් 20 දෙනෙකු ජීවිතක්ෂයට",
       "News Content": "ඉන්දුනීසියාවේ දුරස්ථ මලූකු දිවයින් ආශ්‍රිතව ඊයේ සිදුවූ රික්ටර් පරිමාණයේ 6.5ක ප්‍රබල භූ කම්පනයෙන් මිය ගිය සංඛ්‍යාව 20 දක්වා ඉහළ ගොස් තිබෙනවා.\nකුඩා දරුවෙකු ද ඒ අතර සිටින බව සඳහන්. භූ කම්පනයෙන් මලූකු දිවයින්වල ගොඩනැගිලි රැසකට හානි සිදුවූ අතර, තුවාල ලැබූ සංඛ්‍යාව 100කට අධිකයි.\nතවත් 2000ක් පමණ ආරක්ෂිත ස්ථාන කරා ඉවත් කරගෙන තිබෙනවා. පෘථිවියේ භූ - කාරක තැටි ගැටෙන පැසිෆික් ගිනි වළල්ලේ පිහිටි ඉන්දුනීසියාවේ මෙවැනි භූ කම්පන නිරන්තරයෙන් වාර්තා වනවා.\nපසුගිය වසරේ ඉන්දුනීසියාවේ සුලවේසි දිවයිනේ පාලූ නගරය කේන්ද්‍ර කොටගෙන සිදුවූ රික්ටර් පරිමාණයේ 7.5ක ප්‍රබල භූ කම්පනයෙන් පුද්ගලයන් 4300ක් පමණ ජීවිතක්ෂයට පත්වුණා.",
       "URL": "https://www.hirunews.lk/225092/ඉන්දුනීසියානු-භූ-කම්පනයෙන්-20-දෙනෙකු-ජීවිතක්ෂයට",
       "Category": "International News",
       "Parent URL": "https://www.hirunews.lk/international-news.php?pageID=235"
}