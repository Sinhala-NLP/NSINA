{
       "Source": "hirunews",
       "Timestamp": "Friday, 25 August 2017 - 17:03",
       "Headline": "හිටපු අගමැතිවරියක් රටින් පළායයි",
       "News Content": "තායිලන්තයේ හිටපු අගමැතිවරියක වන යින්ලක් ශිනවත් (Yingluck Shinawatra) රටින් පළාගොස් තිබෙනවා.\nවිදෙස් වාර්තා හිටපු අගමැතිවරියට එරෙහිව පවතින නඩුවක තීන්දුව අද ලබාදීමට නියමිතව තිබියදී ඇය මෙලෙස පළාගොස් ඇති බවයි.\nසහල් සහනාධාර වැඩපිළිවෙලක සිදුවු වංචාවකට අදාළවයි යින්ලක් ශිනවත්ට (Yingluck Shinawatra) එරෙහිව නඩුව විභාග කෙරුනේ.\nමෙම නඩු කටයුතු සඳහා අධිකරණයට වාර්තා නොකිරීම හේතුවෙන් ඇයට එරෙහිව චෝදනා එල්ලවී තිබුනා.\nඅසනීප තත්වයක් හේතුවෙන් හිටපු අගමැතිවරියට අධිකරණයට පැමිණීමට නොහැකි බවට ඇයගේ නීතිඥවරුන් දන්වා තිබු බවයි විදෙස් පුවත් සේවාවල දැක්වෙන්නේ.\nකෙසේවෙතත් දිගින් දිගටම අධිකරණය මගහැරීම හමුවේ යින්ලක් ශිනවත් (Yingluck Shinawatra) අත්අඩංගුවට ගන්නා ලෙසට අධිකරණය නියෝග කර තිබු අතර ඇයගේ ඇප ද අවලංගු කරනු ලැබුවා.\nහිටපු අගමැතිවරිය රටින් පළා යාම හමුවේ මෙම නඩුවේ තීන්දුව ලබන මස 27 වනදා ලබාදීමටයි අධිකරණය තීරණය කර ඇත්තේ.\nසහල් සහනාධාර වැඩපිළිවෙල තුලදී තමා කිසිදු නීති විරෝධී ක්‍රියාවක් නොකළ බවට යින්ලක් ශිනවත් (Yingluck Shinawatra) අඛණ්ඩවම අවධාරණය කර තිබුනා.\nමෙම සිද්ධිය හේතුවෙන් තායිලන්ත රජයට සිදුව ඇති පාඩුව ඩොලර් බිලියන ගණනක්.\nමෙහි නඩුව වසර දෙකක් පුරා විභාග වෙමින් පවතින අතර හිටපු අගමැතිවරිය වරදකරු වුවහොත් ඇයට වසර 10 ක සිර දඩුවමක් මෙන්ම දේශපාලනයට යළිත් පිවිසීමට තහනම් වනු ඇති.",
       "URL": "https://www.hirunews.lk/169356/හිටපු-අගමැතිවරියක්-රටින්-පළායයි",
       "Category": "International News",
       "Parent URL": "https://www.hirunews.lk/international-news.php?pageID=446"
}