{
       "Source": "hirunews",
       "Timestamp": "Monday, 01 March 2021 - 20:59",
       "Headline": "හමුදා කුමන්ත්‍රණයෙන් පසු ප්‍රථමවරට, අවුන්සාන් සුචී අධිකරණයේ පෙනී සිටී",
       "News Content": "මියන්මාර හමුදා කුමන්ත්‍රණකරුවන් විසින් රදවාගෙන සිටින එරට ප්‍රජාතන්ත්‍රවාදී රජයේ නායිකා අවුන්සාන් සුචී අද යැන්ගුන් අධිකරණය වෙත වීඩියෝ තාක්ෂණය ඔස්සේ සම්බන්ධ කරගෙන තිබෙනවා.\nඇගේ නීතිඥයන් එහිදී මියන්මාර ප්‍රජාතන්ත්‍රවාදී ජාතික ලීගයේ නායිකාව වන අවුන්සාන් සුචී දැක ඇත්තේ හමුදා කුමන්ත්‍රණයෙන් පසු ප්‍රථම වතාවටයි.\nබලපත්‍ර රහිතව වෝකි ටෝකි යන්ත්‍ර ළඟ තබා ගත් බවට චෝදනා නගමින් අත්අඩංගුවට ගත් ඇය වෙත ජනතාව කුපිත කිරීමේ නව චෝදනාවක් ද හමුදා පාලකයන් විසින් අද ගොනු කර තිබෙනවා.\nපසුගිය පෙබරවාරි 1 වන දා මියන්මාර හමුදා නායක මින් අවුන් හයින් එරට සිවිල් පාලනය පෙරළා දමා බලය අත්පත් කර ගත් අතර, ඉන් පසු දැවැන්ත ජනතා විරෝධතා රැල්ලක් පැණ නැගුණා.\nහමුදාව විසින් විරෝධතාකරුවන් මර්දන කිරීම ආරම්භ වී ඇති අතර, ඊයේ දිනයේදී පමණක් හමුදා වෙඩි පහරින් පුද්ගලයන් 18 දෙනෙකු ජීවිතක්ෂයට පත්වී තිබෙනවා.",
       "URL": "https://www.hirunews.lk/264038/හමුදා-කුමන්ත්‍රණයෙන්-පසු-ප්‍රථමවරට-අවුන්සාන්-සුචී-අධිකරණයේ-පෙනී-සිටී",
       "Category": "International News",
       "Parent URL": "https://www.hirunews.lk/international-news.php?pageID=132"
}