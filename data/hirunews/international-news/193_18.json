{
       "Source": "hirunews",
       "Timestamp": "Tuesday, 03 March 2020 - 7:47",
       "Headline": "ඉතාලියේ කොරෝනා මරණ ඉහළට - වෛරසයේ ව්‍යාප්තිය අවිනිශ්චිත අවධියකට",
       "News Content": "කොවිඩ් නයින්ටීන් හෙවත් කොරෝනා වෛරසය හේතුවෙන් ඉතාලියේ සිදුව ඇති මරණ සංඛ්‍යාව 52 දක්වා ඉහළ ගොස් තිබෙනවා.\nපෙර දිනයේ එම සංඛ්‍යාව 34ක් වූ අතර, මෙය දිනක් තුළ ඉතාලියේ වාර්තා වූ වැඩිම කොරෝනා වෛරස් මරණ සංඛ්‍යාවයි. ඉතාලියේ කොරෝනා වෛරස් ආසාදිත සංඛ්‍යාව ද 2036 දක්වා ඉහළ ගොස් තිබෙනවා.\nකොවිඩ් නයින්ටීන් වෛරසයේ වැඩිම බලපෑමක් සහිත යුරෝපීය රට වන්නේ ද ඉතාලියයි.\nමීට දින 10කට පමණ පෙර ඉතාලියේ කොරෝනා වෛරස් ව්‍යාප්තිය ආරම්භ වූයේ වඩාත් සශ්‍රීක උතුරුදිග ලොම්බාඩි සහ වෙනීටෝ කලාපවලින්. එම කලාප පිහිටා ඇත්තේ ඉතාලියේ මූල්‍ය අගනගරය වන මිලාන් නුවර කේන්ද්‍ර කොටගෙනයි. වෛරසය දැන් යාබද කලාප වෙත ද ව්‍යාප්ත වෙමින් පවතිනවා.\nලොව පුරා කොරෝනා වෛරස් මරණ සංඛ්‍යාව ද මේ වන විට 3116 දක්වා ඉහළ ගොස් ඇති අතර, ආසාදිත සංඛ්‍යාව ද 90,427 දක්වා ඉහළ ගොස් ඇති බවයි නවතම වාර්තාවලින් පෙනී යන්නේ.\nඑම මරණවලින් සියයට 90ක්ම චීනයෙන් වාර්තා වුවද තවත් රටවල් 10කින් කොවිඩි නයින්ටීන් මරණ වාර්තා වී තිබෙනවා.\nඉරානයෙන් මරණ 66ක් වාර්තා වන අතර, දකුණු කොරියාවෙන් වාර්තා වන මරණ සංඛ්‍යාව 28ක්. ඇමරිකා එක්සත් ජනපදයෙන් ද මේ වන විට කොරෝනා වෛරස් මරණ 6ක් වාර්තා වී තිබෙනවා.\nපසුගිය දින කිහිපය සැලකූ විට චීනයෙන් වාර්තා වන ආසාදිත සංඛ්‍යාව මෙන් 9 ගුණයක් ඉන් පිටත රටවල සිදුවීම විශේෂත්වයක්.\nලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ගෙබ්‍රගේසස් ප්‍රකාශ කළේ කොවිඞ් නයින්ටීන් වෛරසයේ ව්‍යාප්තිය අවිනිශ්චිත අවධියකට එළඹ ඇති බවයි.\nමෙම වෛරසයේ බලපෑම සුවිශේෂී වන නමුදු, එය මර්දනය කිරීමේ හැකියාව පවතින බවට ඔහු විශ්වාසය පළ කළා.",
       "URL": "https://www.hirunews.lk/235665/ඉතාලියේ-කොරෝනා-මරණ-ඉහළට-වෛරසයේ-ව්‍යාප්තිය-අවිනිශ්චිත-අවධියකට",
       "Category": "International News",
       "Parent URL": "https://www.hirunews.lk/international-news.php?pageID=193"
}