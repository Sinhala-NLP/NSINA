{
       "Source": "hirunews",
       "Timestamp": "Sunday, 08 March 2020 - 14:09",
       "Headline": "මැලේසියාව සහ තායිලන්තය, සුපිරි මගී නෞකාවලට තහංචි පනවයි",
       "News Content": "කොවිඩ් - 19 වෛරස් ආසාදිතයන් සිටිය හැකි බවට සැක පළවීම හේතුවෙන් සුපිරි මගී නෞකාවලට සිය රටේ වරාය වෙත ඇතුලුවීම මැලේසියාව සහ තායිලන්තය විසින් වළක්වා තිබෙනවා.\nකොස්ටා ෆෝටුනා නැමති මගී නෞකාව සිකුරාදා දිනයේ තායිලන්තයේ ෆූකට් දිවයින වෙත පැමිණි නමුදු එය එය නැංගුරම්ලෑම බලධාරීන් ප්‍රතික්ෂේප කරනු ලැබුවා.\nඑය ඉන් පසු ගමන් කළේ මැලේසියාවේ පෙනැන් වරාය වෙතයි. එහි ද නෞකාව නතර කිරීමට ඊයේ දිනයේ අවසර නොලැබුණු අතර, මැලේසියානු බලධාරීන් ප්‍රකාශ කළේ සියලුම මගී නෞකාවලට සිය රටේ වරාය වෙත ඇතුලුවීම නැවත දැනුම්දෙන තුරු තහනම් කරන බවයි.\nකොස්ටා ෆෝටුනා නෞකාවේ ඉතාලි ජාතිකයන් 64 දෙනෙකු සිටින අතර, ඉතාලිය කොරෝනා වෛරසයෙන් වැඩිම පීඩාවට ලක්වූ යුරෝපීය රාජ්‍යයයි. කෙසේ නමුත් මෙම නෞකාවේ කොරෝනා වෛරස් ආසාදිතයන් සිටින බවක් මෙතෙක් අනාවරණ වී නැහැ.\nතායිලන්තයෙන් සහ මැලේසියාවෙන් හරවා යවන ලද කොස්ටා ෆෝටුනා නෞකාව ඉන් අනතුරුව සිංගප්පූරුව දෙසට ගමන් කළ බව විදෙස් වාර්තා සඳහන් කළා.\nපසුගිය පෙබරවාරි මාසයේ වෙස්ටර්ඩෑම් නැමති සුපිරි මගී නෞකාව කොරෝනා වෛරස් ආසාදිතයන් පිළිබඳ සැකය හේතුවෙන් අග්නිදිග ආසියාතිත රටවල් 5ක නැංගුරම්ලෑම ප්‍රතික්ෂේප කෙරුණු අතර, පසුව ඒ සඳහා අවසර ලබා දුන්නේ කාම්බෝජයයි.",
       "URL": "https://www.hirunews.lk/236073/මැලේසියාව-සහ-තායිලන්තය-සුපිරි-මගී-නෞකාවලට-තහංචි-පනවයි",
       "Category": "International News",
       "Parent URL": "https://www.hirunews.lk/international-news.php?pageID=192"
}