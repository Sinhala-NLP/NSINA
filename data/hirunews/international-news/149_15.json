{
       "Source": "hirunews",
       "Timestamp": "Sunday, 06 December 2020 - 13:03",
       "Headline": "ඇමෙරිකානු ෆයිසර් සහ ජර්මානු බයෝ එන්ටෙක් මහ පරිමාණයෙන් ලබාදීම ඇරඹේ",
       "News Content": "කොරෝනා වෛරසයට එරෙහිව ඇමෙරිකානු ෆයිසර් සහ ජර්මානු බයෝ එන්ටෙක් ඖෂධ නිෂ්පාදන සමාගම් සායනිකව අත්හදා බැලූ එන්නත ලොව පළමු වරට විශාල වශයෙන් ලබාදීම ලබන සතියේදී ආරම්භ වනවා.\nඒ අනුව එම එන්නත බ්‍රිතාන්‍ය මිලියන විස්සක ජනතාවක් වෙත ලබාදීම අනිද්දා ආරම්භ වනු ඇති.\nඑරට අවුරුදු අසූවට වැඩි පුද්ගලයින්, සෞඛ්‍ය සේවකයින් සහ සාත්තු සේවක සේවිකාවන් වෙත එන්නත මෙලෙස මුලින් ලබාදෙන අතර, එහිදී බ්‍රිතාන්‍ය දෙවන එලිසබෙත් මහ රැජිණට එන්නත ලබාදීමේදී විශේෂ සැළකිල්ලක් නොදක්වන බව විදෙස් මාධ්‍ය සඳහන් කළා.\nඒ සඳහා ඇයට සති දෙකක කාලයක් බලා සිටීමට සිදුවනු ඇති බවයි එහි දැක්වෙන්නේ.\nමේ අතර ගතවූ පැය විසි හතර තුළ ලොව පුරා නව කොරෝනා ආසාදිතයන් හයලක්ෂ 22,775 ක් හඳුනාගැනීමත් සමඟ සමස්ත කොරෝනා ආසාදිතයින් සංඛ්‍යාව හයකෝටි 68 ලක්ෂ 47,041 ක් දක්වා ඉහළ ගොස් තිබෙනවා.\nඊයේ දිනයේ නව මරණ දස දහස් අනූ හයක් වාර්තාවී ඇති අතර, ඉන් 2,251ක්ම වාර්තාවී ඇත්තේ ඇමරිකාවෙන්. දෛනිකව ඊයේ දිනයේ ඇමරිකාවෙන් නව ආසාදිතයන් දෙලක්ෂ 8790 ක් වාර්තාවී තිබෙනවා.\nඒ අනුව ඇමරිකාවේ මුළු ආසාදිත සංඛ්‍යාව මේ වනවිට එක්කෝටි 49 ලක්ෂ 83,425 ක් දක්වා ඉහළ ගොස් ඇති බව විදෙස් වාර්තා අනාවරණ කළා.",
       "URL": "https://www.hirunews.lk/256412/ඇමෙරිකානු-ෆයිසර්-සහ-ජර්මානු-බයෝ-එන්ටෙක්-මහ-පරිමාණයෙන්-ලබාදීම-ඇරඹේ",
       "Category": "International News",
       "Parent URL": "https://www.hirunews.lk/international-news.php?pageID=149"
}