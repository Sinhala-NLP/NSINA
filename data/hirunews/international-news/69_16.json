{
       "Source": "hirunews",
       "Timestamp": "Monday, 03 January 2022 - 19:40",
       "Headline": "දිල්ලියේ ඔමික්‍රොන් රැල්ලක්",
       "News Content": "ඉන්දියාවේ නවදිල්ලි නුවර කේන්ද්‍ර කරගෙන ඔමික්‍රොන් රැල්ලක් ව්‍යාප්ත වෙමින් පවතින බව වාර්තා වනවා.\nඑහි නව ආසාදිතයන්ගෙන් සියයට 84ක්ම ඔමික්‍රොන් ආසාදිතයන් බවයි අනාවරණ වී ඇත්තේ.\nගත වූ පැය 24 තුළ ද දිල්ලියෙන් නව කොරෝනා ආසාදිතයින් 4099ක් වාර්තා වූ අතර පසුගිය දින 3 තුළ වාර්තා වූ ආසාදිත සංඛ්‍යාව දස දහසකට අධිකයි.\nමේ අතර, ඔමික්‍රොන් ප්‍රභේදයේ ව්‍යාප්තිය මධ්‍යයේ වයස අවුරුදු 15ත්, 18ත් අතර පාසල් ළමයින් එන්නත්කරණය ඉන්දියාව විසින් අද ආරම්භ කළා.\nඒ, ලොව විශාලතම යොවුන් ජනගහනය කොරෝනා එන්නත්කරණයට ලක්කිරීමටයි.\nඑමෙන්ම කොරෝනා එන්නත් තුන් වන මාත්‍රාව හෙවත් වර්ධක මාත්‍රාව ලබාගැනීමෙන් ඔමික්‍රොන් කොරෝනා ප්‍රභේදයට එරෙහිව සියයට 88ක රැකවරණයක් ලැබෙන බව බි්‍රතාන්‍යයේ සිදුකළ නව අධ්‍යයනයකින් තහවුරු වී තිබෙනවා.\nඔමික්‍රොන් ආසාදනයෙන් රෝහල්ගත කිරීම එමගින් බොහෝදුරට වළක්වා ගත හැකි බවයි බ්‍රිතාන්‍ය සෞඛ්‍ය ආරක්ෂණ ඒජන්සිය සිදුකළ එම අධ්‍යයනයෙන් හෙළිවී ඇත්තේ.\nශීඝ්‍ර සම්ප්‍රේෂණ හැකියාවක් සහිත ඔමික්‍රොන් ප්‍රභේදය පසුගිය නොවැම්බරයේදී බොට්ස්වානා සහ දකුණු අප්‍රිකාවෙන් මුල්වරට සොයා ගැනුණු අතර මේ වන විට ලොව පුරා ව්‍යාප්ත වී තිබෙනවා.\nවෛද්‍ය විශේෂඥ මතය වී ඇත්තේ කොරෝනා එන්නත් දෙවන මාත්‍රාව ලබා මාස 6ක් ගත වූ පසු ඔමික්‍රොන් ප්‍රභේදයට එරෙහි ශක්‍යතාව සියයට 52 දක්වා පහත වැටෙන බවයි.",
       "URL": "https://www.hirunews.lk/292938/දිල්ලියේ-ඔමික්‍රොන්-රැල්ලක්",
       "Category": "International News",
       "Parent URL": "https://www.hirunews.lk/international-news.php?pageID=69"
}