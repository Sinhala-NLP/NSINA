{
       "Source": "hirunews",
       "Timestamp": "Monday, 11 February 2013 - 13:33",
       "Headline": "බැංකොක් ගුවන් තොටුපලේ නාගයින් 2000 ක්.",
       "News Content": "තායිලන්තයෙන් පිටමං කිරීමට තැත් කළ නාගයන් 2 000 කට වැඩි සංඛ්‍යාවක් එරට රේගු භාරයට ගෙන තිබෙනවා. විදෙස් වාර්තා සඳහන් කළේ බැංකොක් ගුවන් තොටුපලේදී මෙම නාගයන් සහිත ඇසුරුම් අත්අඩංගුවට පත්ව ඇතිබවයි. පළතුරු රැගෙන යන මුවාවෙන් පෙට්ටිවල අසුරා මෙම නාගයන් පිරිස පිටමං කිරීමට උත්සාහ දරා තිබෙනවා. ඒ පිළිබඳව සැක සිතී රේගු නිලධාරීන් මෙම ඇසුරුම් විවෘත කර බැලීමේදී එහි නාගයන් සිට ඇති බවයි අනාවරණය වූයේ. පසුව මෙම නාගයන් වනයට මුදා හැරීමට තායිලන්ත බලධාරීන් කටයුතු කර ඇති අතර සිද්ධිය සම්බන්ධයෙන් පරීක්ෂණයක් ආරම්භ කර තිබෙනවා. කෙසේ වෙතත් මෙම නාගයන් සහිත ඇසුරුම් කුමන රටකට ගෙන යාමට සූදානම් කර තිබුණේදැයි යන්න මෙතෙක් තහවුරු වී නැහැ.",
       "URL": "https://www.hirunews.lk/53180/බැංකොක්-ගුවන්-තොටුපලේ-නාගයින්-2000-ක්",
       "Category": "International News",
       "Parent URL": "https://www.hirunews.lk/international-news.php?pageID=864"
}