{
       "Source": "hirunews",
       "Timestamp": "Wednesday, 13 September 2023 - 17:56",
       "Headline": "''එයාලට සාමය ඕනේ උණ්ඩ ඉවර වෙද්දී විතරයි'' රුසියානු ජනාධිපති",
       "News Content": "රුසියාවේ පැසිෆික් කලාපීය වරාය නගරය, ව්ලැඩිවොස්ටොක්හි දී ආර්ථික සමුළුවකට එක්වෙමින් යුක්‍රේන යුද්ධය දීර්ඝ සටනක් වනු ඇති බව රුසියානු ජනාධිපති ව්ලැද්මීර් පුටින් ප්‍රකාශ කර තිබෙනවා.\nඑහිදී රුසියානු ජනාධිපතිවරයා සඳහන් කර සිටියේ සිය හමුදා සෙබළුන්, යුදෝපකරණ සහ උණ්ඩ අවසන් වී යන අවස්ථාවල දී පමණක් යුක්‍රේනය සාමය පිළිබඳව කතා කරන බවයි.\nඑමෙන්ම මේ වන විට යුක්‍රේන හමුදාවට සෙබළුන් 71,000ක් පමණ ජීවීතක්ෂයට පත්ව ඇති බවයි මෙහිදී ජනාධිපතිවරයා අනාවරණය කළේ.\nමෙහිදී ඔහු වැඩිදුරටත් සඳහන් කළේ අමෙරිකාව සහ එහි මිතුරු රටවල් ජාත්‍යන්තර මූල්‍ය යාන්ත්‍රණයන් භූ දේශපාලනික අවශ්‍යතා සඳහා යොදාගන්නා බවයි.\nබටහිර රටවල් විසින් යුක්‍රේන යුද්ධය මූලික කරගනිමින් රුසියාවේ විදේශ සංචිත තහනම් කිරීම ගෝලීය මූල්‍ය පද්ධතිය කෙරෙහි ලෝකවාසීන්ගේ විශ්වාසය බිඳ වැටීමට හේතු වී ඇති බව ද ඔහු ප්‍රකාශ කර සිටියා.\nඅමෙරිකානු හිටපු ජනපති ඩොනල්ඩ් ට්‍රම්ප් දේශපාලන ප්‍රතිවාදියෙකු වෙතින් දේශපාලන පළිගැනීමකට ලක් ව ඇති අතර අමෙරිකානු දේශපාලනයේ ඇති පිළුණු බව ඉන් ඉස්මතු වන බවයි ජනාධිපති පුටින් පැවසුවේ.\nඑළැඹෙන වර්ශයේ අමෙරිකානු ජනාධිපතිවරණයෙන් කුමන පුද්ගලයෙක් ජයග්‍රාහණය කළ ද රුසියාව කෙරෙහි පවතින අමෙරිකානු ප්‍රතිපත්තියේ වෙනසක් අපේක්ෂා කළ නොහැකි බවද ඔහු සඳහන් කර තිබෙනවා.\nඑමෙන්ම අදාළ සමුළුවෙන් අනතුරුව රුසියානු අමූර් කලාපයේ අභ්‍යාවකාශ මධ්‍යස්ථාන පරිශ්‍රයේ දී ජනපති පුටින් සහ උතුරු කොරියානු නායක කිම් ජොං අතර හමුවක් සිදු ව ඇති බවයි වාර්තා වන්නේ.\nමෙහිදී උතුරු කොරියාවේ චන්ද්‍රිකා තාක්ෂණ සංවර්ධනයට රුසියානු සහාය හිමි වන බවයි වැඩිදුරටත් ප්‍රකාශ කර ඇත්තේ.\nඋතුරු කොරියාව විසින් යුක්‍රේන යුද්ධයට යොදා ගැනීම සඳහා රුසියාවට යුද අවි සපයනු ඇතැයි ද සඳහන්.",
       "URL": "https://www.hirunews.lk/348157/එයාලට-සාමය-ඕනේ-උණ්ඩ-ඉවර-වෙද්දී-විතරයි-රුසියානු-ජනාධිපති",
       "Category": "International News",
       "Parent URL": "https://www.hirunews.lk/international-news.php?pageID=5"
}