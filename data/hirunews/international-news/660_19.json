{
       "Source": "hirunews",
       "Timestamp": "Sunday, 28 February 2016 - 8:06",
       "Headline": "යේමන අගනුවර වෙළඳපොලට බෝම්බ ප්‍රහාරයක් -  30 ක්  මියයයි",
       "News Content": "යේමනයේ සානා අගනුවර වෙළඳ පොළකට ඊයේ (28) එල්ලවූ ගුවන් ප්‍රහාරයකින් පුද්ගලයන් 30 කට වැඩි පිරිසක් ජීවිතක්ෂයට පත්වී තිබෙනවා.\nතවත් 30 දෙනෙකු පමණ මෙහිදී තුවාල ලබා ඇති අතර, ඉන් බහුතරයක් සිවිල් වැසියන් බවයි විදෙස් වාර්තා සඳහන් කළේ.\nගුවන් ප්‍රහාරය සම්බන්ධයෙන් කිසිවෙකු මෙතෙක් වගකීම භාරගෙන නැහැ.\nකෙසේ නමුත් සානා අගනුවර පාලනය හිමිකරගෙන සිටින හවුති ගරිල්ලන් ප්‍රකාශ කළේ සෞදි අරාබිය ප්‍රමුඛ සන්ධානය විසින් මෙම ප්‍රහාරය එල්ල කර ඇති බවයි.\nහිටපු ජනාධිපති අලි අබ්දුල්ලා සලේ බලයට ගෙන ඒම සඳහා සෞදිය ප්‍රමුඛ අරාබි සන්ධානය හවුති ගරිල්ලන් ඉලක්ක කරගනිමින් මෙම ප්‍රහාර එල්ල කරනු ලබනවා.\nපසුගිය මාර්තු මාසයේ ආරම්භ වූ මෙම ප්‍රහාර හේතුවෙන් පුද්ගලයන් හයදහසක් පමණ ජීවිතක්ෂයට පත්වූ අතර, ඉන් බහුතරයක් සිවිල් වැසියන් බව ජගත් සංවිධානය ප්‍රකාශ කළා.\nමේ අතර සානා වෙළඳපොලට එල්ලවූ ගුවන් ප්‍රහාරයෙන් පුද්ගලයන් 60 දෙනෙකු පමණ ජීවිතක්ෂයට පත්වූ බව අභ්‍යන්තර ආරංචි මාර්ග උපුටා දක්වමින් හවුති ගරිල්ලන්ගේ ප්‍රවෘත්ති සේවාවක් සඳහන් කළා.\nසෞදි අරාබිය යේමනයට එල්ල කරන ප්‍රහාරවලදී සිවිල් වැසියන් ඍජුවම ඉලක්ක කරගන්නා බවට සහ ඔවුන් නිරාහාරව තබා යුද අපරාධ සිදුකරන බවටද චෝදනා එල්ලවනවා.",
       "URL": "https://www.hirunews.lk/127313/යේමන-අගනුවර-වෙළඳපොලට-බෝම්බ-ප්‍රහාරයක්-30-ක්-මියයයි",
       "Category": "International News",
       "Parent URL": "https://www.hirunews.lk/international-news.php?pageID=660"
}