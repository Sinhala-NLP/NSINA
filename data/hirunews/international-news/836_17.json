{
       "Source": "hirunews",
       "Timestamp": "Sunday, 26 May 2013 - 8:17",
       "Headline": "සිරියානු සටන අපේ. හිස්බුල්ලා නායකයා කියයි.",
       "News Content": "ජනාධිපති බෂාර් අල් අසාද්ට සහය පළ කරන ලෙබනනයේ සිය සන්නද්ධ සටන්කාමීන් සිරියානු සටන ජයග්‍රහණය කරනු ඇතැයි හිස්බුල්ලා නායක හසාන් නස්රල්ලා පවසනවා. ලෙබනන රූපවාහිනී සේවාවක් ඔස්සේ ඔහු ඊයේ ප්‍රකාශ කළේ සිරියානු යුද්ධය හිස්බුල්ලාවරුන්ගේ සටනක් ලෙස හැඳින්විය හැකි බවයි. සිරියාව තුළ පසුබෑමක් අපේක්ෂා නොකරන ලෙස ඔහු සිය අනුගාමිකයන්ගෙන් ඉල්ලා සිටියා. සිරියාවේ කුසායිර් නගරයේ කොටුවී සිටින සිරියානු කැරළිකරුවන් ප්‍රකාශ කළේ තමන් හිස්බුල්ලාවරුන්ගේ දරුණු ප්‍රහාරයකට ලක්වන බවයි. ලෙබනන දේශ සීමාවේ පිහිටි කුසායිර් සිරියානු රජයට මෙන්ම කැරළිකරුවන්ටද ආයුධ සැපයුම් අඛණ්ඩව පවත්වාගැනීම සඳහා වැදගත්වන නගරයක්. හිස්බුල්ලාවරුන් ලෙබනනයේ ෂියා මුස්ලිම් ජන කොටස නියෝජනය කරන අතර එහි නායක හසාන් නස්රල්ලා කියා සිටියේ සිරියාව සුන්නි මුස්ලිම්වරුන් අතට පත්වීම ලෙබනනයටද තර්ජනයක් බවයි. ලෙබනනයේ ජනගහණය ෂියා සහ සුන්නි මුස්ලිම්වරුන්ගෙන් මෙන්ම ක්‍රිස්තියානු භක්තිකයන්ගෙන්ද සමන්විතයි. හිස්බුල්ලා නායක නස්රල්ලා තවදුරටත් ප්‍රකාශ කළේ ඇමරිකාවේ සහ ඊශ්‍රායලයේ සහය ලබන සිරියානු කැරළිකරුවන් සමග තමන් කිසිවිට එක් නොවන බවයි.",
       "URL": "https://www.hirunews.lk/59697/සිරියානු-සටන-අපේ-හිස්බුල්ලා-නායකයා-කියයි",
       "Category": "International News",
       "Parent URL": "https://www.hirunews.lk/international-news.php?pageID=836"
}