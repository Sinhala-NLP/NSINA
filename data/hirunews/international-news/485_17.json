{
       "Source": "hirunews",
       "Timestamp": "Sunday, 30 April 2017 - 8:48",
       "Headline": "ට්‍රම්ප් මාධ්‍යයට දොස් නගයි",
       "News Content": "සිය ජනපති පාලනයේ සියවන දිනය සමරමින් ඇමරිකානු ජනාධිපති ඩොනල්ඩ් ට්‍රම්ප් මාධ්‍ය වෙත ඊයේ ප්‍රබල ප්‍රහාරයක් එල්ල කළා.\nජනාධිපති ධුරයේ සියවන දිනය නිමිත්තෙන් පෙන්සිල්වේනියා හි පැවති ජනරැළියකට සහභාගි වූ ඔහු තමා දැඩි ලෙස විවේචනය කරන වාර්තා, සංවේදීතාවයෙන් තොර මාධ්‍යවේදීන් පළකරන ව්‍යාජ පුවත් ලෙස හැඳින්වූවා.\nතමා ලබාදුන් සෑම පොරොන්දුවක්ම අත්හැර නොමැති බවයි ඔහු සඳහන් කළේ.\nධවල මන්දිරය මාධ්‍යවේදීන් වෙනුවෙන් පවත්වන වාර්ෂික රාත්‍රී භෝජන සංග්‍රහයටද ජනාධිපති ට්‍රම්ප්  සහභාගි නොවූ අතර, 1981 වසරේ රොනල්ඩ් රේගන් ජනාධිපතිවරයාගෙන් පසු එය වර්ජනය කළ ප්‍රථම ඇමරිකානු ජනපතිවරයා ඔහුයි.\nමේ අතර ධවල මන්දිරයේ වාර්තාකරුවන්ගෙන් තුනෙන් දෙකක්ම ප්‍රකාශ කර ඇත්තේ ඩොනල්ඩ් ට්‍රම්ප් ඇමරිකානු ඉතිහාසයේ වඩාත්ම මාධ්‍ය විරෝධී ජනාධිපතිවරයා බවයි.\nමාධ්‍ය සමග සංවාදයකට එළඹීම වත්මන් ඇමරිකානු පරිපාලනය ප්‍රතික්ෂේප කරන බවද ජනාධිපති ට්‍රම්ප්ගේ දින 100 ට සමගාමීව ධවල මන්දිර මාධ්‍යවේදීන් නිකුත් කළ වාර්තාවේ සඳහන්.\nඩොනල්ඩ් ට්‍රම්ප් ඇමරිකානු ඉතිහාසයේ වඩාත්ම මාධ්‍ය විරෝධී ජනාධිපතිවරයා ලෙස ඔවුන් අතුරෙන් සියයට 68ක්ම  ප්‍රකාශ කර තිබෙනවා.",
       "URL": "https://www.hirunews.lk/160291/ට්‍රම්ප්-මාධ්‍යයට-දොස්-නගයි",
       "Category": "International News",
       "Parent URL": "https://www.hirunews.lk/international-news.php?pageID=485"
}