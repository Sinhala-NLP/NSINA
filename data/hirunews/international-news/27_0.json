{
       "Source": "hirunews",
       "Timestamp": "Saturday, 22 October 2022 - 8:54",
       "Headline": "වසර 2700ක් පැරණි පාෂාණ කැටයම් උතුරු ඉරාකයෙන් මතුවෙයි",
       "News Content": "වසර 2,700කට පෙර පැවති ඇසිරියානු යුගයට අයත් පාෂණ කැටයම් කිහිපයක් උතුරු ඉරාකයේ මොසුල්හි නැගෙනහිර නයින්වේ ප්‍රදේශයෙන් පුරාවිද්‍යාඥයින් පිරිසක් විසින් සොයාගෙන තිබෙනවා.\n2016 වසරේදී අයි.එස්. ත්‍රස්තවාදීන් විනාශ කරන ලද ඓතිහාසික මෂ්කි දොරටුවේ ප්‍රතිසංස්කරණ කටයුතු ඇමරිකාව සහ ඉරාකය ඒකාබද්ධව සිදුකරන අතර, එහිදියි මෙම පාෂාණ කැටයම් හමුවී ඇත්තේ.\nවිසිතුරු කැටයම් සහිත කිරිගරුඩ පාෂාණයෙන් නිමවූ පුවරු හතක් සොයාගෙන ඇති අතර, එහි ඇසිරියානු සොල්දාදුවන් ඊතල විදින ආකාරය, තල්ගස් ඇතුළු විවිධ ශාක කැටයම් කර තිබෙනවා.\nක්‍රිස්තු පූර්ව 700 දී ඇසිරියානු රජෙකු වන සෙන්නාචෙරිබ් විසින් තම අගනුවර ලෙස නයින්වේ තෝරාගත් අතර, එහි ආරක්ෂාව සඳහා මෂාකි දොරටුව හෙවත් දෙවියන් වහන්සේගේ දොරටුව අරුත ඇති මාෂ්කි ද්වාරය ඉදිකර තිබුණා.\nයුප්‍රටීස් - ටයිග්‍රීස් ගංඟාවන්ට මැදිව පිහිටි මෙසපොතේමියානු ශිෂ්ඨාචාරයට අයත් ඇසිරියානුවන්, බැබිලෝනියන්වරු සහ සුමේරියන්වරුන්ගේ නිජබිම වන්නේ ඉරාකයයි. මෙහි ලොව ඉපැරණිතම නගරද පිහිටා තිබෙනවා.",
       "URL": "https://www.hirunews.lk/318516/වසර-2700ක්-පැරණි-පාෂාණ-කැටයම්-උතුරු-ඉරාකයෙන්-මතුවෙයි",
       "Category": "International News",
       "Parent URL": "https://www.hirunews.lk/international-news.php?pageID=27"
}