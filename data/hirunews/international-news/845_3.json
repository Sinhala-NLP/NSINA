{
       "Source": "hirunews",
       "Timestamp": "Saturday, 27 April 2013 - 7:53",
       "Headline": "සැප්තැම්බර් 11 ප්‍රහාරයේ ගුවන්යානා සුන්බුන් හමුවේ.",
       "News Content": "2001 වසරේ සැප්තැම්බර් 11 වැනිදා ඇමෙරිකාවේ නිව්යෝක් නුවර ලෝක වෙළඳ මධ්‍යස්ථාන ගොඩනැගිල්ලට එල්ල කෙරුණු ප්‍රහාරය සඳහා යොදාගත් එක් ජෙට් ගුවන් යානයක විශාල කොටසක් දැන් සොයා ගෙන තිබෙනවා. අඩි 5 ක් පමණ දිගැති එම කොටස ගුවන් යානය ගොඩබැස්සවීම සඳහා යොදා ගන්නා කොටසට අයත්. එහි ජෙට් යානය නිෂ්පාදිත බෝයිං සමාගමේ ලේබලය සහ කේත අංකය ද සටහන් වී තිබෙනවා. නිව්යෝක් නුවර ගොඩනැගිලි දෙකක් අතර පසුගිය වසර 12 තිස්සේ රැදී තිබූ එම ගුවන්යානා කොටස සොයා ගෙන ඇත්තේ පසුගිය බදාදායි. පසුව, එය පරීක්ෂාවට ලක් කිරීමෙන් සැප්තැම්බර් 11 ප්‍රහාරයේ ගුවන් යානා කොටසක් බව හෙළි වුණා. සැප්තැම්බර් 11 ප්‍රහාරයෙන් නිව්යෝක් නුවර ලෝක වෙළඳ මධ්‍යස්ථාන ගොඩනැගිල්ල බිමට සමතලා වූ අතර, නිව්යෝක් වොෂින්ටන් සහ පෙන්සිල්වේනියා ප්‍රදේශවලට එල්ල වූ මෙම ප්‍රහාරවලින් පුද්ගලයින් 3000 කට අධික පිරිසක් ජීවිතක්ෂයට පත්වුණා. ප්‍රහාරයෙන් පසු ලෝක වෙළඳ මධ්‍යස්ථානය පිහිටා තිබූ ප්‍රදේශය පිරිසිදු කළ ද ඊට ආසන්න ඇතැම් ගොඩනැගිලි අතර සුන්බුන් තවදුරටත් පැවතුණා. මෙහි සැප්තැම්බර් 11 ප්‍රහාරයේ ස්මාරක ගොඩනැගිලි තැනීමට සැලසුම් කර තිබෙනවා. ඒ අතරතුරයි එහි තිබූ මෙම ගුවන්යානා කොටස හමුවී ඇත්තේ.",
       "URL": "https://www.hirunews.lk/57890/සැප්තැම්බර්-11-ප්‍රහාරයේ-ගුවන්යානා-සුන්බුන්-හමුවේ",
       "Category": "International News",
       "Parent URL": "https://www.hirunews.lk/international-news.php?pageID=845"
}