{
       "Source": "hirunews",
       "Timestamp": "Sunday, 25 July 2021 - 13:28",
       "Headline": "ඉවත්ව යාමට සැරසෙන ඇමරිකානු හමුදාවෙන් තලෙයිබාන් සටන්කාමීන්ට ප්‍රහාර මාලාවක්",
       "News Content": "ඇෆ්ගනිස්ථානයෙන් ඉවත්ව යාමේ අවසන් අදියරේ පසුවන ඇමරිකානු හමුදා, කන්දහාර් ප්‍රදේශයේ තලෙයිබාන් සටන්කාමීන් ඉලක්ක කර ගුවන් ප්‍රහාර 4ක් එල්ල කර තිබෙනවා.\nඇමරිකානු ප්‍රකාශක ජෝන් කර්බ් සඳහන් කළේ ඇෆ්ගන් රජය කළ ඉල්ලීමකට අනුව  තලෙයිබාන් සටන්කාමීන් විසින් අත්පත් කරගත් කාල තුවක්කු, යුද ටැංකි ඇතුළු යුධෝපකරණ ඉලක්ක කර මෙම ප්‍රහාර දියත් කළ බවයි.\nකෙසේ වෙතත් ඇමරිකාව, ඇෆ්ගනිස්ථානයේන් හමුදා ඉවත් කර ගැනීමේ වැඩ පිළිවෙළ තුළ තලෙයිබාන් සංවිධානය ඉලක්ක කර යලි ප්‍රහාර එල්ල නොකරන බව  ඇමරිකානු ආරක්ෂක ලේකම් ලොයිඩ් ඔස්ටින් පසුගිය දා ප්‍රකාශ කර තිබුණා.\nමේ අතර, ඇමරිකානු හමුදා ඉවත්ව යාමත් සමඟ තලෙයිබාන් ක්‍රියාකාරීත්වයන් ඉහළ ගොස් ඇති අතර එරට සියලු දේශ සීමාවන්ගෙන් හරි අඩක්ම දැනටමත් තලෙයිබාන් සටන්කාමීන් විසින් අත්පත්කරගෙන තිබෙනවා.\nමෙම තත්වය හමුවේ කාබුල් අගනුවර සහ තවත් ප්‍රදේශ දෙකක හැර පළාත් 31 කට රාත්‍රී 10 සිට අලුයම 4 දක්වා රාත්‍රී ඇඳිරිනීතිය පැනවීමටයි ඇෆ්ගන් රජය පියවර ගෙන ඇත්තේ.",
       "URL": "https://www.hirunews.lk/277963/ඉවත්ව-යාමට-සැරසෙන-ඇමරිකානු-හමුදාවෙන්-තලෙයිබාන්-සටන්කාමීන්ට-ප්‍රහාර-මාලාවක්",
       "Category": "International News",
       "Parent URL": "https://www.hirunews.lk/international-news.php?pageID=104"
}