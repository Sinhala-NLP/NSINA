{
       "Source": "hirunews",
       "Timestamp": "Friday, 19 August 2016 - 9:51",
       "Headline": "ඉන්දියාවේ සුප්‍රකට කොටි දෙන මච්ලි මියයයි (ඡායාරූප)",
       "News Content": "ඉන්දියාවේ - රාජස්ථාන් ප්‍රාන්තයේ - රන්තම්බෝර් ජාතික වනෝද්‍යානයේ වෙසෙන ප්‍රකට කොටි රැජින මච්ලි වයස අවුරුදු 19 ක්ව සිටියදී ඊයේ මියගොස් තිබෙනවා.\nලොව වැඩි වශයෙන්ම ඡායාරූප ගත කෙරුණු කොටි දෙන ලෙස හැදින්වෙන ඇය වරෙක අඩි 14 ක් දිග කිඹුලෙකු සමග සටන් වදින අයුරු වීඩියෝ ගත කර තිබුණා.\nරන්තම්බෝර් ජාතික වනෝද්‍යානයට පැමිණෙන දහස් ගණන් සංචාරකයන්ගේ ආකර්ෂනයට ලක් වූ මච්ලිගේ මුහුණේ වම් පස පිහිටි මත්ස්‍ය ලකුණ ඇය හදුනා ගැනීමේ සලකුණක්.\nවනෝද්‍යාන සීමාවේ දින ගණනක් නිරාහාරව වැතිරී සිටි මච්ලිට ප්‍රතිකාර කළ ද ඇය, ඇගේ වයස හේතුවෙන් ස්වභාවික මරණයකට ගොදුරු වී ඇති බව රන්තම්බෝර් කොටි ව්‍යාපෘතියේ අධ්‍යක්ෂ යෝගේෂ් කුමාර් සාහු ප්‍රකාශ කළා.\nනවතම සංගණනයන්ට අනුව ලොව වෙසෙන 2226 ක් පමණ වන කොටි ගහනයෙන් අඩක්ම වෙසෙන්නේ ඉන්දියාවේයි.",
       "URL": "https://www.hirunews.lk/140972/ඉන්දියාවේ-සුප්‍රකට-කොටි-දෙන-මච්ලි-මියයයි-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=597"
}