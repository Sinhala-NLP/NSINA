{
       "Source": "hirunews",
       "Timestamp": "Sunday, 13 September 2015 - 13:51",
       "Headline": "දින 879ක් උඩුගුවන් ලෝක වාර්තාව තැබූ රුසියානුවා පෘථිවියට",
       "News Content": "අභ්‍යාවකාශයේ වැඩිම කලක් ගත කරමින් නව වාර්තාවක් පිහිටවූ රුසියානු ගගනගාමී ගෙනාඩි පඩල්කා ඊයේ (12) නැවතත් පෘථිවියට ළඟාවුණා. 57 හැවිරිදි පඩල්කා තම අවසන් අභ්‍යාවකාශ චාරිකාවේදී දින 168ක් උඩු ගුවනේ ගතකර තිබෙනවා.\nඒ අනුව ඔහු අභ්‍යවකාශ ගමන් පහකදී උඩු ගුවනේ ගතකර ඇති මුළු කාලය දින 879 ක්.\n2005 වසරේ රුසියානු ගගනගාමී සර්ජි ක්‍රිකලෙෆ් තැබූ වාර්තාව මේ අනුව බිඳ වැටෙනවා.\nගෙනාඩි පඩල්කා ඇතුළු ජාත්‍යන්තර ගගන මධ්‍යස්ථානයේ සිටි ගගනගාමීන් තුන්දෙනා කසක්ස්ථානයේ බයිකොනූර් ගගන මධ්‍යස්ථානය වෙත ඊයේ ළඟාවූයේ සෝයුස් යානයකින්.\n1998 වසරේදී ප්‍රථම උඩු ගුවන් චාරිකාවට එක්වූ ගෙනාඩි පඩල්කා මුලින්ම රුසියානු මීර් අභ්‍යවකාශ මධ්‍යස්ථානය වෙත ගිය අතර, ජාත්‍යන්තර ගගන මධ්‍යස්ථානය වෙත හතරවතාවක් ගොස් තිබෙනවා.\nමේ අතර පෘථිවිය මතුපිට සිට කිලෝමීටර් 400 ක් ඈතින් ස්ථාන ගතකර ඇති ජාත්‍යන්තර ගගන මධ්‍යස්ථානයේ දැන් සිටින ගගනගාමීන් 6 දෙනා දීර්ඝතම අභ්‍යවකාශ චාරිකාවෙන් වාර්තාවක් පිහිටුවීමට සැරසෙන්නේ වසරකට වැඩි කාලයක් එහි රැඳී සිටීමෙන්.",
       "URL": "https://www.hirunews.lk/116484/දින-879ක්-උඩුගුවන්-ලෝක-වාර්තාව-තැබූ-රුසියානුවා-පෘථිවියට",
       "Category": "International News",
       "Parent URL": "https://www.hirunews.lk/international-news.php?pageID=705"
}