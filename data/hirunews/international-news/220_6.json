{
       "Source": "hirunews",
       "Timestamp": "Wednesday, 27 November 2019 - 12:48",
       "Headline": "වොෂිංටනය බිය ගැන්වූයේ කුරුළු රෑනක්දැයි සැක",
       "News Content": "හදුනා නොගත් යානයක් ඇමරිකාවේ වොෂින්ටන් නුවර ගුවන් කලාපයට අනවසරයෙන් ඇතුලුවී ඇති බව පවසමින් ධවල මන්දිරය වසා දැමීමට හේතු වූ සිද්ධිය කුරුළු රෑනක් පියඹා යාම හෝ ඩ්‍රෝන යානාවක් විය හැකි බවට ධවල මන්දිරය සැක පළකරනවා.\nකෙසේ වෙතත් මේ සම්බන්ධයෙන් විමර්ශන සිදුකරන කණ්ඩායම් ප්‍රකාශ කර ඇත්තේ කුරුළු රෑනක් ඉතා සෙමින් පියාඹා යන අවස්ථාවක් මෙලෙස රේඩාර් පද්ධතියේ සටහන් වීම මෙම සිද්ධියට හේතුවන්නට ඇති බවයි.\nඑහෙත් මෙම සිදුවීම කුමක්ද යන්න ඇමරිකානු බලධාරීන් මෙතෙක් නිල වශයෙන් තහවුරු කර නැහැ. හඳුනා නොගත් ගුවන් යානයක් වොෂින්ටන් නුවරට ඇතුලුවී ඇති බව පවසමින් වසා දැමූ ධවල මන්දිරය මේ වනවිට විවෘත කර තිබෙනවා.\nවිදෙස් වාර්තා සඳහන් කළේ මෙම සිදුවීම වාර්තාවීමත් සමඟම ප්‍රහාරක ජෙට් යානා කිහිපයක්ද ගුවන් ගත කිරීමට ඇමරිකානු බලධාරීන් පියවර ගත් බවයි. ඒ වනවිට ජනාධිපති ඩොනල්ඞ් ට්‍රම්ප් ධවල මන්දිරයේ රැඳී සිටි බව සඳහන්.",
       "URL": "https://www.hirunews.lk/229077/වොෂිංටනය-බිය-ගැන්වූයේ-කුරුළු-රෑනක්දැයි-සැක",
       "Category": "International News",
       "Parent URL": "https://www.hirunews.lk/international-news.php?pageID=220"
}