{
       "Source": "hirunews",
       "Timestamp": "Saturday, 14 May 2016 - 17:22",
       "Headline": "උගන්ඩාව යළි උණුසුම් වෙයි",
       "News Content": "උගන්ඩා ආරක්ෂක අංශ විසින් අත්අඩංගුවට ගත් එරට විපක්ෂ නායක කිසා බෙසිග්යේට රාජ්‍ය ද්‍රෝහීත්වය යන චෝදනාව යටතේ නඩු පවරා තිබෙනවා.\nජනාධිපති පදවි ප්‍රාප්තියට සමගාමීව ජනාධිපතිවරයකු වශයෙන් දිවුරුම් දීම හේතුවෙන් විපක්ෂ නායකවරයා පසුගිය බදාදා අත්අඩංගුවට ගනු ලැබුවා.\nපෙබරවාරි මාසයේ පැවති මැතිවරණයේදී ජනාධිපති යුවේරි මුසවේනිට ප්‍රබල අභියෝගයක්ව සිටියේ ද විපක්ෂ නායකවරයායි.\nවිපක්ෂ නායක කිසා බෙසීගියේ දැඩිව අවධාරණය කර සිටින්නේ මැතිවරණයෙන් ජයග්‍රහණය කරනු ලැබුවේ තමා බවයි.\nකෙසේවෙතත් උගන්ඩාවේ ඉහළ අධිකරණයක් විසින් නිල ඡන්ද ප්‍රතිඵලය තහවුරු කර නියෝගයක් නිකුත්කර තිබෙනවා.\nවිදෙස් පුවත් සේවා පෙන්වා දෙන්නේ මැතිවරණය පැවති කාලසීමාවේ අවස්ථා කිහිපයකදී ද උගන්ඩා විපක්ෂ නායකවරයා අත්අඩංගුවට පත්වු බවයි.\nමැතිවරණය ජයග්‍රහණයෙන් පසු පස්වන වරටත් උගන්ඩාවේ ජනාධිපතිවරයා ලෙස යුවේරි මුසවේනි පෙරේදා දිවුරුම් දෙනු ලැබුවා.\nඑම අවස්ථාවට සහභාගී වී සිටි විදේශ රාජ්‍ය තාන්ත්‍රිකයන් රැසක් උත්සවය අතරතුර ඉවත්වී ගොස් තිබුනේ ජාත්‍යන්තර යුධ අපරාධ අධිකරණය ඇතුලු ආයතන කිහිපයකට උගන්ඩා ජනාධිපතිවරයා එල්ලකල චෝදනා හේතුවෙන්.\nවිදෙස් නිරීක්ෂකයන් පෙන්වා දෙන්නේ පසුගියදා පැවති මැතිවරණයේදී වංචා දුෂණ සිදුව ඇති බවයි.\nකෙසේවෙතත් විදෙස් මාධ්‍ය ආයතනයක් සමග පැවති සම්මුඛ සාකච්ඡාවකදී උගන්ඩා ජනාධිපතිවරයා එම චෝදනා ප්‍රතික්ෂේප කර තිබෙනවා.\nමේ අතර විපක්ෂ නායකයා අත්අඩංගුවට ගැනීම හමුවේ කම්පාලා නුවර උද්ඝෝෂණ ද පැවැත්වෙන බව සඳහන්.\nඒවා විසුරුවා හැරීමට ආරක්ෂක අංශ කඳුලු ගෑස් ප්‍රහාර ද එල්ලකර තිබෙනවා.",
       "URL": "https://www.hirunews.lk/133219/උගන්ඩාව-යළි-උණුසුම්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=634"
}