{
       "Source": "hirunews",
       "Timestamp": "Friday, 19 February 2016 - 15:35",
       "Headline": "හිසෙහි ඇණුනු අඩි 7 ක් දිග කම්බිය සාර්ථකව ඉවතට",
       "News Content": "ඉන්දියාවේ මුම්බායි නුවරදී තරුණයකුගේ හිසක ඇනී තිබු අඩි 7 ක් දිග යකඩ කුරක් සාර්ථකව ඉවත් කිරීමට වෛද්‍යවරුන් සමත්වී තිබෙනවා.\nඉදි කිරීම් වැඩ බිමක සේවය කරමින් සිටියදී 24 හැවිරිදි මෙම පුද්ගලයා අනතුරට ලක්ව ඇති බවයි විදෙස් පුවත් සේවාවල දැක්වෙන්නේ.\nමහල් ගොඩනැගිල්ලක් ඉදිකෙරෙන ස්ථානයක සිමෙන්ති කලවම් කරමින් සිටියදී ඉහළ මහලක සිට වැටුනු යකඩ කම්බියක් මෙම තරුණයාගේ හිසේ ඇනී තිබෙනවා.\nහිසෙහි ඉදිරිපසින් ඇතුලුවු කම්බිය හිස පිටුපසින් මතුවී ඇතැයි සඳහන්.\nකෙසේවෙතත් මුම්බායි නුවර වෛද්‍යවරුන් පැය 4 ක් පුරා සිදුකල ශල්‍යකර්මයකින් පසු කම්බිය සාර්ථකව ඉවත් කිරීමට හැකිවී තිබෙනවා.\nවෛද්‍යවරුන් පෙන්වා දෙන්නේ මෙවැනි අනතුරකින් දිවි ගලවා ගැනීමට හැකිවීම ආශ්චර්යයක් බවයි.",
       "URL": "https://www.hirunews.lk/126654/හිසෙහි-ඇණුනු-අඩි-7-ක්-දිග-කම්බිය-සාර්ථකව-ඉවතට",
       "Category": "International News",
       "Parent URL": "https://www.hirunews.lk/international-news.php?pageID=663"
}