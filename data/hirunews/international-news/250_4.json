{
       "Source": "hirunews",
       "Timestamp": "Saturday, 20 July 2019 - 13:14",
       "Headline": "ඇමරිකානු හමුදාවලට සෞදියේ දොර ඇරේ",
       "News Content": "ඇමරිකානු හමුදාවලට සිය රට තුළ කඳවුරු බැදීමට සෞදි අරාබියේ සල්මාන් රජු අනුමැතිය ලබාදී තිබෙනවා.\nකලාපීය ආරක්ෂාව සහ ස්ථාවරභාවය උදෙසා එම පියවර ගනු ලැබූ බවයි සෞදි රාජ්‍ය ප්‍රවෘත්ති සේවය සඳහන් කළේ.\nසෞදි අරාබියේ ඇමරිකානු හමුදාවලට මෙලෙස දොර විවෘත වී ඇත්තේ ඇමරිකාව සහ ඉරානය අතර ගල්ෆ් කලාපයේ දැඩි උණුසුම් වාතාවරණයක් පැන නැගී තිබියදියි.\nඉරානය විසින් හෝමුස් සමුද්‍ර සන්ධිය ආසන්නයේදී බ්‍රිතාන්‍ය තෙල් නෞකාවක් ඊයේ සිය භාරයට ගැනීමත් සමඟ තත්ත්වය තවත් උග්‍ර වී තිබෙනවා.\nඉරාන ඩ්‍රෝන යානයක් තම යුද නෞකාවකින් එල්ල කළ මිසයිලයක් මගින් විනාශ කළ බව ඇමරිකාව ප්‍රකාශ කළේ ද පසුගිය සතියේදියි.\nඉරානයට එරෙහිව මැදපෙරදිග කලාපයේ බල තුලනය පවත්වා ගැනීම සඳහා තම විශ්වාසවන්තම සගයා සෞදි අරාබිය ලෙසයි ජනපති ට්‍රම්ප් පවසන්නේ.",
       "URL": "https://www.hirunews.lk/220684/ඇමරිකානු-හමුදාවලට-සෞදියේ-දොර-ඇරේ",
       "Category": "International News",
       "Parent URL": "https://www.hirunews.lk/international-news.php?pageID=250"
}