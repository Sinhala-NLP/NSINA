{
       "Source": "hirunews",
       "Timestamp": "Sunday, 21 January 2018 - 15:04",
       "Headline": "කාබුල් හෝටලයේ ත්‍රස්ත මර්දන මෙහෙයුම අවසන්",
       "News Content": "කාබුල් අගනුවර තරු පහේ ඉන්ටකොන්ටිනෙන්ටල් හෝටලයට කඩාවැදී ප්‍රහාර එල්ල කරමින් සිටි ත්‍රස්තවාදීන්ට එරෙහිව ක්‍රියාත්මක කළ ඇෆ්ගන් ආරක්ෂක මෙහෙයුම අවසන් වී තිබෙනවා.\nත්‍රස්ත ප්‍රහාරයෙන් අවම වශයෙන් පුද්ගලයන් 05 දෙනෙකු ජීවිතක්ෂයට පත්වී 06 දෙනෙකු තුවාල ලැබූ බවයි ඇෆ්ගනිස්ථාන අභ්‍යන්තර කටයුතු අමාත්‍යාංශය සඳහන් කළේ.\nප්‍රහාරයට පැමිණි සන්නද්ධ ත්‍රස්තවාදීන් 03 දෙනෙකුද ජීවිතක්ෂයට පත්වුණා.\nඇෆ්ගන් රජයේ ප්‍රකාශකයෙකු කියා සිටියේ හෝටලය තුළ සිරවී සිටි 150 කට වැඩි පිරිසක් බේරාගත් බවයි.\nඒ අතර විදේශිකයන් 41 දෙනෙකුද සිටින බව සඳහන්.\nප්‍රහාරය සම්බන්ධයෙන් කිසිවෙකු වගකීමක් භාරගෙන නොමැති අතර, 2011 වසරේදී මෙම හෝටලයට තලේබාන් ප්‍රහාරයක් එල්ලවුණා.",
       "URL": "https://www.hirunews.lk/181641/කාබුල්-හෝටලයේ-ත්‍රස්ත-මර්දන-මෙහෙයුම-අවසන්",
       "Category": "International News",
       "Parent URL": "https://www.hirunews.lk/international-news.php?pageID=402"
}