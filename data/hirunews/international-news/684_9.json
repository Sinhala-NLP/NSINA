{
       "Source": "hirunews",
       "Timestamp": "Wednesday, 02 December 2015 - 11:25",
       "Headline": "මියන්මාර රාජ්‍ය පාලන හුවමාරුව සාමකාමී වෙයි ද ?",
       "News Content": "මියන්මාරයේ ප්‍රජාතන්ත්‍රවාදය සඳහා වු ජාතික ලීගයේ නායිකා අවුන්සාන් සුචී එරට ජනාධිපති තේන් සේන් හමුවී සාකච්ඡා කර තිබෙනවා. පසුගියදා පැවති මැතිවරණයෙන් බහුතර බලයක් ලබාගත් සුචීගේ පක්ෂයට රාජ්‍ය පාලනය ලබාගැනීමට අදාළ කටයුතු සාමකාමීව සිදුකල යුතු ආකාරය පිළිබඳ සාකච්ඡා කිරීම මෙම හමුවේ අරමුණ බව සඳහන්. මීට අමතරව ප්‍රජාතන්ත්‍රවාදය සඳහා වු ජාතික ලීගයේ නායිකාව මියන්මාර හමුදා ප්‍රධානියා ද හමුවීමට නියමිතයි. ජනාධිපති තේන් සේන්ගේ ප්‍රකාශකයකු සඳහන් කර ඇත්තේ විනාඩි 45 ක් පමණ පැවති සාකච්ඡාවේදී සාමකාමීව බලය හුවමාරු කර ගැනීම පිළිබඳ අවධානයට ලක්වු බවයි.\nපසුගියදා මියන්මාරයේ පැවති මැතිවරණයෙන් අවුන්සාන් සුචීගේ පක්ෂයට දැවැන්ත ජයග්‍රහණයක් හිමිවුනා. කෙසේවෙතත් එරට ව්‍යවස්ථාව අනුව සුචීට ජනාධිපති ධුරය හෙබවීමට අවස්ථාවක් හිමිවන්නේ නැහැ. ඒ විදේශිය පුරවැසිභාවය සහිත ළමුන් සිටින කිසිවකුට ජනාධිපතිවරයා ලෙසට පත්විය නොහැකි බවට ව්‍යවස්ථාවට ඇතුලත්ව තිබීම හේතුවෙන්. කෙසේවෙතත් තමා කැමති පුද්ගලයකු ජනාධිපති ධුරයට පත්කරවීමට බහුතර බලයක් ලබාගත් අවුන්සාන් සුචීට හැකියාව පවතිනවා.",
       "URL": "https://www.hirunews.lk/121208/මියන්මාර-රාජ්‍ය-පාලන-හුවමාරුව-සාමකාමී-වෙයි-ද",
       "Category": "International News",
       "Parent URL": "https://www.hirunews.lk/international-news.php?pageID=684"
}