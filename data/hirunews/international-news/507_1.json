{
       "Source": "hirunews",
       "Timestamp": "Sunday, 12 March 2017 - 14:17",
       "Headline": "චීනයෙන් ඩයිනසෝර් මංකඩක් හමුවේ",
       "News Content": "මීට වසර මිලියන 70 කට පමණ පෙර ඩයිනසෝරයන් ඇවිද ගිය මංකඩ රැසක් චීනයේ ජිලිං ප්‍රාන්තයෙන් සොයාගෙන තිබෙනවා.\nමෙහි කඳුකර ප්‍රදේශයකදී හමුවූ ඩයිනසෝර් පා සලකුණක් දිගින් සෙන්ටිමීටර 55 ක් පමණ වන බව සඳහන්.\nචීන සහ දකුණු කොරියානු විද්‍යාඥයන් සඳහන් කරන පරිදි මෙහි ජීවත්වූ ඩයිනසෝරයන් මීටර හතක් පමණ වැඩුණු සත්වයන් විය හැකි බවයි විශ්වාස කෙරෙන්නේ.\nමාංශභක්ෂක ඩයිනසෝරයන් ඇතුලු එම සත්වයන්ගේ විවිධ ප්‍රමාණයන්වලින් යුත් පා සලකුණු රැසක් හමුවී ඇත්තේ ඔවුන් ඇවිද ගිය මංකඩ පිහිටි ප්‍රදේශවලින්.\nමෙම පා සලකුණුවලින් ඩයිනසෝරයන් ජීවත්වූ අවසන් යුගය ලෙස සැළකිය හැකි ක්‍රිටේෂියස් යුගය පිළිබඳ අවබෝධයක් ලබාගත හැකිවනු ඇති බව විද්‍යාඥයන් පෙන්වා දෙනවා.",
       "URL": "https://www.hirunews.lk/156671/චීනයෙන්-ඩයිනසෝර්-මංකඩක්-හමුවේ",
       "Category": "International News",
       "Parent URL": "https://www.hirunews.lk/international-news.php?pageID=507"
}