{
       "Source": "hirunews",
       "Timestamp": "Monday, 17 April 2017 - 14:57",
       "Headline": "දකුණු කොරියාවේ හිටපු ජනපතිනියට අල්ලස් පිළිබඳ අධිචෝදනා ගොනු කෙරේ",
       "News Content": "දෝෂාභියෝගයකින් බලයෙන් පහ කොට දුෂණ චෝදනා මත අත්අඩංගුවට ගැනුණු දකුණු කොරියාවේ හිටපු ජනපතිනී පාක් ගුවෙන් හයිට අල්ලස් ලබා ගැනීම පිළිබඳ අධිචෝදනා අද ගොනු කරනු ලැබුවා.\nඊට අමතරව බලය අයුතු ලෙස යොදා ගැනීම, බලහත්කාරකම් සහ රාජ්‍ය රහස් හෙළිදරව් කිරීම යන චෝදනා ද ඇයට එරෙහිව එල්ල වී තිබෙනවා.\n65 හැවිරිදි පාක් ගුවෙන් හයි අත්අඩංගුවට ගැනුණේ ඇගේ සමීපතම මිතුරියක වන චොයි සූන් සිල් දේශපාලන බලපෑම් මත සමාගම්වලින් මුදල් ලබා ගත් බව හෙළිදරව් වීමෙන් පසුවයි.\nකෙසේ නමුත්, ඔවුන් දෙදෙනාම එම චෝදනා ප්‍රතික්ෂේප කරනවා.\nමේ අතර, දකුණු කොරියාවට පැමිණ සිටින ඇමරිකානු උප ජනාධිපති මයික් පෙන්ස් අද උතුරු සහ දකුණු කොරියානු රාජ්‍යයන් වෙන් කරන යුද මුක්ත කලාපයේ චාරිකාවක නිරත වුණා.\nඋතුරු කොරියාව අසාර්ථක මිසයිල අත්හදා බැලීමක් සිදුකර පැය කිහිපයක් ඇතුළත ඔහු දකුණු කොරියාවට පැමිණීම ද විශේෂත්වයක්.\nඇමරිකානු උප ජනාධිපතිවරයා කොරියානු යුද මුක්ත කලාපයේ පිහිටි ඇමරිකාව ප්‍රමුඛ ජගත් සංවිධාන ආරක්ෂක මුර පොළ වෙත පැමිණියේ හෙලිකොප්ටරයකින්.\nමෙය මිහිපිට පවතින වඩාත්ම සන්නද්ධ යුද මුක්ත කලාපය ලෙසයි සැලකෙන්නේ.\nඇමරිකානු උප ජනාධිපති මයික් පෙන්ස් සදහන් කළේ උතුරු කොරියාවෙන් එල්ල වන තර්ජනයට එරෙහිව ක්‍රියා කිරීම සඳහා ඇමරිකාව සියලූ විකල්පයන් විවෘතව තබා ගන්නා බවයි.",
       "URL": "https://www.hirunews.lk/159351/දකුණු-කොරියාවේ-හිටපු-ජනපතිනියට-අල්ලස්-පිළිබඳ-අධිචෝදනා-ගොනු-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=492"
}