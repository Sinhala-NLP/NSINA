{
       "Source": "hirunews",
       "Timestamp": "Sunday, 30 August 2020 - 10:53",
       "Headline": "ප්‍රංශයේ සහ ඕස්ට්‍රේලියාවේ කොරෝනා ආසාදිත සංඛ්‍යාව ඉහළට",
       "News Content": "දෙවන කොරෝනා රැල්ලකට මුහුණදෙන ප්‍රංශයෙන් ඊයේ දිනයේදී නව ආසාදිතයන් 7,379 ක් වාර්තාවී තිබෙනවා.\nඑම සංඛ්‍යාව පසුගිය දින කිහිපය තුළ ක්‍රමයෙන් වර්ධනය වී ඇති බවයි විදෙස් වාර්තා සඳහන් කළේ.\nපසුගිය මාර්තු මාසයෙන් අනතුරුව ප්‍රංශයෙන් වාර්තාවූ දිනක වැඩිම ආසාදිත සංඛ්‍යාව මෙයයි.\nකොරෝනා ව්‍යාප්තිය පාලනය වී තිබූ ප්‍රංශයේ නැවතත් දෛනික ආසාදිත සංඛ්‍යාව 4,000 ඉක්මවූයේ මීට දින කිහිපයකට පෙරයි.\nදෙවන කොරෝනා රැල්ල මතුවීමත් සමඟ පැරිසියේ මුඛ ආවරණ පැළඳීම අනිවාර්ය කෙරුණු අතර, මේ වනවිට ප්‍රංශයේ කොරෝනා මරණ සංඛ්‍යාව 30,500 ඉක්මවා තිබෙනවා.\nඑමෙන්ම ඕස්ට්‍රේලියාවේ වික්ටෝරියා ප්‍රාන්තයේ දෛනික කොවිඞ් 19 ආසාදිත සංඛ්‍යාවද දැන් නැවතත් 100 ඉක්මවා ඇති අතර, ඊයේ දිනයේදී නව ආසාදිතයන් 114 ක් වාර්තාවී තිබෙනවා.\nප්‍රාන්තයේ විශාලතම නගරය වන මෙල්බන් හි දැඩි නිරෝධායන සීමාවන් සති හයක් දක්වා දීර්ඝ කිරීමට බලධාරීන් පියවර ගත්තේ දෙවන කොරෝනා රැල්ලත් සමඟයි.",
       "URL": "https://www.hirunews.lk/248969/ප්‍රංශයේ-සහ-ඕස්ට්‍රේලියාවේ-කොරෝනා-ආසාදිත-සංඛ්‍යාව-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=167"
}