{
       "Source": "hirunews",
       "Timestamp": "Wednesday, 24 February 2016 - 16:18",
       "Headline": "අතුරුදන්වු නේපාල යානයේ සුන්බුන් හමුවෙයි",
       "News Content": "බටහිර නේපාලයේදී අතුරුදන්වු ගුවන්යානයේ සුන්බුන් කොටස් කිහිපයක් හමුවී තිබෙනවා.\nපුද්ගලයන් 23 දෙනෙකු සමග පොකාරා සිට ජොම්සම් දක්වා පියාසර කරමින් සිටියදීයි අද පෙරවරුවේ මෙම යානය අතුරුදන්වුනේ.\nගුවන්ගත වී සුලු මොහොතකින් යානය සමග පැවති සියලු සබඳතා ඇනහිටි බව නේපාල බලධාරීන් ප්‍රකාශකර තිබෙනවා.\nඅතුරුදන්වු යානය සෙවීමට හෙලිකොප්ටර් යානා 3 ක් ද යොදා ගනිමින් කල මෙහෙයුමට අයහපත් කාලගුණයෙන් ද බාධා එල්ලවුනා.\nයානයේ ගමන්කල පිරිස අතර චීන සහ කුවේට් ජාතිකයන් වන බව සඳහන්.\nඑමෙන්ම කුඩා ළමුන් දෙදෙනෙකු ද ඔවුන් අතර සිටි බවටයි තොරතුරු ලැබී ඇත්තේ.\nකෙසේවෙතත් ඔවුන්ගේ අනන්‍යතාව මෙතෙක් හෙළිකර නැහැ. යානයේ ගමන් කල පුද්ගලයන් ජීවතුන් අතර ඇතැයි විශ්වාස නොකරන බවයි නේපාල බලධාරීන් සඳහන් කර ඇත්තේ.\nවිදෙස් පුවත් සේවා පෙන්වා දෙන්නේ නේපාලයේ ගුවන් ගමන් ඉතිහාසයේ මෙවැනි අනතුරුදායක සිදුවීම් කිහිපයක් වාර්තාවන බවයි.\n2013 වසරේදී නේපාල ගුවන්යානාවලට සිය ගුවන් කලාපයට ඇතුලුවීම තහනම් කරමින් යුරෝපා සංගමය නියෝගයක් ද නිකුත් කර තිබුනා.\n1949 වසරේදී පළමු ගුවන්යානය නේපාලයේ ගොඩබැස්වීමෙන් පසු මේ දක්වා නේපාලයෙන් විවිධ ගුවන් අනතුරු 70 ක් පමණ වාර්තා වනවා.\nඑමගින් ජීවිත අහිමිවු පිරිස 700 කට අධිකයි.",
       "URL": "https://www.hirunews.lk/127061/අතුරුදන්වු-නේපාල-යානයේ-සුන්බුන්-හමුවෙයි",
       "Category": "International News",
       "Parent URL": "https://www.hirunews.lk/international-news.php?pageID=662"
}