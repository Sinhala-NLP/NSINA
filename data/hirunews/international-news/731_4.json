{
       "Source": "hirunews",
       "Timestamp": "Thursday, 28 May 2015 - 16:00",
       "Headline": "නරේන්ද්‍ර මෝදි, මන්මෝහන් සිං මුණ ගැසේ",
       "News Content": "ඉන්දියාවේ ආර්ථිකය සහ විදේශ ප්‍රතිපත්තිය නගා සිටුවීම සම්බන්ධයෙන් සාකච්ඡා කිරීමට එරට අග්‍රාමාත්‍ය නරේන්ද්‍ර මෝදි, හිටපු අග්‍රාමාත්‍ය මන්මෝහන් සිං මුණ ගැසී තිබෙනවා. ඊයේ සවස හිටපු අග්‍රාමාත්‍යවරයාගේ නවදිල්ලි නුවර පිහිටි පෞද්ගලික නිවසේදී මෙම හමුව සිදුව ඇති බවටයි විදෙස් වාර්තා පවසන්නේ. ඉන්දීය අග්‍රාමාත්‍ය කාර්යාලය නිවේදනයක් නිකුත් කරමින් පවසන්නේ මෙම හමුවේදී නායකයින් දෙදෙනා ඉන්දීය ආර්ථිකය ගොඩනැගීම සම්බන්ධයෙන් සුබවාදී එකගතාවයන් කිහිපයකට පැමිණි බවයි.\nකෙසේ වුවත්, හිටපු අග්‍රාමාත්‍ය මන්මෝහන් සිං වර්තමාන රජයේ ක්‍රියාකලාපය විවේචනය කරමින් පළ කළ ප්‍රකාශයක් සිදුකළ දිනයේම පස්වරුවේ අග්‍රාමාත්‍ය නරේන්ද්‍ර මෝදි ඔහු හමුවීම විශේෂත්වයක් බවයි ඉන්දීය මාධ්‍ය පවසන්නේ. හිටපු අග්‍රාමාත්‍යවරයා එහිදී සඳහන් කර ඇත්තේ නව රජය යටතේ ඉන්දියාවේ ප්‍රජාතන්ත්‍රීක ආයතන කඩා වැටී ඇති බවයි. එමෙන්ම, වේගවත් ආර්ථික සංවර්ධනයක් මුවාවෙන් සුබසාධන වැඩසටහන් රැසක් නවතා දමා ඇති බව ද එහි සඳහන්.",
       "URL": "https://www.hirunews.lk/110338/නරේන්ද්‍ර-මෝදි-මන්මෝහන්-සිං-මුණ-ගැසේ",
       "Category": "International News",
       "Parent URL": "https://www.hirunews.lk/international-news.php?pageID=731"
}