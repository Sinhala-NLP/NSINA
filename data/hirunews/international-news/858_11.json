{
       "Source": "hirunews",
       "Timestamp": "Thursday, 07 March 2013 - 7:52",
       "Headline": "චාවේස් ගේ දේහයට බුහුමන් දැක්වීමට ජන ගඟක්.",
       "News Content": "පිළිකා රෝගයෙන් මියගිය ලතින් ඇමරිකානු නව සමාජවාදයේ නියමුවා වන වෙනිසියුලානු ජනාධිපති හියුගෝ චාවේස් ගේ දේහයට බුහුමන් දැක්වීම සඳහා දහස් සංඛ්‍යාත ජනතාව කරකාස් අගනුවර පෙළගැසෙමින් සිටින බව විදෙස් වාර්තා සඳහන් කළා. වසර 14 ක් වෙනිසියුලාව පාලනය කළ චාවේස් ඊයේ මියයන විට 58 වන වියේ පසුවුණා. චාවේස් වෙනුවෙන් ශෝකය පළ කිරීම සඳහා සත්දින ශෝක කාලයක් වැඩබලන ජනාධිපති      නිකලස් ම¥රෝ විසින් ප්‍රකාශයට පත් කළා. චාවේස්ගේ දේහය ජනතා බුහුමන් සඳහා කරකාස් නුවර හමුදා ඇකඩමිය වෙත රැගෙන ඒමට පැය 6 කට අධික කාලයක් ගතවී ඇත්තේ ජනතාව ඒ වටා රොක්වීම හේතුවෙන්. ප්‍රබල ඇමරිකානු විරෝධියෙකු වන චාවේස් ලතින් ඇමරිකාව පුරා වාමාංශික පුනර්ජීවනය ඇතිකළ නායකයෙක්.\nමේ අතර ලතින් ඇමරිකානු නායකයන් රැසක්ම හියුගෝ චාවේස්ගේ දේහයට බුහුමන් දැක්වීම සඳහා කරකාස් නුවරට පැමිණ සිටිනවා. ආජන්ටිනාව සහ උරුගුවේ යන රටවල ජනාධිපතිවරුන් මෙන්ම චාවේස්ගේ හිතවතුන් ලෙස සැළකෙන බොලිවියානු ජනපති ඊවෝ මොරාලේස් ද ඒ අතර වනවා. ඉක්වදෝරය, ආර්ජන්ටිනාව, බ්‍රසීලය, බොලිවියා, උරුගුවේ, චිලී, ඩොමිනිකන් ජන රජය සහ කියුබාව චාවේස්ගේ මරණය වෙනුවෙන් නිල ශෝක කාලයන් ප්‍රකාශයට පත්කර තිබෙනවා. හියුගෝ චාවේස් වීරවරයෙකු ලෙස හැඳින්වූ ඉරාන ජනාධිපති මහමුද් අහමඩි නෙජාඞ් ද ඔහුගේ මරණය වෙනුවෙන් ශෝක දිනයක් ප්‍රකාශයට පත් කිරීම විශේෂත්වයක්.",
       "URL": "https://www.hirunews.lk/54703/චාවේස්-ගේ-දේහයට-බුහුමන්-දැක්වීමට-ජන-ගඟක්",
       "Category": "International News",
       "Parent URL": "https://www.hirunews.lk/international-news.php?pageID=858"
}