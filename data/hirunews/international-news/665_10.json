{
       "Source": "hirunews",
       "Timestamp": "Saturday, 13 February 2016 - 12:25",
       "Headline": "ඇමරිකාව, පාකිස්ථානයට ප්‍රහාරක ගුවන් යානා විකිණීම ගැන ඉන්දියාව නොසතුටෙන්",
       "News Content": "එෆ් - 16 වර්ගයේ අති නවීන ප්‍රහාරක ගුවන් යානා 8 ක් පාකිස්ථානය වෙත විකිණීමට ඇමරිකාව ගෙන ඇති තීරණය පිළිබඳව ඉන්දියාව කනස්සල්ල පළ කර තිබෙනවා.\nඑම ප්‍රහාරක යානා ත්‍රස්තවාදය මැඩලීමේ සටනට සහාය වන බවට ඇමරිකාව ඉදිරිපත් කරන හේතු පිළිගත නොහැකි බවයි ඉන්දීය රජය කියා සිටින්නේ.\nමේ සම්බන්ධයෙන් නවදිල්ලි නුවර ඇමරිකානු තානාපති රිචඞ් වර්මා කැඳවා නොසතුට පළ කළ බව ඉන්දීය විදේශ ලේකම් එස් ජයිශංකර් කියා සිටියා.\nඔබාමා පරිපාලනය විසින් එෆ් 16 ප්‍රහාරක යානා පාකිස්ථානය වෙත විකිණීමට ගෙන ඇති තීරණය බලාපොරොත්තු සුන් කරන්නක් බවයි ඉන්දීය විදේශ ලේකම්වරයා එහිදී ප්‍රකාශ කර ඇත්තේ.\nඇමරිකාව විසින් පාකිස්ථානය වෙත අලෙවි කරන එෆ් 16 ප්‍රහාරක යානා අටේ වටිනාකම ඇමරිකානු ඩොලර් මිලියන 700 කට ආසන්නයි.",
       "URL": "https://www.hirunews.lk/126150/ඇමරිකාව-පාකිස්ථානයට-ප්‍රහාරක-ගුවන්-යානා-විකිණීම-ගැන-ඉන්දියාව-නොසතුටෙන්",
       "Category": "International News",
       "Parent URL": "https://www.hirunews.lk/international-news.php?pageID=665"
}