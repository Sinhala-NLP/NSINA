{
       "Source": "hirunews",
       "Timestamp": "Tuesday, 11 April 2017 - 7:51",
       "Headline": "ප්‍රති ප්‍රහාරයකට රුසියාව සහ ඉරානය සූදානම්",
       "News Content": "සීමාව ඉක්මවා සිරියාවට මැදිහත්වීමට යළි උත්සාහ කළහොත් ප්‍රබල ප්‍රතිප්‍රහාරයක් එල්ල කිරීමට සූදානම් බව රුසියාව සහ ඉරානය පවසනවා.\nසිරියාව කැරළිකරුවන්ගේ බලය පවතින ප්‍රදේශයකට රසායනික අවි ප්‍රහාරයක් එල්ල කළ බවට චෝදනා කරමින් ඇමරිකාව පසුගිය සිකුරාදා සිරියානු ගුවන් කඳවුරක් වෙත කෲස් මිසයිල ප්‍රහාරයක් එල්ල කළා.\nඑමගින් සිරියාවේ ගුවන් බලය සියයට 20කින් පමණ විනාශ වී ඇති බව ඇමරිකාවේ අදහසයි.\nජනාධිපති බෂාර් අල් අසාද්ගේ රජයට සහය පළ කරන රුසියාව පවසන්නේ සිරියානු රජයට එල්ල වී ඇති රසායනික අවි චෝදනාව, ඇමරිකාව යුද්ධයට ඈදා ගැනීමේ කුමන්ත්‍රණයක් බවයි.\nමෙහිදී ඇමරිකාව ආක්‍රමණශීලී ලෙස කටයුතු කර ඇති බව රුසියාව සහ ඉරානය ඇතුළු සිරියානු හිතවාදී රටවල් ඒකාබද්ධ නිවේදනයක් නිකුත් කරමින් ප්‍රකාශ කළා.\nමෙතැන් සිට නැවතත් සීමාව ඉක්මවා කටයුතු කළහොත් පූර්ණ බලය යොදා ප්‍රති ප්‍රහාරයක් එල්ල කිරීමට සූදානම් බවයි රුසියාව සහ ඉරානය අවධාරණය කළේ.\nඑමෙන්ම සිරියාවට එල්ල වී ඇති රසායනික අවි චෝදනාව සම්බන්ධයෙන් සාධාරණ පරීක්ෂණයක් පවත්වන ලෙස රුසියානු ජනාධිපති ව්ලැදිමීර් පුටින් සහ ඉරාන නායක හසාන් රවුහානි ඉල්ලා සිටියා.",
       "URL": "https://www.hirunews.lk/158951/ප්‍රති-ප්‍රහාරයකට-රුසියාව-සහ-ඉරානය-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=494"
}