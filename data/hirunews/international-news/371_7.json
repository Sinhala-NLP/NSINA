{
       "Source": "hirunews",
       "Timestamp": "Tuesday, 01 May 2018 - 10:07",
       "Headline": "ප්‍රබල සමාජ මාධ්‍ය ජාලයක් ගිණුම් හිමියන්ගේ පෞද්ගලික තොරතුරුවලට කළ වැඩේ",
       "News Content": "ට්විටර් සමාජ මාධ්‍යය විසින් ද සිය ග්‍රාහකයන්ගේ පෞද්ගලික දත්ත ඔවුන්ගේ අවසරයකින් තොරව කේම්බ්‍රිජ් ඇනලිටිකා සමාගම වෙත විකුණා ඇති බව අනාවරණ වී තිබෙනවා.\nඇමරිකානු ජනාධිපතිවරණය ඇතුළු දේශපාලන සමීක්ෂණ සඳහා අදාළ තොරතුරු යොදා ගන්නා ඇති බවයි සැලකෙන්නේ.\nෆේස්බුක් සමාජ මාධ්‍ය මගින් ද මෙලෙස ග්‍රාහකයන්ගේ දත්ත අනවසරයෙන් යොදා ගැනීම නිසා මතභේදකාරී තත්ත්වයක් ඇති වුණා.\nඑය ෆේස්බුක් සමාගමේ අගය පහත වැටීමට ද හේතු වී තිබෙනවා.\nමේ අතර ලොව විශාලතම සමාජ මාධ්‍ය ජාලය වන කෝටි 200ක් ලෝකවාසීන් භාවිත කරන ෆේස්බුක් හිමිකරු මාක් සකබර්ග් පසුගියදා ඇමරිකානු සෙනෙට් මණ්ඩලය හමුවේ පෙනී සිටිනවා.\nඒ, ෆේස්බුක් පරිශීලකයන්ගේ දත්ත පසුගිය ඇමරිකානු ජනාධිපතිවරණය සඳහා යොදා ගත් බවට එල්ල වන චෝදනාවලට පිළිතුරු දීමටයි.\nඒ අනුව 33 හැවිරිදි සකබර්ග් ඇමරිකානු කොංග්‍රස් මණ්ඩලය හමුවේ පෙනී සිටියා.\nඇමරිකානු පාර්ලිමේන්තුවේ සාක්ෂි ලබාදීමට පෙර ඔහු සෙනට් සභිකයන් නිළ නොවන මට්ටමින් හමුවුණා.\nඑමෙන්ම ඔහු කොංග්‍රස් වාණිජ කමිටුව වෙත ලිඛිත ප්‍රකාශයක් ද ඉදිරිපත් කළා.\nඑමගින් ඔහු ප්‍රකාශ කර ඇත්තේ ෆේස්බුක් ආයතනය මගින් මිනිස් සම්බන්ධතාවල යහපත අපේක්ෂා කළ ද එහි අවභාවිතය ගැන අවධානය යොමු කිරීම ගැන තමා පෞද්ගලිකව සමාව අයදින බවයි.",
       "URL": "https://www.hirunews.lk/189683/ප්‍රබල-සමාජ-මාධ්‍ය-ජාලයක්-ගිණුම්-හිමියන්ගේ-පෞද්ගලික-තොරතුරුවලට-කළ-වැඩේ",
       "Category": "International News",
       "Parent URL": "https://www.hirunews.lk/international-news.php?pageID=371"
}