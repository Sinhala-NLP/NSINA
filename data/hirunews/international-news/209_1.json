{
       "Source": "hirunews",
       "Timestamp": "Wednesday, 08 January 2020 - 6:34",
       "Headline": "ඉරාකයේ පිහිටි ඇමරිකානු කදවුරු දෙකකට 12 කට අධික බැලැස්ටික් මිසයිල ප්‍රහාර",
       "News Content": "ඉරාකයේ පිහිටි ඇමරිකානු හමුදා සහ සභාග හමුදා භටයින් රැදී සිටි කදවුරු දෙකකට බැලැස්ටික් මිසයිල ප්‍රහාර 12 කට අධික ප්‍රමාණයක් එල්ල වී ඇති බව ඇමරිකානු ආරක්ෂක අංශ පවසනවා.\nකෙසේ වෙතත්, ඉන් කිසියම් හානියක් සිදුව ඇති බවට මෙතෙක් නිල වශයෙන් දැනුම්දී නැහැ.\nඇමරිකානු ජනාධිපති ඩොනල්ඞ් ට්‍රම්ප්ගේ නියෝගයක් මත ඉරානයේ ඉහළ පෙළේ හමුදා නායකයෙකු වූ ජෙනරාල් කසෙම් සොලෙයිමානි ඝාතනය කිරීමත් සමග ඉරානය සහ ඇමරිකාව අතර අර්බුදකාරි තත්ත්වය යළි උත්සන්න වුණා.\nඊට ප්‍රතිචාර දක්වමින් ඉරානය කියා සිටියේ ඇමරිකාවෙන් පළි ගන්නා බවයි.\nඑමෙන්ම, ජෙනරාල් කසෙම් සොලෙයිමානි ඝාතනය කිරීමට අණ දුන් ඇමරිකානු ජනාධිපති ඩොනල්ඞ් ට්‍රම්ප්ගේ හිසට පසුගියදා ඉරානය විසින් ඩොලර් මිලියන 80ක ලංසුවක් ඉදිරිපත් කළා.\nමේ අතර, ජෙනරාල් කසෙම් සොලෙයිමානි ගේ අවසන් කටයුතු සිදුකරන අවස්ථාවට පැමිණි ජනතාව අතර ඇති වූ තෙරපීමකින් 56 දෙනෙකු මියගොස් තිබෙනවා.\nඑමෙන්ම, 200 කට අධික පිරිසක් තුවාල ලබා ඇති බවයි විදෙස් මාධ්‍ය වාර්තා සදහන් කළේ.\nමේ හේතුවෙන් ඔහුගේ භූමදාන කටයුතු කල් දමා තිබෙනවා.",
       "URL": "https://www.hirunews.lk/231815/ඉරාකයේ-පිහිටි-ඇමරිකානු-කදවුරු-දෙකකට-12-කට-අධික-බැලැස්ටික්-මිසයිල-ප්‍රහාර",
       "Category": "International News",
       "Parent URL": "https://www.hirunews.lk/international-news.php?pageID=209"
}