{
       "Source": "hirunews",
       "Timestamp": "Saturday, 02 January 2021 - 11:11",
       "Headline": "ගිනිකෙළි සංදර්ශනයක් නිසා පක්ෂීන් විශාල පිරිසක් මියයයි",
       "News Content": "ඉතාලි අගනුවර, රෝමයේ පක්ෂීන් විශාල සංඛ්‍යාවක් හදිසියේ මිය ගොස් ඇති බව විදෙස් මාධ්‍ය වාර්තා පවසනවා.\nනව වසර උදාවත් සමඟ පැවැති ගිනිකෙළි සංදර්ශන හේතුවෙන් මෙම පක්ෂීන් මිය යන්න ඇති බවටයි සත්ත්ව අයිතීන් සුරැකීමේ සංවිධාන චෝදනා එල්ල කරන්නේ.\nඉතාලියේ පිහිටි දුම්රිය ස්ථානය අසල මාර්ගවල මෙලෙස කුරුල්ලන් බිම වැටී මිය යන ආකාරයේ දැක්වෙන වීඩියෝ දර්ශන සමාජ මාධ්‍ය හරහා ද සංසරණය වුණා.\nඅධික ශබ්දය හේතුවෙන් පක්ෂීන්ට ඇති වූ හෘදයාබාධවලින් මොවුන් මියගොස් ඇති බව ද සත්ත්ව සංවිධාන පෙන්වා දෙනවා.\nකොරෝනා ව්‍යාප්තිය හේතුවෙන්, ඉතාලියේ පනවා ඇති නිරෝධායන නීති උල්ලංඝනය කරමින් මෙලෙස එරට වැසියන් නව වසර උදාව සමරා ඇති බව ද සඳහන්.\nසතුන්ට හිංසා පැමිණවීම හේතුවෙන් ඉතාලියේ ගිනිකෙළි සංදර්ශන යන දෑ තහනම් කිරීමේ යෝජනාව ද එරට සමාජ පරිශීලකයින් රජය වෙත යෝජනා කර තිබෙනවා.",
       "URL": "https://www.hirunews.lk/258549/ගිනිකෙළි-සංදර්ශනයක්-නිසා-පක්ෂීන්-විශාල-පිරිසක්-මියයයි",
       "Category": "International News",
       "Parent URL": "https://www.hirunews.lk/international-news.php?pageID=144"
}