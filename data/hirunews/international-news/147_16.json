{
       "Source": "hirunews",
       "Timestamp": "Wednesday, 16 December 2020 - 16:19",
       "Headline": "චීනයත් ෆයිසර් එන්නත් මිලියන සියයක් මිලදී ගැනීමට සැරසෙයි",
       "News Content": "ඇමෙරිකානු ෆයිසර් සහ ජර්මානු බයෝඑන්ටෙක් ඖෂධ නිෂ්පාදන සමාගම් නිපදවූ කොරෝනා වෛරස් එන්නත් මාත්‍රා මිලියන 100 ක් මිලදී ගැනීමට සූදානම් බව චීන ඖෂධ සමාගමක් ප්‍රකාශ කළා.\nෂැංහයි ෆෝසම් ඖෂධ නිෂ්පාදන සමූහය ප්‍රකාශ කළේ ඒ සඳහා ජර්මානු බයෝඑන්ටෙක් සමාගම සමග මේ වනවිටත් එකඟතාවයකට පැමිණ ඇති බවයි.\nෆයිසර් -බයෝඑන්ටෙක් එන්නත් මාත්‍රා මිලියන 50 ක් සඳහා මේ වසර අවසාන වීමට පෙර යුරෝ මිලියන 125 ක් ගෙවීමට සහ එන්නත සඳහා චීන රජයේ අනුමැතිය ලැබුණු පසු තවත් මාත්‍රා මිලියන 50ක් සඳහා ඉතිරි යුරෝ මිලියන 125 ගෙවීමටත් චීන සමාගම එකග වී තිබෙනවා.\nචීනය විසින් ද කොවිඞ් 19 එන්නත් 5 ක් සංවර්ධනය කරමින් පවතින අතර, ඉන් චීන රාජ්‍ය ඖෂධ නිෂ්පාදන සමාගමේ සිනොෆාම් කොරෝනා එන්නත මේ වනවිට එක්සත් අරාබි එමීරය ඇතුළු රටවල් රැසක භාවිතය ආරම්භ කර අවසන්.\nකෙසේ නමුත්, තම රට තුළ කොරෝනා වෛරස් එන්නත් සුලභව පැවතීම සඳහා වෙනත් රටවල සාර්ථක වූ එන්නත් ද ලබා ගත යුතු බව චීනයේ අදහසයි.",
       "URL": "https://www.hirunews.lk/257184/චීනයත්-ෆයිසර්-එන්නත්-මිලියන-සියයක්-මිලදී-ගැනීමට-සැරසෙයි",
       "Category": "International News",
       "Parent URL": "https://www.hirunews.lk/international-news.php?pageID=147"
}