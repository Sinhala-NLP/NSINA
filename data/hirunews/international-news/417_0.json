{
       "Source": "hirunews",
       "Timestamp": "Saturday, 02 December 2017 - 12:08",
       "Headline": "ටෙලි නාට්‍යයක තිබූ දර්ශනය නිවස තුලදී අත්හදා බැලීමට උත්සහ ගත් දැරියක් මරු දකී (ඡායාරූප)",
       "News Content": "ටෙලි නාට්‍යයක තිබූ දර්ශනයක් නිවස තුලදී අත්හදා බැලීමට උත්සහ කිරීමේදී 07 හැවිරිදි කුඩා දැරියක් ජීවිතක්ෂයට පත්වීමේ පුවතක් ඉන්දීය මාධ්‍ය වාර්තා කරනවා.\nඉන්දියාවේ, කර්ණාටක ප්‍රාන්තයේ ජීවත්වූ ප්‍රර්ථනා නැමති මෙම 07 හැවිරිදි දැරිය මෙම අවාසනාවන්ත ඉරණමට මුහුණ පා තිබෙනවා.\nඑරට තුල විකාශය වන ටෙලි නාට්‍යය මාලාවක නිළියක් සිය දෑත් වලට ගිණි තබාගෙන රංගනය යෙදෙන දර්ශනයක් විකාශය වී ඇති අතර අදාල දැරිය එම දර්ශනය නිවස තුලදී අත්හදා බැලීමට උත්සහ දරා ඇති බවටයි තොරතුරු වාර්තා වන්නේ.\nඅදාල දැරිය ගිනි ඇවිලෙන කඩදාසි තම දෑතට ගෙන නිවාස තුලදී එය අත්හදා බලා ඇති අතර එම අවස්ථාවේ ඇය ඇඳ සිටි ඇඳුමට ගිනි ඇවිලී බරපතල පිළිස්සුම් තුවාල ලබා තිබෙනවා.\nබරපතල පිළිස්සුම් තුවාල සහිතව නිවාස තුල වැටි සිටි අදාල දැරිය ප්‍රදේශවාසීන් එක්ව රෝහල් ගතකර ඇති අතර දින 15ක් දැඩිසත්කාර ඒකකයේ ප්‍රතිකාර ලබමින් සිටි ඇය පසුගිය 29 වනදා ජීවිතක්ෂයට පත් වූ බවයි ඉන්දීය මාධ්‍ය වැඩිදුරටත් කරුණු වාර්තා කරන්නේ.\nදෙවන ශ්‍රේණියේ ඉගෙනුම ලැබූ මෙම දැරියගේ පිය වෘත්තියෙන් කම්කරුවෙක් වන අතර මෙම දැරිය අදාල ටෙලි නාට්‍යය මාලාව නැරඹීමට පුරුදුවී සිටි ඇති බව සඳහන්.\nසිද්ධිය සම්බන්ධයෙන් හරී හරා පොලිසිය වැඩිදුර පරීක්ෂණ පවත්වනු ලබනවා.",
       "URL": "https://www.hirunews.lk/177429/ටෙලි-නාට්‍යයක-තිබූ-දර්ශනය-නිවස-තුලදී-අත්හදා-බැලීමට-උත්සහ-ගත්-දැරියක්-මරු-දකී-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=417"
}