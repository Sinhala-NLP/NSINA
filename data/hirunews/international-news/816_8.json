{
       "Source": "hirunews",
       "Timestamp": "Monday, 05 August 2013 - 8:27",
       "Headline": "දකුණු ආසියාවටත් අයහපත් කාලගුණයෙන් බලපෑම්.",
       "News Content": "දකුණු ආසියානු කලාපයේ රටවල් කිහිපයකට බලපා ඇති අයහපත් කාලගුණ තත්ත්වය හේතුවෙන් පුද්ගලයන් 80 දෙනෙකු මේ වනවිට ජීවිතක්ෂයට පත්ව තිබෙනවා. ඉන්දියාව, පාකිස්තානය සහ ඇෆ්ගනිස්ථානයට මින් වැඩි බලපෑමක් එල්ල වී ඇති බවයි විදෙස් වාර්තා සඳහන් කළේ. මෝසම සක්‍රීයවීමත් සමගම ගංවතුර සහ නායයෑම් බහුලව වාර්තා වනවා. ඉන්දියාවේ මහාරාෂ්ට්‍ර ප්‍රාන්තයේ ජල ගැලීම් සහ නායයෑම් හේතුවෙන් පුද්ගලයන් 20 දෙනෙකු ජීවිතක්ෂයට පත්ව තිබෙනවා. ජල ගැලීම්වලින් පාකිස්තානයේ වැඩිම බලපෑමක් එල්ල වී ඇත්තේ කරච්චි නගරයටයි. එහිදී පුද්ගලයන් රැසක් මියගොස් ඇති අතර, තවදුරටත් මුදා ගැනීමේ මෙහෙයුම් ක්‍රියාත්මකයි. ඇෆ්ගනිස්ථානයේද නගර කිහිපයක් ජලයෙන් යටව ඇති බවද විදෙස් වාර්තා වැඩිදුරටත් සඳහන් කළා.",
       "URL": "https://www.hirunews.lk/64442/දකුණු-ආසියාවටත්-අයහපත්-කාලගුණයෙන්-බලපෑම්",
       "Category": "International News",
       "Parent URL": "https://www.hirunews.lk/international-news.php?pageID=816"
}