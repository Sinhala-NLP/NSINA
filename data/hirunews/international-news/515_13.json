{
       "Source": "hirunews",
       "Timestamp": "Sunday, 19 February 2017 - 7:59",
       "Headline": "පලනිසාමිට තමිල්නාඩුවේ විරෝධය",
       "News Content": "හිටපු මහ ඇමති පන්නීර් සෙල්වම්ගේ සහ ඩී.එම්.කේ. පක්ෂයේ ඉල්ලීම් නොතකා තමිල්නාඩු ප්‍රාන්ත සභාවේ ඊයේ පැවති විවෘත ඡන්දයකින් මහ ඇමති ධුරය තහවුරු කරගත් එඩප්පාඩි පලනිස්වාමිට තමිල්නාඩුවේ විවිධ අංශවලින් විරෝධය පළවනවා.\nමෙම ඡන්දය රහස් ඡන්දයක් ලෙස පවත්වන ලෙස කළ ඉල්ලීම් නොතකා එය විවෘත ලෙස පැවැත්වූ කථානායකවරයාටද එල්ලවන්නේ දැඩි විරෝධයක්.\nතමිල්නාඩුවේ ජනප්‍රිය නළු කමලාහසන් ඊට මුලින්ම ප්‍රතිචාර දැක්වූ අයෙක් වූ අතර ඔහු කියා සිටියේ පලනිස්වාමි මහ ඇමතිවරයා ලෙස පිළිගත් ප්‍රාන්ත සභා නියෝජිතයන් නිවෙස්වලට පැමිණ දැන් ජනතා හඬට කන්දිය යුතු බවයි.\nපන්නීර්සෙල්වම් තමාට එරෙහිවන බව දැනගත් මොහොතේ සිටම වී.කේ. ශෂිකලා ඒ.අයි.ඒ.ඩී.එම්.කේ. ප්‍රාන්ත සභා නියෝජිතයන් පිරිස රැගෙන තරුපහේ සංචාරක නිකේතනයක කඳවුරු බැඳගත් අතර, එහි සිටි ඔවුන් නැවතත් ඉවතට පැමිණියේ ඊයේ ඡන්දය ප්‍රකාශ කිරීමටයි.\nදුෂණ චෝදනා මත සිර දඩුවම් නියමවූ ශෂිකලා නටරාජන් බන්ධනාගාරය වෙත යාමට පෙර ඔහුගේ අනුගාමිකයෙකු වන පලනිස්වාමි පක්ෂ නායකත්වයට පත්කරනු ලැබුවා.\nතමිල්නාඩු සිනමා නළු සිද්ධාර්ත් කියා සිටියේ ශෂිකලා බන්ධනාගාරයේ සිට තමිල්නාඩු පාලන බලය මෙහෙයවන බැවින් ජනතා මුදල් ඉතිරිකිරීමේ පියවරක් ලෙස ඇයට ලැප්ටොප් පරිගණකයක් ලබාදිය යුතු බවයි.",
       "URL": "https://www.hirunews.lk/154866/පලනිසාමිට-තමිල්නාඩුවේ-විරෝධය",
       "Category": "International News",
       "Parent URL": "https://www.hirunews.lk/international-news.php?pageID=515"
}