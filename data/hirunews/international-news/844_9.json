{
       "Source": "hirunews",
       "Timestamp": "Monday, 29 April 2013 - 19:21",
       "Headline": "සිරියානු අගමැති බෝම්බ ප්‍රහාරයකින් දිවි ගලවා ගනී.",
       "News Content": "සිරියාවේ දමස්කස් අගනුවර අද (29) සිදුවූ මෝටර් රථ බෝම්බ ප්‍රහාරයකදී එරට අග්‍රාමාත්‍ය වේල්-අල්-හල්කි දිවි ගලවාගෙන තිබෙනවා. බෝම්බ පිපිරීම සිදුකර ඇත්තේ සිරියානු අග්‍රාමාත්‍යවරයා ගමන්ගත් රථ පෙළ ඉලක්ක කර ගෙනයි. එහෙත් අග්‍රාමාත්‍ය අල්-හල්කි පෞද්ගලික ආරක්ෂකයා මෙහිදී ජීවිතක්ෂයට පත්වූ අතර තවත් පුද්ගලයන් රැසක් තුවාල ලැබුවා. ප්‍රහාරය සම්බන්ධයෙන් මෙතෙක් කිසිවෙකු වගකීම භාර ගෙන නැහැ. එහෙත්, ජනාධිපති බෂාර් අල් අසාද්ගේ රජයට එරෙහි කැරලිකරුවන් විසින් මෙම ප්‍රහාරය එල්ල කරන්නට ඇතැයි සැලකෙනවා. ඔවුන් මීට පෙර ද මෙවැනි බෝම්බ ප්‍රහාර රැසක් දියත් කළා. අද ප්‍රහාරය එල්ල වූයේ දමස්කස් අගනුවර ගුවන් හමුදා කඳවුර අනෙකුත් ප්‍රධාන නගරවලට සම්බන්ධ කරන මාර්ගයේයි. ඒ ආසන්නයේ ජනාධිපති අසාද්ගේ මාලිගය ද පිහිටා තිබෙනවා. පසුගිය වසර දෙක තුල ක්‍රියාත්මක වූ සිරියානු සිවිල් යුද්ධයෙන් මේ වනවිට මියගොස් ඇති සංඛ්‍යාව 70,000 කට අධිකයි.",
       "URL": "https://www.hirunews.lk/58037/සිරියානු-අගමැති-බෝම්බ-ප්‍රහාරයකින්-දිවි-ගලවා-ගනී",
       "Category": "International News",
       "Parent URL": "https://www.hirunews.lk/international-news.php?pageID=844"
}