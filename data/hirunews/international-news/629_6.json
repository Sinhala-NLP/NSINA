{
       "Source": "hirunews",
       "Timestamp": "Monday, 30 May 2016 - 19:34",
       "Headline": "ඉරාකයේ අයි.එස්. බලකොටුව අත්පත් කර ගැනීමේ අවසන් සටන ඇරඹේ",
       "News Content": "අයි.එස්. සංවිධානයේ ඉරාක බලකොටුව වන ෆල්ලූජා අත්පත් කර ගැනීම සඳහා අවසන් සටන ඇරඹූ බව ඉරාක හමුදාව ප්‍රකාශ කළා.\n2014 වසරේදී ෆල්ලූජා අයි.එස්. වරුන් අතට පත්වූ අතර, එය නැවත අත්පත් කර ගැනීම සඳහා ඉරාක හමුදාව මීට පෙර දැරූ ප්‍රයත්නයන් සාර්ථක වූයේ නැහැ.\nනගරය තුළ සිවිල් වැසියන් 50,000ක් පමණ කොටු වී සිටින බව විශ්වාස කෙරෙනවා.\nඉන් පළා ඒමට සමත් වී ඇත්තේ පවුල් 100 ගණනක් පමණයි.\nතම සංවිධානය වෙනුවෙන් සටන් කිරීම ප්‍රතික්ෂේප කරන සිවිල් වැසියන් සාගින්නේ මිය යාමට හැරීම හෝ ඝාතනය කිරීම අයි.එස්.වරුන්ගේ උපක්‍රමයක් වී ඇති බව ජගත් සංවිධානය ප්‍රකාශ කළා.\nඉරාක හමුදාව සදහන් කළේ ත්‍රස්ත මර්ධන කටයුතු පිළිබඳ විශේෂ පුහුණුව ලැබූ භට කණ්ඩායම් මේ වන විට ෆල්ලූජා නගරයට පෙරමුණු කිහිපයකින් ඉදිරියට ඇදෙන බවයි.",
       "URL": "https://www.hirunews.lk/134380/ඉරාකයේ-අයි-එස්-බලකොටුව-අත්පත්-කර-ගැනීමේ-අවසන්-සටන-ඇරඹේ",
       "Category": "International News",
       "Parent URL": "https://www.hirunews.lk/international-news.php?pageID=629"
}