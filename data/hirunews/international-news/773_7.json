{
       "Source": "hirunews",
       "Timestamp": "Sunday, 29 December 2013 - 13:38",
       "Headline": "සිරියානු ජනපති අසාද්ගෙන් පාප් වහන්සේට පණිවුඩයක්.",
       "News Content": "සියලූම ආගම් අදහන සිරියානුවන් වෙනුවෙන් රට රැක ගැනීමට සූදානම් බව ජනාධිපති බෂාර් අල් අසාද් පාප් වහන්සේ වෙත පණිවුඩයක් යවමින් ප්‍රකාශ කළා. සිරියානු රාජ්‍ය මාධ්‍ය සදහන් කළේ රජයේ නියෝජිත පිරිසක් වතිකානුවේදී ෆ්‍රැන්සිස් පාප් වහන්සේගේ ලේකම්වරයා ඊයේ හමුවී මෙම පණිවුඩය භාර දුන් බවයි. අන්තවාදීන් විසින් එල්ල කරන ප්‍රහාරවලින් සිරියානුවන් රැක ගැනීම තම අරමුණ බවත්, ජනාධිපති අසාද් සදහන් කර තිබෙනවා. සිරියානුවන්ගෙන් සියයට 10ක් සාම්ප්‍රදායික ක්‍රිස්තියානු ලබ්ධිකයන්. ජනාධිපති අසාද් පාප් වහන්සේ වෙත යැවූ පණිවුඩයේ දැක්වෙන්නේ අන්තවාදීන් සිරියාවේ අන්‍යාගමිකයින්ට හිරිහැර සිදුකරන බවයි. විදේශ මැදිහත්වීමකින් තොරව ජාතික සංවාදයක් තුළින් සිරියානු අර්බුදයට විසදුමක් ලබා ගත හැකි බවට ජනාධිපති අසාද් මෙහිදී විශ්වාසය පළ කළා. පාප් වහන්සේ සිය නත්තල් පණිවුඩයේ දී ද සිරියාවේ සාමය උදෙසා යාඥා කළා. 2011 වසරේ දී ආණ්ඩු විරෝධී උද්ඝෝෂණවලින් ආරම්භ වූ සිරියානු අර්බුදයේ දී මේ වන විට එක්ලක්ෂ 26,000කට වැඩි පිරිසක් ජීවිතක්ෂයට පත්වී තිබෙනවා.",
       "URL": "https://www.hirunews.lk/74377/සිරියානු-ජනපති-අසාද්ගෙන්-පාප්-වහන්සේට-පණිවුඩයක්",
       "Category": "International News",
       "Parent URL": "https://www.hirunews.lk/international-news.php?pageID=773"
}