{
       "Source": "hirunews",
       "Timestamp": "Friday, 12 July 2019 - 14:28",
       "Headline": "කොකේන් කිලෝ 7700ක් ප්‍රවාහනය කළ සබ්මැරීනයක් ඇමරිකානු වෙරළාරක්ෂක අත්අඩංගුවට",
       "News Content": "දකුණු පැසිෆික් සාගරයේදී මත්ද්‍රව්‍ය ප්‍රවාහනය කරමින් තිබූ සබ්මැරීනයක් ඇමරිකානු වෙරළාරක්ෂකයන් විසින් අත්අඩංගුවට ගෙන තිබෙනවා.\nකොලොම්බියානු සහ ඉක්වදෝර් වෙරළේ මුර සංචාරයේ නිරත වූ ඇමරිකානු වෙරළාරක්ෂක යාත්‍රාවක් විසින් පරීක්ෂාවට ලක් කළ අඩි 40 ක් දිගැති එම සබ්මැරීන යාත්‍රාවේ කොකේන් මත්ද්‍රව්‍ය කිලෝග්‍රෑම් 7700 කට වැඩි ප්‍රමාණයක් සොයා ගැනුණා.\nමෙම මත්ද්‍රව්‍ය තොගය ඇමරිකා එක්සත් ජනපදය වෙත රැගෙන එමින් තිබූ බවයි විශ්වාස කෙරෙන්නේ.\nඑහි වටිනාකම ඇමරිකානු ඩොලර් මිලියන 232 ක් වන බව ඇමරිකානු පැසිෆික් වෙරළාරක්ෂක බලකායේ අණදෙන නිලධාරී ලූතිනන් කමාන්ඩර් ස්ටීවන් බ්‍රිකී ප්‍රකාශ කළා.\nඇමරිකාවට පැමිණෙන මත්ද්‍රව්‍ය වලින් 80% ක් පමණ මෙලෙස පැසිෆික් කලාපය හරහා මුහුදු මාර්ගයෙන් රැගෙන එන බව විශ්වාස කෙරෙන අතර, ඉන් 11%ක් සබ්මැරීන යාත්‍රා මගින් ප්‍රවාහනය කෙරෙන බව සඳහන්.",
       "URL": "https://www.hirunews.lk/220161/කොකේන්-කිලෝ-7700ක්-ප්‍රවාහනය-කළ-සබ්මැරීනයක්-ඇමරිකානු-වෙරළාරක්ෂක-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=251"
}