{
       "Source": "hirunews",
       "Timestamp": "Thursday, 27 May 2021 - 14:04",
       "Headline": "මාධ්‍යවේදියා පැහැර ගැනීම බෙලරූස් ජනපති සාධාරණීකරණය කරයි",
       "News Content": "රයන් එයාර් ගුවන් යානයක් බලහත්කාරයෙන් සිය රටේ ගුවන්තොටුපලකට බස්සවා ආණ්ඩුව විවේචනය කළ මාධ්‍යවේදියෙකු පැහැර ගැනීම සාධාරණීකරණය කිරීමට බෙලරූස් ජනාධිපති ඇලෙක්සැන්ඩර් ලුකචෙන්කෝ ඊයේ උත්සාහයක නිරත වුණා.\nඑරට පාර්ලිමේන්තුව අමතමින් ඔහු සඳහන් කළේ විවේචකයන් තම රටට එරෙහි දෙමුහුන් යුද්ධයක් දියත් කරමින් සිටින බවයි.\nග්‍රීසියේ සිට ලිතුවේනියාව බලා ගමන් ගත් ගුවන් යානයක බෝම්බයක් ඇති බව පවසා බෙලරූස් රාජ්‍යය වෙත ගොඩබැස්සවීමෙන් අනතුරුව 26 හැවිරිදි රෝමන් පොටසෙවිච් නමැති මාධ්‍යවේදියා සහ ඔහුගේ 23 හැවිරිදි රුසියානු පෙම්වතිය අත්අඩංගුවට ගනු ලැබුවා.\nමෙය ගුවන් යානා කොල්ලයක් සහ නීතිවිරෝධී පැහැර ගැනීමක් ලෙස හැඳින්වූ යුරෝපා සංගමය බෙලරූස් රාජ්‍යයට එරෙහිව ගුවන් තහනමක් ද ප්‍රකාශයට පත් කළා.\nඅත්අඩංගුවට ගත් මාධ්‍යවේදියා සහ ඔහුගේ පෙම්වතිය පාපොච්චාරණයක් සිදුකළ බවට වීඩියේ පටයක් නිකුත් කර ඇති නමුත් ඔවුන්ගේ දෙමාපියන් පවසන්නේ මෙය බෙලරූස් බලධාරින්ගේ පීඩනය මත සිදුකළ ප්‍රකාශයක් බවයි.\nත්‍රස්තවාදී චෝදනා මත රඳවාගෙන සිටින මාධ්‍යවේදි රෝමන් පොටසෙවිච් ට මරණ දඬුවම පැනවීමේ අවදානමක් පවතින බව ඔහුගේ පියා මාධ්‍ය වෙත ප්‍රකාශ කළා.",
       "URL": "https://www.hirunews.lk/272592/මාධ්‍යවේදියා-පැහැර-ගැනීම-බෙලරූස්-ජනපති-සාධාරණීකරණය-කරයි",
       "Category": "International News",
       "Parent URL": "https://www.hirunews.lk/international-news.php?pageID=114"
}