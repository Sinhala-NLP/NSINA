{
       "Source": "hirunews",
       "Timestamp": "Saturday, 23 December 2017 - 17:14",
       "Headline": "පිලිපීනයේ නගර දෙකක් වැසී යයි",
       "News Content": "දකුණු පිලිපීනය හරහා හමා ගිය ටෙම්බින් සුළි කුණාටුවේ බලපෑමත් සමග සිදුවූ නායයාම් හේතුවෙන් පිලිපීනයේ ටියුබොට් සහ පියගාපෝ නගර විනාශයට පත්වී තිබෙනවා. විදෙස් වාර්තා සදහන් කළේ එම නගර දෙකේ නිවාස විශාල ගල් සහ මඩවලින් යටවී ඇති බවයි.\nමේ වනවිට ජීවිතාරක්ෂක මෙහෙයුම් එරට ආරක්ෂක අංශ මැදිහත්වීමෙන් ආරම්භ කර ඇති බව සදහන්.\nටෙම්බින් සුළි කුණාටුවේ බලපෑමෙන් මේ වනවිට පිලිපීනයේ පුද්ගලයින් 133 දෙනෙකු මියගොස් ඇති අතර, තවත් විශාල පිරිසක් අතුරුදන්ව ඇති බවයි විදෙස් වාර්තාවල දැක්වුණේ.\nවිදුලිබලය සහ සන්නිවේදන සම්බන්ධතා බිඳවැටීම හේතුවෙන් ආපදාවට පත් ප්‍රදේශවල බලධාරීන් සම්බන්ධ කර ගැනීමට නොහැකි බවයි ආරක්ෂක අංශ ප්‍රකාශකර ඇත්තේ.\nගම්මාන කිහිපයක් සම්පුර්ණයෙන් විනාශයට පත්ව තිබෙනවා.\nවිදෙස් පුවත් සේවා පෙන්වා දෙන්නේ වසරකට සුළි කුණාටු 20 කින් පමණ පිලිපීනයට බලපෑම් එල්ලවන බවයි.\nඉන් කිහිපයක් ඉතා දරුණු ගණයේ ඒවා ලෙසට සැලකෙනවා.\nකෙසේවෙතත් මෙවර බලපෑම් එල්ලවු ටෙම්බින් සුළි කුණාටුව වැනි ඒවා දුර්ලභ ලෙසයි පිලිපීන බලධාරීන් ප්‍රකාශකර ඇත්තේ.\nදොලොස් දහසක් පමණ නිවාස අත්හැර ගොස් තිබෙනවා.\nඊයේ සුළි කුණාටුව පිළිපීනයට කඩා වැදීමත් සමග මුහුද ඉතා රලු වී ඇතැයි සඳහන්.\nඑමෙන්ම මුහුදු ප්‍රදේශවල පැයට කිලෝමීටර් 95 ක පමණ වේගයකින් සුළං ද ඇතිවු බවයි විදෙස් වාර්තා කියාසිටියේ.",
       "URL": "https://www.hirunews.lk/179135/පිලිපීනයේ-නගර-දෙකක්-වැසී-යයි",
       "Category": "International News",
       "Parent URL": "https://www.hirunews.lk/international-news.php?pageID=411"
}