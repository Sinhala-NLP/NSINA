{
       "Source": "hirunews",
       "Timestamp": "Sunday, 16 May 2021 - 11:19",
       "Headline": "කොරෝනා වැළඳී මියගිය පාකිස්ථාන වෛද්‍යවරුන් සංඛ්‍යාව 200 දක්වා ඉහළට",
       "News Content": "ගතවූ පැය විසි හතර තුළද ලොව වැඩිම දෛනික ආසාදිතයන් සහ මරණ ඉන්දියාවෙන් වාර්තාවී තිබෙනවා.\nආසාදිතයන් තුන්ලක්ෂ 10,822ක් අලුතින් හඳුනාගැනීමත් සමඟ එරට මුළු ආසාදිතයන් සංඛ්‍යාව දෙකෝටි හතළිස් හයලක්ෂ අසූ තුන්දහස් හැට පහ දක්වා ඉහළ ගියා.\nනව මරණ 4,090ක් ගතවූ පැය විසි හතර තුළ වාර්තාවීමත් සමඟ එරට මේ දක්වා සිදුව ඇති සමස්ත මරණ සංඛ්‍යාව දෙලක්ෂ 70,319ක්.\nමේ අතර, පාකිස්ථානයේ කොරෝනා ආසාදිතව වෛද්‍යවරුන් 200 කට වැඩි පිරිසක් මියගොස් තිබෙනවා.\nඑරට වෛද්‍ය සංගමය නිවේදනය කළේ කොරෝනා වසංගය ආරම්භ වූ දා සිට මේ දක්වා එම මරණ වාර්තාවී ඇති බවයි. වැඩිම වෛද්‍ය මරණ සංඛ්‍යාවක් එනම්, 73  දෙනෙකු වාර්තාවී ඇත්තේ පන්ජාබ් ප්‍රාන්තයෙන්.\nප්‍රංශයේ කොරෝනා එන්නත්කරණයට ලක්කළ පුද්ගලයින් සංඛ්‍යාව මිලියන 20 ඉක්මවා තිබෙනවා. එය, එරට ජනගහනයෙන් සියයට 30 ක ප්‍රමාණයක්.\nආසාදිතයන් වාර්තාවීම අඩු වීම සැලකිල්ලට ගනිමින් ලබන මස  9 වන දා සිට එරට අවන්හල් යළි  සම්පූර්ණයෙන් විවෘත කිරීමට ද ප්‍රංශ රජය සූදානම් වනවා.\nඑමෙන්ම, කාශ්මීරයේ ශ්‍රී නගර් හි කොරෝනා ප්‍රතිශක්තිකරණ එකදු එන්නතක් හෝ නොමැති තත්වයක් පවතින බව වාර්තාවනවා.\nමේ දක්වා කාශ්මීරයේ දිස්ත්‍රික්ක 10න් එන්නත් ලබාදී ඇත්තේ පුද්ගලයින් 504 දෙනෙකුට පමණක් බවයි ඉන්දීය වාර්තා පෙන්වා දෙන්නේ.\nමේ අතර ඉන්දීය අග්‍රාමාත්‍ය  නරේන්ද්‍ර මෝදි විවේචනය කරමින් පෝස්ටර් ඇලවූ 12 දෙනෙකු දිල්ලි පොලීසිය මගින් අත්අඩංගුවට ගෙන තිබෙනවා.\nඉන්දීය වාර්තා සඳහන් කළේ තම දරුවන්ට තිබූ එන්නත් මෝදි විසින් විදෙස් රටවලට ලබාදුන් බවට චෝදනා කෙරෙන පාඨ සඳහන්  පෝස්ටර් තොගයක් පොලීසිය භාරයට ගෙන ඇති බවයි.",
       "URL": "https://www.hirunews.lk/271504/කොරෝනා-වැළඳී-මියගිය-පාකිස්ථාන-වෛද්‍යවරුන්-සංඛ්‍යාව-200-දක්වා-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=116"
}