{
       "Source": "hirunews",
       "Timestamp": "Monday, 04 November 2019 - 17:06",
       "Headline": "පාකිස්තාන අගමැතිට ඉල්ලා අස්වීමට අද මැදියම් රැය තෙක් කල් දෙයි",
       "News Content": "පාකිස්තානයේ ඉස්ලාමාබාද් අගනුවර කඳවුරු බැද සිටින පාකිස්තාන ජමයිත් උලෙමා ඊ - ඉස්ලාම් පක්ෂයේ ක්‍රියාකාරීන් අගමැති ඉම්රාන් ඛාන්ට ඉල්ලා අස්වීම සඳහා අද මධ්‍යම රාත්‍රිය තෙක් කල් ලබාදී තිබෙනවා.\nඑහි නායක ඉස්ලාමීය පූජකයෙකු වන මව්ලානා ෆස්ලූර් රෙහෙමාන් සිය අනුගාමිකයන් සමඟ පාකිස්තාන අගනුවරට පසුගිය සතියේ පැමිණියේ රථ පෙරහරකින්.\nඅගමැති ඉම්රාන් ඛාන් පාකිස්තාන හමුදාවේ සහය ඇතිව දූෂිත මැතිවරණයකින් බලයට පැමිණි බවට චෝදනා නගන රෙහෙමාන්, අගමැතිවරයාට ඉල්ලා අස්වන ලෙස බල කර සිටිනවා.\nපාකිස්තාන කාන්තාවන්ට සම තත්ත්වය ලබාදීමට විරුද්ධ ජමයිත් උලමා නායකයා මෙම විරෝධතා චාරිකාවට කාන්තාවන් සහභාගි කර නොගැනීම ද විශේෂත්වයක්.\nකෙසේ නමුත්, තමා ඉල්ලා අස්වීමට සූදානම් නොමැති බවයි අගමැති ඉම්රාන් ඛාන් අවධාරණය කළේ.",
       "URL": "https://www.hirunews.lk/227615/පාකිස්තාන-අගමැතිට-ඉල්ලා-අස්වීමට-අද-මැදියම්-රැය-තෙක්-කල්-දෙයි",
       "Category": "International News",
       "Parent URL": "https://www.hirunews.lk/international-news.php?pageID=226"
}