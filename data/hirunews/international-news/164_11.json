{
       "Source": "hirunews",
       "Timestamp": "Monday, 14 September 2020 - 15:58",
       "Headline": "ඉන්දියාවේ පාර්ලිමේන්තු මන්ත්‍රීවරුන් 17 දෙනෙකුට කොරෝනා",
       "News Content": "ලෝක් සභා ලෙස හඳුන්වන ඉන්දීය පාර්ලිමේන්තුවේ මන්ත්‍රීවරුන් 17 දෙනෙකුට කොරෝනා වෛරසය ආසාදනය වී ඇති බව වාර්තා වනවා.\nඒ බව අනාවරණ වූයේ ඉන්දීය පාර්ලිමේන්තුවේ මෝසම් සැසිවාරය අද උදෑසන ආරම්භ වීමට පෙර සිදුකළ පරීක්ෂාවන්හිදීයි.\nඑහිදී සියලුම මන්ත්‍රීවරුන් කොවිඞ් 19 පරීක්ෂාවට ලක් කෙරුණු අතර, පාලක භාරතී ජනතා පක්ෂයේ මන්ත්‍රීවරුන් 12 දෙනෙකු කොරෝනා වෛරසය ආසාදනය වී ඇති බව අනාවරණ වුණා.\nඑමෙන්ම, ආන්ද්‍ර ප්‍රදේශ් ප්‍රාන්තයේ වයි.එස්.ආර්. කොංග්‍රස් මන්ත්‍රීවරුන් දෙදෙනෙකුට, ශිව් සේනා, ඩී.එම්.කේ. සහ රාජස්ථාන්හි ආර්.එල්.පී පක්ෂයේ මන්ත්‍රීවරුන් එක් අයෙකුට බැගින් වෛරසය ආසාදනය වී ඇති බවයි හෙළිවී ඇත්තේ.\nපාර්ලිමේන්තු සැසිය ආරම්භ වීමට පෙරම ඉන්දීය රජයේ අමාත්‍යවරුන් 7 දෙනෙකුට සහ මන්ත්‍රීවරුන් 25 දෙනෙකු කොරෝනා වෛරසය ආසාදනය වී ඇති බව තහවුරු වී තිබෙනවා.\nඉන්දියාවේ කොරෝනා වෛරස් ආසාදිතයින් සංඛ්‍යාව මේ වනවිට හතලිස් අටලක්ෂය ඉක්මවන අතර, කොරෝනා මරණ සංඛ්‍යාව 80,000කට ආසන්නයි.",
       "URL": "https://www.hirunews.lk/250191/ඉන්දියාවේ-පාර්ලිමේන්තු-මන්ත්‍රීවරුන්-17-දෙනෙකුට-කොරෝනා",
       "Category": "International News",
       "Parent URL": "https://www.hirunews.lk/international-news.php?pageID=164"
}