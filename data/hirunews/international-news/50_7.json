{
       "Source": "hirunews",
       "Timestamp": "Sunday, 08 May 2022 - 13:19",
       "Headline": "අසානි සුළි සුළඟ චණ්ඩ මාරුතයක් වන ලකුණු",
       "News Content": "ගිණිකොණ දිග බෙංගාල බොක්ක ප්‍රදේශයේ වර්ධනය වන අසානි සුළි කුණාටුව හෙට (09) උදෑසන වනවිට චණ්ඩ මාරුතයක් බවට පත්වනු ඇතැයි ඉන්දීය කාලගුණ විද්‍යා අංශ අනාවැකි පළ කරනවා.\nපැයට කිලෝමීටර 118 ත් 220 ත් අතර වේගයකින් හමන මෙම සුළි කුණාටුව උතුරුදිග ඉන්දීය සාගර කලාපයේ මේ වසරේ වාර්තා වන ප්‍රථම සුළිසුළඟයි.\nඉන්දියාවේ ඔඩීෂා හෝ ආන්ද්‍ර ප්‍රදේශ් ප්‍රාන්තවලට කඩාවදිනු ඇතැයි අපේක්ෂා කෙරුණු අසානි සුළිසුළඟ එහි වෙරළට සමාන්තරව ගමන් කරනු ඇති බවයි දැන් විශ්වාස කෙරෙන්නේ.\nකෙසේ නමුත් මෙම මුහුදු ප්‍රදේශ අද උදෑසන වනවිටම දැඩි රළු ස්වභාවයක් ගෙන ඇති බව ඉන්දීය මාධ්‍ය වාර්තා කළා.\nමෙම සුළි කුණාටුව හේතුවෙන් එම මුහුදු ප්‍රදේශවල නැවත දැනුම්දෙනතුරු ගමන් නොකරන ලෙස කාලගුණ විද්‍යා දෙපාර්තමේන්තුව මෙරට බහුදින යාත්‍රාවලටද දැනුම්දෙනවා.\nඑම ප්‍රදේශ ආශ්‍රිතව සුළඟේ වේගය පැයට කිලෝමීටර 90 දක්වා ඉහළ යා හැකි බැවින් මුහුද ඉතා රළු විය හැකි\nමේ වනවිට එම මුහුදු ප්‍රදේශවල ධීවර කටයුතුවල යෙදී සිටින බහුදින ධීවර යාත්‍රා වහාම ගොඩබිමට හෝ ආරක්ෂිත ස්ථානයක් වෙත ගමන් කරන ලෙසටයි කාලගුණ නිවේදනයේ සඳහන්කර ඇත්තේ.\nකෙසේ නමුත් අසානි සුළි සුළඟින් ශ්‍රී ලංකාවට දැඩි බලපෑමක් එල්ල නොවන බව කාලගුණ විද්‍යා දෙපාර්තමේන්තුවේ අධ්‍යක්ෂ අතුල කරුණානායක සඳහන් කළා.",
       "URL": "https://www.hirunews.lk/303819/අසානි-සුළි-සුළඟ-චණ්ඩ-මාරුතයක්-වන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=50"
}