{
       "Source": "hirunews",
       "Timestamp": "Saturday, 26 January 2013 - 15:44",
       "Headline": "චීන කාන්තාවක් වසර 3ක් පණ පිටින් මෘත ශරීරාගාරයක.",
       "News Content": "සිය සැමියා රජයේ ප්‍රතිශෝධන කඳවුරකදී පීඩා විදීම පිළිබදව පෙත්සමක් ඉදිරිපත් කළ චීන කාන්තාවක් වසර 3ක් තිස්සේ මෘත ශරීරාගාරයක රඳවා තැබීමේ පුවතක් යිචුවාන් නගරයෙන් වාර්තා වනවා. 2003 වසරේ සාර්ස් වසංගතය පැතිරුණු අවස්ථාවේ පුද්ගලයන් වෙන් කර තැබීමට එරෙහි වූ ඇගේ සැමියා කම්කරු ප්‍රතිශෝධන කදවුරක් වෙත යොමු කෙරුණා. එහිදී ඔහු දැඩි ලෙස රෝගාතුරවීම හේතුවෙන් ඒ පිළිබද පැමිණිලි කිරීම සඳහා ඔහුගේ බිරිද බීජිං අගනුවරට ගොස් තිබෙනවා. ඇයට ප්‍රතිචාර දැක්වීම වෙනුවට බලධාරීන් කටයුතු කළේ ඇය ද මාස 18කට ප්‍රතිශෝධන කඳවුරක් වෙත යොමු කිරීමටයි. එම කාලයෙන් පසුව ද සිය සටන අත්නොහැරීම හේතුවෙන් මෙම කාන්තාව වසර 3ක් තිස්සේ මෘත ශරීරාගාරයක රදවාගෙන සිටින බව වාර්තා වනවා. මේ පිළිබදව අන්තර් ජාල සමාජ සම්බන්ධතා වෙබ් අඩවිය මගින් හෙළි කිරීමත් සමග ඇයට සහනයක් හිමි වනු ඇතැයි අපේක්ෂා කෙරෙනවා.",
       "URL": "https://www.hirunews.lk/52165/චීන-කාන්තාවක්-වසර-3ක්-පණ-පිටින්-මෘත-ශරීරාගාරයක",
       "Category": "International News",
       "Parent URL": "https://www.hirunews.lk/international-news.php?pageID=868"
}