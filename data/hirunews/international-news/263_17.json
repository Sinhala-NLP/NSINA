{
       "Source": "hirunews",
       "Timestamp": "Friday, 24 May 2019 - 13:58",
       "Headline": "මැතිවරණ පරාජයෙන් පසු කොංග්‍රස් පක්ෂයේ හෙට තීරණාත්මක රැස්වීමක",
       "News Content": "ඉන්දීය මහමැතිවරණයෙන් අනපේක්ෂිත පරාජයක් ලැබූ ඉන්දීය කොංග්‍රස් පක්ෂයේ තීරණාත්මක රැස්වීමක් හෙට නවදිල්ලියේදී සංවිධානය කර තිබෙනවා.\nමෙය රාහුල් ගාන්ධි කොංග්‍රස් පක්ෂ නායකත්වයට පත්වීමෙන් පසු ලද දෙවන මැතිවරණ පරාජයයි.\nඅග්‍රාමාත්‍ය මෝදිගේ භාරතීය ජනතා පක්ෂ සන්ධානය ආසන 350 ඉක්මවා ලබා ගැනීමේදී කොංග්‍රසයට ආසන 100ක් හෝ ලබා ගැනීමට නොහැකිවීම නිසා මෙවර ද විපක්ෂ නායක ධුරය සහතික වශයෙන් ලබා ගත හැකි වන්නේ නැහැ.\nහෙට පැවැත්වෙන රැස්වීමේදී මැතිවරණ පරාජය පිළිබඳව ඇගයීමක් සිදුකිරීමට නියමිත අතර, රාහුල් ගාන්ධි පක්ෂ නායකත්වයෙන් ඉවත්වීමේ ලිපිය ද එහිදී ඉදිරිපත් කෙරෙනු ඇති.\nකෙසේ නමුත් එය පිළිගැනීමට ඇති ඉඩකඩ සීමිත බවයි ඉන්දීය මාධ්‍ය සඳහන් කළේ.",
       "URL": "https://www.hirunews.lk/217003/මැතිවරණ-පරාජයෙන්-පසු-කොංග්‍රස්-පක්ෂයේ-හෙට-තීරණාත්මක-රැස්වීමක",
       "Category": "International News",
       "Parent URL": "https://www.hirunews.lk/international-news.php?pageID=263"
}