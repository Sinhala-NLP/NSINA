{
       "Source": "hirunews",
       "Timestamp": "Sunday, 18 April 2021 - 9:10",
       "Headline": "රාවුල් කස්ත්‍රෝ ඝාතන තැතක් කරළියට",
       "News Content": "කියුබාවේ දශක 6 ක කස්ත්‍රෝ පාලනය අවසන් කරමින් කොමියුනිස්ට් පක්ෂ නායකත්වයෙන් ඉවත්වූ රාවුල් කස්ත්‍රෝ ඝාතනය කිරීම සඳහා ඇමරිකානු සී.අයි.ඒ. සංවිධානය කළ සැළසුමක් දැන් හෙළිදරව් වී තිබෙනවා.\n1960 දශකයේදී සී.අයි.ඒ. සංවිධානය ඒ සඳහා යොදාගෙන ඇත්තේ හෝසේ රාවුල් මාටිනෙස් නැමති ගුවන් නියමුවෙක්.\nඑවකට චෙකොස්ලොවැකියාවේ ප්‍රාග් අගනුවර සිට කියුබාවේ හවානා වෙත රාවුල් කස්ත්‍රෝ රැගෙන ඒම භාරවී ඇත්තේ එම නියමුවාටයි.\nඑහිදී අනතුරක් සිදුකොට ඔහු ඝාතනය කිරීම සී.අයි.ඒ. සැළසුම වී තිබෙනවා.\nමෙහෙයුම සඳහා නියමුවාට ඇමරිකානු ඩොලර් දස දහසක් ලබාදීමටත්, මෙහෙයුමේදී මියගියහොත් ඔහුගේ දරුවන් දෙදෙනාට විදේශ විශ්වවිද්‍යාල අධ්‍යාපනය ලබාදීමටත් සී.අයි.ඒ. සංවිධානය එකඟ වූ බවයි හෙළිවී ඇත්තේ.\nකෙසේ නමුත් යම් හේතුවක් නිසා නියමුවා ප්‍රාග් නුවරට ගිය පසු මෙහෙයුම අවලංගු කර තිබෙනවා.\nවොෂිංටනයේ ජාතික ආරක්ෂක ලේඛණ පර්යේෂණායතනය විසින් මෙම තොරතුරු දැන් ප්‍රකාශයට පත් කර ඇති බවයි විදෙස් වාර්තා සඳහන් කළේ.\nරාවුල් කස්ත්‍රෝගේ සොහොයුරු ෆිදෙල් කස්ත්‍රෝ ඝාතනය කිරීම සඳහා සී.අයි.ඒ. සංවිධානය උත්සහයන් 638ක් දරා ඇති අතර, එය ගිනස් ලෝක වාර්තාවලටද ඇතුළත්.",
       "URL": "https://www.hirunews.lk/268753/රාවුල්-කස්ත්‍රෝ-ඝාතන-තැතක්-කරළියට",
       "Category": "International News",
       "Parent URL": "https://www.hirunews.lk/international-news.php?pageID=122"
}