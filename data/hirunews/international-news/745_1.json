{
       "Source": "hirunews",
       "Timestamp": "Tuesday, 07 April 2015 - 13:51",
       "Headline": "මලයාසියාව ත්‍රස්ත විරෝධී පනතක් සම්මත කර ගනී",
       "News Content": "රට තුළ ක්‍රියාත්මක ඉස්ලාමීය අන්තවාදය මැඬලීමේ පියවරක් ලෙස නව ත්‍රස්ත විරෝධී පනතක් මලයාසියාව අද (07) සම්මත කර ගත්තා. ඒ අනුව නඩු විභාගයකින් තොරව පුද්ගලයන් රදවා තැබීමට හැකියාව ලැබෙනවා. 2012 වසරේ ඉවත් කරනු ලැබූ මෙම නීතිය මලයාසියාව තුළ නැවත ක්‍රියාවට නැංවීම මානව හිමිකම් සංවිධානවල අවදානයට ලක්වන කරුණක්. හියුමන් රයිට්ස් වොච් ආයතනය ප්‍රකාශ කළේ එමගින් මලයාසියාව මිනිස් අයිතිවාසිකම්වල දැවැන්ත පිම්මක් ආපස්සට ගොස් ඇති බවයි. මලයාසියාව මෙම ත්‍රස්ත විරෝධී නීතිය සම්මත කර ගත්තේ ක්වාලාලම්පූර් නුවරට ප්‍රහාරයක් එල්ල කිරීමට සැලසුම් කළ බව කියන පුද්ගලයන් 17 දෙනෙකු අත්අඩංගුවට ගෙන පැය කිහිපයකින් අනතුරුවයි. මලයාසියානු ස්වදේශ කටයුතු අමාත්‍ය ෂාහිඞ් හමීඩි පවසන පරිදි ඔවුන් පොලිස් ස්ථාන සහ හමුදා කඳවුරුවලට ප්‍රහාර එල්ල කිරීම සඳහා අවි රැස් කර තිබෙනවා. ඔවුන් අතරින් දෙදෙනෙකු සිරියාවේ අයි.එස් වරුන් වෙනුවෙන් සටන් වැද නැවත සිය රට පැමිණි අයයි.",
       "URL": "https://www.hirunews.lk/107070/මලයාසියාව-ත්‍රස්ත-විරෝධී-පනතක්-සම්මත-කර-ගනී",
       "Category": "International News",
       "Parent URL": "https://www.hirunews.lk/international-news.php?pageID=745"
}