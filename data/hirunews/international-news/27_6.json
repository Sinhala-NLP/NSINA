{
       "Source": "hirunews",
       "Timestamp": "Thursday, 20 October 2022 - 16:36",
       "Headline": "ළමුන් 100කට ආසන්න පිරිසක් මියයාමත් සමග ඉන්දුනීසියාව ඖෂධ සිරප් අත්හිටුවයි",
       "News Content": "ළමුන් 100 කට ආසන්න සංඛ්‍යාවක් මිය යාමත් සමඟ සියලුම සිරප් සහ දියර ඖෂධ අලෙවිය අත්හිටුවීමට ඉන්දුනීසියා බලධාරීන් පියවර ගෙන තිබෙනවා.\nගැම්බියාවේ කැස්ස සිරප් වර්ගයක් භාවිතයෙන් ළමුන් 70 කට ආසන්න පිරිසක් මරණයට පත්වීමේ සිදුවීම අනාවරණය වී සති කිහිපයකට පසුවයි ඉන්දුනීසියාවෙන් මෙම තොරතුරු වාර්තාවන්නේ.\nඉන්දුනීසියාවේ ළමුන්ගේ මරණවලට හේතුවී ඇති බවට සැක කෙරෙන ඖෂධය ආනයනය කළ එකක් ද නැතහොත් දේශීයව නිෂ්පාදනය කළ එකක් ද යන්න මෙතෙක් නිශ්චිතව අනාවරණ වී නැහැ.\nඉන්දුනීසියා සෞඛ්‍ය නිලධාරීන් පැවසුවේ අසත්මිකතාවලට ලක්වූ ළමුන්200ක් පමණ වාර්තා වී ඇති අතර ඔවුන්ගෙන් වැඩි දෙනෙක් වයස අවුරුදු පහට අඩු බවයි.\nමෙම මස මුලදී, ලෝක සෞඛ්‍ය සංවිධානය (WHO) ගැම්බියාවේ ළමුන් 70 කට ආසන්න සංඛ්‍යාවක් මියයාමට සම්බන්ධ කැස්ස සිරප් හතරක් සම්බන්ධයෙන් ගෝලීය අනතුරු ඇඟවීමක් ද නිකුත් කළා.\nඉන්දියානු ඖෂධ සමාගමක් විසින් සාදන ලද සිරප් වල ඩයිඑතිලීන් ග්ලයිකෝල් සහ එතිලීන් ග්ලයිකෝල් අනුමත කළ නොහැකි මට්ටමින් අඩංගු බවටයි WHO විසින් සොයා ගැනුණේ.\nඑම සිරප් උග්‍ර වකුගඩු ආබාධවලට හේතු විය හැකි බව එම සංවිධානය සඳහන් කර තිබුණා.\nඉන්දුනීසියාවේ සෞඛ්‍ය අමාත්‍යවරයා ප්‍රකාශ කර ඇත්තේ දේශීයව භාවිතා කරන ඇතැම් ඖෂධවල ද එම රසායනික සංයෝග හමු වූ බවයි.\nකෙසේවෙතත් ගැම්බියාවේ භාවිතා කරන කැස්ස සිරප් දේශීයව අලෙවි නොකළ බව ඉන්දුනීසියානු බලධාරීන් ප්‍රකාශ කර තිබෙනවා.\nඅසනීප වූ දරුවන්ට ලබාදුන් සිරප් ඖෂධ වර්ග හෝ වෙළඳ නාම හෝ ඉන්දුනීසියානු බලධාරීන් මෙතෙක් හෙළිදරව් කර නැහැ.\nඒ වෙනුවට සියලු සිරප් සහ දියර ඖෂධ විකිණීම සහ නිර්දේශ කිරීමයි තාවකාලිකව තහනම් කර ඇත්තේ.",
       "URL": "https://www.hirunews.lk/318395/ළමුන්-100කට-ආසන්න-පිරිසක්-මියයාමත්-සමග-ඉන්දුනීසියාව-ඖෂධ-සිරප්-අත්හිටුවයි",
       "Category": "International News",
       "Parent URL": "https://www.hirunews.lk/international-news.php?pageID=27"
}