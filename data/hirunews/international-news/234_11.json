{
       "Source": "hirunews",
       "Timestamp": "Sunday, 29 September 2019 - 14:13",
       "Headline": "සෞදි රජකුමරු ලබාදුන් යානයේ දෝෂයක් නිසා අගමැති ඉම්රාන් ඛාන් වානිජ ගුවන් යානයකින් පාකිස්ථානය බලා නික්මේ",
       "News Content": "ඇමරිකාවේ නිව්යෝක් නුවර ජගත් සංවිධාන මහා මණ්ඩල රැස්වීමට සහභාගිවූ පාකිස්ථාන අග්‍රාමාත්‍ය ඉම්රාන් ඛාන්, වානිජ ගුවන් යානයකින් නැවතත් පාකිස්ථානය බලා නික්මී තිබෙනවා.\nඒ, ඔහුට සෞදි රජකුමරු මොහොමඩ් බින් සල්මාන් ලබාදුන් යානයේ දෝෂයක් ඇතිවීම හේතුවෙන්.\nපාකිස්ථාන අග්‍රාමාත්‍යවරයා නිව්යෝක් නුවර බලා යාමට පෙර සෞදි අරාබියේ සංචාරයක නිරතවූ අතර, සෞදි රජකුමරු ඔහුට ඇමරිකාව බලා යාම සඳහා සිය පෞද්ගලික ගුවන් යානයක් ලබාදී තිබෙනවා.\nඔහු නැවතත් නිව්යෝක් සිට ඉස්ලාමාබාද් නුවර බලා නික්මුණු පසුවයි යානයේ දෝෂයක් ඇතිවී තිබෙන්නේ.\nපසුව එය ආපසු හරවාගෙන නිව්යෝක් නුවර ජෝන් එෆ් කෙනඩි ගුවන් තොටුපලට ගොඩබස්සවනු ලැබුවා.\nයානයේ දෝෂය නිවැරදි කිරීම පමාවීම හේතුවෙන් අගමැති ඉම්රාන් ඛාන් වානිජ ගුවන් යානයකින් නික්මී ඇති අතර, ඔහු පාකිස්ථානයට පැමිණ ඇත්තේ සෞදි අරාබියේ ජෙඩා නුවර හරහායි.",
       "URL": "https://www.hirunews.lk/225249/සෞදි-රජකුමරු-ලබාදුන්-යානයේ-දෝෂයක්-නිසා-අගමැති-ඉම්රාන්-ඛාන්-වානිජ-ගුවන්-යානයකින්-පාකිස්ථානය-බලා-නික්මේ",
       "Category": "International News",
       "Parent URL": "https://www.hirunews.lk/international-news.php?pageID=234"
}