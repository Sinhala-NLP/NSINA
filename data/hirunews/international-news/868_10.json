{
       "Source": "hirunews",
       "Timestamp": "Saturday, 26 January 2013 - 7:46",
       "Headline": "ඊජිප්තුවේ යළිත් විරෝධතා.",
       "News Content": "ජනාධිපති හොස්නි මුබාරක්ගේ පාලන බලය බිඳ දැමූ ඊජිප්තු විප්ලවයේ දෙවැනි සැමරුම ඊයේ (25) පැවැත්වුණේ ගැටුම්කාරී තත්ත්වයක් මැදයි. විපක්ෂය මෙය ජනාධිපති මොහොමඞ් මුර්සි සහ ඔහුගේ ඉස්ලාමීය සහෝදරත්වයට විරෝධය පළ කිරීම සදහා යොදා ගැනීම ඊට හේතුවයි. සූවස් නගරයේ දී ආණ්ඩු විරෝධී උද්ඝෝෂකයන් පොළීසිය හා ගැටුණු අතර එහිදී පුද්ගලයන් 5 දෙනෙකු ජීවිතක්ෂයට පත්වුණා. ඇලෙක්සෙන්ඩි‍්‍රයා සහ ස්මයිලියා ප්‍රදේශවලද මෙවැනි ගැටුම් වාර්තා වූ අතර ඉස්ලාමීය සහෝදරත්ව පක්ෂයේ මූලස්ථානයට විරෝධතාකරුවන් ගිනි තැබූ බව සදහන්. ප්‍රධාන විරෝධතා රැළිය පැවැත්වුණේ ඊජිප්තු විප්ලවය ඇරඹුණු කයිරෝ නුවර තරීර් චතුරස‍්‍රයේදියි. ඊජිප්තුවේ ප්‍රාන්ත 27කින් 12කම මෙවැනි විරෝධතාවන් පැවැති අතර එහිදී තුවාල ලැබූ සංඛ්‍යාව 379ක්. කයිරෝ නුවර ජනාධිපති මන්දිරයට ඉදිරිපිටට රැස්වූ විරෝධතාකරුවන් පලවා හැරීමට ඊජිප්තු පොලීසිය කදුළු ගෑස් ප්‍රහාරයක් ද එල්ල කළා.",
       "URL": "https://www.hirunews.lk/52132/ඊජිප්තුවේ-යළිත්-විරෝධතා",
       "Category": "International News",
       "Parent URL": "https://www.hirunews.lk/international-news.php?pageID=868"
}