{
       "Source": "hirunews",
       "Timestamp": "Wednesday, 26 May 2021 - 8:30",
       "Headline": "පූටින් - බයිඩ්න් ප්‍රථම සමුළුව ජුනි 16 වැනිදා",
       "News Content": "අමෙරිකානු ජනාධිපති ජෝ බයිඩ්න් සහ රුසියානු ජනාධිපති ව්ලැදිමීර් පූටින් අතර ප්‍රථම සමුළුව ලබන මස 16 වැනිදා ජිනීවා නුවරදී පැවැත්වෙන බව ධවල මන්දිරය නිවේදනය කළා.\nනායකයින් දෙදෙනා එහිදී අමෙරිකාව සහ රුසියාව අතර ස්ථාවර සහයෝගීතාවක් ගොඩනැංවීම පිළිබඳව සංවාදයක නිරත වනු ඇති බවයි ධවල මන්දිරයේ මාධ්‍ය ලේකම්වරිය සඳහන් කළේ.\nසමුළුව ක්‍රෙම්ලීන් මන්දිරය විසින්ද සනාථ කළ අතර ජනපති පූටින්, අමෙරිකානු ජනාධිපති ජෝ බයිඩ්න් සමඟ ක්‍රමෝපාය ස්ථාවරත්වය පිළිබඳව මෙන්ම කලාපීය ගැටළු විසඳීම සහ කොවිඩ් 19 ගෝලීය වසංගතය සම්බන්ධයෙන් සාකච්ඡා කරනු ඇති බව කියා සිටියා.\nජනාධිපති ජෝ බයිඩ්න් සිය ප්‍රථම ජාත්‍යන්තර සංචාරය ලෙස ජිනීවා නුවරට යන අතර, එහිදී ජී-7 බටහිර කණ්ඩායමේ නායකයින් මෙන්ම නේටෝ සංවිධානය සහ යුරෝපා සංගමයේ නියෝජිතයින් මුණ ගැසීමට නියමිතයි.",
       "URL": "https://www.hirunews.lk/272453/පූටින්-බයිඩ්න්-ප්‍රථම-සමුළුව-ජුනි-16-වැනිදා",
       "Category": "International News",
       "Parent URL": "https://www.hirunews.lk/international-news.php?pageID=114"
}