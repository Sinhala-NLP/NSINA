{
       "Source": "hirunews",
       "Timestamp": "Tuesday, 21 November 2017 - 10:08",
       "Headline": "සුසුකි හා ටොයෝටා එක්ව ඉලෙක්ට්‍රික් මෝටර් රථයක් වෙළෙඳපොළට හඳුන්වා දෙයි (ඡායාරූප)",
       "News Content": "සුසුකි හා ටොයෝටා සමාගම් ද්විත්වය එක්ව මරුටි සුසුකි ඉලෙක්ට්‍රික් මෝටර් රථයක් වෙළෙඳපොළට හඳුන්වා දීම සඳහාවන අවබෝධතා ගිවිසුමක් පසුගියදා අත්සන් කර තිබෙනවා.\nමෙය වසර දෙකක කාලයක් තුළ දී බොහෝවිට 2020දී වෙළඳපොළට හඳුන්වා දීමට තීරණය කර ඇති බවයි විදෙස් මාධ්‍ය වාර්තා කරන්නේ.\nඒ අනුව මරුටි ඉලෙක්ට්‍රික් මෝටර් රථයක මිල ඇමරිකානු ඩොලර් 16,000 ක් පමණ වනු ඇති බවද සඳහන්.\nඑය ආසන්න වශයෙන් ඉන්දියානු රුපියල් මිලියනයක් පමණ වනු ඇති බවයි විදෙස් මාධ්‍ය පෙන්වා දෙන්නේ.\nසුසුකි හා ටොයෝටා සමාගම් අතර අත්සන් තබන ලද මෙම ගිවිසුමට අනුව ඉන්දියානු වෙළෙඳපොළ සඳහා විශේෂ වූ ඉලෙක්ට්‍රික් මෝටර් රථ සුසුකි විසින් නිපදවනු ලබන අතර ඊට අවශ්‍ය තාක්ෂණික සහයෝගය ටොයෝටා විසින් ලබා දීමට නියමිතයි.\nඉන්දියාවේ ගුජරාට් ප්‍රාන්තයේදී නිෂ්පාදනය කිරීමට නියමිත මෙම මෝටර් රථයේ බැටරියේ නිෂ්පාදන කටයුතු මේවන විට ආරම්භ කර තිබෙනවා.\nමෙම මෝටර් රථය නිෂ්පාදනය කිරීම සඳහා සුසුකි සමාගම මුලික වශයෙන් ඇමරිකානු ඩොලර් මිලියන 600 ක් ආයෝජනය කිරීමට නියමිත බවයි විදෙස් මාධ්‍ය වාර්තා කරන්නේ.\nමෙහි පළමු පියවර යටතේ මෝටර් රථ ලක්ෂ දෙකහමාරක් නිෂ්පාදනය කිරීමට නියමිත බවත් එය ඉන්දීය පරිහරණයට සහ විදේශ වෙළඳපොළට ඉදිරිපත් කිරීමට නියමිත බවත් සඳහන්.\n2030 වනවිට ඉන්ධන හා ගෑස් භාවිත කරන මෝටර් රථ අලෙවිය නැවතීමට ඉන්දියාව මේවනවිට සැලසුම් කර තිබෙනවා.",
       "URL": "https://www.hirunews.lk/176544/සුසුකි-හා-ටොයෝටා-එක්ව-ඉලෙක්ට්‍රික්-මෝටර්-රථයක්-වෙළෙඳපොළට-හඳුන්වා-දෙයි-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=420"
}