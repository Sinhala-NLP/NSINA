{
       "Source": "hirunews",
       "Timestamp": "Monday, 21 October 2013 - 19:27",
       "Headline": "ඇමරිකාව ඔත්තු බැලීම ගැන ප්‍රංශය උදහස් වෙයි.",
       "News Content": "ඇමරිකානු ඔත්තු සේවා, ප්‍රංශයේ මිලියන සංඛ්‍යාත දුරකථන ඇමතුම් වලට සවන් දී ඇති බව හෙළිවීමෙන් ප්‍රංශ රජය උදහසට පත්වී තිබෙනවා. ප්‍රංශයේ ලා - මොන්ඬේ පුවත්පත හෙළිදරව් කළේ ප්‍රංශ රජයේ නිලධාරීන්ගේ පමණක් නොව ව්‍යාපාරවල සහ සැකකරුවන්ගේ පවා දුරකථන ඇමතුම්වලට ඇමරිකානු ඔත්තු සේවා සවන් දී ඇති බවයි. ඇමරිකානු ඔත්තු සේවා නියෝජිතයෙකුව සිටි එඞ්වඞ් ස්නෝඩන් හෙළි කළ කරුණු පදනම් කරගෙනයි ප්‍රංශ පුවත්පත මේ බව ප්‍රකාශ කළේ. ඇමරිකානු ජාතික ආරක්ෂක ඒජන්සිය මගින් මෙලෙස දින 30ක කාලයක් තුළ ප්‍රංශයේ දුරකථන ඇමතුම් මිලියන 70කට වැඩි ප්‍රමාණයකට සවන් දී ඇති බව පුවත්පත සඳහන් කළා. මේ සම්බන්ධයෙන් අදහස් දැක්වූ ප්‍රංශ විදේශ අමාත්‍ය ලෝරන්ට් ෆේබියස් කියා සිටියේ මිතුරු රටක් විසින් මෙලෙස සිය රටේ ඔත්තු බැලීම කිසිසේත් පිළිගත හැකි කරුණක් නොවන බවයි. මේ සම්බන්ධයෙන් ප්‍රශ්න කිරීමට ප්‍රංශ විදේශ අමාත්‍යාංශය පැරීසියේ ඇමරිකානු තානාපතිවරයා ද කැදවා තිබෙනවා.",
       "URL": "https://www.hirunews.lk/69741/ඇමරිකාව-ඔත්තු-බැලීම-ගැන-ප්‍රංශය-උදහස්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=793"
}