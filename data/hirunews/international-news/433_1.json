{
       "Source": "hirunews",
       "Timestamp": "Friday, 06 October 2017 - 14:09",
       "Headline": "උතුරු කොරියාව න්‍යෂ්ටික මිසයිල භාවිත කිරීමේ අවදානමක්",
       "News Content": "කිම්ජොං අන්ගේ උතුරු කොරියානු පරිපාලනය අවසන් තුරුම්පුව ලෙස න්‍යෂ්ටික මිසයිල භාවිත කිරීමේ අවදානමක් පවතින බව ඇමරිකාවේ හිටපු ආරක්ෂක ලේකම්වරයෙකු පවසනවා.\nබිල් ක්ලින්ටන් ජනාධිපතිවරයාගේ ආරක්ෂක ලේකම් විලියම් ජේ පෙරී ප්‍රකාශ කළේ උතුරු සහ දකුණු කොරියානු රාජ්‍යයන් අතර, සාම්ප්‍රදායික යුද්ධයකදී උතුරු කොරියාව අනිවාර්යයෙන් පරාජයට පත්වනු ඇති බවයි.\nඑහෙත් එහි ප්‍රතිඵල විනාශකාරි විය හැකි බව ඔහු පෙන්වා දෙනවා.\nඋතුරු කොරියානු පාලනය බිඳ වැටෙන තත්ත්වයකදී ඔවුන් න්‍යෂ්ටික මිසයිල එල්ල කළ හැකි අතර, ඒවා සෝල් සහ ටෝකියෝ නගර ඉලක්ක කර ගනු ඇති බවයි ඇමරිකානු හිටපු ආරක්ෂක ලේකම් විලියම් ජේ පෙරී සඳහන් කළේ.\nමේ නිසා උතුරු කොරියාව මුළුමනින් පරාජය කිරීමට පෙර මිලියන 10 ක පමණ ජීවිත හානි සිදුවිය හැකි බවට ඔහු අනතුරු අගවනවා.",
       "URL": "https://www.hirunews.lk/172759/උතුරු-කොරියාව-න්‍යෂ්ටික-මිසයිල-භාවිත-කිරීමේ-අවදානමක්",
       "Category": "International News",
       "Parent URL": "https://www.hirunews.lk/international-news.php?pageID=433"
}