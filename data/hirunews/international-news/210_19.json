{
       "Source": "hirunews",
       "Timestamp": "Tuesday, 31 December 2019 - 7:55",
       "Headline": "ඉන්දියාවටත්, ආරක්ෂක මාණ්ඩලික ප්‍රධානියෙක්",
       "News Content": "දාහතර ලක්ෂය ඉක්ම වූ ක්‍රියාකාරී හමුදා සාමාජිකයින් සහ දස ලක්ෂයකට ආසන්න ස්වේච්ඡා භටයන්ගෙන් සමන්විත ඉන්දීය සන්නද්ධ හමුදා සඳහා ප්‍රථමවරට ඒකාබද්ධ ආරක්ෂක මාණ්ඩලික ප්‍රධානියෙකු පත් කර තිබෙනවා.\nඅග්‍රාමාත්‍ය නරේන්ද්‍ර මෝදි විසින් ඊයේ මෙලෙස නම් කරනු ලැබුවේ එරට හමුදා ප්‍රධානියා වන චීෆ් ජනරාල් බිපින් රාවට්.\nඔහු අද හමුදාපති ධුරයෙන් විශ්‍රාම ගැනීමෙන් අනතුරුවයි මෙලෙස ආරක්ෂක මාණ්ඩලික ප්‍රධානී තනතුරට පත් වන්නේ.\nමේ අනුව මින් පසු ඉන්දීය යුද, නාවික හා ගුවන් හමුදා සම්බන්ධයෙන් අග්‍රාමාත්‍ය නරේන්ද්‍ර මෝදි සමඟ ඍජුව කටයුතු කරනු ඇත්තේ නව ආරක්ෂක මාණ්ඩලික ප්‍රධානී බිපින් රාවට්.\nමේ අතර, ඉන්දීය අග්‍රාමාත්‍ය නරේන්ද්‍ර මෝදිගේ නිළ නිවාස සංකීර්ණයේ ඊයේ රාත්‍රියේ සුළු ගින්නක් හටගෙන තිබෙනවා.\nඅග්‍රාමාත්‍යවරයාගේ නිවහනට හෝ කාර්යාලයට හානියක් සිදුව නොමැති අතර, ඔහුගේ ආරක්ෂක භටයන් රැදී සිටින ප්‍රදේශය තුළයි ගින්න හටගෙන ඇත්තේ.\nගින්න නිවීම සඳහා ගිනි නිවන රථ 9ක්, අගමැති මෝදිගේ නිවහන් සංකීර්ණය වෙත කඩිනමින් පැමිණ ඇති නමුත් ඒ වන විටත් ගින්න නිවා දමා තිබූ බව සඳහන්.",
       "URL": "https://www.hirunews.lk/231293/ඉන්දියාවටත්-ආරක්ෂක-මාණ්ඩලික-ප්‍රධානියෙක්",
       "Category": "International News",
       "Parent URL": "https://www.hirunews.lk/international-news.php?pageID=210"
}