{
       "Source": "hirunews",
       "Timestamp": "Friday, 27 May 2022 - 9:36",
       "Headline": "අයි.එම්.එෆ් ණය වැඩසටහන වෙනුවෙන් පාකිස්ථානය ඉන්ධන මිල නංවයි",
       "News Content": "ජාත්‍යන්තර මූල්‍ය අරමුදල මගින් පාකිස්ථානයට ලබාදෙන ඩොලර් බිලියන 6ක ණය වැඩසටහන ඉදිරියට පවත්වාගෙන යෑම සඳහා එරට ඉන්ධන මිල ඉහළ නැංවීමට පාකිස්ථාන රජය පියවරගෙන තිබෙනවා.\nඒ අනුව පෙට්‍රල් ලීටරයක මිල පාකිස්ථාන රුපියල් 179 දක්වා ඉහළ නංවා ඇති අතර, ඩීසල් ලීටරයක මිල රුපියල් 174 යි ශත 15 දක්වා ඉහළ නංවා තිබෙනවා.\nඑලෙස ඉන්ධන මිල රුපියල් 30 කින් ඉහළ නැංවූ පාකිස්ථාන රජය භූමිතෙල් ලීටරයක මිලද රුපියල් 155 යි ශත 95 දක්වා ඉහළ නංවා ඇති බවයි විදෙස් මාධ්‍ය සඳහන් කළේ.\nපාකිස්තාන මුදල් අමාත්‍ය මිෆ්තා ස්මයිල් විසින් මෙම ඉහළ නැංවීම නිවේදනය කළේ ජාත්‍යන්තර මූල්‍ය අරමුදලේ ණය වැඩසටහන ඉදිරියට පවත්වාගෙන යෑම සඳහා කටාරයේ පැවති සාකච්ඡා බිඳ වැටීමෙන් අනතුරුවයි.\nඑහිදී මූල්‍ය අරමුදල පවසා ඇත්තේ ඉන්ධන සහනාධාරය ඉවත් කරන තුරු පාකිස්ථානයට තවදුරටත් ණය ආධාර සැපයිය නොහැකි බවයි.\nආර්ථික අර්බුදයකට මුහුණදෙන පාකිස්ථානයට ජාත්‍යන්තර මූල්‍ය අරමුදල වෙතින් ඩොලර් බිලියන 6 ක ණය මුදලක් ලබාගැනීම සඳහා එකඟවූයේ පසුගිය ඉම්රාන් ඛාන් රජය යටතේයි. එහිදී හිටපු අගමැති ඉම්රාන් ඛාන් ඉන්ධන මිල ඉහළ නැංවීම සඳහා ජූනි මාසය තෙක් කල් ලබාගෙන තිබුණා.",
       "URL": "https://www.hirunews.lk/305412/අයි-එම්-එෆ්-ණය-වැඩසටහන-වෙනුවෙන්-පාකිස්ථානය-ඉන්ධන-මිල-නංවයි",
       "Category": "International News",
       "Parent URL": "https://www.hirunews.lk/international-news.php?pageID=48"
}