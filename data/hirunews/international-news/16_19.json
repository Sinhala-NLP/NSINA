{
       "Source": "hirunews",
       "Timestamp": "Tuesday, 11 April 2023 - 13:21",
       "Headline": "චාල්ස් රජුගේ රාජාභිෂේකයට රන්මුවා කරත්තයක්",
       "News Content": "එලඹෙන මැයි මස 6වන දා ට යෙදී ඇති බ්‍රිතාන්‍යයේ තෙවැනි චාල්ස් රජුගේ රාජාභිෂේකය සඳහා යොදාගන්නා අශ්ව කරත්තය සම්බන්ධයෙන් බකිංහැම් මන්දිරය තොරතුරු අනාවරණය කර තිබෙනවා.\nවසර 1,000ක් පැරැණි රාජකීය සම්ප්‍රදාය අගයමින් පැවැත්වෙන රාජාභිෂේක උත්සවය සඳහා චාල්ස් රජු සහ රැජිණ පැමිණීමට නියමිතව ඇත්තේ වසර 260ක් පැරැණි රනින් නිම කළ අශ්ව කරත්තයකින්.\nරාජභිෂේකයෙන් අනතුරුව නව රජු සහ රැජින මෙම රාජකීය අශ්ව කරත්තයෙන් ගමන් ගන්නා බවයි සදහන් වන්නේ.\nචාල්ස් රජුගේ රාජාභිෂේකය ලන්ඩන් නුවර වෙස්ට්මින්ස්ටර් ඇබේ දේවස්ථානයේ දී පැවැත්වීමට නියමිත අතර රාජකීය යුවළ ඒ වෙත රැගෙන යාම සඳහා යොදාගැනීමට නියමිතව ඇත්තේ දෙවැනි එලිසබෙත් රැජිනගේ රාජකීයත්වයේ 60 වැනි සමරුවේදී යොදාගත් දියමන්ති ජුබිලි අශ්ව කරත්තයයි.\nඕක් ලීයෙන් කළ මෙම රථයේ ඇතුළත නිර්මාණය කර ඇත්තේ ඓතිහාසික ගොඩනැගිලි සහ මන්දිරවල ආකෘති ආශ්‍රයෙන් වෙනවා.\nවෙස්ට්මින්ස්ටර් ඇබේ හි පැවැත්වෙන උත්සවයෙන් පසුව චාල්ස් රජු සහ කැමිලා රැජින බකිංහැම් මන්දිරය වෙත පැමිණීමට නියමිතව ඇත්තේ කිලෝ මීටර් 7.2ක් තරම් වූ වඩාත් දිගු මාර්ගයක් ඔස්සේ බවත් වාර්තා වනවා.\nමෙම රන් කරත්තය නිර්මාණය කර ඇත්තේ 1762 වසරේදී එනම් තෙවැනි ජෝර්ජ් රජුගේ සමයේදී යි.\n1831 වසරේදී හතරවැනි විලියම් රජු විසින්ද එම කරත්තය සිය රාජාභිෂේකයට යොදාගෙන තිබෙනවා.\nඑතැන් පටන් බ්‍රිතාන්‍ය යේ පැවති සෑම රාජාභිෂේක උත්සවයක් සඳහාම මෙය යොදාගෙන ඇති අතර එය සැලකෙන්නේ එරට පැරැණිම රාජකීය අශ්ව කරත්තය ද ලෙසයි.",
       "URL": "https://www.hirunews.lk/332270/චාල්ස්-රජුගේ-රාජාභිෂේකයට-රන්මුවා-කරත්තයක්",
       "Category": "International News",
       "Parent URL": "https://www.hirunews.lk/international-news.php?pageID=16"
}