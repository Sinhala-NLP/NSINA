{
       "Source": "hirunews",
       "Timestamp": "Saturday, 03 August 2013 - 8:31",
       "Headline": "ඇමරිකාවට යළි අල්ඛයිඩා බියක්.",
       "News Content": "අල්කයිඩා ප්‍රහාරයක අවදානම හේතුවෙන් ලොව පුරා සංචාර සඳහා ඇමරිකානුවන්ට අවදානම් නියෝගයක් පනවා තිබෙනවා. ඇමරිකානු රාජ්‍ය දෙපාර්තමේන්තුව නිවේදනයක් නිකුත් කරමින් ප්‍රකාශ කළේ මැදපෙරදිග හෝ උතුරු අප්‍රිකානු රටවලදී ඇමරිකානුවන්ට මෙවැනි ප්‍රහාරයක් එල්ල වීමේ ඉහළ අවස්ථාවක් පවතින බවයි. මැදපෙරදිග ඇමරිකානු තානාපති කාර්යාල ඉරිදා දිනයන්හිදී වසා දැමීමට ඇමරිකාව ඊයේ (02) තීරණය කළා. එමෙන්ම ඇතැම් තානාපති කාර්යාල තාවකාලිකව වසා දැමීමට සිදුවිය හැකි බවත්, රාජ්‍ය දෙපාර්තමේන්තුව කියා සිටියා. විදෙස් සංචාරයන්හි නිරත වන ඇමරිකානුවන් දැඩි අවධානයෙන් කටයුතු කළ යුතු බවයි එමගින් ප්‍රකාශ කළේ. මැදපෙරදිග කලාපයේ දී පමණක් නොව ලොව වෙනත්  ඕනෑම ප්‍රදේශයකදී ඇමරිකානුවන්ට ත්‍රස්ත ප්‍රහාර එල්ල විය හැකි බව රාජ්‍ය දෙපාර්තමේන්තුවේ අදහසයි.\nමේ අතර, බ්‍රිතාන්‍යය විසින් ද නව ත්‍රස්ත ප්‍රහාරයක අවදානමක් පිළිබදව තම පුරවැසියන් දැනුවත් කර තිබෙනවා. විශේෂයෙන් යේමනයේ බ්‍රිතාන්‍ය තානාපති කාර්යාලය අසළ හෙට (04) හෝ අනිද්දා (05) එවැනි ප්‍රහාරයක් එල්ල වනු ඇති බවට රහස් ඔත්තු සේවා හෙළිදරව් කරගෙන ඇති බව සඳහන්.",
       "URL": "https://www.hirunews.lk/64316/ඇමරිකාවට-යළි-අල්ඛයිඩා-බියක්",
       "Category": "International News",
       "Parent URL": "https://www.hirunews.lk/international-news.php?pageID=816"
}