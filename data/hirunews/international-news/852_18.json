{
       "Source": "hirunews",
       "Timestamp": "Friday, 29 March 2013 - 8:47",
       "Headline": "පාප් වහන්සේ සිරකරුවන්ගේ පා දොවයි.",
       "News Content": "පාස්කුවට පෙර වතිකානුවේ ආගමික මෙහෙයන් ආරම්භ කරමින් අභිනවයෙන් තේරී පත් වූ ෆ්‍රැන්සිස් පාප් වහන්සේ රෝමයේ රැඳවුම් මධ්‍යස්ථානයකදී ඊයේ සිරකරුවන් පිරිසකගේ පා දෝවනය කිරීමට එක්වුණා. ජේසුස් ක්‍රිස්තුස් වහන්සේ සිය අවසන් රාත්‍රී භෝජන සංග්‍රහයට පෙර තම සඟයන්ගේ පා දෙවීම අනුස්මරණය කරමිනුයි පාප් වහන්සේ එම චාරිත්‍රයේ නිරත වූයේ. එය පසුගිය කාලය තුළ සිදුකෙරුණේ රෝමයේ බැසිලිකා දෙව්මැදුරේ රැස්වූ බැතිමතුන්ගේ පා දෙවීමෙන්. එහෙත්, ෆ්‍රැන්සිස් පාප්වහන්සේ එම සම්ප්‍රදාය බිඳ හෙළමින් සිරකරුවන් 12 දෙනෙකුගේ පා දෝවනය කළ බව රෝම වාර්තා සඳහන් කළා. පාප්වහන්සේ එලෙස පා දෝවනය කළ සිරකරුවන් අතර ගැහැණු ළමයින් දෙදෙනෙකු ද සිටි අතර, ඉන් දැරියක් සර්බියානු මුස්ලිම් සම්භවයක් සහිත දැරියක වීම විශේෂත්වයක්.",
       "URL": "https://www.hirunews.lk/56160/පාප්-වහන්සේ-සිරකරුවන්ගේ-පා-දොවයි",
       "Category": "International News",
       "Parent URL": "https://www.hirunews.lk/international-news.php?pageID=852"
}