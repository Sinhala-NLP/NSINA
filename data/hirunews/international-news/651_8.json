{
       "Source": "hirunews",
       "Timestamp": "Tuesday, 29 March 2016 - 14:55",
       "Headline": "සයිප්‍රසයට ගොඩ බැස්ස වූ යානය පැහැරගත්තේ ඊජිප්තු ජාතිකයෙකු බවට හෙළි වෙයි",
       "News Content": "අභ්‍යන්තර ගුවන් ගමනක නිරතව සිටියදී සයිප්‍රසයට ගොඩබස්වා ඇති ඊජිප්තු ගුවන් යානය පැහැරගත් පුද්ගලයා ඊජිප්තු ජාතිකයෙකු බවට අනාවරණය වී තිබෙනවා.\nසයිප්‍රසයේ දේශපාලන රැකවල් අපේක්ෂාවෙන් තමන් මෙම පැහැර ගැනීම සිදුකළ බවට ඔහු ප්‍රකාශ කර ඇති බවයි විදෙස් වාර්තා සඳහන් කළේ.\nඑම්.එස්. 181 දරණ ඒ 320 වර්ගයේ මෙම මගී ගුවන් යානයේ කාර්ය මණ්ඩලය ඇතුළුව 62 දෙනෙකු සිටි බව වාර්තා වුණා.\nඉන් මගීන් 50 දෙනෙකු පමණ නිදහස් කර ඇති අතර විදේශීය මගීන් 4 දෙනෙකු සහ කාර්ය මණ්ඩලයේ 7 දෙනා තවදුරටත් රදවාගෙන සිටින බව සඳහන්.\nනිදහස් කළ මගීන්ගෙන් 08 දෙනෙකු බ්‍රිතාන්‍ය ජාතිකයින් වන අතර, ඒ බව බ්‍රිතාන්‍ය විදේශ අමාත්‍යාංශය තහවුරු කර තිබෙනවා.\nමෙම මගී ගුවන් යානය පැහැර ගැනීමට ලක්වූයේ ඊජිප්තුවේ ඇලෙක්සෙන්ඩි‍්‍රයා නුවර සිට කයිරෝ බලා ගමන් ගනිමින් සිටින විටයි.\nමේ අතර, සයිප්‍රස් ගුවන් විදුලිය ප්‍රකාශ කළේ ගුවන් කොල්ලකරු සයිප්‍රසයේ සිටින හිටපු බිරිඳට පණිවුඩයක් ලබාදීමට අපේක්ෂා කරන බවයි.",
       "URL": "https://www.hirunews.lk/129649/සයිප්‍රසයට-ගොඩ-බැස්ස-වූ-යානය-පැහැරගත්තේ-ඊජිප්තු-ජාතිකයෙකු-බවට-හෙළි-වෙයි",
       "Category": "International News",
       "Parent URL": "https://www.hirunews.lk/international-news.php?pageID=651"
}