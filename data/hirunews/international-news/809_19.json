{
       "Source": "hirunews",
       "Timestamp": "Monday, 26 August 2013 - 18:58",
       "Headline": "ඉන්දියාව, බුදුන් වහන්සේගේ පාත්‍රය ඉල්ලයි.",
       "News Content": "ඇෆ්ගනිස්ථානයේ කෞතුකාගාරයක දැනට තැන්පත් කර ඇති බුදුන් වහන්සේගේ පාත්‍රය, බුදු සමයේ එය පැවැති විසාලා පුරයට නැවත රැගෙන එන ලෙස ඉන්දීය පාර්ලිමේන්තුවේදී අද (26) ඉල්ලීමක් ඉදිරිපත් වුණා. බිහාරයේ, රාශ්ත්‍රිය ජනතා දාල් පක්ෂ නායක රඝුවාන්ෂ් ප්‍රසාද් සිං මෙම ඉල්ලීම ඉදිරිපත් කරන අවස්ථාවේදී ලෝක් සභාවේ කථානායකවරිය මන්ත්‍රීවරුන්ගෙන් ඉල්ලා සිටියේ මෙය බුදුන් වහන්සේ පිළිබද ඉල්ලීමක් බැවින් සභාවේ විනීතව හැසිරෙන ලෙසයි. නිර්වාණ සමාපත්තිය සොයා යන ගමනේ දී බුදුන් වහන්සේ විසින් මෙම පාත්‍රය විසාලා වැසියන්ට පරිත්‍යාග කළ බව පුරාවෘත්තයේ කියවෙනවා.\nපසුකාලීනව එය දැන් පාකිස්තානයේ පේශාවර් ලෙස හැදින්වෙන කණිෂ්ක පුරයේ පුරුෂ්පුත්‍ර නගරයට රැගෙන ගොස් තිබෙනවා. පසුව ඉන් ඔබ්බට ගාන්ධාරය නොහොත් දැන් ඇෆ්ගනිස්ථානයේ කන්දහාර් වෙත රැගෙන ගිය බවයි විශ්වාස කෙරෙන්නේ. රඝුවාන්ෂ් සිං ඉන්දීය පාර්ලිමේන්තුවේදී වැඩිදුරටත් ප්‍රකාශ කළේ කාබුල් කෞතුකාගාරයේ තැන්පත් කර ඇති බුදුන් වහන්සේගේ පාත්‍රය ඉන්දියාව වෙත යළි රැගෙන ඒමට කටයුතු කරන ලෙස තමා හිටපු විදේශ කටයුතු අමාත්‍ය එස්.එම්. ක්‍රිෂ්ණා වෙත ද දැනුම් දුන් බවයි. එහෙත් ඒ සඳහා පියවර ගැනුණේ නැහැ. බුදුන් වහන්සේගේ පාත්‍රය යළි ඉන්දියාවට රැගෙන ඒම සඳහා එක්වන ලෙස ඔහු ඉන්දීය පුරාවිද්‍යා බලධාරීන්ගෙන් ද ඉල්ලීමක් කළා.",
       "URL": "https://www.hirunews.lk/65903/ඉන්දියාව-බුදුන්-වහන්සේගේ-පාත්‍රය-ඉල්ලයි",
       "Category": "International News",
       "Parent URL": "https://www.hirunews.lk/international-news.php?pageID=809"
}