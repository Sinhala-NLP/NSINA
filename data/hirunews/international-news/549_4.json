{
       "Source": "hirunews",
       "Timestamp": "Saturday, 10 December 2016 - 7:44",
       "Headline": "රුසියානු සයිබර් ප්‍රහාරය ගැන සොයන්න ඔබාමාගෙන් අණක්",
       "News Content": "පසුගිය ඇමරිකානු ජනාධිපතිවරණ සමයේ එල්ල වූ බව කියන සයිබර් ප්‍රහාර සම්බන්ධයෙන් පූර්ණ පරීක්ෂණයක් පැවැත්වීමට ජනාධිපති බැරක් ඔබාමා, ඊයේ නියෝග කළා.\nවිශේෂයෙන් ඩිමොක්‍රටික් පක්ෂ අපේක්ෂිකා හිලරි ක්ලින්ටන්ගේ ප්‍රචාරක ව්‍යාපාරයට රුසියානු සයිබර් ප්‍රහාර එල්ල වූ බවටයි චෝදනා නැගුනේ.\nජනාධිපතිවරණයේ ප්‍රතිඵලය සඳහා රුසියාව බලපෑම් සිදුකරන බවට ඔබාමා පරිපාලනය රුසියාවට නිළ වශයෙන් ද චෝදනාවක් එල්ල කළා.\nමෙවර ජනාධිපතිවරණයේ ජයග්‍රාහකයා වූ රිපබ්ලිකන් අපේක්ෂක ඩොනල්ඞ් ට්‍රම්ප් කියා සිටියේ රුසියානු රජය එම සයිබර් ප්‍රහාර සඳහා වගකිව යුතු යැයි තමා විශ්වාස නොකරන බවයි.\nඑමෙන්ම එම චෝදනා දේශපාලන පදනමකින් එල්ල කර ඇති බව ද ඔහු සඳහන් කළා.\nජනාධිපති ඔබාමා විසින් රුසියානු සයිබර් ප්‍රහාර පිළිබදව සොයා බැලීම සඳහා නියෝග කර ඇත්තේ සිය ත්‍රස්ත විරෝධී කණ්ඩායමටයි.\nකෙසේ නමුත්, එහි වාර්තාව ලැබී කෙටි කලකින් ඔබාමාට ජනාධිපති ධුරයෙන් නික්ම යාමට සිදුවන අතර, නව ජනාධිපති ඩොනල්ඩ් ට්‍රම්ප් ඊට දැඩි ප්‍රතිචාරයක් දක්වනු ඇතැයි අපේක්ෂා කෙරෙන්නේ නැහැ.",
       "URL": "https://www.hirunews.lk/149353/රුසියානු-සයිබර්-ප්‍රහාරය-ගැන-සොයන්න-ඔබාමාගෙන්-අණක්",
       "Category": "International News",
       "Parent URL": "https://www.hirunews.lk/international-news.php?pageID=549"
}