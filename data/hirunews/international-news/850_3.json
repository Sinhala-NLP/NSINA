{
       "Source": "hirunews",
       "Timestamp": "Monday, 08 April 2013 - 19:50",
       "Headline": "බ්‍රිතාන්‍යයේ යකඩ ගැහැණිය දෙව්මව් තුරුළට.",
       "News Content": "විසි වන සියවසේ ලෝක දේශපාලනයේ වඩාත් බලගතු චරිතයක් වූ බ්‍රිතාන්‍යයේ හිටපු අගමැතිනී මාග්‍රට් තැචර් අද (08) අභාවප්‍රාප්ත වුණා. 87 හැවිරිදි ඇයගේ මරණයට හේතුව හෘදයාබාධයක්. 1979 සිට 1990 දක්වා බ්‍රිතාන්‍යයේ කන්සර්වටිව් අග්‍රාමාත්‍යවරිය වූ ඇය 1979, 1983 සහ 1987 මහමැතිවරණ ජයග්‍රහණය කිරීමට සමත් වුණා. බ්‍රිතාන්‍යයේ රජය සතු ව්‍යාපාර රැසක් පෞද්ගලීකරණය කිරීම සහ ෆෝක්ලන්ත දිවයින් මුල් කරගෙන ආර්ජන්ටිනාව සමග යුද්ධයකට එළඹීම ඇගේ දේශපාලන දිවියේ කැපී පෙනෙන සිදුවීම් අතරට ගැනෙනවා. බ්‍රිතාන්‍ය දේශපාලනයේ යකඩ ගැහැණිය ලෙස හැදින්වුණු මාග්‍රට් තැචර් ශ්‍රේෂ්ඨ බ්‍රිතාන්‍ය කාන්තාවක බවයි අගමැති ඬේවිඞ් කැමරන් ප්‍රකාශ කළේ. බ්‍රිතාන්‍ය මව්රැජිණට සහ ඩයනා කුමරියට ලබාදුන් ආකාරයේ අවමංගල්‍ය උත්සවයක් ඇය වෙනුවෙන් සංවිධාන කරන බවයි ඔහු කියා සිටියේ.",
       "URL": "https://www.hirunews.lk/56810/බ්‍රිතාන්‍යයේ-යකඩ-ගැහැණිය-දෙව්මව්-තුරුළට",
       "Category": "International News",
       "Parent URL": "https://www.hirunews.lk/international-news.php?pageID=850"
}