{
       "Source": "hirunews",
       "Timestamp": "Friday, 14 January 2022 - 9:19",
       "Headline": "ඉන්දියාවේ දුම්රිය අනතුරකින් 7ක් මරුට",
       "News Content": "ඉන්දියාවේ බටහිර බෙංගාල ප්‍රාන්තයේ ජල්පායි ගූරි ප්‍රදේශයේදී මගී දුම්රියක් පීලිපැනීමට ලක්වීමෙන් එහි ගමන් ගත් 7 දෙනෙකු ජීවිතක්ෂයට පත්ව තිබෙනවා. දුම්රිය මැදිරි 12 ක් මෙහිදී පීලිපැනීමට ලක්ව ඇති අතර, තුවාල ලැබූ සංඛ්‍යාව 45 ක්. ගුවහටී වෙත ගමන් ගත් සීග්‍රගාමී මගී දුම්රියක් මෙම අනතුරට ලක්වී ඇති බව සඳහන්.\nමගීන් 1,053 ක් මෙම දුම්රියේ ගමන් ගෙන ඇති අතර, එකිනෙක මත ගැටුණු දුම්රිය මැදිරි අතර සිරවූ 250 කට අධික පිරිසක් මුදාගෙන තිබෙනවා. තුවාල ලැබූ 10 දෙනෙකුගේ තත්වය බරපතල බව සඳහන්.\nඅනතුරෙන් මියගිය පුද්ගලයෙකු වෙනුවෙන් රුපියල් පන්ලක්ෂයක් ද, බරපතල තුවාල ලැබුවෙකුට රුපියල් ලක්ෂයක් සහ සුළු තුවාල ලැබූ මගීන්ට රුපියල් විසි පන්දහස බැගින් ලබාදීමට ඉන්දීය රජය තීරණය කර තිබෙනවා. අනතුර පිළිබඳව ඉන්දීය අග්‍රාමාත්‍ය නරේන්ද්‍ර මෝදි වෙත තොරතුරු දන්වා ඇත්තේ බටහිර බෙංගාල මහ ඇමතිනි මම්තා බෙනර්ජි විසින්.",
       "URL": "https://www.hirunews.lk/293966/ඉන්දියාවේ-දුම්රිය-අනතුරකින්-7ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=67"
}