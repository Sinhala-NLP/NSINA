{
       "Source": "hirunews",
       "Timestamp": "Sunday, 20 January 2013 - 12:50",
       "Headline": "රාහුල් ගාන්ධි තවත් පියවරක් ඉදිරියට.",
       "News Content": "ඉන්දියාවේ මීළඟ අග්‍රාමාත්‍යවරයා ලෙස තේරී පත්වනු ඇතැයි ඉන්දියානුවන් බහුතරයක් අපේක්ෂා කරන රාහුල් ගාන්ධි කොංග්‍රස් පක්ෂයේ නියෝජ්‍ය සභාපති ධුරයට පත්වී තිබෙනවා. ජායිපූර් හි පැවති කොංග්‍රස් පක්ෂ සමුළුවේදී මෙලෙස පක්ෂයේ දෙවන ස්ථානයට පත්වූ රාහුල් ඉන්දීය අග්‍රාමාත්‍යවරුන් තුන්දෙනෙකුගේ පුතෙකු, මුණුපුරෙකු සහ මී මුණුපුරෙකු වනවා. 42 හැවිරිදි රාහුල් මේ අනුව පක්ෂය තුළ දෙවැන් වන්නේ සිය මව වන කොංග්‍රස් නායිකා සෝනියා ගාන්ධිට පමණයි. නව තනතුර ලැබීමෙන් පසු පක්ෂ සමුළුව ඇමතූ රාහුල් ගාන්ධි ප්‍රකාශ කළේ සියල්ලන් හා එක්ව රටේ පරිවර්තනයක් සිදුකිරීමට තමන් සූදානම් බවයි. 2014 වසරේ පැවැත්වෙන ඉන්දියාවේ මීළඟ මහ මැතිවරණයට සූදානම් වීමක් ලෙසයි කොංග්‍රස් පක්ෂය ජායිපූර් සමුළුව පැවැත්වූයේ. කොංග්‍රස් පක්ෂ නායකයන් රැසක් මෙහිදී රාහුල් ගාන්ධිගෙන් ඉල්ලා සිටියේ මීළඟ මැතිවරණයේදී අග්‍රාමාත්‍ය අපේක්ෂකයා ලෙස ඉදිරිපත්වන ලෙසයි.",
       "URL": "https://www.hirunews.lk/51769/රාහුල්-ගාන්ධි-තවත්-පියවරක්-ඉදිරියට",
       "Category": "International News",
       "Parent URL": "https://www.hirunews.lk/international-news.php?pageID=870"
}