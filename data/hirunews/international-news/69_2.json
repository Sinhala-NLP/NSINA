{
       "Source": "hirunews",
       "Timestamp": "Friday, 07 January 2022 - 10:03",
       "Headline": "ඉන්දියාවේ දෛනික කොරෝනා ආසාදිතයින් මාස හතකට පසු ලක්ෂය ඉක්මව යි",
       "News Content": "ඔමික්‍රොන් ප්‍රභේදයේ ව්‍යාප්තියත් සමඟ ඉන්දියාවේ දෛනික කොරෝනා ආසාදිතයන් සංඛ්‍යාව ගත වූ පැය විසි හතර තුළ ලක්ෂය ඉක්මවා තිබෙනවා.\nඒ, පෙර දිනයේ දී 90,000 ඉක්ම වූ ආසාදිතයන් වාර්තාවීමත් සමඟ යි.\nමෙලෙස ඉන්දියාවේ දෛනික කොරෝනා ආසාදිතයන් සංඛ්‍යාව ලක්ෂය ඉක්මවා ඇත්තේ, එරට දෙවන කොරෝනා රැල්ල පැවති පසුගිය වසරේ ජූනි 6 වනදා එනම්, මාස හතකට පසුව යි.\nඉන්දියාවේ පළමු කොරෝනා රැල්ලේ දී ආසාදිතයින් සංඛ්‍යාව දස දහසේ සිට ලක්ෂය දක්වා ඉහළ යාමට දින 103ක් ගත වූ අතර දෙවන රැල්ලේ දී ඒ සඳහා ගත වූයේ දින 47ක් පමණයි.\nවර්තමාන ඔමික්‍රොන් රැල්ල එමෙන් 5 ගුණයක් වේගවත් බවයි ඉන්දීය මාධ්‍ය පෙන්වා දෙන්නේ.\nපසුගිය දෙසැම්බර් 28 වන දා ඉන්දියාවේ ඔමික්‍රොන් ව්‍යාප්තිය ආරම්භ වූ පසු දෛනික ආසාදිතයින් සංඛ්‍යාව සියයට 35 කින් ඉහළ ගොස් තිබෙනවා.\nඉන්දියාවේ දෛනික ආසාදිත සංඛ්‍යාව පසුගිය දින දෙක තුළ පමණක් සියයට 56කට වැඩි ඉහළ යාමක් පෙන්නුම් කළා.\nමේ අතර ලොව පුරා කොරෝනා ආසාදිත සංඛ්‍යාව අද මිලියන 300 ඉක්මවූ අතර, මරණ සංඛ්‍යාව 5,490,000කට අධික යි.",
       "URL": "https://www.hirunews.lk/293261/ඉන්දියාවේ-දෛනික-කොරෝනා-ආසාදිතයින්-මාස-හතකට-පසු-ලක්ෂය-ඉක්මව-යි",
       "Category": "International News",
       "Parent URL": "https://www.hirunews.lk/international-news.php?pageID=69"
}