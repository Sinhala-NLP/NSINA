{
       "Source": "hirunews",
       "Timestamp": "Tuesday, 11 October 2016 - 15:52",
       "Headline": "Samsung සමාගම Galaxy Note 7 නිශ්පාදනය නවතයි",
       "News Content": "ලොව ප්‍රකට ජංගම දුරකථන නිශ්පාදන සමාගමක් වන Samsung සිය නවතම නිශ්පාදනය වු Galaxy Note 7 දුරකථන නිශ්පාදනය තාවකාලිකව නවතා දමා තිබෙනවා.\nඑමෙන්ම නිශ්පාදනය කර අලෙවිය සඳහා බෙදාහරිනු ලැබු සියලු දුරකථන  අලෙවිය ද තාවකාලිකව නතර කිරීමට පියවර ගෙන ඇති බවයි සමාගම නිවේදනය කර ඇත්තේ.\nGalaxy Note 7 දුරකථනයක් පසුගියදා හදිසියේ ගිනි ගැනීමකට ලක්ව තිබුනා.\nඑම හදිසි සිදුවීමට හේතුව සම්බන්ධයෙන් සිදුකෙරෙන පරීක්ෂණ අවසන් වන තෙක් මෙම පියවර ගන්නා බවයි සමාගම සඳහන් කලේ.\nඑමෙන්ම අලෙවිය වෙනුවෙන් බෙදාහැර තිබු දුරකථන මිලියන 2.5 ක ප්‍රමාණයක් විවිධ දෝශ සම්බන්ධ පැමිණිලි හේතුවෙන් යළි ගෙන්වා තිබෙනවා.\nබැටරි පුපුරා යාම ඇතුලු ගැටලු ඊට අයත්.\nNote 7 ජංගම දුරකථනයක් ගිනි ගැනීම සම්බන්ධයෙන් කෙන්චුකි ප්‍රාන්තයේ පුද්ගලයකු පැමිණිලි කර තිබුනේ තමා උදෑසන පිබිදෙන අවස්ථාවේ තම කාමරය දුමින් පිරී තිබු බවයි.\nඒ දුරකථනය ගිනි ගැනීමෙන් ඇතිවුවක් බවට ඔහු ප්‍රකාශකර තිබුනා.\nඑමෙන්ම පසුගියදා අමරිකාවේ අභ්‍යන්තර ගුවන් ගමන්වල යෙදෙන යානයක් ද හදිසියේ ඉවත් කර ගැනුනේ Note 7 දුරකථනයකින් දුමක් වහනය වීම හේතුවෙන්.\nමේ අතර Samsung සමාගම ප්‍රකාශකර ඇත්තේ මෙම පරීක්ෂණ අවසන්වන තෙක් Note 7 දුරකථන හිමිකරුවන්ට එය ක්‍රියා විරහිත කර තබන ලෙසටයි.",
       "URL": "https://www.hirunews.lk/144964/samsung-සමාගම-galaxy-note-7-නිශ්පාදනය-නවතයි",
       "Category": "International News",
       "Parent URL": "https://www.hirunews.lk/international-news.php?pageID=574"
}