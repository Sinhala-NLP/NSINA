{
       "Source": "hirunews",
       "Timestamp": "Sunday, 18 October 2020 - 7:57",
       "Headline": "ලොව පුරා දෛනික කොරෝනා ආසාදිතයන් හාරලක්ෂයක් - ඉතාලියේ නව සීමා පැනවේ",
       "News Content": "ලොව පුරා දෛනික කොරෝනා ආසාදිතයන් සංඛ්‍යාව ඊයේ ප්‍රථම වරට හාරලක්ෂයේ සීමාව ඉක්මවා ගියා.\nවිශේෂයෙන් කොරෝනා ව්‍යාප්තිය සාර්ථක ලෙස මැඩපවත්වා සිටි යුරෝපයේ කොරෝනා ආසාදිතයන් සංඛ්‍යාව යළි ඉහළ යාමක් දැකිය හැකියි.\nපසුගිය සතිය පුරාම යුරෝපයේ දෛනික කොරෝනා ආසාදිතයන් සංඛ්‍යාව එක්ලක්ෂ 40,000 ඉක්මවූවා.\nඒ අනුව කලාපයක් ලෙස යුරෝපය, ඉන්දියාව, බ්‍රසීලය සහ ඇමරිකා එක්සත් ජනපදයේ ඒකාබද්ධ නව ආසාදිත සංඛ්‍යාව ඉක්මවනවා.\nරොයිටර් විශ්ලේෂණයට අනුව ලොව පුරා වාර්තාවන සෑම නව ආසාදිතයන් 100 දෙනෙකුගෙන් 34 දෙනෙකුම යුරෝපයෙන් වාර්තාවීම විශේෂත්වයක්.\nඑමෙන්ම කලාපයේ සෑම දින 9 කට වරක් නව කොරෝනා ආසාදිතයන් මිලියනයක් එක්වන බව සඳහන්.\nඑක්සත් රාජධානිය, ප්‍රංශය, රුසියාව, නෙදර්ලන්තය සහ ස්පාඤ්ඤය පසුගිය සතියේ යුරෝපයේ නව කොරෝනා ආසාදිතයන්ගෙන් අඩක් වාර්තා කළා.\nඑමෙන්ම ගෝලීය වසංගතය ආරම්භ වූ පසු ඉතාලියේ වැඩිම දෛනික ආසාදිත සංඛ්‍යාව සිකුරාදා වාර්තා වුණා.\nමෙම තත්ත්වය යටතේ රට පුරා නව සීමා පැනවීමට ඉතාලි රජය පියවර ගෙන තිබෙනවා.",
       "URL": "https://www.hirunews.lk/252762/ලොව-පුරා-දෛනික-කොරෝනා-ආසාදිතයන්-හාරලක්ෂයක්-ඉතාලියේ-නව-සීමා-පැනවේ",
       "Category": "International News",
       "Parent URL": "https://www.hirunews.lk/international-news.php?pageID=159"
}