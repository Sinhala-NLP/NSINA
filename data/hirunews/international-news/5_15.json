{
       "Source": "hirunews",
       "Timestamp": "Wednesday, 13 September 2023 - 15:07",
       "Headline": "ලිබියාවේ ගංවතුරෙන් මිය ගිය ගණන 5,300 දක්වා ඉහළට",
       "News Content": "ලිබියාවේ ඩර්නා නගරයේ ගංවතුරෙන් පුද්ගලයින් 5,300 කට වැඩි පිරිසක් මිය ගොස් තිබෙන බව විදෙස් මාධ්‍ය වාර්තා කරනවා.\nඩර්නා නගරයේ ප්‍රාදේශීය අමාත්‍යවරයෙක් සඳහන් කර ඇත්තේ එම සංඛ්‍යාව දෙගුණ විය හැකි බවයි.\nලිබියාවට ඇදහැළුණු අධික වර්ෂාවෙන් ඩර්නා නගරයේ වේලි දෙකක් කඩා වැටීමෙන්, මේ වන විටත් ජලයෙන් යටවී ඇති ප්‍රදේශවලට තවත් ජලය ගලා ඒමෙන් 5,300 කට වැඩි පිරිසක් මිය ගොස් තිබෙන බවත් 10,000 ක් පමණ පිරිසක් අතුරුදන් වී ඇතැයි ද විදෙස් මාධ්‍ය වැඩිදුරටත් පවසනවා.\nමිය ගිය අයගෙන් අවම වශයෙන් 145 දෙනෙකු ඊජිප්තු ජාතිකයන් බව ලිබියාවේ ඊසාන දිග ටොබ්රුක් නගරයේ නිලධාරීන් ප්‍රකාශ කර තිබෙනවා.\nබලධාරීන් පවසන්නේ මෙම නගරයේ ප්‍රදේශ සියල්ලම ගසාගෙන ගොස් ඇතැයි තමන් විශ්වාස කරන බවයි.\nඩර්නාහි රෝහල්වල වැඩ කටයුතු තවදුරටත් සිදු නොකෙරෙන අතර මෘත ශරීරාගාර පිරී ඇති බවයි වාර්තා වන්නේ.\nමළ සිරුරු මෘත ශරීරාගාරවලින් පිටත පදික වේදිකාවල ද තබා තිබෙනවා.",
       "URL": "https://www.hirunews.lk/348140/ලිබියාවේ-ගංවතුරෙන්-මිය-ගිය-ගණන-5300-දක්වා-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=5"
}