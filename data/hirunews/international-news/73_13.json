{
       "Source": "hirunews",
       "Timestamp": "Sunday, 19 December 2021 - 11:29",
       "Headline": "සෙමෙරූ ගිනි කන්ද යළිත් විදාරණය වේ",
       "News Content": "ඉන්දුනීසියාවේ - ජකර්තා හි ජාවා දූපතේ පිහිටි සෙමේරූ ගිනි කන්ද අද (19) අලුයම විදාරණය වී තිබෙනවා.\nඑම ගිනි කන්ද විදාරණය වීම හේතුවෙන් එහි ඇති ද්‍රවකාරී අහිතකර ද්‍රව්‍යය හෙවත් ගිනියම් වූ ලාවා දියර සැතපුම් 1.24ක් හෙවත් කිලෝමීටර් 02ක් පමණ උසට විහිදී ගිය අළු තීරුවක් නිර්මාණය කර ඇති බවයි විදෙස් මාධ්‍ය වාර්තා කරන්නේ.\nමේ හේතුවෙන් ඒ අවට සිටින සියලුම වැසියන්ව ආරක්ෂිත ස්ථාන වෙත යොමු කිරීමට එරට බලධාරීන් කටයුතු කර තිබෙනවා.\nමෙම මස මුල ප්‍රථම භාගයේ දී ද මෙම ගිනි කන්ද විදාරණය වූ අතර, එහි දුෂිත දූවිලි සහ රසායනික අංශු සාමාන්‍ය වාතයට එක් වීම නිසා එය විෂ වීමෙන් පුද්ගලයින් 46 දෙනෙකු ජීවිතක්ෂයට පත් වූ අතර, තවත් බොහෝ පිරිසක් අතුරුදන් වූ බව ද විදෙස් මාධ්‍ය වාර්තා කරනවා.\nසෙමේරු යනු ජාවා හි උසම ගිනි කන්ද වන අතර, මෙම ගිනි කන්ද විදාරණය වීමෙන් එරට දහස් ගණන් වූ සාමාන්‍ය ජනයා අවතැන් වූ බවයි වාර්තා වන්නේ.\nඅද උදෑසන මෙම ගිනි කන්ද පුපුරා යෑමෙන් මේ වනවිටත් ඒ අවට වායු පරිසරයට ඝන පැහැති සුදු සහ අළු වලාකුළු ඇති වී තිබෙන බව ඉන්දුනීසියාවේ ගිනිකඳු සහ භූ විද්‍යාත්මක උපද්‍රව අවම කිරීමේ මධ්‍යස්ථානය (PVMBG) පවසන්නේ.\nමෙම ගිනි කන්දෙන් ගලා ගිය ලාවා කිලෝමීටර් 05ක් පමණ දුරකට විසිරී ඇති නිසා කිසිදු අන්දමකින් ඒ අවට මිනිස් ක්‍රියාකාරකම් සිදු නොකිරීමටත් එරට රජය දැනුම්දී තිබෙනවා.\nගිනිකඳු 142ක් ඉන්දුනීසියාවේ පිහිටා ඇති අතර, ගිනි කන්දක් අබියස ජීවත් වන විශාලතම ජනගහනය ගෝලීය වශයෙන් වෙසෙන්නේ ද, ඉන්දුනීසියාවේ බවයි විදෙස් මාධ්‍ය පවසන්නේ.",
       "URL": "https://www.hirunews.lk/291493/සෙමෙරූ-ගිනි-කන්ද-යළිත්-විදාරණය-වේ",
       "Category": "International News",
       "Parent URL": "https://www.hirunews.lk/international-news.php?pageID=73"
}