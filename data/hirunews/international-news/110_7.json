{
       "Source": "hirunews",
       "Timestamp": "Wednesday, 16 June 2021 - 8:14",
       "Headline": "ගාසා තීරය යළි ඇවිලේ",
       "News Content": "ඊශ්‍රායලය සහ පලස්තීනය අතර ගාසා තීරයේ දින 25 කට පසු යළිත් ගැටුම් ඇතිව තිබෙනවා.\nඊශ්‍රායල් හමුදා නැවතත් බදාදා රාත්‍රියේ ගාසා තීරයේ ඉලක්ක වෙත ගුවන් ප්‍රහාර එල්ල කල බව ඊශ්‍රායල් ආරක්ෂක හමුදා පවසනවා.\nඔවුන් කියා සිටියේ පෙර දින ගාසා තීරයේ සිට දියත් කළ ගිනි අවුලුවන ලද බැලූන් හේතුවෙන් දකුණු ඊශ්‍රායලයේ ගින්නක් ඇති වූ බවයි.\nපලස්තීන නිල පුවත් ඒජන්සිය වන WAFA ද ඛාන් යුනිස් ප්‍රදේශයට  ගුවන් ප්‍රහාර එල්ල කෙරුණු බවට වාර්තා කළ අතර සිදුවීම් හේතුවෙන් කිසිදු හානියක් සිදුවී නොමැති බව තහවුරු කලා.\nමාසයක් පමණ සටන් විරාමයක් ක්‍රියාත්මක වූ ගාසා තීරයේ සිදු වූ පළමු ගුවන් ප්‍රහාර මෙයයි.\nපසුගියදා ජෙරුසලමේ පැවති ප්‍රකෝපකාරී පාගමනට විරෝධය පළ කරමින් මෙම ගිනි බැලූන් දියත් කළ බව ඊශ්‍රායල් ආරක්ෂක අංශ පවසනවා.\nඑම පෙළපාළියට සහභාගී වූ අන්ත දක්ෂිනාංශික යුදෙව් අන්තවාදීන් \"අරාබිවරුන්ට මරණය\" සහ \"මේ අපේ නිවස\" යනුවෙන් සටන් පාථ කියමින් හඪ නැගූ බවයි ජාත්‍යන්තර මාධ්‍ය වාර්තා කරන්නේ.\nමෙහිදී ඊශ්‍රායල ආරක්ෂක අංශ සමඟ ඇති වූ ගැටුම්වලින් පසු පලස්තීන විරෝධතාකරුවන් තිස් තිදෙනෙකු තුවාල ලැබූ අතර, හය දෙනෙකු රෝහල් ගත කලා.\nපසුගියදා බලයට පත්වූ දක්ෂිණාංශික අගමැති නෆ්තාලි බෙනට්ගේ නායකත්වයෙන් යුත් ඊශ්‍රායලයේ නව රජය මුහුණ දුන් පලමු ගැටුම මෙයයි",
       "URL": "https://www.hirunews.lk/274428/ගාසා-තීරය-යළි-ඇවිලේ",
       "Category": "International News",
       "Parent URL": "https://www.hirunews.lk/international-news.php?pageID=110"
}