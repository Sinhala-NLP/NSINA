{
       "Source": "hirunews",
       "Timestamp": "Saturday, 08 April 2017 - 7:41",
       "Headline": "ස්වීඩන් ත්‍රස්ත ප්‍රහාරයෙන් 4ක් මරුට",
       "News Content": "ස්වීඩනයේ ස්ටොක්හෝම් අගනුවර ජනාකීර්ණ සාප්පු සංකීර්ණයක් වෙත පුද්ගලයෙකු ලොරි රථයක් බලහත්කාරයෙන් පැදවීමෙන් සිදුකළ අනතුරෙන්  පුද්ගලයන් 4 දෙනෙකු මේ වන විට ජීවිතක්ෂයට පත්වී තිබෙනවා.\nමෙය ත්‍රස්ත ප්‍රහාරයක් ලෙසයි ස්වීඩන අග්‍රාමාත්‍ය ස්ටෙෆාන් ලොෆ්වන් ප්‍රකාශ කළේ.\nසිද්ධියේදී තවත් 12 දෙනෙකු පමණ තුවාල ලැබුවා.\nසිකුරාදා සන්ධ්‍යාවේ කලබලකාරී අවස්ථාවක මෙම ප්‍රහාරය එල්ල වී ඇති අතර ත්‍රස්තවාදියෙකු බීර සමාගමකට අයත් ලොරි රථයක් මෙලෙස පැහැරගෙන සාප්පු සංකීර්ණය වෙත පැදවූ බවයි වාර්තා වන්නේ.\nසිද්ධිය සම්බන්ධයෙන් සී.සි. ටී.වී. දර්ශන පරීක්ෂා කිරීමෙන් පසු පුද්ගලයෙකු අත්අඩංගුවට ගනු ලැබුවා.\nජනාකීර්ණ ප්‍රදේශවල දී පුද්ගලයන් වාහනවලට යට කිරීමේ ත්‍රස්ත ප්‍රහාර පසුගිය කාලය තුළ යුරෝපා රටවල් කිහිපයකින් වාර්තා වුණා.\nපසුගිය වසරේ ජුලි 14 වන දා බැස්ටීලර් දිනය සමරමින් සිටි ප්‍රංශ වැසියන් වෙත නීස් හිදී එලෙස ලොරි රථයක් පැදවීමෙන් පුද්ගලයන් 86 දෙනෙකු ජීවිතක්ෂයට පත්වූ අතර, 300කට අධික පිරිසක් තුවාල ලැබුවා.",
       "URL": "https://www.hirunews.lk/158750/ස්වීඩන්-ත්‍රස්ත-ප්‍රහාරයෙන්-4ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=496"
}