{
       "Source": "hirunews",
       "Timestamp": "Sunday, 31 December 2017 - 8:05",
       "Headline": "පුටින්ගෙන් ට්‍රම්ප්ට කළින්ම නව අවුරුදු සුබපැතුම්",
       "News Content": "රුසියානු ජනාධිපති ව්ලැදිමීර් පුටින්, ඇමරිකානු ජනාධිපති ඩොනල්ඩ් ට්‍රම්ප් වෙත කළින්ම නව අවුරුදු සුබපැතුම් යොමුකර ඇති බව ක්‍රෙම්ලින් මන්දිරය අනාවරණ කළා.\nඑහිදී රුසියානු නායකයා ඇමරිකානු ජනපති ට්‍රම්ප්ට ආරාධනා කර ඇත්තේ ප්‍රායෝගික සහයෝගීතාවකට එක්වන ලෙසයි.\nලෝකයේ ක්‍රමෝපාය ස්ථාවර භාවය ශක්තිමත් කිරීම සඳහා ඇමරිකානු - රුසියානු ඵලදායී සංවාදයක් අත්‍යාවශ්‍ය වන බව ජනපති පුටින් ඇමරිකානු ජනපති ට්‍රම්ප් වෙත යැවූ නව අවුරුදු පණිවුඩයේ සඳහන්.\nරුසියානු නායකයා ජනපති ට්‍රම්ප්ට මෙන්ම පැරණි සෝවියට් සමූහාණ්ඩුවේ අනෙකුත් රටවල්, ප්‍රංශ ජනාධිපති එම්මානුවෙල් මැකොන්, ජර්මන් චාන්සලර් ඇන්ජලා මර්කල් සහ සිරියානු ජනාධිපති බෂාර් අල් අසාද් වෙතද නව අවුරුදු සුබපැතුම් යොමුකළ බව සඳහන්.\nඑහිදී ජනපති පුටින් සිරියානු නායකයා වෙත පවසා ඇත්තේ නව වසරේදී එරට තත්ත්වය යහපත් වනු ඇතැයි අපේක්ෂා කරන බවයි.\nඑමෙන්ම සිරියාවේ ස්වෛරීභාවය, එක්සත් බව සහ භෞමික අඛණ්ඩතාව රැකගැනීමට අඛණ්ඩව සහය වන බවද ජනපති පුටින් අවධාරණය කර තිබෙනවා.",
       "URL": "https://www.hirunews.lk/179759/පුටින්ගෙන්-ට්‍රම්ප්ට-කළින්ම-නව-අවුරුදු-සුබපැතුම්",
       "Category": "International News",
       "Parent URL": "https://www.hirunews.lk/international-news.php?pageID=409"
}