{
       "Source": "hirunews",
       "Timestamp": "Sunday, 24 October 2021 - 10:43",
       "Headline": "එංගලන්තයට පැමිණෙන සංචාරකයින්ට කොරෝනා සංචාරක නීති යම් තරමකට ලිහිල් වේ",
       "News Content": "ගෝලීය වෛරස තත්ත්වයක්ව පවතින කොවිඩ් 19 හේතුවෙන් එංගලන්තයට සංචාරකයින්ගේ පැමිණීම තහනම් කර තිබුණා.\nඑහෙත්, කොවිඩ් එන්නත්කරණය ක්‍රියාත්මක වීමත් සමග එරට බලධාරීන් තීරණය කොට ඇත්තේ, යම් තරමක සීමා පනවමින් තෝරාගත් සංචාරක රාජ්‍යයන් හට එංගලන්තයේ සංචාරය කිරීම විවෘත කිරීමටයි.\nඒ අනුව, එංගලන්තය පනවා ඇති කොරෝනා වෛරස් සංචාරක නීති තුළ, එරටට සංචාරය කිරීමට පැමිණෙන සංචාරකයින් සම්පූර්ණයෙන්ම එන්නත්කරණයට ලක් කර ඇත්නම්, ඔවුන් හට පී. සී. ආර්. පරීක්ෂණ සිදු කිරීමට වෙනුවට ලාභදායී පාර්ශ්වීය ප්‍රවාහ පරීක්ෂණ ලබා ගැනීමට ඉඩ සලසා තිබෙනවා.\nමෙය එංගලන්තයට අර්ධ කාලීනව නිවාඩුව ගත කිරීමට පැමිණෙන මගීන් සඳහා සුවිශේෂී බවයි එරට මාධ්‍ය වාර්තා කරන්නේ.\nඑංගලන්තයට ඇතුළු වීම සංචාරකයින්ට පහසු වීම අරමුණු කරගනිමින් එරට රජය විසින් මෙම පහසුකම සලසා තිබෙනවා.\nපූර්ණ එන්නත ලබා ඇති පුද්ගලයින්ට \"ලෝකයේ සෙසු\" කාණ්ඩයේ ඕනෑම තැනක සිට නැවත එංගලන්තයට පැමිණීමට පෙර හෝ පිටත්ව යෑමට පෙර පරීක්ෂණයක් පැවැත්වීම අවශ්‍ය නොවන බවයි එරට රජය වැඩිදුරටත් පවසන්නේ.\nඔක්තෝබර් 24 සිට, පැමිණීමෙන් පසු දෙවන දින සිදු කරන ලද PCR පරීක්ෂණය ලාභදායී පාර්ශ්වික ප්‍රවාහයක් සමග ප්‍රතිෂ්ඨාපනය වන බව ද විදෙස් මාධ්‍ය වාර්තා කරනවා.\nඑංගලන්ත ප්‍රවාහන ලේකම් ග්‍රාන්ට් ෂැප්ස් ප්‍රකාශ කළේ, මෙම පහසුකම සංචාරකයින්ට ලබාදීම තුළින් රතු ලැයිස්තුවේ ගමනාන්ත ගණන සැලකිය යුතු ලෙස ඉවත් කරමින්, පවුල් සහ ආදරණීයයන් නැවත එක්වීම අපේක්ෂා කරන බවයි.\nඑමෙන්ම පූර්ණ එන්නත්කරණයට ලක්වූවන් හඳුනා ගැනීම මෙම ක්‍රියාවලිය මගින් පහසු වන අතර, එංගලන්තය පිළිබඳ ලෝකවාසී ජනතාවගේ විශ්වාසය තවදුරටත් වැඩි කරමින්, එතුළින් ආර්ථිකය සවිමත් කිරීම ද මෙතුළින් බලාපොරොත්තු වන බව ද ප්‍රවාහන ලේකම්වරයා විදෙස් මාධ්‍ය වෙත වැඩිදුරටත් සඳහන් කළා.\nකෙසේවෙතත්, එන්නත ලබා නොගත් පුද්ගලයින් සඳහා කුමන රටක සිට පැමිණිය ද, දින 10ක නිවෙස්ගත නිරෝධායන කාල සීමාවකට යටත් වීම අනිවාර්ය වන අතර, ඔවුන් එරට සෞඛ්‍ය අංශය විසින් පනවා ඇති කොවිඩ් මර්දනය කිරීමේ නීතිරීතිවලට ද එකඟ විය යුතු බව ද විදෙස් මාධ්‍ය වාර්තා කරනවා.",
       "URL": "https://www.hirunews.lk/285905/එංගලන්තයට-පැමිණෙන-සංචාරකයින්ට-කොරෝනා-සංචාරක-නීති-යම්-තරමකට-ලිහිල්-වේ",
       "Category": "International News",
       "Parent URL": "https://www.hirunews.lk/international-news.php?pageID=85"
}