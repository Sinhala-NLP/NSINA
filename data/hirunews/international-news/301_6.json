{
       "Source": "hirunews",
       "Timestamp": "Monday, 07 January 2019 - 17:33",
       "Headline": "අප්‍රිකානු ගැබොන් රාජ්‍යයේ හමුදා කුමන්ත්‍රණය පරදී",
       "News Content": "මධ්‍යම අප්‍රිකානු ගැබොන් රාජ්‍යයේ හමුදාව විසින් පාලන බලය අත්පත් කර ගැනීම සඳහා දියත් කළ කුමන්ත්‍රණය අසාර්ථක වූ බව එරට ජනාධිපති අලි බොන්ගෝ පවසනවා.\nඔහු කියා සිටියේ කුමන්ත්‍රණය මෙහෙය වූ හමුදා සාමාජිකයින් 4 දෙනෙකු අත්අඩංගුවට ගත් අතර 5 වැන්නා පළා යමින් සිටින බවයි.\nගැබොන් රාජ්‍යය 50 වසරක් තිස්සේ පාලනය වන්නේ වත්මන් ජනාධිපතිවරයාගේ පවුලේ සාමාජිකයන් යටතේයි.\nඑරට ගුවන් විදුලි සහ රූපවාහිනී මධ්‍යස්ථාන වෙත කඩා වැදුණු හමුදා සාමාජිකයින් පිරිසක්, තම රටේ ප්‍රජාතන්ත්‍රවාදය ස්ථාපිත කිරීම සඳහා එහි බලය අල්වා ගත් බව අද ප්‍රකාශ කළා.\nඑහෙත් දැන් තත්ත්වය සාමාන්‍ය අතට හැරී ඇති අතර, කුමන්ත්‍රණකරුවන් නම් කළ හමුදා ජෙනරල්වරුන්, සිවිල් සමාජ ක්‍රියාකාරීන් සහ විපක්ෂ නායකයන් පිළිබදව විමර්ශනයක් කරන බවයි ගැබොන් රජයේ ප්‍රකාශකයෙකු කියා සිටියේ.",
       "URL": "https://www.hirunews.lk/207674/අප්‍රිකානු-ගැබොන්-රාජ්‍යයේ-හමුදා-කුමන්ත්‍රණය-පරදී",
       "Category": "International News",
       "Parent URL": "https://www.hirunews.lk/international-news.php?pageID=301"
}