{
       "Source": "hirunews",
       "Timestamp": "Tuesday, 05 December 2017 - 10:51",
       "Headline": "ශෂී කපූර්ගේ වියෝවෙන් ඉන්දීය ජනපති, අගමැති කම්පා වෙයි",
       "News Content": "බොලිවුඩ් සිනමාවේ දිග් විජය නැංවූ කපූර් පවුලේ සාමාජිකයෙකු මෙන්ම ප්‍රවීන සිනමා නළුවෙකු සහ චිත්‍රපට නිෂ්පාදකයෙකු වූ ශෂී කපූර් වයස අවුරුදු 79ක්ව සිටියදී ඊයේ අභාවප්‍රාප්ත වුණා.\nඒ වෙනුවෙන් ශෝක පණිවුඩයක් නිකුත් කරමින් ඉන්දීය අග්‍රාමාත්‍ය නරේන්ද්‍ර මෝදි ප්‍රකාශ කළේ ශෂී කපූර් දශක ගණනාවක් තිස්සේ සිනමාවේ දැක්වූ දස්කම් ඉදිරි පරම්පරා කිහිපයක්ම සිහිපත් කරනු ඇති බවයි.\nදීවාර්, කබී කබී වැනි ජනප්‍රිය චිත්‍රපටවල රගපෑ ශෂී කපූර් බ්‍රිතාන්‍ය සහ ඇමරිකානු චිත්‍රපට කිහිපයක ද චරිත නිරූපණය කර තිබෙනවා.\nඔහු විවාහ වූයේ ද බ්‍රිතාන්‍ය සිනමා නිළියක වූ ජෙනිෆර් කෙන්ඩල් සමඟයි.\nසිය පියා වූ ප්‍රිත්විරාජ් කපූර් සහ සොහොයුරු රාජ් කපූර් හැරුණු කොට ඉන්දීය සිනමාවේ වැඩිම සම්මාන සංඛ්‍යාවක් හිමි කර ගත් කපූර් පවුලේ සාමාජිකයා වන්නේ ඔහුයි.\nශෂී කපූර්ගේ අවසන් කටයුතු අද සිදුකෙරෙන බව ඔහුගේ ඥාති පුත්‍ර රන්දීර් කපූර් මාධ්‍ය වෙත ප්‍රකාශ කළා.",
       "URL": "https://www.hirunews.lk/177616/ශෂී-කපූර්ගේ-වියෝවෙන්-ඉන්දීය-ජනපති-අගමැති-කම්පා-වෙයි",
       "Category": "International News",
       "Parent URL": "https://www.hirunews.lk/international-news.php?pageID=416"
}