{
       "Source": "hirunews",
       "Timestamp": "Monday, 16 April 2018 - 8:45",
       "Headline": "ඕස්ට්‍රේලියානු ලැව් ගින්න ඇවිලූ එකක්දැයි සැකයක්",
       "News Content": "ඕස්ට්‍රේලියාවේ සිඩ්නි නුවර නිවාසවලට තර්ජනයක් වී ඇති මහා ලැව්ගින්න කිසිවෙකු විසින් සිතා මතා අවුලුවන ලද්දක්දැයි සැකයක් මතුවන බව එරට පොලීසිය පවසනවා.\nලැව්ගින්නෙන් මේ වනවිට සිඩ්නි නුවර තදාසන්නයේ අක්කර 2500 ක පමණ භූමි ප්‍රමාණයක් විනාශ වී ඇති අතර, අනතුරුදායක ප්‍රදේශයේ සිටින නිවැසියන්ට ඉවත්වන ලෙස දැනුම්දීමක්ද කර ඇති බව සඳහන්.\nකෙසේ නමුත් සිඩ්නි අයත් නිව්සවුත්වේල්ස් ප්‍රාන්ත ගිනි නිවන සේවාව සඳහන් කළේ මේ වනවිට ගින්න බොහෝදුරට පාලනය කර ඇති බවයි.\nඑමෙන්ම මෙය සිතා මතා සිදුකරන ලද්දක් නම් ගිනි නිවන භටයන්ගේ සහ ජනතාවගේ ජීවිත අවදානමට ලක් කිරීම එහි අරමුණදැයි සැකයක් මතුවන බව ගිනි නිවන සේවාව වැඩිදුරටත් සඳහන් කළා.\nනිරිතදිග ඕස්ට්‍රේලියාවේ උෂ්ණත්වය මේ දිනවල අසාමාන්‍ය ලෙස ඉහළ ගොස් ඇති අතර, දැඩි සුළං තත්ත්වයක්ද දක්නට ලැබෙනවා.\nඑය ලැව්ගිනි පැතිර යාමට හේතුවී ඇති අතර, ගින්න නිවීම සඳහා හෙලිකොප්ටර් යානාද යොදාගැනෙන බව  ඕස්ට්‍රේලියානු වාර්තා සඳහන් කළා.",
       "URL": "https://www.hirunews.lk/188481/ඕස්ට්‍රේලියානු-ලැව්-ගින්න-ඇවිලූ-එකක්දැයි-සැකයක්",
       "Category": "International News",
       "Parent URL": "https://www.hirunews.lk/international-news.php?pageID=376"
}