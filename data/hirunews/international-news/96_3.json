{
       "Source": "hirunews",
       "Timestamp": "Saturday, 11 September 2021 - 8:29",
       "Headline": "රතු ග්‍රහයාගේ ජීවය පැවති බවට සාක්ෂියක්",
       "News Content": "ඇමරිකානු නාසා ආයතනය මඟින් රතු ග්‍රහයා හෙවත් අඟහරු වෙත යවන ලද රෝවර් යානයෙන් ලබාගත් පාෂාණ සාම්පල දෙකකින් එහි ජීවය පැවති බවට සාක්ෂියක් ලැබී තිබෙනවා.\nඑම පාෂාණ කුට්ටි දෙක දිගු කලක් ජලයට නිරාවරණය වී ඇති බවයි විද්‍යාඥයින් සිදුකළ මූලික පර්යේෂණවල දී අනාවරණ වී ඇත්තේ.\nමේ නිසා අඟහරු මත අතීතයේ ජීවයට සුදුසු පරිසරයක් පැවති බව විශ්වාස කළ හැකි යැයි නාසා ව්‍යාපෘති විද්‍යාඥ 'කෙන් පාලේ' සඳහන් කළා.\nඑලෙස අඟහරුගේ පාෂාණ දිගු කලක් ජලයට නිරාවරණය වී පැවතීම සැලකිය යුතු කරුණක් බවයි ඔහු කියා සිටියේ.\nරෝද හයකින් යුත් රොබෝ මගින් පාලනය වන රෝවර් යානය පසුගිය සැප්තැම්බර් 06 වැනි දා සහ 08 වැනි දා අදාළ පාෂාණ සාම්පල දෙක එක් රැස් කරගෙන තිබෙනවා.\nඑය මේ වනවිට රෝවර් යානයේ අභ්‍යන්තරයේ ගබඩා කර ඇති අතර, පෘථිවියට රැගෙන ඒමෙන් පසු තවදුරටත් පර්යේෂණ පැවැත්වීමට නියමිත යි.\nඅඟහරුගේ භූගත ජලය පැවති බවට නාසා භූ විද්‍යාඥයින් මීට පෙර ද ප්‍රකාශ කළ අතර, නව සාම්පල මඟින් එය තවදුරටත් තහවුරු වෙනු ඇති.\nකෙසේ නමුත්, අදාළ පාෂාණ සාම්පල නැවතත් පෘථිවියට රැගෙන ඒමට නියමිත ව ඇත්තේ 2030 වසරේදි යි.",
       "URL": "https://www.hirunews.lk/281914/රතු-ග්‍රහයාගේ-ජීවය-පැවති-බවට-සාක්ෂියක්",
       "Category": "International News",
       "Parent URL": "https://www.hirunews.lk/international-news.php?pageID=96"
}