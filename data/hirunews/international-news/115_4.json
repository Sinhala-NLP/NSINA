{
       "Source": "hirunews",
       "Timestamp": "Sunday, 23 May 2021 - 8:53",
       "Headline": "අප්‍රිකානු කොංගෝවේ ගිනි කන්දක් පුපුරයි - දහස් සංඛ්‍යාත ජනයා රැකවරණ සොයා යයි",
       "News Content": "අප්‍රිකානු කොංගෝ රාජ්‍යයේ නීරගොංගේ ගිනි කන්ද විදාරණයට ලක්වීමෙන් ඒ අවට මිලියන සංඛ්‍යාත ජනතාව දැඩි අවදානමකට මුහුණදෙන බව විදෙස් වාර්තා සඳහන් කළා.\nගිනි කන්ද කොංගෝවේ නැගෙනහිර ගෝමා නගරයට ඔබ්බෙන් රාත්‍රි අහස ඒකාලෝක කරමින් ලාවා සහ ගිනි කඳු දුමාරය ගුවනට මුසුකර තිබෙනවා.\nගිනි කඳු ලාවා ගලා එන ප්‍රදේශයේ ජනතාව දහස් ගණනින් ආරක්ෂිත ස්ථාන කරා ගමන් ගන්නා අයුරු විදෙස් මාධ්‍ය වාර්තා කළා.\nගිනි කන්දට කිලෝමීටර් 10 ක් මෑතින් පිහිටි ගෝමා නගරයේ මිලියන දෙකක පමණ ජනගහනයක් වාසය කරනවා.\nරජයේ නිවේදනය නිකුත්වීමට පෙර සිටම එහි ජනතාව සිය මෙට්ට සහ ඇඳ ඇතිරිලි ඇතුළු තමන් සතු දෑ රැගෙන රුවන්ඩා දේශසීමාව වෙත ගමන් ගත් බව සඳහන්. යාබද රුවන්ඩාවටද නීරගොංගේ ගිනි කන්දේ පිපිරීමෙන් අවදානමක් පවතින බවයි විදෙස් වාර්තාකරුවන් ප්‍රකාශ කළේ.\n2002 වසරේ මෙම ගිනි කන්ද විදාරණයට ලක්වීමෙන් පුද්ගලයින් 250 කට අධික පිරිසක් ජීවිතක්ෂයට පත්වූ අතර, එක්ලක්ෂ 20,000 කට පමණ උන්හිටිතැන් අහිමි වුණා.",
       "URL": "https://www.hirunews.lk/272178/අප්‍රිකානු-කොංගෝවේ-ගිනි-කන්දක්-පුපුරයි-දහස්-සංඛ්‍යාත-ජනයා-රැකවරණ-සොයා-යයි",
       "Category": "International News",
       "Parent URL": "https://www.hirunews.lk/international-news.php?pageID=115"
}