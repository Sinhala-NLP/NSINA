{
       "Source": "hirunews",
       "Timestamp": "Thursday, 10 November 2016 - 10:05",
       "Headline": "ඇෆ්ගන් යුද්ධයේ මොනාලිසා පාකිස්ථානයෙන් පිටුවහල් කරයි",
       "News Content": "කීර්තිමත් නැෂනල් ජියොග්‍රැෆික් පාරිසරික සඟරාවේ මුල් පිටුව සැරසිමට සමත් වූ ෂර්බාට් ගුලා නැමැති ඇෆ්ගන් කාන්තාව පාකිස්ථානයෙන් පිටුවහල් කර තිබෙනවා.\nඒ, ව්‍යාජ පාකිස්ථාන ජාතික හැඳුනුම්පතකින් පෙනී සිටීමේ චෝදනාවට පාකිස්ථාන බලධාරීන් ඇයව අත්අඩංගුවට ගැනීමෙන් අනතුරුවයි.\nපාකිස්ථාන රජය ඇය පිටුවහල් කිරීමට තීරණය කළද මානුෂීය හේතූන් මත ඇය තවදුරටත් රඳවාගැනීමට තීරණය කර තිබූ බව මීට පෙර විදෙස් වාර්තා සඳහන්  කළා.\nහෙපටයිටිස් සී රෝගී තත්ත්වයෙන් පෙළුනු ඇය, බන්ධනාගාර රෝහලේ් ප්‍රතිකාර ලැබුවා.\nසෝවියට් දේශය, ඇෆ්ගනිස්ථානය ආක්‍රමණය කළ අවස්ථාවේ සරණාගත දැරියක ලෙස පාකිස්ථානයට පැමිණි ඇය ස්ටීව් මැකූරි නැමති ඡායාරූප ශිල්පියාගේ කාචයේ සටහන් වූයේ 1985 වර්ෂයේදි පාකිස්ථාන සරණාගත කඳවුරක සිටියදියි.\nෂර්බාට් ගුලා නැමති ඇයගේ රුව එදා මෙදාතුර සඟරා මුල් කවරයක වඩාත්ම ආකර්ශණීය සේයාරුවක් ලෙසයි සැළකෙන්නේ.\nවිදෙස් මාධ්‍ය වාර්තා ඇය හඳුන්වනු ලැබුවේ ඇෆ්ගන් යුද්ධයේ මොනාලිසා යන  අන්වර්ථ නාමයෙන්.",
       "URL": "https://www.hirunews.lk/147239/ඇෆ්ගන්-යුද්ධයේ-මොනාලිසා-පාකිස්ථානයෙන්-පිටුවහල්-කරයි",
       "Category": "International News",
       "Parent URL": "https://www.hirunews.lk/international-news.php?pageID=561"
}