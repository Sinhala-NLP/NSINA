{
       "Source": "hirunews",
       "Timestamp": "Saturday, 06 March 2021 - 15:41",
       "Headline": "නවසීලන්තයේ තවත් භූ කම්පනයක්",
       "News Content": "නවසීලන්ත මුහුදේ අද තවත් භූ කම්පනයක් වාර්තා වුණා.\nඑය රික්ටර් පරිමාණයේ 6 යි දශම 3 ක ප්‍රබලතාවකින් යුක්ත බවයි ඇමෙරිකානු භූ විද්‍යා ආයතනය ප්‍රකාශ කළේ.\nනවසීලන්ත වේලාවෙන් අද දහවල් 1.16 ට එම භූ කම්පනය සිදුව ඇත්තේ උතුරු දිවයිනේ ගිස්බෝන් නුවරට කිලෝමීටර් 181 ක් ඔබ්බෙන් මුහුදු පත්ලේ කිලෝමීටර් 9 ක් ගැඹුරෙන්.\nකෙසේ නමුත් මෙම භූ කම්පනයෙන් ජිවිත හෝ දේපල හානි වාර්තා වී නොමැති අතර සුනාමි අවදානමක් ද ප්‍රකාශයට පත් කර නැහැ.\nපසුගිය දින කිහිපය තුළ නවසීලන්තයට ආසන්න පැසිෆික් මුහුදු කලාපයේ භූ කම්පන කිහිපයක්ම වාර්තා වූ අතර, පෙරේදා සිදුවූ එවැනි එක් භූ කම්පනයක් රික්ටර් පරිමාණයේ 8 යි දශම 1ක ප්‍රබලතාවකින් යුක්ත වූවක්.\nඑහිදී වෙරළාසන්න ප්‍රදේශවලින් ජනතාව ඉවත් කර ගැනීමට ද නවසීලන්ත බලධාරින් පියවර ගත්තා.",
       "URL": "https://www.hirunews.lk/264532/නවසීලන්තයේ-තවත්-භූ-කම්පනයක්",
       "Category": "International News",
       "Parent URL": "https://www.hirunews.lk/international-news.php?pageID=132"
}