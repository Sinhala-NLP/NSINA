{
       "Source": "hirunews",
       "Timestamp": "Sunday, 24 April 2022 - 8:11",
       "Headline": "නයිජීරියාවේ නීතිවිරෝධී තෙල් පිරිපහදුවක් පිපිරී 100 ක් මරුට",
       "News Content": "දකුණු දිග නයිජීරියාවේ නීතිවිරෝධී ලෙස පවත්වාගෙන ගිය තෙල් පිරිපහදුවක සිදුවූ පිපිරීමකින් පුද්ගලයන් 100 කට අධික සංඛ්‍යාවක් පිළිස්සී මියගොස් ඇති බව වාර්තාවනවා.\nසිකුරාදා සන්ධ්‍යාවේ සිදුවූ පිපිරීම නයිජීරියානු පොලිසිය තහවුරු කළද එහිදී සිදුවූ හානි පිළිබඳව තොරතුරු ලබාදී නැහැ.\nකෙසේ නමුත් එම ප්‍රදේශයේ ක්‍රියාත්මක රාජ්‍ය නොවන සංවිධානයක් ප්‍රකාශ කළේ එම පිරිපහදුව අවට හඳුනාගැනීමට නොහැකි තරම් පිළිස්සුණු මළ සිරුරු දක්නට ලැබුණු බවයි.\nඑමෙන්ම ආරක්ෂිත ස්ථාන කරා දිවගිය ඇතමුන්ගේ දැවුණු සිරුරු ගස් අතුවල එල්ලී තිබූ බව සඳහන්.\nනයිජීරියානු දේශීය මාධ්‍ය පවසන පරිදි මියගිය සංඛ්‍යාව 100 කට අධිකයි. අප්‍රිකාවේ විශාලතම බොරතෙල් නිෂ්පාදකයා වන නයිජීරියාවේ නීතිවිරෝධී පිරිපහදු රහසිගතව ක්‍රියාත්මක වන අතර, එහිදී ජාවාරම්කරුවන් බොරතෙල් ලබාගන්නේ රජයේ තෙල් සැපයුම් නළ මාර්ගවලට සම්බන්ධ වීමෙන්.\nඑම තෙල් පිරිපහදු කොට කළුකඩ මිලට අලෙවි කිරීම ඔවුන් විසින් සිදුකරනු ලබනවා.\nතෙල්වලින් පොහොසත් රටක් වුවත් තෙල් නිෂ්පාදනය කරන නයිජර් ඩෙල්ටාවේ ජනතාව දැඩි දුගී භාවයෙන් පෙළෙනවා.\nනීතිවිරෝධී තෙල් පිරිපහදු මැඩලීමට නයිජීරියානු රජය හමුදාව යෙදවුවද තවදුරටත් එවැනි පිරිපහදු ක්‍රියාත්මක වන බව සඳහන්.",
       "URL": "https://www.hirunews.lk/302663/නයිජීරියාවේ-නීතිවිරෝධී-තෙල්-පිරිපහදුවක්-පිපිරී-100-ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=52"
}