{
       "Source": "hirunews",
       "Timestamp": "Sunday, 20 January 2013 - 7:42",
       "Headline": "ඇල්ජීරියාවේ ප්‍රාණ ඇපකරු අර්බුදය නිමයි.",
       "News Content": "ඇල්ජීරියාවේ - සහරා කාන්තාරයේ පිහිටි ස්වභාවික වායු නිෂ්පාදනාගාරයක රඳවාගෙන සිටි ප්‍රාණ ඇපකරුවන් මුදා ගැනීමේ මෙහෙයුම ඊයේ අවසන් වුණා. බ්‍රිතාන්‍ය, නෝර්වේ සහ ඇල්ජීරියානු ඒකාබද්ධ ව්‍යාපෘතියක් වූ මෙම ගෑස් නිධියේ සේවය කළ 23 දෙනෙකු මෙහිදී ජීවිතක්‍ෂයට පත්ව තිබෙනවා. ඔවුන් ප්‍රාණ ඇපයට ගත් ඉස්ලාමීය අන්තවාදීන් තිස් දෙදෙනෙකුද මුදා ගැනීමේ මෙහෙයුමේදී මියගියා. දින 4 ක් තිස්සේ පැවති ඇල්ජීරියානු ප්‍රාණ ඇපකරු අර්බුදය අවසන් කිරීමට දියත් කළ ප්‍රහාරය ප්‍රංශ ජනාධිපති ප්‍රංශුවා හොලාන්ඞ් අනුමත කළා. අන්තවාදීන් මෙම ප්‍රහාරය දියත් කළේ ප්‍රංශය, අප්‍රිකානු මාලි රාජ්‍යයේ ඉස්ලාමීය අන්තවාදීන්ට එරෙහිව මෙහෙයුම්වලට එක්වීමට ප්‍රතිචාර දැක්වීමක් ලෙසයි. මෙය අල්කයිඩා ත්‍රස්තවාදී මෙහෙයුමක් ලෙසයි ඇමරිකාව හැඳින්වූයේ. කලාපයේ ත්‍රස්තවාදය තුරන් කිරීම සඳහා මිතුරු රටවල් සමග තවදුරටත් කටයුතු කරන බව ජනාධිපති බැරැක් ඔබාමා සඳහන් කළා.\nඅන්තවාදීන් විසින් රඳවාගෙන සිටි ඇල්ජීරියානු සේවකයන් 685 දෙනෙකු සහ විදේශීය සේවකයන් 132 කු අතරින් 107 දෙනෙකු මුදා ගැනීමේ මෙහෙයුමේදී නිදහස් කරගැනීමට හැකිවුණා. එහෙත් ජපන් ජාතිකයන් 10 දෙනෙකු, නෝර්වේ ජාතිකයන්  පස්දෙනෙකු, බ්‍රිතාන්‍ය ජාතිකයන් පස්දෙනෙකු සහ ඇමරිකානුවන් පිරිසක් තවදුරටත් අතුරුදන්ව සිටින බව සඳහන්. ඇල්ජියර්ස් අගනුවරට සැතපුම් 800 ක් පමණ ගිනිකොණ දෙසින් සහරා කතරේ ටිගන්ටොරීන් හි පිහිටි අමේනාස් ගෑස් නිෂ්පාදනාගාරය වෙත අන්තවාදීන්ගේ ප්‍රහාරය ආරම්භ වූයේ පසුගිය ජනවාරි 16 වැනිදා එය වෙත සේවකයන් රැගෙන ගිය බස් රථ දෙකකට එල්ලවූ ප්‍රහාරයකින්.",
       "URL": "https://www.hirunews.lk/51748/ඇල්ජීරියාවේ-ප්‍රාණ-ඇපකරු-අර්බුදය-නිමයි",
       "Category": "International News",
       "Parent URL": "https://www.hirunews.lk/international-news.php?pageID=870"
}