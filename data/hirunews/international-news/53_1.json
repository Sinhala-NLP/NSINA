{
       "Source": "hirunews",
       "Timestamp": "Sunday, 17 April 2022 - 11:29",
       "Headline": "චීනයෙන් දුර්ලභ ගණයේ සිදුවීමක්",
       "News Content": "චීනයෙන් සාමාන්‍යයෙන් වාර්තා නොවන සිද්ධියක් මේ වන විට ලොව පුරා ජනමාධ්‍ය හා සමාජ මාධ්‍ය අවකාශය අත්පත් කරගෙන තිබෙනවා.\nඑම සිද්ධිය නම් පොලිසිය හා චීන ජාතිකයන් පිරිසක් අතර හටගත් ගැටුමක්.\nදෙපාර්ශ්වය අතර ගැටුම හටගෙන ඇත්තේ කොවිඩ් ආසාදිත පිරිසක් නිවෙස්වලින් ඉවත් කිරීමට යාමේදීයි.\nසිද්ධිය වාර්තා වුණේ අඛණ්ඩව තුන්වන සතියටත් අගුලු ලා ඇති ෂැංහයි, වාණිජ අගනගරයෙන්.\nසාමාන්‍යයෙන් චීනයේ රාජ්‍ය නිලධාරීන් හා ජනතාව අතර ගැටුම් වාර්තා වීම ඉතා දුර්ලභ සිද්ධියක් වන අතර එවැනි දර්ශන පෙළක් සමාජ මාධ්‍ය ඔස්සේ හුවමාරු වීම ඊටත් දුර්ලභයි.\nකෙසේ වෙතත් වාරණයට පෙර මෙම දර්ශන සමාජ මාධ්‍ය ඔස්සේ ලොව පුරා වේගයෙන් පැතිර ගියා.\nෂැංහයි හි පුඩොං දිස්ත්‍රික්කයේ නේවාසික පරිශ්‍රයක සිදු වූ සිද්ධියේ දර්ශනවල දැක්වෙන්නේ “පොලිස්” යනුවෙන් ලේබල් කරන ලද සුදු පැහැති ආරක්ෂිත ඇඳුමින් සැරසුණු පුද්ගලයන් පදිංචිකරුවන් සමග පොරබදමින් ඔවුන් සුදු වෑන් රථයක් දෙසට ගෙන යන ආකාරයයි.\n“ඔවුන්ව ආපසු ගෙනෙන්න” යනුවෙන් ඇතැමෙක් කෑගසද්දී මිනිසුන් විලාප තබනු ඇසෙනවා.\n“පොලිසිය මිනිස්සුන්ට ගහනවා” කීප දෙනෙක් කෑ ගසන හඬද පැහැදිලිව ශ්‍රවණය වනවා.\nනගරයේ නේවාසික ගොඩනැගිලි බොහෝමයක් මේ වන විටත් නිරෝධායන මධ්‍යස්ථාන බවට පරිවර්තනය කර තිබෙනවා. කොරෝනා නව රැල්ලක් හේතුවෙන් ෂැංහයි නගරයේ මිලියන 26ක් මේ වන විට නිවෙස් වෙතටම සීමා කර ඇති අතර ආසාදිත බව තහවුරු වන සෑම පුද්ගලයෙක්ම නිරෝධායන මධ්‍යස්ථානයක් වෙත යෑම අනිවාර්යයි.\nවසංගතය ආරම්භ වීමෙන් පසු ඇති වූ දරුණුතම කොවිඩ් රැල්ල මෙය ලෙස සැලකෙනවා.\nදෛනිකව ෂැංහයි වෙතින් වාර්තා වන නව ආසාදිතයන් ගණන 20,000කට අධිකයි.\nමෙම තත්ත්වය තුළ නිරෝධායන මධ්‍යස්ථාන සපයා ගැනීමේ දැඩි අර්බුදයකට බලධාරීන් මුහුණ දී සිටිනවා.\nඋද්ගතව ඇති තත්ත්වය චීනය දැනට අනුගමනය කරන ශුන්‍ය කොවිඩ් ප්‍රතිපත්තිය පිළිබඳ ලිට්මස් පරික්ෂාවක් ලෙස ද සැලකිය හැකියි.\nආසාදිතයන් අතර බරපතළ තත්ත්වයේ පසුවන්නන් ඉතා අවම පසුබිමක දැඩි නීති තවදුරටත් අවශ්‍ය දැයි බොහෝ දෙනා ප්‍රශ්න කරනවා.\nපසුගිය සති කිහිපය පුරාම චීන සමාජ මාධ්‍ය අවකාශවල හුවමාරු වූ ප්‍රධාන කාරණාවක් වූයේ ලොක්ඩවුන් කර ඇති ප්‍රදේශවල ජනතාව මුහුණ දී ඇති ආහාර හිඟයයි.\nඑම අවශ්‍යතා සපුරාලීමට රාජ්‍ය යාන්ත්‍රණය ද අසමත් වී ඇති බවයි අදාළ සමාජ මාධ්‍ය සටහන්වල දැක්වුණේ.\nසති තුනක් පුරා දිවෙන ලොක්ඩවුන් තත්ත්වය ජනතාව ප්‍රකෝප කර ඇතැයි බීබීසී ෂැංහයි වාර්තාකරු රොබින් බ්‍රැන්ට් පවසනවා.\nදැඩි කොවිඩ් පාලන රෙගුලාසිවලට එරෙහිව ෂැංහයි නගරයේම තවත් තැනක සංවිධානාත්මක විරෝධතාවක් ද පැවති බව බීබීසී වාර්තාකරු පවසනවා.\nකැරලි මර්දන පොලිසිය පැමිණ විරෝධතාකරුවන් විසුරුවා හැරි බව ඔහු සඳහන් කළා.\nරාජ්‍ය නිලධාරීන් සමග කලකෝලාහ කිරීම අත්අඩංගුවට ගත හැකි වරදක් බව දැන දැනම ෂැංහයි වැසියන් මෙවැනි නිර්භීත ආස්ථනයකට එළැඹිමෙන්ම දීර්ඝ ලොක්ඩවුන් තත්ත්වයන් පිළිබඳ ඔවුන්ගේ කෝපය හා කලකිරීම විදහා පා තිබෙනවා.\nමේ අතර, ආර්ථිකයේ ප්‍රධාන අංශවල සමාගම් 660කට වැඩි ප්‍රමාණයකට නිෂ්පාදන නැවත ආරම්භ කිරීම සඳහා උපකාර කිරීම සඳහා චීන රජය කණ්ඩායමක් නගරයට යවා ඇති බව රාජ්‍ය මාධ්‍ය වාර්තා කරනවා.\nසමාගම්වලට ෂැංහයි වෙතින් අත්‍යවශ්‍ය සංරචක ලබා ගත නොහැකි බැවින්, අවම වශයෙන් තාවකාලිකව හෝ චීනයේ නිෂ්පාදන අංශයේ කොටස් ඉක්මනින් වසා දැමීමට සිදුවනු ඇතැයි වාර්තා වීමෙන් පසුව මෙම පියවර ගෙන තිබෙනවා.\nවිදුලි වාහන නිෂ්පාදක XPeng හි සභාපති He Xiaopeng පැවසුවේ මැයි මාසයේදී ෂැංහයි හි වැඩ නැවත ආරම්භ නොකළහොත් රට පුරා සියලුම මෝටර් රථ කර්මාන්තශාලා වසා දැමීමට සිදුවිය හැකි බවයි.\nලෝකයේ බොහෝ රටවල් වෛරසය සමඟ ජීවත් වීමට උත්සාහ කරන පසුබිමක, කොවිඩ් තුරන් කිරීමට තවමත් කැපවී සිටින අවසාන රටවලින් එකක් ලෙස චීනය සැලකිය හැකියි.\nනමුත් පසුගිය සතිවල වාර්තා වූ Omicron ප්‍රභේදයේ ව්‍යාප්තියත් සමඟ මෙම ශුන්‍ය කොවිඩ් ප්‍රතිපත්තිය ප්‍රශ්නසහගත තැනකට පිවිස තිබෙනවා.\n“ගතික ශුන්‍ය-කොවිඩ් ප්‍රතිපත්තිය නඩත්තු කිරීමේ පිරිවැයට සාපේක්ෂව ව්‍යාපාර සහ මිනිසුන්ගේ ජීවනෝපායන් අහිමි වීමේ දැවැන්ත පිරිවැය පමණක් නොව, කොවිඩ් නොවන තත්වයන් සහ නිරන්තර මානසික වේදනාව සහ කාංසාව හේතුවෙන් සිදුවන අතිරික්ත මරණ ද සැලකීමේදී ඒවා ශුන්‍ය කොවිඩ් ප්‍රතිපත්තියේ ප්‍රතිලාභ ඉක්මවා යන බව,” හොංකොං විද්‍යා හා තාක්ෂණ විශ්වවිද්‍යාලයේ රාජ්‍ය ප්‍රතිපත්ති ආයතනයේ මහාචාර්ය ඩොනල්ඩ් ලෝ පෙන්වා දෙනවා.\nචීනයේ ප්‍රවේශය එක්සත් ජනපදයේ සහ අනෙකුත් රටවලට සාපේක්ෂව කොවිඩ් ආසාදන හා මරණ අනුපාතිකය බෙහෙවින් අඩු මට්ටමක තබා ඇති අතර පාලනයකින් තොරව පුපුරා යාමක් රටේ බිඳෙනසුලු සෞඛ්‍ය සේවා පද්ධතිය යටපත් කළ හැකි යැයි නිලධාරීන් කනස්සල්ලට පත්ව සිටිනවා.\nචීන නායක ෂී ජින්පිං මේ සතියේ ප්‍රකාශ කළේ චීනයට සිය කොවිඩ් විරෝධී ක්‍රියාමාර්ග ලිහිල් කළ නොහැකි බවයි.\nමෑත කාලීනව චීනයෙන් කොවිඩ් ආසාදිතයන්ගේ ශීඝ්‍ර වැඩි වීමක් පෙන්නුම් කළත් මාර්තු මාසයෙන් පසු මේ දක්වා කිසිදු මරණයක් වාර්තා වී නැහැ.\nවිවේචකයින් පවසන්නේ වසංගතයේ පැතිර යෑම සහ එහි ප්‍රතිඵලයක් ලෙස අගුලු දැමීම තුළ වෙනත් ආකාරවලින් ජීවිත අහිමි වන බවයි.\nHongkou හි ප්‍රාදේශීය සෞඛ්‍ය නිලධාරියෙකු පසුගිය සතියේ මිය ගොස් තිබූ අතර ප්‍රචාරය වුණේ වසංගතය පාලනය කිරීමේ ක්‍රමවේදය නිසා ඇති වූ මානසික අවපීඩනය හේතුවෙන් ඔහු සියදිවි නසා ගෙන ඇති බවටයි.\nඇදුම රෝගයකදී ඇගේම රෝහලෙන් ඉවතට හරවා ගිය හෙදියක් සහ කොවිඩ් වාර්තාව පමා වීම නිසා වකුගඩු රෝගයට ප්‍රතිකාර ගැනීමට බලා සිටියදී මියගිය ප්‍රකට චීන ආර්ථික විද්‍යාඥයෙකුගේ 98 හැවිරිදි මව ඇතුළු ෂැංහයි හි සිදු වූ තවත් මරණ රැසකට හේතුව දැඩි සීමා කිරීම් බවට චෝදනා නැගෙනවා.\nඑවැනි මරණ 130 පිළිබඳ තොරතුරු පසුගිය සිකුරාදා වන විට වාර්තා වී තිබුණා.",
       "URL": "https://www.hirunews.lk/302128/චීනයෙන්-දුර්ලභ-ගණයේ-සිදුවීමක්",
       "Category": "International News",
       "Parent URL": "https://www.hirunews.lk/international-news.php?pageID=53"
}