{
       "Source": "hirunews",
       "Timestamp": "Saturday, 25 July 2015 - 8:00",
       "Headline": "ඔබාමා පිය ගමට පැමිණේ",
       "News Content": "ඇමරිකානු ජනාධිපති බැරක් ඔබාමා තම පියාගේ උපන් රට වූ කෙන්යාවට ඊයේ (24) රාත්‍රියේ ළඟා වුණා. තනතුර හොඹවද්දී කෙන්යාවේ සංචාරය කරන ප්‍රථම ඇමරිකානු ජනාධිපතිවරයා වූ බැරක් ඔබාමා ගුවන් තොටුපළේදී පිළිගත්තේ ජනාධිපති උහුරු කෙන්යාටා විසින්. ජනාධිපති ඔබාමාගේ කෙන්යානු සොහොයුරිය අවුමා ද ගුවන්තොටුපළට පැමිණ සිටි අතර ඇය ඔහුගේ නිළ ලිමොසීන් රථයෙන්  ඔබාමා නවාතැන් ගන්නා නයිරෝබි හෝටලය වෙත ගොස් තිබෙනවා. ඔවුන් ගමන් ගන්නා මඟ දෙපස රැදී සිටි කෙන්යානු ජනතාව ඔල්වරසන් නැගූ බවයි විදෙස් වාර්තා සදහන් කළේ.\nජනාධිපති කෙන්යාටාගේ ප්‍රධානත්වයෙන් ඇමරිකානු ජනාධිපති ඔබාමාට පිරිනැමුණු රාත්‍රී භෝජන සංග්‍රහයේදී ඔහුගේ තවත් කෙන්යානු ඥාතීන් හමුවී තිබෙනවා. ඔබාමාගේ මිත්තණිය, මමා සාරා ඒ අතරින් ප්‍රධානයි. ජනාධිපති ඔබාමාගේ කෙන්යානු ජාතික පියා කුඩා කළ හදා වඩාගෙන ඇත්තේ ඇයයි. දෙදින කෙන්යානු චාරිකාවේදී ජනාධිපති ඔබාමා ඇමරිකාව සහ කෙන්යාව අතර වෙළඳ හා ආයෝජන කටයුතු පිළිබදව මෙන්ම අප්‍රිකාව මුහුණ දෙන ත්‍රස්තවාදී උවදුර පිළිබඳව සාකච්ඡා කරනු ඇති.",
       "URL": "https://www.hirunews.lk/113765/ඔබාමා-පිය-ගමට-පැමිණේ",
       "Category": "International News",
       "Parent URL": "https://www.hirunews.lk/international-news.php?pageID=716"
}