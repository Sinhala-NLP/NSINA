{
       "Source": "hirunews",
       "Timestamp": "Saturday, 28 December 2013 - 8:24",
       "Headline": "ඔත්තු බැලීම යුක්තිසහගතලූ.",
       "News Content": "ඇමරිකානු රජය විසින් ජාත්‍යන්තර වශයෙන් සිදුකරන දුරකථන දත්ත රහසිගතව එක්රැස් කිරීම නිත්‍යානුකූල බව ඇමරිකානු අධිකරණයක් ඊයේ (27) ප්‍රකාශ කළා. නිව්යෝක් දිස්ත්‍රික් විනිසුරු විලියම් පෝලේ කියා සිටියේ එය අල්ඛයිඩා ත්‍රස්තවාදී මෙහෙයුම්වලට එරෙහිව ගෙන ඇති නිවැරදි ක්‍රියාමාර්ගයක් බවයි. එන්.එස්.ඒ. නොහොත් ඇමරිකානු ජාතික ආරක්ෂක ඒජන්සිය මෙම වැඩපිළිවෙල මුල සිට ක්‍රියාත්මක කළේ නම් 2001 වසරේ සැප්තැම්බර් 11 වන දා ඇමරිකාවට එල්ල වූ ප්‍රහාරය ද වැළැක්විය හැකිව තිබූ බව එමගින් වැඩිදුරටත් සදහන් කළා. පිටු 53කින් යුත් නිව්යෝක් අධිකරණ තීන්දුව මගින් පෙන්වා දී ඇත්තේ ඇමරිකානු රජය මෙලෙස රහසිගතව එක්රැස් කරන තොරතුරු ත්‍රස්ත මර්ධන කටයුතුවලට මිස වෙනත් කාර්යයකට යොදාගෙන නොමැති බවයි. කෙසේ නමුත්, වොෂින්ටන් දිස්ත්‍රික් අධිකරණය,  ඇමරිකාව විසින් මෙලෙස රහසිගතව දුරකථන සංවාද පටිගත කිරීම නිර්දය ආක්‍රමණයක් ලෙස හැදින්වූයේ පසුගිය සිකුරාදා ලබාදුන් සිය තීන්දුවෙන්.",
       "URL": "https://www.hirunews.lk/74286/ඔත්තු-බැලීම-යුක්තිසහගතලූ",
       "Category": "International News",
       "Parent URL": "https://www.hirunews.lk/international-news.php?pageID=774"
}