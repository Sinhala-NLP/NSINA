{
       "Source": "hirunews",
       "Timestamp": "Tuesday, 23 March 2021 - 10:40",
       "Headline": "වසර දෙකකට පසු අද ඉන්දු - පාකිස්තාන සමුළුවක්",
       "News Content": "වසර දෙකකට පසු ඉන්දියාව සහ පාකිස්තානය අතර ඉහළ පෙළේ ද්වි පාර්ශවික සමුළුවක් අද පැවැත්වෙනවා.\nඒ, ඉන්දු නදියේ ජලය බෙදා ගැනීම සම්බන්ධයෙන් පත් කළ ස්ථීර කොමිසමේ වාර්ෂික සමුළුව ලෙසින්.\nමෙම දෙදින හමුව නවදිල්ලියේදී අද ආරම්භවීමට නියමිතයි.\nඉන්දු නදියේ ජලය බෙදා ගැනීම සම්බන්ධයෙන් 1960 වසරේ ඇති වූ සම්මුතිය අනුව දෙපාර්ශවය වාර්ෂිකව සාකච්ඡාවක නිරත විය යුතුයි.\nඑවැනි සාකච්ඡාවක් අවසන් වරට පවත්වා ඇත්තේ 2018 වසරේ අගෝස්තු මාසයේදියි.\nපුල්වානා ත්‍රස්ත ප්‍රහාරය හේතුවෙන් 2019 වසරේ සමුළුව නොපැවති අතර, පසුගිය වසරේ එය අවලංගු කෙරුණේ කොරෝනා වෛරස් ගෝලීය වසංගතය හේතුවෙන්.\nඉන්දියාව සහ පාකිස්තානය මෙම ජල සමුළුවට එක්වන්නේ දේශසීමාවේ සාමය පවත්වා ගැනීමේ විරල එකඟතාවක් ප්‍රකාශයට පත් කිරීමෙන් අනතුරුවයි.\nඑම එකඟතාව ඇති කිරීම සඳහා එක්සත් අරාබි එමීර් රාජ්‍යය මැදිහත් වී ඇති බව සඳහන්.",
       "URL": "https://www.hirunews.lk/266247/වසර-දෙකකට-පසු-අද-ඉන්දු-පාකිස්තාන-සමුළුවක්",
       "Category": "International News",
       "Parent URL": "https://www.hirunews.lk/international-news.php?pageID=128"
}