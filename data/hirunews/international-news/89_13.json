{
       "Source": "hirunews",
       "Timestamp": "Sunday, 10 October 2021 - 6:17",
       "Headline": "සිංගප්පූරුව සංචරණ සීමා ලිහිල් කරයි",
       "News Content": "කොරෝනා වෛරස් ව්‍යාප්තිය හමුවේ පනවා තිබූ සංචරණ සීමා ලිහිල් කිරීමට සිංගප්පූරුව පියවර ගෙන තිබෙනවා.\nඒ අනුව නිරෝධායන ක්‍රියාවලියකින් තොරව රටවල් කිහිපයක සංචාරකයන්ට රටට ඇතුලුවීමේ අවස්ථාව ලබාදීමටයි සිංගප්පූරු රජය පියවර ගෙන ඇත්තේ.\nලබන 13 වනදා සිට පූර්ණ එන්නත්කරණයට ලක්ව ඇති කැනඩා, ඩෙන්මාර්ක්, ප්‍රංශ, ඉතාලි, නෙදර්ලන්ත, ස්පාඤ්ඤ, ඇමරිකා සහ බ්‍රිතාන්‍ය පුරවැසියන්ට සිංගප්පූරුවට ඇතුලුවීමට අවස්ථාව හිමිවනවා.\nනොවැම්බර් මාසයේ සිට එන්නත්කරණයට ලක්වූ දකුණු කොරියානු ජාතිකයන්ට ද මෙම අවස්ථාව ලබාදීමටයි සිංගප්පූරුව තීරණය කර ඇත්තේ.\nකොරෝනා වෛරසය සමග දිවි ගෙවීමට සහ රට ඉදිරියට ගෙන යාමට කාලය පැමිණ ඇතැයි එරට අග්‍රාමාත්‍යවරයා ප්‍රකාශකර තිබෙනවා.\nකොරෝනා වෛරස් ව්‍යාප්තිය ආරම්භයෙන් අනතුරුව එය මර්දනය කිරීම සඳහා දැඩි නීති මෙන්ම සංචරණ සීමා අනුගමනය කළ රටක් ලෙසටයි සිංගප්පූරුව සැලකෙන්නේ.\nඑරට කොරෝනා මරණ අනුපාතය ද පවතින්නේ ඉතාමත් අඩු මට්ටමක වීම විශේෂත්වයක්.\nකෙසේවෙතත් එම සංචරණ සීමා හමුවේ සිංගප්පූරුවේ සංචාරක මෙන්ම ව්‍යාපාරික ක්ෂේත්‍රයට ද එල්ලවී ඇත්තේ දැඩි බලපෑමක්.\nඑරට රූපවාහිනිය ඔස්සේ විශේෂ ප්‍රකාශයක් කරමින් අග්‍රාමාත්‍යවරයා සඳහන් කර ඇත්තේ ඩෙල්ටා වෛරසය ඉවත්ව යාමක් පෙන්නුම් නොකරන බවයි.\nකෙසේවෙතත් එන්නත්කරණය, සමාජ දුරස්ථභාවය ඉතා සමීපව නිරීක්ෂණය කරන බව ද ඔහු සඳහන් කර තිබෙනවා.\nඑය ඉදිරියට ජීවිත ගෙන යාමේදී වැදගත් වනු ඇති බවයි අග්‍රාමාත්‍යවරයා පෙන්වාදී ඇත්තේ.",
       "URL": "https://www.hirunews.lk/284567/සිංගප්පූරුව-සංචරණ-සීමා-ලිහිල්-කරයි",
       "Category": "International News",
       "Parent URL": "https://www.hirunews.lk/international-news.php?pageID=89"
}