{
       "Source": "hirunews",
       "Timestamp": "Thursday, 28 February 2019 - 13:35",
       "Headline": "ඉන්දියාව පාකිස්ථානයෙන් ගුවන් නියමුවා ඉල්ලයි - වසීම්ගෙන් ආයාචනයක්",
       "News Content": "පාකිස්ථානය විසින් වෙඩි තබා බිම හෙළන ලද සිය ජෙට් යානයේ සිටි නියමුවා ආරක්ෂා සහිතව තමන් වෙත භාරදීමට පියවර ගන්නා ලෙස ඉන්දියාව, පාකිස්ථානයට දැනුම්දී තිබෙනවා.\nඉන්දීය විදේශ කටයුතු අමාත්‍යාංශය, එරට සිටින පාකිස්ථාන නියෝජ්‍ය මහ කොමසාරිස්වරයා හරහා මෙම දැනුම්දීම සිදුකර ඇති බවයි විදෙස් මාධ්‍ය වාර්තා කළේ.\nදෑස් බැඳ ලෙයින් නැහැවුණු මෙම නියමුවාගේ වීඩියෝවක් පාකිස්ථාන තොරතුරු අමාත්‍යාංශය විසින් ඊයේ නිකුත් කළ අතර, ඉන්දියාව ප්‍රකාශ කළේ මෙය ජාත්‍යන්තර මානුෂීය නීතියට සහ ජිනීවා සම්මුතියට පටහැනි බවයි.\nකෙසේ වෙතත් මෙම නියමුවා වීරයෙකු ලෙස හඳුන්වමින් ඉන්දියානුවන් ෆේස්බුක් ඇතුලූ සමාජ මාධ්‍ය තුළ අදහස් දක්වමින් සිටිනවා.\nමේ අතර පාකිස්ථානයේ හිටපු ක්‍රිකට් නායකයෙකු වන වසීම් අක්‍රම් ට්විටර් පණිවුඩයක් නිකුත් කරමින් සඳහන් කළේ ඉන්දියාව සහ පාකිස්ථානය අතර මේ වනවිට උද්ගත වී ඇති තත්ත්වය පිළිබඳව තමන් දැඩි කණගාටුවට පත්ව සිටින බවයි.\nඉන්දියාව සහ පාකිස්ථානය සතුරන් නොවන බවත්, දෙරටේම සතුරා ත්‍රස්තවාදීන් බවත්, ඔහු එමඟින් පෙන්වා දුන්නා.\nඑය දෙරට විසින්ම තේරුම් ගත යුතු බව ප්‍රකාශ කළ වසීම් අක්‍රම්, එසේ නොවුනහොත් ලේ වැගිරවීමක් ඉදිරියේදී සිදුවිය හැකි බවයි පෙන්වා දී ඇත්තේ.",
       "URL": "https://www.hirunews.lk/211392/ඉන්දියාව-පාකිස්ථානයෙන්-ගුවන්-නියමුවා-ඉල්ලයි-වසීම්ගෙන්-ආයාචනයක්",
       "Category": "International News",
       "Parent URL": "https://www.hirunews.lk/international-news.php?pageID=286"
}