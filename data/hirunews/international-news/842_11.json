{
       "Source": "hirunews",
       "Timestamp": "Wednesday, 08 May 2013 - 14:01",
       "Headline": "කර්නාටක බලය කොංග්‍රසයට.",
       "News Content": "ඉන්දියාවේ කර්නාටක ප්‍රාන්ත මැතිවරණයෙන් පාලක භාරතීය ජනතා පක්ෂය පරදවා විශිෂ්ඨ ජයක් ලැබීමට කොංග්‍රස් පක්ෂය සමත්ව තිබෙනවා. මෙහි ආසන සංඛ්‍යාවෙන් අඩකට වඩා එනම්, 116 ක ඉදිරියෙන් සිටීමට කොංග්‍රස් පක්ෂය සමත්වී ඇති අතර, මෙතෙක් කර්නාටකයේ බලය හිමිවූ භාරතීය ජනතා පක්ෂය සිටින්නේ තුන්වන සිටියේයි. 1999 වසරේදී කොංග්‍රස් පක්ෂය කර්නාටක ප්‍රාන්තයේ බලය හිමිකර ගත් අතර, මෑත කාලයේ ඉන්දීය විදේශ කටයුතු අමාත්‍ය ධුරය හෙබවූ එස්.එම්. ක්‍රිෂ්ණා එහිදී මහඇමති ධුරය හෙබවූවා. 2004 වසරේදී කොංග්‍රස් පක්ෂයට මෙවර මැතිවරණයෙන් දෙවැනි තැන හිමිකර ගත් ජේ.ඞී.එස් පක්ෂය හා එක්වී සන්ධානයකට එළඹීමට සිදුවූයේ ප්‍රාන්ත සභාවේ ඇති වූ පෙරලියක් සමඟයි. 2008 වසරේ මැතිවරණයෙන් කර්නාටකයේ බලය හිමිවූයේ භාරතීය ජනතා පක්ෂයටයි. මෙවර මැතිවරණයේ ප්‍රතිඵලය අනුව කොංග්‍රස් පක්ෂයට කර්නාටක ප්‍රාන්තයේ තනිවම රජයක් පිහිටුවීමට හැකියාවක් ලැබෙනවා. මයිසූරය ලෙස අතීතයේදී හැඳින්වූ කර්නාටක ප්‍රාන්තය, ඉන්දියාවේ 08 වන විශාලතම ප්‍රාන්තය සහ ජනගහනය අතින් 9 වැනි ප්‍රාන්තයයි.",
       "URL": "https://www.hirunews.lk/58572/කර්නාටක-බලය-කොංග්‍රසයට",
       "Category": "International News",
       "Parent URL": "https://www.hirunews.lk/international-news.php?pageID=842"
}