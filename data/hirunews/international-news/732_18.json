{
       "Source": "hirunews",
       "Timestamp": "Friday, 22 May 2015 - 8:25",
       "Headline": "සිරියාවේ තවත් ඓතිහාසික නගරයක නටඹුන්වලට අයි.එස්. තර්ජන",
       "News Content": "අයි.එස් සටන්කාමීන් අතට පත්ව ඇති සිරියාවේ ඓතිහාසික පැල්මයිරා නගරයේ නටඹුන් විනාශ වීමේ අවදානමක් පවතින බවට යුනෙස්කෝ සංවිධානය අනතුරු ඇඟවීමක් කළා. වසර 2000 ට වඩා පැරණි මෙම ඓතිහාසික නගරයේ පාලනය මේ වනවිට අයි.එස් සංවිධානය වෙත මුළුමනින්ම හිමිවී අවසන්. යුනෙස්කෝ සංවිධානයේ ප්‍රධානී ඉරීනා බොකෝවා කියා සිටියේ මානව ශිෂ්ඨාචාරයේ තිඹිරිගෙය වූ සිරියාවේ - පැල්මයිරා නගරය සමස්ත මානව සංහතියේම දායාදයක් බවයි. මේ නිසා, එම නගරය අයි.එස් සටන්කාමීන් අතට පත්වීම මානව සංහතියේ පරාජයක් ලෙසයි ඇය හැඳින්වූයේ. පැල්මයිරා නගරය අයි.එස්.වරුන්ගෙන් ආරක්ෂා කර ගැනීම සඳහා වහා කටයුතු කළ යුතු බව ප්‍රංශ ජනාධිපති ෆ්‍රාන්සුවා හොලාන්ඞ් ද ප්‍රකාශ කළා. පැල්මයිරා නගරය අත්පත් කර ගැනීමත් සමඟ සිරියාවේ භූමි ප්‍රමාණයෙන් 50% ක් අයි.එස්.වරුන් අතට පත්වී තිබෙනවා.",
       "URL": "https://www.hirunews.lk/109933/සිරියාවේ-තවත්-ඓතිහාසික-නගරයක-නටඹුන්වලට-අයි-එස්-තර්ජන",
       "Category": "International News",
       "Parent URL": "https://www.hirunews.lk/international-news.php?pageID=732"
}