{
       "Source": "hirunews",
       "Timestamp": "Tuesday, 27 February 2018 - 9:13",
       "Headline": "ශ්‍රීදේවිගේ දේහය තවමත් ඩුබායි නුවර - පොලීසිය බොනී කපූර්ගෙන් ප්‍රකාශයක් ලබා ගනී",
       "News Content": "ඩුබායි නුවර මංගල්‍ය උත්සවයකට සහභාගිවීමට ගොස් සිටියදී හෝටලයේ නාන කාමරය තුළ දියේ ගිලී මිය ගිය සුපිරි බොලිවුඩ් නිළි ශ්‍රීදේවිගේ දේහය තවමත් ඉන්දියාවට රැගෙන විත් නැහැ.\nපරීක්ෂණ කටයුතු අවසන් වන තුරු ඩුබායි බලධාරීන් දේහය නිදහස් නොකිරීම ඊට හේතුවයි.\nඊයේ (26) දිනයේදීත් සිනමා රසිකයන් විශාල පිරිසක් මුම්බායි හි පිහිටි ඇගේ නිවහන වෙත රොක්ව සිටි බව ඉන්දීය මාධ්‍ය වාර්තා කළා.\nශ්‍රීදේවි පසුගිය සෙනසුරාදා රාත්‍රියේ මෙලෙස ජීවිතක්ෂයට පත්වූයේ ඇගේ සැමියා වන බොනී කපූර් මුම්බායි සිට ඇයව පුදුමයට පත් කිරීමේ අරමුණෙන් පැමිණ පැය කිහිපයක් ඇතුළතයි.\nනාන කාමරය තුළ දියේ ගිලී සිහි විසංඥව සිටි ඇය රෝහල් ගත කරන විට ද මිය ගොස් සිටි බව සඳහන්.\nඇතැම් වාර්තාවලට අනුව ඇය මෙලෙස නාන කාමරයේ වැටී සිටින අයුරු දැක ඇත්තේ හෝටල් සේවකයන් විසින්.\nඩුබායි පොලීසිය සිද්ධිය පිළිබදව බොනී කපූර්ගෙන් ද ඊයේ ප්‍රකාශයක් සටහන් කරගෙන තිබෙනවා.",
       "URL": "https://www.hirunews.lk/184609/ශ්‍රීදේවිගේ-දේහය-තවමත්-ඩුබායි-නුවර-පොලීසිය-බොනී-කපූර්ගෙන්-ප්‍රකාශයක්-ලබා-ගනී",
       "Category": "International News",
       "Parent URL": "https://www.hirunews.lk/international-news.php?pageID=391"
}