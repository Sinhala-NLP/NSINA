{
       "Source": "hirunews",
       "Timestamp": "Sunday, 10 March 2019 - 14:26",
       "Headline": "ඉතියෝපියානු ගුවන් යානයක් 157 දෙනෙකු සමඟ කඩා වැටේ",
       "News Content": "ඉතියෝපියානු ගුවන් සේවයට අයත් මගී ගුවන් යානයක් කෙන්යාවේ නයිරෝබි නුවර වෙත ගමන් ගනිමින් සිටියදී හදිසියේ කඩා වැටී තිබෙනවා.\nඅඩිස් අබාබා අගනුවරින් නික්මුණු බෝයිං 737 වර්ගයේ මෙම යානයේ මගීන් 149 දෙනෙකු සහ කාර්ය මණ්ඩලයේ 8 දෙනෙකු සිටි බව සඳහන්.\nඅනතුර සිදුවූ ස්ථානය හෝ එය සිදුවූ ආකාරය මෙතෙක් අනාවරණ වී නැහැ.\nයානයේ ගමන් ගත් මගීන්ගේ පවුල් වෙත ඉතියෝපියානු අග්‍රාමාත්‍ය කාර්යාලය කණගාටුව පළ කිරිමේ නිවේදනයක් නිකුත් කළා.\nඉතියෝපියානු ගුවන් සේවය අප්‍රිකාවේ විශාලතම ගුවන් සේවය වන අතර, මහද්වීපයේ පිවිසුම් දොරටුව බවට පත්වීමේ අරමුණින් සිය මෙහෙයුම් පසුගිය කාලය තුළ පුළුල් කළා.\nමේ අතර ලොවට අභිරහසක් ඉතිරි කරමින් මගීන් 239 දෙනෙකු රැගත් මැලේසියාවේ MH 370 ගුවන් යානය අතුරුදහන් වී පසුගිය 8 වනදාට අදට වසර 5 ක් සපිරුනා.\nමැලේසියාවේ ක්වාලාලම්පූර් සිට චීනයේ බීජිං නගරය දක්වා පියාසර කරමින් තිබියදී එම යානය අතුරුදන් වූ සිදුවීම සැලකෙන්නේ මෑත ඉතිහාසයේ සිදුවූ අබිරහස් සිදුවීම් අතරින් ප්‍රමුඛතම සිද්ධිය ලෙසයි.",
       "URL": "https://www.hirunews.lk/212101/ඉතියෝපියානු-ගුවන්-යානයක්-157-දෙනෙකු-සමඟ-කඩා-වැටේ",
       "Category": "International News",
       "Parent URL": "https://www.hirunews.lk/international-news.php?pageID=283"
}