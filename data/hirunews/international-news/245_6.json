{
       "Source": "hirunews",
       "Timestamp": "Friday, 16 August 2019 - 7:29",
       "Headline": "කොරියාව සමඟ තවත් සාම කතා බැහැ. - කිම් ජොං අන්",
       "News Content": "දකුණු කොරියාව සමඟ තවදුරටත් සාම සාකච්ඡා පැවැත්වීම උතුරු කොරියානු නායක කිම් ජොං අන් විසින් ප්‍රතික්ෂේප කර තිබෙනවා.\nඒ, දකුණු කොරියාව සහ ඇමරිකා එක්සත් ජනපදය අතර පැවැත්වෙන ඒකාබද්ධ යුද අභ්‍යාසවලට විරෝධය පළ කරමින්.\nඑමෙන්ම අද අලූයම් කාලයේදී ද උතුරු කොරියාව සිය නැගෙනහිර වෙරළෙන් මිසයිල දෙකක් අත්හදා බලනු ලැබුවා. එය මාසයක කාලයක් තුළ ඔවුන් සිදුකළ 6 වන මිසයිල අත්හදා බැලීමයි.\nජපාන අධිරාජ්‍ය පාලනයෙන් නිදහස ලැබීම සලකුණු කරමින් ජාතිය ඇමතූ දකුණු කොරියානු ජනාධිපති මූන් ජේ ඉන් කියා සිටියේ වසර 2045 වන විට කොරියානු අර්ධද්වීපය එක්සේසත් වීමට කටයුතු කරන බවයි.\nදෙවන ලෝක යුද්ධයෙන් අනතුරුවයි කොරියාව උතුරු සහ දකුණු ලෙස රාජ්‍යයන් දෙකකට වෙන්වූයේ.\nකෙසේ නමුත්, උතුරු කොරියානු ජාතික ඒකාබද්ධතා කමිටුව දකුණු කොරියානු නායකයාගේ ප්‍රකාශයට දැක්වූයේ ඍණාත්මක ප්‍රතිචාරයක්.\nඇමරිකාව සමඟ ඒකාබද්ධ යුද අභ්‍යාස තම රට විනාශ කිරීමේ අරමුණින් සිදුකරන බවටයි එමගින් චෝදනා කළේ.\nඑය ඊට පෙර ඔවුන් හැදින්වූයේ යුද්ධයේ පෙරහුරුවක් ලෙසයි.",
       "URL": "https://www.hirunews.lk/222323/කොරියාව-සමඟ-තවත්-සාම-කතා-බැහැ-කිම්-ජොං-අන්",
       "Category": "International News",
       "Parent URL": "https://www.hirunews.lk/international-news.php?pageID=245"
}