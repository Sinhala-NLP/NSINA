{
       "Source": "hirunews",
       "Timestamp": "Sunday, 15 August 2021 - 6:52",
       "Headline": "හයිටි රාජ්‍යයට ප්‍රබල භූ කම්පනයක්",
       "News Content": "හයිටි රාජ්‍යයට සුනාමි අනතුරු ඇඟවීමක් නිකුත් කර තිබෙනවා.\nකැරිබියානු හයිටි රාජ්‍යයේ සිදු වූ රික්ටර් පරිමාණයේ ඒකක 7.2ක ප්‍රබල භූ කම්පනයකින් පුද්ගලයන් 304 දෙනෙකු ජීවිතක්ෂයට පත් වී තිබෙනවා. එහිදී තවත් 1,800කට අධික පිරිසක් තුවාල ලබා ඇති බවයි විදෙස් වාර්තා සඳහන් කළේ.\nහයිටියේ වේලාවෙන් සෙනසුරාදා උදෑසන එනම් ශ්‍රී ලංකා වේලාවෙන් ඊයේ රාත්‍රියේ සිදු වූ මෙම භූ කම්පනයේ දී දේවස්ථාන හෝටල් නිවාස ඇතුලු ගොඩනැගිලි රැසක් විනාශයට පත් වී තිබෙනවා.\nඇමරිකානු භූ විද්‍යා සමීක්ෂණ ආයතනය සඳහන් කළේ සේන්ට්-ලුයිස්-ඩු-සුඩ් නගරයේ සිට කිලෝමීටර 12ක් දුරින් භූ කම්පනයේ කේන්ද්‍රය පිහිටි බවයි. භූ කම්පනයේ බලපෑම ඊට කිලෝමීටර 125ක් දුරින් වූ හයිටි අගනුවර පෝට්-ඔ-ප්‍රින්ස් වෙත මෙන් ම අසල්වැසි රටවලට ද දැනී තිබෙනවා.\n2010 වසරේදී ද හයිටිය රික්ටර් පරිමාණ 7ක භූ කම්පනයකට මුහුණ දුන් අතර එහිදී පුද්ගලයන් දෙලක්ෂයකට අධික පිරිසක් ජීවිතක්ෂයට පත් වුණා. ඊයේ භූ කම්පනය සිදුව ඇත්තේ ද එම භූ කම්පනය සිදු වූ භූ කාරක තැටි පැලුම් හරහාම බව චන්ද්‍රිකා ඡායාරූප වලින් පෙනී යන්නේ යැයි ඇමරිකානු භූ විද්‍යා සමීක්ෂණ ආයතනය කියා සිටියා.",
       "URL": "https://www.hirunews.lk/279723/හයිටි-රාජ්‍යයට-ප්‍රබල-භූ-කම්පනයක්",
       "Category": "International News",
       "Parent URL": "https://www.hirunews.lk/international-news.php?pageID=100"
}