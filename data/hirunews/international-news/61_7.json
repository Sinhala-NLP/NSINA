{
       "Source": "hirunews",
       "Timestamp": "Wednesday, 16 February 2022 - 7:48",
       "Headline": "රුසියාවට ප්‍රතිචාර දැක්වීමට සූදානම් බව ඇමරිකානු ජනපති කියයි",
       "News Content": "යුක්රේනය සම්බන්ධයෙන් රුසියාව ගනු ලබන ක්‍රියාමාර්ගයට ප්‍රතිචාර දැක්වීමට සූදානම් බව ඇමරිකානු ජනාධිපති ජෝ බයිඩ්න් පවසනවා.\nඔහු කියා සිටියේ, රුසියානු ජනාධිපතිවරයා යුක්රේනය සම්බන්ධයෙන් යුදමය ක්‍රියාමාර්ගයකට අවතීර්ණ වීමට සූදානම් නොමැති බව සදහන් කළත්, එය සිදුවීමේ ඉහළ සම්භාවිතාවක් පවතින බව යි.\nතවදුරටත් යුක්රේන දේශසීමාවේ රුසියානු සෙබලුන් 150,000ක් පමණ රඳවා ඇති බව පවසන ඇමරිකානු ජනාධිපතිවරයා, එම සෙබළුන්ගෙන් පිරිසක් ඉවත් කර ගත් බවට රුසියානු විදේශ අමාත්‍යවරයා සිදු කළ ප්‍රකාශයේ පදනමක් නොමැති බව ද සඳහන් කළා.\nමේ අතර, රුසියාව යුක්රේනයට පහර දෙන බව පවසමින් බිය ගන්වනසුලු අසත්‍ය ප්‍රකාශ බටහිර රටවල් නිකුත් කරමින් සිටීම විහිළුවට කරුණක් බව එක්සත් ජාතීන්ගේ සංවිධානයේ රුසියානු නියෝජ්‍ය තානාපතිවරයා පවසනවා.\nමාධ්‍ය වෙත අදහස් දක්වමින් ඔහු කියා සිටියේ, මෙවැනි ප්‍රකාශ සිදුකරන බටහිර රටවල් වෛද්‍යවරයෙකු හමුවීම සුදුසු බවයි.\nයුක්රේන දේශසීමාවේ හමුදා රදවා ඇත්තේ රුසියාවේ ආරක්ෂාව සඳහා බවයි ඔහු පවසන්නේ.\nඑම නිසා යුක්රේනයට රුසියාව පහරදෙන බවට අනවශ්‍ය ප්‍රකාශ සිදු නො කරන ලෙසයි නියෝජ්‍ය තානාපතිවරයා බටහිර රටවල්වලින් ඉල්ලා සිටියේ.",
       "URL": "https://www.hirunews.lk/297140/රුසියාවට-ප්‍රතිචාර-දැක්වීමට-සූදානම්-බව-ඇමරිකානු-ජනපති-කියයි",
       "Category": "International News",
       "Parent URL": "https://www.hirunews.lk/international-news.php?pageID=61"
}