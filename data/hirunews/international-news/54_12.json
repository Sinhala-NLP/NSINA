{
       "Source": "hirunews",
       "Timestamp": "Sunday, 10 April 2022 - 12:15",
       "Headline": "මෙක්සිකෝවේ ජනපති ධුරය ගැන ජනමත විචාරණයක්",
       "News Content": "මෙක්සිකෝ ජනාධිපති ආන්ද්‍රෙස් මැනුවෙල් ලෝපේස් ඔබ්‍රැඩෝ සිය සය වස් ධුර කාලය මුළුමනින්ම බලයේ සිටිය යුතු ද යන්න තීරණය කෙරෙන ජනමත විචාරණයක් අද (10) පැවැත්වෙනවා.\n2018 වසරේ ජනාධිපති ධුරයට පත් වූ ඔබ්‍රැඩෝගේ නිල කාලය අවසන්වීමට නියමිතව ඇත්තේ 2024 දියි.\nකෙසේ නමුත් සිය ධුරය සම්බන්ධයෙන් ජනතා මතය විමසීමට මෙක්සිකෝ ජනාධිපතිවරයා තීරණය කර ඇත්තේ ඔහුගේ ජනප්‍රියතාව සියයට 60 ක් තරම් ඉහළ මට්ටමක පවතිද්දියි.\nමේ නිසා ජනමත විචාරණය ඔහුගේ ධුරයට අවදානමක් ඇති නොවන බව දේශපාලන විචාරකයන් පෙන්වා දෙනවා.\nකෙසේ නමුත් ජනමත විචාරණයේ නීත්‍යානුකූල භාවයක් ලබාගැනීම සඳහා අවශ්‍ය සියයට 40 ක් ඡන්ද දායකයන් අද ඡන්දය ප්‍රකාශ කිරීම අවිනිශ්චිත බව සඳහන්.\nඒ, මෙම ජනමත විචාරණය වර්ජනය කරන ලෙස විපක්ෂය ඉල්ලා සිටීම හේතුවෙන්.\nඔවුන් පවසන්නේ මෙය, ජනාධිපතිවරයා සිය ජනප්‍රියතාව ඉහළ නැංවීමට ගන්නා උත්සහයක් මෙන්ම මුදල් නාස්තියක් බවයි.\nඑමෙන්ම එය, මත්ද්‍රව්‍ය ජාවාරම හා බැඳුණු ප්‍රචණ්ඩත්වය, දුප්පත්කම සහ ඉහළ යන ජීවන වියදම වැනි රට මුහුණදෙන අභියෝග අවධානයෙන් ඉවත් කිරීමේ ප්‍රයත්නයක් ලෙස ද ඔවුන් හඳුන්වනවා.",
       "URL": "https://www.hirunews.lk/301623/මෙක්සිකෝවේ-ජනපති-ධුරය-ගැන-ජනමත-විචාරණයක්",
       "Category": "International News",
       "Parent URL": "https://www.hirunews.lk/international-news.php?pageID=54"
}