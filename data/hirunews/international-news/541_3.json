{
       "Source": "hirunews",
       "Timestamp": "Sunday, 25 December 2016 - 8:08",
       "Headline": "ඊශ්‍රායලය ජගත් සංවිධානය සමඟ උරණ වෙයි",
       "News Content": "ඊශ්‍රායලය හෙළා දැකීමේ යෝජනාවක් ජගත් ආරක්ෂක මණ්ඩලය සම්මත කරගැනීමෙන් පසු එක්සත් ජාතීන්ගේ සංවිධානය සමඟ සබඳතා යළි ඇගයීමට අගමැති බෙන්ජමින් නෙතන්යාහු තීරණය කර තිබෙනවා.\nඒ අනුව ඔහු විදේශ අමාත්‍යාංශයට දැනුම්දී ඇත්තේ ජගත් සංවිධානයේ නියෝජිත ආයතනවලට ඊශ්‍රායල අරමුදල් සැපයීම, සිය රට තුළ ජගත් සංවිධාන නියෝජිතයන් රඳවා ගැනීම ඇතුලු සියලු කරුණු පිළිබඳව පූර්ණ ඇගයීමක් මසක් තුළ සිදුකරන ලෙසයි.\nපලස්තීන ප්‍රදේශවල යුදෙව් ජනාවාස ඉදිකිරීම අත්හිටුවන ලෙස බල කරමින් ජගත් ආරක්ෂක මණ්ඩලය පසුගිය සිකුරාදා මෙම යෝජනාව සම්මත කරගත් අතර ඇමරිකාව ඊට එරෙහිව නිෂේධ බලය භාවිත නොකිරීම විශේෂත්වයක්.\nඊජිප්තුව මුලින් මෙම යෝජනාව ඉදිරිපත් කිරීමට සැළසුම් කළද ඩොනල්ඩ් ට්‍රම්ප්ගේ මැදිහත්වීම මත එය අත්හිටවනු ලැබුවා.\nනමුත් පසුව මැලේසියාව, නවසීලන්තය, සෙනගාලය සහ වෙනිසියුලාව එම යෝජනාව යළි ඉදිරිපත් කිරීමට කටයුතු කළා.\nඊශ්‍රායල අගමැතිවරයා දැනුම්දී ඇත්තේ නවසීලන්ත සහ සෙනගාල තානාපතිවරුන් කැඳවා කරුණු විමසීමටයි.\nඑමෙන්ම අප්‍රිකානු සෙනගාලයට ලබාදෙන සියලු ආධාර වැඩසටහන් අත්හිටුවීමටද ඊශ්‍රායලය තීරණය කර තිබෙනවා.\n1967 යුද්ධයේදී ඊශ්‍රායලය විසින් අත්පත් කරගත් බටහිර ඉවුරේ සහ නැගෙනහිර ජෙරුසලමේ යුදෙව් ජනාවාස 140 ක යුදෙව්වන් පන් ලක්ෂයක් පමණ දැනට පදිංචිකර සිටිනවා.",
       "URL": "https://www.hirunews.lk/150521/ඊශ්‍රායලය-ජගත්-සංවිධානය-සමඟ-උරණ-වෙයි",
       "Category": "International News",
       "Parent URL": "https://www.hirunews.lk/international-news.php?pageID=541"
}