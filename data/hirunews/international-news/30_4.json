{
       "Source": "hirunews",
       "Timestamp": "Saturday, 01 October 2022 - 13:55",
       "Headline": "ෆ්ලොරීඩාට හානි කළ 'ඉයන්' කැරොලිනා දෙසට හැරෙයි",
       "News Content": "අමෙරිකාවේ ෆ්ලොරීඩා ප්‍රාන්තයට දැඩි හානි සිදු කළ ඉයන් සුළි කුණාටුව මේ වන විට දකුණු කැරොලිනා ප්‍රාන්තය දක්වා ගමන් කරමින් තිබෙනවා.\nදකුණු කැරොලිනාවේ වෙරළබඩ ප්‍රදේශයෙන් ප්‍රාන්තයට ඇතුළු වූ සුළි කුණාටුවෙන් මර්ටල් බීච් නගරයට දැඩි හානි සිදුව තිබෙනවා.\nමේ වන විට එම ප්‍රදේශය තුළ ජල ගැලීම් තත්ත්වයක්ද හටගෙන තිබෙනවා. විශේෂඥයින් පවසන්නේ අද(01) දිනයේදී ජෝර්ජියා ප්‍රාන්තයටත් සුළි කුණාටුවෙන් දැඩි බලපෑමක් සිදුවනු ඇති බවටයි.\nමේ වන විට ඉන් සුළි කුණාටුවෙන් ලක්ෂ 25කට වැඩි ජනතාවකට විදුලිය අහිමි වී ඇති අතර ජල ගැලීමට හසු වූ පුද්ගයින් 700කට වැඩි පිරිසක් බේරා ගැනීමට සහන කණ්ඩායම්වලට හැකි වී තිබෙනවා.\nමේ අතර ඉකුත් දින තුන ඇතුළත සුළි කුණාටුවේ බලපෑමෙන් ෆ්ලොරීඩා ප්‍රාන්තයේ පමණක් ජීවිතක්ෂයට පත් වූ සංඛ්‍යාව 23ක් දක්වා ඉහළ ගොස් ඇති බවටයි දැනට වාර්තා වන්නේ.",
       "URL": "https://www.hirunews.lk/316775/ෆ්ලොරීඩාට-හානි-කළ-ඉයන්-කැරොලිනා-දෙසට-හැරෙයි",
       "Category": "International News",
       "Parent URL": "https://www.hirunews.lk/international-news.php?pageID=30"
}