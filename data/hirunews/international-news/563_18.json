{
       "Source": "hirunews",
       "Timestamp": "Thursday, 03 November 2016 - 15:19",
       "Headline": "නිදැල්ලේ හැසිරෙන සුනඛයින් මරා දැමීමට කේරල ප්‍රාන්තය තීරණය කරයි",
       "News Content": "ඉන්දියාවේ - කේරළ ප්‍රාන්තයේ නිදැල්ලේ හැසිරෙන සුනඛයින් ඝාතනය කිරීමට එම ප්‍රාන්ත රජය තීරණය කර තිබෙනවා.\nමෙලෙස අයිතිකරුවන් නොමැති නිදැල්ලේ හැසිරෙන සුනඛයින් ලක්ෂ 5 කට ආසන්න පිරිසක් සිටින බවයි වාර්තා වී ඇත්තේ.\nඔවුන් ඝාතනය කිරීම සදහා අවශ්‍ය කරන පුද්ගලයින් ද මේ වනවිට කේරළ ප්‍රාන්තය විසින් බදවාගෙන ඇති අතර එක් සුනඛයෙකු ඝාතනය කිරීම වෙනුවෙන් ඔවුන්ට ඉන්දීය රුපියල් 500ක දීමනාවක් හිමිවනවා.\nකෙසේ වුවත් මෙම සුනඛ ඝාතනයට එරෙහිව ඉන්දියාවේ ක්‍රියාත්මක වන සත්ත්ව හිංසනයට එරෙහි රාජ්‍ය නොවන සංවිධාන රැසක් සිය විරෝධය පළ කර තිබෙනවා.\nවිදෙස් මාධ්‍ය වාර්තා පෙන්වා දෙන්නේ මෙම වසරේ පමණක් කේරළ ප්‍රාන්තයේ සුනඛයින් සපා කෑමේ සිදුවීම් 700 කට වැඩි සංඛ්‍යාවක් වාර්තාවී ඇති බවයි.\nඒ හේතුවෙන් ඇතැම් පිරිස් නිදැල්ලේ යන සුනඛයන් ඝාතනය කල යුතු බවට බල කර සිටින බවයි වාර්තා වන්නේ.\nපසුගිය දිනක ප්‍රාන්ත අමාත්‍යවරයකු ප්‍රකාශකර තිබුනේ නිදැල්ලේ යන සුනඛයන් ලක්ෂ 50 ක් පමණ කේරළයේ සිටින බවයි.\nසුනඛයකු සපා කෑම හේතුවෙන් පසුගිය අගෝස්තු මාසයේදී ද වයස්ගත කාන්තාවක් මරණයට පත්වුනා.",
       "URL": "https://www.hirunews.lk/146745/නිදැල්ලේ-හැසිරෙන-සුනඛයින්-මරා-දැමීමට-කේරල-ප්‍රාන්තය-තීරණය-කරයි",
       "Category": "International News",
       "Parent URL": "https://www.hirunews.lk/international-news.php?pageID=563"
}