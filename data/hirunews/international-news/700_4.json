{
       "Source": "hirunews",
       "Timestamp": "Tuesday, 06 October 2015 - 13:54",
       "Headline": "ජෝකුයින් සුළි සුළඟින් අතුරුදන් වූ නෞකාව කැරිබියානු මුහුදේ ගිලේ",
       "News Content": "කැරිබියානු කලාපයට ඇති වූ ජෝකුයින් සුළි සුළඟ සමඟ පසුගිය බ්‍රහස්පතින්දා අතුරුදන් වූ එල් - ෆාරෝ නමැති භාණ්ඩ ප්‍රවාහන නෞකාව මුහුදේ ගිලී ඇති බව දැන් තහවුරු වී තිබෙනවා. අඩි 735ක් දිගැති මෙම යාත්‍රාව අතුරුදන් වූයේ කාර්ය මණ්ඩලයේ 33 දෙනෙකු ද සමඟයි. නෞකාවේ සුන්බුන් බවට සැලකෙන ජීවිතාරක්ෂක කබා බහාලූම් ඇතුළු ද්‍රව්‍ය කිහිපයක් පසුගිය ඉරිදා සොයා ගැනුණා. එහෙත් දැන් එය බහමාස් දිවයිනට ඔබ්බෙන් මුහුදේ ගිලී ඇති බවයි සොයාගෙන ඇත්තේ. නෞකාවේ කාර්ය මණ්ඩලය සොයා මේ වන විට නාවික සැතපුම් 70,000ක් පමණ ගවේෂණය කර ඇතත් ඔවුන්ගේ සිරුරු මෙතෙක් සොයා ගැනීමට හැකි වී නැහැ. එල් - ෆාරෝ නෞකාව ඇමරිකාවේ ෆ්ලොරිඩා ප්‍රාන්තයේ සිට පුවටෝරිකෝ වෙත ගමන් ගන්නා අතරතුරයි සුළි සුළඟට ගොදුරු වූයේ.",
       "URL": "https://www.hirunews.lk/117933/ජෝකුයින්-සුළි-සුළඟින්-අතුරුදන්-වූ-නෞකාව-කැරිබියානු-මුහුදේ-ගිලේ",
       "Category": "International News",
       "Parent URL": "https://www.hirunews.lk/international-news.php?pageID=700"
}