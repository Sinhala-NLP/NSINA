{
       "Source": "hirunews",
       "Timestamp": "Tuesday, 06 August 2013 - 8:20",
       "Headline": "අල්කයිඩා ජගත් මෙහෙයුමක තොරතුරු හෙළිවේ.",
       "News Content": "අල්කයිඩා නායක අයිමාන් අල් සවහිරි යේමනයේ සිටින සිය දෙවැන්නා වෙත ලබාදී ඇති පණිවුඩය වී ඇත්තේ ඇමරිකානුවන් බිය ගන්වන කිසියම් ක්‍රියාමාර්ගයක නිරත වන ලෙසයි. මේ හේතුවෙන් සති ගණනක් පුරා යේමනයේ ඇමරිකානු නියෝජිතයන් ඒ පිළිබද අවදානයෙන් සිටි බව වාර්තා වනවා. සවහිරි දැනට පාකිස්තානයේ ගෝත්‍රික ප්‍රදේශයක සිටින බවයි විශ්වාස කෙරෙන්නේ. ඔහු මෙහෙයුම ක්‍රියාත්මක කිරීම සඳහා අණ දී ඇත්තේ යේමනයේ සිටින නසීර් අල් වුවහයිෂි වෙතයි. අරාබි අර්ධද්වීපයේ අල්කයිඩා නායකයා වන අල්කයිඩා සංවිධානයේ දෙවැන්නා බවට පත් කර ඇත්තේ මෑතකදියි. මෙම පණිවුඩය පිළිබදව අවදානයෙන් සිටි ඇමරිකානු ඔත්තු සේවා නිලධාරීන් ඉලෙක්ට්‍රොනික මාධ්‍ය ඔස්සේ හුවමාරු වූ ඔවුන්ගේ සංවාදවලට ද සවන් දී තිබෙනවා. අල්කයිඩා ප්‍රහාරයක අවදානම හේතුවෙන් මැදපෙරදිග සහ උතුරු අප්‍රිකාවේ ඇමරිකානු තානාපති කාර්යාල රැසක් පසුගිය දා වසා දැමුණා. යේමනයේ බ්‍රිතාන්‍ය තානාපති කාර්යාලය ද මේ වන විට වසා දමා තිබෙනවා.",
       "URL": "https://www.hirunews.lk/64506/අල්කයිඩා-ජගත්-මෙහෙයුමක-තොරතුරු-හෙළිවේ",
       "Category": "International News",
       "Parent URL": "https://www.hirunews.lk/international-news.php?pageID=816"
}