{
       "Source": "hirunews",
       "Timestamp": "Thursday, 16 January 2020 - 20:08",
       "Headline": "අභිරහස් වෛරසය ජපානයට",
       "News Content": "චීනයේ දකුණු කලාපයේ පිහිටි වූහාන් නගරයෙන් වාර්තා වූ කොරෝනා වෛරස ගණයට අයත් අභිරහස් වෛරසය වැළඳුණු ජපාන ජාතිකයෙකු මුල්වරට එරටින් හමුවී තිබෙනවා.\n30 හැවිරිදි වියේ පසුවන මොහු අදාළ වෛරසය පැතිර යන චීනයේ - වූහාන් නගරයේ සිට පසුගියදා ජපානයට පැමිණ ඇති බවටයි හෙලි වී ඇත්තේ.\nපෙනහළු රෝග ඇති කරවන මෙම වෛරසය වැළඳුණු රෝගීන් 41 දෙනෙකු චීනයෙන් මේ වනවිට වාර්තා වී ඇති අතර, එක් පුද්ගලයෙකු ජීවිතක්ෂයට පත්ව තිබෙනවා.\nවෛරසය ලොව පුරා පැතිර යා හැකි බැවින් ඒ සම්බන්ධයෙන් අවධානයෙන් පසුවන ලෙසයි ලෝක සෞඛ්‍ය සංවිධානය දැනටමත් අනතුරු අඟවා ඇත්තේ.\nකොරෝනා වෛරස ගණයට අයත් වෛරස රාශියක් පවතින නමුත්, මෙය මිනිසුන්ට ආසාදනය වූ හත්වැනි කොරෝනා වෛරසයයි.\n2002 වසරේදී සහ 2012 වසරේදී සාර්ස් සහ මර්ස් නමින් මෙම කොරෝනා වෛරස් කාණ්ඩයට අයත් වෛරස ලොව පුරා පැතිර ගිය අතර, ඉන් මියගිය සංඛ්‍යාව 1632ක්.\nඋරුලෑවන්ගෙන් සහ ඔටුවන්ගෙන් එම වෛරස මිනිස් සිරුරට පැතිර ගිය නමුත්, නව වෛරසය පැමිණියේ කුමන සත්වයෙකුගෙන්ද යන්න මෙතෙක් අනාවරණ වී නැහැ.",
       "URL": "https://www.hirunews.lk/232398/අභිරහස්-වෛරසය-ජපානයට",
       "Category": "International News",
       "Parent URL": "https://www.hirunews.lk/international-news.php?pageID=206"
}