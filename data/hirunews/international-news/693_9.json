{
       "Source": "hirunews",
       "Timestamp": "Saturday, 31 October 2015 - 13:49",
       "Headline": "Update : අනතුරටපත් යානයේ ගමන්ගත් සියල්ලන්   ජීවිතක්ෂයට",
       "News Content": "අනතුරටපත් රුසියානු ගුවන් යානයේ ගමන්ගත් සියලු දෙනාම ජීවිතක්ෂයට පත්ව ඇති බව විදෙස් වාර්තා පවසයි.\nරුසියාවේ කොගලිමාවියා ගුවන් සමාගමට අයත් ඒ - 321 වර්ගයේ 7 K 9268  මගී ගුවන්යානය ඊජිප්තුවේ ෂ්‍රාම් අල් ෂෙයික් නුවරින් රුසියාව බලා ගමන් ආරම්භ කළේ අලුයම 6.1ටයි.\nඑය පස්වරු 12.10 ට රුසියාවේ ශාන්ත පීටර්ස්බර්ග් නුවර පුල්කෝවෝ ගුවන්තොටුපලට ළගා වීමට නියමිතව තිබුණා.\nයානය  ගුවන්ගත වී මිනිත්තු 23 කට පසුව සයිප්‍රස් ගුවන් මෙහෙයුම් මධ්‍යස්ථානය සමග සබඳතා ගොඩනගා ගැනීමට අපොහොසත් වූ යානය රේඩාර් පද්ධතියෙන් ද අතුරුදන් වී තිබෙනවා.\nඒ වනවිට යානය පියාසර කරමින් තිබූ උස  අඩි 31,000 ක්.\nළමුන් 17 දෙනෙකු ඇතුළු මගීන් 217 දෙනෙකු සහ කාර්ය මණ්ඩලයේ  7 දෙනෙකු සමගින් 224  දෙනෙක් යානයේ  සිටියා.\nයානය රේඩාර් පද්ධතියෙන් අතුරුදන් වීමත් සමග පරස්පර ප්‍රවෘත්තීන්  විදෙස් මාධ්‍ය වාර්තා කර තිබූ නමුත්, යානය කඩා වැටුණු බවට ඊජිප්තු අග්‍රාමාත්‍යවරයා නිල නිවේදනයක් නිකුත් කළා.\nයානය කඩා වැටුණු ඊජිප්තුවේ සිනායි අර්ධද්වීපය ඉස්ලාම් ත්‍රස්තවාදී ක්‍රියාකාරකම් බහුලව සිදුවන ප්‍රදේශයක් බැවින් යානයට ත්‍රස්ත ප්‍රහාරයක් එල්ල වූවාද යන්න පිළිබදව ද විදෙස් මාධ්‍ය සැක පළ කරනවා.\nනමුත්, අනතුර සම්බන්ධයෙන් අදහස් දක්වන විශ්ලේශකයන් පෙන්වා දෙන්නේ මෙතරම් උසකින් ගමන් කළ යානයකට බිම සිට පහර දීමේ හැකියාවක් ත්‍රස්තවාදීන් සතුව නැති බවයි.\nඊජිප්තු බලධාරීන් විසින් යානයේ කළු පෙට්ටිය සමග මළ සිරුරු 100 කට වැඩි ප්‍රමාණයක් මේ වනවිට සොයාගෙන තිබෙනවා.\nඅනතුරට හේතුව කාර්මික දෝෂයක් විය හැකි බවට සැක කරන අතර රුසියානු ජනාධිපති ව්ලැදිමීර් පුටින්ගේ බලධාරින්ට උපදෙස් මත පරීක්ෂණයක් ක්‍රියාත්මකවනවා.\nUpdate: Saturday, 31 October 2015 - 18:48\n-----------------------------------------------------\nකඩා වැටුණු යානය අසලට  හමුදාව යයි - මළ සිරුරු 100යි - සුන්බුන් අතරින් කෙඳිරිලි හඩ\nඊජිප්තුවේ - සිනායි අර්ධද්වීපයට ඉහළ අහසේදී මගීන් 224 දෙනෙකු සමග අතුරුදන්වූ රුසියානු ගුවන් යානය කඩා වැටුණු ස්ථානයට ඊජිප්තු ගුවන් හමුදා ළගා වී තිබෙනවා. විදෙස් මාධ්‍ය වාර්තා කළේ ඊජිප්තු ගුවන් හමුදා විසින් මළ සිරුරු 100ක් පමණ මේ වනවිට නිරීක්ෂණය කර ඇති බවයි.\nඇතැම් විදෙස් මාධ්‍ය වාර්තාවල දැක්වෙන්නේ සුන්බුන් අතරින් කෙඳිරිලි හඩවල් ඇසී ඇති බවත් එම නිසා කිහිපදෙනෙකු හෝ ජීවතුන් අතර සිටිය හැකි බවට සැක කරන බවයි.\nඊජිප්තුවේ සිනායි අර්ධද්වීපයට ඉහළ අහසේදී මෙම ගුවන් යානය රේඩාර් පද්ධතියෙන් ඉවත්ව තිබෙනවා.\nයානයේ  ළමුන් 17 දෙනෙකු ඇතුළු මගීන් 217 ක් සහ කාර්ය මණ්ඩලයේ 7 දෙනෙකු සිටි ඇත.\nයානය - රේඩාර්  පාලක මැදිරිය සමග හුවමාරුකරගත් අවසන් හඬ කොටස් පහතින්  දැක්වෙන්නේ යානයේ ගමන් පථයද සමගයි.  එහි දී පණිවුඩ  සම්බන්ධතාවය අඛණ්ඩව නොමැති බව පැහැදිලිවෙයි.\n(අවසානය දක්වා සවන් දෙන්න)\nUpdate: Saturday, 31 October 2015 - 16:31\n-----------------------------------------------------\n224ක් සමග අනතුරට පත් යානයේ  සුන්බුන් හමුවෙයි\nමගීන් 217ක් සහ කාර්ය මණ්ඩලයේ 7දෙනෙකු රැගත් අනතුරටපත් KGL9268 රුසියානු ගුවන් යානයේ  සුන්බුන් හමු වූ බව ඊජිප්තු වාර්තා පවසයි. ගිලන්  රථ 20ක් පමණ එම ප්‍රදේශයට යවා තිබේ.\nවැඩිහිටියන් 200ක් සහ දරුවන් 17ක් යානයේ ගමනට එක්ව සිටි බව සඳහන්.\nයානය ඊජිප්තුවේ සිට රුසියාවේ - ශාන්ත පීටර්ස්බර්ග් නගරය දක්වා ගමන් ගනිමින් තිබිණි.\nUpdate: Saturday, 31 October 2015 - 14:11\n-----------------------------------------------------\nරුසියානු ගුවන් යානයක් සිනායි අර්ධද්වීපයේදී අනතුරට ලක්වූ බව ඊජිප්තු අගමැති කියයි\nඊජිප්තුවේ - සිනායි අර්ධද්වීපයට ඉහළ අහසේදී මගීන් 217 දෙනෙකු රැගත් රුසියානු ගුවන් යානයක් අතුරුදන්වී ඇති බව වාර්තා වනවා. විදෙස් මාධ්‍ය වාර්තා කළේ මෙම ගුවන් යානය සිනායි අර්ධද්වීප සීමාව පසුකරනවාත් සමඟම මෙහෙයුම් මධ්‍යස්ථාන සමඟ තිබූ සියලූ සබඳතා බිඳ වැටී ඇති බවයි. කෙසේ වෙතත්, අතුරුදන්වූ බව කියන ගුවන් යානය ආරක්ෂිත බව රුසියානු ගුවන් සමාගම උපුටා දක්වමින් ඇතැම් මාධ්‍ය වාර්තා කළා. එහෙත් ඊජිප්තු අග්‍රාමාත්‍ය ෂෙරිෆ් ස්මයිල් සඳහන් කළේ එයාර් බස් 321 වර්ගයේ මෙම ගුවන් යානය අනතුරට ලක්වී ඇති බවයි. එය ඊජිප්තුවේ සිට රුසියාවේ - ශාන්ත පීටර්ස්බර්ග් නගරය දක්වා ගමන් ගනිමින් තිබූ බව ඊජිප්තු වාර්තා සඳහන් කළා.\nමීට පෙර පලකළ පුවත පහතින් බලන්න :\nමගීන් 200ක් රැගත් රුසියානු ගුවන් යානයක් අතුරුදන්",
       "URL": "https://www.hirunews.lk/119417/update-අනතුරටපත්-යානයේ-ගමන්ගත්-සියල්ලන්-ජීවිතක්ෂයට",
       "Category": "International News",
       "Parent URL": "https://www.hirunews.lk/international-news.php?pageID=693"
}