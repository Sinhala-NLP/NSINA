{
       "Source": "hirunews",
       "Timestamp": "Sunday, 29 September 2019 - 7:37",
       "Headline": "සෞදි බල ඇණි 3 ක්, යේමනයේ හවුති කැරළිකරුවන්ට කොටුවේ",
       "News Content": "සෞදි දේශසීමා ප්‍රදේශයේදී සෞදි අරාබි හමුදා බල ඇණි 3 ක් තමන් කොටුකරගත් බව යේමනයේ හවුති කැරළිකරුවන් පවසනවා.\nදේශසීමාවේ සෞදි නගරයක් වන නජ්රාන් ආසන්නයේදී සෞදි හමුදා සෙබළුන් විශාල සංඛ්‍යාවක් මෙලෙස අත්අඩංගුවට ගත් අතර, තවත් විශාල සංඛ්‍යාවක් මියගිය බව ඔවුන් වැඩිදුරටත් සඳහන් කළා.\nහවුති සන්නද්ධ මෙහෙයුම පිළිබඳ ප්‍රකාශයක් කළ කර්නල් යහියා සරීයා කියා සිටියේ සෞදි හමුදාවන්ට ජීවිත සහ යුධෝපකරණ රැසක් අහිමිවූ බවයි.\nඑමෙන්ම අල්වාගත් සෞදි සෙබළුන් හවුති කැරළිකරුවන් පවත්වාගෙන යන අල් මසීරා රූපවාහිනී ජාලය ඔස්සේ අද ප්‍රදර්ශනය කරන බවද ඔහු සඳහන් කළා.\nපසුගියදා සෞදි අරාබියේ තෙල් පිරිපහදු සංකීර්ණවලට එල්ල කළ ප්‍රහාරයේ වගකීම භාරගත්තේද හවුති කැරළිකරුවන්.",
       "URL": "https://www.hirunews.lk/225221/සෞදි-බල-ඇණි-3-ක්-යේමනයේ-හවුති-කැරළිකරුවන්ට-කොටුවේ",
       "Category": "International News",
       "Parent URL": "https://www.hirunews.lk/international-news.php?pageID=234"
}