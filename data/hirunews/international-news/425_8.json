{
       "Source": "hirunews",
       "Timestamp": "Friday, 03 November 2017 - 11:19",
       "Headline": "අවුන් සාන් සුචී රඛයින් ප්‍රාන්තයේ සංචාරයක",
       "News Content": "මියන්මාරයේ නිල නොවන නායිකා අවුන් සාන් සුචී රඛයින් ප්‍රාන්තයේ සංචාරයක නිරත වී තිබෙනවා.\nරෝහින්ග්‍යා මුස්ලිම්වරුන් බංගලාදේශයට පළා යාමෙන් පසු ඇය මෙලෙස එම ප්‍රදේශයේ සංචාරයේ නිරත වන්නේ ප්‍රථම වරට  බවයි විදෙස් මාධ්‍ය සඳහන් කළේ.\nමියන්මාර හමුදා විසින් දියත් කළ දැවැන්ත හමුදා මෙහෙයුම හේතුවෙන් රෝහින්ග්‍යා මුස්ලිම්වරුන් ලක්ෂ 6කට ආසන්න පිරිසක් මේ වනවිට බංගලාදේශයට පලාගොස් තිබෙනවා.\nඇය රඛයින් ප්‍රාන්තය වෙත පැමිණ ඇත්තේ මියන්මාර හමුදාවට අයත් හෙලිකොප්ටර් යානයකින්.\nරඛයින් ප්‍රාන්තය තුළ දියත් කර ඇති හමුදා මෙහෙයුම අතරතුරදී රෝහින්ග්‍යා ජනතාව සම්බන්ධයෙන් ප්‍රමාණවත් පියවර නොගත් බවට අවුන් සාන් සුචී ජාත්‍යන්තරය තුළ දෝෂදර්ශනයට ලක්වුණා.\nනොබෙල් සාම ත්‍යාගලාභිනියක වුවද එම අවස්ථාවේ ඇයගේ ක්‍රියාකලාපය එක්සත් ජාතීන්ගේ සංවිධානයද හෙළා දැක තිබුණා.\nඑක්සත් ජාතීන්ගේ සංවිධානය පවසන්නේ මෙම හමුදා මෙහෙයුම වාර්ගික ශුද්ධයකට කදිම උදාහරණයක් වන බවයි.\nරෝහින්ග්‍යා කැරලිකරුවන් පමණක් සිය මෙහෙයුමේ ඉලක්කය වූ බවයි මියන්මාර හමුදාව පැවසුවේ.",
       "URL": "https://www.hirunews.lk/175162/අවුන්-සාන්-සුචී-රඛයින්-ප්‍රාන්තයේ-සංචාරයක",
       "Category": "International News",
       "Parent URL": "https://www.hirunews.lk/international-news.php?pageID=425"
}