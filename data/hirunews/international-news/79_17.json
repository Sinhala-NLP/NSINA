{
       "Source": "hirunews",
       "Timestamp": "Friday, 19 November 2021 - 16:53",
       "Headline": "ඇමේසන් වනයේ විනාශය වසර 15 කින් ඉහළම අගයට",
       "News Content": "ලොව විශාලතම සදාහරිත වැසි වනාන්තරය වන ඇමේසන් වන පියස ගත වූ වසරේදී, වසර 15 කින් වැඩිම විනාශයකට ගොදුරු වී ඇති බව අනාවරණ වී තිබෙනවා.\nබ්‍රසීල අභ්‍යවකාශ පර්යේෂණ ආයතනය චන්ද්‍රිකා ඡායාරූප උපයෝගි කර ගනිමින් ප්‍රකාශ කළේ ඇමේසන් වනයේ විනාශය වසරක් පාසා සියයට 22 කින් ඉහළ යන බවයි.\nපසුගිය වසරක කාලය තුල එහි වර්ග කිලෝමීටර් 13,225 ක් අහිමිවී ඇති අතර එය 2006 වසරෙන් පසු වාර්තා වන වැඩිම අගයයි.\nඇමේසන් වනය සත්ත්ව සහ ශාක විශේෂ මිලියන 3 කට නිවහන වන අතර, එහි වෙසෙන ගෝත්‍රික ජන කොටස මිලියනයකට ආසන්නයි.\nඇමේසන් වනයෙන් වැඩි කොටසක් අයත් බ්‍රසීලයේ ජනාධිපති බොල්සොනාරෝගේ පාලන සමය තුල වන විනාශය ඉහළ ගොස් ඇත්තේ එහි කෘෂිකාර්මික සහ පතල් කැණීම් කටයුතු ඔහු විසින් දිරිගැන්වීම හේතුවෙන්.\nකෙසේ නමුත්, පසුගියදා පැවති ලෝක කාලගුණ සමුළුවේදී බ්‍රසීලය ද වසර 2030 වනවිට වන විනාශය නතර කිරීමට ප්‍රතිඥා දී තිබුණා.",
       "URL": "https://www.hirunews.lk/288553/ඇමේසන්-වනයේ-විනාශය-වසර-15-කින්-ඉහළම-අගයට",
       "Category": "International News",
       "Parent URL": "https://www.hirunews.lk/international-news.php?pageID=79"
}