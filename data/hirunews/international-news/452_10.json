{
       "Source": "hirunews",
       "Timestamp": "Tuesday, 08 August 2017 - 18:17",
       "Headline": "සියදිවි නසා ගැනීමට සිත්වී ඇතැයි සුපිරි ගායිකාවක් ෆේස් බුක් වීඩියෝවකින් කියයි",
       "News Content": "තමන්ට සිය දිවි නසා ගැනීමට සිතී ඇති බවට අයර්ලන්තයේ සුපිරි ගායිකාවක් වන සිනෙද් ඕ කොනර් ප්‍රකාශකර තිබෙනවා.\nෆේස් බුක් ඔස්සේ වීඩියෝවක් නිකුත් කරමිනුයි ඇය මේ බව සඳහන් කර ඇත්තේ.\nවිනාඩි 12 ක් දක්වා දිවෙන එම වීඩියෝව ඔස්සේ කඳුලු සලමින් සුපිරි ගායිකාව ප්‍රකාශකර ඇත්තේ තමා පත්වී ඇති මානසික වේදනාව ජනතාවට අවබෝධ කරවීම වෙනුවෙන් මෙම වීඩියෝව අන්තර්ජාලයට එක්කරන බවයි.\nතමා මේවන විට නිව් ජර්සි ප්‍රාන්තයේ ජීවත්වන අතර දැඩි සිත් වේදනාවකින් පසුවන බව ද ඇය සඳහන් කර තිබෙනවා.\nතමාට මේවන විට තම මනෝ චිකිත්සක වෛද්‍යවරයා හැර වෙනත් කිසිවෙකුත් නොමැති බවයි අයර්ලන්ත ගායිකාව ප්‍රකාශකර ඇත්තේ.\nතමාට ජීවිතය වෙනුවෙන් බලාපොරොත්තු තබා ගැනීමට ඇති එකම හේතුව ද එය බවයි ඇය පෙන්වා දෙන්නේ.\nතමා පත්ව ඇති තත්වය ජනතාවට අවබෝධ කරවීම වෙනුවෙන් මෙම වීඩියෝව නිකුත් කරන අතර තම පවුලේ සාමාජිකයන් පසුගිය වසර කිහිපය පුරා තමා පිළිබඳ කිසිදු අයුරකින් සොයා නොබැලු බව ද සිනෙද් ඕ කොනර් සඳහන් කර තිබෙනවා.\nසුපිරි ගායිකාවට මානසික රෝගී තත්වයක් ඇති බවට අනාවරණ වුයේ 2003 වසරේදීයි.\nකෙසේවෙතත් ඇය ප්‍රකාශකර තිබුනේ එය වෛද්‍යවරුන් නිවැරදිව රෝග නිශ්චය නොකිරීම හේතුවෙන් සිදුවුවක් බවටයි.",
       "URL": "https://www.hirunews.lk/167937/සියදිවි-නසා-ගැනීමට-සිත්වී-ඇතැයි-සුපිරි-ගායිකාවක්-ෆේස්-බුක්-වීඩියෝවකින්-කියයි",
       "Category": "International News",
       "Parent URL": "https://www.hirunews.lk/international-news.php?pageID=452"
}