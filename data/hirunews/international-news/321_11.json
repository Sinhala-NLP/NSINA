{
       "Source": "hirunews",
       "Timestamp": "Sunday, 28 October 2018 - 19:49",
       "Headline": "තායි හිමිකරු හෙලිකොප්ටර් යානයේ සිටි බවට තොරතුරු",
       "News Content": "එංගලන්තයේ ලෙස්ටර් - සිටි, පාපන්දු සමාජයේ තායි හිමිකරු වන ප්‍රකෝටිපති ස්රිවද්ධනප්‍රභාගේ පෞද්ගලික හෙලිකොප්ටර් යානය එම ක්‍රීඩාංගණය අසළ දී කඩා වැටී ගිනිගෙන තිබෙනවා.\nඊයේ රාත්‍රියේ පැවති පාපන්දු තරඟයකින් අනතුරුව මෙම සිද්ධිය වාර්තා වී ඇති අතර, තායි හිමිකරු හෙලිකොප්ටරයේ සිටි බවට  ඔහුගේ පවුලේ ඥාතියෙකු ප්‍රකාශ කර ඇති බවයි වාර්තා වන්නේ.\nතායිලන්තයේ සුපිරි වෙළඳ සංකීර්ණ ජාලයක් හිමි ස්රිවද්ධනප්‍රභා 2010 වසරේදී ලෙස්ටර් - සිටි පාපන්දු සමාජය මිලදී ගත්තේ ඩොලර් මිලියන 57කටයි.\nෆෝබ්ස් ප්‍රකෝටිපති ලැයිස්තුවේ 388 වැන්නා වන මෙම තායි ව්‍යාපාරිකයාගේ ශුද්ධ වත්කම ඩොලර් බිලියන 5කට ආසන්නයි.\nඑය රුපියල් කෝටි 87,500කට සමාන මුදලක්.",
       "URL": "https://www.hirunews.lk/203125/තායි-හිමිකරු-හෙලිකොප්ටර්-යානයේ-සිටි-බවට-තොරතුරු",
       "Category": "International News",
       "Parent URL": "https://www.hirunews.lk/international-news.php?pageID=321"
}