{
       "Source": "hirunews",
       "Timestamp": "Sunday, 01 May 2022 - 14:21",
       "Headline": "දකුණු කොරියාවේ නව ජනපතිගේ උපදේශක කණ්ඩායම පත් කරයි",
       "News Content": "දකුණු කොරියාවේ නව ජනාධිපතිවරයා ලෙස තේරී පත්වී සිටින යූන් සුක් යොල් ගේ උපදේශක කණ්ඩායම ඔහුගේ සංක්‍රාන්ති කමිටුව මගින් අද නම් කරනු ලැබුවා.\nඒ අනුව ජාතික ආරක්ෂක උපදේශකවරයා ලෙස පත් කර ඇත්තේ කොරියානු සරසවියේ මහාචාර්යවරයෙකු මෙන්ම හිටපු විදේශ නියෝජ්‍ය අමාත්‍යවරයා වූ කිම් සුන් හන්. හිටපු නියෝජ්‍ය මුදල් අමාත්‍ය චොයි සෑන් මොක් ප්‍රධාන ආර්ථික උපදේශකවරයා ලෙස පත් කර තිබෙනවා.\nදකුණු කොරියාවේ නව පරිපාලනයට පවතින ප්‍රධාන අභියෝගය වන්නේ ඇමරිකා එක්සත් ජනපදය සමඟ සබඳතා ශක්තිමත් කරගනිමින් චීනය සහ ජපානය සමඟ වෙළඳ සබඳතා නිසි ලෙස පවත්වා ගැනීමයි.\nඑමෙන්ම උතුරු කොරියාවේ මිසයිල සහ න්‍යෂ්ටික ක්‍රියාකාරකම්වලට ප්‍රතිචාර දැක්වීමද ඔවුන්ට පැවරෙන ප්‍රමුඛ කාර්යයක්.\nපසුගිය මාර්තු මාසයේ පැවති දකුණු කොරියානු ජනාධිපතිවරණයෙන් විපක්ෂයේ අපේක්ෂකයා ලෙස යූන් සුක් යොල් ජයග්‍රහණය කළේ පාලක ප්‍රජාතන්ත්‍රවාදී පක්ෂයේ අපේක්ෂකයා තියුණු සටනකින් පරාජයට පත් කරමින්.\nදකුණු කොරියාවේ පන්ති පරතරය දුරු කිරීම ඔහුගේ ප්‍රධාන මැතිවරණ පොරොන්දුවයි.\nනව ජනාධිපතිවරයා ලබන මැයි 10 වන දා ජනාධිපති ධුරයේ දිවුරුම්දීමට නියමිත යි.",
       "URL": "https://www.hirunews.lk/303253/දකුණු-කොරියාවේ-නව-ජනපතිගේ-උපදේශක-කණ්ඩායම-පත්-කරයි",
       "Category": "International News",
       "Parent URL": "https://www.hirunews.lk/international-news.php?pageID=51"
}