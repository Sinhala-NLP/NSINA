{
       "Source": "hirunews",
       "Timestamp": "Friday, 22 May 2015 - 8:45",
       "Headline": "ඇමරිකානු ගුවන් ප්‍රහාරවලින් සිරියානු ළමයින් මරුට",
       "News Content": "සිරියාවේ අයි.එස් සටන්කාමීන් ඉලක්ක කරගෙන එල්ල කළ ගුවන් ප්‍රහාරවලින් අවම වශයෙන් ළමයින් දෙදෙනෙකු ජීවිතක්ෂයට පත්වී ඇති බව ඇමරිකාව ප්‍රකාශ කළා. කෙසේ නමුත්, එය අනපේක්ෂිත සිදුවීමක් ලෙසයි සිරියාවේ ඇමරිකානු මෙහෙයුම් ප්‍රධානී ලූතිනන් ජනරාල් ජේම්ස් ටෙරී ප්‍රකාශ කළේ. මැදපෙරදිග තම ගුවන් ප්‍රහාරවලින් සිවිල් වැසියන් මියගිය බව ඇමෙරිකානු හමුදා පිළිගත් ප්‍රථම අවස්ථාව මෙයයි. මේ අතර, අයි.එස් සටන්කාමීන් අතට පත්ව ඇති සිරියාවේ පැල්මයිරා නගරයේ සිවිල් වැසියන් දැඩි අනතුරකට මුහුණ දෙන බව ජගත් සංවිධානය ප්‍රකාශ කළා. ඓතිහාසික ලෝක උරුම නගරයක් වන පැල්මයිරා නගරයේ නටඹුන් ද අයි.එස්.වරුන් අතින් විනාශ වීමේ අවදානමක් පවතින බවට යුනෙස්කෝ සංවිධානය ද අනතුරු අඟවා තිබෙනවා.",
       "URL": "https://www.hirunews.lk/109939/ඇමරිකානු-ගුවන්-ප්‍රහාරවලින්-සිරියානු-ළමයින්-මරුට",
       "Category": "International News",
       "Parent URL": "https://www.hirunews.lk/international-news.php?pageID=732"
}