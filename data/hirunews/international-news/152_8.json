{
       "Source": "hirunews",
       "Timestamp": "Friday, 20 November 2020 - 15:47",
       "Headline": "දකුණු ඕස්ට්‍රේලියාව වසා දැමුණේ එක් අයෙකුගේ මුසාවකින්",
       "News Content": "ඇඩිලේඩ් නුවර ඇතුළු දකුණු ඕස්ට්‍රේලියාව දින 06 කට වසා දැමීමට ප්‍රාන්ත බලධාරීන් තීරණය කළේ කොවිඩ් 19 ආසාදනය පිළිබඳව එක් පුද්ගලයෙකු සිදුකළ වැරදි ප්‍රකාශයක් නිසා බව අනාවරණ වී තිබෙනවා.\nප්‍රාන්ත අග්‍රාමාත්‍ය ස්ටීවන් මාර්ෂල් මාධ්‍ය අමතමින් කියා සිටියේ පීසා අවන්හලක සේවා මුර ක්‍රමය යටතේ සේවය කළ පුද්ගලයෙකුට කොරෝනා ආසාදනය වී තිබූ අතර, ඔහු ප්‍රකාශ කර ඇත්තේ තමා එම පීසා අවන්හලට, පීසා මිලදී ගැනීමට ගිය පුද්ගලයෙකු පමණක් බවයි.\nමෙලෙස කෙටි වේලාවක් තුළදී වෛරසය ආසාදනය වීම අවදානම් තත්ත්වයක් ලෙස සලකා ප්‍රාන්තය දැඩි නිරෝධායන නීති යටතේ දින 06 ක් වසා දැමීමට පියවර ගැනුණා.\nඑහෙත්, අදාළ පුද්ගලයා සේවය කළ පීසා අවන්හලේ ආරක්ෂකයෙකුගෙන් ඔහුට වෛරසය ආසාදනය වී ඇති බව දැන් අනාවරණ වනවා.\nවසා දැමුණු දකුණු ඕස්ට්‍රේලියානු ප්‍රාන්තයෙන් ගතවූ දින දෙක තුළ නව ආසාදිතයින් තුන් දෙනෙකු පමණක් වාර්තා වීම නිසා එය හෙට යළි විවෘත කිරීමට අපේක්ෂිතයි.",
       "URL": "https://www.hirunews.lk/255194/දකුණු-ඕස්ට්‍රේලියාව-වසා-දැමුණේ-එක්-අයෙකුගේ-මුසාවකින්",
       "Category": "International News",
       "Parent URL": "https://www.hirunews.lk/international-news.php?pageID=152"
}