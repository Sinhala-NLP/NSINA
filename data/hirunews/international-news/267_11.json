{
       "Source": "hirunews",
       "Timestamp": "Sunday, 12 May 2019 - 14:31",
       "Headline": "සංචාරක හෝටලයකට එල්ලවූ ප්‍රහාරය පාකිස්ථාන අගමැති හෙළා දකී",
       "News Content": "පාකිස්ථානයේ ගෞදාර් වරාය නගරයේ පර්ල් කොන්ටිනෙන්ටල් තරු පහේ හෝටලයට ඊයේ එල්ලවූ ත්‍රස්ත ප්‍රහාරය අග්‍රාමාත්‍ය ඉම්රාන් ඛාන් විසින් හෙළා දැක තිබෙනවා.\nබලූචිස්ථාන් විමුක්ති හමුදාව ලෙස හඳුන්වාගන්නා ත්‍රස්ත කල්ලියේ සන්නද්ධ සාමාජිකයන් තුන්දෙනෙකු හෝටලයට කඩාවැදී වෙඩි තැබූ අතර, ඔවුන් වැළැක්වීමට උත්සාහ කළ ආරක්ෂක නිලධාරියෙකු එහිදී ජීවිතක්ෂයට පත්වුණා.\nප්‍රහාරයත් සමඟ අමුත්තන් ආරක්ෂිත ලෙස ඉවත් කරගෙන ඇති බව පාකිස්ථාන මාධ්‍ය සඳහන් කළා. අග්‍රාමාත්‍ය ඉම්රාන් ඛාන් කියා සිටියේ එම ප්‍රහාරය පාකිස්ථානයේ ආර්ථික ප්‍රගතිය සහ සශ්‍රීකත්වය කඩාකප්පල් කිරීමේ උත්සාහයක් බවයි.\nඑම අරමුණු ඉටුකගැනීමට කිසිවෙකුට ඉඩ නොතබන බවත් ඔහු අවධාරණය කළා. ප්‍රහාරයට එක්වූ සන්නද්ධ පුද්ගලයන් තුන්දෙනාම පසුව පාකිස්ථාන ආරක්ෂක අංශ වෙඩි පහරින් ජිවිතක්ෂයට පත්වුණා.",
       "URL": "https://www.hirunews.lk/216239/සංචාරක-හෝටලයකට-එල්ලවූ-ප්‍රහාරය-පාකිස්ථාන-අගමැති-හෙළා-දකී",
       "Category": "International News",
       "Parent URL": "https://www.hirunews.lk/international-news.php?pageID=267"
}