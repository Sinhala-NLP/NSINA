{
       "Source": "hirunews",
       "Timestamp": "Sunday, 28 March 2021 - 8:33",
       "Headline": "හමුදා දිනයේදී මියන්මාර වැසියන් 100කට වැඩි පිරිසක් ඝාතනය කෙරේ",
       "News Content": "මියන්මාර හමුදා දිනය යෙදී තිබූ ඊයේ මිලිටරි ජුන්ටාවේ වෙඩි පහරින් එරට සිවිල් වැසියන් සියයකට වැඩි පිරිසක් ජීවිතක්ෂයට පත්ව තිබෙනවා.\nහමුදා නායකයාගේ තර්ජනාත්මක අනතුරු ඇඟවීම් නොතකා වීථිවලට පිවිසි ජනතාවට මෙන්ම මහාමාර්ගය දෙපස විවෘතව පැවති නිවෙස්වලටද හමුදා වෙඩි පහර එල්ලවූයේ කුඩා ළමයින් පවා බිලිගනිමින්.\nමියන්මාර හමුදාව කුරුල්ලන් හෝ කුකුළන් මෙන් ජනතාව ඝාතනය කළ බවයි එරට සිවිල් සංවිධාන ප්‍රකාශ කළේ.\nඇමරිකා එක්සත් ජනපදය, යුරෝපා සංගමය සහ එක්සත් රාජධානිය මියන්මාර හමුදාව සිවිල් වැසියන් ඝාතනය කිරීම හෙළා දුටු අතර, ජගත් සංවිධාන මහ ලේකම් අන්තෝනියෝ ගුටේරස් සඳහන් කළේ තමන් එහි සිදුවීම්වලින් දැඩි කම්පාවට පත්වූ බවයි.\nඊයේ දිනයේදී මියන්මාර විරෝධතාකරුවන් 114 දෙනෙකු ජීවිතක්ෂයට පත්ව ඇති අතර, ඒ අනුව පෙබරවාරි 1 වනදා ඇතිවූ හමුදා කුමන්ත්‍රණයෙන් පසු මියගිය සංඛ්‍යාව 400 ඉක්මවනවා.\nයැන්ගුන්, මැන්ඩලේ ඇතුලු මියන්මාරයේ ප්‍රධාන නගර සියල්ලෙන්ම ජීවිත හානි වාර්තාවූ අතර, හමුදා දින පෙළපාලිය පිළිගැනීමට ඉහළ පෙළේ විදේශීය රාජතාන්ත්‍රිකයෙකු ලෙස එක්වූයේ රුසියානු නියෝජ්‍ය ආරක්ෂක අමාත්‍යවරයා පමණයි.",
       "URL": "https://www.hirunews.lk/266766/හමුදා-දිනයේදී-මියන්මාර-වැසියන්-100කට-වැඩි-පිරිසක්-ඝාතනය-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=127"
}