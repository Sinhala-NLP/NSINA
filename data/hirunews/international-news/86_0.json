{
       "Source": "hirunews",
       "Timestamp": "Saturday, 23 October 2021 - 9:32",
       "Headline": "ඇමරිකාව නැවතත් සඳ තරණයට සැරසේ",
       "News Content": "මේ දශකය අවසානයේදී නැවතත් මිනිසුන් සඳ මතට රැගෙන යාමේ ඉලක්කය පෙරදැරි කරගෙන ඇමරිකානු නාසා ආයතනය ලබන වසරේ පෙබරවාරි මාසයේ චන්ද්‍රයා වෙත මිනිසුන් රහිත ආටෙමිස් - එක යානය යැවීමට සැළසුම් කර තිබෙනවා.\nඇපලෝ දෙවියන්ගේ නිවුන් සොහොයුරිය ලෙසයි ආටෙමිස් ග්‍රීක පුරා වෘත්තයන්හි සඳහන් වන්නේ.\nනාසා ආයතනය මීට පෙර සැළසුම් කළේ මේ වසර අවසානයේ මිනිසුන් රහිත ආටෙමිස් එක සඳ මතට යවා 2024 වසරේදී ආටෙමිස් 3 යානයෙන් මිනිසුන් සඳ වෙත රැගෙන යාමටයි.\nඑහෙත් එම කාලසටහන පසුව සංශෝධනය කෙරුණා.\nආටෙමිස් එක යානය උඩු ගුවනට රැගෙන යාම සඳහා අඩි 322ක් උසැති දැවැන්ත රොකට්ටුව මේ වනවිට ෆ්ලොරිඩාවේ කෙනඩි අභ්‍යවකාශ මධ්‍යස්ථානයේ සකස් කර අවසන්.\nඑහි ගගන යානය සවි කිරීම පසුගිය සතියේ සිදු කෙරුණු අතර, අවසන් පරීක්ෂාව ලබන ජනවාරි මාසයේ සිදු කිරීමට නියමිතයි.\nලබන වසරේ පෙබරවාරි 12 වනදා සිට 27 වැනි දා අතර කාලය තුළයි එය, සඳ වෙත යැවීමට සැළසුම් කෙරෙන්නේ.",
       "URL": "https://www.hirunews.lk/285812/ඇමරිකාව-නැවතත්-සඳ-තරණයට-සැරසේ",
       "Category": "International News",
       "Parent URL": "https://www.hirunews.lk/international-news.php?pageID=86"
}