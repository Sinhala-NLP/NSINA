{
       "Source": "hirunews",
       "Timestamp": "Thursday, 10 August 2023 - 21:40",
       "Headline": "මෝදි ප්‍රමුඛ රජයට එරෙහි විශ්වාසභංගය පරාදයි",
       "News Content": "ඉන්දීය අග්‍රාමාත්‍ය නරේන්ද්‍ර මෝදි ප්‍රමුඛ රජයට එරෙහිව විපක්ෂ සන්ධානය විසින් ගෙන ආ විශ්වාසභංග යෝජනාව පරාජය කිරීමට භාරතීය ජනතා පක්ෂය අද (10) සමත් වුණා.\nකොංග්‍රස් පක්ෂ පාර්ලිමේන්තු මන්ත්‍රී ගෞරව් ගොගෝයි විසින් පසුගිය 26 වැනිදා අග්‍රාමාත්‍ය නරේන්ද්‍ර මෝදිට එරෙහිව විශ්වාසභංග යෝජනාව සභාගත කළ අතර එය පිළිගත් කතානායකවරයා විශ්වාසභංග යෝජනාව විවාදයට ගන්නා දිනය ලෙස පසුගිය 08 වැනිදා නම් කළා.\nකොංග්‍රස් පක්ෂ පාර්ලිමේන්තු මන්ත්‍රී ගෞරව් ගොගෝයි පසුගිය 8 වැනිදා විවාදය ආරම්භ කළ අතර, දින තුනක විවාදයකින් පසුව අද විශ්වාසභංග යෝජනාව පිළිබඳ ඡන්ද විමසීම වාචිකව පවත්වනු ලැබුවා.\nඑහිදී අග්‍රාමාත්‍ය නරේන්ද්‍ර මෝදි ප්‍රමුඛ රජය විශ්වාසභංග යෝජනාව පරාජය කිරීමට සමත් වුණා.",
       "URL": "https://www.hirunews.lk/344374/මෝදි-ප්‍රමුඛ-රජයට-එරෙහි-විශ්වාසභංගය-පරාදයි",
       "Category": "International News",
       "Parent URL": "https://www.hirunews.lk/international-news.php?pageID=15"
}