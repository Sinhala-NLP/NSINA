{
       "Source": "hirunews",
       "Timestamp": "Saturday, 10 December 2016 - 14:39",
       "Headline": "තමිල්නාඩුවෙන් කෝටි 106 ක කළු සල්ලි මතුවේ",
       "News Content": "ඉන්දීය ආදායම් බදු නිලධාරීන් තමිල්නාඩු ප්‍රාන්තයේ චෙන්නායි සහ වෙල්ලෝර් නගරවල ස්ථාන 8 ක ඊයේ සිදුකළ වැටලීම්වලදී රුපියල් කෝටි 106 කට ආසන්න ප්‍රකාශයට පත් නොකළ කළු සල්ලි හමුවූ බව ඉන්දීය මාධ්‍ය වාර්තා කළා.\nඊට අමතරව කිලෝග්‍රෑම් 127 ක රත්‍රං ද එම වැටලීම්වලදී හමුවී තිබෙනවා.\nඅගමැති මෝදි විසින් රුපියල් 500 සහ දහසේ නෝට්ටු අවලංගු කිරීමට ගනු ලැබූ තීරණයෙන් පසු තවදුරටත් මුදල් සඟවාගෙන සිටින පුද්ගලයන් සොයා බැලීම සඳහා සිදුකළ මෙම වැටලීම්වලදී හෙළිවී ඇති ප්‍රධාන සැකකරුවන් දෙදෙනෙකු තමිල්නාඩුවේ ප්‍රකට ව්‍යාපාරිකයන්.\nෂේකාර් රෙඩ්ඩි නැමති එක් සැකකරුවෙකු තිරුපති දේවස්ථාන භාරකාර මණ්ඩලයේ සාමාජිකයෙකු වන අතර තමිල්නාඩුවේ හිටපු මහ ඇමතිනී ජයලලිතා ජයරාම්ගේ ප්‍රබල ආධාරකරුවෙක්.\nජයලලිතා රෝගාතුරව සිටි කාලයේදී ඔහු චෙන්නායි ඇපලෝ රෝහලට ආශිර්වාද ප්‍රසාදි රැගෙන ගොස් ඇති බවද ඉන්දීය මාධ්‍ය වාර්තා සඳහන් කරනවා.",
       "URL": "https://www.hirunews.lk/149388/තමිල්නාඩුවෙන්-කෝටි-106-ක-කළු-සල්ලි-මතුවේ",
       "Category": "International News",
       "Parent URL": "https://www.hirunews.lk/international-news.php?pageID=548"
}