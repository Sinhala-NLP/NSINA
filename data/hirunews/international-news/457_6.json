{
       "Source": "hirunews",
       "Timestamp": "Tuesday, 25 July 2017 - 11:41",
       "Headline": "මාමා අතින් දූෂණය වූ අවුරුදු 10 දැරියගේ මව්පියන්ගේ ඉල්ලීම",
       "News Content": "දූෂණයට ලක්වීමෙන් මේ වන විට ගැබ්ගෙන සිටින වයස අවුරුදු 10ක දැරියක් ගබ්සාවට ලක්කළ යුතුදැයි තීරණය කිරීම සඳහා  අදාල දැරිය පරීක්ෂාවකට ලක් කරන ලෙස ඉන්දීය ශ්‍රේෂ්ඨාධිකරණය වෛද්‍යවරුන්ට නියෝගකර තිබෙනවා.\nදැරියගේ දෙමාපියන් විසින් තම දියණියගේ දරු ගැබ ඉවත් කිරීමට අවසර දෙනලෙස ඉල්ලා අධිකරණයේ නඩුවක් ගොනු කර ඇති බවයි වාර්තා වන්නේ.\nඅදාල දැරිය මේ වන විට  සති 26ක දරු ගැබක් දරා සිටින බවට වාර්තා වන අතර ඇයගේ ශරීරය දරුවෙකු වැදීම සඳහා ප්‍රමාණවත් ලෙස වර්ධනය වී නොමැති බව වෛද්‍යවරු පවසනවා.\nඉන්දීය නීතියට අනුව සති 20ක් ඉක්මවූ කළලයක් ඉවත් කිරීමට අවසර ලැබෙන්නේ නැහැ.\nඅදාල 10 හැවිරිදි දැරිය පසුගිය මාස 07 ඇතුළත කිහිප වරක්ම තම මාමා විසින් දුෂණය කරනු ලැබ ඇතැයි පොලිසියට පැමිණිලි කර තිබෙනවා.\nඑම පුද්ගලයා මේ වනවිට පොලිස් අත්අඩංගුවේ පසුවන අතර දැරියගේ උදරයේ වේදනාවකට ප්‍රතිකාර ගැනීම සඳහා දැරිය වෛද්‍යවරයෙකු වෙත කැඳවාගෙන ගිය අවස්ථාවේදී ඇය ගැබිණියක් බවට අනාවරණය වී තිබෙනවා.\nශ්‍රේෂ්ඨාධිකරණයේ නියෝගය මත දැරිය ලබන හෙට (26) වෛද්‍ය පරීක්ෂණයකට භාජනය කිරීමට නියමිත බව සදහන්.\nඒ අනුව දරු ප්‍රසූතිය ඇයගේ ජීවිතයට කෙතරම් අවදානම් සහගත විය හැකිද යන්න පරීක්ෂණයේදී විනිශ්චය කිරීමෙන් අනතුරුව දැරිය ගබ්සාවකට ලක් කරන්නේදැයි තීරණය කෙරෙනවා.\nමෙම දරුගැබ ඉවත්කිරීම  සඳහා අවසර දෙන ලෙස දෙමාපියන් කළ ඉල්ලීම ඉන්දියාවේ චන්දිගාර් හි දිස්ත්‍රික් අධිකරණය පසුගිය සතියේ ප්‍රතික්‍ෂේප කරනු ලැබුවා.\nදුප්පත් පවුලක උපන් මෙම දැරියගේ පියා රජයේ පහළ මට්ටමේ රැකියාවක නිරත වන අතර මව මෙහෙකාර සේවයේ යෙදෙන්නියක් බව සදහන්.",
       "URL": "https://www.hirunews.lk/166716/මාමා-අතින්-දූෂණය-වූ-අවුරුදු-10-දැරියගේ-මව්පියන්ගේ-ඉල්ලීම",
       "Category": "International News",
       "Parent URL": "https://www.hirunews.lk/international-news.php?pageID=457"
}