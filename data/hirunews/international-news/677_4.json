{
       "Source": "hirunews",
       "Timestamp": "Sunday, 27 December 2015 - 13:42",
       "Headline": "සිරියා සාම සාකච්ඡා ජනවාරි 25",
       "News Content": "සිරියානු රජය සහ විපක්ෂ කණ්ඩායම් අතර සාකච්ඡා ලබන ජනවාරි 25 වනදා ආරම්භ කිරීමට ජගත් සංවිධානය තීරණය කර තිබෙනවා.\nඒ සිරියානු යුද්ධය අවසන් කිරීම සඳහා ජගත් සංවිධාන ආරක්ෂක මණ්ඩලය මගින් සකස් කළ මාස 18 ක සැලැස්මට අනුකූලවයි.\nදැනට පස්වන වසරට එළඹී ඇති සිරියානු සිවිල් යුද්ධයෙන් මියගිය සංඛ්‍යාව දෙලක්ෂ 50,000 කට අධිකයි.\nකෙසේ නමුත්, සාම සාකච්ඡා සදහා දින වකවානු ප්‍රකාශයට පත් කිරීමට පෙර සිරියාවේ ප්‍රධානතම විපක්ෂ සන්නද්ධ කණ්ඩායමක් වන ජයශ් අල් ඉස්ලාම් සංවිධානයේ නායක සහරාන් අල්ලෝෂ් ගුවන් ප්‍රහාරයකින් ජීවිතක්ෂයට පත්වුණා.\nඔහු මියගියේ රුසියානු ගුවන් ප්‍රහාරයකින් බවට ද වාර්තා පළ වනවා.\nඑය සිරියානු රජය සහ විපක්ෂය අතර සාකච්ඡාවලට එල්ල වූ පසුබෑමක් ලෙසයි හැඳින්වෙන්නේ.\nකෙසේ නමුත්, ත්‍රස්ත කණ්ඩායම් සමග සාකච්ඡා කළ නොහැකි බවයි සිරියානු රජය මෙන්ම රුසියාව ද ප්‍රකාශ කළේ.",
       "URL": "https://www.hirunews.lk/122884/සිරියා-සාම-සාකච්ඡා-ජනවාරි-25",
       "Category": "International News",
       "Parent URL": "https://www.hirunews.lk/international-news.php?pageID=677"
}