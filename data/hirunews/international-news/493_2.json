{
       "Source": "hirunews",
       "Timestamp": "Saturday, 15 April 2017 - 13:59",
       "Headline": "හයිටියේ ජගත් සංවිධාන සාම සාධක මෙහෙවර අවසන් කෙරේ",
       "News Content": "කැරිබියානු හයිටි දිවයිනේ වසර 13 ක් තිස්සේ ක්‍රියාත්මක වූ ජගත් සංවිධාන සාම සාධක මෙහෙයුම නිමා කිරීමට ජගත් ආරක්ෂක මණ්ඩලය අනුමැතිය ලබාදී තිබෙනවා.\nඒ සඳහා පැවති ඡන්ද විමසීමේදී ආරක්ෂක මණ්ඩලයේ රටවල් 15 ම එම පියවර ඒකමතිකව අනුමත කළ බව විදෙස් වාර්තා සඳහන් කළා.\nජගත් සංවිධාන මහ ලේකම් අන්තෝනියෝ ගුටේරස් හයිටි සාම සාධක මෙහෙයුම අවසන් කිරීමට තීරණය කළේ ජනාධිපති ට්‍රම්ප්ගේ පරිපාලනය යටතේ සාමසාධක මෙහෙයුම් සඳහා සිය දායකත්වය අඩු කිරීමට ඇමරිකාව පියවර ගැනීමත් සමගයි.\nහයිටි සාම සාධක මෙහෙයුමට ඇමරිකානු ඩොලර් මිලියන 346 ක් වැයවී ඇති අතර ඉන් සියයට 30 ක පමණ දායකත්වයක් ලබාදුන්නේ ඇමරිකා එක්සත් ජනපදයයි.\nහයිටියේ දැනට සිටින 2342 ක ජගත් සංවිධාන සාමසාධක බලකාය ඒ අනුව ඉදිරි මාස 6 තුළදී ඉවත්  කර ගැනෙනු ඇති.",
       "URL": "https://www.hirunews.lk/159237/හයිටියේ-ජගත්-සංවිධාන-සාම-සාධක-මෙහෙවර-අවසන්-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=493"
}