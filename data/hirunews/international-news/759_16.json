{
       "Source": "hirunews",
       "Timestamp": "Thursday, 12 February 2015 - 14:03",
       "Headline": "ලොව පුරා මාධ්‍ය නිදහස පිරිහෙයි",
       "News Content": "පසුගිය 2014 වසරේදී ලොව පුරා මාධ්‍ය නිදහස උල්ලංඝනය වී කැපී පෙනෙන ලෙස ඉහළ ගොස් ඇති බව දේශසීමා නොමැති මාධ්‍යවේදියෝ සංවිධානය ප්‍රකාශ කළා. එමඟින් නිකුත් කළ වාර්තාවේ දැක්වෙන්නේ රජයන් වෙතින් මෙන්ම ත්‍රස්ත කණ්ඩායම්වලින් වෙතින්ද මාධ්‍යවලට තර්ජන එල්ලවී ඇති බවයි. විශේෂයෙන්ම අයි.එස්., බොකෝහරාම් වැනි සන්නද්ධ කල්ලි මාධ්‍යවේදීන් ඝාතනය කළ අවස්ථා එහිදී දක්නට ලැබුණා. දේශසීමා නොමැති මාධ්‍යවේදියෝ සංවිධානය ප්‍රකාශ කළ පරිදි මාධ්‍ය නිදහස අතින් පෙරමුණ ගන්නේ ෆින්ලන්තය, නෝර්වේ, ඩෙන්මාර්කය, නෙදර්ලන්තය සහ ස්වීඩනය යන රටවල්. ජැමෙයිකාව ද පළමු රටවල් 10 ට අයත්වන අතර ඇමරිකා එක්සත් ජනපදයට හිමිවී ඇත්තේ 49 වන ස්ථානයයි. චීනය, සිරියාව, උතුරු කොරියාව යන රටවල් එහි පහළම කාණ්ඩයට ඇතුළත් කර තිබෙනවා.",
       "URL": "https://www.hirunews.lk/103257/ලොව-පුරා-මාධ්‍ය-නිදහස-පිරිහෙයි",
       "Category": "International News",
       "Parent URL": "https://www.hirunews.lk/international-news.php?pageID=759"
}