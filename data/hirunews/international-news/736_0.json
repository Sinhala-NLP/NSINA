{
       "Source": "hirunews",
       "Timestamp": "Saturday, 09 May 2015 - 8:58",
       "Headline": "ඩේවිඩ් කැමරන් කැබිනට් මණ්ඩලය පත් කරයි",
       "News Content": "මහමැතිවරණයෙන් පැහැදිලි ජයක් ලැබූ අගමැති ඩේවිඩ් කැමරන්ගේ කන්සර්වටිව් පක්ෂය ආසන 650කින් යුත් බ්‍රිතාන්‍ය පාර්ලිමේන්තුවේ ආසන 331ක් හිමි කරගෙන තිබෙනවා. 1992 වසරෙන් පසු බ්‍රිතාන්‍ය කන්සර්වටිව් පක්ෂය ලද විශිෂ්ඨතම ජයග්‍රහණය මෙයයි. බහුතරයක් ලැබීම සඳහා අවශ්‍ය ආසන 326 ජය ගැනීමත් සමඟ ඬේවිඞ් කැමරන් බකිංහැම් මාළිඟයට ගොස් මහරැජිණ හමුවී නව රජය පිහිටුවීම පිළිබඳව දැනුම් දුන්නා. ප්‍රධාන විපක්ෂය වූ කම්කරු පක්ෂයට හිමිව ඇත්තේ ආසන 232ක් පමණයි. ස්කොට්ලන්ත ජාතික පක්ෂයට ආසන 56ක් හිමි වුණා.\nමේ අනුව ස්කොට්ලන්තය වෙත බලය බෙදා හැරීමේ ක්‍රියාවලිය අගමැති කැමරන් කඩිනම් කරනු ඇතැයි අපේක්ෂා කෙරෙනවා. ඔහු ඊයේ නව කැබිනට් මණ්ඩලය නම් කළ අතර, රාජ්‍ය ලේකම්වරයා ලෙස නම් කර ඇත්තේ ජෝර්ජ් ඔස්බෝන්. විදේශ ලේකම්වරයා ලෙස පිලිප් හැමන්ඞ් නම් කර ඇති අතර, මයිකල් ෆැලන් ආරක්ෂක ලේකම්වරයායි. තෙරේසා මේ ස්වදේශ ලේකම්වරිය ලෙස තවදුරටත් කටයුතු කරනවා. නව බ්‍රිතාන්‍ය පාර්ලිමේන්තුව මැයි 18 වන දා රැස් වන අතර, එහිදී කාන්තා නියෝජනය වැඩිවීමක් දැක ගත හැකියි. නව බ්‍රිතාන්‍ය පාර්ලිමේන්තුවේ මන්ත්‍රීවරුන් 650 දෙනා අතුරෙන් 191 දෙනෙකු කාන්තාවන් වන අතර, ශ්‍රී ලාංකික සම්භවයක් සහිත රනිල් ජයවර්ධන ඇතුළු හතලිස් දෙදෙනෙකු සුළු ජන කොටස් නියෝජනය කරන මන්ත්‍රීවරුන්.",
       "URL": "https://www.hirunews.lk/109109/ඩේවිඩ්-කැමරන්-කැබිනට්-මණ්ඩලය-පත්-කරයි",
       "Category": "International News",
       "Parent URL": "https://www.hirunews.lk/international-news.php?pageID=736"
}