{
       "Source": "hirunews",
       "Timestamp": "Sunday, 28 April 2013 - 12:54",
       "Headline": "ඉන්දු - පාකිස්ථාන නව රාජ්‍ය තාන්ත්‍රික අර්බුදයක්.",
       "News Content": "පාකිස්ථාන බන්ධනාගාරයකදී ඉන්දීය ජාතික සිරකරුවෙකු ප්‍රහාරයකට ලක්වීමේ සිද්ධියක් හේතුවෙන් ඉන්දියාව සහ පාකිස්ථානය අතර නව රාජ්‍ය තාන්ත්‍රික අර්බුදයක් නිර්මාණය වෙමින් පවතිනවා. සර්බ්ජිත් සිං නමැති මෙම ඉන්දියානුවා 1990 වසරේ සිට පාකිස්ථානයේ බන්ධනාගාර ගත කර ඇති අතර එම වසරේ ලාහෝරයේ සහ ෆයිසලාබාද් හි සිදුවූ බෝම්බ ප්‍රහාරවලට සම්බන්ධ යැයි චෝදනා එල්ල වුණා. කෙසේ නමුත්, සර්බජිත් සිං පාකිස්ථාන අධිකරණයේදී කියා සිටියේ දේශසීමාව ආසන්නයේ ගම්මානයේ සිටින තමන් වැරදීමකින් පාකිස්ථානයට ඇතුළු වූ බවයි.\n1991 වසරේදී මරණ දඬුවම නියම වූ සර්බජිත් සිං එල්ලා මැරීම කල් දමනු ලැබූ අතර, ඔහු මුදා ගැනීම සඳහා අභියාචනා රැසක් ඉදිරිපත් කෙරුණා. ඔහු වෙනුවෙන් ඉදිරිපත් කෙරුණු අභියාචනාවලින් ප්‍රකාශ වූයේ සර්බජිත් සිං නොකළ වරදකට වසර 22 කට අධික කාලයක් පාකිස්ථානයේ සිරදඩුවම් විඳින බවයි. ලාහෝර් බන්ධනාගාරයේදී අනෙකුත් සිරකරුවන් සිදුකළ පහරදීමකින් දැඩි ලෙස තුවාල ලැබූ සර්බජිත් සිං දැන් සිටින්නේ අසාධ්‍ය තත්ත්වයෙන්.\nරුසියාවේ සංචාරයක නිරත වන ඉන්දීය විදේශ කටයුතු ඇමති සල්මාන් කුර්ෂිඞ් කියා සිටියේ සර්බජිත් සිංට වෛද්‍ය සහය ලබාදීමට ඉන්දියාව සූදානම් බවයි. ප්‍රහාරය ඉන්දීය අග්‍රාමාත්‍ය මංමෝහන් සිං විසින් ද හෙළා දකිනු ලැබුවා. සර්බජිත් සිංගේ පවුලේ සාමාජිකයන් 4 දෙනෙකු අද ඉන්දීය දේශසිමාව තරණය කොට ලාහෝරය වෙත යන්නේ ජීවිතාරක්ෂක ආධාරක සහිතව සිටින සර්බජිත් සිං බැලීමටයි.",
       "URL": "https://www.hirunews.lk/57959/ඉන්දු-පාකිස්ථාන-නව-රාජ්‍ය-තාන්ත්‍රික-අර්බුදයක්",
       "Category": "International News",
       "Parent URL": "https://www.hirunews.lk/international-news.php?pageID=844"
}