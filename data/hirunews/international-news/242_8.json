{
       "Source": "hirunews",
       "Timestamp": "Thursday, 29 August 2019 - 7:36",
       "Headline": "බ්‍රිතාන්‍ය පාර්ලිමේන්තුව අත්හිටුවීමට මහ රැජිනගේ අනුමැතිය",
       "News Content": "බ්‍රිතාන්‍ය පාර්ලිමේන්තුව අත්හිටුවන ලෙස නව අග්‍රාමාත්‍ය බෝරිස් ජොන්සන්ගේ රජය කළ ඉල්ලීමට දෙවන එලිසබෙත් මහ රැජින සිය අනුමැතිය ලබාදී ඇති බව බ්‍රිතාන්‍ය මාධ්‍ය වාර්තා කළා.\nරජය ඊයේ ඉල්ලා සිටියේ ග්‍රීෂ්ම ඍතුවේ නිවාඩුවෙන් පසු ලබන මස මුලදී පාර්ලිමේන්තුව යළි ආරම්භ වීමෙන් අනතුරුව එය ඔක්තෝම්බර් 14 වනදා දක්වා අත්හිටුවන ලෙසයි.\nඒ අනුව නව පාර්ලිමේන්තුව ආරම්භ කිරීමේ සාම්ප්‍රදායික දේශනය මහ රැජින විසින් එදින පැවැත්වීමට නියමිතයි.\nකෙසේ නමුත් බ්‍රිතාන්‍යය යුරෝපා සංගමයෙන් වෙන්වීම හෙවත් බ්‍රික්සිට් සඳහා වන කාල විරාමය ඔක්තෝම්බර් 31 වනදා අවසන් වනවා. ඒ අනුව බ්‍රික්සිට් ක්‍රියාවලිය  ගිවිසුමකින් තොරව සිදුකිරීම වැළැක්වීමට පාර්ලිමේන්තුවට පවතින හැකියාව සීමිත වනු ඇති.\nනව අගමැති බොරිස් ජොන්සන්ගේ අරමුණ වන්නේද එලෙස ගිවිසුමකින් තොරව බ්‍රිතාන්‍යය යුරෝපා සංගමයෙන් වෙන් කිරීම බවටද චෝදනා එල්ලවනවා.",
       "URL": "https://www.hirunews.lk/223171/බ්‍රිතාන්‍ය-පාර්ලිමේන්තුව-අත්හිටුවීමට-මහ-රැජිනගේ-අනුමැතිය",
       "Category": "International News",
       "Parent URL": "https://www.hirunews.lk/international-news.php?pageID=242"
}