{
       "Source": "hirunews",
       "Timestamp": "Sunday, 23 October 2016 - 7:10",
       "Headline": "ඩොනල්ඩ් ට්‍රම්ප්ගෙන් දින 100 ක සැලැස්මක්",
       "News Content": "තමා ඇමරිකාවේ ජනාධිපති ධුරයට පත් වුවහොත් ප්‍රථම දින 100 තුළ සිදුකිරීමට බලාපොරොත්තුවන කාර්යයන් පිළිබඳව රිපබ්ලිකන් ජනාධිපති ධුර අපේක්ෂක ඩොනල්ඞ් ට්‍රම්ප් ඊයේ හෙළිදරව්වක් කළා.\nගෙටිස්බර්ග් හි දී එම දේශනය පැවැත්වූයේ ඒබ්‍රහම් ලින්කන් ජනාධිපතිවරයා ඇමරිකානු සිවිල් යුද්ධය පිළිබඳව ඓතිහාසිකව කථාව සිදුකළ ශාලාවේදියි.\nජනාධිපතිවරණයට දින 17 ක් තිබියදී පැවැත්වූ සිය කථාවේදී ඩොනල්ඞ් ට්‍රම්ප් කියා සිටියේ ඇමරිකානුවන්ට ජීවිත කාලය තුළ එක් වරක් පමණක් අත්දැකිය හැකි වෙනසක් සඳහා තමන් පෙනී සිටින බවයි.\n70 හැවිරිදි ඩොනල්ඞ් ට්‍රම්ප් සාමාන්‍යයෙන් සටහනක් නොමැතිව ජනතාව ඇමතුවද තම දින 100 සැලැස්ම සඳහා සකස් කළ සටහන් රැගෙන විත් තිබීම විශේෂත්වයක්.\nඉදිරි දශකය තුළ ඇමරිකානුවන්ට රැකියා මිලියන 25 ක් නිර්මාණය කරන බව පැවසූ ඩොනල්ඞ් ට්‍රම්ප් නීතිවිරෝධි සංක්‍රමණය මැඩපැවැත්වීමට කටයුතු කරන බව අවධාරණය කළා.\nඋතුරු ඇමරිකානු නිදහස් වෙළඳ ගිවිසුම නැවත ඇගයීමට ලක් කිරීමටත් ජනාධිපති බැරැක් ඔබාමාගේ සෞඛ්‍ය ප්‍රතිසංස්කරණ අවලංගු කිරීමටත් පියවර ගන්නා බවයි ඩොනල්ඞ් ට්‍රම්ප් කියා සිටියේ.\n68 හැවිරිදි ඩිමොක්‍රටික් අපේක්ෂිකා හිලරි ක්ලින්ටන් තරඟ වැද සිටින්නේ තමා සමඟ නොව තමා සිදුකිරීමට යන වෙනසට එරෙහිව බවයි ඔහු අවධාරණය කළේ.\nතමාට එරෙහිව ලිංගික අපචාර චෝදනා එල්ල කරන කාන්තාවන් මුසා බස් පවසන බව ප්‍රකාශ කළ ඩොනල්ඞ් ට්‍රම්ප් ජනාධිපතිවරණයෙන් පසු ඔවුන්ට එරෙහිව නීතිමය පියවර ගැනීමට සූදානම් බවත් කියා සිටියා.\nඇමරිකානු ජනාධිපතිවරණයේ මත සමීක්ෂණවලින් දැනට ඉදිරියෙන් සිටින්නේ ඩිමොක්‍රටික් අපේක්ෂිකා හිලරි ක්ලින්ටන් වුවත් ඇමරිකානු මාධ්‍ය පක්ෂග්‍රාහී  සමීක්ෂණ ප්‍රතිඵල ඉදිරිපත් කරන බවට ඩොනල්ඞ් ට්‍රම්ප්ගේ කඳවුර චෝදනා කරනවා.\nඅපේක්ෂකයන් දෙදෙනාගේම අවධානය දැන් යොමුව ඇත්තේ තවමත් තීරණයකට එළඹී නොමැති ඇමරිකානු ප්‍රාන්තවල ඡන්ද එක්රැස් කර ගැනීමටයි.",
       "URL": "https://www.hirunews.lk/145844/ඩොනල්ඩ්-ට්‍රම්ප්ගෙන්-දින-100-ක-සැලැස්මක්",
       "Category": "International News",
       "Parent URL": "https://www.hirunews.lk/international-news.php?pageID=568"
}