{
       "Source": "hirunews",
       "Timestamp": "Saturday, 13 July 2013 - 10:30",
       "Headline": "ලතින් ඇමරිකා තානාපතිවරු 5 දෙනෙකු ගෙදර යයි.",
       "News Content": "දකුණු ඇමරිකානු වෙළෙද හවුලට අයත් රටවල් 5ක් යුරෝපයේ සිටින සිය තානාපතිවරුන් යළි කැදවීමට තීරණය කර තිබෙනවා. බොලිවියානු ජනාධිපති ඊවෝ මොරාලෙස්ගේ ගුවන් යානය ගොඩබැස්සවීමට ඉඩ නොදීමේ සිද්ධියයි ඊට මුල් වී ඇත්තේ. ඇමරිකානු ඔත්තු රහස් හෙළිදරව් කළ ස්නෝඩන් රැගෙන යනු ඇතැයි සැකයෙන් රුසියාවේ සිට පැමිණි මොරාලෙස්ගේ ගුවන් යානය ගොඩබැස්සවීමට යුරෝපා රටවල් අවසර ලබා දුන්නේ නැහැ. කෙසේ නමුත්, උරැගුවේ, මොන්ටිවිඩියෝ අගනුවර රැස්වූ දකුණු ඇමරිකානු නායකයන් ඒ සම්බන්ධයෙන් යුරෝපා රටවලට විරෝධය පළ කළා. ඒ අනුව බ්‍රසීලය, ආර්ජන්ටිනාව, වෙනිසියුලාව, බොලිවියාව සහ උරැගුවේ යන රටවල යුරෝපා තානාපතිවරුන් යළි කැදවීමට නියමිතයි. සිය සහෝදර ලතින් ඇමරිකානු රටක් වන බොලිවියාවේ ජනාධිපතිවරයා අපහසුතාවට ලක්කිරීම පිළිබදව යුරෝපා රටවල් කරුණු පැහැදිලි කළ යුතු අතර ඒ පිළිබද සමාව අයැදිය යුතු බවයි වෙනිසියුලානු ජනාධිපති නිකලස් මධුරෝ ප්‍රකාශ කළේ.\nමේ අතර, ඇමරිකාවේදී අත්අඩංගුවට පත්වීමේ අවදානමට ලක්ව සිටින එඞ්වඞ් ස්නෝඩන් ඔහු රැදී සිටින මොස්කව් ගුවන් තොටුපළේ දී ඊයේ මානව හිමිකම් ක්‍රියාකාරීන් සහ නීතිඥයන් පිරිසක් මුණ ගැසුණා. හොංකොං සිට පළා ආ ස්නෝඩන් සති තුනකින් පසු ප්‍රසිද්ධියේ පෙනී සිටි පළමු අවස්ථාව මෙයයි. තමාට ලතින් ඇමරිකානු රටක් වෙත ගමන් කිරීමේ දුෂ්කරතාවක් පවතින බව ඔහු එහිදී අනාවරණ කළා. ස්නෝඩන් කියා සිටියේ තමා එවැනි රටක් වෙත යනතුරු තාවකාලිකව රැදී සිටීමට රුසියාවේ අවසරය පතන බවයි. කෙසේ නමුත්, රුසියානු ජනාධිපති පුටින් ප්‍රකාශ කර ඇත්තේ සිය රට තුළ රැදී සිටීමට නම් ස්නෝඩන් ඇමරිකාවට එරෙහිව කටයුතු කිරීම නතර කළ යුතු බවයි. කෙසේ නමුත් ස්නෝඩන්, ඇමරිකාවට කිසිසේත් භාර නොදෙන බවට රුසියානු ජනාධිපතිවරයා සහතික වී තිබෙනවා.",
       "URL": "https://www.hirunews.lk/62926/ලතින්-ඇමරිකා-තානාපතිවරු-5-දෙනෙකු-ගෙදර-යයි",
       "Category": "International News",
       "Parent URL": "https://www.hirunews.lk/international-news.php?pageID=823"
}