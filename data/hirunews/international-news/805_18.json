{
       "Source": "hirunews",
       "Timestamp": "Sunday, 08 September 2013 - 13:25",
       "Headline": "ඉන්දියාවේ මීළඟ අගමැති රාහුල් - මන්මෝහන්.",
       "News Content": "ඉන්දියාවේ මීළඟ මහමැතිවරණය 2014 වසර ආරම්භයේ එනම්, තවත් සිව් මසකින් පැවැත්වෙනවා. එහෙත්, පාලක කොංග්‍රස් පක්ෂය හෝ භාරතීය ජනතා පක්ෂය සිය අගමැති අපේක්ෂකයා මෙතෙක් නම් කර නැහැ. කෙසේ නමුත්, කොංග්‍රස් පක්ෂයේ නියෝජ්‍ය නායක රාහුල් ගාන්ධි සහ භාරතීය ජනතා පක්ෂයේ ලලිත් මෝඩි මීළඟ ඉන්දීය මැතිවරණයේ ප්‍රධාන අපේක්ෂකයන් බව බොහෝදෙනාගේ විශ්වාසයයි. රාහුල් ගාන්ධිගේ අපේක්ෂකත්වය කොංග්‍රස් නායිකා සෝනියා ගාන්ධි හෝ පක්ෂය විසින් මෙතෙක් නිල වශයෙන් ප්‍රකාශයට පත් කර නැහැ. එහෙත් ඔහු මීළඟ මහමැතිවරණයේ කොංග්‍රස් පක්ෂ අගමැති ධුර අපේක්ෂකත්වයට සුදුසුම පුද්ගලයා බව අග්‍රාමාත්‍ය මන්මෝහන් සිං ඊයේ (07) ප්‍රකාශ කළා.\nඅභ්‍යන්තර ගුවන් ගමනක නිරත වෙමින් සිය විශේෂ ගුවන්යානය තුළදී මන්මෝහන් සිං ඊයේ ප්‍රකාශ කර ඇත්තේ රාහුල් ගාන්ධිගේ නායකත්වය යටතේ කොංග්‍රස් පක්ෂය තුළ කටයුතු කිරීමට තමා කැමැත්තෙන් සිටින බවයි. එම ප්‍රකාශය මන්මෝහන් සිං තුන්වැනි වරටත් ඉන්දීය අගමැති ධුරය සඳහා තරග නොකරන බවට ප්‍රබල සාක්ෂියක්. මේ අතර, ගුජරාට් මහඇමති නරේන්ද්‍ර මෝඩි, ඉන්දීය භාරතීය ජනතා පක්ෂයේ අපේක්ෂකයා ලෙස මේ මස 19 වැනිදාට පෙර නම් කරනු ඇතැයි අපේක්ෂතයි.",
       "URL": "https://www.hirunews.lk/66772/ඉන්දියාවේ-මීළඟ-අගමැති-රාහුල්-මන්මෝහන්",
       "Category": "International News",
       "Parent URL": "https://www.hirunews.lk/international-news.php?pageID=805"
}