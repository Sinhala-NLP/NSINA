{
       "Source": "hirunews",
       "Timestamp": "Friday, 29 October 2021 - 15:14",
       "Headline": "චීනයේත් ඩීසල් සලාක ක්‍රමයට",
       "News Content": "අධික ලෙස මිල ඉහළ යාම සහ සැපයුම් අඩාල වීම හේතුවෙන් චීනයේ ඉන්ධන පිරවුම්හල් සලාක ක්‍රමයට ඉන්ධන බෙදා හැරීමට පියවර ගෙන ඇති බව වාර්තා වනවා.\nඇතැම් ට්‍රක් රථ රියදුරන් ඉන්ධන ලබා ගැනීම සඳහා දවස පුරා පිරවුම්හල් අසල රැදී සිටින අයුරු චීන වෙයිබෝ සමාජ මාධ්‍යය මගින් පළ කර තිබෙනවා.\nචීනය මේ වනවිට දැවැන්ත බලශක්ති අර්බුදයකට මුහුණදෙන අතර, ඊට ප්‍රධාන වශයෙන් හේතු වී ඇත්තේ, ගල් අඟුරු සහ ස්වභාවික වායු හිඟයයි.\nමේ නිසා චීනයේ ඇතැම් කම්හල් වසා දැමීමට සිදුව ඇති අතර, නිවාස රැසකටම විදුලිය සැපයුම ද නතර වී තිබෙනවා.\nසැපයුම ප්‍රමාණවත් නොවීම නිසා ට්‍රක් රථ සඳහා ලීටර් 100ක උපරිමයක් ඉන්ධන ලබාදෙන අතර, ඇතැම් ප්‍රදේශවල එය ලීටර් 25 දක්වා සීමා කර ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/286411/චීනයේත්-ඩීසල්-සලාක-ක්‍රමයට",
       "Category": "International News",
       "Parent URL": "https://www.hirunews.lk/international-news.php?pageID=84"
}