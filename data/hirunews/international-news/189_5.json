{
       "Source": "hirunews",
       "Timestamp": "Saturday, 21 March 2020 - 8:27",
       "Headline": "චීනයේ තුන් වන දිනටත් නව කොරෝනා වෛරස් ආසාදිතයින් නැහැ",
       "News Content": "චීනයෙන් තුන් වන දිනටත් නව කොරෝනා වෛරස් ආසාදිතයින් කිසිවෙකු වාර්තා වී නොමැති අතර, පිටතින් රෝගය රැගෙන ආ පුද්ගලයන් පිළිබඳ පමණයි වාර්තා වී ඇත්තේ.\nඑරට ජාතික සෞඛ්‍ය කොමිසම ප්‍රකාශ කරන පරිදි ඊයේ දිනයේ වාර්තා වූ ආසාදිතයන් 41 දෙනාම විදේශයන් හි දී වෛරසයට ගොදුරු වී පැමිණි අයයි. ඒ අනුව එලෙස චීනයට පිටතින් වෛරසය රැගෙන ආ සංඛ්‍යාව 269ක්.\nකෙසේ නමුත්, චීනයේ මුළු ආසාදිත සංඛ්‍යාව 81,261ක් වන අතර, එරට සිදුවී ඇති මරණ සංඛ්‍යාව 3255ක්.\nඊයේ දිනයේදී චීනයේ කොවිඞ් නයින්ටීන් මරණ සංඛ්‍යාව ඉහළ ගොස් ඇත්තේ 7කින්.\nපසුගිය දෙසැම්බර් මාසයේ කොවිඞ් නයින්ටීන් හෙවත් නව කොරෝනා වෛරසය ව්‍යාප්ත වීම ආරම්භ වූයේ චීනයේ හුබෙයි ප්‍රාන්තයේ වූහාන් නගරයෙන්.\nලෝක සෞඛ්‍ය සංවිධානය සඳහන් කළේ වෛරසයේ කේන්ද්‍රය වූ වූහාන් නගරයෙන් නව ආසාදිතයන් වාර්තා නොවීම, කොරෝනා වෛරසය මිහිපිටින් තුරන් කිරීම සඳහා ලෝකයට නව බලාපොරොත්තුවක් ලබාදී ඇති බවයි.",
       "URL": "https://www.hirunews.lk/236917/චීනයේ-තුන්-වන-දිනටත්-නව-කොරෝනා-වෛරස්-ආසාදිතයින්-නැහැ",
       "Category": "International News",
       "Parent URL": "https://www.hirunews.lk/international-news.php?pageID=189"
}