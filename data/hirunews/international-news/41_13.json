{
       "Source": "hirunews",
       "Timestamp": "Friday, 01 July 2022 - 13:49",
       "Headline": "යුක්රේන ජනපතිගේ පණිවුඩයක් රැගෙන ඉන්දුනීසියානු ජනපති රුසියාවට",
       "News Content": "යුක්රේන ජනාධිපති වොලඩිමියර් සෙලෙන්ස්කිගේ පණිවුඩයක් රැගෙන ඉන්දුනීසියානු ජනාධිපති ජෝකෝ විඩෝඩෝ රුසියාවට ගොස් තිබෙනවා.\nඉන්දුනීසියානු ජනාධිපතිවරයා රුසියානු ජනාධිපති ව්ලැදිමීර් පුටින්ට එහිදී එම පණිවුඩය ලබා දී ඇති අතර, දෙරටේ නායකයින් අතර සන්නිවේදනය සඳහා මැදිහත්කරුවෙකු ලෙස කටයුතු කිරීමට සූදානම් බව ඉන්දුනීසියානු ජනාධිපතිවරයා ප්‍රකාශ කර ඇති බව සඳහන්.\nමේ අතර රුසියානු ආරක්ෂක අංශ එල්ල කළ මිසයිල ප්‍රහාරයකින් යුක්රේන ජාතිකයින් 17 දෙනෙකු ජීවිතක්ෂයට පත්ව තිබෙනවා.\nවිදෙස් මාධ්‍ය වාර්තා කළේ කළු මුහුද ආසන්න වරාය නගරයක් වන ඔඩෙසා හි නව මහල් නිවාස සංකීර්ණයකට මෙම මිසයිල ප්‍රහාරය එල්ල වී ඇති බවයි.\nප්‍රහාරයෙන් තවත් 30 දෙනෙකු පමණ තුවාල ලබා ඇති අතර, ඒ සමඟම ඇතිවූ ගින්න යාබද ගොඩනැගිලිවලටද පැතිර ගොස් තිබෙනවා.",
       "URL": "https://www.hirunews.lk/308718/යුක්රේන-ජනපතිගේ-පණිවුඩයක්-රැගෙන-ඉන්දුනීසියානු-ජනපති-රුසියාවට",
       "Category": "International News",
       "Parent URL": "https://www.hirunews.lk/international-news.php?pageID=41"
}