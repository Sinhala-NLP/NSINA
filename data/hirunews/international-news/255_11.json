{
       "Source": "hirunews",
       "Timestamp": "Monday, 24 June 2019 - 14:50",
       "Headline": "යුරෝපයේ උණුසුම ඉහළට",
       "News Content": "ප්‍රංශය ප්‍රධාන කොට යුරෝපය පුරා මේ සතියේ උණුසුම් වා දහරක් පැතිරී යන බව විදෙස් වාර්තා සඳහන් කළා.\nඑය ප්‍රංශයේ ජුනි මාසයේ උෂ්ණත්ව වාර්තාව ද ඉක්මවා යනු ඇති බවයි විශ්වාස කෙරෙන්නේ. ඉහළ ආර්ද්‍රතාවත් සමඟ පැරීසියේ සෙල්සියස් අංශක 40ක උෂ්ණත්වය, සෙල්සියස් අංශක 47ක් වැනි  ඉහළ අගයක් ලෙස දැනෙනු ඇති බව සඳහන්.\nමීට අමතරව ජර්මනිය, ස්විට්සර්ලන්තය සහ බෙල්ජියම ඇතුළු යුරෝපා රටවල් රැසක මේ සතියේ ඉහළ උෂ්ණත්වයක් අපේක්ෂා කරනවා.\nදැඩි උණුසුමට මුහුණදීම සඳහා ප්‍රංශ රජය උද්‍යාන සහ වායු සමීකරණය කළ පොදු ශාලා මෙන්ම තාවකාලික වතුර මල් සහ ජල විදිනයන් සකස් කර තිබෙනවා.\n2003 වසරේ අගෝස්තු මාසයේ ප්‍රංශය ඇතුළු යුරෝපා රටවල මේ ආකාරයේ උණුසුම් වා දහරක් පැතිර ගියේ පුද්ගලයන් 15,000ක් පමණ මරුමුවට පත් කරමින්.",
       "URL": "https://www.hirunews.lk/219015/යුරෝපයේ-උණුසුම-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=255"
}