{
       "Source": "hirunews",
       "Timestamp": "Saturday, 12 January 2013 - 8:15",
       "Headline": "ප්‍රංශ හමුදා මාලි සටන් බිමේ.",
       "News Content": "ප්‍රංශ ගුවන් ප්‍රහාරවල සහායෙන් ඉස්ලාමීය ගරිල්ලන් විසින් අල්වාගෙන සිටි උතුරුකරයේ කාන්තාර ප්‍රදේශවල බලය යළි අත්පත් කර ගැනීමට හැකි වූ බව අප්‍රිකානු මාලි රජය පවසනවා. රටේ දකුණු ප්‍රදේශයට පැමිණීමේ උපක්‍රමීය වැදගත්කමක් සහිත කොන්නා නගරය ද මෙලෙස අත්පත් කර ගැනීමට හැකි වූ බවයි මාලි රජයේ ප්‍රකාශකයෙකු සඳහන් කළේ. මෙම වර්ධනයන් වාර්තා වූයේ මාලි හමුදාවලට සහාය වීම සඳහා තමන් හමුදා මෙහෙයුමක් ආරම්භ කළ බව ප්‍රංශය ප්‍රකාශ කර පැය කිහිපයක් ගතවීමට මත්තෙන්. ඉස්ලාමීය ගරිල්ලන් මාලි දේශය ත්‍රස්තවාදී රාජ්‍යයක් බවට පත් කිරීමට උත්සාහ කරන බවට ප්‍රංශ ජනාධිපති ප්‍රාංශුවා හොලාන්ඞ් චෝදනා කළා.\nඅල්ඛයිඩා සංවිධානය සමග සබඳතා පවත්වන ඉස්ලාමීය ගරිල්ලන් මාලි දේශයේ උතුරුකරය අල්වාගෙන සිටින්නේ පසුගිය අප්‍රේල් මාසයේ සිටයි. ඔවුන් මාලි දේශයේ සිට යුරෝපයට ප්‍රහාර දියත් කිරීමේ අවදානමක් පවතින බව ද විචාරකයන් පෙන්වා දී තිබුණා. 1960 වසර වන තුරු මාලි දේශය ප්‍රංශයේ යටත්විජිතයක්.",
       "URL": "https://www.hirunews.lk/51272/ප්‍රංශ-හමුදා-මාලි-සටන්-බිමේ",
       "Category": "International News",
       "Parent URL": "https://www.hirunews.lk/international-news.php?pageID=872"
}