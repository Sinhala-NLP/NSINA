{
       "Source": "hirunews",
       "Timestamp": "Sunday, 04 October 2015 - 17:06",
       "Headline": "ඇමරිකාවේ ගුවන් ප්‍රහාර ගැන පරීක්ෂණයක් සිදුකරන බව බැරක් ඔබාමා කියයි",
       "News Content": "ඇෆ්ගනිස්ථානයේ - කුන්දූස් නුවර රෝහලකට එල්ල වූ ඇමෙරිකානු සන්ධානයේ ගුවන් ප්‍රහාරය සම්බන්ධයෙන් විශේෂ විමර්ශනයක් සිදුකරන බව ඇමෙරිකානු ජනාධිපති බැරැක් ඔබාමා පවසනවා. විදෙස් වාර්තා සඳහන් කළේ ජගත් සංවිධානයේ මහලේකම් බෑන් කී මූන් ද මේ පිළිබඳව පරීක්ෂණයක් පැවැත්විය යුතු බවට අවධාරණය කර ඇති බවයි. දේශසීමා නොමැති වෛද්‍යවරයෝ සංවිධානය මගින් පවත්වාගෙන ගිය මෙම රෝහලට එල්ල වූ ගුවන් ප්‍රහාරයෙන් සහන සේවකයින් 12 දෙනෙකු සහ රෝගීන් 7 දෙනෙකු ජීවිතක්ෂයට පත්වුණා. ඉන් 37 දෙනෙකු තුවාල ලැබූ අතර, ප්‍රහාරය ඇමෙරිකානු සන්ධානයේ ගුවන් යානයකින් එල්ල වූ බවට සියලූ සාක්ෂි පවතින බවයි දේශසීමා නොමැති වෛද්‍යවරයෝ සංවිධානය සඳහන් කළේ. මෙම ගුවන් ප්‍රහාරය යුද අපරාධයක් ද යන්න කරුණු සොයා බලන බවට ජගත් මානව හිමිකම් කොමසාරිස් සෙයිද් රාද් අල් හුසේන් කුමරු ද ප්‍රකාශ කළා.",
       "URL": "https://www.hirunews.lk/117820/ඇමරිකාවේ-ගුවන්-ප්‍රහාර-ගැන-පරීක්ෂණයක්-සිදුකරන-බව-බැරක්-ඔබාමා-කියයි",
       "Category": "International News",
       "Parent URL": "https://www.hirunews.lk/international-news.php?pageID=700"
}