{
       "Source": "hirunews",
       "Timestamp": "Thursday, 29 August 2013 - 8:53",
       "Headline": "සිරියාව රසායනික අවි භාවිතා කළ බවට සැකයක් නැහැ. ඔබාමා.",
       "News Content": "දමස්කස් අගනුවර ආසන්නයේ රසායනික අවි ප්‍රහාරය ජනාධිපති බෂාර් අල් අසාද්ගේ රජයේ හමුදා විසින් එල්ල කළ බවට සැකයක් නැතැයි ඇමරිකානු ජනාධිපති බැරැක් ඔබාමා පවසනවා. එලෙස රසායනික අවි භාවිතය කලාපය තුළ ඇමරිකාවේ අභිලාෂයන්ට ඍජුවම බලපාන කරුණක්. මේ නිසා සිරියාවට එරෙහි ක්‍රියාමාර්ගයක සඳහා ජාත්‍යන්තර එකඟතාවක් ඇතිවිය යුතුයි. ඒ සම්බන්ධයෙන් සිය හිතවත් රටවල් සමග සාකච්ඡා කරමින් සිටින බවයි ජනාධිපති බැරැක් ඔබාමා සඳහන් කළේ. මැදපෙරදිග විවෘත යුද්ධයකට එළඹීම ඇමරිකාවේ අපේක්ෂාව නොවූවද හමුදාමය ප්‍රහාරයක් තුළින් සිරියානු රජයට ප්‍රබල පණිවුඩයක් ලබාදිය හැකි බව ඔබාමා තවදුරටත් සඳහන් කළා. මෙය සිරියානු අර්බුදයට ඇමරිකාවේ හමුදාමය මැදිහත්වීමක සළකුණක් බවයි විචාරකයන් පෙන්වා දෙන්නේ. ඇමරිකා එක්සත් ජනපදය පමණක් නොව බ්‍රිතාන්‍යය සහ ප්‍රංශයද සිරියාවට එරෙහිව යුදමය ක්‍රියාමාර්ගයකට සූදානම් වන බව සඳහන්. කෙසේ නමුත් එවැනි යුදමය ක්‍රියාමාර්ගයක් සඳහා ජගත් ආරක්ෂක මණ්ඩලය තුළ සහය දැක්වීම රුසියාව තවදුරටත් ප්‍රතික්ෂේප කරනවා. සිරියානු රජය පවසන ආකාරයට රුසියාවේ අදහස වී ඇත්තේද රසායනික අවි ප්‍රහාරය, අර්බුදය වෙනතකට හැරවීමේ අරමුණින් කැරළිකරුවන් විසින් භාවිත කර ඇති බවයි. මේ අතර සිරියානු අවි ප්‍රහාරය සම්බන්ධයෙන් ජගත් සංවිධානයට නිහඩව සිටිය නොහැකි බව ජගත් සංවිධාන මහ ලේකම් බෑන් කී මූන් ප්‍රකාශ කළා.",
       "URL": "https://www.hirunews.lk/66069/සිරියාව-රසායනික-අවි-භාවිතා-කළ-බවට-සැකයක්-නැහැ-ඔබාමා",
       "Category": "International News",
       "Parent URL": "https://www.hirunews.lk/international-news.php?pageID=809"
}