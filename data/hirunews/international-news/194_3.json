{
       "Source": "hirunews",
       "Timestamp": "Sunday, 01 March 2020 - 13:57",
       "Headline": "ජපාන මුහුදේ යාත්‍රා දෙකක් ගැටී 13 දෙනෙකු අතුරුදන්",
       "News Content": "උතුරුදිග ජපාන වෙරළට ඔබ්බෙන් මුහුදේ භාණ්ඩ ප්‍රවාහන නෞකාවක් සහ ධීවර ට්‍රෝලර් යාත්‍රාවක් එකිනෙක ගැටී ප්‍රවාහන නෞකාවේ සිටි නැවියන් 13 දෙනෙකු මුහුදට වැටී අතුරුදන්වී තිබෙනවා.\nඊයේ රාත්‍රියේ මෙලෙස එකිනෙක ගැටී ඇත්තේ ටොන් 3,000 ක අබලි යකඩ පටවාගත් ටොන් 1989 ක් බරැති බෙලීස් රාජ්‍යයේ ලියාපදිංචි ගුවෝෂිං එක නැමති නෞකාව සහ ටොන් 138 ක් බරැති ජපාන ට්‍රෝලර් යාත්‍රාවක්.\nමෙහිදි භාණ්ඩ ප්‍රවාහන නෞකාවේ සිටි චීන සහ වියට්නාම ජාතිකයන්ගෙන් සමන්විත කාර්ය මණ්ඩලයේ 14 දෙනෙකු මුහුදට වැටී ඇති අතර, ඉන් එක් අයෙකු පමණක් ආසන්නයේ ගමන් ගත් තවත් නෞකාවකින් බේරාගෙන තිබෙනවා.\nජපාන ධීවර යාත්‍රාවේ සිටි 15 දෙනෙකුගෙන් යුත් කාර්ය මණ්ඩලයට අනතුරෙන් හානියක් සිදුව නැහැ.",
       "URL": "https://www.hirunews.lk/235557/ජපාන-මුහුදේ-යාත්‍රා-දෙකක්-ගැටී-13-දෙනෙකු-අතුරුදන්",
       "Category": "International News",
       "Parent URL": "https://www.hirunews.lk/international-news.php?pageID=194"
}