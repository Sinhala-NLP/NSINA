{
       "Source": "hirunews",
       "Timestamp": "Sunday, 26 January 2020 - 8:22",
       "Headline": "ඇමරිකානුවන් චීනයෙන් ඉවත් කරගැනීමට කුලී ගුවන් යානයක්",
       "News Content": "මාරාන්තික කොරෝනා වෛරසය කේන්ද්‍රගතවී ඇති චීනයේ හුබෙයි ප්‍රාන්තයේ වූහාන් නගරයේ සිටින සිය රාජතාන්ත්‍රික නිලධාරීන් සහ ඔවුන්ගේ පවුල්වල සාමාජිකයන් ඉවත් කරගැනීම සඳහා ඇමරිකානු රජය කුලී ගුවන් යානයක් යොදවන බව සී.එන්.එන්. ප්‍රවෘත්ති සේවාව සඳහන් කළා.\nවූහාන් නගරයේ ඇමරිකානු කොන්සල් කාර්යාලයක් පිහිටුවා ඇති අතර, මේ වනවිට එය තාවකාලිකව වසා දමා ඇති බව සඳහන්.\nඑහි සිටි රාජ්‍යතාන්ත්‍රික නිලධාරීන් සහ ඔවුන්ගේ පවුල්වල සාමාජිකයන් ඉවත් කරගැනීම සඳහා බෝයිං 737 හෝ 767 වර්ගයේ යානයක් කුලියට ගැනීමටයි ඇමරිකාව කටයුතු කරමින් සිටින්නේ.\nකෙසේ නමුත් එලෙස ඇමරිකානුවන් ඉවත් කරගැනීම රඳා පවතින්නේ චීන රජය ඒ සඳහා ලබාදෙන අවසරය මත පදනම්ව බව ඇමරිකානු මාධ්‍ය වාර්තා කළා.\nවූහාන් නගරයේ ඇමරිකානු කොන්සල් කාර්යාලය ඉවත් කර ගැනෙන ඇමරිකානුවන් ලියාපදිංචි කර ඇති අතර, ඔවුන් රැගෙන එන ගුවන් යානයේ වෛද්‍ය කණ්ඩායමක් යෙදවීමටද පියවර ගැනෙනු ඇති.",
       "URL": "https://www.hirunews.lk/233069/ඇමරිකානුවන්-චීනයෙන්-ඉවත්-කරගැනීමට-කුලී-ගුවන්-යානයක්",
       "Category": "International News",
       "Parent URL": "https://www.hirunews.lk/international-news.php?pageID=204"
}