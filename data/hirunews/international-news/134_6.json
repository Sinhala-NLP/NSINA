{
       "Source": "hirunews",
       "Timestamp": "Wednesday, 24 February 2021 - 9:54",
       "Headline": "ඉන්දීය ගොවීන් ට්‍රැක්ටර් හතලිස් ලක්ෂයකින් දිල්ලියට",
       "News Content": "මෝදි රජයේ නව ගොවි පනත්වලට එරෙහිව ඉන්දීය ගොවීන් ට්‍රැක්ටර් හතලිස් ලක්ෂයකින් නවදිල්ලියේ පාර්ලිමේන්තු ගොඩනැගිල්ල වෙත පැමිණීමට සූදානම් බව ගොවි නායකයෙකු වන රාකේෂ් ටිකේට් ප්‍රකාශ කළා.\nනව පනත් හකුලා ගැනීමට රජය සූදානම් නැත්නම් ඕනෑම මොහොතක දිල්ලි රථ චාරිකාවට සූදානම් බවයි රාජස්ථාන් ප්‍රාන්තයේ ගොවි සමුළුවක් අමතමින් ඔහු ඊයේ සඳහන් කළේ.\nපසුගිය ජනවාරි 26 වැනිදා ගොවීන් නවදිල්ලියේ සිදුකළ විරෝධතාව අපකීර්තියට පත් කිරීමට රජය කටයුතු කරමින් සිටින බවටද ඔහු චෝදනා කළා.\nමේ අතර, ඉන්දීය ගොවීන්ට සහය පළ කරමින් ස්වීඩන පාරිසරික ක්‍රියාකාරිනි ග්‍රේටා තන්බර්ග් පළ කළ ට්වීටර් සටහනක් ප්‍රචාරය කිරීම සම්බන්ධයෙන් අත්අඩංගුවට ගත් යොවුන් පරිසර ක්‍රියාකාරිනියක වූ 22 හැවිරිදි දීෂා රවීට ඊයේ දිල්ලි අධිකරණයෙන් ඇප ලබාදී තිබෙනවා.\nඇය එලෙස අත්අඩංගුවට ගෙන ඇත්තේ ගොවි පනත්වලට එරෙහි විරෝධතාවන්ට සහය දක්වන ක්‍රියාකාරීන් මර්දනය කිරීමේ පියවරක් ලෙසයි විචාරකයින් හඳුන්වන්නේ.",
       "URL": "https://www.hirunews.lk/263523/ඉන්දීය-ගොවීන්-ට්‍රැක්ටර්-හතලිස්-ලක්ෂයකින්-දිල්ලියට",
       "Category": "International News",
       "Parent URL": "https://www.hirunews.lk/international-news.php?pageID=134"
}