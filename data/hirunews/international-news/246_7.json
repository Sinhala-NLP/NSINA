{
       "Source": "hirunews",
       "Timestamp": "Sunday, 11 August 2019 - 10:04",
       "Headline": "ඉන්දියාවේ මෝසම් ජල ගැල්මෙන් 114ක් මියයයි",
       "News Content": "ඉන්දියාවේ ප්‍රාන්ත රැසක මෝසම් වැසි සමඟ ඇති වූ ජල ගැලීම් හේතුවෙන් මියගිය සංඛ්‍යාව 114 දක්වා ඉහළ ගොස් තිබෙනවා.\nජල ගැල්මෙන් වැඩිම හානියක් සිදුව ඇති කේරළ ප්‍රාන්තයේ පුද්ගලයන් 57 දෙනෙකු මියගොස් ඇති අතර, පසුගිය දින දෙක තුළ එක්ලක්ෂ 66,000 කට වැඩි පිරිසක් අවතැන් වී ඇති බව සඳහන්.\nගුවන් ධාවන පථය ජලයෙන් යටවීම නිසා වසා දැමුණු කේරලයේ කොචින් ගුවන් තොටුපල අද පස්වරුවේ යළි විවෘත කිරීමට නියමිතයි.\nඉන්දීය ආරක්ෂක අංශ ජීවිතාරක්ෂක මෙහෙයුම්වල නිරත වන අතර, අතරමං වී ඇති පිරිස්වලට ගුවනින් ආහාර හෙලීමටද පියවර ගෙන තිබෙනවා.\nකේරලය මෙන්ම කර්නාටක මහාරාෂ්ට්‍ර සහ ගුජරාට් ප්‍රාන්තවලටද ජල ගැල්මෙන් විශාල හානියක් සිදුව ඇති බව වාර්තා වුණා.",
       "URL": "https://www.hirunews.lk/221993/ඉන්දියාවේ-මෝසම්-ජල-ගැල්මෙන්-114ක්-මියයයි",
       "Category": "International News",
       "Parent URL": "https://www.hirunews.lk/international-news.php?pageID=246"
}