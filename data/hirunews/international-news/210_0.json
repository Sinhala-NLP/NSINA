{
       "Source": "hirunews",
       "Timestamp": "Saturday, 04 January 2020 - 16:14",
       "Headline": "ඇමරිකානු ප්‍රහාරයෙන් මියගිය ඉරාන හමුදා නායකයාගේ දේහය අද මව්රටට",
       "News Content": "ඇමරිකානු ගුවන් ප්‍රහාරයකින් මියගිය ඉරාන හමුදා ප්‍රධානී ජෙනරාල් කාසෙම් සොලෙයිමානි සහ ඉරාක සන්නද්ධ කණ්ඩායමේ නායක අබු මහදි - අල් - මුහන්දිස් වෙනුවෙන් බැග්ඩෑඩ් නුවර අද පැවති අවමංගල්‍ය යාච්ඤා මෙහෙයට දහස් සංඛ්‍යාත ඉරාක ජනයා එක්වුණා.\nබැග්ඩෑඩයේ ෂියා මුස්ලිම් ආගමික ප්‍රදේශයක් වන කධමියා වෙතින් නික්මුණු අවමංගල්‍ය පෙරහරට ඉහළ පෙලේ රාජ්‍ය නිලධාරින් ද එක්වී තිබෙනවා.\nඅවමංගල්‍ය පෙරහරට එක්වූවන්, ඇමරිකානු විරෝධී පාඨ හඬ නැගූ අතර, ඇතමුන් ඉරාන ආධ්‍යාත්මික නායක අයතොල්ල අලි කමේනිගේ ඡායාරූප අතැතිව සිටි බව සඳහන්.\nබැග්ඩෑඩ් ජාත්‍යන්තර ගුවන්තොටුපල ආසන්නයේදී ඊයේ උදෑසන ඇමරිකානු හමුදා එල්ල කළ ඩ්‍රෝන ප්‍රහාරයෙන් ඔවුන් දෙදෙනා ඇතුළු දස දෙනෙකු ජිවිතක්ෂයට පත්වුණා.\nඉරාන හමුදා ප්‍රධානියාගේ දේහය අද පස්වරුවේ ඉරානයට රැගෙන යාමට නියමිත අතර, ඔහුගේ දේහය පිළිබද අවසන් කටයුතු ලබන අඟහරුවාදා මධ්‍යම ඉරානයේ - කර්මෙන්හි පැවැත්වීමට නියමිතයි.",
       "URL": "https://www.hirunews.lk/231575/ඇමරිකානු-ප්‍රහාරයෙන්-මියගිය-ඉරාන-හමුදා-නායකයාගේ-දේහය-අද-මව්රටට",
       "Category": "International News",
       "Parent URL": "https://www.hirunews.lk/international-news.php?pageID=210"
}