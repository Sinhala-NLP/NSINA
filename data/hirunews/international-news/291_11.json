{
       "Source": "hirunews",
       "Timestamp": "Sunday, 10 February 2019 - 8:06",
       "Headline": "මහ රැජිනගේ සැමියා රියදුරු බලපත්‍රය නැවත භාරදෙයි",
       "News Content": "බ්‍රිතාන්‍යයේ දෙවන එලිසබෙත් මහ රැජිනගේ සැමියා වන පිලිප් කුමරු හෙවත් එඩින්බරෝ හි ආදිපාදවරයා සිය රියදුරු බලපත්‍රය පොලීසිය වෙත භාරදී තිබෙනවා.\n97 හැවිරිදි පිලිප් කුමරු එම පියවර ගෙන ඇත්තේ ඔහු පැදවූ රථය රිය අනතුරකට ලක්වීමේ සිද්ධියට ප්‍රතිචාර දක්වමින්.\nකෙසේ නමුත් බකිංහැම් මාළිගය ප්‍රකාශ කළේ ඔහු ස්වේච්ඡාවෙන් එම පියවරට එළඹුණු බවයි.\nපසුගිය ජනවාරි 17 වනදා ලන්ඩනයේදී ඔහුගේ රථය ළදරුවෙකු ඇතුලූ තුන්දෙනෙකු ගමන් කළ වාහනයක ගැටී 46 හැවිරිදි කාන්තාවක් තුවාල ලැබුවා.\nකෙසේ නමුත් එහිදී පිලිප් කුමරුට හානියක් සිදුවූයේ නැහැ.\nඅනතුරින් පසු ඔහු ආරක්ෂිත බඳ පටි නොමැතිව රිය පැදවීම පිළිබඳව පොලීසිය අවවාදයක්ද සිදුකළා.\nසිද්ධිය සම්බන්ධයෙන් පිලිප් කුමරු සිය වරද පිළිගෙන ඇති අතර, අනතුරින් තුවාල ලැබූ කාන්තාව වෙත ඒ පිළිබඳ කණගාටුව පළ කරමින් ලිපියක් යවා ඇත්තේ සිය තනතුරු කිසිවක් නොමැතිව පිලිප් ලෙස අත්සන් කරමින්.\nමීට තුන් වසරකට පෙර එවකට ඇමරිකානු ජනාධිපති බැරැක් ඔබාමා ලන්ඩනයට පැමිණි අවස්ථාවේ ඔහු සහ මිෂෙල් ඔබාමා මෙන්ම මහ රැජිනද රැගත් මෝටර් රථය පදවාගෙන ගියේ පිලිප් කුමරු විසින්.",
       "URL": "https://www.hirunews.lk/210085/මහ-රැජිනගේ-සැමියා-රියදුරු-බලපත්‍රය-නැවත-භාරදෙයි",
       "Category": "International News",
       "Parent URL": "https://www.hirunews.lk/international-news.php?pageID=291"
}