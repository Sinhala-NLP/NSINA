{
       "Source": "hirunews",
       "Timestamp": "Sunday, 13 December 2020 - 19:58",
       "Headline": "මරා දැමූ ඩෙන්මාකයේ මින්ක් නම් මුගටි විශේෂය වළ දැමූ  ප්‍රදේශවල ජල මූලාශ්‍රවලට වෛරසය මුසුවීමේ අවදානමක්",
       "News Content": "කොවිඩ් 19 වෛරස ප්‍රභේදයක් හඳුනා ගැනීමත් සමඟ ඉකුත් නොවැම්බර් මාසයේදී මරා දැමූ ඩෙන්මාකයේ මින්ක් නම් මුගටි විශේෂය වළ දැමූ  ප්‍රදේශවල ජල මූලාශ්‍රවලට වෛරසය මුසුවීමේ අවදානමක් මතු වී තිබෙනවා.\nඩෙන්මාර්ක් පරිසර ආරක්ෂණ අධිකාරිය අනතුරු අඟවන්නේ ජල මුලාශ්‍ර සමඟ වෛරසය මුසු වුවහොත් කොවිඩ් 19 ශීඝ්‍රයෙන් ව්‍යාප්තවීමට එය හේතුවනු ඇති බවයි.\nසම් සහ රෙදිපිළි නිෂ්පාදනයේදී සම් ලබා ගැනීමට යොදා ගන්නා මින්ක් නම් මුගටි විශේෂය ආශ්‍රිතව කොවිඩ් 19 වෛරසයේ ප්‍රභේදයක් හඳුනා ගැනීමත් සමඟ ඩෙන්මාකයේ මිනික් මුගටියන් මිලියන 17ක්  පමණ මරා දැමුවේ ඉකුත් නොවැම්බර් මාසයේයි.\nමරා දැමූ මුගටින්ගේ සිරුරු එරට හමුදාව මගින් පාලනය වන ප්‍රදේශවල මීටර් 2ක් පමණ ගැඹුරින් වළ දැමුණා.\nඩෙන්මාර්ක් පරිසර ආරක්ෂක අධිකාරිය අනතුරු අඟවන්නේ වළ දැමූ මුගටි සිරුරු දිරාපත්ව යාමේදී අභ්‍යන්තර ජල මූලාශ්‍ර සමඟ කොවිඩ් 19 වෛරසය මුසුවීමේ දැඩි අවදානමක් පවතින බවයි.\nඑලෙස ජල මූලාශ්‍ර සමඟ මෙම වෛරසය මුසු වුවහොත් කොවිඩ් 19 ආසාදිතයින් ඉහළයාමේ දැඩි ප්‍රවණතාවක් පවතින බව එම අධිකාරිය පෙන්වා දෙනවා.\nඒ අනුව වල දැමූ මුගටි සිරුරු ආරක්ෂක පියවර අනුගමනය කරමින් පුළුස්සා දැමීමට ඩෙන්මාකය පියවර ගෙන තිබෙනවා.\nමේ අතර කොවිඩ් 19 වෛරසයෙන් ලොව වැඩිම බලපෑමක් එල්ල වී ඇති අමෙරිකාව තුළ හෙට සිට ෆයිසර් කොවිඩ් 19 මර්දන එන්නත ලබාදීමට බලධාරීන් පියවර ගෙන තිබෙනවා.\nෆයිසර් එන්නත ලොව පළමු වරට භාවිතයට අනුමැතිය ලබාදුන්නේ බ්‍රිතාන්‍ය වන අතර රටවල් 8ක් ඊට අනුමැතිය ලබාදීමෙන් පසුවයි අමෙරිකාවේ ආහාර සහ ඖෂධ පාලන අධිකාරියේ අනුමැතිය ඊට හිමිවූයේ.\nනමුත් අමෙරිකාවේ ෆයිසර් එන්නතෙන් කොපමණ කාලයක් වෛරසයට එරෙහිව ආරක්ෂාව හිමි වනවාද සහ එන්නත ලබාගත් පුද්ගලයෙකුගෙන් කොවිඩ් 19 වෛරසය ව්‍යාප්තවීමේ හැකියාව සම්බන්ධයෙන් මෙතෙක් නිශ්චිත අධ්‍යයනයක් සිදුකර නැහැ.\nගෙවුණු දිනයේදී අමෙරිකාවේ දෙලක්ෂ 20,000කට අධික නව ආසාදිතයින් සංඛ්‍යාවක් හඳුනා ගත් අතර පුද්ගල මරණ 2300ක් පමණ වාර්තා වුණා.\nමේ අතර චීනයේ සිනෝෆා ආයතනය නිෂ්පාදනය කළ කොවිඩ් මර්දන එන්නත සම්බන්ධයෙන් සිය රට තුළ සිදුකරන සායනික අත්හදා බැලීම් අත්හිටුවීමට පේරු රජය  පියවර ගෙන තිබෙනවා.\nඒ, සායනික අත්හදා බැලීම් සඳහා සහභාගි වූ  පුද්ගලයෙකුට  දරුණු ආසාද්මිකතා මතුවීම හේතුවෙන්.",
       "URL": "https://www.hirunews.lk/256949/මරා-දැමූ-ඩෙන්මාකයේ-මින්ක්-නම්-මුගටි-විශේෂය-වළ-දැමූ-ප්‍රදේශවල-ජල-මූලාශ්‍රවලට-වෛරසය-මුසුවීමේ-අවදානමක්",
       "Category": "International News",
       "Parent URL": "https://www.hirunews.lk/international-news.php?pageID=148"
}