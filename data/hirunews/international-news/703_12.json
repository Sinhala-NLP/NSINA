{
       "Source": "hirunews",
       "Timestamp": "Monday, 21 September 2015 - 8:29",
       "Headline": "මහජන ප්‍රදර්ශනයට පෙර කොටියෙකුගේ  ග්‍රහණයට හසුවු සේවිකාව (ඡායාරූප ද සහිතයි)",
       "News Content": "කොටියන් භාරව කටයුතු කළ සේවිකාවක කොටියෙකුගේ සපාකෑමට ලක්ව මියගියා. සිද්ධිය වාර්තාවූයේ නවසීලන්තයේ හැමිල්ටන් සත්වෝද්‍යානයෙන්.\nකොටියන් රඳවා සිටින කූඩුව විවර කර මහජන ප්‍රදර්ශන කලාපය කරා සතුන් රැගෙන යන්නට  ඊයේ (20) උදෑසන සේවිකාවක් සූදානම් වූවා. දොර විවර කළ අවස්ථාවේදී ඇය  පිරිමි කොටියෙකුගේ ග්‍රහණයට හසුවුණා.\n'ඔzස්'   එකවරම  'සෑම්' වෙත කඩාපැන ඇති අතර ඉන් බේරන්නට ඇය දැරූ උත්සාහය ව්‍යර්ථ වූවා. ඒ  'ඔzස්' -  'සෑම්' ට කිසිවක් කරන්නට අවස්ථාවක් නොදුන් නිසාවෙන්.\nඔzස් නම් කොටියා  කළක පටන්   රැකබලාගෙන ඇත්තේද මෙම සේවිකාව විසින්. සමන්තා කුඩෙවේ නම් වන  ඇය 43 වියෙහි පසුවූවා. ඇයට වසර 20ක් පමණ මෙම ක්ෂේත්‍රයේ පළපුරුද්දක් ඇත.\nසහෝදර සේවක මණ්ඩලයේ ආදරණීය 'සෑම්' ලෙසින් ප්‍රචලිතව සිටි ඇය උපන් දින සැමරුම නොවැම්බර් 16 සමරන්නට අපේක්ෂාවෙන් සිටියා. ඇය පදිංචිව සිටියේ උතුරු නවසීලන්තයේ පිරෝන්ජියා ප්‍රදේශයේ.\nඕස්ට්‍රේලියාවේ සිට නවසීලන්ත හැමිල්ටන් සත්වෝද්‍යානයට පසුගිය වසරේ කොටියා ගෙනවිත් ඇත්තේ 'ගෝලීය සත්ව විශේෂ කළමනාකරණ ව්‍යාපෘතිය' අනුවයි.  ඔzස් -   අවුරුදු 10ක් පමණ වූ සුමත්‍රානු ඝනයේ පිරිමි සතෙක්.\nහැමිල්ටන් සත්වෝද්‍යාන කළමනාකාරීත්වය නිවේදනය කළේ , සත්වයින්ගේ භාරකරුවෙකුට එල්ල වූ පළමු දරුණුතම ප්‍රහාරය මෙය බවයි.",
       "URL": "https://www.hirunews.lk/116964/මහජන-ප්‍රදර්ශනයට-පෙර-කොටියෙකුගේ-ග්‍රහණයට-හසුවු-සේවිකාව",
       "Category": "International News",
       "Parent URL": "https://www.hirunews.lk/international-news.php?pageID=703"
}