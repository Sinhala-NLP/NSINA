{
       "Source": "hirunews",
       "Timestamp": "Sunday, 22 October 2017 - 8:25",
       "Headline": "ජපානයේ මහමැතිවරණය ඇරඹේ",
       "News Content": "ජපානය අද මහමැතිවරණයට මුහුණ දෙනවා.\nඡන්දය ප්‍රකාශ කිරීම මේ වන විටත් ආරම්භ වී ඇති අතර, මිලියන සංඛ්‍යාත ජපන් ජාතිකයන් ඡන්දපොළ වෙත ඇදෙමින් සිටින බව විදෙස් වාර්තා සඳහන් කළා.\nඋතුරු කොරියාවෙන් එල්ල වන තර්ජනයට දැඩි ප්‍රතිචාර දැක්වීම හේතුවෙන් යළි ජනප්‍රියතාව ගොඩනගා ගත් අගමැති ෂින්සෝ අබේ මෙම මහමැතිවරණය ප්‍රකාශයට පත් කළේ මීට මාසයකට පෙරයි.\nජපානය මුහුණ දෙන ජාතික අර්බුදය හමුවේ නව ජනතා වරමක් අවශ්‍ය බව හදිසි මැතිවරණය ප්‍රකාශයට පත් කරමින් ඔහු පසුගිය සැප්තැම්බර් 25 වන දා සඳහන් කළා. මැතිවරණයෙන් ෂින්සෝ අබේගේ ලිබරල් ප්‍රජාතන්ත්‍රවාදී පක්ෂය පැහැදිලි ජයග්‍රහණයක් ලබාගනු ඇතැයි අපේක්ෂා කෙරෙනවා.\nඑසේ වුවහොත් ෂින්සෝ අබේ දෙවන ලෝක යුද්ධයෙන් පසු ජපානයේ දීර්ඝතම කාලයක් පාලන බලය හෙබවූ අග්‍රාමාත්‍යවරයා බවට පත්වනු ඇති.",
       "URL": "https://www.hirunews.lk/174111/ජපානයේ-මහමැතිවරණය-ඇරඹේ",
       "Category": "International News",
       "Parent URL": "https://www.hirunews.lk/international-news.php?pageID=429"
}