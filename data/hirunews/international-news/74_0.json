{
       "Source": "hirunews",
       "Timestamp": "Saturday, 18 December 2021 - 9:27",
       "Headline": "ඔමික්‍රොන් නිසා යුරෝපයේ සීමාවන් නත්තලට පෙර දැඩිවන ලකුණු",
       "News Content": "ඔමික්‍රොන් කොරෝනා ප්‍රභේදයේ ව්‍යාප්තිය හේතුවෙන් නත්තලට පෙර සංචරණ සහ සමාජමය සීමාවන් දැඩි කිරීම පිළිබඳව යුරෝපීය රටවල් අවධානය යොමු කරමින් සිටින බව වාර්තාවනවා.\nජර්මනිය, අයර්ලන්තය, ස්විට්සර්ලන්තය සහ ඩෙන්මාර්කය මෙලෙස සීමාවන් දැඩි කිරීමට සැළසුම් කර ඇති අතර, ප්‍රංශය දැනටමත් බ්‍රිතාන්‍යය වැසියන් සඳහා සිය දේශසීමා වසා දැමීමට පියවර ගෙන අවසන්.\nප්‍රංශ අග්‍රාමාත්‍ය ජෝන් කැස්ටෙක්ස් ප්‍රකාශ කළේ, ඔමික්‍රොන් ඉදිරි වසරේ යුරෝපය පුරා අකුණු පහරක් මෙන් පැතිර යනු ඇති බවයි.\nයුරෝපයේ ඔමික්‍රොන් කේන්ද්‍රය වී ඇති බ්‍රිතාන්‍යයෙන් ඊයේ(17) දිනයේදීත් නව ආසාදිතයන් 93,045 ක් හඳුනා ගැනුනා.\nඊයේ දිනයේ තවත් මරණ 111ක් වාර්තාවීමත් සමඟ බ්‍රිතාන්‍යයේ කොරෝනා මරණ සංඛ්‍යාවද එක්ලක්ෂ 47,000 ද, ඉක්මවූවා.\nඔමික්‍රොන් ප්‍රභේදයට මුහුණදීම සඳහා බ්‍රිතාන්‍යය ගෙන ඇති මූලික පියවර වන්නේ, බූස්ටර් එන්නත් ලබාදීම වේගවත් කිරීමයි.\nමේ අතර ඔමික්‍රොන් කොරෝනා ප්‍රභේදය ඩෙල්ටා ප්‍රභේදය මෙන් පස් ගුණයක් වැඩියෙන් සම්ප්‍රේෂණය විය හැකි බව, ලන්ඩනයේ ඉම්පීරියල් කොලේජ් විද්‍යායතනය සිදුකළ අධ්‍යයනයකින් අනාවරණ වී තිබෙනවා.\nඑමෙන්ම කළින් රෝගය වැළඳී තිබීම හේතුවෙන් ඔමික්‍රොන් ප්‍රභේදයට එරෙහිව සැළසෙන ප්‍රතිශක්තිය සියයට 19ක් තරම් අඩු මට්ටමක පවතින බවයි, එම අධ්‍යයනයෙන් හෙළිවී ඇත්තේ.",
       "URL": "https://www.hirunews.lk/291394/ඔමික්‍රොන්-නිසා-යුරෝපයේ-සීමාවන්-නත්තලට-පෙර-දැඩිවන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=74"
}