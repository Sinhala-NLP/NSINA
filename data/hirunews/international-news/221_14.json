{
       "Source": "hirunews",
       "Timestamp": "Saturday, 23 November 2019 - 14:59",
       "Headline": "ජනපති පුටින් අද පක්ෂය අමතයි",
       "News Content": "රුසියානු ජනාධිපති ව්ලැදිමීර් පුටින් අද එරට පාලක පක්ෂය වන යුනයිටඞ් රුසියා පක්ෂයේ ජාතික සම්මේලනය අමතනවා.\nමොස්කව් නුවර ප්‍රදර්ශන මධ්‍යස්ථානයකදී අද ඔහු මෙලෙස සිය පාක්ෂිකයන් අමතන්නේ පාලක පක්ෂයේ ජනප්‍රියත්වය සියයට 32 දක්වා පහත බැස ඇති අවස්ථාවකයි.\n2001 වසරේ පිහිටුවනු ලැබූ යුනයිටඩ් රුසියා පක්ෂය, රුසියානු පාර්ලිමේන්තුවේ බලය හිමිකරගෙන සිටින්නේ 2007 වසරේ සිටයි.\nකෙසේ නමුත්, ජනපති පුටින්ගේ විශ්වාසවන්ත සගයා වන අගමැති මෙද්වදෙව් මෙහෙය වන පක්ෂයේ ප්‍රතිසංස්කරණ සිදුකළ යුතු බව බොහෝ දෙනාගේ අදහසයි. ජනපති පුටින් පක්ෂ සම්මේලනය ඇමතීම එහි ජනප්‍රියත්වය ඉහළ නැංවීමට හේතුවනු ඇතැයි විශ්වාස කෙරෙනවා.\nකෙසේ නමුත්, සිය 4 වන නිල කාලය නිම වන 2024 න් පසු ජනපති පුටින්ගේ සැලසුම් ඉදිරිපත් කිරීමෙන් තොරව පක්ෂයේ විශාල පරිවර්තනයක් අපේක්ෂා කළ නොහැකි බවයි දේශපාලන විචාරකයන් පෙන්වා දෙන්නේ.",
       "URL": "https://www.hirunews.lk/228816/ජනපති-පුටින්-අද-පක්ෂය-අමතයි",
       "Category": "International News",
       "Parent URL": "https://www.hirunews.lk/international-news.php?pageID=221"
}