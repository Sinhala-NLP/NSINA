{
       "Source": "hirunews",
       "Timestamp": "Friday, 10 April 2015 - 13:28",
       "Headline": "අවුන්සාන් සුකී මැතිවරණ වර්ජනයකට සැරසේ",
       "News Content": "තමාට ජනාධිපතිවරණයට ඉදිරිපත් වීම සඳහා පවතින බාධාවන් ඉවත් කිරීමට ජනාධිපති තෙයින් සෙයින්ගේ රජය කටයුතු නොකළහොත් මහ මැතිවරණය වර්ජනය කිරීමට සිදුවිය හැකි බව මියන්මාර විපක්ෂ නායිකා අවුන්සාන් සුකී පවසනවා. මේ වසර අගදී පැවැත්වීමට නියමිත මියන්මාර මැතිවරණය එරට ප්‍රජාතන්ත්‍රවාදී ප්‍රතිසංස්කරණවල වැදගත් පියවරක් ලෙසයි සැලකෙන්නේ. වත්මන් මියන්මාර පාර්ලිමේන්තුවේ ආසනවලින් හතරෙන් එකක් හමුදා නියෝජනය සඳහා වෙන් වී තිබෙනවා. එම වගන්තියද සංශෝධනය කළ යුතු බව මියන්මාර විපක්ෂ නායකවරියගේ අදහසයි. වර්තමාන ව්‍යවස්ථාව අනුව විදේශිකයෙකු හා විවාහ වී සිටින අයෙකුට හෝ ඔහුගේ දරුවන්ට මියන්මාර ජනාධිපතිවරණයට ඉදිරිපත් විය නොහැකියි. අවුන්සාන් සුකීගේ සැමියා බ්‍රිතාන්‍ය ජාතිකයෙකු වන අතර, ඇයගේ දරුවන්ද එරට පුරවැසිභාවය ලබා සිටිනවා. අදාළ වගන්තිය මියන්මාර මිලිටරි ජුන්ටාව එරට ව්‍යවස්ථාවට ඇතුළත් කර ඇත්තේ අවුන්සාන් සුකී ඉලක්ක කරගෙනයි.",
       "URL": "https://www.hirunews.lk/107295/අවුන්සාන්-සුකී-මැතිවරණ-වර්ජනයකට-සැරසේ",
       "Category": "International News",
       "Parent URL": "https://www.hirunews.lk/international-news.php?pageID=744"
}