{
       "Source": "hirunews",
       "Timestamp": "Sunday, 27 January 2013 - 16:35",
       "Headline": "ජපානය උඩුගුවනේ ආරක්ෂක ඇස ශක්තිමත් කරයි.",
       "News Content": "උඩුගුවනේ සිට කලාපයේ වර්ධනයන් නිරීක්ෂණය කිරීම සඳහා ජපානය අද (27) තවත් චන්ද්‍රිකා දෙකක් කක්ෂගත කළා. විශේෂයෙන් උතුරු කොරියාව තවත් න්‍යෂ්ටික අත්හදා බැලීමක් සිදුකරන බව ප්‍රකාශ කිරීමත් සමගයි මෙම චන්ද්‍රිකා උඩුගුවනට යැවුණේ. රේඩාර් උපකරණවලින් සමන්විත මින් එක් චන්ද්‍රිකාවකට ලෝකයේ  ඕනෑම ප්‍රදේශයක් දිනකට වරක් හෝ නිරීක්ෂණය කළ හැකියි. අනෙක් චන්ද්‍රිකාව පර්යේෂණ සහ සංවර්ධන කටයුතු සඳහා දත්ත එක්රැස් කරගනු ලබනවා. ජපාන අභ්‍යවකාශ ගවේෂණ ආයතනය මෙම චන්ද්‍රිකා දෙක දකුණුදිග ටනෙගෂීමා දිවයිනේ සිට අද (27)උඩුගුවන් ගත කළේ දේශීය රොකට්ටුවක් ආධාරයෙන්. චන්ද්‍රිකා කක්ෂගතකිරීම නිසි ආකාරයෙන් සිදුවූ බව ජපාන අභ්‍යාවකාශ ගවේෂණ ආයතනය සදහන් කළා. රේඩාර් උපකරණ සහිත පළමු චන්ද්‍රිකාව මගින් පොළොවේ වර්ග කිලෝමීටරයක් තරම් වූ ප්‍රදේශයක් වළාකුළු පවතින විට දී ද රාත්‍රී කාලයේ නිරීක්ෂණය කළ හැකි වීම විශේෂත්වයක්. උතුුරු කොරියාව පිළිබද දැඩි ස්ථාවරයක පසුවන ජපාන අගමැති ෂින්සෝ අබේ මෙම චන්ද්‍රිකා සාර්ථක ලෙස කක්ෂගත කිරීම පිළිබද උද්දාමයට පත්වී සිටිනවා.",
       "URL": "https://www.hirunews.lk/52229/ජපානය-උඩුගුවනේ-ආරක්ෂක-ඇස-ශක්තිමත්-කරයි",
       "Category": "International News",
       "Parent URL": "https://www.hirunews.lk/international-news.php?pageID=867"
}