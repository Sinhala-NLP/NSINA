{
       "Source": "hirunews",
       "Timestamp": "Sunday, 01 November 2015 - 13:23",
       "Headline": "යුද ගැටුම් නිසා මිලියන 60 ක් ලෝක ජනතාව අවතැන්වෙයි",
       "News Content": "යුද ගැටුම් සහ ප්‍රචන්ඩත්වය හේතුවෙන් ලොව පුරා මිලියන 60 ක් ජනතාව අවතැන්වී සිටින බව ජගත් සංවිධාන මහ ලේකම් බෑන් කී මූන් පවසනවා. ඒ අනුව දෙවන ලෝක යුද්ධයෙන් පසු ලෝකවාසීන් වැඩිම පිරිසක් අවතැන්වූ යුගය දැන් උදාවී ඇති බවයි අන්තර්ජාතික රතුකුරුස කමිටුවේ ප්‍රධානී පීටර් මවුරර් සමඟ ඒකාබද්ධ ප්‍රකාශයක් නිකුත් කරමින් ජගත් මහ ලේකම්වරයා කියා සිටියේ. ජගත් සංවිධාන මහ ලේකම්වරයා සහ රතු කුරුස ප්‍රධානියා මෙලෙස ඒකාබද්ධ ප්‍රකාශයක් සිදුකර ඇත්තේ ප්‍රථම වතාවටයි. ඔවුන් දෙදෙනාම ලොව දැන් පවතින යුද ගැටුම් සහ ප්‍රචන්ඩත්වය පිළිබඳව ලෝක බලවතුන් දැඩි ලෙස දෝෂ දර්ශනයට ලක් කළා. ජාත්‍යන්තර රතු කුරුස ප්‍රධානියා එහිදී කියා සිටියේ ඇෆ්ගනිස්ථානය, නයිජීරියාව, සිරියාව වැනි රටවල සිවිල් ජනතාව පීඩාවට ලක්වීම වැළැක්වීම සඳහා ලෝක ප්‍රජාව කඩිනම් පියවර ගත යුතු බවයි.",
       "URL": "https://www.hirunews.lk/119464/යුද-ගැටුම්-නිසා-මිලියන-60-ක්-ලෝක-ජනතාව-අවතැන්වෙයි",
       "Category": "International News",
       "Parent URL": "https://www.hirunews.lk/international-news.php?pageID=693"
}