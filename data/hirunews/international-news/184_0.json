{
       "Source": "hirunews",
       "Timestamp": "Saturday, 25 April 2020 - 9:20",
       "Headline": "ඉන්දියාවේ දිනක වැඩිම කොරෝනා ආසාදිතයන් ගත වූ පැය 24 තුළ",
       "News Content": "ඉන්දියාවේ දිනක වැඩිම කොරෝනා වෛරස් ආසාදිත සංඛ්‍යාව, එනම් නව ආසාදිතයන් 1752 ඊයේ වාර්තා වුණා.\nඅද උදෑසනින් අවසන් වූ පැය 24 තුළ නව කොරෝනා මරණ 37ක් වාර්තා වී ඇති අතර ඒ අනුව එරටින් වාර්තා වන කොරෝනා මරණ සංඛ්‍යාව 723 දක්වා ඉහළ යනවා. ඉන්දියාවේ මුළු ආසාදිත සංඛ්‍යාව මේ වන විට 24,000 ඉක්මවා තිබෙනවා.\nඉන්දියාවේ කොරෝනා වෛරස් ආසාදිත රෝගීන් 4748ක් මේ වන විට පූර්ණ සුවය ලබා ඇති අතර, එය සියයට 20.57ක ප්‍රතිශතයක් ලෙසයි ඉන්දීය සෞඛ්‍ය අමාත්‍යාංශය හැදින්වූයේ.\nඉන්දියාවේ කොරෝනා වෛරස් ආසාදිත සංඛ්‍යාව දෙගුණ වීමේ වේගය දින 10ක් බව ද එමගින් සඳහන් කළා.\nඑය මීට පෙර දින හතහමාරක් ලෙස පැවති නිසා ඉන්දියාවේ කොරෝනා වෛරස් පාලනයක් පවතින බව එරට සෞඛ්‍ය අමාත්‍යාංශයේ අදහසයි.\nඑමෙන්ම, ඉන්දියාවේ දිස්ත්‍රික්ක 80කින් පසුගිය දින 14 තුළ කිසිදු ආසාදිතයෙකු වාර්තා නොවීම කොරෝනා වෛරසයේ දාම සම්ප්‍රේෂණය බිදී යාමක් ලෙස ඉන්දීය සෞඛ්‍ය අමාත්‍යාංශය හැදින්වූවා.\nමේ අතර පාකිස්ථානයද කොරෝනා වෛරසයේ ව්‍යාප්තිය පාලනය කිරීම සඳහා ක්‍රියාත්මක කරන සීමාවන් මැයි 9 වනදා දක්වා දීර්ඝ කර තිබෙනවා.\nප්‍රාන්ත රජයන් සමඟ පැවති සාකච්ඡාවකින් අනතුරුව එම තීරණයට එළඹි බවයි පාකිස්ථාන සැළසුම් අමාත්‍ය අසාද් ඔමාර් සඳහන් කළේ.\nකොරෝනා වෛරස් ආසාදිතයන් 11,940 ක් වාර්තාවන අතර, එරටින් වාර්තාවන කොරෝනා මරණ සංඛ්‍යාව 253 ක්.\nලොව පුරා කොරෝනා වෛරස් ආසාදිතයන්ගේ මුළු සංඛ්‍යාව මේ වනවිට 28 ලක්ෂ 32,520ක්  දක්වා ඉහළ ගොස් ඇති අතර, වාර්තාවී ඇති මරණ සංඛ්‍යාව එක්ලක්ෂ 97,343 ක්.",
       "URL": "https://www.hirunews.lk/239404/ඉන්දියාවේ-දිනක-වැඩිම-කොරෝනා-ආසාදිතයන්-ගත-වූ-පැය-24-තුළ",
       "Category": "International News",
       "Parent URL": "https://www.hirunews.lk/international-news.php?pageID=184"
}