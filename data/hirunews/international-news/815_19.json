{
       "Source": "hirunews",
       "Timestamp": "Tuesday, 06 August 2013 - 11:12",
       "Headline": "පාකිස්තාන හමුදා ප්‍රහාරයකින් ඉන්දීය සෙබලූන් 5ක් මරුට.",
       "News Content": "ජම්මු කාශ්මීරයේ දේශසීමා ප්‍රදේශයේ දී පාකිස්තාන හමුදා ප්‍රහාරයකින් ඉන්දීය සෙබලූන් 5 දෙනෙකු ජීවිතක්ෂයට පත්වූ බව එහි ප්‍රධාන අමාත්‍යවරයා ප්‍රකාශ කළා. ඉන්දීය මාධ්‍ය සඳහන් කළේ පාකිස්තාන සෙබලූන් ඉන්දීය දේශසීමාවට ඇතුළු වී ඊයේ (05) රාත්‍රියේ මෙම ප්‍රහාරය එල්ල කර ඇති බවයි. දේශසීමාවේ මුර සංචාරවල නිරත වූ ඉන්දීය සෙබලූන්ට ඔවුන් සැඟවී ප්‍රහාර එල්ල කර ඇති බව ද සඳහන්.\nමෙම ප්‍රහාරය ඉන්දු - පාකිස්තාන සාම සාකච්ඡා යළි ආරම්භ කිරීමට බාධාවක් වනු ඇතැයි ද ඉන්දීය මාධ්‍ය ප්‍රකාශ කළා. ඉන්දු - පාකිස්තාන දේශසීමාවේ ගලා බසින ගංගා සම්බන්ධයෙන් පවතින අර්බුදවලට විසඳුම් ලබා ගැනීමේ සාකච්ඡා මේ මස අග දී ආරම්භවීමට නියමිතව තිබූ අතර, සැප්තැම්බරයේ නිව්යෝක් හි පැවැත්වෙන ජගත් සංවිධාන මහමණ්ඩල සැසියට සමගාමීව දෙරටේ අග්‍රාමාත්‍යවරුන් මුණ ගැසීමට සැලසුම් වී තිබුණා.\nමේ අතර, නවතම වාර්තා සඳහන් කළේ ජම්මු කාශ්මීර දේශසීමාවේදී ඉන්දීය සෙබලූන්ට වෙඩි තැබූ බවට එල්ල වන චෝදනා පාකිස්තානය ප්‍රතික්ෂේප කර ඇති බවයි. දේශසීමාවේ එවැනි සිද්ධියක් ඇති නොවූ බවත්, පාකිස්තාන ආරක්ෂක ප්‍රධානියෙකු රොයිටර් පුවත් සේවයට පවසා තිබෙනවා.",
       "URL": "https://www.hirunews.lk/64519/පාකිස්තාන-හමුදා-ප්‍රහාරයකින්-ඉන්දීය-සෙබලූන්-5ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=815"
}