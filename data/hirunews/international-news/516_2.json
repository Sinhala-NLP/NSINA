{
       "Source": "hirunews",
       "Timestamp": "Saturday, 18 February 2017 - 11:52",
       "Headline": "උතුරු කොරියානු නායකයාගේ සොහොයුරු ඝාතනයට තවත් සැකකරුවෙකු අත්අඩංගුවට",
       "News Content": "උතුරු කොරියානු නායක කිම් ජොං අංගේ සොහොයුරෙකු වන කිම් ජොං නාම් මැලේසියාවේ ක්වාලාලාම්පූර් ගුවන් තොටුපළේදී අභිරහස් ලෙස ඝාතනයට ලක්වීම සම්බන්ධයෙන් උතුරු කොරියානු ජාතිකයෙකු අත්අඩංගුවට ගෙන තිබෙනවා.\nඔහු සිද්ධිය සම්බන්ධයෙන් මැලේසියානු පොලිස් භාරයට ගැනුණු 4 වැන්නායි.\nමීට පෙර කාන්තාවන් දෙදෙනෙකු සහ පිරිමි පුද්ගලයෙකු මේ සම්බන්ධයෙන් අත්අඩංගුවට ගැනුණා.\nඋතුරු කොරියානු නායකයාගෙන් වෙන් වී හුදෙකලා ජීවිතයක් ගත කළ ඔහුගේ සොහොයුරු කිම් ජොං නාම්, මැකාව් බලා යාම සඳහා ක්වාලාලාම්පූර් ගුවන් තොටුපළේ රැදී සිටින අවස්ථාවේ ඔහුගේ මුහුණට විෂ ද්‍රව්‍යයක් විසුරුවීමෙන් ඝාතනයට ලක්වුණා.\nසිද්ධිය සම්බන්ධයෙන් අත්අඩංගුවට ගත් කාන්තාවන් දෙදෙනා චෝදනා ප්‍රතික්ෂේප කරමින් ප්‍රකාශ කළේ එය රූපවාහිනී වැඩසටහනක රඟපෑමක් ලෙස තමන්ට හැගී ගිය බවයි.",
       "URL": "https://www.hirunews.lk/154803/උතුරු-කොරියානු-නායකයාගේ-සොහොයුරු-ඝාතනයට-තවත්-සැකකරුවෙකු-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=516"
}