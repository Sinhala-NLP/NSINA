{
       "Source": "hirunews",
       "Timestamp": "Tuesday, 07 July 2015 - 20:55",
       "Headline": "ලිප්ස්ටික් - ගුවන් යානයක් බස්සපු අයුරු",
       "News Content": "තායිලන්තයේ බැංකොක් නුවර සිට තුර්කියේ ඉස්තාන්බූල් නුවර දක්වා ගමන් කළ තුර්කි ගුවන් සේවයට අයත් ගුවන් යානයක් බෝම්බ තර්ජනයක් හේතුවෙන් දිල්ලි ගුවන් තොටුපල වෙත හදිසි ගොඩබෑමක් සිදුකර තිබෙනවා. එම ගුවන් යානයේ වැසිකිලියේ කණ්නාඩියේ තොල් ආලේපනයකින් තැබූ සටහනකින් බෝම්බ තර්ජනය සිදුකර තිබූ අතර එහි සටහන්ව තිබුණේ ගුවන් යානයේ ගමන් මලූ රැගෙන යන කොටසේ බෝම්බයක් තබා ඇති බවයි. ඒ සමඟම ගුවන් යානයේ නියමුවන් ඉන්දියාවේ දිල්ලි නුවර ගුවන් තොටුපල බලධාරීන්ට ඒ බව දැන්වීමෙන් පසු මෙම හදිසි ගොඩබෑම සිදුකර ඇති බවයි විදෙස් වාර්තා පවසන්නේ.\nකාර්ය මණ්ඩලය ඇතුලූව ගුවන් මගීන් 148 දෙනෙකු එහි ගමන් කර ඇති අතර මේ වනවිට ඔවුන් ගුවන් තොටුපලේ විශේෂ ස්ථානයක රඳවා ඇති බව සඳහන්. මීට අමතරව සියලූම මගීන්ගේ අත්බෑග් සහ අනෙකුත් ගමන් මළුවල ඇති තොල් ආලේපන විශේෂ පරීක්ෂාවට ලක් කරමින් පවතින බව විදෙස් වාර්තා පවසනවා. ඒ, මුහුණ බලන වීදුරුවේ සටහන් කර තිබූ තොල් ආලේපනයට සමාන තොල් ආලේපන ඇත්දැයි සොයා බැලීම සඳහායි. කෙසේ වුවත් මෙම සිද්ධිය සම්බන්ධයෙන් විශේෂ පරීක්ෂණයක් පැවැත්වීමට මේ වනවිට පියවර ගෙන ඇති බව ඉන්දීය සිවිල් ගුවන් සේවා අමාත්‍ය මහේෂ් ෂර්මා පවසනවා.",
       "URL": "https://www.hirunews.lk/112784/ලිප්ස්ටික්-ගුවන්-යානයක්-බස්සපු-අයුරු",
       "Category": "International News",
       "Parent URL": "https://www.hirunews.lk/international-news.php?pageID=720"
}