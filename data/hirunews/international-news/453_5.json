{
       "Source": "hirunews",
       "Timestamp": "Sunday, 06 August 2017 - 7:42",
       "Headline": "උතුරු කොරියාව ගැන ජගත් සංවිධානයෙන් දැඩි තීරණයක්",
       "News Content": "උතුරු කොරියාවේ මිසයිල වැඩපිළිවෙලට එරෙහිව නව දැඩි සම්බාධක පෙළක් පැනවීමට එක්සත් ජාතීන්ගේ ආරක්ෂක මණ්ඩලය ඊයේ තීරණය කළා.\nඒ අනුව උතුරු කොරියාවේ අපනයනයන්ට ද සම්බාධක පැනවෙන අතර, ආයෝජන සීමා කිරීමටද පියවර ගැනෙනවා.\nජගත් ආරක්ෂක මණ්ඩලයේ සාමාජිකයන් 15 දෙනා විසින් ඇමරිකාව ඉදිරිපත් කළ යෝජනාව ඒකමතිකව සම්මත කිරීම විශේෂත්වයක්.\nඋතුරු කොරියාව විසින් පසුගියදා අන්තර් මහද්වීපික බැලස්ටික් මිසයිල දෙකක් අත්හදා බැලූ අතර, එමඟින් ඇමරිකාවට න්‍යෂ්ටික ප්‍රහාරයක් එල්ල කිරීමේ හැකියාව ප්‍රදර්ශනය කළා.\nඑය දකුණු කොරියාව, ජපානය සහ ඇමරිකා එක්සත් ජනපදය ඇතුලූ රටවල් රැසක දැඩි විවේචනයට ලක්වුණා.\nඋතුරු කොරියාව විසින් සිදුකළ න්‍යෂ්ටික සහ මිසයිල අත්හදාබැලීම් හේතුවෙන් එරටට එරෙහිව ජගත් සංවිධානය මීට පෙරද සම්බාධක රැසක් පනවනු ලැබුවා.\nඑහෙත් එමඟින් ඔවුන්ගේ මිසයිල වැඩසටහන පාලනය කිරීමට හැකිවූයේ නැහැ.\nනව සම්බාධක මගින් විදේශ රටවල සිටින උතුරු කොරියානු ශ්‍රමිකයන්ටද තහංචි පැනවීම විශේෂ සිද්ධියක්.",
       "URL": "https://www.hirunews.lk/167726/උතුරු-කොරියාව-ගැන-ජගත්-සංවිධානයෙන්-දැඩි-තීරණයක්",
       "Category": "International News",
       "Parent URL": "https://www.hirunews.lk/international-news.php?pageID=453"
}