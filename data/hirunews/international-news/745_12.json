{
       "Source": "hirunews",
       "Timestamp": "Sunday, 05 April 2015 - 9:22",
       "Headline": "ලොව පුරා බිලියනයක් අද පාස්කු ඉරිදා සමරයි",
       "News Content": "ලොව පුරා බිලියන 1 යි දශම 2 ක් පමණ වූ රෝමානු කතෝලික ජනතාව අද (05) ජේසුස් වහන්සේ දුක්ප්‍රාප්තියෙන් නැගී සිටි පාස්කු ඉරිදාව සමරනවා. ඒ නිමිත්තෙන් වතිකානුවේදී කිතුනු බැතිමතුන් ඇමතූ ශුද්ධෝත්තම පාප්වහන්සේ ප්‍රකාශ කළේ ජන කොටස් අතර පවතින විෂමතාවන් තුරන් කිරීමට උත්සාහ කළ යුතු බවයි. එමෙන්ම ලේ වැගිරීම් වෙනුවට සත්‍ය, අලංකාරය සහ ආදරය සෙවීමට ජනතාව ප්‍රයත්න දැරිය යුතුයි. පාස්කු සමය නිමිත්තෙන් විවිධ ජාතීන්ට අයත් බැතිමතුන්   බෞතීස්ම කිරීමක්ද ශුද්ධෝත්තම පාප්වහන්සේ අතින් වතිකානුවේදී ඊයේ සිදු කෙරුණා. පුද්ගලයන් 148 කට මරු කැඳවමින් අල්ෂබාබ්  ප්‍රහාරයකට ලක්වූ, කෙන්යාව නියෝජනය කරන කාන්තාවකද ඊට අයත්. පාස්කු ඉරිදා උදාවට පෙර වතිකානුවේ ශාන්ත පීතර බැසිලිකා දෙව් මැදුර අඳුරු කෙරුණේ ජේසුස් වහන්සේගේ මරණය සහ නැගී සිටීම සළකුණු කරමින්.",
       "URL": "https://www.hirunews.lk/106906/ලොව-පුරා-බිලියනයක්-අද-පාස්කු-ඉරිදා-සමරයි",
       "Category": "International News",
       "Parent URL": "https://www.hirunews.lk/international-news.php?pageID=745"
}