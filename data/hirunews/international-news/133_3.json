{
       "Source": "hirunews",
       "Timestamp": "Sunday, 28 February 2021 - 20:12",
       "Headline": "මියන්මාරයේ විරෝධතා පාලනය සඳහා නීති දැඩි කරයි",
       "News Content": "මියන්මාර හමුදා පාලනයට එරෙහිව විරෝධතා උග්‍රවද්දී, පිරිස් පාලනයට හමුදාව යොදන බලයද ඉහල ගොස් තිබෙනවා.\nයැංගොන්, මැන්ඩලේ සහ දවායි නගරවල අද පැවති විරෝධතාවලට එරට පොලිසිය රබර් උණ්ඩ, කදුළු ගෑස් මෙන්ම වෙඩි ප්‍රහාර ද එල්ල කර ඇති බවයි විදෙස් වාර්තා සඳහන් කළේ.\nමෙම ප්‍රහාරවලින් මියගිය පිරිස් පිළිබඳ මෙතෙක් වාර්තා වී නැහැ.\nපෙබරවාරි 01 වනදා අවුන්සාන් සුකී ඇතුළු දේශපාලන නායකයින් හමුදා අත්අඩංගුවට පත්වීමෙන් පසුව ආරම්භ වූ විරෝධතාවලදී අවම වශයෙන් මේ දක්වා 04 දෙනෙකු හෝ මිය යන්නට ඇති බවයි විදෙස් වාර්තා සඳහන් කළේ.\nමේ අතර අවුන්සාන් සුකී හෙට යලි අධිකරණයට ඉදිරිපත් කිරීමට නියමිතයි.",
       "URL": "https://www.hirunews.lk/263931/මියන්මාරයේ-විරෝධතා-පාලනය-සඳහා-නීති-දැඩි-කරයි",
       "Category": "International News",
       "Parent URL": "https://www.hirunews.lk/international-news.php?pageID=133"
}