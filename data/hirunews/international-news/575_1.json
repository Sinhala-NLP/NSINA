{
       "Source": "hirunews",
       "Timestamp": "Sunday, 09 October 2016 - 13:15",
       "Headline": "ජයලලිතාගේ සුවදුක් බැලීමට වෙස්වලා ගත් අමුත්තෙක්",
       "News Content": "චෙන්නායි නුවර රෝහලක ප්‍රතිකාර ලබන තමිල්නාඩු ප්‍රධාන අමාත්‍ය ජයලලිතා ජයරාම්ගේ සුවදුක් විමසා බැලීමට වෙස්වලා ගත් අයෙකු පැමිණ තිබෙනවා.\nවෛද්‍යවරයකු ලෙසට වෙස්වලාගෙන මෙලෙස පැමිණ ඇත්තේ අග්‍රාමාත්‍ය නරේන්ද්‍ර මෝදිගේ ලේකම්වරයකු බවටයි අනාවරණ වී ඇත්තේ.\nජයලලිතාගේ සෞඛ්‍ය තත්වය පිළිබඳ වාර්තාවක් රැගෙන යාම ඔහුගේ රාජකාරිය වී තිබෙනවා.\nමේ අතර ඉන්දීය පුවත් සේවා සඳහන් කලේ ඊයේ ඉන්දීය කොන්ග්‍රස් පක්ෂයේ උප සභාපති රාහුල් ගාන්ධි ද ජයලලිතා ජයරාම්ගේ සුවදුක් විමසීමට රෝහලට පැමිණ තිබු බවයි.\nකෙසේවෙතත් මේ කිසිවකුත් තමිල්නාඩු ප්‍රධාන අමාත්‍යවරියගේ සෞඛ්‍ය තත්වය සම්බන්ධයෙන් නිශ්චිත ප්‍රකාශයක් සිදුකර නැහැ.\nරෝහල් බලධාරීන් ප්‍රකාශ කර තිබුනේ මහ ඇමතිනිය මේවන විට සුව අතට පත්වෙමින් ඇති බවයි.\nපසුගියදා බ්‍රිතාන්‍යයේ විශේෂඥ වෛද්‍යවරයකු ද ජයලලිතා ජයරාම් පරීක්ෂා කිරීමට ඇය ප්‍රතිකාර ලබන පෞද්ගලික රෝහලට පැමිණ තිබු අතර ඔහු යළිත් පිටවගොස් තිබුනේ මාධ්‍යයට ද කිසිදු තොරතුරක් ලබා නොදී බවයි ඉන්දීය පුවත් සේවා සඳහන් කලේ.",
       "URL": "https://www.hirunews.lk/144788/ජයලලිතාගේ-සුවදුක්-බැලීමට-වෙස්වලා-ගත්-අමුත්තෙක්",
       "Category": "International News",
       "Parent URL": "https://www.hirunews.lk/international-news.php?pageID=575"
}