{
       "Source": "hirunews",
       "Timestamp": "Sunday, 03 November 2013 - 13:40",
       "Headline": "ඉන්දියාව මංගල්යාන් ගමනට කාලය මනී.",
       "News Content": "අඟහරු වෙත යැවෙන ඉන්දීය මංගල්යාන් චන්ද්‍රිකාව රැගත් රොකට් ගමනට කාලය මැනීම අද උදෑසන ආරම්භ වුණා. ඒ අනුව, පැය 56 කට පසු නොවැම්බර් 5 වැනිදා පස්වරුවේ රොකට් චාරිකාව ආන්ද්‍ර ප්‍රදේශ් ප්‍රාන්තයේ ඉන්දීය අභ්‍යවකාශ මධ්‍යස්ථානයෙන් ආරම්භ කෙරෙනු ඇති. පසුගිය ඔක්තෝම්බර් 28 වැනිදා මෙම චාරිකාව ආරම්භ කිරීමට නියමිතව තිබුණ ද පැසිෆික් සාගරයට ඉහළින් කාලගුණය අයහපත්වීම නිසා එය කල් දමනු ලැබුවා. රොකට්ටුව නික්මීමත් සමඟ යමුනා සහ නාලන්දා නමැති ඉන්දීය නෞකා දෙක පැසිෆික් සාගරයේ සිට එහි තත්ත්වය නිරීක්ෂණය කරනු ඇති. පෘථිවිය වටා දින 20 ක් පමණ ගමන් කරන යානය ඉන් පසු අඟහරු වෙත මාස 9 ක චාරිකාවක් ආරම්භ කරනවා. එය ලබන වසරේ සැප්තැම්බර් 24 වැනිදා අඟහරු වෙත ළඟා වනු ඇතැයි අපේක්ෂිතයි. ඉන්දීය රුපියල් කෝටි 450 ක් වැය කර ඇති මෙම අභ්‍යවකාශ චාරිකාව සාර්ථක වුවහොත්, ඇමෙරිකාව, රුසියාව සහ යුරෝපා සංගමයට පසු අඟහරු වෙත අභ්‍යවකාශ යානයක් යැවූ සිව් වන රට බවට ඉන්දියාව පත්වනවා.",
       "URL": "https://www.hirunews.lk/70614/ඉන්දියාව-මංගල්යාන්-ගමනට-කාලය-මනී",
       "Category": "International News",
       "Parent URL": "https://www.hirunews.lk/international-news.php?pageID=789"
}