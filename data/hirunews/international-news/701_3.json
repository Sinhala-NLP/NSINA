{
       "Source": "hirunews",
       "Timestamp": "Friday, 02 October 2015 - 13:58",
       "Headline": "සිරියාවේ රුසියානු ප්‍රහාර ගැන ඇමෙරිකාවෙන් චෝදනාවක්",
       "News Content": "සිරියාව තුළ රුසියානු ගුවන් ප්‍රහාර වග විභාගයකින් තොරව ක්‍රියාත්මක වන බවට ඇමෙරිකාව චෝදනා කරනවා. ධවල මන්දිරය මේ බව ප්‍රකාශ කළේ සිරියාවේ අයි.එස් සන්නද්ධ කණ්ඩායම්වලට එරෙහිව රුසියාව ඊයේ (01) දෙවන දිනටත් ගුවන් ප්‍රහාර එල්ල කිරීමත් සමඟයි. ජනාධිපති බෂාර් අල් අසාද්ට විරුද්ධවාදී කණ්ඩායම්වලට එරෙහිව, රුසියාව මෙලෙස ප්‍රහාර එල්ල කරන බවයි ධවන මන්දිර ප්‍රකාශකයා සඳහන් කළේ. කෙසේ නමුත්, රුසියානු විදේශ අමාත්‍ය සර්ජි ලැවරොෆ් කියා සිටියේ ඇමෙරිකානු සන්ධානය සටන්වැද සිටින සිරියාවේ ත්‍රස්ත කල්ලි තමන්ගේ ද ඉලක්කය බවයි.\nඅයි.එස්. පමණක් නොව අල්කයිඩා සංවිධානයට සම්බන්ධ කල්ලිවලට එරෙහිව ද රුසියානු ගුවන් ප්‍රහාර ක්‍රියාත්මක කරන බව රුසියානු විදේශ කටයුතු අමාත්‍යවරයා නිව්යෝක් නුවරදී කියා සිටියා. ජනතාවට එරෙහි ආණ්ඩුවකට සහය දැක්වීම තමන් සිදුනොකරන බවත් රුසියාව හුදෙක් ත්‍රස්තවාදයට එරෙහිව සටන් වදින බවත් ඔහු අවධාරණය කළා. මැදපෙරදිග බල අරගලයේදී සිරියාවේ සාම්ප්‍රදායික මිතුරා වන්නේ රුසියාවයි.",
       "URL": "https://www.hirunews.lk/117686/සිරියාවේ-රුසියානු-ප්‍රහාර-ගැන-ඇමෙරිකාවෙන්-චෝදනාවක්",
       "Category": "International News",
       "Parent URL": "https://www.hirunews.lk/international-news.php?pageID=701"
}