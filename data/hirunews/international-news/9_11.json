{
       "Source": "hirunews",
       "Timestamp": "Saturday, 02 September 2023 - 22:07",
       "Headline": "ඉන්දියාව හිරු ගවේෂණයට පියවර තබයි (වීඩියෝ)",
       "News Content": "චන්ද්‍රයාන් - 03 මෙහෙයුමේ උණුසුම පහව යන්නත් පෙර ඉන්දියාව සිය පළමු හිරු ගවේෂණ මෙහෙයුම අද සාර්ථකව ආරම්භ කළා.\nආදිත්‍ය L1 ලෙස නම් කර ඇති එම මෙහෙයුමත් සමග අභ්‍යවකාශයේ සිට සූර්යයා පිළිබඳව අධ්‍යයනය කරන ලොව රටවල් කිහිපය අතරට අසල්වැසි ඉන්දියාවත් එක්වනු ඇති.\nසඳෙහි දකුණු අර්ධයට ගොඩබෑ පළමු රට වූ ඉන්දියාව එහි උණුසුම පහව යන්නත් පෙර හිරුගේ රහස් හෙළිකර ගැනීමේ මෙහෙයුමටත් අද මුල් පියවර තැබුවා.\nඒ අනුව පෘථිවියේ සිට කිලෝමීටර මිලියන 1.5ක් දුරින් පිහිටි එල් වන් නම් ස්ථානයේ මෙහි නිරීක්ෂණ චන්ද්‍රිකාව ස්ථාපිත කිරීමට නියමිතයි.\nහිරු ගවේෂණයේ දුෂ්කරභාවය කෙතරම්ද කිවහොත් මෙම චන්ද්‍රිකාව ස්ථාපිත කරන්නේත් හිරු හා පෘථිවිය අතර දුරින් සියයට 1ක පමණ කොටසකයි.\nඑම ස්ථානයට ළඟාවීමට යානයට මාස 4ක පමණ කාලයක් ගතවනු ඇති බවයි ඉන්දීය අභ්‍යවකාශ පර්යේෂණ මධ්‍යස්ථානය පවසන්නේ.\nහිරු ගවේෂණය සඳහා ආදිත්‍ය L1 මෙහෙයුම අද පෙරවරු 11.50ට මෙලෙස දියත් කෙරුණේ ඉන්දියාවේ ආන්ද්‍රා ප්‍රදේශ් ප්‍රාන්තයට අයත් ශ්‍රී හරිකොතා හි සතිෂ් ධාවන් අභ්‍යවකාශ මධ්‍යස්ථානයෙන්.\nමෙම අවස්ථාව සජීවීව දැකගැනීමට ඉන්දීය වැසියන් විශාල පිරිසක් එක්ව සිටියා.\nසියයට සියයක් දේශීය නිෂ්පාදනයක් වන මෙම මෙහෙයුම සඳහා ඉන්දියාව වැය කර ඇති මුදල ආසන්න වශයෙන් අමෙරිකානු ඩොලර් මිලියන 46ක්.\nබරින් ටොන් 1.48ක් පමණ වූ රොකට්ටුව ගුවන්ගත කර පැයක පමණ කාලයකින් පසු එහි පළමු උප කොටස සාර්ථකව වෙන්වූ අතර පෙර සැලසුම් කළ ඉලිප්සාකාර ගමන් පථයටම සාර්ථකව අවතීර්ණ වූ බව ඉන්දීය අභ්‍යවකාශ පර්යේෂණ මධ්‍යස්ථානය පැවසුවා.\nහිරු වෙත ගමන් කිරීමට අවශ්‍ය වේගය ලබාගැනීම සඳහා යානය පෘථිවිය වටා ඉලිප්සාකාර පථ කිහිපයක දින 16ක කාලයක් ගමන් කරවීමට සැලසුම් කර තිබෙනවා.\nහිරු හා පෘථිවිය අතර දුර කිලෝමීටර මිලියන 150ක් පමණ වන අතර ආදිත්‍ය යානය ට පෘථවියේ සිට කිලෝමීටර මිලියන 1.5ක දුරින් පිහිටි L1 නමැති ස්ථානය වෙත ළඟා වීම සඳහා දින 125ක් එනම් මාස 4ක පමණ කාලයක් අඛණ්ඩ ගමනක නිරත වීමට සිදුවනවා.\nමෙම L1 ලෙස හඳුන්වන ප්‍රදේශයේ විශේෂත්වය වන්නේ හිරු හා පෘථිවිය අතර ගුරුත්වාකර්ෂණ බලයේ බලපෑම අවම ප්‍රදේශයක් වීමයි.\nඑමගින් යානාවකට එම ස්ථානයේ රැඳී සිටීමටත්, ඉන්ධන වැයවීම අඩු කරගැනීම සඳහාත් අවකාශ හිමිවනවා.\nඑමෙන්ම යානයට බාධාවකින් තොරව හිරුගේ දර්ශනය නිරන්තරයෙන් පවත්වාගත හැකියි.\nඑවැනි ස්ථාන 5ක් පමණ දැනට හඳුනාගෙන ඇති නමුත් LI ස්ථානය ආසන්නතම ස්ථානය වෙනවා.\nයානය වසර 05ක පමණ කාලයක් මෙම ස්ථානයේ ඉලිප්සාකාර පථයක ගමන් කරමින් සිය මෙහෙයුම් සිදුකිරීමට නියමිතයි.\nමෙම යානය සතුව කොටස් 7 ක් පවතින අතර දිනකට හිරුගේ ඡායාරූප 1440ක් පෘථිවිය වෙත ලබාදිය හැකියි.\nවසර බිලියන 4.5ක් පමණ වයසැති බවට ගණන් බලා ඇති හිරුගේ මතුපිට ආවරණයේ උණුසුම,හිරුගේ ස්කන්ධය හා වායුගෝලීය ස්වභාවය මෙන්ම හිරු මතුපිට කුණාටු මගින් පෘථිවියට එල්ල කළ හැකි බලපෑම පිළිබඳව තොරතුරු රැස්කරගැනීම ආදිත්‍ය L1 මෙහෙයුමේ අරමුණයි.\nමෙම මෙහෙයුම සාර්ථක වීම සම්බන්ධයෙන් ඉන්දීය අග්‍රාමාත්‍ය නරේන්ද්‍ර මෝදි ඊට සම්බන්ධ වූ විද්‍යාඥයින් වෙත සිය ප්‍රණාමය පුදකර සිටියා.\nසමස්ත මානව වර්ගයාටම විශ්වය පිළිබඳ වඩා හොඳ අවබෝධයක් ලබාගැනීම වෙනුවෙන් ඉන්දියාව දරන විද්‍යාත්මක ප්‍රයත්නයන් දිගටම පවතිනු ඇති බවද ඔහු පවසා තිබෙනවා.\nඅමෙරිකාව,ජර්මනිය,ජපානය හා චීනය මීට පෙර හිරු ගවේෂණ යානා දියත් කර තිබෙන අතර මෙම මෙහෙයුමත් සමග ඉන්දියාව එම රටවල් අතලොස්ස අතරට එක්වන නවතම රාජ්‍යය වනවා.",
       "URL": "https://www.hirunews.lk/346945/ඉන්දියාව-හිරු-ගවේෂණයට-පියවර-තබයි-වීඩියෝ",
       "Category": "International News",
       "Parent URL": "https://www.hirunews.lk/international-news.php?pageID=9"
}