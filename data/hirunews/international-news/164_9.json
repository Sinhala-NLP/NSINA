{
       "Source": "hirunews",
       "Timestamp": "Tuesday, 15 September 2020 - 9:05",
       "Headline": "විද්‍යාවට වැරදී ඇති බව ජනපති ට්‍රම්ප් කියයි",
       "News Content": "ඇමරිකාවේ ලැව්ගිනි පැතිරීමට හේතුව කාලගුණ වෙනස නොව දුර්වල වනාන්තර කළමනාකරණය බව ජනාධිපති ඩොනල්ඩ් ට්‍රම්ප් පවසනවා.\nඔහු මේ බව ප්‍රකාශ කළේ කැලිෆෝනියාවේ ලැව්ගිනිවලින් විනාශ වූ ප්‍රදේශවල සංචාරයක නිරතවෙමින්.\nකැලිෆෝනියාවේ පමණක් නොව ඔරිගන් සහ වොෂින්ටන් ප්‍රාන්තවල හෙක්යාර මිලියන දෙකකට වැඩි ප්‍රමාණයක් මේ වනවිට ලැව්ගිනිවලින් විනාශ වී ඇති අතර, අගෝස්තු මාසයේ මුල සිට මේ දක්වා ජීවිත හානි 35 ක්ද වාර්තාවනවා.\nජනපති ට්‍රම්ප් වැඩිදුරටත් සඳහන් කළේ ප්‍රදේශයේ කාලගුණය දැන් සිසිල් වෙමින් පවතින අතර, එය සැබවින්ම විද්‍යාව තුළින් දැනගැනීමට නොහැකි විය හැකි බවයි.\nකෙසේ නමුත් ලෝක කාලගුණ වෙනස ප්‍රතික්ෂේප කරන ජනපති ට්‍රම්ප් මෙවර ඇමරිකානු ජනාධිපතිවරණයේ ඔහුගේ ඩිමොක්‍රටික් පක්ෂ ප්‍රතිවාදියා වන ජෝ බයිඞ්න්ගේ දැඩි විවේචනයට ලක්වුණා.\nජනපති ට්‍රම්ප් ගිනි තබන්නෙකු ලෙස හැඳින්වූ ඔහු කියා සිටියේ ඉදිරි වසර හතර සඳහාත් ට්‍රම්ප් බලයට පත්වුවහොත් ඇමරිකාවේ තවදුරටත් ලැව්ගිනි ඇවිලෙනු ඇති බවයි.",
       "URL": "https://www.hirunews.lk/250248/විද්‍යාවට-වැරදී-ඇති-බව-ජනපති-ට්‍රම්ප්-කියයි",
       "Category": "International News",
       "Parent URL": "https://www.hirunews.lk/international-news.php?pageID=164"
}