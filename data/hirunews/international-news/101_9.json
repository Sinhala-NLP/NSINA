{
       "Source": "hirunews",
       "Timestamp": "Monday, 09 August 2021 - 8:19",
       "Headline": "තලේබාන්වරු තවත් ඉදිරියට - ඇෆ්ගනිස්ථානයේ දිගුකාලීන සිවිල් යුද්ධයක පෙර නිමිති",
       "News Content": "තලේබාන් සන්නද්ධ කණ්ඩායම් එරට ගම් දනව් නගර අත්පත් කරගනිමින් ඉදිරියට ඇදෙද්දී, ඇෆ්ගනිස්ථානයේ දිගුකාලීන සිවිල් යුද්ධයක පෙර නිමිති පහල වී තිබෙනවා.\nඇෆ්ගනිස්ථානයේ හිටපු අමෙරිකානු තානාපතිවරයෙකු වූ රයන් ක්‍රොකර් සඳහන් කළේ මෙලෙස ඉදිරියට පැමිණියද තලේබාන්වරු කාබුල් අගනුවරට ඍජු ප්‍රහාරයක් කඩිනමින් එල්ල නොකරනු ඇති බවයි.\nඒ වෙනුවට මුළු රටේම බලය අත්පත් කර ගැනීමේ සිවිල් යුද්ධයක් ඔවුන් ක්‍රියාත්මක කරනු ඇතැයි ඔහු සඳහන් කළා.\nපසුගිය සිකුරාදා සිට මේ වනවිට තලේබාන් සංවිධානය ඇෆ්ගනිස්ථානයේ ප්‍රාන්ත අගනුවර පහක් අත්පත් කරගනු ලැබුවා.\nසැප්තැම්බර් 11 ප්‍රහාරයේ සහ ඇෆ්ගනිස්ථානයේ අමෙරිකානු ආක්‍රමණයේ 20 වන වසර සම්පූර්ණ වන්නේ ලබන සැප්තැම්බර් 11 වැනිදායී. ඒ වනවිට සියලුම අමෙරිකානු හමුදා ඇෆ්ගනිස්ථානයෙන් ඉවත් කර ගැනීමට නියමිතයි.\nතලේබාන් සංවිධානය ඊට පෙර රටේ විශාල ප්‍රදේශයක බලය අත්පත් කර ගැනීමට කටයුතු කරනු ඇතැයි ඇෆ්ගනිස්ථානයේ හිටපු අමෙරිකානු තානාපතිවරයා වැඩිදුරටත් කියා සිටියා.\nක්‍රමෝපාය අතින් වැදගත් කුන්දූස් නුවර ඊයේ තලේබාන්වරුන් අත්පත් කර ගත්තේ ඊට ප්‍රහාරයක් එල්ල කර පැය කිහිපයක් ඇතුළතයි.",
       "URL": "https://www.hirunews.lk/279237/තලේබාන්වරු-තවත්-ඉදිරියට-ඇෆ්ගනිස්ථානයේ-දිගුකාලීන-සිවිල්-යුද්ධයක-පෙර-නිමිති",
       "Category": "International News",
       "Parent URL": "https://www.hirunews.lk/international-news.php?pageID=101"
}