{
       "Source": "hirunews",
       "Timestamp": "Tuesday, 14 February 2017 - 14:40",
       "Headline": "ශෂිකලා සිපිරි ගෙට යාමට පෙර කැරැල්ලක් දියත් කරයි",
       "News Content": "තමිල්නාඩුවේ හිටපු මහ ඇමතිනි ජයලලිතා ජයරාම් සමඟ ඉන්දීය රුපියල් කෝටි 60 කට අධික වත්කම් අයථා ලෙස ඉපයූ බවට එල්ලවූ චෝදනාවලින් වරදකරු වූ ශෂිකලා නටරාජන් අධිකරණයට භාරවීමට පෙර කැරැල්ලක් මෙහෙයවා තිබෙනවා.\nඒ, චෙන්නායි නුවරට කිලෝමීටර 80 ක් පමණ ඈතින් තරු පහේ සංචාරක නිකේතනයක රඳවාගෙන සිටින ඒ.අයි. ඒ. ඩී . එම්.කේ. පක්ෂ නියෝජිතයන් යොදාගනිමින්.\nඉන්දීය ශ්‍රේෂ්ඨාධිකරණය අද ඇයට සිව් වසරක සිර දඬුවමක් නියම කළ අතර වසර 10 ක් යනතුරු මැතිවරණයට පෙනී සිටීම තහනම් කළා.\nකෙසේ නමුත් අධිකරණයට භාරවීමට පෙර ඒ.අයි.ඒ.ඩී.එම්.කේ. නියෝජිතයන් හමුවූ ඇය පක්ෂ නායකත්වයට ඊ. කේ. පලනිසාමි පත්කරගෙන තිබෙනවා.\nඑමෙන්ම ඇයට එරෙහි වූ වැඩබලන මහ ඇමති  ඕ පන්නීර්සෙල්වම් පක්ෂයෙන් නෙරපීමටද ඔවුන් යෝජනාවක් සම්මත කරගත්තා.\nකෙසේ නමුත් දඬුවම් නියමවීමෙන් පසු ශෂිකලා මෙහෙයවූ මෙම පත්කිරීම් නීත්‍යානුකූල වන්නේදැයි මෙතෙක් පැහැදිළි නැහැ.",
       "URL": "https://www.hirunews.lk/154466/ශෂිකලා-සිපිරි-ගෙට-යාමට-පෙර-කැරැල්ලක්-දියත්-කරයි",
       "Category": "International News",
       "Parent URL": "https://www.hirunews.lk/international-news.php?pageID=517"
}