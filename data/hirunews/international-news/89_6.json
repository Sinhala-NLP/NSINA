{
       "Source": "hirunews",
       "Timestamp": "Monday, 11 October 2021 - 10:55",
       "Headline": "13 වන වරටත් පැවති ඉන්දු - චීන දේශසීමා සාකච්ඡා අසාර්ථකයි",
       "News Content": "ලඩාක් දේශසීමාවේ පවතින මතභේදාත්මක තත්ත්වය නිරාකරණය කරගැනීම සඳහා ඉන්දියාව සහ චීනය අතර පැවති සාකච්ඡා අසාර්ථක වී තිබෙනවා.\nඉන්දීය මාධ්‍ය වාර්තා කළේ ඊයේ දිනයේ ඊට අදාළ සාකච්ඡා දෙරටේ ඉහළ පෙළේ හමුදා නිලධාරීන්ගේ සහභාගීත්වයෙන් දේශසීමාවේ චීන පාර්ශවයේ මොල්ඩෝ ප්‍රදේශයේදී පැවති බවයි.\nපැය අටක කාලයක් පැවති එම සාකච්ඡාවේදී ඉන්දීය පාර්ශවය ලබාදුන් කිසිදු යෝජනාවකට චීනය එකඟ වී නැහැ.\nකෙසේ වෙතත් සන්නිවේදන සබඳතා පවත්වාගෙන යාමට සහ බිම් මට්ටමේ ස්ථාවර භාවය පවත්වාගෙන යාමට දෙපාර්ශවයම එකඟ වී තිබෙනවා.\nමේ මස මුලදී අරුණාචල් ප්‍රදේශ් ප්‍රාන්තයේ ඉන්දු - චීන දේශසීමාවේ උණුසුම් වාතාවරණයක් පැනනැගුණු අතර, පසුගිය වසරේ නැගෙනහිර ලඩාක් හි පැන්ගොන් විල ආශ්‍රිතව ඉන්දු - චීන හමුදා අතර ගැටුම්කාරී තත්වයක්ද ඇතිවුණා.\nඉන්දු - චීන දේශසීමා අර්බුදය සම්බන්ධයෙන් ඊයේ පවත්වනු ලැබුවේ 13 වන සාකච්ඡා වාරය වීමද විශේෂත්වයක්.",
       "URL": "https://www.hirunews.lk/284681/13-වන-වරටත්-පැවති-ඉන්දු-චීන-දේශසීමා-සාකච්ඡා-අසාර්ථකයි",
       "Category": "International News",
       "Parent URL": "https://www.hirunews.lk/international-news.php?pageID=89"
}