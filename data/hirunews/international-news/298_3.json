{
       "Source": "hirunews",
       "Timestamp": "Friday, 18 January 2019 - 7:17",
       "Headline": "ට්‍රම්ප් ඇමරිකානු මිසයිල ආරක්ෂණ පද්ධතිය ශක්තිමත් කිරීමට සැරසෙයි",
       "News Content": "ඇමරිකාවට එල්ල කෙරෙන  ඕනෑම සතුරු මිසයිලයක් ගුවනේදීම විනාශ කර දැමිය හැකි අන්දමින් එරට මිසයිල ආරක්ෂණ පද්ධතිය ශක්තිමත් කිරීමට පියවර ගන්නා බව ජනාධිපති ඩොනල්ඩ් ට්‍රම්ප් ප්‍රකාශ කළා.\nමිසයිල ආරක්ෂණ පද්ධතිය ඇගයීමට ලක් කිරීමේ එම යෝජනාව ජනපති ට්‍රම්ප් නිරාවරණය කළේ පෙන්ටගනය අමතමින්.\nඑහිදී ඇමරිකානු ජනාධිපතිවරයා කියා සිටියේ විශේෂයෙන් චීනය සහ රුසියාව නිර්මාණය කර ඇති නව හයිපර්සොනික් මිසයිල සාම්ප්‍රදායික ආරක්ෂණ පද්ධතිවලින් වළකාලීම දුෂ්කර බවයි.\nමේ නිසා කෲස් සහ හයිපර්සොනික් මිසයිල පවා ඉලක්ක කර ගත හැකි අන්දමින් මිසයිල ආරක්ෂණ පද්ධතිය වැඩිදියුණු කළ යුතු බවයි ඔහු අවධාරණය කළේ.\nපැයට කිලෝමීටර් 33,000 ක වේගයෙන් ගමන් කළ හැකි නව හයිපර්සොනික් මිසයිලයක් නිර්මාණය කළ බව රුසියානු ජනාධිපති ව්ලැදිමීර් පුටින් පසුගිය මාසයේ ප්‍රකාශ කළා.\nඑය කිසිවෙකුට වැළැක්විය නොහැකි මිසයිලයක් ලෙසයි ඔහු හැදින්වූයේ.\nකෙසේ නමුත්, ජනපති ට්‍රම්ප් පෙන්ටගනය අමතා සිදුකළ කතාවේදී රුසියාව හෝ උතුරු කොරියාව සිහිපත් කළේ නැහැ.\nමිසයිල ආරක්ෂණ පද්ධතිය ඇගයීම යටතේ නව තාක්ෂණ උපක්‍රම ද අත්හදා බැලෙනවා.\n1980 දශකයේ හිටපු ජනාධිපති රොනල්ඞ් රේගන් ඉදිරිපත් කළ අභ්‍යවකාශයේ රැදවූ ආරක්ෂණ පද්ධතියකින් මිසයිල බිම හෙලීමේ ස්ටාර් වෝස් වැඩසටහනද ඊට ඇතුළත්.",
       "URL": "https://www.hirunews.lk/208455/ට්‍රම්ප්-ඇමරිකානු-මිසයිල-ආරක්ෂණ-පද්ධතිය-ශක්තිමත්-කිරීමට-සැරසෙයි",
       "Category": "International News",
       "Parent URL": "https://www.hirunews.lk/international-news.php?pageID=298"
}