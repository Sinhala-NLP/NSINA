{
       "Source": "hirunews",
       "Timestamp": "Saturday, 22 August 2020 - 8:48",
       "Headline": "ඇමරිකාවේ ජනාධිපතිවරණ ප්‍රතිඵල පමාවන ලකුණු",
       "News Content": "ලබන නොවැම්බර් 3 වනදා පැවැත්වෙන ඇමරිකානු ජනාධිපතිවරණයේ අවසන් ප්‍රතිඵලය නිකුත් කිරීමට සති ගණනක් හෝ මාස ගණනක් ගතවිය හැකි බවට ජනාධිපති ඩොනල්ඩ් ට්‍රම්ප් අනතුරු අඟවනවා.\nවොෂින්ටනයේදී සිය පක්ෂ ක්‍රියාකාරීන් කණ්ඩායමක් අමතමින් ජනපති ට්‍රම්ප් කියා සිටියේ ඇතැම් විට එහි අවසන් ප්‍රතිඵලයක් කිසිදා නිශ්චය කිරීමට නොහැකිවනු ඇති බවයි.\nකොරෝනා වෛරස් ගෝලීය වසංගතය හේතුවෙන් මෙවර ඇමරිකානු මැතිවරණයේදී තැපැල් ඡන්ද අයදුම් කරන සංඛ්‍යාව ඉහළ යාම ඊට හේතුව ලෙස ඇමරිකානු ජනාධිපතිවරයා පෙන්වා දෙනවා.\nඔහු කියා සිටියේ මිලියන 50 ඉක්මවූ තැපැල් ඡන්ද නිසි වේලාවට ගණන් කිරීම සඳහා ප්‍රවාහනය කළ හැකිවේද යන්න ගැටළුවක් බවයි.\nකෙසේ නමුත් එලෙස තැපැල් ඡුන්ද පමාවිය හැකි බව පැවසූ ට්‍රම්ප්ගේ අනුගාමිකයෙකු වන ඇමරිකානු තැපැල්පති ලූයිස් ඩිජෝයි ඇමරිකානු සෙනෙට් කමිටුව හමුවේ ඊයේ ප්‍රකාශ කළේ සියලූම තැපැල් ඡන්ද නොවැම්බර් 3 වනදාට සතියකට පෙර ගණන් කිරීමේ මධ්‍යස්ථාන වෙත ප්‍රවාහනය කළ හැකිවනු ඇති බවයි. තැපැල් ඡුන්ද ලෙස නිසි වේලාවට ප්‍රවාහනය කළ නොහැකි බවට ඔහු ඊට පෙර ප්‍රාන්ත රජයන් වෙත අනතුරු ඇඟවීමක් කර තිබුණා.",
       "URL": "https://www.hirunews.lk/248356/ඇමරිකාවේ-ජනාධිපතිවරණ-ප්‍රතිඵල-පමාවන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=168"
}