{
       "Source": "hirunews",
       "Timestamp": "Thursday, 03 October 2013 - 8:22",
       "Headline": "ඔබාමාගෙන් රිපබ්ලිකන් පක්ෂයට චෝදනා",
       "News Content": ".\nරිපබ්ලිකන් පක්ෂයේ පිරිසක් ඇමරිකානු ආර්ථිකය අනතුරුදායක තත්ත්වයට පත්කිරීම සඳහා කටයුතු කරමින් සිටින බව ඇමරිකානු ජනාධිපති බැරැක් ඔබාමා චෝදනා කරනවා. ඇමරිකානු ජනාධිපතිවරයා ප්‍රකාශ කර ඇත්තේ අයවැය සම්මත කරගැනීම සඳහා රිපබ්ලිකන් පක්ෂය ඉදිරිපත් කර ඇති පදනම් විරහිත කොන්දේසි තුළින් මේ බව පැහැදිළි වන බවයි. ඉදිරි වසර සඳහා වන ඇමරිකානු අයවැය රිපබ්ලිකන් පක්ෂය සහය නොදැක්වීම හේතුවෙන් සම්මත කරගැනීමට හැකියාව ලැබුණේ නැහැ. මෙම තත්ත්වය මත මේ වනවිටත් ඇමරිකාවේ අත්‍යාවශ්‍ය නොවන සේවා රැසක් තාවකාලිකව නවතා දැමීමට ඇමරිකානු රජය පියවර ගෙන තිබෙනවා.\nඑළඹෙන 17 වැනිදාට පෙර අයවැය සම්මත කර නොගතහොත් ඇමරිකානු රජය විසින් ලබාගෙන ඇති සේවා සඳහා ගාස්තු පියවීමට නොහැකි වීමෙන් ඇමරිකානු රජය තවදුරටත් මූල්‍ය අර්බුදයකට පත් වනු ඇති බවයි ජාත්‍යන්තර දේශපාලන හා ආර්ථික විශ්ලේෂකයන් පෙන්වා දී ඇත්තේ. මතුව ඇති තත්ත්වය සම්බන්ධයෙන් රිපබ්ලිකන් පාක්ෂිකයන් සාකච්ඡා වට කිහිපයක් පවත්වා ඇති අතර ඒවා අසාර්ථක වී ඇති බවයි විදෙස් මාධ්‍ය වාර්තා කළේ. පවතින තත්ත්වය මත ඇමරිකානු ජනාධිපතිවරයා සිය මලයාසියානු හා පිලිපීන නිල සංචාරද මේ වනවිට අවලංගු කර තිබෙනවා.",
       "URL": "https://www.hirunews.lk/68514/ඔබාමාගෙන්-රිපබ්ලිකන්-පක්ෂයට-චෝදනා",
       "Category": "International News",
       "Parent URL": "https://www.hirunews.lk/international-news.php?pageID=798"
}