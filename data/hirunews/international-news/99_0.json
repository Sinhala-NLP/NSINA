{
       "Source": "hirunews",
       "Timestamp": "Wednesday, 25 August 2021 - 13:24",
       "Headline": "ඇෆ්ඝනිස්ථානය මානුෂීය අර්බුදයක් අභියස",
       "News Content": "නව තලෙයිබාන් පාලනය හමුවේ ඇෆ්ගනිස්ථානය මානුෂීය අර්බුදයකට මුහුණදෙන අතර, තත්ත්වය උත්සන්න වීමට පෙර අසල්වැසි රටවල් රටින් නික්මීමට අපේක්ෂා කරන ජනතාව සඳහා දේශසීමා විවෘත කළ යුතු බව නේටෝ රාජ්‍ය තාන්ත්‍රිකයෙකු පවසනවා.\nකාබුල් නුවර සිටින එම රාජ්‍ය තාන්ත්‍රිකයා රොයිටර් පුවත් සේවයට පවසා ඇත්තේ ඉරානය, පාකිස්ථානය සහ තජිකිස්ථානය මෙලෙස ගොඩබිම් දේශසීමා විවෘත කිරීම වැදගත් වන බවයි.\nඑමෙන්ම, ගුවන් සහ ගොඩබිම් මාර්ග වේගවත් අන්දමින් යොදා ගැනීමට සිදුව ඇති බව ද නව අනාවරණය නොකළ එම රාජ්‍ය තාන්ත්‍රිකයා සඳහන් කර තිබෙනවා.\nඇෆ්ගනිස්ථානයෙන් සිය හමුදා මෙන්ම ඇෆ්ගන් සිවිල් වැසියන් ඉවත් කර ගැනීම අගෝස්තු 31 වනදා අවසන් කරන බව ඇමෙරිකානු ජනාධිපති ජෝ බයිඩ්න් ප්‍රකාශ කළා. ඒ වනවිට රටින් නික්මීමට අපේක්ෂා කරන ඇෆ්ගන් ජාතිකයන් සියල්ලන්ට සිය අපේක්ෂාව ඉටු කර ගැනීමට නොහැකි වනු ඇති.\nමේ අතර, ලෝක ආහාර වැඩසටහනේ විධායක අධ්‍යක්ෂ ඩේවිඩ් බීස්ලේ සඳහන් කළේ වසර ගණනාවක් නියඟයෙන්, යුද ගැටුම්වලින් ආර්ථික හානියෙන් මෙන්ම කොවිඩ් වසංගතයෙන් ද පීඩාවට ලක්ව ඇති ඇෆ්ගනිස්ථානය දරුණු ආහාර හිඟයක් අභියස සිටින බවයි.\nඒ අනුව, මිලියන 14 ක පමණ ඇෆ්ගන් වැසියන් සාගතයකට ලක්විය හැකි බවට අනතුරු අගවන ඔහු ඇෆ්ගනිස්ථානයට ආහාර අනුබල ලබාදීම සඳහා ඩොලර් මිලියන 200 ක් ලබාදෙන ලෙස ජාත්‍යන්තර ප්‍රජාවෙන් ඉල්ලීමක් කළා.",
       "URL": "https://www.hirunews.lk/280586/ඇෆ්ඝනිස්ථානය-මානුෂීය-අර්බුදයක්-අභියස",
       "Category": "International News",
       "Parent URL": "https://www.hirunews.lk/international-news.php?pageID=99"
}