{
       "Source": "hirunews",
       "Timestamp": "Monday, 23 March 2015 - 14:06",
       "Headline": "සිංගප්පූරු නිර්මාතෘගේ අභාවය ගැන ලෝක නායකයන්ගේ ශෝකය",
       "News Content": "සිංගප්පූරුවේ නිර්මාතෘවරයා මෙන්ම එරට පළමු අග්‍රාමාත්‍යවරයා වූ ලී ක්වාන් යූ ගේ අභාවය සම්බන්ධයෙන් ලෝක නායකයන් රැසක් සිය කණගාටුව පළ කර තිබෙනවා. ඇමරිකාව, බ්‍රිතාන්‍යය, චීනය, ජපානය, ඉන්දියාව සහ ඉන්දුනීසියාව ඇතුලූ රටවල් රැසක් ලී ක්වාන් යූ ගේ අභාවය වෙනුවෙන් ශෝක පණිවුඩ නිකුත් කර ඇති බවයි විදෙස් මාධ්‍ය වාර්තා සඳහන් කළේ. ඉන්දීය අග්‍රමාත්‍ය නරේන්ද්‍ර මෝදි ශෝක පණිවුඩයක් නිකුත් කරමින් කියා සිටියේ ලී ක්වාන් යූ ලෝක නායකයන් අතර සිංහයෙකු බවයි. මොහුගේ අභාවය ලෝකයටම පාඩුවක් බවද ඔහු සිය ශෝක පණිවුඩයේ තවදුරටත් සඳහන් කර තිබෙනවා. ඊට අමතරව ජගත් මහ ලේකම් බෑන් කී මූන් ද සිංගප්පූරු නිර්මාතෘවරයාගේ අභාවය වෙනුවෙන් ශෝක පණිවුඩයක් නිකුත් කර ඇති බව සඳහන්.\nදින ගණනක් රෝගාතුර ව සිටි 91 වියැති ලී ක්වාන් යූ අභාවප්‍රාප්ත වූයේ අද අලූයමයි. කුඩා නගරයක්ව පැවති සිංගප්පූරුව බ්‍රිතාන්‍යයෙන් නිදහස ලබා මලයාසියාවෙන් වෙන් කර ස්වාධීන රාජ්‍යයක් ලෙස ස්ථාපිත කළ මොහු වසර 31 ක් එරට අග්‍රාමාත්‍ය ධුරය හොබවනු ලැබුවා. ලී ක්වාන් යූ ගේ අභාවය වෙනුවෙන් සතියක ශෝක කාලයක් සිංගප්පූරුව තුළ ප්‍රකාශයට පත් කර ඇති අතර ඔහුගේ අවසන් කටයුතු මේ මස 29 වැනිදා සිදුකිරීමට නියමිතයි.",
       "URL": "https://www.hirunews.lk/106094/සිංගප්පූරු-නිර්මාතෘගේ-අභාවය-ගැන-ලෝක-නායකයන්ගේ-ශෝකය",
       "Category": "International News",
       "Parent URL": "https://www.hirunews.lk/international-news.php?pageID=748"
}