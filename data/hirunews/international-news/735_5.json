{
       "Source": "hirunews",
       "Timestamp": "Monday, 11 May 2015 - 20:34",
       "Headline": "ජයලලිතාට ඉඩ දී තමිල්නාඩු මහඇමති ඉල්ලා අස්වෙයි",
       "News Content": "තමිල්නාඩු හිටපු මහඇමතිනී ජයලලිතා ජයරාම්, ඇයට සිර දඬුවම් නියම වූ දූෂණ චෝදනාවලින් නිදහස් කිරීමත් සමඟ තමිල්නාඩුව උත්සවශ්‍රීයෙන් ඇලලී ගිය බව ඉන්දීය මාධ්‍ය සඳහන් කළා. ජයලලිතාගේ චෙන්නායි නිවහන සහ ඇගේ ඒ.අයි.ඒ.ඩී.එම්.කේ. පක්ෂ කාර්යාලය ඉදිරිපිටට රොක් වූ ජයලලිතාගේ ආධාරකරුවන් රතිඤ්ඤා පත්තු කරමින්, පොල් ගසමින්, රස කැවිලි බෙදමින් ප්‍රීති ඝෝෂා නැගුවා. ජයලලිතා සියලූ චෝදනාවලින් නිදහස් කිරීමත් සමඟ ඇයට නැවතත් තමිල්නාඩු මහඇමතිනිය ලෙස පත්වීමට අවස්ථාව සැලසෙනවා. ඊට ඉඩ සලසමින් තමිල්නාඩු මහඇමති  ඕ. පන්නීර් සෙල්වම් අද සිය තනතුරෙන් ඉල්ලා අස්වීමට නියමිතයි. කෙසේ නමුත්, ඒ සඳහා ජයලලිතා ඉදිරි මාස 6 තුළ මැතිවරණයකට මුහුණ දිය යුතුයි. කර්ණාටක මහාධිකරණය මගින් නිදහස ලැබීමෙන් පසු ජයලලිතා ප්‍රකාශ කළේ තමාට දැන් පරීක්ෂා කළ පිරිසිදු දඹරන් මෙන් නැගී සිටීමට අවස්ථාව ලැබී ඇති බවයි.",
       "URL": "https://www.hirunews.lk/109273/ජයලලිතාට-ඉඩ-දී-තමිල්නාඩු-මහඇමති-ඉල්ලා-අස්වෙයි",
       "Category": "International News",
       "Parent URL": "https://www.hirunews.lk/international-news.php?pageID=735"
}