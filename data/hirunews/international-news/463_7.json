{
       "Source": "hirunews",
       "Timestamp": "Wednesday, 05 July 2017 - 15:19",
       "Headline": "ගුවන් සමාගම් දෙකක් අමරිකාවේ තීරණයක් වෙනස් කරයි",
       "News Content": "අමරිකාව දක්වා යන මගීන්ට ලැප්ටොප් පරිගණක ගුවන්යානා තුල රැගෙන යාම තහනම් කිරීම තවදුරටත් තම ගුවන්යානාවලට අදාළ නොවන බව එමිරේට්ස් සමාගම පවසනවා.\nපසුගිය මාර්තු මාසයේදී අමරිකාව විසින් අදාළ තහනම පනවනු ලැබුවේ මුස්ලිම් ආගමික රටවල් කිහිපයක් ඉලක්ක කර ගනිමින්.\nඒ ලැප්ටොප් සහ ටැබ් පරිගණකවල සගවා බෝම්බ රැගෙන ආ හැකි බවට පළවු මතවාද හේතුවෙන්.\nඩුබායි රාජ්‍යයේ සිට අමරිකාව දක්වා ගුවන්යානා පියාසර කරන එමිරේට්ස් ආයතනය සඳහන් කළේ මේ සම්බන්ධයෙන් අමරිකා බලධාරීන් සමග එක්ව නව නීති සම්පාදනය කිරීමට පියවර ගන්නා බවයි.\nඑමෙන්ම තුර්කි ගුවන් සේවය ද අමරිකාව දක්වා යන තම යානාවල ලැප්ටොප් පරිගණක රැගෙන යාහැකි ආකාරයට මගීන්ට පහසුකම් සලසා තිබෙනවා.\nඑමිරේට්ස් ගුවන්යානා ඩුබායි රාජ්‍යයේ සිට අමරිකාවේ ප්‍රධාන නගර 12 ක් දක්වා පියාසර කරනු ලබනවා.\nපසුගිය මාස කිහිපය තුල තම ගුවන්යානා තුල අමරිකාව විසින් තහනම් කරනු ලැබු උපකරණ රැගෙන නොයාමෙන් දැක්වු සහයෝගයට ද එමිරේට්ස් ආයතනය මගීන්ට ස්තූතිය පළකර ඇති බවයි විදෙස් පුවත් සේවා කියාසිටියේ.\nතුර්කිය / මොරොක්කෝව / ජෝර්දානය / ඊජිප්තුව / එක්සත් අරාබි එමීර් රාජ්‍යය / කටාර් / සෞදි අරාබිය සහ කුවේට් යන රටවල්වල සිට පැමිණෙන ගුවන්යානාවල මගීන්ටයි අමරිකාව විසින් ලැප්ටොප් පරිගණක සහ ටැබ් තහනම් කරනු ලැබුවේ.\nකෙසේවෙතත් තුර්කි ගුවන් සමාගම සහ එමිරේට්ස් සමාගම ගත් මෙම තීරණය පිළිබඳ අමරිකාව මෙතෙක් කිසිවක් ප්‍රකාශ කර නැහැ.",
       "URL": "https://www.hirunews.lk/165152/ගුවන්-සමාගම්-දෙකක්-අමරිකාවේ-තීරණයක්-වෙනස්-කරයි",
       "Category": "International News",
       "Parent URL": "https://www.hirunews.lk/international-news.php?pageID=463"
}