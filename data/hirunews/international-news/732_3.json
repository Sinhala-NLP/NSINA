{
       "Source": "hirunews",
       "Timestamp": "Sunday, 24 May 2015 - 12:43",
       "Headline": "අනුන්ගේ දේ වැඩිපුර හොයයි",
       "News Content": "රැකවරණයක් සොයා මුහුදට පිවිසි අතරමං වී සිටින බංග්ලාදේශ සහ රොහින්ග්යා මුස්ලිම්වරුන් සොයා ඉන්දුනීසියාව සෝදිසි මෙහෙයුමක් දියත් කර තිබෙනවා. ඒ, නීතිවිරෝධී සංක්‍රමණිකයන්ට රැකවරණ ලබානොදීමේ ප්‍රතිපත්තිය අත්හැරීමෙන් අනතුරුවයි. මීට පෙර මියන්මාරයේ සිට පැමිණෙන රොහින්ග්යා මුස්ලිම්වරුන් රැගත් යාත්‍රා ඉන්දුනීසියාව ආපසු හරවා යවනු ලැබුවා. එහෙත් ඔවුන්ට මානුෂික අන්දමින් සැලකිය යුතු බවට ජගත් සංවිධානය ඇතුළු ජාත්‍යන්තර ප්‍රජාව ඉන්දුනීසියාවට බලපෑම් කර තිබෙනවා.\nමේ අතර රටින් පලායමින් සිටියදී මියන්මාර නාවික හමුදාව මගින් බේරාගත් නීතිවිරෝධි සංක්‍රමණිකයන් 208 දෙනෙකු බංග්ලාදේශයට පිටුවහල් කිරීමට සැරසෙනවා. ඔවුන් බංග්ලාදේශයෙන් පැමිණ මියන්මාරයේ පදිංචිවුවන් බවටයි එරට රජය සළකන්නේ. බෙංගාලිවරුන් ලෙස මියන්මාරය හඳුන්වන රොහින්ග්‍යා මුස්ලිම්වරුන් මිලියන 1.3 ක් එරට වාසය කරනවා. එහෙත් ඔවුන් මියන්මාර පුරවැසියන් ලෙස සැළකෙන්නේ නැහැ. කෙසේ නමුත් රොහින්ග්‍යා මුස්ලිම්වරුන්ට රැකවරණයක් නොමැතිවීම පිළිබඳව ජගත් සංවිධානය කනස්සල්ල පළ කළා. පසුගිය කාලය තුළ මියන්මාරය හැර ගිය රොහින්ග්‍යා සංක්‍රමණිකයන් 3500 දෙනෙකු පමණ මලයාසියාව, ඉන්දුනීසියාව තායිලන්තය සහ බංග්ලාදේශයට පැමිණ තිබෙනවා.",
       "URL": "https://www.hirunews.lk/110073/අනුන්ගේ-දේ-වැඩිපුර-හොයයි",
       "Category": "International News",
       "Parent URL": "https://www.hirunews.lk/international-news.php?pageID=732"
}