{
       "Source": "hirunews",
       "Timestamp": "Sunday, 21 April 2013 - 13:08",
       "Headline": "බොස්ටන් ප්‍රහාරයේ සැකකරු ගොළුවෙයි.",
       "News Content": "බොස්ටන් බෝම්බ ප්‍රහාරය පිළිබඳව පරීක්ෂණ පවත්වන ඇමෙරිකානු ආරක්ෂක අංශ මේ වනවිට දැඩි අර්බුදයකට මුහුණදී සිටිනවා. ඒ සිද්ධිය සම්බන්ධයෙන් අත්අඩංගුවට ගත් ප්‍රධාන සැකකරු වන 19 හැවිරිදි සෝකා සානෙව් ට කථා කිරීමට නොහැකිවීම හේතුවෙන් ඔහු අත්අඩංගුවට ගැනීමට පෙර පැවති මෙහෙයුමේදී පොලිසිය සිදුකළ වෙඩි තැබීමකින් ඔහුගේ උගුරට බරපතල තුවාල සිදුවී තිබුණා. එම නිසා ඇතැම්විට ඔහුට දිවි තිබෙනතුරු කථා කිරීමට හැකියාවක් නොලැබෙනු ඇති බවයි වෛද්‍යවරුන් ප්‍රකාශ කරන්නේ. බෝට්ටුවක රැදී සිටියදී අත්අඩංගුවට ගත් ඔහු තවමත් පියවි සිහියට පැමිණ නොමැති බව ද විදෙස් වාර්තාවල දැක්වුණා. සිද්ධියට සම්බන්ධ අනෙක් සැකකරු වන ඔහුගේ සොහොයුරු ටැමර්ලන්ඞ් සානෙව් පොලිස් වෙඩි පහරින් ජීවිතක්ෂයට පත්වුණු අතර, සෝකා සානෙව් සොයා ගැනීමට එරට ආරක්ෂක අංශ දැවැන්ත මෙහෙයුමක් ක්‍රියාත්මක කළා. ඔහු රැඩිකල් ඉස්ලාම්වාදියෙක් බවට තොරතුරු අනාවරණය වී ඇතැයි ලොස් ඇන්ජලීස් ටයිම්ස් පුවත්පත අද වාර්තා කර තිබුණා.",
       "URL": "https://www.hirunews.lk/57543/බොස්ටන්-ප්‍රහාරයේ-සැකකරු-ගොළුවෙයි",
       "Category": "International News",
       "Parent URL": "https://www.hirunews.lk/international-news.php?pageID=846"
}