{
       "Source": "hirunews",
       "Timestamp": "Wednesday, 22 December 2021 - 7:44",
       "Headline": "බූස්ටරයෙන් පසු ඊශ්‍රායල වැසියන්ට සිව් වැනි මාත්‍රාවකුත්(වීඩියෝ)",
       "News Content": "කොරෝනා වසංගතයෙන් ආරක්ෂා වීමට බූස්ටර් එන්නතට අමතර ව ඊට පසු සිව් වැනි එන්නත් මාත්‍රාවක් ලබාදීමට ඊශ්‍රායලය තීරණය කර තිබෙනවා.\nඊශ්‍රායල සෞඛ්‍ය අංශ මේ මොහොතේ එම සිව් වැනි එන්නත නිර්දේශ කර ඇත්තේ අවුරුදු 60ට වැඩි සහ බෝ නො වන රෝගාබාධ ඇති වැඩිහිටියන්ට සහ වෛද්‍යවරුන් ඇතුළු සෞඛ්‍ය සේවා කාර්ය මණ්ඩල සාමාජික සාමාජිකාවන්ට යි.\nඊශ්‍රායල වැසියන්ට වැඩි වශයෙන් ලබා දී ඇත්තේ ෆයිසර් එන්නත යි.\nපළමු සහ දෙවැනි මාත්‍රා ලබාදීමෙන් පසු ඊශ්‍රායලයේ යලි කොවිඩ් වසංගතය හිස එස වූ බැවින් ෆයිසර් සමාගමේ නිර්දේශ සහ තමන් සිදු කළ සායනික අධ්‍යයන පාදක කර ගනිමින් ඊශ්‍රායල සෞඛ්‍ය අංශ බූස්ටර් එන්නත් මාත්‍රාවක් ලබාදීමට උනන්දු වූයේ පසුගිය අගෝස්තු මාසයේදීයි.\nඒ අනුව ලොව පළමුවරට බූස්ටර් එන්නත් දීම ආරම්භ කළේ ද ඊශ්‍රායලයයි.\nමේ වනවිට ලොව පුරා කොරෝනා ආසාදිතයින් සංඛ්‍යාව 27,655,919 ලෙස සටහන් වන අතර මරණ සංඛ්‍යාව දැක්වෙන්නේ 5,384,545 ලෙස යි.",
       "URL": "https://www.hirunews.lk/291779/බූස්ටරයෙන්-පසු-ඊශ්‍රායල-වැසියන්ට-සිව්-වැනි-මාත්‍රාවකුත්-වීඩියෝ",
       "Category": "International News",
       "Parent URL": "https://www.hirunews.lk/international-news.php?pageID=72"
}