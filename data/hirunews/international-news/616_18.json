{
       "Source": "hirunews",
       "Timestamp": "Sunday, 03 July 2016 - 12:46",
       "Headline": "ඕස්ට්‍රේලියාව අස්ථාවර වෙයි",
       "News Content": "පසුගිය සතියේ පැවති  ඕස්ට්‍රේලියානු මහමැතිවරණයේ සමස්ත ප්‍රතිඵල නිකුත් කිරීමට තවත් දින කිහිපයක් ගත වන අතර, මෙවර මැතිවරණයෙන් කිසිදු පක්ෂයකට බහුතරයක් හිමි නොවන බව පෙනී ගොස් තිබෙනවා.\nඕස්ට්‍රේලියානු පහළ පාර්ලිමේන්තුවේ ආසන 150 කින් 12ක ප්‍රතිඵල නිකුත් වීමට තිබියදී කම්කරු පක්ෂය ආසන 67 කුත් පාලක ලිබරල් ජාතික සංවිධානය ආසන 66 කුත් හිමිකරගෙන සිටිනවා.\nස්වාධීන කණ්ඩායම්වලට ද අනපේක්ෂිත ලෙස විශාල ඡන්ද ප්‍රමාණයක් හිමිවීම ද විශේෂත්වයක්.\nමැතිවරණයේ තැපැල් ඡන්ද, පූර්ව ඡුන්ද සහ නොපැමිණ ප්‍රකාශ කළ ඡන්ද ගණන් කිරීම ලබන අගහරුවාදා යළි ආරම්භ වීමට නියමිතයි.\nඑහිදී අග්‍රාමාත්‍ය මැල්කම් ටර්න්බුල්ගේ ලිබරල් සන්ධානය ආණ්ඩුවක් පිහිටුවීම සදහා අවශ්‍ය ආසන 76 සුරක්ෂිත කර ගැනීමට සමත්වනු ඇතැයි විචාරකයන් පෙන්වා දෙනවා.\nඑහෙත්, බහුතරයකගේ අදහස වී ඇත්තේ මෙවර  ඕස්ට්‍රේලියානු මහමැතිවරණයෙන් අස්ථාවර ආණ්ඩුවක් බිහිවනු ඇති බවයි.",
       "URL": "https://www.hirunews.lk/137073/ඕස්ට්‍රේලියාව-අස්ථාවර-වෙයි",
       "Category": "International News",
       "Parent URL": "https://www.hirunews.lk/international-news.php?pageID=616"
}