{
       "Source": "hirunews",
       "Timestamp": "Tuesday, 30 January 2018 - 18:41",
       "Headline": "මාස 9 ක් වයසැති බිළිඳා කාමරයක සිර කර ඝාතනය කළ 17 හැවිරිදි මව අත්අඩංගුවට",
       "News Content": "තම බිළිඳා පිළිබඳ කිසිදු සැලකිල්ලක් නොදක්වා එම බිළිඳා මියයාමට සැලැස්වීමේ චෝදනා මත 17 හැවිරිදි තරුණ මවක් රුසියාවේ දී අත්අඩංගුවට ගෙන තිබෙනවා.\nඇය සිය බිළිඳා කාමරයක දමා එහි දොර අගුලු දමා මිතුරන් සමග සාදයකට ගොස් ඇති බවයි වාර්තා වන්නේ.\nසතියක පමණ කාලයක් බිළිඳා තනිව සිට ඇති අතර ක්‍රම ක්‍රමයෙන් එම බිළිඳා මරණයට පත්ව තිබෙනවා.\nඅත්අඩංගුවට ගත් මෙම 17 හැවිරිදි තරුණියට රුසියානු අධිකරණයක් විසින් වසර 6 හමාරක සිර දඩුවම් නියමකර ඇති බවයි විදෙස් පුවත් සේවා කියාසිටියේ.\nඅධිකරණයෙන් ඇයට සිර දඩුවම් නියම කිරීමෙන් අනතුරුව ද ඇය හැගීම් විරහිතව සිටි බව සඳහන්.\nමාස 9 ක් වයසැති බිළිඳා ඝාතනය කිරීමට මෙම තරුණිය සැලසුම් කර ඇත්තේ ඇය නව අධ්‍යාපන ආයතනයකට ඇතුලත්වීමත් සමග බවට අනාවරණ වී ඇතැයි ආරක්ෂක අංශ අධිකරණයේදී ප්‍රකාශකර තිබෙනවා.\nමෙම තරුණියගේ සැමියා ආරක්ෂක හමුදාවට බැඳීම හේතුවෙන් දරුවා රැක බලා ගැනීමේ වගකීම ද පැවරී ඇත්තේ ඇයටයි.\nමිතුරන් සමග සාදවලට සහභාගී වීමට යාමේ දී දරුවා කාමරයේ තබා දොර අගුලුලා යන බව ඇය සඳහන් කර තිබෙනවා.\nපසුගිය දිනක ද එලෙස ගොස් සතියක් පමණ මිතුරන් සමග ගතකර ඇතැයි සඳහන්.\nඑම සතියක පමණ කාලය තුල ඇතිවු කුසගින්න සහ විජලනය හේතුවෙන් බිළිඳා ක්‍රමයෙන් මරණයට පත්වී ඇති බවටයි වෛද්‍ය පරීක්ෂණවලිදී හෙළිවී ඇත්තේ.\nමෙම සතියක කාලය තුල 17 හැවිරිදි තරුණ මව යළි නිවසට පැමිණ ඇතත් ඒ පැමිණ ඇත්තේ සිය සුරතල් සුනඛයාට ජලය ලබාදීමටයි.\nඑම අවස්ථාවේ දී හෝ ඇය සිය බිළිඳා පිළිබඳ සොයා බැලීමක් සිදුකර නැහැ.\nමෙම සිද්ධිය පිළිබඳ රුසියාවේ සමාජ මාධ්‍ය ඔස්සේ ද දැඩි කතාබහක් නිර්මාණය වී ඇතැයි විදෙස් මාධ්‍යවල සඳහන්.\nමෙම තරුණියට චෝදනා කරමින් විශාල පිරිසක් විවිධ සටහන් සමාජ මාධ්‍ය ඔස්සේ පළ කරන බවයි වාර්තා වන්නේ.\nඑමෙන්ම මෙම නඩු තීන්දුවට ද ඇතැම් පිරිස් චෝදනා කර තිබෙනවා.\nඔවුන් පෙන්වාදී ඇත්තේ සිය දරුවා ඝාතනයට ලබාදුන් මෙම සිර දඩුවම කිසිසේත් ප්‍රමාණවත් නොවන බවයි.",
       "URL": "https://www.hirunews.lk/182448/මාස-9-ක්-වයසැති-බිළිඳා-කාමරයක-සිර-කර-ඝාතනය-කළ-17-හැවිරිදි-මව-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=399"
}