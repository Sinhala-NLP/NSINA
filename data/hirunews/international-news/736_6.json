{
       "Source": "hirunews",
       "Timestamp": "Friday, 08 May 2015 - 9:00",
       "Headline": "Update : බ්‍රිතාන්‍ය මහමැතිවරණයේ ප්‍රතිඵල නිකුත්වීම ඇරඹේ",
       "News Content": "ඊයේ පැවති බ්‍රිතාන්‍ය මහමැතිවරණයේ ප්‍රතිඵල දැන් නිකුත් වෙමින් පවතින අතර, ආසන 650කින් යුත් පාර්ලිමේන්තුවේ ආසන 86 ක ප්‍රතිඵල දැන් නිකුත් වී අවසන්. එහිදී කම්කරු පක්ෂය ආසන 32 ක් ජය ගෙන ඇති අතර, අගමැති ඬේවිඞ් කැමරන්ගේ කන්සර්වටිව් පක්ෂය ආසන 21 ක් ජයග්‍රහණය කර තිබෙනවා. කෙසේ නමුත්, කම්කරු පක්ෂයට කලින් හිමිව තිබූ ආසන 14 ක් අහිමිවී ඇති අතර කන්සර්වටිව් පක්ෂය එක් ආසනයක් වැඩිපුර ජයග්‍රහණය කිරීම විශේෂත්වයක්. ස්කොට්ලන්ත ජාතික පක්ෂය ආසන 19 ක් ජයගෙන ඇති අතර, ඉන් 16ක්ම අලූතින් ජයග්‍රහණය කළ ඒවායි. බ්‍රිතාන්‍ය මහමැතිවරණයේ නවතම සමීක්ෂණවලින් ප්‍රකාශ වන්නේ අගමැති ඬේවිඞ් කැමරන්ගේ කන්සර්වටිව් පක්ෂය පැහැදිලි ජයග්‍රහණයක් ලබනු ඇති බවයි.\nUpdate : Friday, 08 May 2015 - 10:06\n-------------------------------------------------\nබ්‍රිතාන්‍ය මහමැතිවරණයෙන් ඬේවිඞ් කැමරන් ජය ගන්නා බවට අනාවැකි\nඊයේ (07) පැවති බ්‍රිතාන්‍ය මහමැතිවරණයෙන් අග්‍රාමාත්‍ය ඬේවිඞ් කැමරන්ගේ කන්සර්වටිව් පක්ෂය පැහැදිලි ජයග්‍රහණයක් ලබනු ඇතැයි ඡන්දය ප්‍රකාශ කර පිටත් වන ඡන්දදායකයන් යොදා සිදුකළ ජනමත සමීක්ෂණවලින් හෙළි වී තිබෙනවා. ඒ අනුව, කැමරන්ගේ කන්සර්වටිව් පක්ෂයට ආසන 650කින් යුත් බ්‍රිතාන්‍ය පාර්ලිමේන්තුවේ ආසන 316 ක්වත් හිමිවනු ඇති බවයි විශ්වාස කෙරෙන්නේ. මතු සමීක්ෂණවලට අනුව කම්කරු පක්ෂයට හිමිවනු ඇත්තේ ආසන 239 ක් පමණයි. බ්‍රිතාන්‍ය පාර්ලිමේන්තුවේ බහුතරයක් ලබා ගැනීම සඳහා ආසන 326 ක් අවශ්‍ය වනවා. ඒ අනුව, කැමරන්ගේ කන්සර්වටිව් පක්ෂය පෙර පාලන සමයේදී මෙන් ලිබරල් ප්‍රජාතන්ත්‍රවාදී සමඟ සන්ධාන ගත වනු ඇතැයි අපේක්ෂිතයි. කෙසේ නමුත් මෙම මත සමීක්ෂණ පිළිබඳව විපක්ෂයේ පක්ෂ රැසක්ම සැක මතුකර තිබෙනවා.",
       "URL": "https://www.hirunews.lk/109046/බ්‍රිතාන්‍ය-මහමැතිවරණයෙන්-ඬේවිඞ්-කැමරන්-ජය-ගන්නා-බවට-අනාවැකි",
       "Category": "International News",
       "Parent URL": "https://www.hirunews.lk/international-news.php?pageID=736"
}