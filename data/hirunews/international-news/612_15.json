{
       "Source": "hirunews",
       "Timestamp": "Friday, 15 July 2016 - 6:41",
       "Headline": "Update: ත්‍රස්ත ප්‍රහාරයෙන් පසු ප්‍රංශයේ ආරක්ෂක මණ්ඩලය රැස් වේ (ඡායාරූප)",
       "News Content": "ප්‍රංශයේ - නීස් නුවර බැස්ටීල දින සැමරුමට එල්ල වූ ත්‍රස්ත ප්‍රහාරයෙන් පසු ජනාධිපති ෆ‍්‍රාන්ෂුවා හොලාන්ඞ් එරට ආරක්ෂක මණ්ඩල රැස්වීමක් කැදවා තිබෙනවා.\nආරක්ෂක, අභ්‍යන්තර කටයුතු සහ අනෙකුත් වැදගත් අමාත්‍යවරුන්ගෙන් සමන්විත ආරක්ෂක මණ්ඩල රැස්වීමෙන් අනතුරුව ජනාධිපතිවරයා නීස් නුවර බලා පිටත්වීමට නියමිතයි.\nඅවි ආයුධ පිරවූ ලොරි රථයක් ජනතාව අතරට කඩා වැදී එල්ල කළ ප්‍රහාරයෙන් මියගිය සංඛ්‍යාව මේ වනවිට 80 දක්වා ඉහළ ගොස් ඇති අතර, තුවාල ලැබූ 18 දෙනෙකුගේ තත්ත්වය බරපතල බව සදහන්.\nහදිසි පියවරක් ලෙස මුර සංචාර සදහා සෙබලූන් දසදහසක් යෙදවීමට ද ප්‍රංශ ජනාධිපතිවරයා නියෝග කළා.\nප්‍රංශ අභ්‍යන්තර කටයුතු අමාත්‍යවරයා ප්‍රකාශ කළේ ප්‍රහාරය එල්ල කළ ත්‍රස්තවාදීන් හදුනාගැනීමේ කටයුතු මේ වනවිට සිදුවන බවයි.\n------------------------------------------------------------------------------------------\nප්‍රංශයට එල්ල වූ නවතම ත්‍රස්ත ප්‍රහාරයෙන් පසු එරටට පනවා තිබූ හදිසි නීතිය තවත් මාස 3 කින් දීර්ඝ කිරීමට ජනාධිපති ෆ‍්‍රාන්ෂුවා හොලාන්ඩ් තීරණය කළා.\nපැරිසියට එල්ල වූ ත්‍රස්ත ප්‍රහාරයෙන් පසු පැන වුණු හදිසි නීතිය ජූලි 26 වනදායින් අවසන් වීමට නියමිතව තිබුණා.\nඑහෙත් ප්‍රංශයේ ජාතික නිවාඩු දිනයක් වූ බැස්ටීල දිනය යෙදී තිබුණු ඊයේ නීස් නුවරට එල්ල වූ ප්‍රහාරයෙන් පසු එය දීර්ඝ කරන බව ජනාධිපති ෆ‍්‍රාන්ෂුවා හොලාන්ඩ් නිවේදනය කළා.\nඑමෙන්ම, ප්‍රංශය තුළ සහ දේශසීමාවන්හි ආරක්ෂක භට සංඛ්‍යාව ඉහළ නැංවීමට ද පියවර ගැනෙනවා.\nජනාධිපති හොලාන්ඩ් වැඩිදුරටත් කියා සිටියේ මුළු ප්‍රංශයම ඉස්ලාමීය ත්‍රස්තවාදයේ තර්ජනයට ලක්ව ඇති බවයි.\nප්‍රහාරයෙන් මියගිය සංඛ්‍යාව මේ වනවිට 80 දක්වා ඉහළ ගොස් තිබෙනවා.\n------------------------------------------------------------------------------------------\nදකුණුදිග ප්‍රංශයේ - නීස් නුවර වෙරළාසන්නයේ ප්‍රංශ විප්ලවයේ උච්චතම අවස්ථාව වූ බැස්ටීල් දින සැමරීමට රැස් වූ පිරිස වෙත දැවැන්ත ප්‍රහාරයක් එල්ල වී තිබෙනවා.\nඅවි ආයුධ සහ පුපුරණ ද්‍රව්‍ය පටවා ගත් ලොරි රථයක් ජනයා අතරට පදවාගෙන ගොස් ඇති අතර අතර එහිදී වෙඩි තැබීම් සහ පිපිරවීම් සිදුවී තිබෙනවා.\nප්‍රහාරයෙන් අවම වශයෙන් පුද්ගලයන් 77 දෙනෙකු ජීවිතක්ෂයට පත්වී ඇති අතර, තවත් විශාල පිරිසක් එහිදී තුවාල ලැබුවා.\nමෙය ප්‍රංශයට එල්ල වූ නවතම ත්‍රස්ත ප්‍රහාරය ලෙසයි බලධාරින් හඳුන්වා ඇත්තේ.\nනීස් නුවර බැස්ටීල් දින සැමරුමට එල්ල වූ ප්‍රහාරයෙන්, තවත් සියයකට අධික පිරිසක් තුවාල ලබා ඇති බව වාර්තා වනවා.\nඉන් අවම වශයෙන් 15 දෙනෙකුගේ තත්ත්වය බරපතල බව සදහන්.\nඅවි ආයුධ පුරවා ගත් ලොරි රථය ජනයා අතරට, කඩා වැදී කිලෝමීටර් දෙකක් පමණ දුරට ගමන් කර ඇති අතර, ලොරි රථය තුළින් වෙඩි ප්‍රහාරයක් ද එල්ල වී තිබෙනවා.\nලොරි රථයේ රියදුරාට වෙඩි තබා එය පාලනය කර ගැනීමට ප්‍රංශ ආරක්ෂක අංශ සමත් වූ අතර, පසුව එහි තිබී අවි ආයුධ සහ පුපුරණ ද්‍රව්‍ය විශාල ප්‍රමාණයක් සොයා ගැණුනා.\nලොරි රථය තුළ තවත් පුද්ගලයින් සිටියේ ද යන්න හෙළිදරව් වී නැහැ.\nප්‍රහාරය ආරම්භ වී ඇත්තේ බැස්ටීල් දින සැමරුමේ ගිනිකෙලි සංදර්ශනය නිමාවට පත්වීමත් සමගයි.\nප්‍රංශයට එල්ල වූ මෙම මිලේඡ්ච ත්‍රස්ත ප්‍රහාරය හෙළා දකින බව ඇමරිකානු ජනාධිපති බැරක් ඔබාමා නිවේදනයක් නිකුත් කරමින් ප්‍රකාශ කළා.",
       "URL": "https://www.hirunews.lk/138036/update-ත්‍රස්ත-ප්‍රහාරයෙන්-පසු-ප්‍රංශයේ-ආරක්ෂක-මණ්ඩලය-රැස්-වේ-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=612"
}