{
       "Source": "hirunews",
       "Timestamp": "Wednesday, 11 November 2015 - 14:16",
       "Headline": "නිළ නොලත් නායිකාව වන බව සුකී කියයි",
       "News Content": "තමන් මියන්මාරයේ නිළ නොලත් නායිකාව ලෙස කටයුතු කරන බව අවුන්සාන් සුකී ප්‍රකාශ කරනවා. මැතිවරණය ජයග්‍රහණය කළත්, එරට ව්‍යවස්ථාව අනුව ඇයට මියන්මාරයේ නායකත්වයට පත්වීමට අවස්ථාව හිමිවන්නේ නැහැ. ඒ, මැතිවරණ අපේක්ෂකයෙකු හෝ  ඔවුන්ගේ පවුලේ සාමාජිකයෙකු වෙනත් රටක පුරවැසිභාවය ලබා ඇත්නම් ඔහුට හෝ ඇයට මියන්මාරයේ ජනාධිපති පදවියට පත්වීමට නොහැකි බව එරට ව්‍යවස්ථාවේ ඇතුළත්වීම හේතුවෙන්. මේ වන විට සුකීගේ ස්වාමි පුරුෂයා සහ දරුවන් බ්‍රිතාන්‍යයේ පුරවැසිභාවය ලබා තිබෙනවා. මේ අතර, අවුන්සාන් සුකී මෙවර මැතිවරණයේදී තමන් නියෝජනය කළ ආසනයෙන් ද විශිෂ්ඨ ජයක් ලබාගෙන ඇති අතර, ඇය නායකත්වය දරණ ප්‍රජාතන්ත්‍රවාදය සඳහා වූ ජාතික ලීගය එරට පාර්ලිමේන්තුවේ හතරෙන් තුනක බලයක්  ලබා ගනු ඇතැයි අපේක්ෂිතයි.",
       "URL": "https://www.hirunews.lk/120047/නිළ-නොලත්-නායිකාව-වන-බව-සුකී-කියයි",
       "Category": "International News",
       "Parent URL": "https://www.hirunews.lk/international-news.php?pageID=690"
}