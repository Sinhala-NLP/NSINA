{
       "Source": "hirunews",
       "Timestamp": "Monday, 23 February 2015 - 17:06",
       "Headline": "ඉන්දීය පාර්ලිමේන්තුවේ අයවැය සැසිය ඇරඹේ",
       "News Content": "නරේන්ද්‍ර මෝදි රජයේ අයවැය සැසිය ඉන්දීය ලෝක් සභාවේදී අද ආරම්භ වූ අතර කොංග්‍රස් පක්ෂ නියෝජ්‍ය නායක රාහුල් ගාන්ධි ඊට සහභාගි නොවීම එක් කැපී පෙනෙන සිද්ධියක්. ඔහු සති කිහිපයක් සඳහා පාර්ලිමේන්තුවෙන් නිවාඩු ලබා මෙලෙස ඉවත්ව සිටින බවයි ඉන්දීය මාධ්‍ය වාර්තා කළේ. පසුගිය මහමැතිවරණයේදී කොංග්‍රස් පක්ෂය ලද පරාජය සම්බන්ධයෙන් ප්‍රධාන වශයෙන් චෝදනා එල්ල වූයේ රාහුල් ගාන්ධිටයි. පක්ෂයේ අනාගතය පිළිබඳ කරුණු ඇගයීමට තමන්ට කාලය අවශ්‍ය බව රාහුල් ගාන්ධි ප්‍රකාශ කර තිබෙනවා. එමෙන්ම සිය පුතු පාර්ලිමේන්තුවෙන් නිවාඩු ගැනීම සම්බන්ධයෙන් වැඩිදුර අදහස් දැක්වීම කොංග්‍රස් පක්ෂ නායිකා සෝනියා ගාන්ධි ප්‍රතික්ෂේප කළා.",
       "URL": "https://www.hirunews.lk/104125/ඉන්දීය-පාර්ලිමේන්තුවේ-අයවැය-සැසිය-ඇරඹේ",
       "Category": "International News",
       "Parent URL": "https://www.hirunews.lk/international-news.php?pageID=756"
}