{
       "Source": "hirunews",
       "Timestamp": "Sunday, 02 December 2018 - 11:50",
       "Headline": "ඉන්දුනීසියාවේ භූ කම්පනයක්",
       "News Content": "නැගෙනහිර ඉන්දුනීසියාවේ මුහුද ආශ්‍රිතව රික්ටර් පරිමාණයේ 6.3 ක භූ කම්පනයක් ඊයේ රාත්‍රියේ සිදුව තිබෙනවා.\nඇමරිකානු භූ විද්‍යා සමීක්ෂණ ආයතනය සඳහන් කළේ එය  ටියාකුර් නගරයට සැතපුම් 80 ක් පමණ ඊසාන දෙසින් සිදුව ඇති බවයි.\nකෙසේ නමුත්, එමඟින් විශාල දේපල හානියක් හෝ ජීවිත හානි වාර්තා වී නැහැ.\nමෙම භූ කම්පනය යාබද ටිමෝර් රාජ්‍යයේ - ඩිලි අගනුවරටද දැනී ඇති බව සඳහන්.\nපැසිෆික් ගිනි වළල්ලට අයත් ඉන්දුනීසියාවේ මෙවැනි භූ කම්පන නිරන්තරයෙන් වාර්තා වන අතර, පසුගිය සැප්තැම්බරයේ සුලවේසි දිවයිනේ පාලූ නගරය කේන්ද්‍ර කොටගෙන සිදුවු භූ කම්පනයෙන් පුද්ගලයින් 2200 කට වැඩි සංඛ්‍යාවක් ජීවිතක්ෂයට පත්වුණා.",
       "URL": "https://www.hirunews.lk/205333/ඉන්දුනීසියාවේ-භූ-කම්පනයක්",
       "Category": "International News",
       "Parent URL": "https://www.hirunews.lk/international-news.php?pageID=312"
}