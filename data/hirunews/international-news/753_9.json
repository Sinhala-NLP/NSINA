{
       "Source": "hirunews",
       "Timestamp": "Thursday, 05 March 2015 - 14:55",
       "Headline": "ඉන්දුනීසියාව,  ඕස්ට්‍රේලියානු සිරකරු හුවමාරුව ප්‍රතික්ෂේප කරයි",
       "News Content": "ඕස්ට්‍රේලියානු රජය සමඟ සිරකරුවන් හුවමාරු කිරීමේ වැඩසටහන සම්බන්ධයෙන් වූ යෝජනාවක් ඉන්දුනීසියානු රජය විසින් ප්‍රතික්ෂේප කර තිබෙනවා. හෙරොයින් මත්ද්‍රව්‍ය ජාවාරමකට සම්බන්ධව ඉන්දුනීසියානු රජය විසින් මරණ දඬුවම ක්‍රියාත්මක කිරීමට සැරසෙන  ඕස්ට්‍රේලියානු ජාතිකයන් දෙදෙනෙකු වෙනුවෙන් ඉන්දුනීසියානු සිරකරුවන් පිරිසක් හුවමාරු කිරීමටයි  ඕස්ට්‍රේලියානු රජය යෝජනා කර ඇත්තේ. ඇන්ඩෘ චාන් සහ මයුරන් සුකුමාරන් නැමති  ඕස්ට්‍රේලියානු පුරවැසිභාවය සහිත පුද්ගලයන් දෙදෙනා මෙම මත්ද්‍රව්‍ය ජාවාරම සම්බන්ධයෙන් 2005 වසරේ අප්‍රේල් මාසයේදී අත්අඩංගුවට ගැනුනේ තවත් හත්දෙනෙකු සමගයි. මොවුන් දෙදෙනා මේ වනවිට මරණ දඬුවම ක්‍රියාත්මක කිරීම සඳහා අධි ආරක්ෂිත බන්ධනාගාරයක් වෙත රැගෙන ගොස් ඇති බව විදෙස් වාර්තා සඳහන් කළා. සිරකරු හුවමාරුවට  ඕස්ට්‍රේලියාව කළ යෝජනාව ප්‍රතික්ෂේප වීම නිසා ඔවුන්ට එරෙහිව ලබන සතියේ මරණ දඩුවම ක්‍රියාත්මක කරනු ඇතැයි අපේක්ෂා කෙරෙනවා.",
       "URL": "https://www.hirunews.lk/104826/ඉන්දුනීසියාව-ඕස්ට්‍රේලියානු-සිරකරු-හුවමාරුව-ප්‍රතික්ෂේප-කරයි",
       "Category": "International News",
       "Parent URL": "https://www.hirunews.lk/international-news.php?pageID=753"
}