{
       "Source": "hirunews",
       "Timestamp": "Tuesday, 16 April 2013 - 8:44",
       "Headline": "ඇමරිකාවේ බොස්ටන් මැරතන් ධාවනයට බෝම්බ ප්‍රහාරයක්.",
       "News Content": "ඇමරිකාවේ බොස්ටන් නුවර සුප්‍රකට මැරතන් ධාවනයේ දිනුම් කණුව අසල අද (16) උදෑසන දැවැන්ත බෝම්බ ප්‍රහාර දෙකක් සිදුවුණා. එම පිපිරීම්වලින් අවම වශයෙන් පුද්ගලයන් තුන්දෙනෙකු මිය ගොස් එකසිය තිස් දෙදෙනෙකු තුවාල ලබා තිබෙනවා. මිය ගිය අය අතර 8 හැවිරිදි පිරිමි ළමයෙකු ද සිටින බව සදහන්. වාර්ෂිකව උත්කර්ශවත් අන්දමින් පැවැත්වෙන බොස්ටන් මැරතන් ධාවනය සඳහා ලොව පුරා රටවලින් පැමිණි 28,000ක් පමණ එක්ව සිටි අතර එය නැරඹීමට ද විශාල පිරිසක් රොක් වුණා. තරගකරුවන් තරගයේ අවසානය කරා ළඟා වෙමින් සිටියදී තත්ත්පර කිහිපයක් තුළ දැවැන්ත බෝම්බ පිපිරීම් දෙකක් සිදුවී තිබෙනවා. එහිදී ක්‍රීඩකයන් සහ නරඹන්නන් ඇද වැටෙන අයුරු දැක්වෙන සජීවි දර්ශන ඇමරිකානු රූපවාහිනී සේවා මගින් විකාශය කළා. කෙසේ නමුත් ඇමරිකානු ජනාධිපති බැරක් ඔබාමා මෙම බෝම්බ පිපිරීම් ත්‍රස්ත ප්‍රහාරයක් ලෙස හැදින්වූයේ නැහැ. ඊට සම්බන්ධ පුද්ගලයන් සොයා නීතිය ඉදිරියට පමුණුවන බවයි ඔහු ප්‍රකාශ කළේ. ලොව පැරණිතම මැරතන් ධාවන තරගයක් ලෙස සැලකෙන බොස්ටන් මැරතන් ධාවනය මෙවර පැවැත්වුණේ 117 වන වතාවටයි.",
       "URL": "https://www.hirunews.lk/57233/ඇමරිකාවේ-බොස්ටන්-මැරතන්-ධාවනයට-බෝම්බ-ප්‍රහාරයක්",
       "Category": "International News",
       "Parent URL": "https://www.hirunews.lk/international-news.php?pageID=848"
}