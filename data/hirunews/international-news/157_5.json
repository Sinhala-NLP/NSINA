{
       "Source": "hirunews",
       "Timestamp": "Tuesday, 27 October 2020 - 8:11",
       "Headline": "වායු දූෂණය කොරෝනා මරණවලින් 15% කට හේතුව බව හෙළිවේ",
       "News Content": "දීර්ඝ කාලයක් වායු දූෂණයට නිරාවරණය වීම ලොවපුරා වාර්තා වන කොවිඩ් 19 මරණවලින් 15% කට පමණ හේතු වී ඇති බව අධ්‍යයනයකින් හෙළි වී තිබෙනවා.\nජර්මනියේ සහ සයිප්‍රසයේ විද්‍යාඥයන් සිදුකර ඇති මෙම පර්යේෂණාත්මක අධ්‍යයනයෙන් අනාවරණය වී ඇත්තේ වායු දූෂණයේ වැඩි බලපෑම කොරෝනා වෛරස් මරණ ඉහළ නැංවීමට සමත් වී ඇති බවයි.\nකර්මාන්ත ශාලා මගින් නික්මෙන අපවායු හේතුවෙන් මිහිපිට වෙසෙන සෑම පුද්ගලයෙකුගේම ජීවිත අපේක්ෂාව වසර දෙකකින් අඩුවන බව මීට පෙර විද්‍යාඥයින් පෙන්වා දී තිබූ කරුණක්.\nඇමරිකා එක්සත් ජනපදයේ සහ චීනයේ දත්ත ආශ්‍රයෙන් සිදුකළ අධ්‍යයනයේ ප්‍රතිඵල හෘදවාහිණි පර්යේෂණ පිළිබඳ විද්‍යාත්මක සඟරාවක් මඟින් මේ වනවිට ප්‍රකාශයට පත්කර තිබෙනවා.\nවිශේෂයෙන් නැගෙනහිර ආසියානු කලාපය සැලකූ විට කොරෝනා මරණවලින් 27% කට හේතු වී ඇත්තේ වායු දූෂණයේ බලපෑම බව එමඟින් අනාවරණ කර ඇති කරුණක්.\nයුරෝපයේ එය 19% ක් සහ උතුරු ඇමරිකාවේ 17% ක් ලෙස සටහන් වනවා.",
       "URL": "https://www.hirunews.lk/253388/වායු-දූෂණය-කොරෝනා-මරණවලින්-15-කට-හේතුව-බව-හෙළිවේ",
       "Category": "International News",
       "Parent URL": "https://www.hirunews.lk/international-news.php?pageID=157"
}