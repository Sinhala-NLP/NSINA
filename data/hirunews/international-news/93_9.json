{
       "Source": "hirunews",
       "Timestamp": "Wednesday, 22 September 2021 - 10:28",
       "Headline": "නිව්යෝක් නුවර විදේශ ඇමති සමුළුව අවලංගු කෙරේ",
       "News Content": "ඇමෙරිකාවේ නිව්යෝක් නුවර පැවැත්වෙන ජගත් සංවිධාන මහා මණ්ඩල සමුළුවට සමගාමී ව සංවිධාන කෙරෙන සාර්ක් විදේශ අමාත්‍යවරුන්ගේ හමුව අවලංගු කර තිබෙනවා.\nශ්‍රී ලංකාවේ ද සහභාගීත්වය සහිත ව ලබන සෙනසුරාදා පැවැත්වීමට නියමිත ව තිබූ මෙම හමුව අවලංගු කිරීමට හේතු වී ඇත්තේ, පාකිස්තානය සිදු කළ යෝජනාවක් බවයි ඉන්දියාව සඳහන් කළේ.\nඑම හමුවට ඇෆ්ගනිස්ථාන නියෝජිතයෙකු සහභාගී කළ යුතු බව පාකිස්තානය යෝජනා කර ඇති බව සඳහන්.\nකෙසේ නමුත්, එකඟත්වයක් නො මැති නිසා, ඉන්දියාව ඇතුළු රටවල් කිහිපයක් ඊට විරෝධය පළ කර තිබෙනවා.\nඔවුන් ප්‍රකාශ කර ඇත්තේ, ඇෆ්ගනිස්ථානයට අසුනක් වෙන් කළ ද එය හිස් ව තැබිය යුතු බවයි.\nපාකිස්තානය ඊට එකඟ නො වීම නිසා මෙම හමුව අවලංගු කර තිබෙනවා.\nතලේබාන් සංවිධානය ඇෆ්ගනිස්ථානයේ නීත්‍යානුකූල රජය ලෙස ඉන්දියාව විසින් මෙතෙක් පිළිගෙන නැහැ.",
       "URL": "https://www.hirunews.lk/282902/නිව්යෝක්-නුවර-විදේශ-ඇමති-සමුළුව-අවලංගු-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=93"
}