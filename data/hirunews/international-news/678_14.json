{
       "Source": "hirunews",
       "Timestamp": "Tuesday, 22 December 2015 - 8:28",
       "Headline": "මන්ද මානසික තරුණියක් දූෂණයකර මැරූ 7කටත් මරණය",
       "News Content": "ඉන්දීය සමාජයේ පුරුෂාධිපත්‍යයට එරෙහිව එරට විනිසුරුවරියක වන සීමා සිංගාල් ඊයේ (21) ප්‍රබල පණිවුඩයක් ලබාදුන්නා. ඒ, පසුගිය පෙබරවාරි 4 වන දා  සිදුවූ දූෂණ - ඝාතන සිද්ධියකට සම්බන්ධ 7 දෙනෙකුට මරණ දඩුවම නියම කරමින්. හර්යානා ප්‍රාන්තයේදී මානසික අවපීඩනයට ප්‍රතිකාර ලබමින් සිටි 28 හැවිරිදි නේපාල කාන්තාවක් මෙලෙස දූෂණය කර ඝාතනය කර තිබූ අතර, ඇගේ සිරුරට විවිධ ද්‍රව්‍ය ඇතුළු කර තිබූ බවයි පසුව හෙළි වූයේ.\nමරණ දඩුවම නියම කිරීමෙන් අනතුරුව ප්‍රකාශයක් කළ විනිසුරු සීමා සිංගාල් කියා සිටියේ ඉන්දීය සමාජයේ කාන්තාවන් පුරුෂ පක්ෂය වෙතින් අඛණ්ඩව පීඩනයට ලක්වන බවයි. ස්ත්‍රී, පුරුෂ භාවය හේතුවෙන් සිදුකරන අපරාධවලට එරෙහිව දැඩි පියවර ගැනීම යුගයේ අවශ්‍යතාවක් බවත් ඇය කියා සිටියා. මෙම සිද්ධියට සම්බන්ධ බාල වයස්කාර සැකකරුවෙකුට එරෙහිව පරිවාස අධිකරණයක නඩුව විභාගයට ගැනෙන අතර තවත් සැකකරුවෙකු අත්අඩංගුවට ගැනීමෙන් අනතුරුව දිවි නසා ගත්තා.\nමෙම නඩු තීන්දුව පිළිබදව වාර්තා වන්නේ පසුගිය වසරේ දිල්ලියේ වෛද්‍ය ශිෂ්‍යාවක දූෂණය කර ඝාතනය කිරීමේ සිද්ධියේ බාල වයස්කාර චූදිතයා නිදහස් කිරීමෙන් දිනක් ගතවීමට පෙරයි.",
       "URL": "https://www.hirunews.lk/122555/මන්ද-මානසික-තරුණියක්-දූෂණයකර-මැරූ-7කටත්-මරණය",
       "Category": "International News",
       "Parent URL": "https://www.hirunews.lk/international-news.php?pageID=678"
}