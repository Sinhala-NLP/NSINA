{
       "Source": "hirunews",
       "Timestamp": "Saturday, 13 July 2019 - 19:09",
       "Headline": "ඉන්දියාවේ විපක්ෂ ප්‍රාන්ත මන්ත්‍රීවරුන් මෝදිගේ සන්ධානයට",
       "News Content": "සිය ඉල්ලා අස්වීම් ප්‍රාන්ත සභාවේ කතානායකවරයා විසින් පිලිනොගැනීමට එරෙහිව කර්නාටක ප්‍රාන්තයේ පාලක කොංග්‍රස් - ජනතාදාල් සන්ධානයේ තවත් මන්ත්‍රීවරුන් 5 දෙනෙකු ඉන්දීය ශ්‍රේෂ්ඨාධිකරණය වෙත ගොස් තිබෙනවා.\nඒ අනුව, මේ වනවිට කොංග්‍රස් සන්ධානයෙන් ඉවත් වීමට අදහස් කරන මන්ත්‍රීවරුන්ගේ සංඛ්‍යාව 15 ක්.\nඔවුන් පසුගිය දිනවල මුම්බායි සහ ගෝව ප්‍රදේශවල සුපිරි සංචාරක හෝටල්වල ලැගුම්ගෙන සිටි අතර ඔවුන්ගේ ඉල්ලා අස්වීම් ඉවත් කර ගැනීම සදහා කොංග්‍රස් පක්ෂයේ ජ්‍යෙෂ්ඨයන් උත්සාහයක නිරත වනවා.\nකැරලිකාර මන්ත්‍රීවරුන්ගේ අරමුණ කොංග්‍රස් ජනතාදාල් සන්ධානය වෙනුවට ප්‍රාන්තයේ භාරතීය ජනතා පක්ෂ පාලනයක් ඇති කිරීමයි.\nමේ අතර, ගෝව ප්‍රාන්ත සභාවේ කොංග්‍රස් මන්ත්‍රීවරුන් 10 දෙනෙකු ද මේ සතිය මුලදී භාරතීය ජනතා පක්ෂයට එක්වූ අතර, ඔවුන් අතුරින් 3 දෙනෙකුට ප්‍රාන්ත අමාත්‍ය ධුර හිමිවී තිබෙනවා.\nමෙම පියවර ප්‍රාදේශීය පක්ෂ දුර්වල කිරීම සදහා නරේන්ද්‍ර මෝදිගේ භාරතීය ජනතා පක්ෂය දරණ උත්සාහයක් ලෙසට ද චෝදනා එල්ල වනවා.",
       "URL": "https://www.hirunews.lk/220249/ඉන්දියාවේ-විපක්ෂ-ප්‍රාන්ත-මන්ත්‍රීවරුන්-මෝදිගේ-සන්ධානයට",
       "Category": "International News",
       "Parent URL": "https://www.hirunews.lk/international-news.php?pageID=251"
}