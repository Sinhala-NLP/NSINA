{
       "Source": "hirunews",
       "Timestamp": "Saturday, 16 April 2016 - 12:44",
       "Headline": "ඉරානය තෙල් මිල රැස්වීම මග හරී",
       "News Content": "ඛනිජ මිල ස්ථාවර කිරීම සදහා ගත යුතු පියවර පිළිබද තෙල් නිෂ්පාදකයන්ගේ හමුවට පෙර ලෝක වෙළඳපොලේ තෙල් මිල කැපී පෙනෙන ලෙස පහත වැටීමක් පෙන්නුම් කරනවා.\nඔපෙක් සංවිධානයේ රටවල් සහ රුසියාව ඇතුළු එම සංවිධානයෙන් පිටත නිෂ්පාදකයන් අතර, හමුව දෝහා කටාර් හිදී හෙට පැවැත්වීමට නියමිතයි.\nඑහෙත් එම රැස්වීමට නොපැමිණෙන බව ඉරානය ප්‍රකාශ කර තිබෙනවා. ලොව විශාලතම තෙල් නිෂ්පාදකයෙකු වන ඉරානයේ සහභාගිත්වයෙන් තොරව නිෂ්පාදනය කපා හැරීම පිළිබද එකගත්වයකට පැමිණීම දුෂ්කර බවයි විචාරකයන් පෙන්වා දෙන්නේ.\nජාත්‍යන්තර සම්බාධක ඉවත් වී ඇති නිසා ඉරානයේ තෙල් නිෂ්පාදනය දිනකට බැරල් මිලියන 4 දක්වා දෙගුණයකින් ඉහළ යනු ඇතැයි අපේක්ෂිතයි.\nනිෂ්පාදකයන් අතර එකගත්වයක් සදහා පවතින අවිනිෂ්චිතභාවය හේතුවෙන් ලෝක වෙළඳපොලේ තෙල් බැරලයක මිල ඊයේ වනවිට ඩොලර් 40 යි ශත 36 දක්වා පහත වැටුණා.\nලොව බහුලවම භාවිත වන බ්‍රෙන්ට් වර්ගයේ බොරතෙල් බැරලයක මිල ඊයේ සටහන් වූයේ ඇමරිකානු ඩොලර් 43 යි ශත 10 ක් ලෙසයි. ඒ අනුව, ඊයේ දිනය තුළ පමණක් තෙල් මිලෙහි පහත වැටීම සියයට 2 යි දශම 8 කට ආසන්නයි.",
       "URL": "https://www.hirunews.lk/130971/ඉරානය-තෙල්-මිල-රැස්වීම-මග-හරී",
       "Category": "International News",
       "Parent URL": "https://www.hirunews.lk/international-news.php?pageID=645"
}