{
       "Source": "hirunews",
       "Timestamp": "Wednesday, 30 November 2016 - 15:47",
       "Headline": "කොළොම්බියා ගුවන් අනතුරට හේතුව ගැන ඉගියක්",
       "News Content": "බ්‍රසීලයේ පාපන්දු ක්‍රීඩා සමාජයක සාමාජිකයන් ඇතුලු 71 දෙනෙකුට මරු කැඳවමින් සිදුවු ගුවන් අනතුරට හේතුව බවට සැක කෙරෙන කරුණු කිහිපයක් කෙරෙහි බලධාරීන්ගේ අවධානය යොමුවී තිබෙනවා.\nවිදෙස් පුවත් සේවාවල දැක්වෙන්නේ යානයේ විදුලි සැපයුම් පද්ධතියේ දෝශයක් මෙම අනතුරට හේතු වන්නට ඇතැයි සැක කෙරෙන බවයි.\nඑමෙන්ම යානය කඩා වැටීමට පෙර එහි ඉන්ධන අවසන් වෙමින් තිබී ඇතැයි ද අනාවරණ වී තිබෙනවා.\nයානය කඩා වැටීමට ලක්වු අවස්ථාවේ එය පුපුරා නොයාම මෙම සැකය මතුවීමට හේතුවයි. යානයේ ඉන්ධන තිබුනේ නම් එය පුපුරා යන බවයි විශේෂඥයන් පෙන්වා දෙන්නේ.\nයානයේ දත්ත ගබඩා උපකරණ හෙවත් කලු පෙට්ටි මේවන විට සොයාගෙන තිබෙනවා.\nඑමගින් යානය අනතුරට ලක්වීම පිළිබඳ නිශ්චිත තොරතුරු අනාවරණ කර ගැනීමට හැකිවනු ඇති බවයි විශ්වාස කෙරෙන්නේ.\nබ්‍රසීල පාපන්දු ක්‍රීඩකයන් කොළොම්බියාව දක්වා ගමන් කරමින් සිටියදී මෙම යානය කඩා වැටී තිබුනා.\nඑහිදී යානයේ ගමන් කල 71 දෙනෙකු මරණයට පත්වු අතර තවත් 6 දෙනෙකු දිවි බේරා ගැනීමට සමත්වුනා.\nමෙම ගුවන් අනතුරත් සමග බ්‍රසීලයේ දින තුනක ශෝක කාලයක් ප්‍රකාශයට පත්කර තිබෙනවා.\nඑමෙන්ම ලොව පුරා පාපන්දු ක්‍රීඩාංගණවල පැවැත්වෙන තරග ආරම්භයට පෙර විනාඩියක නිශ්ෂබ්දතාවක් ද පැවැත්වෙන බවයි විදෙස් පුවත් සේවා පෙන්වා දෙන්නේ.",
       "URL": "https://www.hirunews.lk/148668/කොළොම්බියා-ගුවන්-අනතුරට-හේතුව-ගැන-ඉගියක්",
       "Category": "International News",
       "Parent URL": "https://www.hirunews.lk/international-news.php?pageID=552"
}