{
       "Source": "hirunews",
       "Timestamp": "Friday, 07 January 2022 - 11:12",
       "Headline": "තලේබානුවන්ට පසු විශාලතම බුදු පිළිම සංහාරය චීන මැදිහත් වීමකින්",
       "News Content": "චීනයේ සිචුවාන් පළාතේ බලධාරීන් පසුගිය දා ටිබෙට් ස්වයං පාලන කලාපයේ ඩ්‍රැගෝ ප්‍රාන්තයේ ඉදිකර තිබූ විශාල ප්‍රමාණයේ බුද්ධ ප්‍රතිමාවක් කඩා ඉවත් කර තිබෙනවා.\nඅඩි 99ක් උස මෙම බුද්ධ ප්‍රතිමාව කඩා දමා ඇත්තේ, ඉතා උසින් ඉදි කිරීම සම්බන්ධයෙන් ලැබුණු පැමිණිලි මත බවයි ටිබෙට් ආරංචි මාර්ග උපුටා දක්වන RFA ප්‍රවෘත්ති සේවාව වාර්තා කළේ.\nප්‍රතිමාවට අමතර ව භික්ෂූන් වහන්සේ සහ බැතිමතුන් වන්දනා මාන කටයුතු සඳහා භාවිත කරන එම පරිශ්‍රයේ තිබූ වෙනත් ඉදිකිරීම් ද කඩා ඉවත් කර තිබෙනවා.\nමෙම බුද්ධ ප්‍රතිමාව කඩා ඉවත් කර ඇති බව චන්ද්‍රිකා ඡායාරූප මඟින් ද තහවුරු වී තිබෙනවා.\nමෙම විශාල බුදු පිළිමය කඩා ඉවත් කිරීම සඳහා දින 9ක කාලයක් ගත වී ඇති අතර චීන බලධාරීන් තෝසම් ගැටසෙල් ආරාමයේ භික්ෂූන් වහන්සේලාට සහ චුවාර් සහ අවට නගරවල වෙසෙන ටිබෙට් ජාතිකයින්ට කඩා බිඳ දැමීම නැරඹීමට බල කළ බව ද වාර්තා වනවා.\nවෙනත් ගම්මානවල ප්‍රාදේශීය ටිබෙට් ජාතිකයින්ට ද කඩා ඉවත් කිරීම නැරඹීමට පැමිණීමට බල කෙරුණු බවත් ඔවුන් ඡායාරූප හෝ වීඩියෝ නො ගැනීම හෝ කලබල ඇති නො කිරීමට වග බලා ගැනීම සඳහා පොලිස් නිලධාරීන් විශාල පිරිසක් එහි යොදවා තිබූ බවත් අනන්‍යතාව හෙළි කිරීමට අකමැති වූ ටිබෙට් ජාතිකයෙක් විදෙස් මාධ්‍ය වෙත අදහස් පළ කර තිබුණා.\nයුවාන් මිලියන 400ක වියදමින් 2015 වසරේ ඔක්තෝබර් මාසයේ දී මෙම බුද්ධ ප්‍රතිමාවේ ඉදිකිරීම් අවසන් කර තිබෙනවා.\nඑය ඉදිකර ඇත්තේ, භූමිකම්පාවක් සඳහා ද ඔරොත්තු දෙන ආකාරයට යි.\nප්‍රතිමාව විනාශ කෙරුණේ, එහි ඉදිකිරීම් සඳහා චීන හා ටිබෙට් ප්‍රාදේශිය බලධාරීන් අනුමැතිය ලබා දී තිබූ පසුබිමක වීමත් විශේෂත්වයක්.\nචීනයේ සැබෑ අභිප්‍රාය ආගම හා සංස්කෘතිය මුලිනුපුටා දමා ටිබෙට් අනන්‍යතාව සම්පූර්ණයෙන්ම විනාශ කර දැමීම බව ⁣ඩ්‍රැගෝහි පදිංචිකරුවන් පවසනවා.\nටිබෙට් බෞද්ධ භික්ෂූන් වහන්සේට එරෙහි චීන ක්‍රියාකාරකම්වල යම් වර්ධනයක් පසුගිය කාලය තුළ වාර්තා වුණා.\nවයඹ දිග චීනයේ Qinghai පළාතේ ආරාමවලින් තරුණ ටිබෙට් භික්ෂූන් වහන්සේ බලහත්කාරයෙන් නැවත සිය නිවෙස් වෙත පිටත් කර හැරීමට බලධාරීන් කටයුතු කළේ, පසුගිය වසරේ ඔක්තෝබර් මාසයේදි යි.\nමෙය ටිබෙට් සම්ප්‍රදායික ආගම හා සංස්කෘතිය සමග තරුණ ප්‍රජාව අතර ඇතිවන සම්බන්ධතාවය බිඳ ⁣දැමෙන පියවරක් ලෙස මෙය සැලකුණා.\nටිබෙටයේ ඓතිහාසික ආරාමයක් වන Qinghai පළාතේ දිට්සා ආරාමයෙන් වයස අවුරුදු 11 -15ත් අතර භික්ෂූන් වහන්සේ නෙරපා හැර ඇතැ යි ආරංචි මාර්ග RFA වෙත පවසා තිබුණා.\nQinghai හි තවත් ආරාමවල තරුණ භික්ෂූන් වහන්සේ සිවුරු අරවා නිවෙස්වලට පිටත් කර යවා ඇතැ යි නම හෙළි නො කළ ආරංචි මාර්ග RFA වෙත පවසා තිබෙනවා.\nමෙම රෙගුලාසි ක්‍රියාත්මක වන්නේදැ යි පරික්ෂා කිරීමට ආණ්ඩුවේ බලධාරීන් ආරාමවලට පැමිණෙන බව ද සඳහන්.\nනව රෙගුලාසි පසුගිය ඔක්තෝබර් 20 සිට ක්‍රියාත්මක අතර මේ දක්වා නිවෙස් වෙත පිටත් කර හැරි තරුණ භික්ෂූන් වහන්සේ පිළිබඳ සංඛ්‍යාත්මක දත්ත නිල වශයෙන් ඉදිරිපත් කර නැහැ.\nමෙසේ නිවෙස් වෙත පිටත් කර යැවුණාට පසු නැවත් සිවුරු දැරීමට හෝ ආරාම වෙත පැමිණිමට නො හැකි බව දැනුම් දී ඇතත් ඔවුන්ට යළි රජයේ පාසල්වල දී අධ්‍යාපන කටයුතුවල නිරත විය හැකි ද යන්න පැහැදිලි නැහැ.\nමේ කිසිවෙක් හෝ බලහත්කාරයෙන් භික්ෂූත්වයට පත් ව නො මැති අතර, ඒ සඳහා මාපිය අනුමැතිය ලැ⁣බී තිබෙනවා.\nනව රෙගුලාසි මඟින් බාලවයස්කාරයන් පැවිදි කිරීම හෝ ආගමික කාර්යයන් සඳහා සම්බන්ධ කරගැනීම මුළුමනින් ම තහනම් කර ඇති නමුත් පැවිදි දිවියට ඇතුළත් විය හැකි වයස කුමක්දැ යි නිශ්චිතව ම සඳහන් කර නැහැ.\nඅසල්වැසි සිචුවාන්හි ටිබෙට් ජනතාව වැඩි වශයෙන් වෙසෙන ප්‍රදේශවල ආරාමවලින් තරුණ භික්ෂූන් වහන්සේ නෙරපා හැරීම තෙවසරකට පමණ පෙර ආරම්භ වුණා.\nකෙසේ වෙතත් එම දරුවන්ට යළි රජයේ පාසල්වල දී අධ්‍යාපනය ලැබීමට අවසර හිමි වුණා.\nසාම්ප්‍රදායික ටිබෙට් සංස්කෘතික සහ ජාතික අනන්‍යතාවේ කේන්ද්‍රස්ථානයක් වන ටිබෙට් බෞද්ධ ආරාමවල ප්‍රමාණය සහ බලපෑම සීමා කිරීමට චීන බලධාරීන් දිගු කලක් තිස්සේ උත්සාහ කරන බව රහසක් නො වේ.\nලාසා අගනුවර සම්මත කළ රෙගුලාසියකට අනුව 2018 සිට වයස අවුරුදු 18ට අඩු දරුවන් පැවිදි කිරීම තහනම් කරනු ලැබුවා.\nඑවැනි රෙගුලාසි වෙනත් පළාත්වල බලහත්කාරයෙන් ක්‍රියාත්මක කිරීම ටිබෙට් ආගම සහ සංස්කෘතිය තවදුරටත් මුලිනුපුටා දැමීමේ ව්‍යාපෘතියේ කොටසක් බව ඉන්දියාවේ පිහිටි ටිබෙට් ප්‍රතිපත්ති අධ්‍යයන ආයතනය පෙන්වා දෙනවා.\nබුදුදහම ටිබෙටයේ ප්‍රමුඛ ආගම වන අතර එරට කලාව, සංගීතය හා උත්සව ආදී සෑම අංගයකට ම පදනම වී තිබෙනවා.\nටිබෙට් ජාතිකයින් තමන්ගේ සංස්කෘතියෙන් වෙන් කිරීම සඳහා චීනය බරපතළ ලෙස ඔවුන්⁣ගේ ජන ජීවිතයට සහ භාෂාවට බලපෑම් එල්ලවන නීති පනවන බවට ටිබෙට් පිටුවහල් ර⁣ජයේ නියෝජ්‍ය කතානායක Dolma Tsering පසුගිය දා චෝදනාවක් ද එල්ල කළා.\nවාර්ගික සුළු ජාතීන් 56ක් පමණ විසුවත් ඔවුන්ගේ පූජනීය සම්ප්‍රදායන්ගේ අයිතියට පිළිගැනීමක් ලබා නොදෙන චීනයේ අපේක්ෂාව සියලු දෙනා කොමියුනිස්ට් දර්ශනය හා සම්බන්ධ කිරීම බව ඇය පවසා තිබුණා.\nචීනය ජගත් මාධ්‍යවේදීන්ට එහි පැමිණ ටිබෙට් ජාතිකයන් මුණ ගැසෙන්නට ඉඩ නො දෙන්නේ ලෝකයෙන් සැඟවීමට යමක් ඇති නිසා බව ඇය පවසා තිබුණේ, විදෙස් මාධ්‍ය ආයතනයක් සමඟ පැවැත් වූ සාකච්ඡාවකදී යි.\nමේ අතර චීනය ටිබෙටයේ පරිසර පද්ධතියට හානි සිදු කරමින් එහි වටිනාකම් විනාශ කරන බවට චෝදනාවක් ද පසුගිය දා එල්ල වුණා.\nප්‍රොවිඩන්ස් ජර්නල් පර්යේෂණ ආයතනය සිය නවතම අධ්‍යයනය මගින් අනාවරණ කර ඇත්තේ, චීනය විසින් විෂ සහිත අපද්‍රව්‍ය ටිබෙටය වෙත බැහැර කරමින් ඇති බවයි.\nටිබෙටයේ පරිසරය ආරක්ෂා කිරීම සදහා චීන බලධාරීන් නිසි උනන්දුවක් නො දක්වන බවත් ඒ සදහා ප්‍රමාණවත් තරම් ප්‍රතිපාදන වෙන් නො කරන බවත් එම වාර්තාවේ වැඩිදුරටත් සඳහන්.\nඅන්තර්ජාතික පරිසර ආරක්ෂණ ප්‍රඥප්තිවලට පවා පටහැනි ව යමින් චීනය විසින් මෙම ක්‍රියාවලිය සිදු කරන බව ද එහි වැඩිදුරටත් දැක්වෙනවා.\nලොව උසින් ම පිහිටි රට ටිබෙටය වන අතර, මුහුදු මට්ටමේ සිට මීටර් 4380ක් උසින් හිමාල කඳුවැටියේ පිහිටා තිබෙනවා.",
       "URL": "https://www.hirunews.lk/293266/තලේබානුවන්ට-පසු-විශාලතම-බුදු-පිළිම-සංහාරය-චීන-මැදිහත්-වීමකින්",
       "Category": "International News",
       "Parent URL": "https://www.hirunews.lk/international-news.php?pageID=69"
}