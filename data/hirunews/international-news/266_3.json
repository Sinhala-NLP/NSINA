{
       "Source": "hirunews",
       "Timestamp": "Saturday, 18 May 2019 - 8:28",
       "Headline": "චීනය, ඇමරිකාව සමඟ වෙළද සාකච්ඡාවලින් ඉවත් වන ලකුණු",
       "News Content": "ඇමරිකාව විසින් චීන භාණ්ඩ සඳහා සියයට 25ක තීරු බදු පැනවීමේ සිද්ධියත් සමඟ උත්සන්න වූ වෙළද යුද්ධය දැන් අනතුරුදායක තත්ත්වයකට පත්ව තිබෙනවා.\nඒ ඇමරිකාව සමඟ වෙළඳ සාකච්ඡා තවදුරටත් සිදුකිරීම ප්‍රතිඵලදායක නොවන බව චීනය ප්‍රකාශ කිරීමත් සමඟයි.\nවෙළද ගැටළු සාකච්ඡා මගින් විසදා ගැනීමට තමන්ට අවශ්‍ය වුවත් ඇමරිකානු පාර්ශවයේ ක්‍රියාමාර්ග වෙනස් නොවන්නේ නම්, ඉන් ඵලක් නොමැති බවයි චීනය කියා සිටින්නේ.\nඇමරිකාව පසුගිය සතියේ ලොව විශාලතම විදුලි සංදේශ උපාංග නිෂ්පාදකයා වන චීන හුවාවේ තාක්ෂණික ආයතනය සිය කළු ලැයිස්තුවට ඇතුළත් කළා.\nඑමගින් ඔවුන්ට ඇමරිකානු සමාගම සමඟ ගනුදෙනු කිරීම දුෂ්කර වනවා.\nකෙසේ නමුත්, චීන පුවත්පත් සදහන් කළේ වෙළද යුද්ධයෙන් චීනය බිද හෙලීමට ඇමරිකාව සමත් නොවනු ඇති බවයි.",
       "URL": "https://www.hirunews.lk/216589/චීනය-ඇමරිකාව-සමඟ-වෙළද-සාකච්ඡාවලින්-ඉවත්-වන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=266"
}