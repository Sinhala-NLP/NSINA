{
       "Source": "hirunews",
       "Timestamp": "Monday, 01 February 2021 - 8:50",
       "Headline": "මියන්මාර පාලනය හමුදාව අතට",
       "News Content": "ප්‍රජාතන්ත්‍රවාදය සඳහා වන ජාතික ලීගයේ නායිකා අවුන්සාන් සුකී ඇතුළු දේශපාලන නායකයන් අත්අඩංගුවට ගැනීමෙන් පසු රටේ පාලන බලය සියතට ගත් බව මියන්මාර හමුදාව ප්‍රකාශ කළා.\nඅත්අඩංගුවට ගැනීම්වලින් පැය කිහිපයකට පසු මියන්මාරය තුළ වසරක කාලයක් සඳහා හදිසි තත්ත්වයක් ප්‍රකාශයට පත් කරන බවයි එරට රාජ්‍ය රූපවාහිනිය නිවේදනය කළේ.\nපසුගිය මහ මැතිවරණයෙන් පසු රජය සහ හමුදාව අතර මතභේදාත්මක තත්ත්වයක් උත්සන්න වීමේ ප්‍රතිඵලයක් ලෙස මෙම හමුදා කුමන්ත්‍රණය සිදුව ඇති අතර මියන්මාර හමුදාව උපුටා දක්වමින් විදෙස් මාධ්‍ය වාර්තා කරන්නේ සේනාධිනායකයා ලෙස මින් අවුන්ග් ලායිංග්ට බලය පැවරීමට ක්‍රියාකරන බවයි.\nඒ අනුව මියන්මාරයේ පළමු උප ජනාධිපතිවරයා වූ මින්ට් ස්වේ එරට වැඩබලන ජනාධිපතිවරයා ලෙස කටයුතු කරනු ඇති බවයි එරට හමුදාව ප්‍රකාශ කළේ.\nමෙම සිද්ධියෙන් පසුව මියන්මාරයේ ප්‍රධාන නගරවල අන්තර්ජාල සබඳතා මෙන්ම ඇතැම් දුරකතන සේවාවන් ද අවහිර කර තිබෙනවා.\nනොවැම්බර් මාසයේ  පැවැති මහ මැතිවරණයෙන් අවුන්සාන් සුකීගේ ප්‍රජාතන්ත්‍රවාදය සඳහා වන ජාතික ලීගය ආණ්ඩුවක් පිහිටුවීම සඳහා ප්‍රමාණවත් ජයග්‍රහණයක් ලැබූ අතර හමුදාව චෝදනා කළේ පැවති මැතිවරණය වංචනික බවයි.\nකෙසේ වෙතත්, අවුන්සාන් සුකී ඇතුලු පාලක පක්ෂයේ ඉහල නිළධාරීන් පිරිසක් මෙලෙස හමුදාව සිය භාරයට ගෙන ඇත්තේ මැතිවරණයෙන් පසුව මියන්මාර පාර්ලිමේන්තුව අද අසුන් ගැනීමට නියමිතව තිබූ පසුබිමකයි.\nමෙලෙස අත්අඩංගුවට ගනු ලැබූ පිරිස අතර එරට ජනාධිපතිවරයා ලෙස කටයුතු කළ වින් මින්ට්ද සිටිනවා.\n2011 වසරේ ප්‍රජාතන්ත්‍රවාදී ප්‍රවේශයකට පැමිණෙනතුරු මියන්මාරය තුළ ක්‍රියාත්මක වූයේ හමුදා පාලනයක්.\nමේ අතර, මියන්මාරය තුළ සිදු වූ නව හමුදා කුමන්ත්‍රණය අමෙරිකාව, ජපානය සහ ඔස්ට්‍රේලියාව ඇතුළු රටවල් රැසක් හෙලා දැක තිබෙනවා.\nමැතිවරණයෙන් සිදු වූ ප්‍රජාතන්ත්‍රවාදී බල හුවමාරුව පසෙකලා සිදුකළ කුමන්ත්‍රණය ආපසු හැරවීමට කටයුතු නොකළහොත් වගකිවයුතු සියලු‍දෙනාට එරෙහිව ක්‍රියා කිරීමට සිදුවනු ඇතැයි ධවල මන්දිරය අනතුරු අඟවා තිබෙනවා.",
       "URL": "https://www.hirunews.lk/261299/මියන්මාර-පාලනය-හමුදාව-අතට",
       "Category": "International News",
       "Parent URL": "https://www.hirunews.lk/international-news.php?pageID=138"
}