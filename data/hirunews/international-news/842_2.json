{
       "Source": "hirunews",
       "Timestamp": "Friday, 10 May 2013 - 8:12",
       "Headline": "පාකිස්ථානයේ ඡන්ද උණුසුම ඉහළට.",
       "News Content": "පාකිස්ථානයේ තීරණාත්මක මහමැතිවරණයට පෙර හිටපු අගමැති නවාස් ෂරීෆ් සහ ප්‍රවීණ ක්‍රිකට් ක්‍රීඩක ඉම්රාන් ඛාන් ඊයේ අවසන් වරට සිය ආධාරකරුවන් ඇමතුවා. නවාස් ෂරීෆ්, ලාහෝර් නුවර සංවිධාන කර තිබූ රැලියට දහස් සංඛ්‍යාත ජනකායක් එක්ව සිටි බවයි විදෙස් වාර්තාකරුවන් සඳහන් කළේ. පාකිස්ථානයේ මෙවර මහ මැතිවරණයක් පැවැත්වෙන්නේ සිවිල් රජයක් සිය නිල කාලසීමාව සම්පූර්ණ කිරීමෙන් පසු ප්‍රථම වතාවටයි. පාකිස්ථාන ඉතිහාසයෙන් අඩක්ම එරට පාලනය කළේ හමුදා රජයන්. මෙලෙස සිවිල් රජයන් අතර ප්‍රජාතන්ත්‍රවාදී බලහුවමාරුව තලෙයිබාන්වරුන්ගේ තර්ජන හේතුවෙන් අවදානමකට ලක්ව ඇති බව විචාරකයන්ගේ අදහසයි.\nපාකිස්ථාන මැතිවරණ ප්‍රචාරක ව්‍යාපාරයේ අවසන් දිනයේ තවත් විශේෂ සිද්ධියක් වන්නේ සන්නද්ධ කණ්ඩායමක් විසින් හිටපු අගමැති යූසුෆ් ගිලානිගේ පුත්‍රයා පැහැර ගැනීමයි. මෙවර මැතිවරණයේදී මධ්‍ය දක්ෂිණාංෂික, මුස්ලිම්  ලීගයේ නවාස් ෂරීෆ් ඉදිරියෙන් සිටින බව සඳහන්. තමා බලයට පත්වුවහොත්, පාකිස්ථානයේ ආර්ථිකය පුනර්ජීවනයක් ලබනු ඇතැයි ඔහු මැතිවරණ වේදිකාවේදී කියා සිටියා. මැතිවරණ රැලියකදී වේදිකාව අසල ඇද වැටී තුවාල ලැබූ ක්‍රිකට් ක්‍රීඩක ඉම්රාන් ඛාන් - ඉස්ලාමාබාද් නුවර ඊයේ පැවති අවසන් රැලිය ඇමතූයේ රෝහල් ඇඳේ සිට වීඩියෝ සම්බන්ධතාවක් මාර්ගයෙන්. නව පාකිස්ථානයක් ගොඩනඟන තුරු තම ජීවිතය දෙවියන් භාරයට නොගනු ඇතැයි ඔහු එහිදී කියා සිටියා. කෙසේ නමුත්, තුන්වන වරටත් අගමැති ධුරයට තරග වැද සිටින නවාස් ෂරීෆ් මෙවර පාකිස්ථාන මැතිවරණය ජයග්‍රහණය කරනු ඇති බව බොහෝදෙනාගේ අදහසයි.",
       "URL": "https://www.hirunews.lk/58687/පාකිස්ථානයේ-ඡන්ද-උණුසුම-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=842"
}