{
       "Source": "hirunews",
       "Timestamp": "Tuesday, 26 November 2019 - 8:06",
       "Headline": "ජර්මනියේ කෞතුකාගාර සේප්පුවක් බිඳ දියමන්ති සොරා ගනී",
       "News Content": "යුරෝපයේ විශාලතම ඓතිහාසික නිධන් වස්තු එකතුවක් වන නැගෙනහිර ජර්මනියේ ඩ්‍රස්ඩෙන් කෞතුකාගාරය බිඳ මිල කළ නොහැකි දියමන්ති ආභරණ කට්ටල 3ක් සොරාගෙන තිබෙනවා.\nඑම සෑම කට්ටලයක්ම මැණික් හා දියමන්ති 37කින් සමන්විත අතර, කෞතුකාගාර පාලකයන් සඳහන් කළේ පද්මරාග, මරකත සහ නිල් මැණික් ද ඊට අයත් වන බවයි.\nමෙම කෞතුකාගාරයේ ස්වර්ණාභරණ එකතුව 1723 වසරේ ආරම්භ කරන ලද්දේ සැක්සනි ප්‍රදේශයේ ප්‍රාදේශීය පාලකයා විසින්.\nමෙහි රුසියාවේ මහා පීටර්සාර් රජු විසින් පරිත්‍යාග කළ කැරට් 648ක නීල මාණික්‍යයක් ඇතුළු රන්, රිදී, මුතු, මැණික්, ඇත්දළ ඇතුළු වටිනා භාණ්ඩ රැසක් තැන්පත් කර තිබෙනවා.\nකෞතුකාගාරයේ පහළ මාලයේ ජනේලයක් බිඳ ඊයේ අලුයම් කාලයේ ඊට ඇතුළු වූ සොරුන් එහි කැබිනට්ටුවක් බිඳ දියමන්ති කට්ටල සොරා ගත් අයුරු සී.සී.ටී.වී. කැමරාවල ද සටහන් වී ඇති බව සඳහන්.\nස්වර්ණාභරණ රැගෙන පළා ගිය සොරුන් සොයා මෙහෙයුමක් ක්‍රියාත්මක බවයි ජර්මන් බලධාරීන් ප්‍රකාශ කළේ.",
       "URL": "https://www.hirunews.lk/228996/ජර්මනියේ-කෞතුකාගාර-සේප්පුවක්-බිඳ-දියමන්ති-සොරා-ගනී",
       "Category": "International News",
       "Parent URL": "https://www.hirunews.lk/international-news.php?pageID=220"
}