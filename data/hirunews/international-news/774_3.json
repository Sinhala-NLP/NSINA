{
       "Source": "hirunews",
       "Timestamp": "Friday, 27 December 2013 - 15:25",
       "Headline": "වීඩියෝ: ලෙබනනයේ බේරූට් අගනුවර බෝම්බ පිපිරේ.",
       "News Content": "ලෙබනනයේ බේරූට් අගනුවර අද (27) සිදුවූ දැවැන්ත බෝම්බ පිපිරීමකින් හිටපු අගමැති සාද් හරීරිගේ උපදේශකයෙකු ඇතුළු පුද්ගලයන් 5 දෙනෙකු ජීවිතක්ෂයට පත්වුණා. සුන්නි මුස්ලිම් ජාතිකයෙකු වන ඔහු ලෙබනන රජයේ හිටපු මුදල් අමාත්‍යවරයායි. ලෙබනනයේ හිස්බුල්ලා සටන්කාමීන් සහ රජය අතර පවතින අර්බුදය මෙම ඝාතනයට හේතුව ලෙස සැලකෙනවා. තවත් පුද්ගලයන් 50 දෙනෙකු පමණ අද සිදුවූ බෝම්බ ප්‍රහාරයෙන් තුවාල ලැබුවා. පිපිරීමෙන් බේරුට් නුවර ගොඩනැගිලි කිහිපයකට ද හානි සිදුවූ අතර, මෝටර් රථ රැසක් ගිනිබත් වුණා. ලෙබනනයේ හිස්බුල්ලාවරුන් සිරියානු ජනාධිපති බෂාර් අල් අසාත්ගේ රජයේ හමුදාවලට සහාය දක්වන අතර සුන්නි මුස්ලිම්වරුන් සහාය දක්වන්නේ සිරියානු විපක්ෂයටයි. මේ හේතුවෙන් ලෙබනනය තුළ සුන්නි - ෂියා ගැටුම් උත්සන්න වී තිබෙනවා.",
       "URL": "https://www.hirunews.lk/74257/වීඩියෝ-ලෙබනනයේ-බේරූට්-අගනුවර-බෝම්බ-පිපිරේ",
       "Category": "International News",
       "Parent URL": "https://www.hirunews.lk/international-news.php?pageID=774"
}