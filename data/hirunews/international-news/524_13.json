{
       "Source": "hirunews",
       "Timestamp": "Sunday, 29 January 2017 - 8:01",
       "Headline": "ට්‍රම්ප්ගේ නියෝග ඇමරිකාවේ ගුවන් තොටුපල උණුසුම් කරයි",
       "News Content": "මුස්ලිම් බහුතරයක් වෙසෙන රටවලින් පැමිණෙන සංක්‍රමණිකයන් වැළැක්වීම සඳහා ජනාධිපති ඩොනල්ඩ් ට්‍රම්ප් නිකුත් කළ නියෝග හේතුවෙන් එලෙස පැමිණි සංක්‍රමණිකයන් රැසක් ඇමරිකානු ගුවන් තොටුපලවල රඳවාගෙන සිටිනවා.\nඔවුන් නිදහස් කරන ලෙස ඉල්ලා ඇමරිකානු සිවිල් සංවිධාන උද්ඝෝෂණ සිදුකිරීම් හේතුවෙන් නිව්යෝක් නුවර ජෝන් එෆ්.කෙනඩි ගුවන් තොටුපල ඇතුලු  ඇමරිකානු ගුවන් තොටුපලවල දක්නට ලැබෙන්නේ උණුසුම් තත්ත්වයක්.\nඉරානය, ඉරාකය, ලිිබියාව, සෝමාලියාව, සුඩානය, සිරියාව සහ යේමනය යන රටවල් හතෙන් පැමිණෙන සංක්‍රමණිකයන් දින 90ක් වළක්වාලීමට ජනාධිපති ට්‍රම්ප් නියෝග කළ අතර, ඇමරිකාවේ සමස්ත සංක්‍රමණික වැඩසටහනද දින 120 කට අත්හිටවනු ලැබුවා.\nඑමෙන්ම සිරියානු සංක්‍රමණිකයන් ඇමරිකාවට ඇතුලු කරගැනීම නැවත දැනුම්දෙන තුරු අත්හිටුවීමටයි ජනාධිපති ට්‍රම්ප් නියෝග කළේ.\nඅයි.එස්. සංවිධානයට එරෙහිව ගනු ලැබූ සංක්‍රමණිකයන් පාලනය කිරීමේ මෙම පියවර සාර්ථක ලෙස ක්‍රියාත්මක වන බවයි ජනාධිපති ට්‍රම්ප් කියා සිටියේ.\nඑහෙත් එය ඇමරිකානු සම්ප්‍රදායට පටහැනි කරුණක් මෙන්ම මානව හිමිකම් උල්ලංඝනය කිරීමක් ලෙස සිවිල් සංවිධාන ප්‍රකාශ කරනවා.\nජනාධිපති ට්‍රම්ප් කියා සිටියේ සැප්තැම්බර් 11 වනදා ප්‍රහාරය කිසිවෙකුට අමතක කළ නොහැකි බවයි.\nඑහෙත් ඇමරිකාවේ නිව්යෝක් සහ වොෂින්ටන් නගරවලට එල්ලවූ සැප්තැම්බර් 11 ප්‍රහාරයට සම්බන්ධ කිසිවෙකු ඩොනල්ඩ් ට්‍රම්ප් සංක්‍රමණිකයන්ට තහංචි පැනවූ රටවල් හතෙන් පැමිණි අය නොවීම විශේෂත්වයක්.\nඔවුන් සියලු දෙනාම පාහේ සෞදි අරාබි ජාතිකයන් වුවද එරටට එරෙහිව ඩොනල්ඩ්  ට්‍රම්ප් ජනාධිපතිවරයා තහනමක් පනවා නැහැ.\nමේ අතර ජනාධිපති ට්‍රම්ප් ඊයේ ප්‍රථමවරට රුසියානු ජනාධිපති ව්ලැදිමීර් පුටින් සමඟ දුරකථන සංවාදයක නිරතවුණා.\nඑහිදී ඔවුන් අයි.එස්. සංවිධානය ඇතුලු ජාත්‍යන්තර ත්‍රස්තවාදී කණ්ඩායම් මැඩලීම පිළිබඳ විශේෂයෙන් අදහස් හුවමාරු කරගත් බව විදෙස් වාර්තා සඳහන් කළා.\nඊට අමතරව මැදපෙරදිග සහ පලස්තීන ඊශ්‍රායල අර්බුදය, ක්‍රමෝපාය ස්ථාවර භාවය, අවිහරණය, ඉරානයේ න්‍යෂ්ටික වැඩසටහන, උතුර සහ දකුණු කොරියානු රාජ්‍යයන් මෙන්ම යුක්රේනයේ තත්ත්වය පිළිබඳවද සාකච්ඡා කර තිබෙනවා.",
       "URL": "https://www.hirunews.lk/153156/ට්‍රම්ප්ගේ-නියෝග-ඇමරිකාවේ-ගුවන්-තොටුපල-උණුසුම්-කරයි",
       "Category": "International News",
       "Parent URL": "https://www.hirunews.lk/international-news.php?pageID=524"
}