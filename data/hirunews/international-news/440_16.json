{
       "Source": "hirunews",
       "Timestamp": "Monday, 11 September 2017 - 10:47",
       "Headline": "රාත්තල් දෙකක කෙස් ගුලියක් තරුණියකගේ උදරයේ (ඡායාරූප)",
       "News Content": "වසර ගණනාවක් මුළුල්ලේ තම හිස කෙස් ආහාරයට ගැනීමට හුරුවී සිටි තරුණියකට සිදුකළ විශ්මිත සැත්කමක් පිළිබඳව විදෙස් මාධ්‍ය වාර්තා කරනවා.\nඉන්දියාවේ මුම්බායි, රාජ්වාද් ප්‍රදේශයේ රෝහලක මෙම සැත්කම සිදුකර ඇති බවටයි තොරතුරු වාර්තා වන්නේ.\n20 හැවිරිදි තරුණියකට මෙම සැත්කම සිදුකර ඇති අතර සැත්කමේදී ඇයගේ උදරයෙන් හිසකෙස් රාත්තල් 02කට ආසන්න ප්‍රමාණයක් ඉවත්කර තිබෙනවා.\nමෙම තරුණිය වමනය සහ උදරයේ වේදනාවකින් පෙලීම හේතුවෙන් ප්‍රතිකාර ගැනීමට ගිය අවස්ථාවේ මේ බව අනාවරණය වී ඇති බව සඳහන්.\nසැත්කමට පෙර මෙම 20 හැවිරිදි තරුණිය රාත්තල් 66ක් බරකින් යුක්තව සිට ඇති බවයි සැත්කම සිදුකළ වෛද්‍යවරුන් පවසන්නේ.\nමෙලෙස තමන්ගේම හිස කෙස් ආහාරයට ගැනීම රිපැන්සල් සින්ඩ්රෝම් නමැති මානසික රෝගයක් බවයි වෛද්‍යවරු වැඩිදුරටත් සඳහන් කරන්නේ.\nඅදාල තරුණියගේ උදරයෙන් එළියට ගත් හිසකෙස් ගුලිය අඟල් 10ක දිගකින් යුක්ත වන අතර එහි පළල අඟල් 4.7ක් බව සඳහන්.\nපසුගිය අගෝස්තු 31 වනදා මෙම සැත්කම සිදුකර ඇති අතර එම තරුණිය මේ වනවිට සුවය ලබමින් සිටින බවයි වාර්තා වන්නේ.",
       "URL": "https://www.hirunews.lk/170630/රාත්තල්-දෙකක-කෙස්-ගුලියක්-තරුණියකගේ-උදරයේ-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=440"
}