{
       "Source": "hirunews",
       "Timestamp": "Tuesday, 07 January 2020 - 7:49",
       "Headline": "ඉරාකයෙන් හමුදා ඉවත් කර නොගන්නා බව, ඇමරිකාව කියයි",
       "News Content": "ඇමරිකානු හමුදා ඉරාකයෙන් ඉවත් කර නොගන්නා බව ඇමරිකානු ආරක්ෂක ලේකම් මාක් එස්පර් පවසනවා.\nඒ, එලෙස ඉරාකයේ ඇමරිකානු හමුදා ප්‍රති - ස්ථානගත කරන බවට ඉරාකයේ සිටින ඇමරිකානු හමුදා ජෙනරාල්වරයෙකු යැවූ ලිපියක් ප්‍රසිද්ධියට පත්වීමෙන් අනතුරුවයි.\nඑම ලිපිය අත්වැරදීමකින් යවා ඇති බව ද ඇමරිකාව අවධාරණය කරනවා. ඉරාක රජය වෙත අදාළ ලිපිය යොමු කර තිබුණේ ඉරාකයේ ඇමරිකානු හමුදාවල විශේෂ කාර්ය බලකායේ බ්‍රිගේඩියර් ජෙනරාල් විලියම් සීලි විසින්.\nසිය සන්නද්ධ හමුදා ප්‍රධානියා ජනපති ට්‍රම්ප්ගේ අණින් ඝාතනය කිරීමේ සිද්ධියෙන් පසු පළි ගන්නා බවට ඉරානය ප්‍රකාශ කළ අතර, සිය රට තුළ සිටින ඇමරිකානු හමුදා ඉවත් කර ගත යුතු බවට ඉරාක පාර්ලිමේන්තුව යෝජනාවක් ද සම්මත කර ගනු ලැබුවා.\nකෙසේ නමුත් ජනපති ට්‍රම්ප් කියා සිටියේ ඉරාකයේ හමුදා මෙහෙයුම්වලට ගෙවීමක් සිදුකරන තුරු එහි සිටින ඇමරිකානු හමුදා ඉවත් කර නොගන්නා බවයි.",
       "URL": "https://www.hirunews.lk/231747/ඉරාකයෙන්-හමුදා-ඉවත්-කර-නොගන්නා-බව-ඇමරිකාව-කියයි",
       "Category": "International News",
       "Parent URL": "https://www.hirunews.lk/international-news.php?pageID=209"
}