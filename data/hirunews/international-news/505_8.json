{
       "Source": "hirunews",
       "Timestamp": "Friday, 17 March 2017 - 10:27",
       "Headline": "නවසීලන්ත ගුවන්තොටුපලක ගුවන් ගමන් පමා කළ සුනඛයා වෙඩි තබා ඝාතනය කරයි",
       "News Content": "නවසීලන්තයේ ජනාකීර්ණතම ගුවන්තොටුපල වන  ඕක්ලන්ඩ් ගුවන්තොටුපලේ ගුවන් ධාවන පථයේ පැය 3 කට අධික කාලයක් සැරිසැරූ සුනඛයෙකු ගුවන්තොටුපල ආරක්ෂකයන් විසින් වෙඩි තබා ඝාතනය කර තිබෙනවා.\nපුපුරණ ද්‍රව්‍ය සොයා ගැනීම සදහා ගුවන්තොටුපලේ සේවයේ යොදවා සිටි මෙම සුනඛයා පාලනයකින් තොරව ධාවන පථයේ සැරිසැරීම නිසා දේශීය සහ ජාත්‍යන්තර ගුවන් ගමන් 16 ක් පමා වූ බවයි නවසීලන්ත බලධාරින් ප්‍රකාශ කළේ.\nමේ නිසා ඊයේ රාත්‍රියේ පමා වූ ගුවන් ගමන් අද උදෑසන සම්පූර්ණ කෙරෙන බව ඕක්ලන්ඞ් ගුවන්තොටුපල පාලකයන් කියා සිටියා.\nගුවන්තොටුපල බලධාරීන් සඳහන් කර ඇත්තේ සුනඛයා ඉවත් කිරීමට නොහැකිවීම හමුවේ අවසන් තීරණයක් ලෙස එම සත්වයා ඝාතනය කිරීමට තීරණය කල බවයි.\nකෙසේවෙතත් මෙම තීරණය පිළිබඳ සත්වවේදීන්ගේ දැඩි දෝෂ දර්ශණයට ලක්ව තිබෙනවා.\nඔවුන් ප්‍රශ්ණ කර ඇත්තේ සුනඛයා අල්ලා ගැනීමට ගුවන්තොටුපල ආරක්ෂක අංශවලට නොහැකිවුයේ මන්ද යන්නයි.\nවිශේෂත්වය වන්නේ ගීසා නම් මාස 10 ක් වයසැති මෙම සුනඛයා ගුවන්තොටුපල බලධාරීන් විසින්ම හදාවඩා ගත් සත්වයකු වීමයි.\nඔවුන් පෙන්වා දෙන්නේ තම සුරතලා අල්ලා ගැනීමට දැඩි පරිශ්‍රමයක් දැරූ බවයි.\nඑහෙත් ගීසා සේවකයන්ගේ අණට කීකරු නොවී ගුවන් පථයේ මෙන්ම අවට දිවයාම හේතුවෙන් වෙඩි තැබීමට තීරණය කල බව ද ගුවන්තොටුපල බලධාරීන් සඳහන් කර තිබෙනවා.",
       "URL": "https://www.hirunews.lk/157070/නවසීලන්ත-ගුවන්තොටුපලක-ගුවන්-ගමන්-පමා-කළ-සුනඛයා-වෙඩි-තබා-ඝාතනය-කරයි",
       "Category": "International News",
       "Parent URL": "https://www.hirunews.lk/international-news.php?pageID=505"
}