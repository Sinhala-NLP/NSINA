{
       "Source": "hirunews",
       "Timestamp": "Tuesday, 12 February 2013 - 8:04",
       "Headline": "ඉන්දීය හමුදා නවීකරණය පමා වේ.",
       "News Content": "ඉන්දියාවේ ආර්ථික වර්ධනය මන්දගාමීවීම නිසා, ඉදිරි මූල්‍ය වර්ෂය සඳහා එරට ආරක්ෂක වියදම් රුපියල් කෝටි 14,000 කින් කපා හැරීමට ඉන්දීය රජය තීරණය කර තිබෙනවා. මේ නිසා ඉන්දියාවේ යල් පැන ගිය යුධෝපකරණ නවීකරණය කිරීමේ ක්‍රියාවලිය තවදුරටත් පමා වනු ඇති බවයි ඉන්දීය මාධ්‍ය වාර්තා කළේ. මෙම ආරක්ෂක වියදම් කපා හැරීම වසර ගණනාවකින් සිදුවූ දැවැන්තම කප්පාදුවයි. මේ හේතුවෙන් ඉන්දියාව විසින් මෙතෙක් එළැඹුණු විශාලතම යුධෝපකරණ ගනුදෙණුව වන ප්‍රංශයෙන් නවීන පරම්පරාවේ ප්‍රහාරක ජෙට් යානා 200 ක් ලබා ගැනීම ද තවත් මූල්‍ය වර්ෂයකට කල් දමා තිබෙනවා. විශේෂයෙන් චීනය සමඟ පවතින කඳුකර දේශසීමා ප්‍රදේශයේ යෙදවීමට නියමිතව තිබූ ඇමෙරිකානු - හෝවිට්සර් කාල තුවක්කු ලබා ගැනීම ද පමා වනු ඇති. ඉන්දීය නාවික හමුදාව සඳහා නවීන සබ්මැරීන යාත්‍රා 6 ක් ලබා ගැනීම මෙන්ම, යුධ ටැංකි නාශක මිසයිල පද්ධති ගණුදෙණුව ද ආරක්ෂක වියදම් කපා හැරීම නිසා නතර වී තිබෙනවා. නාවික හමුදාවට බහු කාර්ය හෙලිකොප්ටර් යානා මිලදී ගැනීම ද මෙලෙස නතර වී ඇති තවත් යුධෝපකරණ අවි ගණුදෙණුවක්. මේ නිසා, ඉන්දීය ආරක්ෂක හමුදාවල යුධෝපකරණ තවදුරටත් 70 සහ 80 දශකවල සංවර්ධනය කෙරුණු අවිආයුධවලට සීමාවනු ඇති බව ඉන්දීය මාධ්‍ය වාර්තා පෙන්වා දෙනවා.",
       "URL": "https://www.hirunews.lk/53218/ඉන්දීය-හමුදා-නවීකරණය-පමා-වේ",
       "Category": "International News",
       "Parent URL": "https://www.hirunews.lk/international-news.php?pageID=864"
}