{
       "Source": "hirunews",
       "Timestamp": "Monday, 09 September 2019 - 7:43",
       "Headline": "රොබට් මුගාබේගේ අවසන් කටයුතු ලබන සෙනසුරාදා",
       "News Content": "සිම්බාබ්වේ හිටපු ජනාධිපති රොබට් මුගාබේගේ අවසන් කටයුතු ලබන 14 වන සෙනසුරාදා සිදුකිරීමට එරට රජය තීරණය කර තිබෙනවා.\nහරාරේ අගනුවර පිහිටි ජාතික ක්‍රීඩාංගණයේදී රාජ්‍ය ගෞරව සහිතව ඔහුගේ අවසන් කටයුතු සිදුකිරීමට තීරණය කර ඇති බවට සිම්බාබ්වේ රජය තානාපති කාර්යාල වෙත දැනුම්දීමක් කර ඇති බවයි විදෙස් වාර්තා සඳහන් කළේ.\nකාලයක සිට රෝගාතුරව සිටි රොබට් මුගාබේ සිංගප්පූරුවේ රෝහලක ප්‍රතිකාර ලබමින් සිටියදී පසුගියදා අභාවප්‍රාප්ත වූ අතර, ඒ වනවිට ඔහු 95 වන වියේ පසුවුණා.\nමේ අතර රොබට් මුගාබේගේ දේහය මිහිදන් කරන ස්ථානය සම්බන්ධයෙන් මේ දක්වා සිම්බාබ්වේ රජය ප්‍රකාශයට පත් කර නැහැ.\nකෙසේ වෙතත් මුගාබේගේ අවසන් කැමැත්ත වී තිබුණේ තම මවගේ දේහය මිහිදන් කර ඇති ස්ථානයට යාබදව ඔහුගේ දේහයද තැන්පත් කිරීම බවයි එරට මාධ්‍ය වාර්තා සඳහන් කළේ.\n1980 දී බ්‍රිතාන්‍යයෙන් නිදහස ලබාගැනීමෙන් පසු සිම්බාබ්වේහි බලයට පත් රොබට් මුගාබේ 1980 සිට 1987 දක්වා එරට අග්‍රාමාත්‍ය ධුරයේ කටයුතු කළා.\n1987 වසරේ සිට 2017 වසරේ හමුදා කුමන්ත්‍රණයකින් බලයෙන් පහ කරනතුරුම ඔහු ජනාධිපති ධුරයේ දශක 3 ක කාලයක් කටයුතු කරනු ලැබුවා.",
       "URL": "https://www.hirunews.lk/223891/රොබට්-මුගාබේගේ-අවසන්-කටයුතු-ලබන-සෙනසුරාදා",
       "Category": "International News",
       "Parent URL": "https://www.hirunews.lk/international-news.php?pageID=239"
}