{
       "Source": "hirunews",
       "Timestamp": "Friday, 11 March 2022 - 8:59",
       "Headline": "රුසියානු හමුදා යුක්රේන අගනුවරට ළං වෙයි",
       "News Content": "යුක්රේන ආක්‍රමණයේ නිරත රුසියානු හමුදා මේ වනවිට කීව් අගනුවරට සැතපුම් 3ක් පමණ ආසන්නයට පැමිණ ඇති බව ඇමරිකානු ආරක්ෂක අංශ පවසනවා.\nඒ අනුව වයඹ දෙසින් අගනගරය වෙත ඇදෙන රුසියානු හමුදා නගර මධ්‍යයේ සිට සැතපුම් 9ක් දුරින් ස්ථානගතවී සිටින බව සඳහන්.\nසැතපුම් 25ක් පමණ වයඹ දෙසින් සිය මෙහෙයුම් ක්‍රියාත්මක කළ රුසියානු හමුදා ඉදිරියට ඇදුනේ උතුරුකරයේ චර්නිව් නගරය හුදෙකලා කරමින්.\nයුක්රේන ආක්‍රමණය ආරම්භයේ පටන් රුසියානු හමුදා විවිධ වර්ගයේ මිසයිල 775ක් එල්ල කර ඇති බව සිය බුද්ධි වාර්තා උපුටා දක්වමින් ඇමරිකානු ආරක්ෂක අංශ සඳහන් කළා.\nකෙසේ නමුත් යුක්රේන කීව් අගනුවර නගරාධිපතිවරයා සඳහන් කළේ, සන්නද්ධ සිවිල් වැසියන් අගනුවර බලකොටුවක් ලෙසින් ආරක්ෂා කිරීමට සූදානම් බවයි.\nමේ අතර දකුණුදිග මරියුපොල් නුවර වැසියන්ට අවශ්‍ය ආහාර හා ජලය හිඟ වී ඇති බව අන්තර්ජාතික රතු කුරුස කමිටුව හෙළිදරව් කළා.\nරුසියානු හමුදා වටකර සිටින මෙම නගරයේ මාතෘ සහ ළමා රෝහලක් රුසියානු ප්‍රහාරයට ලක්වීම මේ වනවිට ඉමහත් ආන්දෝලනයකට ලක් වී තිබෙනවා.\nමේ අතර යුක්රේනයේ දෙවන විශාලතම නගරය වන කාර්කිව් හි ගැටුම් උත්සන්න වී ඇති අතර, රුසියානු ගුවන් ප්‍රහාර සහ කාලතුවක්කු ප්‍රහාර අඛණ්ඩ ව ක්‍රියාත්මක වන බව වාර්තා වනවා.\nඑහි ජීවිත හානි රැසක් වාර්තාවන බවයි යුක්රේන ආරංචි මාර්ග සඳහන් කළේ.",
       "URL": "https://www.hirunews.lk/299206/රුසියානු-හමුදා-යුක්රේන-අගනුවරට-ළං-වෙයි",
       "Category": "International News",
       "Parent URL": "https://www.hirunews.lk/international-news.php?pageID=58"
}