{
       "Source": "hirunews",
       "Timestamp": "Tuesday, 09 August 2016 - 15:39",
       "Headline": "ඔලිම්පික් තරගාවලියේ ඉස්මතු වු ලොවක් කථා කල මිතුදම (ඡායාරූප)",
       "News Content": "ඔලිම්පික් තරගාවලියේ පුහුණුවීම් අතරතුර උතුරු සහ දකුණු කොරියානු ක්‍රීඩිකාවන් දෙදෙනෙකු ගත් සෙල්ෆි ඡායාරූපයක් පිළිබඳ විදෙස් මාධ්‍ය අනාවරණ කර තිබෙනවා.\nලොවේම අවධානය දිනාගත් මෙම සිදුවීම විචාරකයන් පෙන්වා දෙන්නේ ඔලිම්පික් තරගාවලියේදී දෙරටේ ක්‍රීඩිකාවන් සමගිය පෙන්වීම අගය කරන බවයි.\nඋතුරු සහ දකුණු කොරියාව සැලකෙන්නේ දැඩි අමනාපයකින් පසුවන රටවල් දෙකක් ලෙසටයි.\nදෙරටේ සබඳතා මෑත කාලීනව දැඩි මතබේධාත්මක තත්වයකට ද පත්ව තිබෙනවා.\nඋතුරු කොරියාව විසින් සිදුකරන මිසයිල අත්හදා බැලීම් ද ඊට එක් හේතුවක්.\nඑවන් අමනාපයක් පැවතියදීත් දෙරටේ ජිම්නාස්ටික් ක්‍රීඩිකාවන් දෙදෙනෙකු ඉතා මිත්‍රත්වයෙන් සෙල්ෆි ඡායාරූප ගැනීම අගයකල යුතු බවයි විචාරකයන් පෙන්වා දෙන්නේ.\nඔවුන් දෙදෙනාට සිය ඉසව්වලින් ශූරතා අත්කර ගැනීමට නොහැකි වුව ද ඔවුන් ලොව හමුවේ පෙන්වු මිත්‍රත්වය රාජ්‍යතාන්ත්‍රික වශයෙන් ලබාගත් රන් පදක්කමක් බව ද විදෙස් මාධ්‍ය වාර්තා සඳහන් කරනවා.\nමෙම ජිම්නාස්ටික් ක්‍රීඩිකාවන් දෙදෙනාගේ ක්‍රියාව අගය කරමින් ට්විටර් ඇතුලු සමාජ මාධ්‍ය රැසක විවිධ පුද්ගලයන් සටහන් තබා ඇති බවයි විදෙස් පුවත් සේවා පෙන්වා දෙන්නේ.",
       "URL": "https://www.hirunews.lk/140203/ඔලිම්පික්-තරගාවලියේ-ඉස්මතු-වු-ලොවක්-කථා-කල-මිතුදම-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=601"
}