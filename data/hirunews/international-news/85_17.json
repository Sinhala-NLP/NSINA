{
       "Source": "hirunews",
       "Timestamp": "Sunday, 24 October 2021 - 8:42",
       "Headline": "තුර්කි ජනපති, ඇමරිකාව ඇතුලු රටවල් 10ක තානාපතිවරුන් පිටුවහල් කරයි",
       "News Content": "ඇමරිකා එක්සත් ජනපදය, කැනඩාව, ජර්මනිය, ප්‍රංශය ඇතුලු රටවල් 10 ක තානාපතිවරුන් පිටුවහල් කිරීමට තුර්කි ජනාධිපති රෙසෙප් අර්ඩවාන් නියෝග කර තිබෙනවා.\nඒ, තුර්කි රජය විසින් වසර හතරක් තිස්සේ නඩු විභාගයකින් තොරව රඳවාගෙන සිටින සමාජ ක්‍රියාකාරිකයෙකු වන ඔස්මාන් කවාලා නිදහස් කරන ලෙස ඔවුන් ඉල්ලා සිටීම හේතුවෙන්.\nජනපති අර්ඩවාන්ගේ ප්‍රබල විවේචකයෙකු වූ ඔහු කුමන්ත්‍රණ චෝදනා මත මෙලෙස රඳවා සිටින අතර, ඔහු නිදහස් කරන ලෙස යුරෝපා අධිකරණය මගින් නියෝගයක්ද නිකුත් කළා.\nඇමරිකා එක්සත් ජනපදය, කැනඩාව, ප්‍රංශය, පින්ලන්තය, ඩෙන්මාර්කය, ජර්මනිය, නෙදර්ලන්තය, නවසීලන්තය, නෝර්වේ සහ ස්වීඩනය යන රටවල තුර්කි තානාපතිවරුන් ඒකාබද්ධ නිවේදනයක් නිකුත් කරමින් ඔස්මාන් කවාලා නිදහස් කරන ලෙස ඉල්ලීමක් කළා.\nඉන් රටවල් හතක් තුර්කිය ඇතුළත් නේටෝ සංවිධානයේ  සාමාජිකයන්.\nකෙසේ නමුත් තුර්කි ජනාධිපතිවරයා සඳහන් කළේ තම රටේ අභ්‍යන්තර කටයුතුවලට බලපෑම් කිරීමට ඔවුන්ට කිසිදු අයිතියක් නොමැති බවයි.\nඑබැවින් ඔවුන් තවදුරටත් තුර්කිය තුළ රඳවා ගත නොහැකි බවද ප්‍රකාශ කළා.  ඒ අනුව අවශ්‍ය කටයුතු සිදුකිරීම සඳහා තමන් විදේශ අමාත්‍යාංශය වෙත දැනුම්දීමක් සිදුකළ බවයි ඔහු කියා සිටියේ.",
       "URL": "https://www.hirunews.lk/285890/තුර්කි-ජනපති-ඇමරිකාව-ඇතුලු-රටවල්-10ක-තානාපතිවරුන්-පිටුවහල්-කරයි",
       "Category": "International News",
       "Parent URL": "https://www.hirunews.lk/international-news.php?pageID=85"
}