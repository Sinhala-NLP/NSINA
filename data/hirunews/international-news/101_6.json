{
       "Source": "hirunews",
       "Timestamp": "Wednesday, 11 August 2021 - 13:22",
       "Headline": "ඇෆ්ගනිස්ථානයෙන් සියයට 65 ක් තලෙයිබාන්වරුන් අතට - සටන් කරන්නැයි ජනපති බයිඩ්න් ඇෆ්ගන් නායකයන්ගෙන් ඉල්ලයි",
       "News Content": "ඇෆ්ගන් රජයේ හමුදා අභිබවා ඉදිරියට ඇදෙන තලෙයිබාන් සන්නද්ධ කණ්ඩායම් ඊයේ තවත් කලාපීය අගනුවරක් වන පුල්-ඉ-කුම්රි අත්පත් කර ගත්තා.\nඑය සතියක් තුල ඔවුන් බලය පැතිරූ 7 වන ප්‍රධාන නගරයයි.\nඒ අනුව, මේ වනවිට තලෙයිබාන් සංවිධානය ඇෆ්ගනිස්ථාන භූමියෙන් සියයට 65 ක් පමණ අත්පත් කරගෙන අවසන්.\nඇෆ්ගනිස්ථාන රජයේ ආරක්ෂක හමුදා සිය බලඇණි ඉවත් කරගෙන ඇත්තේ කෙලාගි කාන්තාර ප්‍රදේශයටයි.\nමේ අතර, ඇෆ්ගනිස්ථානයෙන් ඇමෙරිකානු හමුදා ඉවත් කර ගැනීමේ තීරණය සාධාරණීකරණය කරමින් ජනපති ජෝ බයිඩ්න් සඳහන් කළේ ඇෆ්ගන් නායකයන් එක්ව රට රැක ගැනීම සඳහා සටන් කළ යුතුව ඇති බවයි.",
       "URL": "https://www.hirunews.lk/279425/ඇෆ්ගනිස්ථානයෙන්-සියයට-65-ක්-තලෙයිබාන්වරුන්-අතට-සටන්-කරන්නැයි-ජනපති-බයිඩ්න්-ඇෆ්ගන්-නායකයන්ගෙන්-ඉල්ලයි",
       "Category": "International News",
       "Parent URL": "https://www.hirunews.lk/international-news.php?pageID=101"
}