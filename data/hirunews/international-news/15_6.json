{
       "Source": "hirunews",
       "Timestamp": "Sunday, 13 August 2023 - 15:54",
       "Headline": "සිරගතව සිටිනා ඕස්ට්‍රේලියානු මාධ්‍යවේදිනියගෙන් සවේදී ලිපියක්",
       "News Content": "“මට හිරු නැතුව පාළුයි. මගේ සිරකුටියේ හිරු එළිය ජනේලයෙන් ඇතුළට එනවා, නමුත් මට හිරු එළිය ලැබෙන්නේ වසරකට පැය 10ක් පමණයි” මේ සංවේදී වදන් පෙළ අමුණා ඇත්තේ ඔස්ට්‍රේලියානු මාධ්‍යවේදිනී චෙං ලේයි විසින්.\nමීට වසර තුනකට පෙර චීනයේදී අත්අඩංගුවට ගෙන සිරගත කරන ලද ඇය සිර ජීවිතයේ කටුක අත්දැකීම් සහ ඔස්ට්‍රේලියාව ඇයට කොතරම් මග හැරුණාදැයි යන්න විස්තර කරමින් සිය පළමු ප්‍රසිද්ධ ප්‍රකාශය නිකුත් කර තිබෙනවා.\nචීනයේ බීජිං අගනුවර ඔස්ට්‍රේලියානු කොන්සියුලර් කාර්යාලයේ නිලධාරියකු මගින් ඇගේ සහකරු වන නික් කොයිල් වෙත යවා ඇති බවයි විදෙස් මාධ්‍ය වාර්තා කොට සිටින්නේ.\nවර්ග කිලෝමීටර් මිලියන 7ක භූමි ප්‍රදේශයක මිලියන 25ක ජනතාව වෙත ලියන ලිපිය ලෙසද එහි සඳහන්ව ඇති බව සඳහන්.\n‘මම අවුරුදු 3කින් ගහකොළ දැකලා නෑ. ‘ ඇගේ ලිපිය මේ වන විට ලොව පුරා සමාජ මාධ්‍ය ජාලයේ වැඩිපුර සංසරණය වන ලිපිය බවට පත්ව ඇති බවයි වාර්තා වෙන්නේ.\nචීන සම්භවයක් සහිත 48 හැවිරිදි මේ ඔස්ට්‍රේලියානු මාධ්‍යවේදිනියට බීජිං නුවර සිරබත් කෑමට සිදුවී ඇත්තේ ඇය විසින් සේවය කරනු ලැබූ චයිනා ග්ලෝබල් රූපවාහිනි සේවයේ රැකියාව කරමින් චීන රජයේ ආරක්ෂාවට තර්ජනයක් වන ආකාරයේ පුවත් ප්‍රචාරය කිරීමේ චෝදනාවට බවයි වාර්තා වෙන්නේ.\nරාජ්‍ය රහස් ප්‍රචාරය කිරීමේ වරදට අත්අඩංගුවට පත් වූ මුල් මාස 6දී ඉතා රහසිගත ස්ථානය රැඳවුම් භාරයේ තැබූ මෙම මාධ්‍යවේදිනිය එම කාලය ඇතුළත ඇගේ පවුලේ සාමාජිකයන්ට හෝ නීතිඥවරුන්ට පවා දැක බලා ගැනීමට අවසර නොලැබුණු බවත් වාර්තා වෙනවා.\nචීන රජයට අනුව මේ වරද ජීවිතාන්තය දක්වා සිර දඬුවම් ලැබිය හැකි වරදක් බවයි විදෙස් මාධ්‍ය පෙන්වා දෙන්නේ.\nඑහි අවම දඬුවම වසර 5ක් බවයි වාර්තා වෙන්නේ.\nඔස්ට්‍රේලියාවේ සිටින ඇගේ සහකරු සහ පවුලේ සාමාජිකයන්ගේ එකම අපේක්ෂාව ඇය වසර 5කින් නිදහස ලබා නැවත ඔස්ට්‍රේලියාවට පැමිණෙනු ඇති බව වුවත් ඇයට එරෙහි චෝදනා පිළිබඳ තොරතුරු කිසිවක් චීන බලධාරින් විසින් හෙළිදරවු කර නැති බවයි වාර්තා වෙන්නේ.\nඑබැවින් ඇගේ සිර දඬුවම් කාල සීමාව පිළිබඳ කිසිවකුට නිශ්චිතව තහවුරු කළ නොහැකි බවයි වාර්තා වෙන්නේ,\nහිරු එළියක් නොලැබෙන ස්ථානයක සිරවීමෙන් කෙදිනක හෝ නිදහස ලබා යළි ඔස්ට්‍රේලියාවට ගියද වැඩි කාලයක් හිරු එළියේ ගත කිරීමට නොහැකි වනු ඇතැයි ද ඇය සිය ලිපිය මඟින් සඳහන් කර තිබෙන බව සඳහන්.\nතම දරුවන් දැක ගැනීමේ නොනිමි ආශාවෙන් සහ එම දාරක ස්නේහය පිළිබඳව මනාව ඉස්මතු වන මෙම ලිපිය අතිශය සංවේදී ලිපියක් බවයි විදෙස් මාධ්‍ය වැඩිදුරටත් සඳහන් කොට සිටින්නේ.",
       "URL": "https://www.hirunews.lk/344684/සිරගතව-සිටිනා-ඕස්ට්‍රේලියානු-මාධ්‍යවේදිනියගෙන්-සවේදී-ලිපියක්",
       "Category": "International News",
       "Parent URL": "https://www.hirunews.lk/international-news.php?pageID=15"
}