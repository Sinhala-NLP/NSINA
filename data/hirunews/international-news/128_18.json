{
       "Source": "hirunews",
       "Timestamp": "Saturday, 20 March 2021 - 14:09",
       "Headline": "චීන ඇමරිකා පළමු සාකච්ඡා වටය ප්‍රගතියකින් තොරව අවසන්",
       "News Content": "ජෝ බයිඩ්න් පරිපාලනය සහ චීන බලධාරීන් අතර ප්‍රථම සාකච්ඡා වටය ඇලස්කාවේ ඇන්කරේජ් හිදී කැපී පෙනෙන ප්‍රගතියකින් තොරව අවසන් වී තිබෙනවා.\nමෙම දෙදින සමුළුවේදී දෙපාර්ශවය අතර දැඩි වාග් සංග්‍රාමයක් සිදුවූ බවයි විදෙස් වාර්තා සඳහන් කළේ.\nචීනය මෙම සාකච්ඡාව මාධ්‍ය සංදර්ශනයක් ලෙස සැළකූ බවට ඇමරිකාව චෝදනා කළා.\nචීනය ඊට ප්‍රතිචාර දැක්වූයේ උණුසුම් වාතාවරණ්‍යක් ඇතිවීම මුළුමනින්ම ඇමරිකාවේ වරදින් සිදුවූ බවයි.\nමෙම සාකච්ඡා චීනය සහ ඇමරිකා එක්සත් ජනපදය අතර පිරිහෙමින් පවතින සබඳතා වැඩි දියුණු කරගැනීමේ අරමුණින් සංවිධාන කරනු ලැබූවක්.\nට්‍රම්ප් පරිපාලනය විසින් පැනවූ අධික තීරුබදු ඇතුලු වෙළඳ සබඳතාවලට අදාළ කරුණු මෙන්ම ටිබෙටය, හොංකොං සහ චීන - ෂිංජියෑං කලාපයේ මානව හිමිකම් උල්ලංඝනය කිරීම් පිළිබඳව දෙරට අතර පවතින්නේ දැඩි විෂම අදහස්.\nඊට අමතරව තායිවානය සහ දකුණු චීන මුහුදේ චීන ආධිපත්‍යය ඇමරිකාව විසින් චීනයට සිය විරෝධය පළ කරන කරුණු අතර වනවා.\nසාකච්ඡා අවසන් වීමෙන් පසු ඇමරිකානු රාජ්‍ය ලේකම් ඇන්තනි බ්ලින්කන් ප්‍රකාශ කළේ චීනය වෙතින් ආරක්ෂණවාදී ප්‍රතිචාරයක් ලැබුණු බවයි.\nකෙසේ නමුත් සංවාදය, විෂමතා දුරලීමේ එකම මාර්ගය බව චීන කොමියුනිස්ට් පක්ෂයේ විදේශ කටයුතු ප්‍රධානී යැං ජෙයිචි ප්‍රකාශ කළා.",
       "URL": "https://www.hirunews.lk/265974/චීන-ඇමරිකා-පළමු-සාකච්ඡා-වටය-ප්‍රගතියකින්-තොරව-අවසන්",
       "Category": "International News",
       "Parent URL": "https://www.hirunews.lk/international-news.php?pageID=128"
}