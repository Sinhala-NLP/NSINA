{
       "Source": "hirunews",
       "Timestamp": "Monday, 26 January 2015 - 20:03",
       "Headline": "ඉන්දු - ඇමරිකානු වෙළඳාම 5 ගුණයකින් නැංවීමට සැලසුම්.",
       "News Content": "ඉන්දියාව සහ ඇමරිකා එක්සත් ජනපදය අතර ද්වි පාර්ශවික වෙළදාම වසර 2025 වන විට ඩොලර් බිලියන 500 දක්වා 5 ගුණයකින් නැංවීම පිළිබඳව දෙරටේ අවධානය යොමු වී තිබෙනවා. ඇමරිකානු ජනාධිපති බැරක් ඔබාමා සහ ඉන්දීය අගමැති නරේන්ද්‍ර මෝදි නවදිල්ලියේ ටාජ් පැලස් හෝටලයේ අද සන්ධ්‍යාවේ පැවැත්වෙන ප්‍රධාන විධායක සමුළුවේදී ඒ සඳහා සැලසුම් ඉදිරිපත් කරනු ඇති. ඇමරිකානු නායකයා ඉන්දියාවට පැමිණියේ එරට මුල් පෙළේ ව්‍යාපාරික පිරිසක් ද සමඟයි.\nඇමෙරිකානු ජනාධිපති බැරක් ඔබාමා අද පස්වරුවේ කොංග්‍රස් පක්ෂ නායිකා සෝනියා ගාන්ධි, රාහුල් ගාන්ධි සහ හිටපු අගමැති මන්මෝහන් සිං හමුවුණා. ඉන් අනතුරුවයි ඇමෙරිකානු නායකයා, ජනාධිපති ප්‍රනාබ් මුකර්ජී රාෂ්ට්‍රපති භවන් හි පැවැත්වූ තේ පැන් සංග්‍රහයට සහභාගි වූයේ. අද උදෑසන පැවැති ඉන්දීය ජනරජ දින පෙළපාලියේ ප්‍රධාන ආරාධිතයා ලෙස ද ජනාධිපති ඔබාමා එක්වූ අතර එය පැවැත්වුණේ ඉන්දියාවේ යුද සහ තාක්ෂණික ක්ෂේත්‍රයේ ජයග්‍රහණයන් පිළිබිඹු කරමින්.\nඅමෙරිකානු නායකයාගේ ඉන්දියානු චාරිකාව සඳහා අති දැවැන්ත ආරක්ෂක විධිවිධාන යොදවා ඇති අතර, ඒ සඳහා අනුයුක්ත කර ඇති ඉන්දීය ආරක්ෂක අංශ සාමාජිකයන්ගේ සංඛ්‍යාව 50,000 ක්. ඊට අමතරව, ඇමෙරිකානු ඔත්තු සේවා නිලධාරින් 500 දෙනෙකු ද දිල්ලි නුවර අද යොදවා තිබූ බව සඳහන්.",
       "URL": "https://www.hirunews.lk/102088/ඉන්දු-ඇමරිකානු-වෙළඳාම-5-ගුණයකින්-නැංවීමට-සැලසුම්",
       "Category": "International News",
       "Parent URL": "https://www.hirunews.lk/international-news.php?pageID=764"
}