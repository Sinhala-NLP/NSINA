{
       "Source": "hirunews",
       "Timestamp": "Friday, 07 June 2019 - 8:01",
       "Headline": "අවි තරඟය ගැන, පුටින් අනතුරු අගවයි",
       "News Content": "ඇමරිකා එක්සත් ජනපදය සමඟ පවතින න්‍යෂ්ටික අවි සීමා ගිවිසුමෙන් ඉවත්වීමට රුසියාව සූදානම් බව ජනාධිපති ව්ලැදිමීර් පුටින් පවසනවා.\nශාන්ත පීටර්ස් බර්ග් නුවර දී ඔහු ඊයේ ප්‍රකාශ කළේ ඇමරිකාව ජාත්‍යන්තර අවි සීමා ගිවිසුම් බිද දමමින් කටයුතු කිරීම ගෝලීය ඛේදවාචකයක ආරම්භය විය හැකි බවයි.\nස්ටාට් ලෙස නම් කෙරුණු අවි සීමා ගිවිසුම 2010 වසරේ ජනාධිපති බැරක් ඔබාමා සහ එවකට රුසියානු ජනාධිපති දිමිත්‍රි මෙද්වදෙව් අතර ප්‍රාග් නුවර දී අත්සන් තැබුණා.\nඑය 2021 වසරේදී කල් ඉකුත් වීමට නියමිතයි. න්‍යෂ්ටික අවි සීමා සම්බන්ධයෙන් නව ගිවිසුමක් ඇති කර ගැනීමට ජනාධිපති ඩොනල්ඩ් ට්‍රම්ප් උනන්දුවක් නොදක්වන බවයි ජනපති පුටින් සඳහන් කළේ.\nමේ අතර, උතුරුදිග ප්‍රංශයේ නෝමැන්ඩි හිදී ඊයේ පැවති නාසි හමුදා පරාජය කිරීම සදහා  මිත්‍ර හමුදා ගොඩබැසීමේ 75 වන සංවත්සරය සඳහා තමන්ට ආරාධනා නොකිරීම ගැටළුවක් නොවන බව ජනපති පුටින් සඳහන් කළා.\nඇමරිකානු ජනපති ඩොනල්ඞ් ට්‍රම්ප් ද, බ්‍රිතාන්‍ය සහ ප්‍රංශ නායකයන් සමඟ ඊට එක්ව සිටියා.",
       "URL": "https://www.hirunews.lk/217873/අවි-තරඟය-ගැන-පුටින්-අනතුරු-අගවයි",
       "Category": "International News",
       "Parent URL": "https://www.hirunews.lk/international-news.php?pageID=260"
}