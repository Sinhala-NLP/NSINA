{
       "Source": "hirunews",
       "Timestamp": "Thursday, 21 November 2013 - 12:58",
       "Headline": "බ්‍රිතාන්‍ය හමුදාවේ මිනිස් ඝාතන කරළියට.",
       "News Content": "බ්‍රිතාන්‍ය හමුදාවේ රහස් බලකායක් විසින් උතුරු අයර්ලන්තයේ නිරායුධ සිවිල් වැසියන් ඝාතනය කළ බව බ්‍රිතාන්‍ය රූපවාහිනී වැඩසටහනකින් හෙළිදරව් කරනු ලැබුවා. එහිදී බ්‍රිතාන්‍ය හමුදා ප්‍රතිචාර බලකාය නොහොත් එම්.ආර්.එෆ්. බලකාය නියෝජනය කළ හිටපු හමුදා සෙබළුන් එම ඝාතන සිදුකළ බව පිළිගනු ලැබුවා. අයි.ආර්.ඒ. සාමාජිකයන් සොයා මෙම බලකාය 1970 දශකයේදී උතුරු අයර්ලන්තයේ බෙල්ෆාස්ට් නුවර මෙහෙයුම් දියත් කර තිබෙනවා. බ්‍රිතාන්‍ය හමුදාවෙන් තෝරාගත් සෙබළුන් 40 දෙනෙකු පමණ මෙම ඝාතන බලකායට එක්ව සිටි බව සඳහන්. මීට 40 වසරකට පෙර ඔවුන් ගොදුරු සොයමින් සිවිල් ඇඳුමෙන් සැරසී අංක තහඩු නොමැති වාහනවලින් බෙල්ෆාස්ට් නුවර සැරිසැරූ බව බ්‍රිතාන්‍ය රූපවාහිනී වැඩසටහනේදී හෙළිදරව් වුණා. බ්‍රිතාන්‍ය සෙබළුන් සිය ඝාතන පිළිබඳ තොරතුරු හෙළි කිරීමට ඉදිරිපත්වී ඇත්තේ, 1998 වසරේ මහ සිකුරාදා ගිවිසුමට පෙර සිදුවූ ඝාතන පිළිබඳව අධිකරණ විභාග සිදු නොකළ යුතු බව උතුරු අයර්ලන්ත නීතිපතිවරයා ප්‍රකාශ කිරීමත් සමගයි.",
       "URL": "https://www.hirunews.lk/71815/බ්‍රිතාන්‍ය-හමුදාවේ-මිනිස්-ඝාතන-කරළියට",
       "Category": "International News",
       "Parent URL": "https://www.hirunews.lk/international-news.php?pageID=784"
}