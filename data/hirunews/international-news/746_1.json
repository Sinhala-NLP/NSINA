{
       "Source": "hirunews",
       "Timestamp": "Friday, 03 April 2015 - 14:56",
       "Headline": "ඉන්දුනීසියාවේ ගිනි කඳු පිපිරීමක්",
       "News Content": "ඉන්දුනීසියාවේ උතුරු සුමාත්‍රා ප්‍රදේශයේ පිහිටි සිනබන් ගිනි කන්ද ඊයේ (02) රාත්‍රියේ යළිත් පිපිරීමට පටන්ගෙන තිබෙනවා. එමඟින් නිකුත් වන ගිනි කඳු දුමාරය කිලෝමීටර් 02 ක් පමණ ඉහළ අහසේ පැතිරුණු බවයි විදෙස් වාර්තා සඳහන් කළේ. ගිනි කඳු පිපිරීමත් සමඟ ලාවා ගලා ඒම හේතුවෙන් අවට ගම්මානවල වැසියන් ඉවත් කර ගැනීමට පියවර ගත් බව ඉන්දුනීසියානු බලධාරීන් ප්‍රකාශ කළා. මීටර් 2475 ක් උසැති සිනබන් ගිනි කන්ද පසුගිය පෙබරවාරිය තෙක් සක්‍රියව පැවතුණා. අවසන් පිපිරීම්වලින් පුද්ගලයන් 15 දෙනෙකු ජීවිතක්ෂයට පත්වූ අතර 30,000 කට පමණ උන්හිටිතැන් අහිමි වුණා.",
       "URL": "https://www.hirunews.lk/106824/ඉන්දුනීසියාවේ-ගිනි-කඳු-පිපිරීමක්",
       "Category": "International News",
       "Parent URL": "https://www.hirunews.lk/international-news.php?pageID=746"
}