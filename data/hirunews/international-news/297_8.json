{
       "Source": "hirunews",
       "Timestamp": "Sunday, 20 January 2019 - 10:35",
       "Headline": "මෙක්සිකෝවේ ඉන්ධන නළයක් පිපිරීමෙන් මියගිය සංඛ්‍යාව 71 දක්වා ඉහළට",
       "News Content": "මෙක්සිකෝවේ හිදල්ගෝ ප්‍රාන්තයේ ලහුලිපෑන් නගරයේ ඉන්ධන සැපයුම් නළයක් පිපිරීමට ලක්වීමෙන් මියගිය සංඛ්‍යාව 71 දක්වා ඉහළ ගොස් තිබෙනවා.\nනීතිවිරෝධී ලෙස ඉන්ධන ලබාගැනීම සඳහා දැරූ උත්සාහයකදී මෙලෙස එය ගිනිගැනීමට ලක්ව ඇති බවයි විශ්වාස කෙරෙන්නේ.\nඑලෙස ඉන්ධන රැස් කිරිමට පැමිණි පිරිසයි මෙලෙස අනතුරට ලක්වී ඇත්තේ.\nපිපිරීම සිදුවූ ස්ථානය ආරක්ෂක අංශ විසින් ආවරණය කර ඇති අතර, මියගිය 71 දෙනා අතර, කාන්තාවන් තුන්දෙනෙකු සහ වයස අවුරුදු 12 ක ළමයෙකුද සිටින බව සඳහන්.\nඉන්ධන සොරාගැනීම මෙක්සිකෝවේ ඇතැම් ජන කොටස් අතර ප්‍රචලිතවී ඇත්තේ සඳ එළිය යන අන්වර්ථ නාමයෙන්.\nඑමඟින් වාර්ෂිකව රටට ඇමරිකානු ඩොලර් බිලියන 3 ක පමණ පාඩුවක් සිදුවන බව මෙක්සිකෝ බලධාරීන් පවසනවා.",
       "URL": "https://www.hirunews.lk/208609/මෙක්සිකෝවේ-ඉන්ධන-නළයක්-පිපිරීමෙන්-මියගිය-සංඛ්‍යාව-71-දක්වා-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=297"
}