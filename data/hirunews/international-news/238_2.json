{
       "Source": "hirunews",
       "Timestamp": "Sunday, 15 September 2019 - 8:37",
       "Headline": "ඩ්‍රෝන ප්‍රහාරයෙන් පසු සෞදිය තෙල් නිෂ්පාදනය කපයි - ගෝලීය සැපයුම අර්බුදයක",
       "News Content": "සිය ප්‍රධාන තෙල් සංකීර්ණ දෙකක් ඩ්‍රෝන ප්‍රහාරයකට ලක්වීමෙන් පසු ලොව විශාලතම තෙල් නිෂ්පාදකයා වන සෞදි අරාබිය නිෂ්පාදනය කපා හැරීමට තීරණය කර තිබෙනවා.\nඩ්‍රෝන 10 ක් යොදාගනිමින් එල්ල කළ ප්‍රහාරයෙන් එම තෙල් සංකීර්ණවල ගිනිගැනීම් හටගත් අතර, ප්‍රහාරයේ වගකීම යේමනයේ හවුති සටන්කාමීන් භාරගත්තා.\nසෞදි බලශක්ති අමාත්‍යවරයා ලෙස පසුගියදා පත්වූ රජ කුමරෙකු වන අබ්දුලාසිස් බින් සල්මාන් ප්‍රකාශ කළේ ඩ්‍රෝන ප්‍රහාරයෙන් පසු සිය රටේ තෙල් නිෂ්පාදනය දිනකට තෙල් බැරල් මිලියන 5.7 කින් පහත වැටී ඇති බවයි.\nප්‍රහාරයෙන් පසුව අබ්කායික් සහ කුරායිස් පිරිපහදුවල තෙල් නිෂ්පාදනය තාවකාලිකව අත්හිටුවා තිබෙනවා.\nඒවා ලොව විශාලතම තෙල් නිෂ්පාදන සමාගම වන සෞදි ඇරැම්කෝ සමාගමට අයත් ඒවායි.\nමෙලෙස නිෂ්පාදනය කපා හැරීමට සිදුවීමෙන් ගෝලීය තෙල් සැපයුමට විශාල බාධාවක් එල්ලවන අතර, එමඟින් ලෝක වෙළඳපොලේ තෙල් මිල කෙරෙහි ඍජු බලපෑමක් ඇතිවේ යැයි අපේක්ෂිතයි.",
       "URL": "https://www.hirunews.lk/224299/ඩ්‍රෝන-ප්‍රහාරයෙන්-පසු-සෞදිය-තෙල්-නිෂ්පාදනය-කපයි-ගෝලීය-සැපයුම-අර්බුදයක",
       "Category": "International News",
       "Parent URL": "https://www.hirunews.lk/international-news.php?pageID=238"
}