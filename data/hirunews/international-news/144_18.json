{
       "Source": "hirunews",
       "Timestamp": "Wednesday, 30 December 2020 - 10:06",
       "Headline": "නව කොරෝනා වෛරස් ප්‍රභේදය ඇමෙරිකාවටත්",
       "News Content": "බ්‍රිතාන්‍යයෙන් හමුවූ නව කොරෝනා වෛරස් ප්‍රභේදය ආසාදිත ඇමෙරිකානුවෙකු කොලරාඩෝ ප්‍රාන්තයෙන් හඳුනාගෙන තිබෙනවා.\nසියයට 70 ඉක්මවූ වැඩි ආසාදන හැකියාවක් සහිත මෙම වෛරසය ආසාදනය වූ ඇමෙරිකානුවා අවුරුදු විසි ගණනක් වයසැති පුද්ගලයෙකු ලෙස හඳුනාගෙන ඇති අතර, ඔහු සංචාරයන්හි නිරත නොවීම ද විශේෂත්වයක්.\nමේ හේතුවෙන් නව ආසාදිතයාගේ සමීපතමයන් පිළිබඳව ප්‍රාන්ත බළධාරින්ගේ අවධානය යොමුවී තිබෙනවා.\nමේ අතර, ට්‍රම්ප් පරිපාලනය විසින් කොරෝනා එන්නත් බෙදා හැරීම සිදුකරන ආකාරය ජනාධිපති ධුරයට තේරී පත්වී සිටින ජෝ බයිඩ්න්ගේ විවේචනයට ලක්වුණා.\nඇමෙරිකා එක්සත් ජනපදයේ කොරෝනා ආසාදිතයින් සංඛ්‍යාව මේ වනවිට එක්කෝටි අනූ ලක්ෂය ඉක්මවා ඇති අතර, මරණ සංඛ්‍යාව තුන්ලක්ෂ 37,000 කට අධිකයි. බි්‍රතාන්‍යයෙන් හඳුනා ගැණුනු නව කොරෝනා වෛරස් ප්‍රභේදය මේ වනවිට දකුණු අප්‍රිකාව, යුරෝපීය රටවල් කිහිපයක් මෙන්ම, ජපානය හා දකුණු කොරියාවෙන් ද වාර්තා වනවා.",
       "URL": "https://www.hirunews.lk/258304/නව-කොරෝනා-වෛරස්-ප්‍රභේදය-ඇමෙරිකාවටත්",
       "Category": "International News",
       "Parent URL": "https://www.hirunews.lk/international-news.php?pageID=144"
}