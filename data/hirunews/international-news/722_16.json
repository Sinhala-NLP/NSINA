{
       "Source": "hirunews",
       "Timestamp": "Tuesday, 30 June 2015 - 10:32",
       "Headline": "ඊජිප්තු නීතිපති බෝම්බ ප්‍රහාරයකින් මරුට",
       "News Content": "හිටපු ජනාධිපති මොහොමඞ් මොර්සිගේ ආධාරකරුවන් සිය ගණනකට මරණ දඬුවම පැනවුණු චෝදනා ගොනුකළ ඊජිප්තුවේ නීතිපති හිෂාම් බරකට් බෝම්බ ප්‍රහාරයකින් ජීවිතක්ෂයට පත්ව තිබෙනවා. ඔහු ගමන් ගත් රථ පෙළට කයිරෝ නුවරදී ඊයේ (29) බෝම්බ ප්‍රහාරයක් එල්ල වූ අතර එහිදී තුවාල ලැබීම නිසා රෝහල් ගත කිරීමෙන් අනතුරුවයි ඔහු මියගොස් ඇත්තේ. ඊජිප්තු රාජ්‍ය මාධ්‍ය සඳහන් කළ පරිදි ප්‍රහාරයෙන් තවත් 8 දෙනෙකු තුවාල ලබා තිබෙනවා. 2013 දී ජනාධිපති මොර්ස්ගේ පාලන බලය පෙරලා දැමීමෙන් පසු ඔහුගේ ආධාරකරුවන් දහස් ගණනක් බන්ධනාගාර ගත කෙරුණා. හිටපු ජනාධිපති මොර්සිට ද පසුගියදා මරණ දඬුවම නියම කරනු ලැබුවා. මේ නිසා ඊජිප්තු නීතිපතිවරයා එරට ඉස්ලාමීය අන්තවාදී කොටස්වල ඉලක්කයක් වී තිබූ බව සඳහන්.",
       "URL": "https://www.hirunews.lk/112360/ඊජිප්තු-නීතිපති-බෝම්බ-ප්‍රහාරයකින්-මරුට",
       "Category": "International News",
       "Parent URL": "https://www.hirunews.lk/international-news.php?pageID=722"
}