{
       "Source": "hirunews",
       "Timestamp": "Thursday, 29 June 2017 - 15:46",
       "Headline": "ළමුන් 1300 කට මරු කැඳවු ගිනි අවි සෙල්ලම",
       "News Content": "ගිනි අවි හේතුවෙන් වසරකට අමෙරිකාවේ ළමුන් 1300 කට ආසන්න ප්‍රමාණයක් මියයන බවට තොරතුරු හෙලි වී තිබෙනවා.\nඅමෙරිකාවේ පර්යේෂකයන් පිරිසක් සිදුකල නවතම සමීක්ෂණයකදීයි මේ බව අනාවරණ වී ඇත්තේ.\nඑම සමීක්ෂණයට අනුව ගිනි අවි අනතුරු හේතුවෙන් වාර්ෂිකව තුවාල ලබන ළමුන්ගේ සංඛ්‍යාව 5790 ක් පමණ වනවා.\nගිනි අවි ආශ්‍රිත අනතුරු වලට ලක්වන බහුතරය පිරිමි දරුවන් බවයි අදාළ පර්යේෂකයන් පවසන්නේ.\nගිනි අවි හේතුවෙන් සිදුවන මරණ සංඛ්‍යාවෙන් අඩක් ගෘහාශ්‍රිත ඒවා බව ද සඳහන්.\nඑමෙන්ම ගිනි අවි මරණ වලින් සියයට 38 ක ප්‍රමාණයක් සිය දිවි නසා ගැනීමේ කාණ්ඩයට අයත් වනවා.\nසියයට හයක අනතුරු ප්‍රතිශතයක් වාර්තා වන්නේ ගිනි අවි භාවිතයේදී සිදුවූ අත් වැරදීම් හේතුවෙන්.\nසෑම දිනකම දරුවන් 19 දෙනෙකු පමණ ගිනි අවි අනතුරු හේතුවෙන් රෝහල් ගත කරන බවයි මෙම වාර්තාව මගින් හෙලිකර ඇත්තේ.\n2007- 2015 දක්වා කාලය තුල ගිනි අවි මගින් සිය දිවි හානි කර ගැනීමේ ප්‍රතිශතය වඩාත් ඉහල ගොස් තිබෙනවා.\nඑය සියයට 60 ක වැඩිවීමක්.\nගිනි අවි අනතුරු වලට ලක්වන දරුවන්ගෙන් බහුතරය වයස අවරුදු 1 සිට 17 දක්වා වන වයස් කාණ්ඩයේ පසුවන්නන්.\n2012 වසරේ සිට 2014 වසර දක්වා කාලසීමාව තුල ගිනි අවි අනතුරු හේතුවෙන් වාර්ෂිකව ආසන්න වශයෙන් ළමුන් 1297 දෙනෙකු මරණයට පත්වී තිබෙනවා.\nඅමරිකානු වෛද්‍යවරුන්ද අවධාරණය කර ඇත්තේ ගිනි අවි ගබඩා කිරීමේදී සහ භාවිත කිරීමේදී නිසි ක්‍රමවේදයක් අනුගමනය කිරීමේ අවශ්‍යතාව පවතින බවයි.\nගිනි අවි භාවිත කරන්නේ නම් ඒවා ළමුන්ගෙන් ඈත් කර තැබීම වඩාත් යෝග්‍ය බවයි ඔවුන් පෙන්වා දෙන්නේ.\nගිනි අවි හේතුවෙන් සිදුවන ළමා මරණ අවම කර ගැනීම සදහා හැකි ඉක්මණින් නව නීති සම්පාදනය කල යුතු බවටයි මෙම සමීක්ෂණය මගින් නිර්දේශ කර ඇත්තේ.",
       "URL": "https://www.hirunews.lk/164698/ළමුන්-1300-කට-මරු-කැඳවු-ගිනි-අවි-සෙල්ලම",
       "Category": "International News",
       "Parent URL": "https://www.hirunews.lk/international-news.php?pageID=465"
}