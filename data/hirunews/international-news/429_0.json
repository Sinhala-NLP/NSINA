{
       "Source": "hirunews",
       "Timestamp": "Monday, 23 October 2017 - 7:04",
       "Headline": "ජපාන මහ මැතිවරණයෙන් අගමැති ෂින්සෝ අබේට ජය",
       "News Content": "ජපාන මහ මැතිවරණයෙන් එරට අග්‍රාමාත්‍ය ෂින්සෝ අබේගේ නායකත්වයෙන් යුත් ලිබරල් ප්‍රජාතන්ත්‍රවාදී පක්ෂය පැහැදිළි ජයග්‍රහණයක් හිමිකරගෙන තිබෙනවා.\nඑරට පාර්ලිමේන්තුවේ  සමස්ත ආසන සංඛ්‍යාවෙන් ආසන 312 ක බහුතරයක් දිනාගැනීමට එම පක්ෂය සමත්ව ඇති බවයි විදෙස් මාධ්‍ය වාර්තා කළේ.\nමැතිවරණ ව්‍යාපාරය තුළ අග්‍රාමාත්‍ය ෂින්සෝ අබේ උතුරු කොරියාවට එරෙහි දැඩි ක්‍රියාමාර්ග ප්‍රකාශයට පත් කළ අතර, ජපාන ව්‍යවස්ථාවේ වෙනස්කම් සිදුකරන බවටද කියා සිටියා.\nනියමිත කාලයකට වඩා වසරකට පෙර මහ මැතිවරණය ප්‍රකාශයට පත් කරන බව ෂින්සෝ අබේ කියා සිටියේ පසුගිය සැප්තැම්බර් මාසයේදියි.\nඊයේ පැවති මැතිවරණයෙන් ලබාගත් මෙම ජයග්‍රහණයත් සමග ෂින්සෝ අබේ දෙවන ලෝක යුද්ධයෙන් පසු ජපානයේ දීර්ඝතම කාලයක් පාලන බලය හෙබවූ අග්‍රාමාත්‍යවරයා බවට පත්වනවා.",
       "URL": "https://www.hirunews.lk/174163/ජපාන-මහ-මැතිවරණයෙන්-අගමැති-ෂින්සෝ-අබේට-ජය",
       "Category": "International News",
       "Parent URL": "https://www.hirunews.lk/international-news.php?pageID=429"
}