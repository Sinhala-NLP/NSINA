{
       "Source": "hirunews",
       "Timestamp": "Friday, 23 January 2015 - 19:54",
       "Headline": "තායිලන්තයේ ප්‍රජාතන්ත්‍රවාදයට තර්ජන. - යින්ලක් ශිනවත්‍රා.",
       "News Content": "තමන්ට එරෙහිව ඉදිරිපත් වූ දෝෂාභියෝගය සම්මත වීම තායිලන්තයේ ප්‍රජාතන්ත්‍රවාදයට එල්ල වූ බරපතල අභියෝගයක් බව එරට හිටපු අගමැතිනි යින්ලක් ශිනවත්‍රා ප්‍රකාශ කළා. ෆේස්බුක් සමාජ ජාල වෙබ් අඩවිය ඔස්සේ සිය අදහස් පළ කරමින් හිටපු අගමැතිනිය පවසා ඇත්තේ තමන්ගේ ප්‍රතිරූපය විනාශ කිරීමට කුමන්ත්‍රණකාරී වැඩපිළිවෙලක් ක්‍රියාත්මක වූ බවයි. තායිලන්තයේ හිටපු අගමැතිනි යින්ලක් ශිනවත්‍රාට එරෙහි දෝෂාභියෝගය එරට පාර්ලිමේන්තුවේදී අද (23) සම්මත වූ අතර, හමුදාවේ බලය සහිත තායි පාර්ලිමේන්තුවේ මන්ත්‍රීවරුන්ගෙන් බහුතරයක් ඊට පක්ෂව ඡන්දය ප්‍රකාශ කළා. ඒ අනුව හිටපු අගමැතිනියට පස් වසරක් දේශපාලන කටයුතුවල නිරත වීම තහනම් වනවා. තායිලන්තයේ දුප්පත් ජනතාවට සහල් සහනාධාරය ලබාදීමේ මුවාවෙන් දැවැන්ත මූල්‍ය දූෂණයක් සිදුකළ බවටයි ඇයට එරෙහිව චෝදනා එල්ල වන්නේ.",
       "URL": "https://www.hirunews.lk/101866/තායිලන්තයේ-ප්‍රජාතන්ත්‍රවාදයට-තර්ජන-යින්ලක්-ශිනවත්‍රා",
       "Category": "International News",
       "Parent URL": "https://www.hirunews.lk/international-news.php?pageID=766"
}