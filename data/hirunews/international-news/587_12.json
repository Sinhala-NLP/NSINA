{
       "Source": "hirunews",
       "Timestamp": "Sunday, 11 September 2016 - 10:55",
       "Headline": "වියට්නාම් යුද්ධයේ සලකුණ නැවතත් මුහුණුපොතට",
       "News Content": "වියට්නාම යුද්ධයේදී ඇමරිකාව හෙළූ නාපාම් බෝම්බ හේතුවෙන් නිරුවතින් මහමඟ දිව යන කුඩා දැරියක ඇතුළු ජනයා ඇතුළත් සුප්‍රකට ඡායාරූපය නැවතත් ෆේස්බුක් වෙබ් අඩවියට ඇතුළත් කිරීමට එහි නිර්මාතෘ මාක් සකබර්ග් තීරණය කර තිබෙනවා.\n1972 වසරේදී ගනු ලැබූ මෙම ඡායාරූපය වියට්නාම යුද්ධයේ කුරිරුබව විදහා පාන සංකේතයක් ලෙසයි සැලකෙන්නේ.\nඑහි නිරුවත් දැරියක සිටින නිසා ඡායාරූපය ෆේස්බුක් වෙබ් අඩවියෙන් ඉවත් කරන බව සකබර්ග් මීට පෙර ප්‍රකාශ කළා.\nකෙසේ නමුත් නෝර්වේ පුවත් කතුවරයෙකු මේ සම්බන්ධයෙන් ඔහු වෙත විවෘත ලිපියක් යොමු කරමින් ප්‍රකාශ කළේ එය බලය අත්තනෝමතික ලෙස යොදා ගැනීමක් බවයි.\nඊට නෝර්වේ අගමැතිනිය ද සහාය පළ කළා.\nඒ අනුව ජනතාවගේ මතයට ගරු කිරීමක් ලෙස නැවතත් එම ඡායාරූපය සිය වෙබ් අඩවියට ඇතුළත් කිරීම සඳහා අවසර ලබාදුන් බවයි සකබර්ග් කියා සිටියේ.",
       "URL": "https://www.hirunews.lk/142718/වියට්නාම්-යුද්ධයේ-සලකුණ-නැවතත්-මුහුණුපොතට",
       "Category": "International News",
       "Parent URL": "https://www.hirunews.lk/international-news.php?pageID=587"
}