{
       "Source": "hirunews",
       "Timestamp": "Saturday, 16 October 2021 - 11:21",
       "Headline": "සමාජ ජාල මාධ්‍යයේ Live stream කරමින් සිටි බිරිඳව ඝාතනය කළ සැමියාට මරණ දඬුවම",
       "News Content": "සමාජ ජාල මාධ්‍යයක් ඔස්සේ සිය අනුගාමිකයින් සමඟ සජීවී විකාශයක් ( live stream) හා සම්බන්ධව සිටි තම හිටපු බිරිඳව ඝාතනය කළ පුද්ගලයෙකුට මරණීය දණ්ඩනය පැන වූ පුවතක් විදෙස් මාධ්‍ය වාර්තා කරනවා.\nචීනයේ නිරිතදිග සිචුවාන් පළාතේ මෙම සිදුවීම සිදුව ඇති අතර අදාල සැමියා විසින් සිය බිරිඳ සජීවී විකාශයක් ( live stream) හා සම්බන්ධව සිටින අවස්ථාවේ  පෙට්‍රල් වත් කර ඇයට ගිනි තබා තිබෙනවා.\nගිනි ගැනීමෙන් 30 හැවිරිදි කාන්තාවක් මෙලෙස ඝාතනයට ලක්ව ඇති අතර පසුගිය සැප්තැම්බර් මාසයේ දී සිදුවූ මෙම අපරාධය සම්බන්ධයෙන් වන නඩුවේ තීන්දුව පසුගිය බ්‍රහස්පතින්දා ප්‍රකාශය පත් කරමිනුයි අධිකරණ විසින් වැරදිකරු වූ සැමියාට මරණීය දණ්ඩනය පනවා ඇත්තේ.\n2020 වසරේ ජුනි මාසයේ දී දෙදෙනාගේ විවාහය දෙදරා ගොස් දික්කසාද වී ඇති අතර ඊට පෙර බොහෝ අවස්ථාවක සැකකාර සැමියා විසින් සිය බිරිඳට පහර දී ඇති බවයි විදෙස් මාධ්‍ය වාර්තාකර තිබුණේ.\nකෙසේ වෙතත් දෙදෙනා දික්කසාද වීමෙන් අනතුරුව නැවතත් තමන් සමඟ විවාහ වන ලෙස අවස්ථා කිහිපයකදී ඉල්ලා සිටිය ද ඇය විසින් එම ඉල්ලීම් ප්‍රතික්ෂේප කර ඇති බවයි වාර්තා වන්නේ.\nඑම ප්‍රතික්ෂේප කිරීම් හමුවේ කෝපයට පත්ව සිටි සැමියා මෙම අපරාධය සිදුකර ඇති බවට කරුණු අනාවරණය වූ බවයි පරීක්ෂණ පැවැත් වූ එරට ආරක්ෂක අංශ සඳහන් කර සිටියේ.",
       "URL": "https://www.hirunews.lk/285152/සමාජ-ජාල-මාධ්‍යයේ-live-stream-කරමින්-සිටි-බිරිඳව-ඝාතනය-කළ-සැමියාට-මරණ-දඬුවම",
       "Category": "International News",
       "Parent URL": "https://www.hirunews.lk/international-news.php?pageID=88"
}