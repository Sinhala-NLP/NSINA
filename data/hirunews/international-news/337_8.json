{
       "Source": "hirunews",
       "Timestamp": "Sunday, 02 September 2018 - 14:29",
       "Headline": "මහ මැතිවරණය නියමිත දිනට - ඉන්දීය රජයෙන් සහතිකයක්",
       "News Content": "ලෝක් සභාව හෙවත් ඉන්දීය පාර්ලිමේන්තුවට නියෝජිතයන් පත් කරගැනීමේ මහ මැතිවරණය ලබන වසරේ මැයි මාසයේදී නියත වශයෙන්ම පවත්වන බව එරට ස්වදේශ කටයුතු අමාත්‍ය රාජ්නාත් සිං ප්‍රකාශ කළා.\nඉන්දීය ප්‍රාන්ත සභා මැතිවරණ කිහිපයක් ඊට පෙර යෙදී ඇති අතර, ඒ අනුව මහ මැතිවරණයද මාස කිහිපයකට  පෙර පවත්වනු ඇතැයි රාවයක් පැවතුණා.\nඑහෙත් ඉන්දීය ස්වදේශ කටයුතු අමාත්‍යවරයා කියා සිටියේ මහ මැතිවරණය නියමිත කාලයට පෙර පැවැත්වීමට අදහස් නොකරන බවයි.\nනරේන්ද්‍ර මෝදිගේ වර්තමාන ජාතික ප්‍රජාතන්ත්‍රවාදී සන්ධාන රජය දිවුරුම් දුන්නේ 2014 වසරේ මැයි 26 වෙනිදායි.\nඒ, එම වසරේ අප්‍රේල් හත්වනදා සිට මැයි 12 වනදා දක්වා අදියර 9 කින් පැවැත්වුණු මැතිවරණයේ ප්‍රතිඵලවලට අනුවයි.\nමීළඟ මහ මැතිවරණයේ සියලූ කටයුතු ලබන වසරේ මැයි 15 දාට පෙර අවසන් කරන බවයි ඉන්දීය ස්වදේශ කටයුතු ඇමති රාජ්නාත් සිං අවධාරණය කළේ.",
       "URL": "https://www.hirunews.lk/198985/මහ-මැතිවරණය-නියමිත-දිනට-ඉන්දීය-රජයෙන්-සහතිකයක්",
       "Category": "International News",
       "Parent URL": "https://www.hirunews.lk/international-news.php?pageID=337"
}