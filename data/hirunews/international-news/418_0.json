{
       "Source": "hirunews",
       "Timestamp": "Tuesday, 28 November 2017 - 16:05",
       "Headline": "දෙමව්පියන් සොයා කිලෝමීටර් 80 ක් බස් රථයක යට සැගවී ගිය දරු දෙදෙනා (ඡායාරූප)",
       "News Content": "තම දෙමව්පියන් සොයා බස් රථයක යට සැගවී කිලෝමීටර් 80 ක දුරක් ගමන් කළ කුඩා ළමුන් දෙදෙනෙකු පිළිබඳ විදෙස් මාධ්‍ය අනාවරණ කර තිබෙනවා.\nචීනයේ ගුඇන්ෂි ප්‍රාන්තයෙන් මෙම සිදුවීම වාර්තාවී ඇති බවයි හෙළිවන්නේ.\nඉතා දුප්පත් ගම්මානයක ජීවත්වන මෙම ළමුන් දෙදෙනා අසල්වැසි ප්‍රාන්තයක සේවය කරන තම දෙමව්පියන් සොයා මෙලෙස ගමන්කර ඇතැයි සඳහන්.\nඔවුන් පසුගිය 23 වනදා සිට අතුරුදන්ව ඇති බවට පාසැලේ ගුරුවරිය විසින් පොලිසියට පැමිණිලි කර තිබෙනවා.\nඑදිනම ඔවුන් දෙදෙනා බස් රථයක යට සිටියදී හමුවී ඇති බවයි විදෙස් පුවත් සේවා පෙන්වා දෙන්නේ.\nමෙම ළමුන් දෙදෙනා බස් රථයේ යට ඇති භාණ්ඩ ඇසුරුමේ සැගවී සිටින ආකාරය දැක ඇත්තේ ආරක්ෂක නිලධාරින් විසින්.\nඒ බස් රථය ගමනාන්තයේ නතර කිරීමෙන් පසුවයි.\nකිසිදු අනතුරකින් තොරව ළමුන් දෙදෙනා මෙලෙස හමුවීම පිළිබඳ බස් රථ සේවකයන් ද සතුට පළකර තිබෙනවා.\nඉතා කෙට්ටු  සිරුරුවලින් යුත් ඔවුන් දෙදෙනාට බස් රථයේ භාණ්ඩ ඇසුරුම සැගවී සිටීමට හොඳ ස්ථානයක් වී තිබු බවටයි බස් රථ සේවකයන් විදෙස් මාධ්‍ය වෙත පෙන්වාදී ඇත්තේ.\nමෙම ළමුන් දෙදෙනා පිළිබඳ දෙමව්පියන් දැනුවත් කිරීමෙන් අනතුරුව ඔවුන් පැමිණ ළමුන් භාරගෙන තිබෙනවා.\nමෙම සිද්ධියත් සමග ළමුන්ගේ ආරක්ෂාව පිළිබඳ චීනයේ දැඩි කථා බහක් මතුවී තිබෙනවා.\nසමාජ මාධ්‍ය ඔස්සේ ඒ පිළිබඳ දැඩි කථා බහක් නිර්මාණය වී ඇති බවයි විදෙස් පුවත් සේවා වැඩිදුරටත් පෙන්වා දුන්නේ.",
       "URL": "https://www.hirunews.lk/177138/දෙමව්පියන්-සොයා-කිලෝමීටර්-80-ක්-බස්-රථයක-යට-සැගවී-ගිය-දරු-දෙදෙනා-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=418"
}