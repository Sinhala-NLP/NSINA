{
       "Source": "hirunews",
       "Timestamp": "Saturday, 22 February 2020 - 10:19",
       "Headline": "දකුණු කොරියාවෙන් පැය 24ක් තුළ නව කොරෝනා වෛරස් ආසාදිතයන් 142ක් - ලෝක සෞඛ්‍ය සංවිධානයෙන් යළිත් අනතුරු ඇගවීමක්",
       "News Content": "කොවිඩ් නයිටීන් හෙවත් නව කොරෝනා වෛරසය ගෝලීය වශයෙන් වසංගතයක් ලෙස පැතිරීම වැළැක්වීම සඳහා ලෝක ප්‍රජාව කඩිනම් පියවර ගත යුතු බව, ලෝක සෞඛ්‍ය සංවිධානයේ අධ්‍යක්ෂ ජනරාල් ටෙඩ්‍රොස් ඇඩනම් ගෙබ්‍රගේසස් පවසනවා.\nජිනිවා නුවර දී අදහස් දක්වමින් ඔහු කියා සිටියේ එලෙස කොරෝනා වෛරසය පාලනය කිරීමේ අවස්ථාව ඉකුත් වීමට පෙර ඒ සඳහා පියවර ගත යුතු බවයි.\nඑසේ නොමැති වුවහොත් එය ඕනෑම දිශාවකට ගමන් කිරීමේ ප්‍රවණතාවක් ඇති බවට ද ලෝක සෞඛ්‍ය සංවිධානයේ ප්‍රධානියා අනතුරු ඇගවීමක් ද කළා.\nඔහු මේ බව කියා සිටියේ කොරෝනා වෛරස් මරණ සංඛ්‍යාව 2360 දක්වා ඉහළ යාමෙන් අනතුරුවයි. ආසාදිත සංඛ්‍යාව ද මේ වන විට 77,661ක් දක්වා ඉහළ ගොස් තිබෙනවා.\nකොරෝනා වෛරස් මරණ ඉරානයෙන් සහ ලෙබනනයෙන් ද වාර්තා වීමත් සමඟයි ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් මෙම අනතුරු ඇගවීම සිදුකළේ.\nඉරානයේ නව කොරෝනා වෛරස් ආසාදිතයන් 18 දෙනෙකු මෙන්ම මරණ 4ක් ද පසුගිය දින දෙක තුළ වාර්තා වී ඇති අතර, ලෙබනනයේ ප්‍රථම ආසාදිත තැනැත්තිය ද ඊයේ වාර්තා වුණා.\nඉරානයේ කොරෝනා වෛරස් ආසාදිතයන් ඍජුවම චීනයට සම්බන්ධ අය නොවීම විශේෂත්වයක්.\nමේ නිසා විවිධ ප්‍රදේශවල විවිධ ආකාරයෙන් කොරෝනා වෛරසය පැතිරීමේ අවදානමක් පවතින බව ලෝක සෞඛ්‍ය සංවිධානයේ ප්‍රධානියාගේ අදහසයි.\nමැදපෙරදිග එක්සත් අරාබි එමීර් රාජ්‍යයෙන් නව ආසාදිතයන් දෙදෙනෙකු වාර්තා වීමත් සමඟ එරට මුළු ආසාදිත සංඛ්‍යාව 11 දක්වා ඉහළ ගොස් තිබෙනවා.\nනව ආසාදිතයන් දෙදෙනා පිලිපීන සහ බංග්ලාදේශ ජාතිකයන් බවයි එරටින් ලැබෙන වාර්තා සඳහන් කළේ. මේ අතර, උතුරු ඉතාලියෙන් ද නව කොරෝනා වෛරස් ආසාදිතයන් 16 දෙනෙකු වාර්තා වී තිබෙනවා.\nඉතාලියේ වාණිජ අගනගරය වන මිලාන් නුවරට තදාසන්න නාගරික ප්‍රදේශ ද මෙම තත්ත්වයට මුහුණ දී ඇති අතර එහි පාසල්, කාර්යාල සහ පොදු ස්ථානවල විශේෂ වැඩපිළිවෙල යොදා තිබෙනවා.\nමේ අතර, කොවිඞ් නයිටීන් හෙවත් කොරෝනා වෛරසයේ නව ආසාදිතයන් එකසිය හතලිස් දෙදෙනෙකු දකුණු කොරියාවෙන් ඊයේ වාර්තා වීමත් සමඟ එරට මුළු ආසාදිත සංඛ්‍යාව 346ක් දක්වා ඉහළ යනවා.\nදකුණු කොරියාවෙන් කොරෝනා වෛරස් මරණ දෙකක් ද වාර්තා වුණා. චීනයෙන් පිටත වැඩිම ආසාදිතයින් සංඛ්‍යාවක් වාර්තා වන රට වන්නේ දකුණු කොරියාවයි.\nපසුගිය සිකුරාදා සන්ධ්‍යාව වන විට වාර්තා වූ දකුණු කොරියාවේ නව ආසාදිතයන් 100 දෙනෙකුගෙන් 85 දෙනෙකුම දකුණුදිග ඬේගු නුවර ෂින්චෙයොන්ජි ජේසු දෙව් මැදුරට සම්බන්ධ වූවන් වීම විශේෂත්වයක්.\nදකුණු කොරියාවේ 4 වන විශාලතම නගරය වන මිලියන 2.5ක ජනගහනයක් සහිත ඩේගු නුවර නගරාධිපතිවරයා ජනතාවට නිවෙස්වලට වී සිටින ලෙස උපදෙස් ලබාදුන් අතර එහි ඇමරිකානු හමුදා කඳවුරුවල ප්‍රවේශය ද සීමා කර තිබෙනවා.\nදකුණු කොරියාවේ ශ්‍රී ලාංකිකයන් විශාල පිරිසක් සේවයේ නිතරව සිටින අතර, ඔවුන් හිරු ප්‍රවෘත්ති අංශයට ප්‍රකාශ කළේ සේවා ස්ථානය හැරුණු කොට වෙනත් ස්ථානවල හැසිරීමෙන් වළකින ලෙසට තමන්ට ද උපදෙස් ලැබී ඇති බවයි.",
       "URL": "https://www.hirunews.lk/234980/දකුණු-කොරියාවෙන්-පැය-24ක්-තුළ-නව-කොරෝනා-වෛරස්-ආසාදිතයන්-142ක්-ලෝක-සෞඛ්‍ය-සංවිධානයෙන්-යළිත්-අනතුරු-ඇගවීමක්",
       "Category": "International News",
       "Parent URL": "https://www.hirunews.lk/international-news.php?pageID=196"
}