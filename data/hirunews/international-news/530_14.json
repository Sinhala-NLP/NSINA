{
       "Source": "hirunews",
       "Timestamp": "Saturday, 14 January 2017 - 14:18",
       "Headline": "රුසියාව සම්බන්ධව ට්‍රම්ප්ගෙන් ඉඟියක්",
       "News Content": "පසුගිය වසරේ පැවති ජනාධිපතිවරණය සඳහා රුසියානු සයිබර් ප්‍රහාරවලින් බලපෑමක් ඇතිවී ද යන්න පිළිබදව ඇමරිකානු සෙනෙට් මණ්ඩලයේ බුද්ධි කමිටුව මගින් පරීක්ෂණයක් ආරම්භ කර තිබෙනවා.\nඑම කමිටුවට ඩිමොක්‍රටික් සහ රිපබ්ලිකන් යන ප්‍රධාන පක්ෂ දෙකේම සාමාජිකයන් ඇතුළත්.\nවිශේෂයෙන් රුසියාව සහ ඇමරිකානු දේශපාලන යාන්ත්‍රණය අතර ජනාධිපතිවරණ සමයේ කිසියම් සන්නිවේදනයක් ඇති වූයේ ද යන්න මොවුන් සොයා බලනු ඇති.\nරුසියානු සයිබර් ප්‍රහාර ඇමරිකානු ජනාධිපතිවරණයේ ප්‍රතිඵලයට බලපෑමක් ඇති නොකළ බවයි එහි ජයග්‍රාහකයා වූ ඩොනල්ඩ් ට්‍රම්ප් ප්‍රකාශ කළේ.\nකෙසේ නමුත්,රුසියානු සයිබර් ප්‍රහාර පිළිබදව දින 90ක් ඇතුළත පරීක්ෂණයක් වාර්තාවක් ඉදිරිපත් කරන බවට ඔහු ප්‍රතිඥාවක් ලබාදුන්නා.\nවෝල් ස්ට්‍රීට් ජර්නල් පුවත්පතට සාකච්ඡාවක් ලබාදෙමින් ඩොනල්ඩ් ට්‍රම්ප් කියා සිටියේ රුසියාව සහ චීනය සමඟ සහයෝගයෙන් කටයුතු කිරීමට තමන් සූදානම් බවයි.\nරුසියාවට එරෙහිව පනවා ඇති සම්බාධක යම් කාලයක් ක්‍රියාත්මක වුවද ඉදිරියේදී එය ඉවත් කරන බවත්, ඔහු කියා සිටියා.",
       "URL": "https://www.hirunews.lk/152045/රුසියාව-සම්බන්ධව-ට්‍රම්ප්ගෙන්-ඉඟියක්",
       "Category": "International News",
       "Parent URL": "https://www.hirunews.lk/international-news.php?pageID=530"
}