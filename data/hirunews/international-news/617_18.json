{
       "Source": "hirunews",
       "Timestamp": "Thursday, 30 June 2016 - 17:12",
       "Headline": "සූර්ය බලශක්ති ව්‍යාපෘතියකට ඩොලර් බිලියනයක ණය ආධාරයක් ඉන්දියාවට",
       "News Content": "සූර්ය බලශක්ති ව්‍යාපෘතියකට ලෝක බැංකුව විසින් ලබාදුන් විශාලතම ණය ආධාරය වන ඩොලර් බිලියනයක මුදලක් ඉන්දියාව වෙත ලබාදීමට තීරණය කර තිබෙනවා.\nඒ ඉන්දීය අග්‍රාමාත්‍ය නරේන්ද්‍ර මෝදි, ලෝක බැංකු සභාපති ජිම් යන්ග් කිම් ගෙන් කළ ඉල්ලීමකට අනුවයි.\nමෙම ආධාර යටතේ  සිදුකරන ව්‍යාපෘතියෙන් වසර 2020 වනවිට සූර්ය බලශක්තියෙන් ගිගවොට් 100 ක් උත්පාදනය කිරීමට ඉන්දියාව සැලසුම් කර තිබෙනවා.\nවසරේ දින 365 න් දින 300 ක්ම සූර්යාලෝකය ලැබෙන තම රටට එම ඉලක්කය සපුරා ගත හැකි බවයි ඉන්දියාව පවසන්නේ.\nඉන්දීය අග්‍රාමාත්‍ය නරේන්ද්‍ර මෝදි පුනර්ජනනීය බලශක්ති වැඩසටහන් වෙනුවෙන් දක්වන පෞද්ගලික කැපවීම මත මෙම ණය ආධාර ලබාදීමට ලෝක බැංකුව තීරණය කළ බවයි ඉන්දීය මාධ්‍ය වාර්තා සදහන් කළේ.",
       "URL": "https://www.hirunews.lk/136874/සූර්ය-බලශක්ති-ව්‍යාපෘතියකට-ඩොලර්-බිලියනයක-ණය-ආධාරයක්-ඉන්දියාවට",
       "Category": "International News",
       "Parent URL": "https://www.hirunews.lk/international-news.php?pageID=617"
}