{
       "Source": "hirunews",
       "Timestamp": "Thursday, 25 January 2018 - 12:44",
       "Headline": "උතුරු කොරියාවේ සැලසුමක් එළියට",
       "News Content": "දකුණු කොරියාවේ දී ආරම්භ වීමට නියමිත ශීත ඍතු ඔලිම්පික් තරගාවලියට සමගාමීව දැවැන්ත යුධ හමුදා පෙළපාලියක් පැවැත්වීමට උතුරු කොරියාව සුදානම් වනවා.\nඒ ඔවුන්ගේ යුධ හමුදාව ආරම්භ කර වසර 70 ක් ගතවීම සැමරීම අරමුණු කර ගනිමින්.\nපෙබරවාරි 8 වනදා එය පැවැත්වෙන අතර ශීත ඍතු ඔලිම්පික් තරගාවලියේ සමාරම්භක උත්සවය පැවැත්වීමට නියමිතව ඇත්තේ පෙබරවාරි 9 වනදායි.\nවිචාරකයන් පෙන්වා දෙන්නේ සාමය සහ සංහිඳියාව තේමා කර ගනිමින් දකුණු කොරියාව ශීත ඍතු ඔලිම්පික් තරගාවලිය පැවැත්වීමට සුදානම් වන අවස්ථාවක උතුරු කොරියාව සිදු කිරීමට යන යුධ පෙළපාලිය හේතුවෙන් යළිත් දෙරට අතර මතබේධාත්මක තත්වයක් නිර්මාණය විය හැකි බවයි.\nදකුණු කොරියාවේ පැවැත්වෙන තරගාවලියට උතුරු කොරියාවෙන් ක්‍රීඩක කණ්ඩායමක් මෙන්ම නියෝජතයන් යොමු කරවීමට ද මේ වන විට දෙරට අතර එකගතාවන්ට එළඹ තිබෙනවා.\nඅවසාන මොහොතේ උතුරු කොරියාව ගත් එම තීරණයට දකුණු කොරියාව ස්තුතිය පළකර තිබුනා.\nඑමෙන්ම උතුරු කොරියානු කණ්ඩායම එක්සත් ධජයක් යටතේ එකම කණ්ඩායමක් ලෙසට සමාරම්භක උත්සවයේදී ගමන් කරවීමටයි දකුණු කොරියාව තීරණය කර ඇත්තේ.\nඒ දෙරටේ සාමය සංකේතවත් කරමින්’ මෙවැනි තත්වයක් මත උතුරු කොරියාව සිය රටේ සාමාන්‍ය ජනතාව ද යොදා ගනිමින් යුධ හමුදා සංදර්ශණයට සුදානම් වෙමින් පවතින බවයි විදෙස් පුවත් සේවා පෙන්වා දෙන්නේ.\nපවතින දැඩි ශීත කාලගුණය ද නොතකමින් එම පෙළපාලියේ පෙර පුහුණු සඳහා ජනතාව සහභාගී කර ගනිමින් පවතින බව සඳහන්.\nවිචාරකයන් පෙන්වා දෙන්නේ මෙම සංවත්සර සැමරුමේ දී උතුරු කොරියාව තවත් මිසයිලයක් පිළිබඳ කරුණු අනාවරණ කරනු ඇති බවයි.\nමෙම සැමරුව පිළිබඳ පසුගියදා උතුරු කොරියානු මාධ්‍ය වාර්තාකර තිබු ඇතැම් කරුණු ඊට හේතුවී තිබෙනවා.",
       "URL": "https://www.hirunews.lk/181993/උතුරු-කොරියාවේ-සැලසුමක්-එළියට",
       "Category": "International News",
       "Parent URL": "https://www.hirunews.lk/international-news.php?pageID=401"
}