{
       "Source": "hirunews",
       "Timestamp": "Saturday, 07 November 2020 - 9:44",
       "Headline": "ජෝ බයිඩ්න්ගෙන් යළිත් විශේෂ ප්‍රකාශයක්",
       "News Content": "ඇමරිකානු ජනාධිපතිවරණයේ ජයග්‍රහණය කරා ළංවෙමින් සිටින ඩිමොක්‍රටික් අපේක්ෂක ජෝ බයිඩ්න්, ඩැල්වෙයා හිදී නැවතත් විශේෂ ප්‍රකාශයක් කිරීමට සැරසෙනවා.\nමේ වනවිට තීරණාත්මක පෙන්සිල්වේනියා ප්‍රාන්තයේ ජෝ බයිඩ්න් සහ ජනපති ට්‍රම්ප් අතර වෙනස ඡන්ද 27,000 ඉක්මවා ඇති අතර, එම ප්‍රාන්තය ජය ගැනීම බයිඩ්න්ගේ ජයග්‍රහණය තහවුරු කරනු ඇති.\nකෙසේ නමුත්, ප්‍රාන්ත හයක ඡන්ද ගණනය කිරීම තවදුරටත් සිදුවනවා.\nඑයින්ද ප්‍රතිවාදී ජනපති ට්‍රම්ප්ට එරෙහිව ඇරිසෝනා ප්‍රාන්තයේ 29,000 ඉක්ම වූ වැඩි ඡන්ද සංඛ්‍යාවක් සහ නෙවාඩා ප්‍රාන්තයේ 22,000 ඉක්ම වූ වැඩි ඡන්ද සංඛ්‍යාවක් පවත්වා ගැනීමට ජෝ බයිඩ්න් සමත්ව සිටිනවා.\nඑමෙන්ම, ඊයේ ජනපති ට්‍රම්ප් අභිබවා ජෝර්ජියා ප්‍රාන්තයේදී පෙරට පැමිණි ඩිමොක්‍රටික් අපේක්ෂක ජෝ බයිඩ්න් එහි සිය ඡන්ද පරතරය 4,400 දක්වා ඉහළ නංවා ගැනීමට සමත් වුණා.\nමෙවර ජනාධිපතිවරණයේදී අමෙරිකානු ඡන්දදායකයින් 66.9% ක් ඡන්දය ප්‍රකාශ කළේ වසර 120 කින් වැඩිම ඡන්ද ප්‍රතිශතයක් වාර්තා කළ මැතිවරණය ලෙසින්.",
       "URL": "https://www.hirunews.lk/254193/ජෝ-බයිඩ්න්ගෙන්-යළිත්-විශේෂ-ප්‍රකාශයක්",
       "Category": "International News",
       "Parent URL": "https://www.hirunews.lk/international-news.php?pageID=154"
}