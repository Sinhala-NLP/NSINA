{
       "Source": "hirunews",
       "Timestamp": "Sunday, 09 June 2019 - 13:01",
       "Headline": "ලෝකයේ ප්‍රබලම තර්ජනය ගැන ඉන්දියාවෙන් ඉඟියක්",
       "News Content": "රාජ්‍ය අනුග්‍රහය ලබන ත්‍රස්තවාදය අද ලෝකය මුහුණදෙන විශාලතම තර්ජනය බව ඉන්දීය අග්‍රාමාත්‍ය නරේන්ද්‍ර මෝදි පවසනවා.\nමාලදිවයින් පාර්ලිමේන්තුව අමතමින් ඊයේ ඔහු මේ බව ප්‍රකාශ කළා.\nඉන්දීය අග්‍රාමාත්‍යවරයා දෙවන වරටත් සිය ධුරයට තේරී පත්වීමෙන් අනතුරුව යෙදෙන ප්‍රථම විදෙස් චාරිකාව මෙයයි.\nමාලදිවයින් පාර්ලිමේන්තුව අමතමින් ඔහු වැඩිදුරටත් ප්‍රකාශ කළේ ත්‍රස්තවාදය සහ අන්තවාදය මැඩලීම සඳහා ලෝක ප්‍රජාව එක්සත් විය යුතු බවයි.\nත්‍රස්තවාදය හුදෙක් එක් රටකට බලපාන කරුණක් නොව සමස්ත ශිෂ්ඨාචාරයටම අනතුරුදායකයි.\nවිශේෂයෙන් රාජ්‍ය අනුග්‍රහය ලබන ත්‍රස්තවාදය අද ලොව මුහුණදෙන විශාලතම තර්ජනයයි.\nකෙසේ නමුත් ඇතමුන් තවමත් හොඳ ත්‍රස්තවාදීන් සහ නරක ත්‍රස්තවාදීන් ලෙස ත්‍රස්තවාදීන් වර්ග කිරීමට උත්සහ කිරීම කණගාටුවට කරුණක් බවයි මජ්ලිස් හෙවත් මාලදිවයින් පාර්ලිමේන්තුව අමතමින් අග්‍රාමාත්‍ය මෝදි කියා සිටියේ.\nත්‍රස්තවාදය සහ අන්තවාදය මැඩලීම ලෝක නායකත්වය මුහුණදෙන වඩාත්ම තියුණු පරීක්ෂාව බවද ඔහු සඳහන් කළා.\nඉන්දීය නායකයා මෙහිදී තම රටේ සිදුවූ ප්‍රහාර සම්බන්ධයෙන් චෝදනා එල්ලවන පාකිස්ථානයට වක්‍ර ප්‍රහාරයක් එල්ල කළ බව විශ්වාස කෙරෙනවා.",
       "URL": "https://www.hirunews.lk/218025/ලෝකයේ-ප්‍රබලම-තර්ජනය-ගැන-ඉන්දියාවෙන්-ඉඟියක්",
       "Category": "International News",
       "Parent URL": "https://www.hirunews.lk/international-news.php?pageID=259"
}