{
       "Source": "hirunews",
       "Timestamp": "Thursday, 30 November 2017 - 10:24",
       "Headline": "උතුරු කොරියාවට අමතර සම්බාධක පැනවිය යුතු බව ඇමරිකානු ජනපති කියයි",
       "News Content": "උතුරු කොරියාව අමතර සම්බාධක පැනවිය යුතු බව  ඇමරිකානු ජනපති ඩොනල්ඩ් ට්‍රම්ප් පවසනවා.\nඒ උතුරු කොරියාව යළිත් වරක් ඊයේ න්‍යෂ්ටික මිසයිලයක් අත්හදා බැලීමත් සමගයි.\nමේ පිලිබදව චීන - ඇමරිකානු ජනාධිපතිවරුන් ඊයේ සාකච්ඡා කර ඇති අතර, එහිදී ඩොනල්ඩ් ට්‍රම්ප් ඉල්ලා ඇත්තේ න්‍යෂ්ටික අත්හදා බැලීම් නැවැත්වීම සදහා චීනයට හැකි උපරිමයෙන් කටයුතු කරන ලෙසටයි.\nසමස්ත ඇමෙරිකානු මහාද්වීපික භූමියටම ළඟාවිය හැකි නව මාදිලියේ අන්තර්මහද්වීපික බැලිස්ටික් මිසයිලයක් අත්හදා බැලූ බව උතුරු කොරියාව ප්‍රකාශ කර ඇති බව විදෙස් මාධ්‍ය ඊයේ (29) සඳහන් කරා.\nඊයේ  (29) අලුයම දියත් කරන ලද හ්වාසොංග් - 15 මිසයිලය සිය \"වඩාත් බලගතු\" මිසයිලය බව ද  උතුරු කොරියාව සඳහන් කළ බවයි බීබීසී පුවත් සේවය පැවසුවේ.\nඑම මිසයිලය ජපාන මුහුදට පතිත වුවද මින් පෙර උතුරු කොරියාව අත්හදා බලන ලද ඕනෑම මිසයිලයකට වඩා ඉහළින් ඇදී ගොස් තිබෙනවා.\nඋතුරු කොරියානු KCNA ප්‍රවෘත්ති ඒජන්සිය පවසන පරිදි කිලෝමීටර 4,475 (සැතපුම් 2,780) ක උස මට්ටමකට ළඟාවී ඇති මිසයිලය මිනිත්තු 53 ක කාලයක් තුළදී කිලෝමීටර 950 ක් දුර පියාසර කර ඇති බවයි.\nමිසයිලය විදීම සඳහා උතුරු කොරියානු නායක කිම් ජොං අන් පෞද්ගලිකව අනුමැතිය දී ඇති බවද විදෙස් මාධ්‍ය සදහන් කළා.",
       "URL": "https://www.hirunews.lk/177273/උතුරු-කොරියාවට-අමතර-සම්බාධක-පැනවිය-යුතු-බව-ඇමරිකානු-ජනපති-කියයි",
       "Category": "International News",
       "Parent URL": "https://www.hirunews.lk/international-news.php?pageID=417"
}