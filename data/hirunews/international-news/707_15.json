{
       "Source": "hirunews",
       "Timestamp": "Tuesday, 01 September 2015 - 8:16",
       "Headline": "අයි.එස්. අන්තවාදී සංවිධානය සීනුවේ දෙවොලත් විනාශ කරයි",
       "News Content": "සිරියාවේ ඓතිහාසික පැල්මයිරා නගරයේ පිහිටා තිබූ වසර 2000කට වඩා පැරණි ටෙම්පල් ඔෆ් බෙල් හෙවත් සීනුවේ දෙවොල ද අයි.එස්. අන්තවාදී සංවිධානය විනාශ කර ඇති බව ජගත් සංවිධානය පවසනවා. අයි.එස්. සන්නද්ධ කණ්ඩායම් පැල්මයිරා හි බාල්ශමීන් දේවස්ථාන සංකීර්ණය පුපුරුවා විනාශ කළ ද සීනුවේ දෙවොල එහිදී විනාශ නොවූ බවයි මුලදී විශ්වාස කෙරුණේ. එහෙත් එම දේවස්ථානය ද අයි.එස්. අන්තවාදී සංවිධානය සිදුකළ පිපිරීම්වලදී විනාශ වී ඇති බව නවතම චන්ද්‍රිකා ඡායාරූපවලින් තහවුරු වී ඇති බවයි ජගත් සංවිධානය කියා සිටියේ.\nසිරියාවේ සහ ඉරාකයේ විශාල ප්‍රදේශයක බලය පතුරුවමින් සිටින අයි.එස්. ඉස්ලාමීය අන්තවාදී සංවිධානය වෙනත් ආගම්වල ස්මාරක සහ නටබුන් විනාශ කිරීම අඛණ්ඩව සිදුකළා. ලෝක උරුමයක් වන පැල්මයිරා හි සීනුවේ දෙවොල අයි.එස්. සංවිධානයේ ග්‍රහණයට හසුවූයේ පසුගිය මැයි මාසයේදියි. ක්‍රිස්තු වර්ෂ පළමු වන සියවසේදී ඉදිකළ බව සැලකෙන සීනුවේ දෙවොල, පැල්මයිරා හි දෙවිවරුන් උදෙසා වෙන් කරන ලද්දක් වන අතර එය නැරඹීමට වසරකට සංචාරකයන් එක්ලක්ෂ 50,000ක් පමණ පැමිණෙනවා.",
       "URL": "https://www.hirunews.lk/115798/අයි-එස්-වරුන්-සීනුවේ-දෙවොලත්-විනාශ-කරයි",
       "Category": "International News",
       "Parent URL": "https://www.hirunews.lk/international-news.php?pageID=707"
}