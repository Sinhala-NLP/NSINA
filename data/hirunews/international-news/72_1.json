{
       "Source": "hirunews",
       "Timestamp": "Friday, 24 December 2021 - 14:39",
       "Headline": "ඔමික්‍රොන් අවදානම නිසා ගුවන් ගමන් රැසක් අවලංගුයි",
       "News Content": "ඔමික්‍රොන් ව්‍යාප්තිය සමඟ සංචාරක ක්‍ෂේත්‍රයේ ඇතිවී තිබෙන අවිනිශ්චිතභාවය හේතුවෙන් ශීත ඍතුවේ සිය ගුවන් ගමන් 33,000ක් පමණ අවලංගු කිරීමට ජර්මනියේ ලුෆ්තන්සා ගුවන් සේවය තීරණය කර තිබෙනවා.\nඑය, එම ගුවන් සේවයේ ගුවන් ගමන්වලින් සියයට 10 ක් ලෙස සැලකිය හැකියි.\nලුෆ්තන්සා ඇතුළත් යුරෝපයේ විශාලතම ගුවන් සේවා සමූහය මේ වනවිට ක්‍රියාත්මක කරනු ලබන්නේ සිය ගුවන් ගමන්වලින් සියයට 60 ක් පමණයි.\nඔමික්‍රොන් ප්‍රභේදය ව්‍යාප්තවීමත් සමඟ ජර්මනිය, බි්‍රතාන්‍යය සහ දකුණු අප්‍රිකාව සමඟ සංචාරක සබඳතා සීමා කිරීමට පියවර ගත්තා.\nඅයර්ලන්තයේ රයන් එයාර් ගුවන් සේවය ද යළි මතුවී ඇති වසංගත අවදානම හේතුවෙන් සිය ගුවන් ගමන් සියයට 33 කින් කපා හැර ඇති අතර, ඇමරිකා එක්සත් ජනපදයේ යුනයිටඩ් එයාර්ලයින් සහ ඩෙල්ටා ගුවන් සේවයද නත්තල් උදාවේ ගුවන් ගමන් 200 කට වැඩි සංඛ්‍යාවක් දැනටමත් අවලංගු කර තිබෙනවා.",
       "URL": "https://www.hirunews.lk/292022/ඔමික්‍රොන්-අවදානම-නිසා-ගුවන්-ගමන්-රැසක්-අවලංගුයි",
       "Category": "International News",
       "Parent URL": "https://www.hirunews.lk/international-news.php?pageID=72"
}