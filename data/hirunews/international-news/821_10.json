{
       "Source": "hirunews",
       "Timestamp": "Thursday, 18 July 2013 - 19:17",
       "Headline": "මිසයිල රැගත් උතුරු කොරියානු නෞකාවට පැනමාවෙන් නඩු.",
       "News Content": "පැනමා බලධාරීන් විසින් පසුගියදා අත්අඩංගුවට ගනු ලැබු උතුරු කොරියාවට අයත් යාත්‍රාවේ කපිතාන්වරයා ඇතුළු කාර්ය මණ්ඩලයට නඩු පැවරීමට පැනමාව සූදානම් වනවා. ඒ, මහජන ආරක්ෂාවට තර්ජනයක් වන ආකාරයෙන් කටයුතු කිරීම හේතුවෙන්. කියුබාවේ සිට උතුරු කොරියානු ධජය යටතේ යාත්‍රා කරමින් තිබූ නෞකාවක් පැනමා බලධාරීන් අත්අඩංගුවට ගනු ලැබුවේ එහි මිසයිල කොටස් යැයි සැක කළ හැකි ආයුධ කොටස් කිහිපයක් හමුවීමත් සමගයි. මෙම නෞකාව මුදාහරින ලෙස උතුරු කොරියාව දැනුම්දීමක්ද කර තිබුණා. කෙසේ වෙතත්, කියුබාව කියා සිටියේ නඩත්තු කටයුතු සඳහා මෙම ආයුධ උතුරු කොරියාවට යැවූ බවයි. උතුරු කොරියාවට මහා පරිමාණයේ අවි අපනයනය කළ නොහැකි බවට පනවා ඇති සම්බාධක ඔවුන් විසින් කඩකර ඇත්ද යන්න පිළිබඳව පරීක්ෂණයක් පවත්වන ලෙස පැනමාව එක්සත් ජාතීන්ගේ සංවිධානයෙන් ඉල්ලීමක් ද කර තිබෙනවා.",
       "URL": "https://www.hirunews.lk/63303/මිසයිල-රැගත්-උතුරු-කොරියානු-නෞකාවට-පැනමාවෙන්-නඩු",
       "Category": "International News",
       "Parent URL": "https://www.hirunews.lk/international-news.php?pageID=821"
}