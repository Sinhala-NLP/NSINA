{
       "Source": "hirunews",
       "Timestamp": "Friday, 13 May 2016 - 12:11",
       "Headline": "මහින්දත් ගිය උගන්ඩා ජනපති දිවුරුම් දීමේ උත්සවයේ වෙච්ච දේ",
       "News Content": "දුෂණය සහ නිලධාරීවාදය මැඩ පැවැත්වීමට හැකි උපරිම පියවර ගන්නා බව උගන්ඩා ජනාධිපති යුවේරි මුසවේනි අවධාරණය කරනවා.\n5 වන වරටත් ජනාධිපති ධුරයේ දිවුරුම් දෙමින් ඔහු මේබව ප්‍රකාශකර ඇති බවයි විදෙස් පුවත් සේවා සඳහන් කලේ.\nකෙසේවෙතත් මෙම උත්සවයට සහභාගී වු බටහිර රටවල නිලධාරීන් රැසක් උත්සවය අතරතුර පිටවී ගොස් තිබෙනවා.\nඒ ජාත්‍යන්තර යුධ අපරාධ අධිකරණයට එරෙහිව යුවේරි මුසවේනි කල ප්‍රකාශ හේතුවෙන්.\nජාත්‍යන්තර යුධ අධිකරණය මගින් වරෙන්තු නිකුත් කර ඇති සුඩාන ජනපතිවරයා ද මෙම උත්සවයට සහභාගී වී සිටීම ඔවුන්ගේ විරෝධයට තවත් හේතුවක්.\nඋත්සවය අමතමින් 71 හැවිරිදි උගන්ඩා ජනාධිපතිවරයා ප්‍රකාශකර ඇත්තේ අදක්ෂ නිලධාරීන්ට එරෙහිව ඉදිරි වසර 5 දී විශේෂ විනය ක්‍රියාමාර්ග හඳුන්වා දෙන බවයි.\nයුවේරි මුසවේනි මේවනවිට උගන්ඩාවේ ජනාධිපතිවරයා ලෙසට වසර 30 ක කාලයක් කටයුතු කර තිබෙනවා.\nසිය දිවුරුම් දීමේ උත්සවයේදී උගන්ඩා ජනාධිපතිවරයා කල කථාව හේතුවෙන් අමරිකා / යුරෝපා සංගම් සහ කැනඩා බලධාරීන් දැඩි කනස්සල්ලට පත්ව ඇති බවයි විදෙස් පුවත් සේවා ප්‍රකාශ කලේ.\nපසුගිය පෙබරවාරි මස පැවති උගන්ඩා ජනාධිපතිවරණයෙන් 61‍ % ක ඡන්ද ප්‍රතිශතයක් ලබාගනිමින් යොවේරි කජුටා මුසවේනි එරට ජනාධිපතිවරයා ලෙස තේරී පත්වුණා.\nමෙම පදවි ප්‍රාප්ති උත්සවයට සිම්බාබ්වේ, දකුණු අප්‍රිකාව, කෙන්යාව, ටැන්සානියාව, නයිජර් සහ සුඩාන රාජ්‍යයන්හි රාජ්‍ය නායකයින් එක්ව සිටි බවයි විදෙස් මාධ්‍ය වාර්තා කළේ.\nමේ අතර පසුගිය පෙබරවාරි මාසයේ පැවති උගන්ඩා ජනාධිපතිවරණයෙන් දෙවන ස්ථානයට පත්වු කිසා බෙසිග්යේ එරට පොලිසිය ඊයේ අත්අඩංගුවට ගෙන තිබෙනවා.\nකම්පාලා නුවර ඔහුගේ ආධාරකරුවන් පිරිසක් සමඟ සිටියදී ඔහු අත්අඩංගුවට ගෙන ඇති බවයි විදෙස් මාධ්‍ය වාර්තා කළේ.\nඅන්තර්ජාලය ඔස්සේ කිසා බෙසිග්යේ ජනාධිපති ධුරයේ දිවුරුම් දෙන වීඩියෝවක් ප්‍රසිද්ධියට පත්වීමත් සමඟයි ඔහුව අත්අඩංගුවට ගෙන ඇත්තේ.",
       "URL": "https://www.hirunews.lk/133103/මහින්දත්-ගිය-උගන්ඩා-ජනපති-දිවුරුම්-දීමේ-උත්සවයේ-වෙච්ච-දේ",
       "Category": "International News",
       "Parent URL": "https://www.hirunews.lk/international-news.php?pageID=635"
}