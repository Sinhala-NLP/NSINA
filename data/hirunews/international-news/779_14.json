{
       "Source": "hirunews",
       "Timestamp": "Sunday, 08 December 2013 - 13:32",
       "Headline": "මන්මෝහන්ගේ කොංග්‍රස් පක්ෂයට මැතිවරණ පරාජයක්.",
       "News Content": "අද නිකුත්වූ දිල්ලි ප්‍රාන්ත සභා මැතිවරණයේ ප්‍රතිඵල අනුව භාරතීය ජනතා පක්ෂය පැහැදිළි ජයග්‍රහණයක් අත්කරගෙන තිබෙනවා. එහි ආසන 70 න් 35 ක ජය භාරතීය ජනතා පක්ෂයට හිමිවූ අතර ආසන 7 ක් හිමිකරගත් කොංග්‍රස් පක්ෂයට හිමිව ඇත්තේ තුන්වන ස්ථානයයි. එහි දෙවන ස්ථානය අරවින්ද් කෙජ්රිවාල් ගේ ආම් ආදමි පක්ෂයට හිමිවුණා. ඔවුන් ආසන 26 ක් ජයග්‍රහණය කර තිබෙනවා.\nඋතුරු ඉන්දියාවේ ප්‍රාන්ත 4 ක මැතිරවණ පසුගිය සතියේ පැවති අතර එහි ප්‍රතිඵල නිකුත් කෙරුනේ අදයි. එහිදී මධ්‍ය ප්‍රදේශ් සහ රාජස්ථාන් යන ප්‍රාන්ත දෙක භාරතීය ජනතා පක්ෂය විසින් පැහැදිළිව ජයග්‍රහණය කළා. මධ්‍ය ප්‍රදේශ් ප්‍රාන්තයේ භාරතීය ජනතා පක්ෂයට ආසන 151 ක් හිමිවූ අතර කොංග්‍රසයට හිමිව ඇත්තේ ආසන 69 ක් පමණයි. රාජස්ථාන් ප්‍රාන්තයේ ආසන 143 ක් භාරතීය ජනතා පක්ෂය ජයග්‍රහණය කළ අතර කොංග්‍රසයේ ආසන සංඛ්‍යාව 33 කට සීමාවුණා. චටිස්ගාර් ප්‍රාන්තය පමණක් කොංග්‍රසය ජයග්‍රහණය කළේ ආසන 49 ක් ජයගනිමින්. භාරතීය ජනතා පක්ෂයට එහි ආසන 40 ක් හිමිවී තිබෙනවා.\nමෙම ප්‍රාන්ත මැතිවරණය ලබන වසරේ පැවැත්වෙන ඉන්දීය මහ මැතිවරණයේ අවසන් පූර්ව වටයක් ලෙසයි ඉන්දීය මාධ්‍ය හැඳින්වූයේ. උතුරු ඉන්දීය ප්‍රාන්ත මැතිවරණවලදී භාරතීය ජනතා පක්ෂ සටන ඔවුන්ගේ මීළඟ මැතිවරණ ධුර අපේක්ෂක නරේන්ද්‍ර මෝඩි විසින් මෙහෙයවූ අතර කොංග්‍රස් ප්‍රචාරක ව්‍යාපාරය මෙහෙයවූයේ රාහුල් ගාන්ධි විසින්. මේ අනුව ඉදිරි මැතිවරණයේදී කොංග්‍රස් පක්ෂයට ජයග්‍රහණයක් ලැබීම දුෂ්කර වනු ඇති බව දේශපාලන විචාරකයන්ගේ අදහසයි.",
       "URL": "https://www.hirunews.lk/73003/මන්මෝහන්ගේ-කොංග්‍රස්-පක්ෂයට-මැතිවරණ-පරාජයක්",
       "Category": "International News",
       "Parent URL": "https://www.hirunews.lk/international-news.php?pageID=779"
}