{
       "Source": "hirunews",
       "Timestamp": "Friday, 15 December 2017 - 14:30",
       "Headline": "ජගත් සංවිධානය කියන යුද අනතුර",
       "News Content": "කොරියානු අර්ධද්වීපයේ යුද තත්ත්වයක් හදිසියේ පැන නැගිය හැකි බවට ජගත් සංවිධානයේ ප්‍රධාන පෙලේ නියෝජිතයෙකු අනතුරු අඟවනවා.\nපසුගියදා උතුරු කොරියාවේ සංචාරයක නිරත වූ ජගත් සංවිධානයේ දේශපාලන කටයුතු පිළිබඳ සහකාර රාජ්‍ය ලේකම් ජෙෆ්රි ෆෙල්ට්මාන් ප්‍රකාශ කළේ හදිසි සිදුවීමකින් දැවැන්ත ගැටුමක් ඇවිලීමේ අවදානමක් පවතින බවයි.\nදෙපාර්ශවය අතර සන්නිවේදනයක් නොමැතිවීම සහ එකිනෙකාගේ ශක්තිය අවතක්සේරු කිරීම අවදානම් තත්ත්වයක් බව ඔහු වැඩිදුරටත් පෙන්වා දෙනවා.\nඋතුරු කොරියාව සහ ඇමරිකා එක්සත් ජනපදය අතර උණුසුම්කාරී වාතාවරණය පසුගිය වසරක කාලය තුළ උත්සන්න වුණා.\nපසුගියදා උතුරු කොරියාවේ සංචාරය කළ ජෙෆ්රි ෆෙල්ට්මාන් 2011 වසරෙන් පසු එහි චාරිකා කළ ජගත් සංවිධානයේ ඉහළම නියෝජිතයායි.\nමේ අතර ඇමරිකානු ජනාධිපති ඩොනල්ඩ් ට්‍රම්ප්, රුසියානු ජනාධිපති ව්ලැදිමීර් පුටින් සමග දුරකථන සංවාදයක නිරත වූ බව ධවල මන්දිරය නිවේදනය කළා.\nඊයේ සිදුවූ මෙම දුරකථන සංවාදයේදී අවධානය යොමුවී ඇත්තේ උතුරු කොරියානු න්‍යෂ්ටික අර්බුදය පිළිබදවයි.\nකොරියානු අර්ධද්වීපයේ අර්බුදය විසදීම සම්බන්ධයෙන් නායකයන් දෙදෙනා මෙහිදී අදහස් හුවමාරු කර ගත් බව ක්‍රෙම්ලින් මන්දිරය කියා සිටියා.\nරුසියානු ජනාධිපතිවරයා ඇමරිකානු ආර්ථිකය ප්‍රසාදයට ලක් කිරීම සම්බන්ධයෙන් ජනපති ට්‍රම්ප්, ජනපති පුටින්ට ස්තූති කළ බව ධවල මන්දිර නිවේදනයේ සදහන්.",
       "URL": "https://www.hirunews.lk/178458/ජගත්-සංවිධානය-කියන-යුද-අනතුර",
       "Category": "International News",
       "Parent URL": "https://www.hirunews.lk/international-news.php?pageID=413"
}