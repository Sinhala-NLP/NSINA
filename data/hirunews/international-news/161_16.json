{
       "Source": "hirunews",
       "Timestamp": "Friday, 02 October 2020 - 14:23",
       "Headline": "තරුණියක දූෂණය කර මරාදැමීමේ සිද්ධියට කරුණු දක්වන්නැයි ඉන්දීය අධිකරණය පොලීසියට සිතාසි",
       "News Content": "විසි හැවිරිදි කුලහීන තරුණියක්, උසස් යැයි සම්මත කුලවල සිව්දෙනෙකු විසින් සමූහ දූෂණයට ලක් කර, මියයාමේ සිද්ධියේදී කටයුතු කළ ආකාරය ගැන උත්තර් ප්‍රදේශ් ප්‍රාන්ත රජය සහ පොලීසියට කරුණු දක්වන ලෙස අල්ලාබාද් මහාධිකරණය මගින් සිතාසි නිකුත් කර තිබෙනවා.\nඑය සිද්ධිය සම්බන්ධයෙන් අගතියට පත් පාර්ශවයන්ට සාධාරණයක් ඉටුවීම පිළිබඳ බලාපොරොත්තුවක් ඇති කරන බවයි කොංග්‍රස් පක්ෂ මහ ලේකම්වරිය වන ප්‍රියංකා ගාන්ධි ප්‍රකාශ කළේ.\nඋත්තර් ප්‍රදේශ් ප්‍රාන්තයේ හත්රාස් ප්‍රදේශයේ අදාළ තරුණියගේ ඥාතීන් හමුවීම සඳහා ගිය අවස්ථාවේ කොංග්‍රස් පක්ෂ හිටපු සභාපති රාහුල් ගාන්ධි සහ ප්‍රියංකා ගාන්ධි ප්‍රාන්ත පොලීසිය මගින් රඳවාගෙන හරවා යවනු ලැබුවා.\nඑහිදී වරෙක රාහුල් ගාන්ධි පොලීසියේ තෙරපීමෙන් ඇද වැටුණු අයුරු සමාජ මාධ්‍ය මගින් ප්‍රසිද්ධියට පත් කළා.\nසමූහ දූෂණයට ලක්වූ තරුණියගේ දේහය පවුලේ සාමාජිකයන්ගේ අනුදැනුමකින් තොරව රාත්‍රී කාලයේ ආදාහනය කිරීම ද දැඩි විවේචනයට ලක්වූ කරුණක්.",
       "URL": "https://www.hirunews.lk/251636/තරුණියක-දූෂණය-කර-මරාදැමීමේ-සිද්ධියට-කරුණු-දක්වන්නැයි-ඉන්දීය-අධිකරණය-පොලීසියට-සිතාසි",
       "Category": "International News",
       "Parent URL": "https://www.hirunews.lk/international-news.php?pageID=161"
}