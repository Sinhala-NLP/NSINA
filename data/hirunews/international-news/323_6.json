{
       "Source": "hirunews",
       "Timestamp": "Tuesday, 23 October 2018 - 7:47",
       "Headline": "ලෝකයේ දිගම මුහුදු පාලම අද විවෘත වෙයි",
       "News Content": "චීනයේ සිට හොංකොං සහ මැකාවු දිවයින් යා කරමින් ඉදිවූ කිලෝමීටර් 55ක් දිගැති ලොව දිගම මුහුදු පාලම අද (23) විවෘත කෙරෙනවා.\nචීනයේ ෂූහායි නගරයේ සිට එය විවෘත කිරීමේ උත්සවයට ජනාධිපති ෂී - ජින්පින් ද සහභාගිවීමට නියමිතයි.\nඩොලර් බිලියන 20ක වියදමින් ඉදිවූ මෙම දැවැන්ත පාලම සඳහා වානේ ටොන් හාර ලක්ෂයක් යොදාගෙන ඇති අතර, එම ලෝහ ප්‍රමාණය අයිෆල් කුළුණු 60ක් ඉදිකිරීමට ප්‍රමාණවත් බව සඳහන්.\nපර්ල් ගංඟාධාරයේ සිට මුහුද හරහා ඉදිකර ඇති මෙම පාලම කෘත්‍රිම දිවයින් දෙකක් හරහා දිවෙන අතර, මුහුදු උමඟකින් ද සමන්විතයි.\nමුහුදු උමඟ ඒ මතින් නෞකා ගමනාගමනයට ඉඩ සලසනු ඇති.\nපාලම භූ කම්පන සහ සුළි සුළං වැනි ස්වභාවික ආපදාවලට ඔරොත්තු දෙන අයුරින් ඉදිකර තිබීම විශේෂත්වයක්.\nමෙම පාලම මගින් හොංකොං සහ චීනය අතර ගමනාගමනයට වැය වූ පැය 4ක කාලය විනාඩි 30ක් දක්වා අඩු වන බවයි චීන බලධාරින් ප්‍රකාශ කළේ.\nලොව දිගම මුහුදු පාලම මේ අනුව හෙට සිට මහජනතාව සඳහා විවෘත වනවා.\nඑහිදී මගීන් රැගත් බස් රථවල රියදුරන් විශේෂයෙන් කැමරා මගින් අධීක්ෂණය කෙරෙන අතර, ඔවුන් කෙටි කාලයක් තුළ ඈණුම් කිහිපයක් සිදුකළහොත් අනතුරු ඇගවීමේ සංඥාවක් ද නිකුත් කිරීමට නියමිතයි.",
       "URL": "https://www.hirunews.lk/202730/ලෝකයේ-දිගම-මුහුදු-පාලම-අද-විවෘත-වෙයි",
       "Category": "International News",
       "Parent URL": "https://www.hirunews.lk/international-news.php?pageID=323"
}