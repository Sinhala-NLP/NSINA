{
       "Source": "hirunews",
       "Timestamp": "Sunday, 20 February 2022 - 10:44",
       "Headline": "ප්‍රකෝපකාරී සිද්ධීන්වලට ප්‍රතිචාර නොදක්වන බව යුක්රේනය කියයි",
       "News Content": "නැගෙනහිර යුක්රේනයේ රුසියානු සහය ලබන කැරළිකාර කණ්ඩායම්වල ප්‍රචණ්ඩ ක්‍රියා උත්සන්න වද්දී ප්‍රකෝපකාරී ක්‍රියාවලට ප්‍රතිචාර නොදක්වන බව යුක්රේන ජනාධිපති වොල්ඩමයර් සෙලන්ස්කි ප්‍රකාශ කළා.\nකෙසේ නමුත් රුසියානු ආක්‍රමණයකට එරෙහිව තම රටේ ආරක්ෂාව තහවුරු කිරීමට සූදානම් බවයි ඔහු ලෝක නායකයන් වෙත කියා සිටියේ.\nයුක්රේනයේ රුසියානු ආක්‍රමණයක් නියත බව ඇමරිකානු ජනාධිපති ජෝ බයිඩ්න් ප්‍රකාශ කළ ද රුසියාව එම චෝදනා ප්‍රතික්ෂේප කරනවා.\nරටින් නික්මීම අනතුරුදායක බවට ඇමරිකාව සිදුකළ දැනුම්දීම නොතකා ජර්මනියේ මියුනිච් නුවරට පැමිණි යුක්රේන ජනාධිපතිවරයා කියා සිටියේ බටහිර නායකයන් තවමත් රුසියාව කෙරෙහි ලිහිල් ප්‍රතිපත්තියක් අනුගමනය කරන බවයි.\nනැගෙනහිර යුක්රේනයේ රුසියානු සම්භවයක් සහිත සුළු ජන කොටස් වෙසෙන ඩාන්යෙක් සහ ලුහාන්ස් ප්‍රාන්තවල පිපිරීම් රැසක් සිදුව ඇති බව ද වාර්තා වුණා.\nඑමෙන්ම ගැටුම්කාරී තත්ත්වයක් ඇතිවිය හැකි බවට සිදුකරන අනතුරු ඇඟවීම් හමුවේ එහි ජනයා නික්මෙන බව විදෙස් ආරංචි මාර්ග සඳහන් කළා.\nඑහෙත් රුසියාවේ බලපෑම හමුවේ එහි අනවශ්‍ය උණුසුම් වාතාවරණයක් නිර්මාණය කර ඇති බවට ද චෝදනා නැගෙනවා.",
       "URL": "https://www.hirunews.lk/297494/ප්‍රකෝපකාරී-සිද්ධීන්වලට-ප්‍රතිචාර-නොදක්වන-බව-යුක්රේනය-කියයි",
       "Category": "International News",
       "Parent URL": "https://www.hirunews.lk/international-news.php?pageID=60"
}