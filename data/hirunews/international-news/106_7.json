{
       "Source": "hirunews",
       "Timestamp": "Monday, 12 July 2021 - 8:10",
       "Headline": "තවත් ඉන්දියානු කාන්තාවක් උඩු ගුවනට",
       "News Content": "ඉන්දියාවේ කේරල ප්‍රාන්තයේ උපත ලබා අමෙරිකා එක්සත් ජනපදයේ ගුවන් යානා තාක්ෂණික ඉංජිනේරුවරියක ලෙස කටයුතු කරන සිරිෂා බන්ඩ්ලා අභ්‍යාවකාශයට ගිය ඉන්දියානු සම්භවයක් සහිත 03 වැනි කාන්තාව බවට ඊයේ පත්වුණා.\nඒ, ප්‍රකෝටිපති ගවේෂක රිචඩ් බ්‍රැන්සන්ගේ වර්ජින් ගැලැක්ටික් අභ්‍යාවකාශ යානයේ පළමු පූර්ණ උඩු ගුවන් චාරිකාවට එක්වෙමින්.\nඊට රිචඩ් බ්‍රැන්සන් ඇතුළු 06 දෙනෙකු එක්වූ අතර, ඔවුන් අමෙරිකාවේ නිව් මෙක්සිකෝවෙන් උඩු ගුවනට පිවිස පැය එකහමාරක් තුළ යළි පොලොවට ළඟා වුණා.\nසිය අභ්‍යාවකාශ වැඩසටහන තුළින් උඩු ගුවන් සංචාර ප්‍රවර්ධනය කිරීමට රිචඩ් බ්‍රැන්සන් අපේක්ෂා කරන අතර, ඉදිරි චාරිකා සඳහා මේ වනවිටත් 600 කට අධික පිරිසක් ප්‍රවේශපත්‍ර වෙන්කරගෙන ඇති බව සඳහන්.",
       "URL": "https://www.hirunews.lk/276738/තවත්-ඉන්දියානු-කාන්තාවක්-උඩු-ගුවනට",
       "Category": "International News",
       "Parent URL": "https://www.hirunews.lk/international-news.php?pageID=106"
}