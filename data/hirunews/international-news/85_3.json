{
       "Source": "hirunews",
       "Timestamp": "Tuesday, 26 October 2021 - 10:28",
       "Headline": "ඇමෙරිකාව ජාත්‍යන්තර සංචාරකයින්ට සීමා ලිහිල් කරයි",
       "News Content": "ඇමෙරිකාවට පැමිණෙන විදේශීය සංචාරකයින්ට බලපවත්වන එන්නත්කරණ අවශ්‍යතාවන් නිශ්චිත වශයෙන් දක්වමින් ජනපති ජෝ බයිඩ්න් නව නියෝගයකට අත්සන් තබා තිබෙනවා.\nඑමෙන්ම, චීනය, ඉන්දියාව සහ යුරෝපීය රටවල සංචාරකයින්ට පනවා තිබූ දැඩි සීමාවන් නොවැම්බර් 8 වනදා සිට ඉවත් කෙරෙන බවයි, ධවල මන්දිරය නිවේදනය කළේ.\nපසුගිය වසර මුලදී ඇමෙරිකා එක්සත් ජනපදය විදේශ සංචාරකයින්ට සීමා පැනවූයේ, කොරෝනා වසංගතය ව්‍යාප්ත වීම පාලනය කිරීමේ අරමුණින්.\nඑහෙත්, ඇමෙරිකාව වෙත ජාත්‍යන්තර සංචාරය යළි ආරම්භ කිරීම සඳහා එම සීමා ඉවත් කිරීමට දැන් පියවර ගැනෙනවා.\nජනපති බයිඩ්න් නිකුත් කළ නව නියෝගයට අනුව වයස අවුරුදු 18ට අඩු පුද්ගලයන්ට ඇමෙරිකාවට ඇතුළු වීම සඳහා එන්නත්කරණය අවශ්‍ය වන්නේ නැහැ.\nකෙසේ නමුත්, අනෙකුත් පුද්ගලයන් ඇමෙරිකාවට පැමිණීමට පෙර ලෝක සෞඛ්‍ය සංවිධානය හෝ ඇමෙරිකානු සී.ඩී.සී ආයතනය අනුමත කළ කොරෝනා එන්නතක් පූර්ණ වශයෙන් ලබා සිටිය යුතුයි.",
       "URL": "https://www.hirunews.lk/286078/ඇමෙරිකාව-ජාත්‍යන්තර-සංචාරකයින්ට-සීමා-ලිහිල්-කරයි",
       "Category": "International News",
       "Parent URL": "https://www.hirunews.lk/international-news.php?pageID=85"
}