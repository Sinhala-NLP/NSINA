{
       "Source": "hirunews",
       "Timestamp": "Friday, 27 October 2017 - 9:33",
       "Headline": "සුනාමියකට හසු වූ ලොව පැරණිතම මිනිසාගේ හිස් කබල සොයාගනී",
       "News Content": "කලකට පෙර පැපුවා නිව්ගිනියාවෙන් සොයාගත් හිස්කබලක්, මෙතෙක් සුනාමියකින් මියගිය බවට තක්සේරු කළ හැකි පැරණිතම මිනිසාගේ විය හැකි බව විද්‍යාඥයෝ පවසනවා.\nබීබීසී පුවත් සේවය වාර්තාකරණ පරිදි මෙම හිස්කබල සොයාගනු ලැබ තිබෙන්නේ 1922 වසරේදී යි.\nඑය 'හෝමෝ ඉරෙක්ටස්' ආදී මානවයාට අයත් හිස් කබලක් ලෙස මුලින් හඳුන්වා තිබෙනවා.\nකෙසේ නමුත් දැන් විද්‍යාඥයන් පවසන්නේ මෙම හිස්කබල සොයාගත් ප්‍රදේශය මීට වසර 6000කට පෙර සුනාමියකට හසුවී ඇති බවයි.\nඒ අනුව මෙම හිස්කබල එම සුනාමියෙන් මිය ගිය පුද්ගලයෙකුට අයිති එකක් විය හැකි බවට ඔවුන් විශ්වාස කර බවයි බීබීසී පුවත් සේවය වාර්තා කරන්නේ.\nමෑතකදී ජාත්‍යන්තර විද්‍යාඥයන්ගෙන් සමන්විත කණ්ඩායමක් විසින් එම ප්‍රදේශය පුරා කරන ලද ගවේෂණයකින් අනතුරුව මෙම නිගමනයට පැමිණ තිබෙනවා.\nපැපුවා නිව්ගිනියාවේ 'අයිටපේ' නගරයට නුදුරින්, හිස්කබල හමුවූ ප්‍රදේශයේ පවතින අවසාදිත පාෂාණ සහ 1998 දී සුනාමියකට හසුවූ එම කලාපයට අයත් වෙනත් ප්‍රදේශයක පාෂාණ මෙම විද්‍යාඥයෝ සංසන්දනය කර තිබෙනවා.\nඑහිදී තහවුරු කරගනු ලැබූ \"භූගෝලීය සමානකම්\" මත එම ප්‍රදේශයේ ජීවත් වූ මිනිසා වසර දහස් ගණනක් තිස්සේ සුනාමි උවදුරුවලට මුහුණ දී ඇති බව තීරණය කළ හැකියැයි එම පර්යේෂණ කණ්ඩායමේ මහාචාර්ය ජේම්ස් ගොෆ් පවසා ඇති බවයි බීබීසී පුවත් සේවය සඳහන් කළේ.\nඔහු ප්‍රකාශ කර තිබෙන්නේ මෙවැන්නක් \"මේ හිස්කබල අයිති, ඉතා ඈත අතීතයේ ජීවත් වූ මිනිසා දැනට අප දන්නා පරිදි සුනාමියකින් මිය ගිය පැරණිතම මිනිසා කියල අපි නිගමනය කළා.\"\nඅවසාදිත පාෂාණ පරීක්ෂා කිරීමේ දී එහි සංයුතිය සහ පාෂාණ වෛරමක ඇති ඝනකම පිළිබඳව අධ්‍යයනය කෙරෙන අතර එම පාෂාණ අතර සොයා ගත හැකි ක්ෂුද්‍ර ජීවී අවශේෂ පිළිබඳවද සොයා බලනු ලබනවා.\nඒ අනුව ඉහත කී හිස් කබල හමුවූ පැපුවා නිව්ගිනියාවේ 'අයිටපේ' ප්‍රදේශයේ පාෂාණ අතර තිබී සොයා ගත් මුහුදු ක්ෂුද්‍ර ජීවී අවශේෂවලට සමාන නියැදි, 1998 දී සුනාමියට හසුවූ එම කලාපයේ වෙනත් ස්ථානයක පාෂාණ අතර ද තිබී ඇති බවයි සඳහන් වන්නේ.",
       "URL": "https://www.hirunews.lk/174556/සුනාමියකට-හසු-වූ-ලොව-පැරණිතම-මිනිසාගේ-හිස්-කබල-සොයාගනී",
       "Category": "International News",
       "Parent URL": "https://www.hirunews.lk/international-news.php?pageID=427"
}