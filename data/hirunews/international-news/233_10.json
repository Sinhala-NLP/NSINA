{
       "Source": "hirunews",
       "Timestamp": "Saturday, 05 October 2019 - 16:01",
       "Headline": "ගස් කැපීමට එරෙහිවූ ඉන්දියානුවන් 40 ක් පොලිස් අත්අඩංගුවට",
       "News Content": "ඉන්දියාවේ දුම්රිය නැවතුම් පර්යන්තයක් ඉදිකිරීම සඳහා ගස් 2700ක් කැපීමට එරෙහිව විරෝධය පළ කළ පුද්ගලයින් 40 දෙනෙකු මුම්බායි පොලීසිය විසින් අත්අඩංගුවට ගෙන තිබෙනවා.\nදුම්රිය දෙපාර්තමේන්තුවේ සේවකයන් විසින් අදාළ ගස් කපා ඉවත් කිරීමට උත්සාහ කිරීමත් සමග විරෝධතාකරුවන් 400 කට අධික පිරිසක් එම ස්ථානයට පැමිණ එය වැළැක්වීමට කටයුතු කර ඇති අතර, එහිදී මෙම පිරිස පොලීසිය විසින් අත්අඩංගුවට ගෙන ඇති බවයි ඉන්දීය වාර්තා සඳහන් කළේ.\nනීතිවිරෝධී ලෙස රැස්වී රජයේ සේවකයන්ගේ රාජකාරියට බාධා කර ඇති බවටයි ඔවුන්ට එරෙහිව මුම්බායි පොලීසිය චෝදනා ගොනුකර ඇත්තේ.\nඅදාළ ගස් කැපීමට එරෙහිව මහාධිකරණයේ ගොනුකර තිබූ සියලූ පෙත්සම් පසුගිය සිකුරාදා නිෂ්ප්‍රභ කරනු ලැබුවා.",
       "URL": "https://www.hirunews.lk/225649/ගස්-කැපීමට-එරෙහිවූ-ඉන්දියානුවන්-40-ක්-පොලිස්-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=233"
}