{
       "Source": "hirunews",
       "Timestamp": "Saturday, 08 June 2013 - 13:18",
       "Headline": "නෙල්සන් මැන්ඩෙලා යළිත් රෝහලේ.",
       "News Content": "දකුණු අප්‍රිකාවේ ප්‍රථම කළු ජාතික ජනාධිපතිවරයා මෙන්ම,වර්ණභේද විරෝධී සටනේ නියමුවා වූ නෙල්සන් මැන්ඩෙලා පෙනහළු ආබාධයක් හේතුවෙන් අද අලූයම් කාලයේ යළි රෝහල් ගත කර තිබෙනවා. කෙසේ නමුත්, 94 හැවිරිදි මැන්ඩෙලාගේ තත්ත්වය බරපතල වුවත්, ස්ථාවර බවයි දකුණු අප්‍රිකානු ජනාධිපති කාර්යාලය සඳහන් කළේ. හිටපු ජනාධිපති නෙල්සන් මැන්ඩෙලා පසුගිය අප්‍රේල් 06 වැනිදා ප්‍රිටෝරියා රෝහලෙන් නික්මුණේ දින 10 ක් එහි ගත කිරීමෙන් අනතුරුවයි. පසුගිය මාර්තු 27 වැනිදා ඔහු හදිසියේ රෝහල් ගත කෙරුණා. නියුමෝනියා රෝග තත්ත්වයක් සඳහා එහිදී මැන්ඩෙලාට ප්‍රතිකාර කෙරුණු අතර, පෙනහළු වල ජලය පිරීමේ අවදානමක් ද පැවති බව සඳහන්. දකුණු අප්‍රිකාවේ සුදු ජාතික සුළුතරය විසින් දකුණු අප්‍රිකාව පාලනය කිරීමට එරෙහිව දීර්ඝ සටනක නිරත වූ නෙල්සන් මැන්ඩෙලා වර්ණභේද විරෝධී සටන නිසාම 27 වසරක් බන්ධනාගාර ගතව සිටියා.",
       "URL": "https://www.hirunews.lk/60576/නෙල්සන්-මැන්ඩෙලා-යළිත්-රෝහලේ",
       "Category": "International News",
       "Parent URL": "https://www.hirunews.lk/international-news.php?pageID=833"
}