{
       "Source": "hirunews",
       "Timestamp": "Sunday, 04 June 2017 - 19:21",
       "Headline": "ප්‍රහාරය හමුවේ බ්‍රිතාන්‍යයේ මහ මැතිවරණය කල් දමන්නේ නැහැ - අගමැතිනිය කියයි",
       "News Content": "7 දෙනෙකුට මරු කැදවා තවත් 48 දෙනෙකුට තුවාල සිදුකරමින් ලන්ඩන් නුවරට එල්ලවූ ත්‍රස්ත ප්‍රහාරය සම්බන්ධයෙන් සැකපිට පුද්ගලයින් 12 දෙනෙකු අත්අඩංගුවට ගෙන තිබෙනවා.\nසැකකරුවන් ලන්ඩන් නුවරට ආසන්න නගරයක් වන බාර්කින් නගරයේ නිවාස සංකීර්ණයක සිටියදී අත්අඩංගුවට ගෙන ඇති බවයි විදෙස් මාධ්‍ය වාර්තා සදහන් කළේ.\nඊයේ රාත්‍රියේ සිදුවූ මෙම ප්‍රහාරයේදී ඒ සඳහා පැමිණි ත්‍රස්තයින් 3 දෙනෙකු ඇතුළු දස දෙනෙකු මිය ගියා.\nමේ අතර, ලන්ඩන් නුවරට එල්ලවූ ත්‍රස්ත ප්‍රහාරය හේතුවෙන් ලබන බ්‍රහස්පතින්දා පැවැත්වීමට නියමිත මැතිවරණය කල්දැමීමක් සිදුනොකරන බව එරට අගමැතිනී තෙරේසා මේ පවසනවා.\nඇය මේ බව සදහන් කළේ එරට ජනතාව අද අමතමින්.\nලන්ඩන් නගරාධිපති සදික් ඛාන් කියා සිටියේ නගරය තුළ තවදුරටත් ත්‍රස්ත අවදානමක් පවතින බැවින් වැඩි පොලිස් නිලධාරීන් සංඛ්‍යාවක් නගරයේ ආරක්ෂාවට යොදවා ඇති බවයි.\nප්‍රහාරයේ වගකීම මෙතෙක් කිසිවෙකුත් භාරගෙන නැතත් ඉස්ලාමීය අන්තවාදී කණ්ඩායමක් ඊට සම්බන්ධ බවට සැක කෙරෙනවා.",
       "URL": "https://www.hirunews.lk/162825/ප්‍රහාරය-හමුවේ-බ්‍රිතාන්‍යයේ-මහ-මැතිවරණය-කල්-දමන්නේ-නැහැ-අගමැතිනිය-කියයි",
       "Category": "International News",
       "Parent URL": "https://www.hirunews.lk/international-news.php?pageID=474"
}