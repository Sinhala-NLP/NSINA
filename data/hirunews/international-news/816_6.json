{
       "Source": "hirunews",
       "Timestamp": "Monday, 05 August 2013 - 13:53",
       "Headline": "ඉන්දුනීසියාවේ බෞද්ධ විහාරස්ථානයක පිපිරීමක්.",
       "News Content": "ඉන්දුනීසියාවේ - ජකර්තා නුවරට බටහිරින් පිහිටි බෞද්ධ විහාරස්ථානයක ඊයේ (04) බෝම්බ පිපිරීමක් සිදුව තිබෙනවා. පිපිරීමෙන් පුද්ගලයෙකුට තුවාල සිදුව ඇති අතර විහාරස්ථානයේ ගොඩනැගිල්ලට හානි සිදුව ඇති බවයි විදෙස් වාර්තා සඳහන් කළේ. ඒකායන ග්‍රහ නමැති බෞද්ධ විහාරස්ථානයේ මෙම පිපිරීම සිදුවුණා. කෙසේ වෙතත්, අටවා තිබූ තවත් බෝම්බ දෙකක් පුපුරාගොස් නොමැති බවයි විදෙස් වාර්තා සඳහන් කළේ. පිපිරීම සිදුකළේ කවුරුන්ද යන්න මෙතෙක් තහවුරු වී නැහැ. පිපිරීම සම්බන්ධයෙන් අදහස් පළ කළ ඉන්දුනීසියානු පොලිස් ප්‍රධානියා සඳහන් කළේ මෙතෙක් මෙවැනි පිපිරීම් වාර්තාවූයේ කතෝලික දේවාස්ථාන තුළ පමණක් බවයි. බෞද්ධ විහාරස්ථානයක් තුළ සිදුවූ මෙම පිපිරීමට මියන්මාරයේ සිදුවන බෞද්ධ - මුස්ලිම් ගැටුම හේතුවක් වන්නට ඇති බවට සැකකරන බව ද ඔහු වැඩිදුරටත් කියා සිටියා.",
       "URL": "https://www.hirunews.lk/64460/ඉන්දුනීසියාවේ-බෞද්ධ-විහාරස්ථානයක-පිපිරීමක්",
       "Category": "International News",
       "Parent URL": "https://www.hirunews.lk/international-news.php?pageID=816"
}