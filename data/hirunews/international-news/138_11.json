{
       "Source": "hirunews",
       "Timestamp": "Saturday, 30 January 2021 - 9:28",
       "Headline": "ඇස්ට්‍රාසෙනෙකා කොරෝනා එන්නතට යුරෝපයේ අනුමැතිය",
       "News Content": "බ්‍රිතාන්‍ය ඔක්ස්ෆර්ඩ් සරසවි - ඇස්ට්‍රාසෙනෙකා කොරෝනා වෛරස් එන්නත සඳහා යුරෝපා සංගමයේ අනුමැතිය ඊයේ හිමිවුණා.\nයුරෝපා කොමිසමේ ප්‍රධානී උර්සුලා වොන්ඩර් ලියන් ප්‍රකාශ කළේ යුරෝපා සංගමයට අයත් රටවල වයස අවුරුදු 18 න් ඉහළ පුද්ගලයින් සඳහා එන්නත නිර්දේශ කරන බවයි.\nරටවල් 27 කින් සමන්විත යුරෝපා සංගමය හදිසි භාවිතය සඳහා අනුමත කළ 03 වන කොරෝනා එන්නත මෙයයි.\nමීට පෙර ෆයිසර් බයෝඑන්ටෙක් සහ මොඩර්නා කොරෝනා එන්නත් යුරෝපා සංගමයේ භාවිතයට අනුමැතිය හිමිවුණා.\nඇස්ට්‍රාසෙනෙකා එන්නත් මාත්‍රා මිලියන 400 ක් ලබාගැනීම සඳහා යුරෝපා සංගමය ඉල්ලුම් කර තිබෙනවා.\nමේ අතර, ජොන්සන් ඇන්ඩ් ජොන්සන් සමාගම නිෂ්පාදනය කළ එක් මාත්‍රාවක් පමණක් ලබාදෙන කොරෝනා වෛරස් එන්නත අමෙරිකා එක්සත් ජනපදයේ සායනික පරීක්ෂණවලදී 72% ශක්‍යතාවක් පෙන්නුම් කර තිබෙනවා.\nඑහෙත් ගෝලීය සායනික පරීක්ෂවලදී එමඟින් පෙන්නුම් කර ඇත්තේ 66% ක ශක්‍යතාවක් පමණයි.\nමාත්‍රා දෙකක් ලබාදෙන ෆයිසර් බයෝඑන්ටෙක් සහ මොඩර්නා කොරෝනා එන්නත් 95% ක ශක්‍යතාවක් පෙන්නුම් කර තිබෙනවා.",
       "URL": "https://www.hirunews.lk/261116/ඇස්ට්‍රාසෙනෙකා-කොරෝනා-එන්නතට-යුරෝපයේ-අනුමැතිය",
       "Category": "International News",
       "Parent URL": "https://www.hirunews.lk/international-news.php?pageID=138"
}