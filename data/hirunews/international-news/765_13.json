{
       "Source": "hirunews",
       "Timestamp": "Sunday, 25 January 2015 - 8:37",
       "Headline": "ඇමෙරිකාවේ ගුවන් යානා බෝම්බ බියක්.",
       "News Content": "ඇමෙරිකාවේ - ඇට්ලන්ටා ජාත්‍යන්තර ගුවන්තොටුපල වෙත පැමිණි ගුවන් යානා දෙකක බෝම්බ තිබූ බවට ලැබුණු තොරතුරක් අනුව, ඊයේ ඒවා දැඩි පරීක්ෂාවට ලක් කෙරුණා. බෝම්බ තර්ජනය ලැබී ඇත්තේ ට්විටර් පණිවුඩයක් ලෙසයි. අභ්‍යන්තර ගුවන් ගමන්වල නිරත වූ එම මගී ගුවන් යානා දෙක ඇට්ලන්ටා ගුවන්තොටුපල වෙත රැගෙන එනු ලැබූයේ ඇමෙරිකානු ප්‍රහාරක යානා පෙරටුකොට ගෙනයි. ඒ වනවිට ගුවන්තොටුපල වෙත බෝම්බ නිෂ්ක්‍රීය අංශ මෙන්ම බෝම්බ පරීක්ෂා කිරීමේ විශේෂ සුනඛ කණ්ඩායමක් ද රැගෙන විත් තිබූ බව සඳහන්. ගුවන් යානා ගොඩබැස්වූ විගස ඒවායේ මගීන් ඉවත් කර පරීක්ෂා කර ඇති අතර ඒ්වායේ බෝම්බ නොතිබූ බව පසුව තහවුරු වුණා.\nකෙසේ නමුත්, ගුවන්තොටුපල බලධාරින් ප්‍රකාශ කළේ මගීන්ගේ ආරක්ෂාව සුළුකොට තැකිය නොහැකි නිසා බෝම්බ තර්ජනය පිළිබඳව දැඩි අවධානයක් යොමුකළ බවයි. ඇමෙරිකානු - ඩෙල්ටා ගුවන් සේවයට නිවහන වන ඇට්ලන්ටා ගුවන්තොටුපල මිලියන 100 ක් පමණ මගීන්ට සේවා සලසනවා. නිව්යෝක් නුවර ජෝන් එෆ් කෙනඩි ජාත්‍යන්තර ගුවන්තොටුපලට පසුගිය සඳුදා පැමිණි ගුවන් යානයකද බෝම්බයක් තිබූ බවට තොරතුරු ලැබී තිබුණා. කෙසේ නමුත්, එහිද බෝම්බයක් තිබී හමුවූයේ නැහැ.",
       "URL": "https://www.hirunews.lk/101956/ඇමෙරිකාවේ-ගුවන්-යානා-බෝම්බ-බියක්",
       "Category": "International News",
       "Parent URL": "https://www.hirunews.lk/international-news.php?pageID=765"
}