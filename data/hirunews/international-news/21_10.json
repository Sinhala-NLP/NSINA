{
       "Source": "hirunews",
       "Timestamp": "Monday, 05 December 2022 - 20:19",
       "Headline": "ඇමෙරිකානු ගායක ජේක් ෆ්ලින්ට් විවාහයෙන් පැය කිහිපයකට පසු ජීවිතක්ෂයට",
       "News Content": "ඔක්ලහෝමා 'රෙඩ් ඩර්ට්' සංගීතයේ නැගී එන තරුවක් ලෙස සැලකෙන ඇමෙරිකානු ගායක \"ජේක් ෆ්ලින්ට්\" සිය විවාහයෙන් පැය කිහිපයකට පසු මිය ගිය පුවතක් වා‍ර්ථා වනවා.\n37 හැවිරිදි ඇමරිකානු ජාතික සංගීතඥ ජේක් ෆ්ලින්ට් ඔක්ලහෝමා හි දී නිදි ඇඳේ දී මිය ගිය බවයි ඔහුගේ හිටපු කළමනාකරු බ්‍රෙන්ඩා ක්ලයින් සමාජ මාධ්‍ය ඔස්සේ සටහනක් තබමින් කියා සිටියේ.\n\"ජේක් ෆ්ලින්ට් ඛේදජනක ලෙස අභාවප්‍රාප්ත වූ බව බිඳුණු හදවතකින් සහ දැඩි ශෝකයකින් මම ප්‍රකාශ කළ යුතුයි\" යනුවෙන් එහි සටහන් කර තිබුනා.\nෆ්ලින්ට් ගේ නව බිරිඳ මුහුණ දුන් මෙම ඛේදජනක සිදුවීම සම්බන්ධයෙන් එම සටහනේ ඇය පවසා තිබුණේ \"පැය කිහිපයකින් මනාලියක් සහ වැන්දඹුවක් වීම සිතාගත නොහැක.\" යනුවෙන්.\nපසු ගිය ඉරිදා ජේක් ෆ්ලින්ට් Tulsa හි පැවති උත්සවයක විවාහ වූයේ බ්‍රෙන්ඩා විල්සන් සමගයි.\nඔක්ලහෝමා දේශීය සංගීතයේ උපප්‍රභේදයක් වන \"රෙඩ් ඩර්ට්\" හි නැගී එන තරුවක් ලෙස සැලකෙන ජේක් ෆ්ලින්ට් ගේ මරණයෙන් පසු ඔහුට උපහාර ගලා ඒමට පටන් ගෙන තිබෙනවා.\nෆ්ලින්ට්ගේ නව බිරිඳ වන බ්‍රෙන්ඩා විල්සන් ෆ්ලින්ට් ඔවුන් දෙදෙනාගේ විවාහ දිනයේ ගසක් යට නටන වීඩියෝවක් පළ කර කරමින් \"අපි මංගල ඡායාරූප රූගත කිරීමක් සිදු කිරීමට සැලසුම් කර තිබුණේ නමුත් දැන් මට ඒ වෙනුවට සිදු කළ යුතුව ඇත්තේ මාගේ සැමියා භූමිදානය කිරීමට ඇඳුම් තේරීමටයි\" යනුවෙන් ඇය සිය ෆේස්බුක් ගිණුම ඔස්සේ සටහනක් තබමින් කියා සිටියා.\nෆ්ලින්ට් ගේ දිගුකාලීන ප්‍රවර්ධකයෙකු වූ ක්ලිෆ් ඩොයල් මෙම මරණය සම්බන්දයෙන් ඔක්ලහෝමන් පුවත්පතට තහවුරු කරමින් කියා සිටියේ, ෆ්ලින්ට් නින්දේ දී මිය ගොස් ඇති බවයි.\nකෙසේ වෙතත් තවමත් මේ ගායකයාගෙ මරණයට හේතුව නිල වශයෙන් ප්‍රකාශ කර නැහැ.",
       "URL": "https://www.hirunews.lk/322041/ඇමෙරිකානු-ගායක-ජේක්-ෆ්ලින්ට්-විවාහයෙන්-පැය-කිහිපයකට-පසු-ජීවිතක්ෂයට",
       "Category": "International News",
       "Parent URL": "https://www.hirunews.lk/international-news.php?pageID=21"
}