{
       "Source": "hirunews",
       "Timestamp": "Monday, 09 April 2018 - 15:20",
       "Headline": "මිසයිල ප්‍රහාරය ගැන ඊශ්‍රායලයට චෝදනා",
       "News Content": "මධ්‍යම සිරියාවේ හොම්ස් නගරය ආසන්නයේ පිහිටි ටී-ෆෝ ගුවන් හමුදා කඳවුරට අද අලූයම මිසයිල ප්‍රහාරයක් එල්ල කළේ ඊශ්‍රායලය විසින් බවට සිරියානු රජය චෝදනා කළා.\nඑෆ්. - 15 වර්ගයේ ප්‍රහාරක යානා මගින් ලෙබනන ගුවන් තලය හරහා මෙලෙස මිසයිල ප්‍රහාරයක් එල්ලකළ බවයි සිරියානු රජයේ ප්‍රවෘත්ති සේවාව සඳහන් කළේ.\nසිරියානු කැරළිකරුවන් නියෝජනය කරන නිරීක්ෂණ කණ්ඩායමක් සඳහන් කළේ ප්‍රහාරයෙන් ඉරාන භටයන් ඇතුලූ 14 දෙනෙකු ජීවිතක්ෂයට පත්ව ඇති බවයි.\nටී - ෆෝ ලෙස හඳුන්වන මෙම කඳවුරේ සිට තම ගුවන් තලයට ඩ්‍රෝන් යානා එවූ බවට ඊශ්‍රායලය පසුගිය පෙබරවාරියේදී ඉරානයට චෝදනා කළා.\nඉන් අනතුරුව ඔවුන් සිරියාවට ගුවන් ප්‍රහාරයක්ද එල්ල කරනු ලැබුවා.\nකෙසේ නමුත් අද (09) ප්‍රහාරය තමන් එල්ල නොකළ බව ඇමරිකාව ප්‍රකාශ කළ අතර, ඊශ්‍රායලය ඒ සම්බන්ධයෙන් කිසිවක් පැවසීම ප්‍රතික්ෂේප කර තිබෙනවා.",
       "URL": "https://www.hirunews.lk/188006/මිසයිල-ප්‍රහාරය-ගැන-ඊශ්‍රායලයට-චෝදනා",
       "Category": "International News",
       "Parent URL": "https://www.hirunews.lk/international-news.php?pageID=378"
}