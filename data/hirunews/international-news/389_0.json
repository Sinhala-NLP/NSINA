{
       "Source": "hirunews",
       "Timestamp": "Sunday, 04 March 2018 - 6:42",
       "Headline": "ශ්‍රීදේවිගේ අවසන් හෝරාව ගැන හෙළිදරව්වක්",
       "News Content": "බොලිවුඩ් සිනමාවේ ප්‍රථම සුපිරි තාරකාව වූ ශ්‍රීදේවි ඩුබායි නුවර සුපිරි හෝටලයකදී මියයාම සම්බන්ධයෙන් ඔහුගේ සැමියා වන චිත්‍රපට නිෂ්පාදක බොනී කපූර් සවිස්තර හෙළිදරව්වක් සිදුකර තිබෙනවා.\nඔහු එම තොරතුරු පවසා  ඇත්තේ සිනමා කර්මාන්තය පිළිබඳ විචාරකයෙකු වන කෝමල් නාථා වෙතයි.\nසිය පවුලේ මංගල්‍ය උත්සවයකට සහභාගිවීමට ගොස් සිටියදී 54 හැවිරිදි ශ්‍රී දේවි පසුගිය පෙබරවාරි 24 වෙනිදා මියගියේ ඩුබායි නුවර ඇය නතරවී සිටි හෝටලයේ නාන කාමරයේ දියේ ගිලීමෙන්.\nබොනී කපූර් හෙළිදරව් කර ඇති පරිදි ඔහුට ශ්‍රීදේවි පුදුමයට පත් කරමින් ඩුබායි හි සාප්පු සවාරියක නිරතවීමට අවශ්‍ය වී තිබෙනවා.\nඒ, ඔවුන්ගේ දියණියක වන ජාන්වි වෙනුවෙන්.\n62 හැවිරිදි බොනී කපූර් පෙබරවාරි 20 වනදා ඩුබායි හි පැවති මංගල උත්සවයෙන් පසු පෙබරවාරි 22 වනදා ලක්නව් නුවර වෙත පැමිණ තිබෙනවා.\nඑවිට ශ්‍රීදේවි ඩුබායි හෝටලයේ නතරවී විවේකයෙන් ගතකර ඇති අතර, 24 වනදා බොනී කපූර් වෙත දුරකථන ඇමතුමක්ද ලබාදී ඇති බව සඳහන්.\nඑහෙත් එදින තමන් ඩුබායි වෙත පැමිණෙන බව බොනී කපූර් එහිදී ඇය වෙත පවසා නැහැ.\nඑදින පස්වරු 3.30ට ඩුබායි වෙත නික්මුණු බොනී කපුර් පස්වරු 6.30 ට පමණ හෝටලය වෙත පැමිණ ඇති අතර, ශ්‍රීදේවිගේ කාමරයට ඇතුලූවී ඇත්තේ එහි අමතර යතුර යොදාගනිමින්.\nඑහිදී මවිතයට පත් ශ්‍රීදේවි සිය සැමියා සිප වැළඳගත් බවත්, ඔවුන් පැය භාගයකට ආසන්න කාලයක් අල්ලාප සල්ලාපයේ නිරතවූ බවත් බොනී කපූර් උපුටා දක්වමින් කෝමල් නාථා සඳහන් කළා.\nඉන් පසු සාප්පු සවාරිය පසුදිනට කල් දැමීමට ඔවුන් තීරණය කර ඇති අතර, බොනී කපූර් රූපවාහිනිය නැරඹීමට සැරසී ඇත්තේ ඇය නාන කාමරය වෙත යාමෙන් අනතුරුවයි.\nඒ, එදින විශේෂ රාත්‍රී භෝජන සංග්‍රහයක් සඳහා යාමටයි.\nකෙසේ නමුත් රාත්‍රි 8 පමණ වනතුරු ඇය නාන කාමරයෙන් පිටතට නොපැමිණීම නිසා බොනී කපූර් එහි දොර බලය යොදා විවෘත කොට ඇතුලූවී තිබෙනවා.\nඑහිදී ඔහු දැක ඇත්තේ  නාන කාමරයේ ටැංකිය තුළ නිසලව තිබූ ශ්‍රීදේවිගේ සිරුරයි.\nඇගේ කේශාන්තයේ සිට පාදාන්තය දක්වා ජලයෙන් වැසී තිබූ බවත්, බොනී කපූර් සඳහන් කර තිබෙනවා.\nශ්‍රීදේවිගේ මරණය පිළිබඳ තමාට සැකයක් නැතත් ඇයට ආදරය කරන මිලියන සංඛ්‍යාත රසිකයන්ට තවමත් ඇගේ අහිමිවීම දරාගත නොහැකි බවට සැකයක් නොමැති බව බොනී කපූර් පැවසූ බව සඳහන්.",
       "URL": "https://www.hirunews.lk/185061/ශ්‍රීදේවිගේ-අවසන්-හෝරාව-ගැන-හෙළිදරව්වක්",
       "Category": "International News",
       "Parent URL": "https://www.hirunews.lk/international-news.php?pageID=389"
}