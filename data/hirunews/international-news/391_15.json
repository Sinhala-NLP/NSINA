{
       "Source": "hirunews",
       "Timestamp": "Sunday, 25 February 2018 - 6:44",
       "Headline": "බොලිවුඩයේ සුපිරි තාරකාවක් වූ ශ්‍රී දේවී ජීවිතක්ෂයට",
       "News Content": "බොලිවුඩයේ පළමු සිනමා නිලිය ලෙසට සැලකෙන සුපිරි තාරකාවක් වූ ශ්‍රී දේවී ජීවිතක්ෂයට පත්වී තිබෙනවා.\nහදිසි හෘදයාබාධයක් හේතුවෙන් ඇය මරණයට පත්ව ඇති බවයි විදෙස් පුවත් සේවා සඳහන් කළේ.\nඩුබායි රාජ්‍යයේ මංගල උත්සවයකට සහභාගී වීමට ගොස් සිටියදී ඇය රෝගී වී ඇතැයි සඳහන්.\nවයස අවුරුදු 4 දී චිත්‍රපට ක්ෂේත්‍රයට පිවිසි ශ්‍රී දේවී දෙමළ, තෙලිගු, මලයාලම් මෙන්ම හින්දි චිත්‍රපටවලට රංගනයෙන් දායක වී තිබෙනවා.\nමියයන විට ඇයගේ වයස අවුරුදු 54 ක්.\nනලුවෙකුගේ සහයෝගයකින් තොරව ඉන්දීය සිනමාවේ බොක්ස් ඔෆිස් වාර්තා බිඳ හෙලීමට හැකියාවක් ලැබුනු බොලිවුඩ් තාරකාවන් කිහිපදෙනා අතරින් අයෙක් ලෙසට ද ශ්‍රී දේවී සැලකෙනවා.\nවිදෙස් මාධ්‍ය සඳහන් කළේ ඇය ඩුබායි රාජ්‍යයේදී ජීවිතක්ෂයට පත්වන විට සැමියා වන බොනී කපුර් සහ දියණිය කුෂි ද ඇය සමග සිටි බවයි.\n1978 වසරේදී ප්‍රධාන නිලියකගේ චරිතයකට රංගනයෙන් දායක වෙමින් සිනමාවට පිවිසි ශ්‍රී දේවී ඉන්දියාවේ සිනමාවේ දැවැන්තයන් අතරට පත්වීමට වැඩි කාලයක් ගතවුයේ නැහැ.\nතම සිනමා දිවිය තුල ඇය රංගනයෙන් දායක වී ඇති චිත්‍රපට සංඛ්‍යාව 150 කට අධිකයි.\nMr India, Chandni, ChaalBaaz, Sadma යනු ශ්‍රී දේවි රංගනයෙන් දායක වු ඉතා ජනප්‍රියත්වයට පත්වූ චිත්‍රපට කිහිපයක්.\n1997 වසරේ තිරගත වූ Judaai චිත්‍රපටයෙන් පසු ශ්‍රී දේවී රංගනයෙන් ඉවත්ව සිටිනවා.\nකෙසේවෙතත් යළිත් 2012 වසරේදී යළිත් රිදී තිරය වර්ණවත් කරමින්  English Vinglish චිත්‍රපටයට රංගනයෙන් එක්වුනා.\nඉන්දීය රජය විසින් ලබාදෙන ඉහළම සම්මානයක් වන පද්ම ශ්‍රී සම්මානයෙන් පිදුම් ලැබීමට ද 2013 වසරේදී  ශ්‍රී දේවී වාසනාවන්ත වුනා.\nශ්‍රීදේවිගේ හදිසි අභාවය ගැන දැනගත් වහාම ඉන්දීය සිනමා රසිකයන් මුම්බායි හි පිහිටි ඇගේ නිවස වෙත රොක්වෙමින් සිටින බව වාර්තාවනවා.\nඇය, ආසියානු මාධ්‍ය ජාලය - කොළඹ නෙළුම් පොකුණ රඟහලේ සංවිධාන කළ හිරු ගෝල්ඩන් ෆිල්ම් අවෝඩ්ස් සිනමා සම්මාන උළෙලටද සහභාගි වුණා.",
       "URL": "https://www.hirunews.lk/184447/බොලිවුඩයේ-සුපිරි-තාරකාවක්-වූ-ශ්‍රී-දේවී-ජීවිතක්ෂයට",
       "Category": "International News",
       "Parent URL": "https://www.hirunews.lk/international-news.php?pageID=391"
}