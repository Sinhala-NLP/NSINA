{
       "Source": "hirunews",
       "Timestamp": "Wednesday, 03 May 2017 - 20:51",
       "Headline": "පසුගිය සති කිහිපයේ සිදුවීම් කිහිපයක් ගැන ෆේස් බුක් නිර්මාතෘ කනස්සල්ලෙන්",
       "News Content": "ගතවු සති කිහිපය තුල ෆේස් බුක් සමාජ ජාල වෙබ් අඩවිය තුල හුවමාරු වු ඡායාරූප සහ වීඩියෝ කිහිපයක් සම්බන්ධයෙන් එහි නිර්මාතෘ මාර්ක් සකර්බර්ග් ගේ දැඩි අවධානය යොමුවී තිබෙනවා.\nසිය ෆේස් බුක් ගිණුම ඔස්සේ සටහනක් තබමින් සකර්බරග් ප්‍රකාශ කළේ අදාළ වීඩියෝ සහ ඡායාරූප හදවත තැතිගන්වන සුලු ඒවා බවයි.\nෆේස් බුක් පරිශීලකයන් කිහිප දෙනෙකු තවත් පිරිසකට හිරිහැර කරමින් සජීවී වීඩියෝ විකාශය කිරීම සහ සිය දිවි නසා ගැනීම් සජීවීව විකාශය කිරීම පිළිබඳ කරුණු දක්වමින් ඔහු මෙම අදහස් පළකර තිබෙනවා.\nමෙම තත්වයන් සුබදායී නොවන අතර එමගින් සමාජය වෙත යන පණිවුඩය පිළිබඳ යළි යළිත් සිතා බැලිය යුතු බවයි ෆේස් බුක් නිර්මාතෘවරයා කියාසිටියේ.\nමෙම වීඩියෝ සහ ඡායාරූප ප්‍රසිද්ධියට පත්වීම හමුවේ සමාජ වෙබ් අඩවිය පරිශීලනය කරන පිරිසට ඇතිවන බලපෑම පිළිබඳ තමාගේ දැඩි අවධානය යොමුව ඇතැයි ද ඔහු සඳහන් කර තිබෙනවා.\nසමාජයට වඩාත් ආරක්ෂිත සන්නිවේදන තත්වයක් නිර්මාණය කරන්නේ නම් මෙවැනි වීඩියෝ සහ ඡායාරූපවලට ක්ෂණිකව ප්‍රතිචාර දැක්විය යුතු වන බවයි සකර්බර්ග් පෙන්වා දෙන්නේ.\nඑබැවින් සමාජයට වැරදි පණිවුඩයක් ලබාදෙන මෙවැනි වීඩියෝ සහ ඡායාරූප පිළිබඳ වාර්තා කිරීමට ඉතා කඩිනමින් ක්‍රමවේදයක් හඳුන්වාදෙන බව ෆේස් බුක් නිර්මාතෘවරයා සිය පණිවුඩය මගින් අවධාරණය කර තිබෙනවා.\nඑය ඉක්මනින් ක්‍රියාත්මක කරන බවයි ඔහු සඳහන් කළේ.\nසමාජ වෙබ් අඩවියේ පළවන අනවශ්‍ය සහ හිංසාකාරී ඡායාරූප සහ වීඩියෝ ඇතුලු කරුණු පිළිබඳ ලැබෙන පැමිණීලි විමර්ශණයට ලබන වසර තුලදී තවත් සාමාජිකයන් 3000 ක් බඳවා ගන්නා බව ද  මාර්ක් සකර්බර්ග් ප්‍රකාශකර තිබෙනවා.\nඒ අනුව ෆේස් බුක් සමාජ ජාල වෙබ් අඩවිය තුල නොතිබිය යුතු දෑ පිළිබඳ කඩිනමින් විමර්ශණය කර ඒවා ඉවත් කිරීමට කටයුතු කරන බව ඔහු අවධාරණය කළා.\nඑකිනෙකාට හිංසාකාරීවන ප්‍රකාශ මෙන්ම ළමුන් යොදාගෙන සිදු කරනු ලබන ලිංගික ක්‍රියාකාරකම් ද ඉවත්වන වීඩියෝ සහ ඡායාරූප ලැයිස්තුවට ඇතුලත් වනවා.\nපසුගිය සතියේ සජීවී වීඩියෝවක් ප්‍රසිද්ධියට පත් කරමින් පුද්ගලයකු සිය දිවි නසා ගැනීමට ගත් උත්සාහයක් වැලැක්වු බව ද ෆේස් බුක් නිර්මාතෘවරයා හෙළිදරව් කළා.\nඒ සම්බන්ධයෙන් ලැබුනු පැමිණිල්ලකට කඩිනමින් ප්‍රතිචාර දැක්වීම තුලින් එය වලක්වා ගැනීමට හැකිවු බවයි ඔහු පෙන්වා දුන්නේ.\nකෙසේවෙතත් පසුගිය සති කිහිපය තුල සිදුවු ඇතැම් සිදුවීම් වලක්වා ගැනීමට තමන්ට වාසනාවක් නොතිබු බව ද ඔහු ප්‍රකාශකර තිබෙනවා.",
       "URL": "https://www.hirunews.lk/160545/පසුගිය-සති-කිහිපයේ-සිදුවීම්-කිහිපයක්-ගැන-ෆේස්-බුක්-නිර්මාතෘ-කනස්සල්ලෙන්",
       "Category": "International News",
       "Parent URL": "https://www.hirunews.lk/international-news.php?pageID=484"
}