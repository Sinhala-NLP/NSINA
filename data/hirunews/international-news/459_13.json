{
       "Source": "hirunews",
       "Timestamp": "Sunday, 16 July 2017 - 17:23",
       "Headline": "මව් සෙනෙහස අහිමි කොටි පැටවාට කිරි මව වූ සිංහ ධේනුව (ඡායාරූප)",
       "News Content": "මව් සෙනෙහස අහිමි කොටි පැටවෙකුට කිරි මව වූ සිංහ ධේනුවක් පිළිබඳ පුවතක් ටැන්සානියාවෙන් වාර්තා වෙනවා.\nසත්ව විද්‍යාඥයන් පවසන්නේ වෙනත් සත්ව විශේෂයකට අයත් පැටවෙකුට වනයේ ජීවත් වන සිංහ ධේනුවක් කිරි ලබා දෙන ආකාරය කැමරා කාචයක සටහන් වූයේ පළමු වරට වන අතර මෙය දුර්ලභ සිදුවීමක් බවයි.\nයෝප් වෑන් ඩර් ලින්ඩේ නමැති පුද්ගලයා ටැන්සානියාවේ න්ගොරොන්ගොරෝ සංරක්ෂිත කලාපයේ සංචාරයක නිරත වී සිටින අතරතුර මෙම අවස්ථාව සිය කැමරා කාචයේ සටහන් කරගෙන ඇති බවයි වාර්තා වන්නේ.\n\"Kope Lion\" නමැති රාජ්‍යය නොවන සංවිධානය විසින් GPS කොලරයක් පලඳවනු ලැබ ඇති පස් හැවිරිදි 'නොසිකිටොක්' නමැති සිංහ ධේනුව ජුනි 27-28 අතර ආසන්න කාලයේ තමන්ගේම පැටවුන් තිදෙනෙකු බිහි කර තිබෙනවා.\nඇය පැටවුන් බිහි කිරීමත් සමග ශරීරයේ සිදුවන හෝමෝන ක්‍රියාකාරිත්වයේ වෙනස ද මෙලෙස කොටි පැටවෙකුට කිරි ලබා දීමට බලපා ඇති බව  වෛද්‍ය ලූක් හන්ටර් පවසනවා.\n'Kope Lion' වෙත සහාය ලබා දෙන වනගත බිළාල විශේෂ සංරක්ෂණය කිරීමේ ජාත්‍යන්තර ආයතනයක් වන 'Panthera' සංවිධානයේ සභාපති මෙන්ම ප්‍රධාන සංරක්ෂණ නිලධාරි වශයෙන් කටයුතු කරන මොහු මෙම සිදුවීම  සුවිශේෂිත සිදුවීමක් බවයි පවසන්නේ.\nඔහු පවසන්නේ කොටි පැටවාගේ මව සම්බන්ධයෙන් සහ සිංහ ධේනුව විසින් කොටි පැටවා පූර්ණ කාලීනව රැක බලා ගනු ඇත්දැයි යන්න පිළිබදව මෙතෙක් පැහැදිලිව කිව නොහැකි බවයි.\nඑම සිංහ ධේනුවන් තම පැටවුන් ආරක්ෂා කිරීමට දැඩි පිළිවෙතක් අනුගමනය කරන බවත් ඔහු කියා වැඩිදුරටත් පවසනවා.",
       "URL": "https://www.hirunews.lk/166012/මව්-සෙනෙහස-අහිමි-කොටි-පැටවාට-කිරි-මව-වූ-සිංහ-ධේනුව-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=459"
}