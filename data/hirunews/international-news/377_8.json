{
       "Source": "hirunews",
       "Timestamp": "Thursday, 12 April 2018 - 19:15",
       "Headline": "ගීත ගයමින් සිටි ගැබිණි ගායිකාවක් වෙඩි තබා ඝාතනය කරයි",
       "News Content": "පකිස්ථානයේ සින්ද් ප්‍රදේශයේ ප්‍රසංගයක් අතරතුර ගායිකාවක් වෙඩි තබා ඝාතනය කර තිබෙනවා.\nඑම අවස්ථාවේ ඇයගේ ගායනය වීඩියෝ කරමින් සිටි අයෙකුගේ ජංගම දුරකථනයක මෙම වෙඩි තැබීම සටහන් වී ඇති බවයි විදෙස් පුවත් සේවා කියාසිටියේ.\nසන්නද්ධ පුද්ගලයෙකු සමග  නර්ථනයට එක්වන ලෙසට ලැබුනු ඉල්ලීමක් ප්‍රතික්ෂේප කිරීම හේතුවෙන් ඇයට වෙඩි තබා ඇති බවට ද අනාවරණ වී තිබෙනවා.\nකෙසේවෙතත් ඇතැම් මාධ්‍ය වාර්තාවල දැක්වෙන්නේ මෙම ගායිකාව ආසනයක වාඩි වී ගීත ගායනා කිරීම හේතුවෙන් එලෙස නොකර, සිටගෙන ගායනා කරන ලෙසට කළ ඉල්ලීමක් ප්‍රතික්ෂේප කිරීම හේතුවෙන් වෙඩි තබා ඇති බවයි.\n24 හැවිරිදි මෙම ගායිකාව සමීනා සින්දු නම් අයෙක් බව සඳහන්.\nවෙඩි තැබු පුද්ගලයා බීමත්ව සිටි බව ට ද අනාවරණ වී තිබෙනවා.\nවෙඩි ප්‍රහාරයෙන් ඇයගේ හිසට බරපතල තුවාල සිදුවී ඇති අතර රෝහල් ගත කළ ද මෙම ගායිකාව මියගිය බවටයි විදෙස් මාධ්‍ය වාර්තා සඳහන් කළේ.\nගායිකාවගේ සැමියා හෙළිකර ඇත්තේ තම බිරිඳ මාස 6 ක ගැබිණියක් බවයි.\nමෙම වෙඩි තැබීම ඝාතන දෙකක් ලෙසට සලකා නීතිය ක්‍රියාත්මක කරන ලෙසට ඔහු ඉල්ලා තිබෙනවා.\nවෙඩි තැබීමට සම්බන්ධ සැකකරු සහ තවත් අයෙක් අත්අඩංගුවට ගෙන ඇති බවයි පකිස්ථාන ආරක්ෂක අංශ සඳහන් කර ඇත්තේ.",
       "URL": "https://www.hirunews.lk/188268/ගීත-ගයමින්-සිටි-ගැබිණි-ගායිකාවක්-වෙඩි-තබා-ඝාතනය-කරයි",
       "Category": "International News",
       "Parent URL": "https://www.hirunews.lk/international-news.php?pageID=377"
}