{
       "Source": "hirunews",
       "Timestamp": "Saturday, 18 February 2017 - 15:56",
       "Headline": "ගාලගෝට්ටි මැද පලනිස්වාමි විශ්වාසය තහවුරු කර ගනී",
       "News Content": "ශෂිකලා නටරාජන් හෙවත් චින්නම්මා, සිරගතවීමට පෙර පත් කර ගන්නා ලද ඒ.අයි.ඒ.ඩී.එම්.කේ. පක්ෂ නායකයා වන ඊ. පලනිස්වාමිට විශ්වාසය පළ කිරීමේ යෝජනාව අද (18) පස්වරුවේ තමිල්නාඩු ප්‍රාන්ත සභාවේදී වැඩි ඡන්දයෙන් සම්මත වුණා.\nඑහිදී ඔහුට ඡන්ද 122 ක් හිමිවූ අතර, විපක්ෂව ලැබී තිබුණේ ඡන්ද 11 ක් පමණයි.\nකෙසේ වෙතත්, මෙම ඡන්ද විමසීමට මන්ත්‍රීවරුන් 80 කට වැඩි පිරිසක් නියෝජනය කරන ඩී.එම්.කේ. පක්ෂ නියෝජිතයන් මෙන්ම, කොංග්‍රස් පක්ෂයේ නියෝජිතයින් ද සහභාගි වුණේ නැහැ.\nඅද උදෑසන ප්‍රාන්ත සභාවට මෙම යෝජනාව ඉදිරිපත් වීමත් සමග දැඩි උණුසුම් තත්ත්වයක් ද මතුවුණා.\nහිටපු මහඇමති  ඕ. පන්නීර් සෙල්වම් ඇතුළු කණ්ඩායමක් ඔවුන්ට විරුද්ධව අදහස් පළ කළ අතර, විපක්ෂ ඩී.එම්.කේ. නියෝජිතයන් ද කියා සිටියේ මෙම ඡන්ද විමසීම කල් තැබිය යුතු බවයි.\nඑමෙන්ම රහසිගත ඡන්දයක් ඔවුන් ඉල්ලා සිටි අතර කථානායකවරයා එම ඉල්ලීම ප්‍රතික්ෂේප කළා.\nඑම අවස්ථාවේදී ප්‍රචණ්ඩකාරී ලෙස හැසිරුණු මන්ත්‍රීවරුන් කථානායකවරයාගේ ඉදිරිපස මේසය සහ මයික්‍රෆෝනය ද බිද දමා තිබුණා.\nප්‍රාන්ත සභාවේ මෙම ගාලගෝට්ටිය හමුවේ කථානායකවරයා ඉවත්ව ගියේ ඡන්දය විමසීම පස්වරුවට කල් තබමින්.\nඑසේම විපක්ෂයේ මන්ත්‍රීවරුන් ද සභා ගැබෙන් ඉවත් කර තිබුණා.",
       "URL": "https://www.hirunews.lk/154835/ගාලගෝට්ටි-මැද-පලනිස්වාමි-විශ්වාසය-තහවුරු-කර-ගනී",
       "Category": "International News",
       "Parent URL": "https://www.hirunews.lk/international-news.php?pageID=515"
}