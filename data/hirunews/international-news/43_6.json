{
       "Source": "hirunews",
       "Timestamp": "Friday, 24 June 2022 - 8:28",
       "Headline": "පාකිස්ථානයට උග්‍ර කඩදාසි හිඟයක් - පාසල් පෙළපොත් මුද්‍රණයත් නැවතෙයි",
       "News Content": "ලබන අගෝස්තු මාසයෙන් ආරම්භ වන නව අධ්‍යයන වාරය සඳහා පාසල් සිසුන්ට අවශ්‍ය පොත් මුද්‍රණයට කඩදාසි නොමැති බවට පාකිස්ථානයේ කඩදාසි සංගමය අනතුරු අඟවා තිබෙනවා.\nපාකිස්ථානයේ සියලු කඩදාසි වෙළෙඳ සංගම් සහ මුද්‍රණ සංගම් මෙන්ම කඩදාසි කර්මාන්තයට සම්බන්ධ අනෙකුත් සංවිධාන ඊයේ ඒකාබද්ධ මාධ්‍ය හමුවක් පවත්වමින් මේ බව සඳහන් කර ඇති බවයි විදෙස් වාර්තා සඳහන් කළේ.\nඋග්‍ර කඩදාසි හිඟය හමුවේ පාකිස්ථානයේ කඩදාසි මිල දිනෙන් දින ඉහළ යමින් පවතින අතර, ඒ හේතුවෙන් ප්‍රකාශකයින්ට පොත් මිල තීරණය කිරීමට පවා නො හැකි තත්ත්වය උද්ගත ව තිබෙනවා.\nමෙම තත්ත්වය හමුවේ පාකිස්ථානයේ පන්ජාබ් ප්‍රාන්තයේත් සින්ද්, සහ කයිබර් පක්තුන්ක්වා ප්‍රදේශවල පෙළපොත් මණ්ඩලවලට පෙළපොත් මුද්‍රණය කිරීමට නො හැකි වී ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/308035/පාකිස්ථානයට-උග්‍ර-කඩදාසි-හිඟයක්-පාසල්-පෙළපොත්-මුද්‍රණයත්-නැවතෙයි",
       "Category": "International News",
       "Parent URL": "https://www.hirunews.lk/international-news.php?pageID=43"
}