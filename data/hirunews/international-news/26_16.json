{
       "Source": "hirunews",
       "Timestamp": "Sunday, 23 October 2022 - 8:05",
       "Headline": "කෝටි 33 කට වැඩි කෞතුක භාණ්ඩ ඇමරිකාව යළි ඉන්දියාවට දෙයි",
       "News Content": "විවිධ කාලසීමාවන්හිදී නීතිවිරෝධීව ඇමරිකා එක්සත් ජනපදයට රැගෙන ගොස් තිබූ ඉන්දීය රුපියල් කෝටි 33කට අධික වටිනාකමකින් යුත් කෞතුක භාණ්ඩ තොගයක් යළි ඉන්දියාවට ලබාදී තිබෙනවා.\nකෞතුක භාණ්ඩ 307 ක් මෙලෙස යළි ඉන්දියාවට ලබාදී ඇත්තේ වසර 15 ක විමර්ශනයකින් පසුවයි.\nකෞතුක භාණ්ඩ ජාවාරම සම්බන්ධයෙන් චෝදනා ලැබ සිටින ඉන්දියාවේ ඇමරිකානු නියෝජිතයෙකු සම්බන්ධයෙන් සිදුකළ විමර්ශනයකින් අනතුරුව පැවති නඩු විභාගයකින් පසුවයි මෙම කෞතුක භාණ්ඩ යළි භාරදී ඇත්තේ.\n2011 වසරේදී සුභාෂ් කපූර් නම් පුද්ගලයෙකු ජර්මනියේදී අත්අඩංගුවට ගෙන තිබුණේ කෞතුක භාණ්ඩ ජාවාරමේ යෙදීමේ චෝදනාවටයි.\nඔහු ඉන්දියාවේ පුරාවිද්‍යාත්මක වටිනාකමක් ඇති පන්සල් සහ කෝවිල්වල පවතින පුරාවස්තු දහස් ගණනක් ඇමරිකාවට රැගෙන ගොස් අලෙවි කර ඇති බවටයි විමර්ශනවලදී අනාවරණ වී තිබුණේ.\nමෙහිදී මොහු විසින් සොරාගෙන තිබූ ඩොලර් මිලියන 143 ක් වටිනා පුරාවස්තු 2,500 කට අධික ප්‍රමාණයක් සොයාගෙන ඇති බවයි ඇමරිකානු මාධ්‍ය වාර්තා කළේ.",
       "URL": "https://www.hirunews.lk/318600/කෝටි-33-කට-වැඩි-කෞතුක-භාණ්ඩ-ඇමරිකාව-යළි-ඉන්දියාවට-දෙයි",
       "Category": "International News",
       "Parent URL": "https://www.hirunews.lk/international-news.php?pageID=26"
}