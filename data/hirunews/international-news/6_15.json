{
       "Source": "hirunews",
       "Timestamp": "Sunday, 10 September 2023 - 11:39",
       "Headline": "පළමු වතාවට හමු වුණු රත්තරන් බිත්තරය",
       "News Content": "විද්‍යාඥයන් මවිතයට පත් කළ වස්තුවක් ඇලෙස්කා බොක්කේ, අඩි 3,300 ක් පමණ ගැඹුරු මුහුතු පතුළින් හමු වී තිබෙනවා.\n‘රත්තරන් බිත්තරයක්’ යැයි සැක කරන මෙම අබිරහස් වස්තුව සම්බන්ධයෙන් මේ වන විට පරීක්ෂණ සිදු කරන බව විදෙස් මාධ්‍ය වාර්තා කරනවා.\nමෙවැනි වස්තුවක් හමුවුණු පළමු අවස්ථාව මෙය වන අතර මෙම ‘බිත්තරය’ සොයා ගෙන ගත්තේ අමෙරිකාවේ සාගර සහ වායුගෝලීය පර්යේෂණ ආයතනයේ විද්‍යාඥයන් පිරිසක් විසින්.\nඔවුන් මුහුදු පතුළ ගවේෂණය කරමින් සිටින විට මෙම බිත්තරය හමු වී ඇති බවයි පැවසෙන්නේ.\nඑම විද්‍යාඥයන් පවසන්නේ මෙම අබිරහස් වස්තුව සැබැවින්ම බිත්තරයක් නම්, මුහුදු පතුලෙන් මෙතෙක් සොයා නොගත් ජීවියකුට අයත් බිත්තරයක් විය හැකි යැයි බවයි.\nමෙම අබිරහස් වස්තුවේ පළල සෙන්ටි මීටර් 10 ක් වන අතර එය ජීව විද්‍යාත්මක සම්භවයක් ඇති දෙයක් විය හැකි බව මූලික පරීක්ෂණවලින් හෙළි වී තිබෙනවා.\nබිත්තරයක හැඩැති මෙම වස්තුව පුපුරා ගොස් ඇති අතර, ඒ තුළින් යම් ජීවියෙක් පිටතට එන්නට ඇතැයි සැක කෙරෙන අතර, මෙය කුමන සතකුගේ බිත්තරයක්දැයි කිසිවකු මෙතෙක් සොයා ගෙන නැහැ.",
       "URL": "https://www.hirunews.lk/347781/පළමු-වතාවට-හමු-වුණු-රත්තරන්-බිත්තරය",
       "Category": "International News",
       "Parent URL": "https://www.hirunews.lk/international-news.php?pageID=6"
}