{
       "Source": "hirunews",
       "Timestamp": "Saturday, 14 May 2022 - 8:32",
       "Headline": "දිල්ලියේ සිව්මහල් ගොඩනැගිල්ලක් ගිනිගෙන 27 ක් මරුට",
       "News Content": "ඉන්දියාවේ නවදිල්ලි අගනුවර සිව්මහල් ගොඩනැගිල්ලක් ගිනිගැනීමට ලක්වීමෙන් එහි සිටි පුද්ගලයන් 27 දෙනෙකු ජීවිතක්ෂයට පත්ව තිබෙනවා.\nතවත් 40 කට වැඩි පිරිසක් පිළිස්සුම් තුවාල සමඟ රෝහල් ගතකර ඇති අතර, ගින්න හටගත් අවස්ථාවේ එහි 60 ත් 70 ත් අතර පිරිසක් සිටි බවයි වාර්තාවන්නේ.\nදිල්ලියේ බටහිර ප්‍රදේශයේ පිහිටි කාර්යාල ගොඩනැගිල්ලක ඊයේ පස්වරුවේ හටගත් ගින්න නිවීම සඳහා ගිනි නිවන රථ විස්සක් යොදාගෙන තිබෙනවා.\nගින්න මැඩපැවැත්වීමෙන් අනතුරුවයි ජීවිතාරක්ෂක මෙහෙයුම ආරම්භ වී ඇත්තේ සී සී ටී වී කැමරා සහ රවුටර් නිෂ්පාදනය කරන සමාගමක කාර්යාලය පිහිටි ගොඩනැගිල්ලක පළමු මහලේ ගින්න හටගෙන ඇති අතර, මියගිය පුද්ගලයන්ගේ සිරුරු බොහොමයක් හමු වී ඇත්තේ දෙවන මහලෙන්.\nමූලික විමර්ශනවලදී හෙළි වී ඇත්තේ විදුලි කාන්දුවක් ගින්නට හේතු වී ඇති බවයි.\nඑමෙන්ම ගොඩනැගිල්ලේ ගිනි ආරක්ෂාවට ප්‍රමාණවත් පියවර ගෙන නොතිබූ බව අනාවරණ වී ඇති කරුණක්.\nදිල්ලියේ මුන්ද්කා උමං දුම්රිය ස්ථානය ආසන්නයේ පිහිටි මෙම ගොඩනැගිල්ලේ ගින්නෙන් මියගිය පුද්ගලයෙකු වෙනුවෙන් රුපියල් දෙලක්ෂය බැගින් වන්දි පිරිනමන බව අග්‍රාමාත්‍ය නරේන්ද්‍ර මෝදි ප්‍රකාශ කළා.",
       "URL": "https://www.hirunews.lk/304301/දිල්ලියේ-සිව්මහල්-ගොඩනැගිල්ලක්-ගිනිගෙන-27-ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=49"
}