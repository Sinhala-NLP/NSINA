{
       "Source": "hirunews",
       "Timestamp": "Wednesday, 24 July 2019 - 22:48",
       "Headline": "බ්‍රිතාන්‍යයේ 55 වන අගමැති ලෙස බොරිස් ජොන්සන් දිවුරුම් දෙයි",
       "News Content": "බ්‍රිතාන්‍යයේ 55 වන අග්‍රාමාත්‍යවරයා ලෙස බොරිස් ජොන්සන් අද පස්වරුවේ දිවුරුම් දුන්නා.\nඒ, කන්සර්වේටිව් පක්ෂ නායකත්වය සඳහා පැවති ඡන්ද විමසීම ජය හිමිකර ගනිමින්.\nවෙස්මිනිස්ටර්හි ක්වින් එළිසබත් 2 ශාලාවේදී පැවති කන්සර්වේටිව් පක්ෂ නායකත්වය සම්බන්ධයෙන් වන නිවේදනය පක්ෂ සාමාජිකයින් රැසකගේ\nසහභාගිත්වයෙන් ප්‍රකාශයට පත්කෙරුණා.\nඑහිදී සමස්ත ඡන්ද 92,153ක් බොරිස් ජොන්සන් හට හිමිවූ අතර, ප්‍රතිවාදීව තරග කළ ජෙරමි හන්ට් හට ලබා ගැනීමට හැකිවූයේ ඡන්ද 46,656ක් පමණයි.\nඒ අනුව කන්සර්වේටිව් පක්ෂ නායකත්වයට පත්වූ එරට හිටපු විදේශ කටයුතු ලේකම් බොරිස් ජොන්සන් පුරප්පාඩුව පැවති අග්‍රාමාත්‍ය ධුරයේ අද පස්වරුවේ\nදිවුරුම් දුන්නා.\nබ්‍රිතාන්‍යයේ හිටපු අගමැතිනි තෙරේසා මේ කන්සර්වේටිව් පක්ෂ නායකත්වයට මෙන්ම අග්‍රාමාත්‍ය ධුරයට ද සමුදුන්නේ අවස්ථා රැසකදී ඇය ගෙනා බ්‍රෙක්සිට්\nයෝජනාවලි බ්‍රිතාන්‍ය පාර්ලිමේන්තුවේ පරාජයට පත්වීම හේතුවෙන්.\nදේශපාලන විචාරකයින් සඳහන් කරන්නේ හිටපු ඇගමැතිනි තෙරේසා මේ වෙත ලැබුනු තරමට හෝ සහයෝගයක් බ්‍රෙක්සිට් ක්‍රියාවලිය සාර්ථක කර ගැනීමට නව අග්‍රාමාත්‍යවරයාට හිමි නොවනු ඇති බවයි.\nකෙසේ වෙතත්, බ්‍රිතාන්‍ය නව අග්‍රාමාත්‍ය බොරිස් ජොන්සන්ගේ හැසිරීම් විලාශය සමාජ මාධ්‍ය දැඩි අවධානයකට ලක්කර තිබෙනවා.",
       "URL": "https://www.hirunews.lk/220966/බ්‍රිතාන්‍යයේ-55-වන-අගමැති-ලෙස-බොරිස්-ජොන්සන්-දිවුරුම්-දෙයි",
       "Category": "International News",
       "Parent URL": "https://www.hirunews.lk/international-news.php?pageID=249"
}