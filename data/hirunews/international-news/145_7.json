{
       "Source": "hirunews",
       "Timestamp": "Monday, 28 December 2020 - 13:13",
       "Headline": "වූහාන් ගැන වාර්තා කළ චීන මාධ්‍යවේදීනියට සිරදඬුවම්",
       "News Content": "කොරෝනා වෛරසයේ ආරම්භය සිදුවූ බව සැලකෙන චීනයේ හුබෙයි ප්‍රාන්තයේ වූහාන් නගරයේ කොරෝනා ව්‍යාප්තිය වාර්තා කළ චීන මාධ්‍යවේදිනියකට අද එරට අධිකරණයක් මගින් වසර 4 ක සිරදඩුවම් නියම කළා.\nෂෑන්ග් ෂෑන් නමැති 37 හැවිරිදි ඇය පසුගිය පෙබරවාරියේ වූහාන් නගරයට ගොස් එහි තත්ත්වය සජීවි ලෙස වාර්තා කළ අතර, ඇගේ සටහන් සමාජ මාධ්‍ය ඔස්සේ ද ප්‍රචාරය වුණා.\nචීන බලධාරින් විසින් පසුගිය මැයි 14 වනදා ෂැංහයි නුවරදී අත්අඩංගුවට ගනු ලැබූ ඇය සිරමැදිරියේදී උපවාසයක ද නිරත වී තිබෙනවා.\nකෙසේ නමුත්, බන්ධනාගාර බලධාරින් ඇයට කෘත්‍රිම ලෙස බටයක් යොදා ආහාර ශරීරගත කර ඇති අතර ඇය මේ වනවිට දැඩි මානසික පීඩනයකට ද ලක්වී සිටින බවයි ඇගේ නිීතිඥයා ප්‍රකාශ කළේ.\nමේ තත්ත්වය යටතේ අධිකරණ විභාගය කල් දමන ලෙස කළ ඉල්ලීම් නොසලකා හැර ඇති අතර ඇය අද ෂැංහයි අධිකරණයට ඉදිරිපත් කිරීමෙන් පසු මෙලෙස සිව් වසරක සිරදඬුවමකට යටත් කෙරුණා.\nඇයට එරෙහිව චීන බලධාරින් එල්ල කරන චෝදනාව වන්නේ ඇය වූහාන් නගරයේ කොරෝනා ව්‍යාප්තිය සම්බන්ධයෙන් ව්‍යාජ තොරතුරු සමාජ ගත කර ඇති බවයි.",
       "URL": "https://www.hirunews.lk/258148/වූහාන්-ගැන-වාර්තා-කළ-චීන-මාධ්‍යවේදීනියට-සිරදඬුවම්",
       "Category": "International News",
       "Parent URL": "https://www.hirunews.lk/international-news.php?pageID=145"
}