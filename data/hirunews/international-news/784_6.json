{
       "Source": "hirunews",
       "Timestamp": "Friday, 22 November 2013 - 13:20",
       "Headline": "කාලගුණයට දුප්පත් සහ ධනවත් රටවල් අතර මතභේද.",
       "News Content": "කාලගුණ වෙනස පිළිබඳ ලෝක සමුළුවේදී මිහිතලය උණුසුම් වීම පාලනය කිරීමේ වගකීම සම්බන්ධයෙන් ධනවත් සහ සංවර්ධනය වෙමින් පවත්නා රටවල් අතර දැඩි මතභේදයක් හටගෙන තිබෙනවා. ධනවත් රටවල් 2009 වසරේ පොරොන්දු වූ පරිදි ඒ සඳහා මූල්‍යාධාර සැපයිය යුතු බව දුප්පත් රටවල තර්කයයි. වසර 2020 වනවිට ඔවුන් ඒ සඳහා ඩොලර් බිලියන 100 ක් වැය කිරීමට ප්‍රතිඥා දුන්නා. ඉන්දීය පාරිසරික ඇමතිනිය එහිදී කියා සිටියේ එම අරමුදල් නොලැබෙන්නේ නම් කාලගුණ වෙනස පාලනය කිරීම දුෂ්කර වනු ඇති බවයි. කෙසේ නමුත්, අද (22) අවසන්වීමට නියමිත ලෝක කාලගුණ සමුළුවේදී වඩාත් පුළුල් එකඟතාවයකට පැමිණෙන ලෙස එක්සත් ජාතීන්ගේ සංවිධානයේ මහ ලේකම් බෑන් කී මූන් දෙපාර්ශවයෙන්ම ඉල්ලීමක් කළා. ඔහු කියා සිටියේ කාලගුණ වෙනස ලෝක සාමය, සශ්‍රීකත්වය සහ තිරසාර සංවර්ධනය සඳහා පවතින බරපතලම අභියෝගය බවයි.",
       "URL": "https://www.hirunews.lk/71885/කාලගුණයට-දුප්පත්-සහ-ධනවත්-රටවල්-අතර-මතභේද",
       "Category": "International News",
       "Parent URL": "https://www.hirunews.lk/international-news.php?pageID=784"
}