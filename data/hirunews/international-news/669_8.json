{
       "Source": "hirunews",
       "Timestamp": "Friday, 29 January 2016 - 10:35",
       "Headline": "මිනිස් වෛරස් වලින් මිනිසා විනාශයට",
       "News Content": "ජාන ඉංජිනේරු තාක්ෂණය මගින් මිනිසා නිපදවන වෛරස් වර්ග පාලනය කිරීමට නොහැකිවීම හේතුවෙන් මුළු මිනිස් සංහතියම විනාශ වීමේ අවදානමක් පවතින බවට කීර්තිමත් විද්‍යාඥයෙකු වන ස්ටීවන් හෝකින්ස් අනතුරු අගවනවා.\nඔහු කියා සිටියේ ඞී.එන්.ඒ අනු යළි සැකසීමෙන් ඇතිවන මෙම වෛරස් වර්ග ප්‍රතිජීවකවලට ඔරොත්තු දෙන බවයි.\nනව වෛරස් වර්ග ඇතුළු කරුණු 4 ක් හේතුවෙන් ඉදිරි වසර දහසත්, දසදහසත් අතර කාලයේදී මිනිස් සංහතිය විනාශ වී යා හැකි බවයි භෞතික විද්‍යාඥයෙකු ද වන හෝකින්ස් ප්‍රකාශ කළේ.\nන්‍යෂ්ටික යුද්ධය, මිහිතලය උණුසුම්වීම සහ අවි තරඟයට එක්වී ඇති රොබෝවරුන් හෝකින්ස් මෙලෙස මිනිස් සංහතියේ විනාශය සඳහා හේතු ලෙස ඉදිරිපත් කර ඇති අනෙක් කරුණු තුනයි.\nකෙසේ වෙතත් ලෝකයේ දියුණුවට තාක්ෂණයේ දියුණුවද ප්‍රබල සාධකයක් වන බව මහාචාර්යවරයා ප්‍රකාශ කළා.\nඔහු වැඩිදුරටත් ප්‍රකාශ කර ඇත්තේ ඉදිරි ගැටලු සදහා පිළිතුර විය යුත්තේ තාක්ෂණය ආපසු හැරවීම නොව අනතුරු හඳුනා ගැනීම සහ ඒවා පාලනය කිරීම බවයි.",
       "URL": "https://www.hirunews.lk/124980/මිනිස්-වෛරස්-වලින්-මිනිසා-විනාශයට",
       "Category": "International News",
       "Parent URL": "https://www.hirunews.lk/international-news.php?pageID=669"
}