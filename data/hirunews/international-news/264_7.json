{
       "Source": "hirunews",
       "Timestamp": "Thursday, 23 May 2019 - 9:58",
       "Headline": "ඉන්දිය මහ මැතිවරණයෙන් මෝදිට ජය",
       "News Content": "ඉන්දීය මහමැතිවරණයේ මෙතෙක් නිකුත් වී ඇති ප්‍රතිඵලවලට අනුව අග්‍රාමාත්‍ය  නරේන්ද්‍ර මෝදිගේ නායකත්වයෙන් යුත් භාරතීය ජනතා පක්ෂය ඉදිරියෙන් පසුවනවා.\nඉන්දීය පාර්ලිමේන්තුවේ පහළ මන්ත්‍රී මණ්ඩලය හෙවත් ලෝක් සභාවේ ආසන 543 ක් සඳහා සභිකයින් තෝරා ගැනීමට අප්‍රේල් 11 වනදා ආරම්භ වූ මැතිවරණය අවසන් වූයේ පසුගිය 19 වනදායි.\nලොව විශාලතම ප්‍රජාතන්ත්‍රවාදී ක්‍රියාවලිය ලෙස ඉන්දීය ලෝක් සභා මැතිවරණය හැඳින්වෙන අතර, ඡන්ද ගණන් කිරීම සහ ප්‍රතිඵල නිකුත් කිරීම අද ආරම්භ වුණා.\nරජයක් පිහිටුවීම සඳහා ලෝක් සභාවේ ආසන 272 ක් දිනාගත යුතු අතර, මෙතෙක් නිකුත් වී ඇති ප්‍රතිඵලවලට අනුව භාරතීය ජනතා පක්ෂය එම සංඛ්‍යාව අභිබවා ආසන 328 ක් දිනාගෙන සිටිනවා.\nප්‍රධාන විපක්ෂය වන කොංග්‍රස් පක්ෂයට ආසන 104 ක් හිමිවී ඇති අතර, අනෙකුත් සුළු පක්ෂ දිනා ඇති ආසන සංඛ්‍යාව 112 ක්.\nප්‍රාන්ත 20 ක් පුරා ඡන්ද කොට්ඨාශ 91 ක ඡන්දය පැවැත්වුණු අතර, ඒ සඳහා ලියාපදිංචිව සිටි ඡන්ද දායකයින්ගේ සංඛ්‍යාව මිලියන 900 කට ආසන්නයි.\n2014 වසරේ පැවති මහ මැතිවරණයේ අති විශිෂ්ඨ ජයක් ලබාගත් මෝදි ප්‍රමුඛ භාරතීය ජනතා පක්ෂය එවර ආසන 282 ක් ලබාගත් අතර, වසර 30 කට පසු ඉන්දියාවේ දේශපාලන පක්ෂයක් දිනූ විශාලම ආසන සංඛ්‍යාවද එය වුණා.\nඑහිදී කොංග්‍රස් පක්ෂයට දිනාගැනීමට හැකිවූයේ ආසන 44 ක් පමණයි.\nඑය කොංග්‍රස් පක්ෂය ලැබූ ප්‍රබලතම පරාජය ලෙසයි සනිටුහන් වුණේ.",
       "URL": "https://www.hirunews.lk/216928/ඉන්දිය-මහ-මැතිවරණයෙන්-මෝදිට-ජය",
       "Category": "International News",
       "Parent URL": "https://www.hirunews.lk/international-news.php?pageID=264"
}