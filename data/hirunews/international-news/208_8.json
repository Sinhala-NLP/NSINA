{
       "Source": "hirunews",
       "Timestamp": "Friday, 10 January 2020 - 7:54",
       "Headline": "චීන - නියුමෝනියා වසංගතයට හේතුව, නව වෛසරසයක්",
       "News Content": "චීනයේ පැතිර යන හඳුනා නොගත් නියුමෝනියා තත්ත්වයක් සම්බන්ධයෙන් මෙරට සෞඛ්‍ය අංශවල අවධානය යොමුව තිබෙනවා.\nවසංගත රෝග විද්‍යා ඒකකයේ වසංගත රෝග පිළිබද විශේෂඥ වෛද්‍ය සමිත ගිනිගේ කියා සිටියේ ඒ සම්බන්ධයෙන් ලෝක සෞඛ්‍ය සංවිධානය සමඟ ද නිරන්තරයෙන් තොරතුරු හුවමාරු කර ගන්නා බවයි.\nඑමෙන්ම, චීනයේ සිට මෙරටට පැමිණෙන රෝගී තත්ත්වයකින් පෙළෙන පුද්ගලයින් ගුවන් තොටුපළේදී විශේෂ වෛද්‍ය පරීක්ෂාවකට ද ලක් කෙරෙන බවයි විශේෂඥ වෛද්‍ය සමිත ගිනිගේ වැඩිදුරටත් කියා සිටියේ.\nමේ අතර, චීනයෙන් දැන් වාර්තා වන නියුමෝනියා රෝග වසංගතයට හේතුව නව වෛරසයක් බව ලෝක සෞඛ්‍ය සංවිධානය පවසනවා. එමගින් පෙන්වා දෙන්නේ එම වෛරසය සාස්, මර්ස් වැනි මාරාන්තික වසංගත රෝගවලට හේතු වූ වෛරස් කාණ්ඩයට අයත් වන බවයි.\nකෙසේ නමුත්, කොරෝනා වෛරස් නැමති කාණ්ඩයට අයත් නව වෛරසය පිළිබදව තවදුරටත් පරීක්ෂණ පැවැත්විය යුතු බවයි ලෝක සෞඛ්‍ය සංවිධානය සඳහන් කළේ.\nපසුගිය දෙසැම්බරයේ සිට චීනයේ නියුමෝනියා රෝග වසංගතයට ගොදුරු වූ සංඛ්‍යාව 50කට අධිකයි.\nඒ සඳහා නව වෛරසයක් හේතු වී ඇති බව චීන වෛද්‍ය පර්යේෂණ මගින් ද තහවුරු වී තිබෙනවා.",
       "URL": "https://www.hirunews.lk/231955/චීන-නියුමෝනියා-වසංගතයට-හේතුව-නව-වෛසරසයක්",
       "Category": "International News",
       "Parent URL": "https://www.hirunews.lk/international-news.php?pageID=208"
}