{
       "Source": "hirunews",
       "Timestamp": "Tuesday, 17 March 2015 - 10:54",
       "Headline": "දිල්ලි පොලීසිය රාහුල් ගාන්ධිගේ සපත්තු මිම්ම සොයයි",
       "News Content": "ඉන්දීය කොංග්‍රස් පක්ෂයේ උප සභාපති රාහුල් ගාන්ධිගේ නිවසට පැමිණි දිල්ලි පොලීසියේ නිලධාරීන් ඔහුගේ පෞද්ගලික තොරතුරු එක්රැස් කිරීම පිළිබඳව කොංග්‍රස් පක්ෂයෙන් විරෝධය පළ වී තිබෙනවා. එලෙස රාහුල් ගාන්ධිගේ හිස කෙස් සහ ඇස්වල වර්ණය, ඇසුරු කරන්නන්ගේ දුරකථන අංක මෙන්ම රාහුල් ගාන්ධිගේ සපත්තු මිම්ම ද වැදගත් තොරතුරක් ලෙසයි ලබාගෙන ඇත්තේ. කෙසේ නමුත්, ඉන්දීය රජයේ ජ්‍යෙෂ්ඨ අමාත්‍යවරයෙකු ප්‍රකාශ කළේ 1991 වසරේ එල්.ටී.ටී.ඊ. මරාගෙන මැරෙන බෝම්බකාරියක විසින් ඝාතනය කළ රාහුල්ගේ පියා වන රාජිව් ගාන්ධි අග්‍රාමාත්‍යවරයාගේ සිරුර හඳුනා ගත්තේ ද ඔහුගේ සපත්තු මිම්මෙන් බවයි. ප්‍රකට දේශපාලනඥයන්ගේ පෞද්ගලික තොරතුරු එක්රැස් කිරීම රාජිව් ගාන්ධි අග්‍රාමාත්‍යවරයාගේ සමයේදී ආරම්භ කරන ලද්දක් බවත්, ඔහු වැඩිදුරටත් කියා සිටියා.",
       "URL": "https://www.hirunews.lk/105656/දිල්ලි-පොලීසිය-රාහුල්-ගාන්ධිගේ-සපත්තු-මිම්ම-සොයයි",
       "Category": "International News",
       "Parent URL": "https://www.hirunews.lk/international-news.php?pageID=750"
}