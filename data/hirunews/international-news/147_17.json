{
       "Source": "hirunews",
       "Timestamp": "Wednesday, 16 December 2020 - 15:43",
       "Headline": "නයිජිරියානු පාසල් සිසුන් පැහැර ගත් බව බොකෝහරාම් පිළිගනී",
       "News Content": "වයඹ දිග නයිජිරියාවේ කට්සිනා ප්‍රදේශයේ උසස් විද්‍යා පාසලකට කඩා වැදී සිසුන් 337 දෙනෙකු පැහැර ගැනීමේ වගකීම බොකෝහරාම් ත්‍රස්ත සංවිධානය පිළිගෙන තිබෙනවා.\nඒ සම්බන්ධයෙන් එම සංවිධානයේ නායකයෙකු බව කියන අබුබකර් ෂෙකාඕ නමැත්තෙකු නිකුත් කළ හඬපටයක් නයිජිරියානු මාධ්‍ය වෙත ලැබී ඇති බව සඳහන්.\n2014 වසරේදී නයිජිරියාවේ චිබොක් ප්‍රදේශයේ පාසල් සිසුවියන් 300කට අධික පිරිසක් පැහැර ගනු ලැබුවේ ද බොකෝහරාම් සංවිධානය විසින්.\nඔවුන් එම සිසුවියන් වසර ගණනාවක් රඳවාගෙන සිටි අතර, ඇතැමුන් තවමත් සිය නිවෙස් වෙත පැමිණ නැහැ.\n2018 වසරේදී එම සිසුවියන් සියයකට අධික පිරිසක් බොකෝහරාම් සංවිධානය සමග සාකච්ඡා කොට නිදහස් කරගැනීමට හැකිවුණා.\nයුනිසෙෆ් සංවිධානය පවසන පරිදි 2013 වසරේ සිට බොකෝහරාම්වරුන් පැහැර ගත් නයිජිරියානු සිසු සිසුවියන් සංඛ්‍යාව දහසකට අධිකයි.\nමෙම ඉස්ලාමීය ත්‍රස්ත සංවිධානය, බටහිර අධ්‍යාපනය පාපයක් යන තේමාව යටතේ කටයුතු කරන බව ප්‍රකටයි.",
       "URL": "https://www.hirunews.lk/257182/නයිජිරියානු-පාසල්-සිසුන්-පැහැර-ගත්-බව-බොකෝහරාම්-පිළිගනී",
       "Category": "International News",
       "Parent URL": "https://www.hirunews.lk/international-news.php?pageID=147"
}