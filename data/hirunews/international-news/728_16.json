{
       "Source": "hirunews",
       "Timestamp": "Sunday, 07 June 2015 - 12:15",
       "Headline": "ඉන්දු - බංග්ලාදේශ දේශසීමා ගිවිසුමට අත්සන්",
       "News Content": "බංග්ලාදේශයේ සංචාරයක නිරතවන ඉන්දීය අග්‍රාමාත්‍ය නරේන්ද්‍ර  මෝදි සහ බංග්ලාදේශ අගමැතිනි ෂීක් හසීනා දෙරට අතර දේශ සීමා නිරවුල් කිරීමේ ගිවිසුමකට ඊයේ (06) අත්සන් තැබුවා. එහිදී දේශ සීමා ප්‍රදේශයේ පිහිටි දෙරටේ ජනාවාස 150 ක පමණ හුවමාරුවක්ද සිදුවනවා. ඒ අනුව  දේශසීමාවේ ඉන්දීය පාර්ශවයේ පිහිටි බංග්ලාදේශ ජාතිකයන් වාසය කරන ජනාවාස 50 ක් බංග්ලාදේශයට හිමිවන අතර බංග්ලාදේශ භූමිය තුළ ඉන්දියානුවන් වෙසෙන ජනාවාස 100 ක් පමණ ඉන්දියාවට හිමිවනවා. කෙසේ නමුත් ඒවායේ පදිංචිකරුවන්ට තමන් ජීවත්විය යුත්තේ කුමන රටකද යන්න තීරණය කළ හැකියි.\nඉන්දියාව සහ බංග්ලාදේශය අතර 1974 වසරේදීද දේශසීමා ගිවිසුමකට අත්සන් තැබුණා. එවකට ඉන්දීය අගමැතිනියව සිටි ඉන්දිරා ගාන්ධි සහ බංග්ලාදේශයේ නිර්මාතෘ  ෂීක් මුජිබර් රහමන් ඊට අත්සන් තබා තිබෙනවා. එහෙත් මුජිබර් රහ්මන් 1975 ඝාතනයට ලක්වීම නිසා එය ක්‍රියාවට නැංවීමට නොහැකි වුණා.",
       "URL": "https://www.hirunews.lk/110897/ඉන්දු-බංග්ලාදේශ-දේශසීමා-ගිවිසුමට-අත්සන්",
       "Category": "International News",
       "Parent URL": "https://www.hirunews.lk/international-news.php?pageID=728"
}