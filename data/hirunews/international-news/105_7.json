{
       "Source": "hirunews",
       "Timestamp": "Sunday, 18 July 2021 - 8:37",
       "Headline": "එන්නත් මාත්‍රා දෙකම ලැබූ බ්‍රිතාන්‍ය සෞඛ්‍ය ඇමතිටත් කොරෝනා",
       "News Content": "කොරෝනා එන්නත් මාත්‍රා දෙකම ලබාගත් බ්‍රිතාන්‍ය සෞඛ්‍ය අමාත්‍ය සජිඩ් ජාවිඩ්ට කොරෝනා ආසාදනය වී තිබෙනවා.\nකෙසේ නමුත්, ඔහුට සුළු රෝග ලක්ෂණ පමණක් පවතින බවයි වාර්තා වන්නේ.\nදින 10 ක ස්වයං නිරෝධායනයකට ලක් කර ඇති සෞඛ්‍ය අමාත්‍යවරයා පසුගිය සිකුරාදා ඩවුනින් වීථියේ අගමැති නිල නිවසේදී අග්‍රාමාත්‍ය බොරිස් ජොන්සන් ද හමුවී ඇති බව සඳහන්.\nකෙසේ නමුත්, කොරෝනා ආසාදිත සෞඛ්‍ය අමාත්‍ය සජිඩ් ජාවිඩ්ගේ සමීප සම්බන්ධතා මෙතෙක් හෙලිදරව් කර නැහැ.\nසෞඛ්‍ය අමාත්‍යවරයා ඔක්ස්ෆර්ඩ් ඇස්ට්‍රාසෙනෙකා එන්නත ලබාගෙන ඇති අතර, ඩෙල්ටා ප්‍රභේදය වැළැක්වීමට ඊට පවතින්නේ 60% ක ශක්‍යතාවක් බව සඳහන්.\nකෙසේ නමුත්, ෆයිසර් බයෝඑන්ටෙක් මගින් ඩෙල්ටා ප්‍රභේදය වැළැක්වීමේ 88% ක හැකියාවක් පවතින බව හෙලි වී තිබෙනවා.\nබ්‍රිතාන්‍යයේ කොරෝනා ආසාදිතයින් සංඛ්‍යාව දැන් නැවතත් ඉහළ යමින් පවතින අතර, ඊයේ දෙවන දිනටත් 50,000 ඉක්ම වූ නව ආසාදිතයින් වාර්තා වුණා.\nඩෙල්ටා කොරෝනා ප්‍රභේදය බ්‍රිතාන්‍යයේ නව කොරෝනා රැල්ලට හේතු වී ඇති බව සඳහන්.",
       "URL": "https://www.hirunews.lk/277285/එන්නත්-මාත්‍රා-දෙකම-ලැබූ-බ්‍රිතාන්‍ය-සෞඛ්‍ය-ඇමතිටත්-කොරෝනා",
       "Category": "International News",
       "Parent URL": "https://www.hirunews.lk/international-news.php?pageID=105"
}