{
       "Source": "hirunews",
       "Timestamp": "Tuesday, 27 February 2018 - 17:28",
       "Headline": "ලොවම කැළඹූ ශ්‍රී දෙවි ගේ මරණයට මොහොතකට පෙර ලැබුණු දේ",
       "News Content": "ඉන්දීය සුපිරි සිනමා නිලි ශ්‍රීදේවීගේ මරණය සම්බන්ධයෙන් ඇය නතරවී සිටි හෝටලයේ සේවකයන් ද ඇතුලු විශාල පිරිසකගෙන් ඩුබායි ආරක්ෂක අංශ ප්‍රකාශ සටහන් කරගෙන තිබෙනවා.\nඑමෙන්ම ඇය කැටුව මංගල උත්සවයට පැමිණි සැමියා, දියණිය මෙන්ම ඥාතීන්ගෙන් ද ප්‍රකාශ ලබාගෙන ඇති බවයි විදෙස් පුවත් සේවාවල දැක්වෙන්නේ.\nඩුබායි රාජ්‍යයේ නීතිය අනුව රෝහලකින් පිටතදී සිදුවන ඕනෑම මරණයක් පිළිබඳ දැඩිව විමර්ශණ සිදු කෙරෙනවා.\nඑය ස්වභාවික මරණයක් වුව ද ඒ සම්බන්ධයෙන් දැඩි විමර්ශණයක් සිදු කිරීමයි ඩුබායි රාජ්‍යයේ නීතිය වන්නේ.\nඅදාළ ප්‍රකාශ ලබා ගැනීමෙන් අනතුරුව දේහය පශ්චාත් මරණ පරීක්ෂණ කටයුතු සඳහා ලබාදීමට තීරණය කර තිබෙනවා.\nඩුබායි ආරක්ෂක අංශ සඳහන් කර ඇත්තේ මරණ පරීක්ෂණයෙන් පසුව තවදුරටත් විමර්ශණ කිරීමට සිදුවනු ඇතැයි අපේක්ෂා කරන බවයි.\nඑමෙන්ම ශ්‍රීදේවීගේ සැමියා වන බොනී කපුර්ට ඩුබායි ආරක්ෂක අංශවල අනුමැතියකින් තොරව රටින් පිටවීමෙන් වලකින ලෙසට ද උපදෙස් ලැබී තිබෙනවා.\nමේ අතර සුපිරි නිලියගේ දුරකථන ඇමතුම් සම්බන්ධයෙන් ද ඩුබායි පොලිසිය පරීක්ෂණ ආරම්භ කර තිබෙනවා.\nහදිසි මරණයට සිදුවීමට පැය 48 කට පෙර සිට ශ්‍රීදේවිගේ දුරකථනයට ලැබුනු සහ ලබාගත් ඇමතුම් පිළිබඳ මෙහිදී විමර්ශණය කෙරෙන බව සඳහන්.\nඑක් අංකයකින් අඛණ්ඩවම ලැබුනු ඇමතුමක් පිළිබඳ මෙහිදී විශේෂ අවධානයක් යොමුවී ඇති බවයි වාර්තා වන්නේ.\nඇයගේ සිරුර ඉන්දියාවට රැගෙන ඒම සඳහා විශේෂ ගුවන් යානයක් ඩුබායි ගුවන්තොටුපලේ මේ වන විටත් බලාපොරොත්තුවෙන් සිටිනවා.\nඑහෙත් සිරුර රැගෙන යාමට මෙතෙක් අවසර හිමි නොවීම හමුවේ පස්වරු 4.30 ට පිටත්වීමට තිබු යානය තවදුරටත් ප්‍රමාද වී ඇති බවයි විදෙස් මාධ්‍ය වාර්තා පෙන්වා දෙන්නේ.",
       "URL": "https://www.hirunews.lk/184663/ලොවම-කැළඹූ-ශ්‍රී-දෙවි-ගේ-මරණයට-මොහොතකට-පෙර-ලැබුණු-දේ",
       "Category": "International News",
       "Parent URL": "https://www.hirunews.lk/international-news.php?pageID=390"
}