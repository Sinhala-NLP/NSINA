{
       "Source": "hirunews",
       "Timestamp": "Tuesday, 25 September 2018 - 10:39",
       "Headline": "ලෝක වෙළඳපොලේ තෙල් මිල තවත් ඉහළට",
       "News Content": "නිෂ්පාදනය ඉහළ නංවන ලෙස ඇමරිකානු ජනාධිපති ඩොනල්ඩ් ට්‍රම්ප් කළ ඉල්ලීම සෞදි අරාබිය සහ රුසියාව ප්‍රතික්ෂේප කිරීමත් සමඟ ලෝක වෙළඳපොලේ බොරතෙල් බැරලයක මිල ඩොලර් 81 ඉක්මවා තිබෙනවා.\nබ්‍රෙන්ට් වර්ගයේ බොරතෙල් බැරලයක මිල වසර හතරකින්, එනම් 2014 නොවැම්බර් මාසයෙන් පසු ඉහළම අගය සළකුණු කරමින්, ඊයේ (24) දිනයේදී ඩොලර් 81 යි ශත 16 ක් ලෙස සටහන් වුණා.\nදිනක් තුළ තෙල් මිල මෙලෙස සියයට 3කින් ඉහළ යාමද විශේෂත්වයක්.\nඔපෙක් හෙවත් තෙල් අපනයන කරන රටවල සංවිධානයේ විශාලතම නිෂ්පාදකයා වන්නේ සෞදි අරාබියයි.\nඑමෙන්ම රුසියාව, ඔපෙක් සංවිධානයෙන් පිටත විශාලතම තෙල් නිෂ්පාදකයා වනවා.\nතෙල් මිල සම්බන්ධයෙන් පසුගිය ඉරිදා ඔවුන් ඇල්ජියර්ස් නුවරට රැස්වී සාකච්ඡා කළද එය විසඳුමකින් තොරව අවසන් වුණා.\nඇමරිකානු සම්බාධක හේතුවෙන් ඉරාන තෙල් අලෙවිය පහත වැටීමද තෙල් මිල ඉහළ යාමට හේතුවක්.\nමෙම තත්ත්වය යටතේ තෙල් බැරලයක මිල ලබන වසර මුල භාගයේදී ඇමරිකානු ඩොලර් 100 ඉක්මවනු ඇතැයි ඇතැම් විචාරකයන් අනාවැකි පළ කරනවා.",
       "URL": "https://www.hirunews.lk/200678/ලෝක-වෙළඳපොලේ-තෙල්-මිල-තවත්-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=330"
}