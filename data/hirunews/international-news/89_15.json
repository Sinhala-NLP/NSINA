{
       "Source": "hirunews",
       "Timestamp": "Saturday, 09 October 2021 - 17:40",
       "Headline": "කොංගෝවේ මගී යාත්‍රාවක් පෙරලී 100 ක් අතුරුදන්",
       "News Content": "අප්‍රිකානු කොංගෝ ජනරජයේ මගී යාත්‍රාවක් පෙරලීමෙන් පුද්ගලයින් 100 කට වැඩි පිරිසක් මියගොස් හෝ අතුරුදන් වී තිබෙනවා.\nමළ සිරුරු 51 ක් ඊයේ සන්ධ්‍යාව වනවිට සොයා ගෙන ඇති අතර, 69 දෙනෙකු තවදුරටත් අතුරුදන්ව සිටි බවයි අනතුර සිදුවූ මොන්ගාලා ප්‍රාන්තයේ ආණ්ඩුකාර කාර්යාලය සඳහන් කළේ. 39 දෙනෙකු දිවි ගලවාගෙන තිබෙනවා.\nකොංගෝ නදියේ මෙම අනතුර සිදුව ඇත්තේ පසුගිය සඳුදා හෝ අඟහරුවාදා දිනයේදීයි.\nඑහෙත් ඉන් මෙතරම් හානියක් සිදුවූ බව අනාවරණ වී ඇත්තේ ඊයේ සන්ධ්‍යාවේදී බව විදෙස් වාර්තා සඳහන් කළා.\nකුඩා ලී ඔරු 9 ක් එකට බැඳ තනා ගත් පහුරකින් මොවුන් ගමන්ගෙන ඇති අතර, අයහපත් කාලගුණය අනතුරට හේතුව ලෙස සැලකෙනවා.",
       "URL": "https://www.hirunews.lk/284541/කොංගෝවේ-මගී-යාත්‍රාවක්-පෙරලී-100-ක්-අතුරුදන්",
       "Category": "International News",
       "Parent URL": "https://www.hirunews.lk/international-news.php?pageID=89"
}