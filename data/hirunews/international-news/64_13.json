{
       "Source": "hirunews",
       "Timestamp": "Friday, 28 January 2022 - 14:18",
       "Headline": "තරග විභාගයේ අක්‍රමිකතා සිදුවී යැයි ඉන්දියාවේ මගී දුම්රියක් ගිනිබත් කරයි",
       "News Content": "ඉන්දීය දුම්රිය සේවාවේ රැකියා සඳහා බඳවා ගැනීමට පැවති තරග විභාගයේ අක්‍රමිකතා පවතින බවට චෝදනා කරමින් බිහාර් ප්‍රාන්තයේ පට්නා අගනුවර මාර්ග අවහිර කරමින් අදත් දැවැන්ත විරෝධතා පැවැත්වුණා.\nවිශේෂයෙන් සමස්ත ඉන්දීය ශිෂ්‍ය සම්මේලනය ඇතුලු ශිෂ්‍ය සංවිධාන ඒ සඳහා එක්වූ අතර, විපක්ෂ දේශපාලන පක්ෂ මගින් හර්තාලයක්ද ප්‍රකාශයට පත් කර තිබෙනවා.\nදුම්රිය බඳවා ගැනීමේ විභාගයට විරෝධය පා ශිෂ්‍ය කණ්ඩායම් බිහාරයේ මගී දුම්රියකට ගිනි තැබූ අතර, තවත් දුම්රියකට ගල්මුල්වලින් පහරදුන්නේ ඉන්දියාව ජනරජ දිනය සමරද්දියි.\nඉන්දීය දුම්රිය සේවාවේ තාක්ෂණික නොවන අංශ සඳහා 35,000 ක පිරිසක් බඳවා ගැනීමට පැවති මෙම තරග විභාගයට එක්කෝටි විසිපන් ලක්ෂයක් අපේක්ෂකයන් අයදුම්කර තිබෙනවා.\nඑහිදී විභාගය සඳහා තෝරාගත් පිරිස හැට ලක්ෂයක්.\nමෙවර දුම්රිය තරග විභාගය අදියර දෙකකින් පැවැත්වීම පිළිබඳවයි ශිෂ්‍ය කණ්ඩායම් විරෝධය පළ කළේ.\nපළමු අදියරයෙන් සමත්වූවන්ට දෙවන අදියරයේදී අසාධාරණයක් සිදුවන බවට ඔවුන් චෝදනා කළා.\nමෙය ලබන මස පැවැත්වෙන උත්තර් ප්‍රදේශ් ප්‍රාන්ත මැතිවරණය අවසන් වනතුරු බඳවාගැනීම් කල් දැමීමේ කුමන්ත්‍රණයක් ලෙසට ඇතමුන් හඳුන්වනවා.",
       "URL": "https://www.hirunews.lk/295457/තරග-විභාගයේ-අක්‍රමිකතා-සිදුවී-යැයි-ඉන්දියාවේ-මගී-දුම්රියක්-ගිනිබත්-කරයි",
       "Category": "International News",
       "Parent URL": "https://www.hirunews.lk/international-news.php?pageID=64"
}