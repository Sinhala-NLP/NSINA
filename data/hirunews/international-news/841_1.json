{
       "Source": "hirunews",
       "Timestamp": "Monday, 13 May 2013 - 19:23",
       "Headline": "නවාස් ෂරිෆ්ගෙන් මන්මෝහන් සිංට ආරාධනයක්.",
       "News Content": "පාකිස්තානයේ  අග්‍රාමාත්‍ය ධුරයට යළි පත්වී සිටින නවාස් ෂරිෆ්, තමා දිවුරුම්දීමේ උත්සවය  සඳහා ඉන්දීය අග්‍රාමාත්‍ය මන්මෝහන් සිංට ආරාධනා කර තිබෙනවා. සෙනසුරාදා  පැවැති පාකිස්තාන මැතිවරණයේ මැතිවරණයේ ජයග්‍රාහකයා නවාස් ෂරිෆ්ගේ  පාකිස්තාන මුස්ලිම් ලීගය බව එරට මැතිවරණ කොමිසම මෙතෙක් නිළ වශයෙන්  ප්‍රකාශයට පත් කර නැහැ. කෙසේ නමුත්, මීළඟ පාකිස්තාන පාර්ලිමේන්තුවේ  විශාලතම පක්ෂය එය බව දැන් තහවුරු වී අවසන්. නවාස් ෂරිෆ් අද (13) ප්‍රකාශ  කළේ ඉන්දු - පාකිස්තාන සබඳතා නතර වූ තැන් පටන් යලි ආරම්භ කළ යුතු බවයි.  ඉන්දියාවෙන් ආරාධනයක් නොලැබුණ ද තමා එහි චාරිකා කිරීමට සූදානම් බව ඔහු  ප්‍රකාශ කළා. නවාස් ෂරිෆ්ගේ ජයග්‍රහණයට සුබ පැතූ ඉන්දීය අග්‍රමාත්‍ය  මන්මෝහන් සිං ප්‍රකාශ කළේ ඉන්දු - පාකිස්තාන මිත්‍රත්වය, සහයෝගීතාව සහ  සාමය සාක්ෂාත් කර ගැනීම උදෙසා ඔහු සමග එක්ව කටයුතු කිරීමට සූදානම් බවයි.  ඉන්දු - පාකිස්තාන සබඳතා ඉදිරියට රැගෙන යාම සඳහා නවාස් ෂරිෆ් කළ ප්‍රකාශය  පැසසිය යුතු බව ද ඉන්දීය අග්‍රාමාත්‍යවරයා ප්‍රකාශ කළා. කෙසේ නමුත්,  ඉන්දියාව පිළිබද පාකිස්තානයේ ආකල්පය වෙනස් වන තුරු නවාස් ෂරිෆ්ට ඉන්දියාවට  පැමිණෙන ලෙස ආරාධනා නොකළ යුතු බව විපක්ෂ භාරතීය ජනතා පක්ෂය පවසනවා. එහෙත්  නවාස් ෂරිෆ් සහ මන්මෝහන් සිං ඉන්දු - පාකිස්තාන සබඳතා යථා තත්ත්වයට පත්  කිරීමට සමත්වනු ඇති බව දේශපාලන විචාරකයන්ගේ අදහසයි.",
       "URL": "https://www.hirunews.lk/58908/නවාස්-ෂරිෆ්ගෙන්-මන්මෝහන්-සිංට-ආරාධනයක්",
       "Category": "International News",
       "Parent URL": "https://www.hirunews.lk/international-news.php?pageID=841"
}