{
       "Source": "hirunews",
       "Timestamp": "Monday, 16 September 2013 - 19:29",
       "Headline": "බටහිර බලවතුන්ගෙන් සිරියාවට තවත් කොක්කක්.",
       "News Content": "සිරියාව විසින් එකඟ වූ පරිදි සිය රසායනික අවි භාරදීමට අපොහොසත් වුවහොත්, දරුණු ප්‍රතිවිපාකවලට මුහුණදීමට සිදුවන බව සඳහන් ජගත් සංවිධාන නියෝගයක් බටහිර බලවතුන් ඉල්ලා සිටිනවා. ප්‍රංශය, බ්‍රිතාන්‍යය සහ ඇමෙරිකා එක්සත් ජනපදය, පැරිසියේ පැවැත්වූ සාකච්ඡාවලින් අනතුරුවයි මෙම ඉල්ලීම කර ඇත්තේ. රුසියාව සහ ඇමෙරිකා එක්සත් ජනපදය අතර ඇති වූ එකඟතාවට අනුව සිරියාව සතියක් ඇතුළත සිය රසායනික අවි සියල්ල හෙළිදරව් කළ යුතු අතර, ලබන වසරේ මැදභාගය වනවිට මුළුමනින්ම රසායනික අවි අත්හල යුතුයි. දමස්කස් නුවර සිදුවූ රසායනික අවි ප්‍රහාරයෙන් පසු ඇමෙරිකාව, සිරියාවට එරෙහි හමුදා ප්‍රහාරයකට ද සූදානම් වුණා. ඉන් අනතුරුවයි රුසියාව මැදිහත් වී සිරියාවේ රසායනික අවි තුරන් කිරීමේ ගිවිසුමක් ඇති කළේ. මේ අතර, රසායනික අවි ප්‍රහාරය සම්බන්ධයෙන් ජගත් සංවිධාන නිරීක්ෂකයන්ගේ වාර්තාව මහලේකම් බෑන් කී මූන් විසින් අද ප්‍රකාශයට පත් කිරීමට නියමිතයි.",
       "URL": "https://www.hirunews.lk/67325/බටහිර-බලවතුන්ගෙන්-සිරියාවට-තවත්-කොක්කක්",
       "Category": "International News",
       "Parent URL": "https://www.hirunews.lk/international-news.php?pageID=803"
}