{
       "Source": "hirunews",
       "Timestamp": "Monday, 01 February 2021 - 6:25",
       "Headline": "අවුන් සාන් සූකී එරට හමුදා අත්අඩංගුවට",
       "News Content": "මියන්මාරයේ ප්‍රජාතන්ත්‍රවාදය සඳහා වූ ජාතික ලීගය පක්ෂයේ නායක අවුන්සාන් සුකී අත්අඩංගුවට ගෙන ඇති බව පක්ෂයේ ප්‍රකාශකයෙකු සඳහන් කළා.\nඇය අත්අඩංගුවට ගැනීමට පැහැදිලි හේතුවක් එරට හමුදාව දක්වා නොමැති අතර කෙසේ වෙතත් පසුගිය මැතිවරණය ජය ගැනීමෙන් පසුව ඇයගේ පක්ෂයට බලය හිමි පාර්ලිමේන්තුවේ පහළ මන්ත්‍රී මණ්ඩය අද පළමු වරට රැස්වීමට නියමිතව තිබුණා.\nමෙම රැස්වීම කල් දමන ලෙසට හමුදාව දැනුම් දී තිබූ බවයි විදෙස් වාර්තා සඳහන් කළේ.\nඑම ඉල්ලීම නොසලකා හරිමින් මෙම රැස්වීම පැවැත්වීමට උත්සහ කිරීම අවුන්සාන් සුකී අත්අඩංගුවට ගැනීමට ආසන්නතම හේතුව ලෙසයි විශ්වාස කෙරෙන්නේ.\nපසුගිය නොවැම්බර් මාසයේ පැවති මහ මැතිවරණයෙන් අවුන්සාන් සුකී නායකත්වය දරණ ජාතික ලීගය ජයගත් අතර එරට හමුදාව ප්‍රකාශ කළේ එම මැතිවරණය වංචා සහගත එකක් බවයි.\n2011 දක්වා මියන්මාරයේ හමුදා පාලනයක් පැවති අතර අවුන්සාන් සුකී නිවාස අඩස්සියේ පසුවුණා.",
       "URL": "https://www.hirunews.lk/261281/අවුන්-සාන්-සූකී-එරට-හමුදා-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=138"
}