{
       "Source": "hirunews",
       "Timestamp": "Saturday, 08 February 2020 - 15:56",
       "Headline": "කොරෝනා දත්ත පොදුවේ හුවමාරු කර ගත යුතුයි - ලෝක සෞඛ්‍ය සංවිධානයේ ප්‍රධානියා කියයි",
       "News Content": "ගෝලීය වශයෙන් පැතිරී ඇති කොරෝනා වෛරසය පිළිබඳ දත්ත හුවමාරු කර ගැනීමට ඇතැම් රටවල් මැලිවන බව ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් පවසනවා.\nමේ අවස්ථාවේදී සමාජ, දේශපාලනමය සහ ආර්ථික විෂමතා පසෙකලා සියල්ලන්ම පොදු සතුරා වූ වෛරසයට එරෙහිව සටන් වැදිය යුතු බවයි ඔහු අවධාරණය කළේ.\nජිනීවා නුවර ඊයේ පැවති මාධ්‍ය හමුවකදී ලෝක සෞඛ්‍ය සංවිධානයේ ප්‍රධානියා වැඩිදුරටත් කියා සිටියේ වෛරසය පැතිරීමේ ප්‍රවණතාව මේ වනවිට අඩුවෙමින් පවතින බවයි.\nඑහෙත් අවධානයෙන් කටයුතු නොකළහොත් එම තත්ත්වය වෙනස්විය හැකි බවටද ඔහු අනතුරු ඇඟවීමක් කළා.\nකොරෝනා වෛරසය පැතිරීමත් සමඟ මුඛ ආවරණ ඇතුළු ආරක්ෂිත ඇඟළුම් හා උපකරණවල ඉල්ලූම සිය ගුණයකින් ඉහළගොස් ඇති අතර, ඒවායේ මිල විසි ගුණයකින් පමණ වැඩි වී ඇති බවයි ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් කියා සිටියේ.",
       "URL": "https://www.hirunews.lk/233980/කොරෝනා-දත්ත-පොදුවේ-හුවමාරු-කර-ගත-යුතුයි-ලෝක-සෞඛ්‍ය-සංවිධානයේ-ප්‍රධානියා-කියයි",
       "Category": "International News",
       "Parent URL": "https://www.hirunews.lk/international-news.php?pageID=200"
}