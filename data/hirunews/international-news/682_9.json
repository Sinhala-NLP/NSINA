{
       "Source": "hirunews",
       "Timestamp": "Tuesday, 08 December 2015 - 13:48",
       "Headline": "චෙන්නායි පිරිසිදු කිරීමට දැවැන්ත මෙහෙයුමක්",
       "News Content": "වසර සියයකින් විශාලතම ජල ගැල්මට මුහුණ දුන් ඉන්දියාවේ - තමිල්නාඩු ප්‍රාන්තයේ චෙන්නායි නුවර පිරිසිදු කිරීමේ කටයුතු දැන් ආරම්භ කර තිබෙනවා.\nපුද්ගලයන් 280 කට වැඩි පිරිසක් ජීවිතක්ෂයට පත්වූ ජල ගැල්ම මේ වනවිට පහව යමින් පවතින බවයි ඉන්දීය මාධ්‍ය සඳහන් කළේ. ඒ සමගම නගරයේ වීථි පුරා පැතිරී ඇති කුණු කසල මෙන්ම, නිවෙස්වල රැදී ඇති අපද්‍රව්‍ය ඉවත් කිරීම සදහා ක්‍රියාත්මක වන්නේ දැවැන්ත මෙහෙයුමක්.\nඒ අනුව, ජනතාව ජලයෙන් යටවී තිබූ සිය නිවෙස්, කාර්යාල, කඩසාප්පු සහ ප්‍රදර්ශනාගාර පිරිසිදු කරමින් සිටින බව ඉන්දීය මාධ්‍ය වැඩිදුරටත් සදහන් කළා. එක් නිවැසියෙකු සඳහන් කර ඇත්තේ ජල ගැල්මෙන් තම නිවසේ රූපවාහිනි යන්ත්‍ර 3 ක්, ශීතකරණ දෙකක් සහ රෙදි සෝදන යන්ත්‍රයක් ද විනාශ වී ඇති බවයි. ඉන්දීය ආරක්ෂක හමුදාවන් ද චෙන්නායි පිරිසිදු කිරීමේ මෙහෙයුමට මෙන්ම, විපතට පත්වූවන්ට ආහාර පිරිසිදු ජලය සහ වෛද්‍යාධාර සැපයීමට එක්ව සිටිනවා.",
       "URL": "https://www.hirunews.lk/121602/චෙන්නායි-පිරිසිදු-කිරීමට-දැවැන්ත-මෙහෙයුමක්",
       "Category": "International News",
       "Parent URL": "https://www.hirunews.lk/international-news.php?pageID=682"
}