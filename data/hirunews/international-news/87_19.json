{
       "Source": "hirunews",
       "Timestamp": "Sunday, 17 October 2021 - 10:37",
       "Headline": "නාගයෙකු යොදාගෙන බිරිඳව මරා දැමූ සැමියා සිපිරි ගෙට",
       "News Content": "නාගයෙකු යොදාගෙන සිය බිරිඳව ඝාතනය කර ඊට වැරදිකරු වූ සැමියෙකු ජීවිතාන්තය දක්වා රක්ෂිත බන්ධනාගාර ගත කළ පුවතක් ඉන්දියාවෙන් වාර්තා වනවා.\nසූරජ් කුමාර් නැමැති 28 හැවිරිදි පුද්ගලයෙකුටයි ඉන්දීය අධිකරණයක්  විසින් මෙම දඬුවම පනවා ඇත්තේ.\nසැකකරු විසින් මීට පෙර සිය බිරිඳ ඝාතනය කිරීමේ අරමුණින් උග්‍ර විෂ සහිත පොළගෙකු ඇයට දෂ්ඨ කිරීමට සලස්වා ඇති බව සිදුකළ පරීක්ෂණ වලදී අනාවරණය වී ඇත්තේ.\nපොළඟා දෂ්ඨ කිරීමෙන් පසු අදාල කාන්තාව මාස දෙකක පමණ කාලයක් රෝහල් ගතව ප්‍රතිකාර ලබා ඇති බවට ද තොරතුරු වාර්තා වනවා.\nඑම උත්සාහයෙන් ඇය ජීවිතක්ෂයට පත් නොවීමත් සමඟ නාගයෙකු යොදාගෙන ඇයව මරා දැමීමටයි සැකකාර සැමියා පසුව සැලසුම් කර ඇත්තේ.\nඒ අනුව රෝහල් ගතව ප්‍රතිකාර ලබා 25 හැවිරිදි සිය බිරිඳ නිවසට පැමිණීමෙන් අනතුරුව නිවසේ නිදා සිටින අවස්ථාවක සැමියා විසින් නාගයෙකු රැගෙන විත් ඇය අසලට දමා දෂ්ඨ කිරීමට සලස්සවා මෙම ඝාතනය සිදුකර ඇති බවයි හෙළි වී ඇත්තේ.\nසිය බිරිඳ සතුව ඇති දේපල ලබා ගැනීමෙන් අරමුණින් සැකකරු මෙම ඝාතනය සිදුකර ඇති බවට අනාවරණය වී තිබෙනවා.\nකාන්තාවගේ ඝාතනයට අදාලව එරට ආරක්ෂක අංශ සිදුකළ පරීක්ෂණ වලදී සැකකරු නාගයා මිලදී ගත් පුද්ගලයා ද අත්අඩංගුවට ගෙන ඇති අතර ඔහු අධිකරණයට ඉදිරිපත් කිරීමෙන් පසු ලබාදුන් සාක්ෂි හමුවේ සැකකාර සැමියාට එරෙහිව එල්ල වී තිබූ චෝදනා තවදුරටත් ඔප්පු වූ බවයි ඉන්දීය මාධ්‍ය වාර්තා කළේ.\nපසුගිය සඳුදා, කේරළ ප්‍රාන්තයේ කොලම් ප්‍රදේශයේ අධිකරණයකින් සැකකාර සැමියාට මෙලෙස දඬුවම් පමුණවා ඇති අතර දඩුවම් නියම කළ අධිකරණය පවසා ඇත්තේ ඉන්දියාව තුළ සතුන් යොදාගෙන සිදුකරන මනුෂ්‍ය ඝාතන රැල්ලක් මේ වනවිට මතුව ඇති බවයි.",
       "URL": "https://www.hirunews.lk/285235/නාගයෙකු-යොදාගෙන-බිරිඳව-මරා-දැමූ-සැමියා-සිපිරි-ගෙට",
       "Category": "International News",
       "Parent URL": "https://www.hirunews.lk/international-news.php?pageID=87"
}