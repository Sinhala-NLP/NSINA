{
       "Source": "hirunews",
       "Timestamp": "Saturday, 27 July 2019 - 8:13",
       "Headline": "බංග්ලාදේශයේ ගං වතුරෙන් 114ක් මරුට",
       "News Content": "මෝසම් වැසි සමඟ ඇති වූ ජල ගැලීම් හේතුවෙන් බංග්ලාදේශයේ ජීවිත හානි සංඛ්‍යාව ඊයේ වන විට 114 දක්වා ඉහළ ගියා.\nපසුගිය දින තුන තුළ පමණක් එලෙස වාර්තා වූ මරණ සංඛ්‍යාව 30ක්. ජලයේ ගිලීමෙන් ජීවිත හානි වැඩි සංඛ්‍යාවක් සිදුවී ඇති අතර, නාය යාම්, සර්පයන් දෂ්ට කිරීම් සහ අකුණුසැර හේතුවෙන් ද තවත් පිරිසක් මිය ගොස් තිබෙනවා.\nඋතුරුදිග ජමාල්පූර් ප්‍රදේශයේදී වයස අවුරුදු 6ත්, 18ත් අතර දැරියන් 5 දෙනෙකු ඔවුන් රැගත් බෝට්ටුව පෙරළී යාමෙන් මරුමුවට පත්වුණා.\nහිමාලයෙන් ආරම්භ වී බංග්ලාදේශයෙන් ඉන්දීය සාගරයට වැටෙන බ්‍රහ්මපුත්‍ර නදියේ ජල මට්ටම පසුගිය 10 වන දා සිට සීග්‍රයෙන් ඉහළ ගිය අතර, එය පිටාර ගැලීමෙන් පුද්ගලයන් දොලොස් ලක්ෂයක් අවතැන් වුණා.\n1975 වසරෙන් පසු එම ගංඟාවේ ජල මට්ටම ඉහළම අගයක් සලකුණු කර ඇත්තේ පසුගිය සතියේදියි.\nබංග්ලාදේශයේ ජල ගැල්මෙන් පීඩාවට පත් මුළු සංඛ්‍යාව පනස් ලක්ෂයකට අධිකයි.",
       "URL": "https://www.hirunews.lk/221113/බංග්ලාදේශයේ-ගං-වතුරෙන්-114ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=249"
}