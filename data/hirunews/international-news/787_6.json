{
       "Source": "hirunews",
       "Timestamp": "Sunday, 10 November 2013 - 19:41",
       "Headline": "‘හයියාන්’ට බියෙන් වියට්නාමයේ හය ලක්ෂයක් ඉවතට.",
       "News Content": "දසදහසකට ආසන්න පිරිසකට මරු කැඳවමින් පිලිපීනයට බලපෑ හයියාන් සුළි කුණාටුව වියට්නාමය වෙත ළගාවෙමින් පවතින බව විදෙස් වාර්තා පවසනවා. සුළි කුණාටුවේ බලපෑමට ලක්වේ යැයි බලාපොරොත්තුවෙන් වියට්නාමයේ උතුරු දිග ප්‍රදේශයෙහි ජනතාව හය ලක්ෂයකට වැඩි පිරිසක් අද (10) ආරක්ෂිත ස්ථාන කරා යොමු කෙරුණා. හයියාන් සුළි කුණාටුව හෙට උදෑසන වන විට වියට්නාමයේ උතුරු ප්‍රදේශයේ ගොඩබිම වෙත කඩාවැදීමට ඉඩ ඇති බවයි එරට කාලගුණ දෙපාර්තමේන්තුව සඳහන් කර ඇත්තේ. කෙසේ වෙතත් සුළි කුණාටුවෙන් ආරක්ෂාවීම සඳහා ජනතාව ඉවත් කිරීමට යාමේදී පුද්ගලයන් සිව්දෙනෙකු මියගොස් ඇති බවයි විදෙස් වාර්තා සඳහන් කළේ.\nහයියාන් සුළි කුණාටුව හේතුවෙන්  පිලිපීනයේ අවතැන් වූ ජනතාවට මේ වනවිට ලොව රටවල් රැසකින් ආධාර ලැබෙමින් පවතිනවා. නවසීලන්තය සහ  ඕස්ට්‍රේලියාව ඒ අතරින් ප්‍රමුඛයි. මේ වනවිටත්  සුළි කුණාටුව හේතුවෙන් පීඩාවට පත් පිලිපීන වැසියන් මුදාගැනීමේ මෙහෙයුම් ක්‍රියාත්මක අතර සහන ලබාදීමේ කටයුතුද ආරම්භ කර ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/71117/හයියාන්ට-බියෙන්-වියට්නාමයේ-හය-ලක්ෂයක්-ඉවතට",
       "Category": "International News",
       "Parent URL": "https://www.hirunews.lk/international-news.php?pageID=787"
}