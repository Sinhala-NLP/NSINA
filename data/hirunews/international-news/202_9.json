{
       "Source": "hirunews",
       "Timestamp": "Saturday, 01 February 2020 - 19:33",
       "Headline": "ස්පාඤ්ඤයෙනුත් කොරෝනා ආසාදිතයින්",
       "News Content": "ලෝකයේම දැඩි අවධානයට ලක් වූ නව කොරෝනා වෛරසය ආසාදනය වූ පුද්ගලයෙකු ප්‍රථම වරට අද (01) ස්පාඤ්ඤයෙන් වාර්තා වුණා.\nඒ අනුව, වෛරසය ව්‍යාප්ත වූ 27 වන රට වන්නේ ස්පාඤ්ඤයයි.\nගත වූ පැය 24 තුළ චීන ජාතිකයින් 46 දෙනෙකුට දිවි අහිමි කර ඇති නව කොරෝනා වෛරසයෙන් මේ වනවිට ජිවිතක්ෂයට පත්ව ඇති පුද්ගලයින් සංඛ්‍යාව 259 ක්.\nචීනයෙන් ආසාදිතයින් 11,791 ක් වාර්තා වී ඇති අතර, මේ වනවිට රෝගීන් 218 දෙනෙකු සුවය ලබා රෝහල් වලින් පිටව ගොස් තිබෙනවා.\nමේ අතර, චීනයේ - වුහාන් නගරයේ සිරව සිටි ඉන්දීය ජාතිකයින් 400 දෙනෙකු අද (01) විශේෂ යානයකින් ඉන්දියාවට රැගෙන එනු ලැබුවා.\nඑමෙන්ම, චීනයේ හුබෙයි ප්‍රාන්තයේ සිරව සිටි ඉන්දුනීසියානු වැසියන් 250 දෙනෙකු ද, අද යළි එරටට රැගෙනවිත් තිබෙනවා.\nඑසේම, චීනය තුළ පිහිටි සිය කාර්යාල වසා දැමීමට ඇපල් සමාගමද පියවර ගත්තා.\nවිදෙස් මාධ්‍ය වාර්තා කළේ පෙබරවාරි 9 වනදාතුරු මෙලෙස සිය කාර්යාල වසා දමන බව ඇපල් සමාගම නිවේදනය කර ඇති බවයි.\nගූගල් සමාගම ද මීට පෙර චීනයේ පිහිටි සිය කාර්යාල වසා දැමීමටයි පියවර ගත්තේ.\nමේ අතර, මාරාන්තික කොරෝනා වෛරසය තවදුරටත් ව්‍යාප්ත වද්දී, ඉන්දියාව ඉන් වැළකී සිටීමට භාවිත කරන මුහුණු ආවරණ සහ ආරක්ෂිත ඇඟලුම් අපනයනය තහනම් කර තිබෙනවා.\nඒ සඳහා හේතුවක් ඉන්දීය රජය ඉදිරිපත් කර නොමැති බවයි විදෙස් වාර්තා සඳහන් කළේ.",
       "URL": "https://www.hirunews.lk/233514/ස්පාඤ්ඤයෙනුත්-කොරෝනා-ආසාදිතයින්",
       "Category": "International News",
       "Parent URL": "https://www.hirunews.lk/international-news.php?pageID=202"
}