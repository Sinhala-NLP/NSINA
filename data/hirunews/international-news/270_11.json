{
       "Source": "hirunews",
       "Timestamp": "Friday, 03 May 2019 - 7:06",
       "Headline": "‘ෆොනී’ චණ්ඩ මාරුතය නිසා, කොල්කටා ගුවන් තොටුපළ අද වැසේ",
       "News Content": "ජීවිත දස දහසක් පමණ බිලි ගනිමින් දකුණු ඉන්දියාවේ ඔඩීෂා වෙරළ තීරයට ඉමහත් විනාශයක් සිදුකළ 1999 වසරේ සුපිරි සුළි සුළඟට පසු වර්ධනය වූ ප්‍රබලතම චණ්ඩ මාරුතය ‘ෆොනී’ ආසන්න වීමත් සමඟ දස ලක්ෂයකට අධික පිරිසක් ආරක්ෂිත ස්ථාන කරා ඉවත් කරගෙන තිබෙනවා.\nඔවුන් තාවකාලික කඳවුරුවල රදවා ඇති අතර ගම්මාන දස දහසක් පමණ සහ නගර 50කට වැඩි සංඛ්‍යාවක් සුළි සුළං පථයේ පිහිටා ඇති බවයි ඉන්දීය මාධ්‍ය සඳහන් කළේ.\nෆොනී චණ්ඩ මාරුතය හේතුවෙන් කෝලකටාවේ නෙටාජි, සුභාෂ් චන්ද්‍රබෝස් ජාත්‍යන්තර ගුවන් තොටුපළ මෙන්ම ඔඞීෂා අගනුවර භූබනේෂ්වර් ගුවන් තොටුපළ ද අද පෙරවරු 9.30 සිට වසා දැමීමට නියමිතයි.\nදකුණු ඉන්දියාවේ දුම්රිය ගමන් වාර 200ක් පමණ අද අවලංගු කර ඇති අතර, සුළි සුළඟ බෙංගාල වෙරළ ඔස්සේ බංග්ලාදේශය දෙසට ගමන් කරනු ඇතැයි අපේක්ෂිතයි.\nසුළි සුළඟ ආන්ද්‍ර ප්‍රදේශ් සහ තමිල්නාඩු ප්‍රාන්තවලට ද බලපෑම් ඇති කරන බවට ඉන්දීය කාලගුණ අංශ අනාවැකි පළ කළා.\nසුළි සුළඟ පැමිණීමට පෙර බංග්ලාදේශය ද සිය වෙරළාසන්න දිස්ත්‍රික් 19කින් ජනතාව ඉවත් කර ගැනීමට කටයුතු යොදා තිබෙනවා.",
       "URL": "https://www.hirunews.lk/215639/ෆොනී-චණ්ඩ-මාරුතය-නිසා-කොල්කටා-ගුවන්-තොටුපළ-අද-වැසේ",
       "Category": "International News",
       "Parent URL": "https://www.hirunews.lk/international-news.php?pageID=270"
}