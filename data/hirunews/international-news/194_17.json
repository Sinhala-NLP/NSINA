{
       "Source": "hirunews",
       "Timestamp": "Saturday, 29 February 2020 - 11:07",
       "Headline": "කොරෝනා වෛරසය ගැන උතුරු කොරියාව අවධානයෙන්",
       "News Content": "කොවිඞ් නයින්ටීන් හෙවත් නව කොරෝනා වෛරසය තම රට තුළ පැතිරීම වැළැක්වීමට නොහැකි වුවහොත් දැඩි ප්‍රතිවිපාකවලට මුහුණදීමට සිදුවිය හැකි බවට උතුරු කොරියානු නායක කිම් ජොං අන් සිය පක්ෂයේ ප්‍රධානීන්ට අනතුරු අගවා තිබෙනවා.\nසාපේක්ෂව දුර්වල සෞඛ්‍ය ආරක්ෂණ පද්ධතියක් සහිත උතුරු කොරියාව වෛරසය පැතිරීම වැළැක්වීමේ අරමුණෙන් දැනටමත් සිය දේශසීමා වසා දමා අවසන්.\nඋතුරු කොරියානු කම්කරු පක්ෂයේ ඉහළ පෙළේ නිළධාරීන් අමතමින් කිම් ජොං අන් වැඩිදුරටත් සඳහන් කර ඇත්තේ මහජන ආරක්ෂාව උදෙසා සියළු පියවර ගත යුතු බවයි.\nමේ අතර, උතුරු කොරියාවට කොරෝනා වෛරසය හා සටන් වැදීම සඳහා අවශ්‍ය උපකරණ අපනයනය කිරීමට එරට වෙත පනවා ඇති සම්බාධක ලිහිල් කරන ලෙස ජගත් සංවිධානයේ ජර්මානු තානාපතිවරයා ආරක්ෂක මණ්ඩලයෙන් ඉල්ලීමක් කර තිබෙනවා.",
       "URL": "https://www.hirunews.lk/235474/කොරෝනා-වෛරසය-ගැන-උතුරු-කොරියාව-අවධානයෙන්",
       "Category": "International News",
       "Parent URL": "https://www.hirunews.lk/international-news.php?pageID=194"
}