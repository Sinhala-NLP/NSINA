{
       "Source": "hirunews",
       "Timestamp": "Thursday, 15 August 2013 - 12:54",
       "Headline": "ඉන්දියාවෙන් පාකිස්තානයට කොන්දේසියක්.",
       "News Content": "පාකිස්තානය සමග සමීපව කටයුතු කරන්නට නම් ඔවුන් ඉන්දියාවට එරෙහිව දියත් කරන ප්‍රහාර නැවැත්විය යුතු බව ඉන්දීය අග්‍රාමාත්‍ය මන්මෝහන් සිං පවසනවා. නවදිල්ලි නුවර රතු බලකොටුවේ පැවති ඉන්දීය නිදහස් උත්සවයට එක්වෙමින් ඉන්දීය අග්‍රාමාත්‍යවරයා මේ බව සඳහන් කළා. කෙසේ වෙතත්, ඉන්දීය රජය අසල්වැසි රාජ්‍යයන් සමග සමීපව කටයුතු කරන බවයි ඉන්දීය අග්‍රාමාත්‍ය මන්මෝහන් සිං එහිදී පෙන්වා දුන්නේ. මේ අතර, එරට ප්‍රධාන විපක්ෂය වන භාරතීය ජනතා පක්ෂයේ මීළඟ අගමැති අපේක්ෂකයා ලෙස සැලකෙන ගුජරාට් ප්‍රාන්ත ප්‍රධාන අමාත්‍ය නරේන්ද්‍ර මෝඩි ද අහමදාබාද් හි පැවති නිදහස් උත්සවයකට එක්වෙමින් ඉන්දීය අග්‍රාමාත්‍යවරයාගෙන් ඉල්ලීමක් කළා. ඒ, ඉන්දීය හමුදාව තවදුරටත් ශක්තිමත් කිරීමට පියවර ගන්නා ලෙසයි. එමෙන්ම, මධ්‍යම පාන්තික ජනතාව කෙරෙහි අවධානය යොමුකරන ලෙසද ඔහු ඉල්ලා සිටියා. ඉන්දියාවේ නිදහස් දිනය සමරන අද කාශ්මීර දේශ සීමාවේ දැඩි ආරක්ෂාවක් යොදා තිබූ බවයි ඉන්දීය මාධ්‍ය වාර්තා කරන්නේ.",
       "URL": "https://www.hirunews.lk/65120/ඉන්දියාවෙන්-පාකිස්තානයට-කොන්දේසියක්",
       "Category": "International News",
       "Parent URL": "https://www.hirunews.lk/international-news.php?pageID=813"
}