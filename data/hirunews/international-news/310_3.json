{
       "Source": "hirunews",
       "Timestamp": "Sunday, 09 December 2018 - 17:27",
       "Headline": "ඉන්දියාව පෙරමුණට",
       "News Content": "විදේශයන් හි සේවය කරන ශ්‍රමිකයන් විසින් සිය රට වෙත එවනු ලබන මුදල් ප්‍රමාණය අතින් ඉන්දියාව පෙරමුණ ගන්නා බව ලෝක බැංකු වාර්තාවකින් හෙළිවී තිබෙනවා.\nඑමඟින් පෙන්වා දෙන්නේ මේ වසරේදී විදේශගත ඉන්දියානුවන් සිය රටට ප්‍රේෂණය කළ විනිමය ප්‍රමාණය ඇමරිකානු ඩොලර් බිලියන 80 ඉක්මවනු ඇති බවයි.\nඩොලර් බිලියන 67 ක් සිය රට වෙත එවූ චීනය දෙවන තැන ගන්නා අතර, ඩොලර් බිලියන 34 බැගින් සිය රටට එවූ මෙක්සිකෝව සහ පිලිපීන විගාමිකයන් තුන්වන සහ හතරවන ස්ථාන හිමිකරගෙන තිබෙනවා.\nපස්වන ස්ථානයේ සිටින ඊජිප්තු වාසීන් විදේශයන් හි සිට සිය රටට ප්‍රේෂණය කළ මුදල් ප්‍රමාණය ඩොලර් මිලියන 26 ක් වන අතර, පාකිස්ථානය මුල් ස්ථාන 10 අතරට පැමිණ ඇත්තේ ඩොලර් බිලියන 19 ක විදේශ විිනිමය විගාමිකයන් වෙතින් හිමිකරගනිමින්.\nලෝක බැංකු වාර්තාව වැඩිදුරටත් පෙන්වා දෙන්නේ මේ වසරේදී දකුණු ආසියාතිකයන් සිය රටවල් වෙත ප්‍රේෂණය කළ විදේශ විනිමය ප්‍රමාණය ඩොලර් මිලියන 132 දක්වා සියයට 13.5 කින් ඉහළ ගොස් ඇති බවයි.",
       "URL": "https://www.hirunews.lk/205807/ඉන්දියාව-පෙරමුණට",
       "Category": "International News",
       "Parent URL": "https://www.hirunews.lk/international-news.php?pageID=310"
}