{
       "Source": "hirunews",
       "Timestamp": "Saturday, 22 August 2015 - 13:19",
       "Headline": "Update :උතුරු හා දකුණු කොරියා සාකච්ඡා  පළමු අදියර අවිනිශ්චිත මට්ටමක",
       "News Content": "ගැටුම්කාරි තත්ත්වය නවතා දැමීමේ අරමුණින් උතුරු සහ දකුණු කොරියානු බලධාරින් අතර පැවැත්වෙන සාකච්ඡා  අවිනිශ්චිත මට්ටමක පවතින බව විදෙස් වාර්තා පවසනවා. උතුරු, දකුණු කොරියානු දේශසීමාවේ පිහිටි පැන් - මුන් - ජොම් ගම්මානයේ පැවැත්වෙන මෙම සාකච්ඡාව සඳහා දෙරටේ ඉහළ පෙලේ නායකයින් සහභාගි වී ඇති බව සඳහන්.\nපසුගිය දින කිහිපය තුළ දෙරටේ ඉදිරි ආරක්ෂක වලල්ලේ සිටි හමුදා සෙබළුන් රොකට් සහ ෂෙල් වෙඩි ප්‍රහාරයන් කිහිපයක් සිදුකළා. කෙසේ වුවත් පවතින ගැටුම්කාරි තත්ත්වය ඉවත් කර ගන්නා ලෙස ජගත් සංවිධානය ද දෙරටේ නායකයින්ගෙන් ඉල්ලා තිබෙනවා.\nUpdate : Saturday, 22 August 2015 - 19:24\n----------------------------------------\nයුද උණුසුම මැද උතුරු සහ දකුණු කොරියානු සාකච්ඡාවක්\nදේශසීමා ප්‍රදේශයේ උතුරු කොරියානු විරෝධී ගුවන් විදුලි ප්‍රචාර නතර කරන ලෙස සිදුකෙරෙන බලපෑම් හමුවේ උණුසුම් තත්ත්වයක් පැවතුණ ද, උතුරු සහ දකුණු කොරියානු රාජ්‍ය අතර, ඉහළ පෙළේ සාකච්ඡාවක් අද පැවැති බව, දකුණු කොරියානු ජනාධිපති කාර්යාලය ප්‍රකාශ කළා. දෙරටේ ජ්‍යෙෂ්ඨ නිලධාරීන් සහභාගි වූ මෙම සාකච්ඡාව පැන් - මුන් - ජොම් දේශසීමා නගරයේදී පැවැති බවයි එමගින් නිකුත් කළ නිවේදනයක දැක්වෙන්නේ. අදාළ ගුවන් විදුලි ප්‍රචාර නතර නොකළහොත් දැඩි හමුදා ක්‍රියාමාර්ගයකට එළඹෙන බව උතුරු කොරියාව කියා සිටියා. දෙරට අතර දේශසීමා ප්‍රදේශයේ අවි ගැටුමක් ද පෙරේදා වාර්තා වුණා.\nUpdate : Saturday, 22 August 2015 - 13:44\n----------------------------------------\nඋතුරු කොරියාවට ප්‍රතිචාර දක්වන්න දකුණු කොරියාව සැරසේ\nඋතුරු කොරියාවෙන් තවදුරටත් ප්‍රකෝපකාරී සිදුවීම් ඇතිවුවහොත් දැඩි ප්‍රතිචාරයක් දැක්වීමට සූදානම් බව දකුණු කොරියාව ප්‍රකාශ කළා. දකුණු කොරියානු ජනාධිපති කාර්යාලය මගින් මේ බව ප්‍රකාශ කර ඇත්තේ උතුරු කොරියානු විරෝධී ගුවන් විදුලි ප්‍රචාර නතර කරන ලෙස ලබාදී ඇති කාල විරාමය අද අවසන් වීමට නියමිතව තිබියදියි. එලෙස කාල විරාමයක් ප්‍රකාශයට පත්කර ඇත්තේ උතුරු කොරියාව විසින්.\nඋතුරු සහ දකුණු කොරියානු හමුදා අතර පෙරේදා දේශ සීමා ප්‍රදේශයේදී අවි ගැටුමක් ඇතිවීමෙන් පසු පවතින්නේ උණුසුම් තත්ත්වයක්. උතුරු කොරියාවට එල්ලවූ මිසයිල ප්‍රහාරයකට ප්‍රතිචාර දැක්වීමක් වශයෙන් දකුණු කොරියාව උතුර දෙසට ෂෙල් වෙඩි ප්‍රහාරයක් එල්ල කළා.\nමේ අතර ඇමරිකා එක්සත් ජනපදය ප්‍රකාශ කළේ දකුණු කොරියාවේ ආරක්ෂාව සම්බන්ධයෙන් දැඩි අවධානයක් යොමු කරන බවයි. දකුණු කොරියාවේ 28 500 ක ඇමරිකානු භට පිරිසක් රඳවා සිටින අතර, ඔවුන් මේ වනවිට දකුණු කොරියාව සමඟ ඒකාබද්ධ යුද අභ්‍යාසයකට ද එක්ව සිටිනවා.",
       "URL": "https://www.hirunews.lk/115287/update-යුද-උණුසුම-මැද-උතුරු-සහ-දකුණු-කොරියානු-සාකච්ඡාවක්",
       "Category": "International News",
       "Parent URL": "https://www.hirunews.lk/international-news.php?pageID=709"
}