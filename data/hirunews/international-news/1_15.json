{
       "Source": "hirunews",
       "Timestamp": "Tuesday, 26 September 2023 - 10:37",
       "Headline": "කේරළ ප්‍රාන්තයට නිපා වෛරසයේ දෙවැනි රැල්ලක අවදානමක්",
       "News Content": "මාරාන්තික නිපා වෛරසය දකුණු ඉන්දීය කේරළ ප්‍රාන්තයේ පැතිරීම මේ වනවිට පාලනය කර තිබුණත් මෙම වෛරසය ආසාදනයේ දෙවැනි වසංගත රැල්ලක් ඇතිවීමේ අවදානමක් පවතින බව කේරළ ප්‍රාන්තයේ ප්‍රධාන ඇමති පිනාරායි විජයන් පවසනවා.\nවිදෙස් මාධ්‍ය සඳහන් කරන්නේ කේරළ ප්‍රාන්තයේ වසා දමා තිබු පාසල් හා සාප්පු, බැංකු සඳහා සීමාවන් යටතේ විවෘත කර ඇති බවයි.\nඑරට සෞඛ්‍ය නිලධාරීන් පවසන්නේ නිපා වෛරසයේ දෙවැනි රැල්ල ඇතිවීම අවම මට්ටමක පවතින බවත්, එය බැහැර කිරීමේ හැකියාවක් නොමැති බවයි.\nනිපා වෛරසය 1999 වසරේ මුල් වරට මලේසියාවෙන් හඳුනා ගත් අතර පසුගියදා යළිත් මෙම වෛරසය සම්බන්ධයෙන් කතා බහට ලක් වූයේ ඉන්දියාවේ - කේරළ ප්‍රාන්තය තුළ පැතිරයාමත් සමඟයි.",
       "URL": "https://www.hirunews.lk/349425/කේරළ-ප්‍රාන්තයට-නිපා-වෛරසයේ-දෙවැනි-රැල්ලක-අවදානමක්",
       "Category": "International News",
       "Parent URL": "https://www.hirunews.lk/international-news.php?pageID=1"
}