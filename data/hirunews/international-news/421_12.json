{
       "Source": "hirunews",
       "Timestamp": "Friday, 17 November 2017 - 18:36",
       "Headline": "ඉතාලි මාෆියා නායක ටෝටෝ මියයයි",
       "News Content": "ඉතාලිය කැළඹූ කුප්‍රකට මාෆියා කල්ලි නායක සැල්වටෝරේ ටෝටෝ රීයිනා වයස අවුරුදු 87 ක්ව සිටියදී බන්ධනාගාර ගතව මියගිය බව ඉතාලි මාධ්‍ය අද වාර්තා කළා.\nපාර්මා නුවර රෝහලේ සිරකරුවන්ගේ වාට්ටුවේදී ඔහු මියගියේ ජීවිතාන්තය දක්වා සිර දඬුවම් 26 ක් විදිමින් සිටියදීයි.\nසිසිලියානු කෝසා නොස්ට්‍රා මාෆියා කල්ලියේ නායකයා වූ ටෝටෝ 1993 වසරේදී බන්ධනාගාර ගත කෙරුණා.\nමිනිස් ඝාතන 150 කට පමණ වගකිව යුතු බව සැලකෙන ඔහුට, 1993 වසරේ රෝමය මිලාන් සහ ෆ්ලෝරන්ස් නගරවල සිදුවූ බෝම්බ ප්‍රහාර සම්බන්ධයෙන් ද චෝදනා එල්ල වුණා.\nඑම බෝම්බ ප්‍රහාරවලින් පුද්ගලයින් දස දෙනෙකු ජීවිතක්ෂයට පත්වූ අතර, ඊට පෙර වසරේදී ඔහු මාෆියා විරෝධී විනිසුරුවන් දෙදෙනෙකු ද ඝාතනය කර තිබෙනවා.",
       "URL": "https://www.hirunews.lk/176290/ඉතාලි-මාෆියා-නායක-ටෝටෝ-මියයයි",
       "Category": "International News",
       "Parent URL": "https://www.hirunews.lk/international-news.php?pageID=421"
}