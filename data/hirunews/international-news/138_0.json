{
       "Source": "hirunews",
       "Timestamp": "Tuesday, 02 February 2021 - 8:29",
       "Headline": "මියන්මාරය ගැන සාකච්ඡාවකට ජගත් ආරක්ෂක කවුන්සිලය හදිසියේ රැස්වෙයි",
       "News Content": "මියන්මාරයේ තත්වය සම්බන්ධයෙන් අද එක්සත් ජාතීන්ගේ ආරක්ෂක කවුන්සිලයේ හදිසි සාකච්ඡාවක් කැඳවා තිබෙනවා.\nවීඩියෝ තාක්ෂණය ඔස්සේ පැවැත්වීමට නියමිත මෙම සාකච්ඡාවේදී මියන්මාරය සඳහා වන එක්සත් ජාතීන්ගේ විශේෂ නියෝජිත ක්‍රිස්ටීන් ස්ක්‍රේනර් විසින් ආරක්ෂක කවුන්සිලයට නවතම තත්වයන් පිළිබඳ පැහැදිළි කිරීමක් සිදුකිරීමට නියමිත බවයි විදෙස් වාර්තා සඳහන් කළේ.\nප්‍රජාතන්ත්‍රවාදීව මියන්මාරයේ බලයට පත් අවුන්සාන් සුකී ඇතුලු ඉහළ දේශපාලන නායකයින් අත්අඩංගුවට ගෙන රඳවාගනිමින් සිදුකළ කුමන්ත්‍රණයකින් මියන්මාර හමුදාව එරට බලය අල්ලා ගැනීමට ඊයේ පියවර ගත්තා.\nමෙම ක්‍රියාව ලොව පුරා රටවල් රැසක් හෙළා දැක තිබූ අතර, විවිධ ස්ථානවල විරෝධතාද පැවැත්වුණා.\nමේ අතර මියන්මාරයේ ලන්ඩන් තානාපතිවරයා යළි කැඳවීමට බ්‍රිතාන්‍ය රජය පියවර ගෙන තිබෙනවා.\nබ්‍රිතාන්‍ය විදේශ අමාත්‍යාංශයේ ප්‍රකාශකයෙකු සඳහන් කළේ මියන්මාරයේ සිදුවූ නීති විරෝධී සිරගත කිරීම් හා හමුදා කුමන්ත්‍රණයට එරෙහිව  මෙම තීරණය ගත් බවයි.",
       "URL": "https://www.hirunews.lk/261396/මියන්මාරය-ගැන-සාකච්ඡාවකට-ජගත්-ආරක්ෂක-කවුන්සිලය-හදිසියේ-රැස්වෙයි",
       "Category": "International News",
       "Parent URL": "https://www.hirunews.lk/international-news.php?pageID=138"
}