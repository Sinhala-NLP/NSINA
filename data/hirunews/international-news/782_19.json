{
       "Source": "hirunews",
       "Timestamp": "Tuesday, 26 November 2013 - 19:52",
       "Headline": "තායිලන්ත විරෝධතා උග්‍ර වෙයි.",
       "News Content": "තායිලන්ත අගමැතිනි යින්ලක් ෂිනවත්‍රාගේ රජයට එරෙහිව තායිලන්ත වැසියන් ආරම්භ කර ඇති උද්ඝෝෂණ මේ වනවිට උත්සන්න වෙමින් පවතිනවා. බැංකොක් නුවර පිහිටා තිබෙන අමාත්‍යාංශ කිහිපයකට අද දිනයේ ඇතුළු වූ උද්ඝෝෂකයින් එහි බලහත්කාරයෙන් රැඳී සිටින බවයි විදෙස් වාර්තා සඳහන් කළේ. පෙරේදා සිට උද්ඝෝෂණවල නිරත වන විරෝධතාකරුවන් ඊයේ දිනයේදී තායිලන්ත මුදල් සහ විදේශ අමාත්‍යාංශ බලෙන් අත්පත් කරගනිමින් එහි රැඳී සිටියා. කෙසේ වෙතත්, තායිලන්ත අග්‍රාමාත්‍යවරිය ජාතික රූපවාහිණි නාළිකාව ඔස්සේ ජනතාව අමතමින් ඉල්ලා සිටියේ උද්ඝෝෂණවල නොයෙදෙන ලෙසටයි. මේ අතර, එරට අභ්‍යන්තර ආරක්ෂක පනතේ බලතල වැඩිකර ඇති අතර, ඒ අනුව ආරක්ෂක බලධාරීන්ට අවශ්‍ය  ඕනෑම වේලාවක හදිසි නීතිය පැනවීමේ හැකියාව පවතිනවා. දුෂණ චෝදනා හේතුවෙන් බලයෙන් පහ කෙරුණු තක්ෂින් ෂිනවත්‍රා යළි බලයට ගෙන ඒම සඳහා ඔහුගේ සොහොයුරියක වන වත්මන් අගමැතිනිය ක්‍රියාකිරීම හේතුවෙනුයි තායිලන්ත වැසියන් මෙලෙස උද්ඝෝෂණයේ නිරත වන්නේ.",
       "URL": "https://www.hirunews.lk/72180/තායිලන්ත-විරෝධතා-උග්‍ර-වෙයි",
       "Category": "International News",
       "Parent URL": "https://www.hirunews.lk/international-news.php?pageID=782"
}