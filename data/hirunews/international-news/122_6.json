{
       "Source": "hirunews",
       "Timestamp": "Sunday, 18 April 2021 - 9:42",
       "Headline": "කුම්භමේලා උත්සවයෙන් පසු ඉන්දියාවේ සෞඛ්‍ය පද්ධතිය බිඳ වැටිලා (ඡායාරූප)",
       "News Content": "කොවිඩ් 19 වසංගත තත්ත්ව‍ය නොසලකා  ඉන්දියාව පුරා මහත් උත්සවාකාරයෙන් සැමරූ කුම්භමේලා උත්සවයෙන් පසු එරට සෞඛ්‍යය පද්ධතිය සහමුලින්ම පාහේ බිද වැටී ඇති බව එරට සෞඛ්‍ය අංශ අනතුරු අඟවනවා.\nමේ හෙතුවෙන් එරට රෝහල්වල ඔක්සිජන්, ඖෂධ, ඇඳන්, එන්නත්, මෘත ශරීරාගාර පහසුකම්වල බරපතල හිඟයක් මතුව ඇති අතර මරණයන් ආදාහනය කර ගැනීම පවා දුෂ්කර වී තිබෙනවා.\n\"අපි කඩා වැටිලා, මහාරාෂ්ට්‍රය ගිලෙමින් පවතින අතර නුදුරේදී අනෙකුත් ප්‍රාන්ත ද අපි අනුගමනය කරාවි\" යනුවෙන් මුම්බායි ලීලාවති රෝහලේ ඉහළ පෙලේ ශ්වසන රෝග විශේෂඥයෙකු වන වෛද්‍ය ජලීල් පාකර් පවසනවා. “මෙය දෙවන ලෝක සංග්‍රාමයට වඩා නරකයි” කෝපයෙන් හා සිත් තැවුලෙන් ඔහු වැඩිදුරටත් කියාසිටියා.\nලීලාවතී රෝහලෙන් නිකුත්වූ වීඩියෝවක දැක්වුණේ එහි රෝගීන්ගෙන් පිරී ඇති සෝපාන ලොබියක රෝගීන්ට ප්‍රතිකාර කරන ආකාරයයි.\nමතුව ඇති අති බිහිසුණු තත්ත්වය යටතේ ඉන්දීය සෞඛ්‍ය අංශය මුහුණ දෙන වඩාත්ම තීරණාත්මක අඩුපාඩුව වන්නේ ඔක්සිජන් හිඟයයි.\nමුම්බායි විනයාකා පෞද්ගලික රෝහලේ එක් දිනක් තුළ රෝගීන් අට දෙනෙකු ඔක්සිජන් නොමැතිව මියයාම මෙම තත්ත්වයට කදිම උදාහරණයක්.\nචෙම්බූර්හි කොවිඩ් රෝහලක වාට්ටුවල සිටින කාර්ය මණ්ඩලය ඔක්සිජන් සිලින්ඩර ගෙන්වා ගැනීමට සිදු කළ සටන මෙම ලියුම්කරු සටහන් කර ඇත්තේ මෙලෙසින්.\n\" පහසුකම් හිඟ වීම සහ අධික රෝගී තදබදය හේතුවෙන් දැඩි වෙහෙසටත් කම්පනයටත් පත්ව සිටින රෝහල් කාර්ය මණ්ඩලය තවමත් ඔවුන්ගේ සටන අත්හැර ඇති බවක් මට නොපෙනේ. මේ වන විටත් සිය රෝහලට හරි අඩකින් අඩු වී ඇති ඔක්සිජන් සැපයුම සම්පූර්ණ කර ගන්නට මෙම රෝහලේ සේවකයින් දරන උත්සාහය අතිශයින් ප්‍රශංසනීයයි. කුඩා ලොරි රථයක නැගී පැය එකහමාරක පමණ ගමනකින් පසු සැපයුම් අංශ වෙත පැමිණෙන ඔවුන් දැඩි සටනකින් අනතුරුව ලබා ගන්නා ඔක්සිජන් සිලින්ඩර නැවතත් රෝහල වෙත ගෙන ගෙනැවිත් ඒවා ලොරි රථයෙන් බා ගැනීමට දරන උත්සාහය මම සියැසින් දුටුවෙමි. මෙම සෞඛ්‍ය සේවකයින් මෙම සටනේ යෙදෙන්නේ ඔවුන්ගේ මුහුණු ආවරණ, සෞඛ්‍ය ආරක්ෂිත ඇඳුම් කට්ටල, අත් ආවරණ, බූට් මේ සියල්ල ඇඟලාගෙනයි. පවතින අධික උෂ්ණ කාලගුණ තත්වය හමුවේ මෙම සටන කෙතරම් අසීරු දැයි වටහා ගන්නට මට අපහසු නොවේ. මෙය මෙය මගේ සිතට පීඩාකාරී සහ බියජනක කම්පනයක් ඇති කරවන සිතුවිල්ලක් පහළ කළා. ඉන්දීය සෞඛ්‍ය අංශ සහ රජයේ බලධාරීන් පවතින තත්ත්වය සම්බන්ධයෙන් මීට වඩා වැඩි අවධානයක් යොමු නොකළහොත් නුදුරේදීම මානව ඉතිහාසය මහත් වූ ව්‍යසනයක සලකුණු දැනටමත් අප ඉදිරියේ මැවී අවසන්.\"හින්දුස්ථාන් ටයිම්ස් පුවත්පතේ වාර්තාකරු කම්පනයෙන් යුතුව වාර්තා කර තිබුණා.",
       "URL": "https://www.hirunews.lk/268754/කුම්භමේලා-උත්සවයෙන්-පසු-ඉන්දියාවේ-සෞඛ්‍ය-පද්ධතිය-බිඳ-වැටිලා-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=122"
}