{
       "Source": "hirunews",
       "Timestamp": "Friday, 15 February 2013 - 18:54",
       "Headline": "රුසියාවට උල්කා වර්ෂාවක්.",
       "News Content": "මධ්‍යම රුසියාවේ යූරල් කඳුකර ප්‍රදේශයට අද (15) පතිත වූ උල්කා වර්ෂාවක් හේතුවෙන් පුද්ගලයන් 400කට අධික පිරිසක් තුවාල ලැබුවා. චෙබ්රකුල් නගරයේ විලක් කේන්ද්‍ර කර ගනිමින් මෙම උල්කාශ්ම දීප්තිමත් අලෝකය විහිදුවමින් අකුණු ලෙස පොළොවට පතිත වූ බව ඇසින් දුටූවන් උපුටා දක්වමින් විදෙස් ප්‍රවෘත්ති සේවා සඳහන් කළා. එහිදී ඇති වූ කම්පනය හේතුවෙන් ඇතැම් ගොඩනැගිලිවල වීදුරු දොර ජනේල පවා බිදී ගොස් ඇති අතර, ඒවා පතිත වී තුවාල ලැබූවන් රෝහල් ගත කිරීමට සිදුවුණා. විශාල බලපෑමක් සිදුව ඇත්තේ චෙල්යබින්ස්ක් නගරයටයි. විශාල උල්කාපාත කොටස් පහළ වායුගෝලයේ දී දැවීමට ලක්ව කුඩා කොටස් ලෙස මෙලෙස පොළොවට පතිත වී ඇති බව රුසියානු විද්‍යාඥයන් සඳහන් කළා.\nඋල්කාශ්ම වර්ෂාව පතිත වූ චෙල්යබින්ස්ක් නගරය මොස්කව් අගනුවර සිට කිලෝමීටර් 1500ක් පමණ නැගෙනහිරින් පිහිටා තිබෙනවා. එහි කර්මාන්ත ශාලා රැසක්, න්‍යෂ්ටික බලාගාරයක්  මෙන්ම න්‍යෂ්ටික අපද්‍රව්‍ය ගබඩාවක් ද ඇති බව සඳහන්. මෙලෙස පොළොව මත හානි සිදුකරමින් උල්කාශ්ම වර්ෂා ඇතිවීම විරල සිදුවීමක්. 1908 වසරේ සයිබීරියාවට එලෙස පතිත වූ උල්කාවකින් වර්ග කිලෝමීටර් 2000ක පමණ භූමි ප්‍රදේශයක් විනාශයට පත්වුණා.",
       "URL": "https://www.hirunews.lk/53466/රුසියාවට-උල්කා-වර්ෂාවක්",
       "Category": "International News",
       "Parent URL": "https://www.hirunews.lk/international-news.php?pageID=863"
}