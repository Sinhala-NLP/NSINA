{
       "Source": "hirunews",
       "Timestamp": "Monday, 11 September 2023 - 16:06",
       "Headline": "ක්‍රීඩිකාවක් බලෙන් සිප ගත් පාපන්දු සභාපතිවරයා ඉල්ලා අස්වෙයි",
       "News Content": "ස්පාඤ්ඤ පාපන්දු සම්මේලනයේ සභාපති ලුයිස් රුබියල්ස් (Luis Rubiales) සිය සභාපති ධුරයෙන් ඉල්ලා අස් වී තිබෙනවා.\nඑමෙන්ම, ඔහු යුරෝපීය පාපන්දු සංගමයේ උප සභාපති ධුරයෙන් ද ඉල්ලා අස්වුණ බවත් වාර්තා වෙනවා.\nපසුගිය දා අවසන් වුණු කාන්තා ලෝක කුසලාන අවසන් මහා තරගය (FIFA) ජය ගත් ස්පාඤ්ඤ කණ්ඩායමේ ඉදිරිපෙළ ක්‍රීඩිකාවක වූ ජෙනී හමර්සෝ (Jenni Hermoso)ව ඇයගේ කැමැත්තකින් තොරව සිප ගත් සිදුවීමක් සම්බන්ධයෙන් සභාපති ලුයිස් රුබියල්ස්ට චෝදනා එල්ල වුණා.\nස්පාඤ්ඤ පාපන්දු සම්මේලනයේ සභාපතිවරයාගේ මෙම නොමනා හැසිරීමට එරෙහිව විවිධ සමාජ සහ සංගම්වලින් ද එල්ල වුණේ දැඩි විවේචනයක්.\nස්පාඤ්ඤයේ අගමැති සහ පක්ෂ විපක්ෂ දේශපාලන නියෝජිතයින් ද ඔහුව දැඩි විවේචනයට ලක් ක‍රනු ලැබුවා.\nඑම සිදුවීමෙන් පසුව පැවැත්වුණු විනය පරීක්ෂණයේදී ලුයිස් රුබියල්ස් කියා සිටියේ තමන් කිසිදු ලෙසකින් සභාපති ධුරයෙන් ඉල්ලා අස්නොවන බවයි.\nඑහෙත්, ස්පාඤ්ඤ ජාතික කාන්තා පාපන්දු කණ්ඩායමේ ක්‍රීඩිකාවන් සහ එහි කාර්ය මණ්ඩලය ප්‍රකාශ කර සිටියේ මෙම සභාපතිවරයා සිටින තාක් කල් ඔවුන් රට වෙනුවෙන් යළිත් ක්‍රීඩා නොකරන බවයි.\nපසුව ලෝක පාපන්දු සම්මේලනයට කරන්නට සිදු වූයේ ලුයිස් රුබියල්ස්ගේ සභාපති ධුරයට වාරණයක් පනවමින්, එහි ක්‍රියාකාරීත්වය දින 90ක තහනමකට ලක් කිරීමයි.\nඑරට මාධ්‍ය වාර්තා කරනු ලැබුවේ මෙම සිදුවීමෙන් පසුව ස්පාඤ්ඤ පාපන්දු සම්මේලනයේ සභාපතිවරයාගේ මව උපවාසයක නිරත වන බවයි.\nපසුව මෙම ලිංගික හිංසනයට ලක් වුණු පාපන්දු ක්‍රීඩිකාව වූ ජෙනිෆර් හර්මෝසෝ සිය නීතිඥවරයාගේ මාර්ගයෙන් ස්පාඤ්ඤ අධිකරණයේ පැමිණිල්ලක් ගොනු කරනු ලැබුවා.\nඉන් අනතුරුව ඊයේ (10) ස්පාඤ්ඤ රජයේ නීතිපති දෙපාර්තමේන්තුව නිවේදනය කරනු ලැබුවේ, මෙම හිංසනය තමන්ගේ අකමැත්ත මත සිදු වූ බවත්, ඊට කිසිදු අනුමැතියක් තමන්ගේ පාර්ශ්වයෙන් සිදු නොවූ බවත් පවසමින් මෙම ක්‍රීඩිකාවගේ පැමිණිල්ල මත රජයේ පාර්ශ්වයෙන් එය ලිංගික බලහත්කාරකම් යටතේ ගෙන අපරාධ නඩු විධාන සංග්‍රහය යටතේ සභාපතිවරයාට එරෙහිව නඩුවක් ගොනු කරන බවයි.\nමෙම තත්ත්වය හමුවේ ලුයිස් රුබියල්ස් තීරණය කරනු ලැබුවේ සභාපති ධුරයෙන් ඉල්ලා අස්වීමටයි.\nසිය ට්විටර් ගිණුමේ සටහනක් තබමින් ඊයේ දිනයේදීම ඔහු ඒ බව ප්‍රසිද්ධ කිරීමට පියවර ගනු ලැබුවා.",
       "URL": "https://www.hirunews.lk/347934/ක්‍රීඩිකාවක්-බලෙන්-සිප-ගත්-පාපන්දු-සභාපතිවරයා-ඉල්ලා-අස්වෙයි",
       "Category": "International News",
       "Parent URL": "https://www.hirunews.lk/international-news.php?pageID=6"
}