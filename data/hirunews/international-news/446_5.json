{
       "Source": "hirunews",
       "Timestamp": "Saturday, 26 August 2017 - 8:56",
       "Headline": "විනාශකාරී හාවි සුළි සුළඟ ඇමරිකාවේ ටෙක්සාස් ප්‍රාන්තයට",
       "News Content": "වසර 12කින් ඇමරිකාවට බලපාන දරුණුතම සුළි සුළඟ ලෙස සැලකිය හැකි හාවි සුළි සුළඟ මෙක්සිකෝ බොක්කේ සිට ටෙක්සාස් වෙරළ තීරයට ළඟාවෙමින් පවතින බව වාර්තා වනවා.\nසුළි සුළඟ නිසා ටෙක්සාසයේ හියුස්ටන් නගරය සහ ඒ අවට ජල ගැලීම් සහ වෙනත් ආපදා සිදුවිය හැකි බවයි විශ්වාස කෙරෙන්නේ.\nඑමෙන්ම වෙරළේ අඩි 12 දක්වා උස් රළ අපේක්ෂා කෙරෙනවා.\nතුන්ලක්ෂ 20,000ක් වෙසෙන කෝපස් ක්‍රිස්ටි නුවරට මෙන්ම ටෙක්සාසයේ ඛනිජ තෙල් පිරිපහදුවලට ද හාවි සුළි සුළඟ විශාල බලපෑමක් සිදුකළ හැකි බවට කාලගුණ අංශ අනතුරු අගවා තිබෙනවා.\nටෙක්සාස් ආණ්ඩුකාර ග්‍රෙග් ඇබට් මේ නිසා ජනාධිපති ඩොනල්ඩ් ට්‍රම්ප් වෙත ලිපියක් යොමු කරමින් ප්‍රාන්තයට මධ්‍යම රජයේ ආධාර ඉල්ලා ඇති බව සඳහන්.",
       "URL": "https://www.hirunews.lk/169400/විනාශකාරී-හාවි-සුළි-සුළඟ-ඇමරිකාවේ-ටෙක්සාස්-ප්‍රාන්තයට",
       "Category": "International News",
       "Parent URL": "https://www.hirunews.lk/international-news.php?pageID=446"
}