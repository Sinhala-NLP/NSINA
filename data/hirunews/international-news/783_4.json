{
       "Source": "hirunews",
       "Timestamp": "Tuesday, 26 November 2013 - 9:02",
       "Headline": "සිරියානු සාම සාකච්ඡා ජනවාරි 22 වන දා ඇරඹේ.",
       "News Content": "සිරියානු රජය සහ එරට විපක්ෂය අතර සාම සාකච්ඡා ලබන ජනවාරි 22 වන දා ජිනිවා හිදී ආරම්භ වන බව ජගත් සංවිධානය ඊයේ (25) ප්‍රකාශයට පත් කළා. වසර 3ක් තිස්සේ සිරියාවේ පවතින සිවිල් යුද්ධයෙන් මිය ගිය සංඛ්‍යාව ලක්ෂයකට අධිකයි. ජනාධිපති බෂාර් අල් අසාද්ගේ රජය සහ විපක්ෂය අතර, සාම සාකච්ඡා පැවැත්වීම සඳහා මීට පෙර දැරුණු උත්සාහයන් ව්‍යර්ථ වුණා. ඒ, සිරියානු රජය සහ විපක්ෂය සාකච්ඡාවලදී නියෝජනය කරන්නේ කවුරුන් විසින් ද යන්න සහ ඉරානය, සෞදි අරාබිය ඇතුළු කලාපීය බලවතුන් එම සාකච්ඡාවලට එක්විය යුතු දැයි පැවැති මතභේද හේතුවෙන්. ජගත් සංවිධාන මහලේකම් බෑන් කී මූන් ප්‍රකාශ කළේ ජිනිවා සාකච්ඡා බලාපොරොත්තු සහගත මෙහෙයුමක් වනු ඇති බවයි. ජනවාරියේ පැවැත්වීමට නියමිත සාකච්ඡා සිරියාව යුද්ධයෙන් මුදා ගැනීමට පවතින හොඳම අවස්ථාව වන අතර අභියෝග රැසක් තවමත් පවතින බව ඇමරිකානු රාජ්‍ය ලේකම් ජෝන් කෙරී ප්‍රකාශ කළා.",
       "URL": "https://www.hirunews.lk/72131/සිරියානු-සාම-සාකච්ඡා-ජනවාරි-22-වන-දා-ඇරඹේ",
       "Category": "International News",
       "Parent URL": "https://www.hirunews.lk/international-news.php?pageID=783"
}