{
       "Source": "hirunews",
       "Timestamp": "Tuesday, 26 October 2021 - 8:05",
       "Headline": "සුඩානයේ හමුදා කුමන්ත්‍රණයට එරෙහි වූ වැසියන්ට වෙඩි",
       "News Content": "සුඩානයේ හමුදා කුමන්ත්‍රණයට එරෙහිව විරෝධතා පෑ එරට වැසියන්ට හමුදාව විසින් වෙඩි තැබීමෙන් අවම වශයෙන් පුද්ගලයන් 7 දෙනෙකු ජීවිතක්ෂයට පත් වී තිබෙනවා.\nතවත් 140කට වැඩි පිරිසක් එහිදී තුවාල ලබා ඇති බවයි විදෙස් වාර්තා සඳහන් කළේ.\nජෙනරාල් අබ්දෙල් ෆටා බුර්හාන්ගේ නායකත්වයෙන් යුත් සුඩාන සන්නද්ධ හමුදා කණ්ඩායමක් ඊයේ එරට බලය පැහැර ගත්තේ, අගමැති අබ්දල්ලා හම්ඩොක් ඇතුළු සිවිල් නායකයන් සිර අඩස්සියට පත් කරමින්.\nසුඩානයේ හදිසි නීති තත්ත්වයක් ප්‍රකාශයට පත් කළ හමුදා නායකයා ප්‍රකාශ කළේ, දේශපාලන කල්ලි අතර ගැටුම් හේතුවෙන් හමුදාවට රටේ බලය අත්පත් කර ගැනීමට සිදු වූ බවයි.\nදීර්ඝ කාලයක් සුඩානයේ පාලකයා වූ ඕමාර් අල් බෂීර්ගේ රජය 2019 වසරේ පෙරළා දැමීමෙන් පසු බලය බෙදා ගැනීම සඳහා සිවිල් දේශපාලන කණ්ඩායම් සහ හමුදාව අතර මත ගැටුම් පැවතුණා.\nදැන් එලෙස බලය පැහැරගෙන ඇත්තේ සුඩානයේ ප්‍රජාතන්ත්‍රවාදය ස්ථාපිත කිරීමට ගිවිසුම්ගත වූ හමුදා ජෙනරල්වරයායි.\nසුඩානයේ හමුදා කුමන්ත්‍රණය ඇමරිකා එක්සත් ජනපදය සහ යුරෝපා සංගමය ඇතුළු ජාත්‍යන්තර ප්‍රජාව විසින් හෙලා දැක ඇති අතර සුඩානය වෙත ඩොලර් මිලියන 700ක ආධාර අත්හිටුවීමට ඇමරිකාව තීරණය කර තිබෙනවා.",
       "URL": "https://www.hirunews.lk/286069/සුඩානයේ-හමුදා-කුමන්ත්‍රණයට-එරෙහි-වූ-වැසියන්ට-වෙඩි",
       "Category": "International News",
       "Parent URL": "https://www.hirunews.lk/international-news.php?pageID=85"
}