{
       "Source": "hirunews",
       "Timestamp": "Friday, 22 September 2023 - 10:14",
       "Headline": "ළමා සුරැකුම් මධ්‍යස්ථානයකදී දරුවෙකු මියයයි",
       "News Content": "Fentanyl නමැති වේදනානාශකය අධිමාත්‍රාවකින් ශරීරගත වීමෙන් අමෙරිකාවේ නිව්යෝර්ක් නගරයේ පිහිටි ළමා සුරැකුම් මධ්‍යස්ථානයකදී අවුරුද්දක් වයසැති දරුවෙකු මියගොස් තිබෙනවා.\nඑමෙන්ම මෙම වේදනානාශකය අධිමාත්‍රාවක් ලෙස ආශ්වාස වීමෙන් තවත් දරුවන් තිදෙනෙකු රෝහල්ගත කර ඇති බවයි විදෙස් මාධ්‍ය වාර්තා කරන්නේ.\nමෙලෙස රෝහල්ගත කර ඇත්තේ වයස මාස 8 සිට අවුරුදු දෙක දක්වා වයස්වල පසුවන කුඩා දරුවන් බව ද සඳහන්.\nජාත්‍යන්තර මාධ්‍ය වාර්තා කළේ අදාළ දරුවන් නිදා ගැනීම සඳහා භාවිත කරන මෙට්ටයක් යට තිබී එම ඖෂධය පොලිසිය විසින් සොයාගෙන ඇති බවයි.\nපොලිසිය විසින් සිදු කළ මෙහෙයුම්වලදී ළමා සුරැකුම් මධ්‍යස්ථානයේ තිබී Fentanyl ඖෂධ තොගයක් සොයා ගෙන ඇති අතර මෙම Fentanyl ඖෂධය හෙරොයින් මත්ද්‍රව්‍යයට වඩා 50 ගුණයකින් බලවත් කෘත්‍රිම වේදනා නාශකයක් ලෙසයි වාර්තා වන්නේ.\nමෙම සිදුවීම සම්බන්ධයෙන් ළමා සුරැකුම් මධ්‍යස්ථානයේ හිමිකාරිය පොලිසිය විසින් අත්අඩංගුවට ගෙන තිබුණ ද ඇය ප්‍රකාශ කර ඇත්තේ තමන් මේ පිළිබඳව කිසිවක් නොදන්නා බවයි.",
       "URL": "https://www.hirunews.lk/349061/ළමා-සුරැකුම්-මධ්‍යස්ථානයකදී-දරුවෙකු-මියයයි",
       "Category": "International News",
       "Parent URL": "https://www.hirunews.lk/international-news.php?pageID=2"
}