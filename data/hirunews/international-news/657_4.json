{
       "Source": "hirunews",
       "Timestamp": "Thursday, 10 March 2016 - 12:14",
       "Headline": "දුරකථනයක් සහ යතුරුපැදියක් ගන්න දින 18 බිළිඳාට කරපු දේ",
       "News Content": "නවීන ජංගම දුරකථනයක් සහ යතුරුපැදියක් මිළදී ගැනීමට තම කුඩා බිළිඳා අලෙවි කල යුවළක් පිළිබඳ චීනයෙන් වාර්තා වනවා.\n19 හැවිරිදි මෙම තරුණ යුවළ දුරකථනයක් සහ යතුරුපැදියක් මිළදී ගැනීම වෙනුවෙන් දින 18 ක් වයසැති බිළිඳා සමාජ මාධ්‍ය ජාලයක් ඔස්සේ අලෙවි කිරීමට සුදානම් වී ඇති බවයි විදෙස් පුවත් සේවා පෙන්වා දෙන්නේ.\nයුආන් 23000 ක මුදලකට එනම් ඩාලර් 4700 ක් වැනි මුදලක් ඔවුන් බිළිඳා අලෙවි කිරීමෙන් අපේක්ෂා කර තිබෙනවා.\nතවත් චීන ජාතිකයකු විසින් දරුවා මිළදී ගෙන ඇති අතර පොලිස් පරීක්ෂණ හේතුවෙන් එම බිළිඳා මේවන විට මිළදී ගත් පුද්ගලයාගේ නැගෙණිය භාරයේ සිටින බව සඳහන්.\nමෙම බිළිඳාගේ මව ප්‍රකාශ කර ඇත්තේ තමා ද කුඩා කාලයේදී දෙමව්පියන් විසින් හදා වඩා ගැනීමට වෙනත් යුවළකට ලබාදී තිබු බවයි.\nඑබැවින් දින 18 ක් වයසැති තම බිළිඳා ද හදාවඩා ගැනීම වෙනුවෙන් වෙනත් අයෙකුට ලබාදුන් බවයි ඇය කියාසිටියේ.\nඑය සැබවින්ම නීති විරෝධී බව තමන් දැන නොසිටි බව ද 19 හැවිරිදි කාන්තාව ප්‍රකාශකර තිබෙනවා.\nවිදෙස් පුවත් සේවා පෙන්වා දෙන්නේ වාර්ෂිකව අන්තර්ජාලය ඔස්සේ චීනයේ ළමුන් විශාල පිරිසක් අලෙවි වන බවයි.\nඑය නීති විරෝධී කටයුත්තක් වුව ද එවැනි ගනුදෙනු තවමත් සිදුවන බවයි ඔවුන් පෙන්වා දෙන්නේ.",
       "URL": "https://www.hirunews.lk/128216/දුරකථනයක්-සහ-යතුරුපැදියක්-ගන්න-දින-18-බිළිඳාට-කරපු-දේ",
       "Category": "International News",
       "Parent URL": "https://www.hirunews.lk/international-news.php?pageID=657"
}