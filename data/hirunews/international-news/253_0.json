{
       "Source": "hirunews",
       "Timestamp": "Saturday, 06 July 2019 - 10:39",
       "Headline": "කැලිෆෝනියාව යළි සසල වෙයි",
       "News Content": "මීට දින දෙකකට පෙර රික්ටර් පරිමාණයේ 6.4ක භූ කම්පනයක් සිදුවූ ඇමරිකා එක්සත් ජනපදයේ කැලිෆෝනියා ප්‍රාන්තයේ දකුණුදිග ප්‍රදේශයේ ඊයේ රාත්‍රියේ තවත් ප්‍රබල භූ කම්පනයක් සිදුව තිබෙනවා.\nඑය රික්ටර් පරිමාණයේ 7.1ක ප්‍රබලතාවකින් යුක්ත බවයි ඇමරිකානු භූ විද්‍යා සමීක්ෂණ ආයතනය ප්‍රකාශ කළේ.\nබ්‍රහස්පතින්දා ඇති වූ පළමු භූ කම්පනය වසර 20කින් කැලිෆෝනියාවට බලපෑ ප්‍රබලතම කම්පනය වූ අතර, ඉන් අනතුරුව පසු කම්පන 14000කට අධික සංඛ්‍යාවක් වාර්තා වුණා.\nනවතම භූ කම්පනයත් සමඟ කැලිෆෝනියා ප්‍රාන්තයේ ප්‍රදේශ රැසකට විදුලිය විසන්ධි වී ඇති අතර, නිවාස රැසකට අලාභ හානි සිදුව තිබෙනවා.\nභූ කාරක තැටි සම්බන්ධ වන ප්‍රදේශයක පිහිටි කැලිෆෝනියාවේ මෙවැනි භූ කම්පන සිදුවීමේ අවස්ථා ඉහළ බව භූ විද්‍යාඥයන්ගේ අදහසයි.",
       "URL": "https://www.hirunews.lk/219757/කැලිෆෝනියාව-යළි-සසල-වෙයි",
       "Category": "International News",
       "Parent URL": "https://www.hirunews.lk/international-news.php?pageID=253"
}