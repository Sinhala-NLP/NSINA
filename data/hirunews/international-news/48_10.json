{
       "Source": "hirunews",
       "Timestamp": "Thursday, 26 May 2022 - 12:22",
       "Headline": "මහබැංකු මහා පුටුවෙ නැවත වාඩිවෙන්න කිසිම අදහසක් නෑ - ආචාර්ය ඉන්ද්‍රජිත් කුමාරස්වාමි",
       "News Content": "වත්මන් මහ බැංකු අධිපතිවරයා ලෙස කටයුතු කරන ආචාර්ය නන්දලාල් වීරසිංහ එම ධුරයෙන් ඉවත් කර නැවතත් හිටපු මහ බැංකු අධිපති වරයෙකු වන ආචාර්ය ඉන්ද්‍රජිත් කුමාරස්වාමි පත් කිරීමට සූදානම් වන බවට වන පුවතක් පසුගිය දිනවල සමාජ මාධ්‍ය ඔස්සේ සහ විවිධ මාධ්‍ය ඔස්සේ පළ වුණා.\nමේ සම්බන්ධයෙන් අද මාධ්‍යවේදීන් හමුවේ අදහස් දැක්වූ හිටපු මහ බැංකු අධිපති ආචාර්ය ඉන්ද්‍රජිත් කුමාරස්වාමි පවසා ඇත්තේ එම තොරතුර සම්පූර්ණයෙන්ම සාවද්‍ය එකක් බවයි.\nනැවත මහ බැංකු අධිපති ධුරය භාර ගැනීමට තමන්ට කිසිදු අදහසක් නොමැති බව ඔහු වැඩිදුරටත් පවසා සිටියා.\nඑමෙන්ම එහිදී ඔහු කියා සිටියේ මේ වන විට මහ බැංකු අධිපති ධුරය දරන ආචාර්ය නන්දලාල් වීරසිංහ එම කාර්යභාරය ඉතා හොඳින් ඉටු කරන සුදුසුකම් සහිත කාර්යශූර පුද්ගලයකු බවයි.\nඑබැවින් ඔහුට අවශ්‍ය උපරිම සහයෝගය මේ අවස්ථාවේ ලබාදීම වෘත්තිකයෙක් ලෙසත් රටවැසියෙකු ලෙස තමාගේ යුතුකම ලෙස සලකන බවත් ඔහු පවසා සිටියා.\nමේ මොහොතේ දී තමන් සිදු කරන්නේ ද එම යුතුකම් බවයි ඔහු සඳහන් කළේ.\nආචාර්ය ඉන්ද්‍රජිත් කුමාරස්වාමි ලෝක බැංකුව සහ ජාත්‍යන්තර මූල්‍ය අරමුදල සමග ශ්‍රී ලංකාව සිදු කරන තාක්ෂණික සාකච්ඡා සඳහා සහභාගි වන කණ්ඩායමේ සාමාජිකයෙකු ලෙසද කටයුතු කරනවා.",
       "URL": "https://www.hirunews.lk/305322/මහබැංකු-මහා-පුටුවෙ-නැවත-වාඩිවෙන්න-කිසිම-අදහසක්-නෑ-ආචාර්ය-ඉන්ද්‍රජිත්-කුමාරස්වාමි",
       "Category": "International News",
       "Parent URL": "https://www.hirunews.lk/international-news.php?pageID=48"
}