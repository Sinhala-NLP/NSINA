{
       "Source": "hirunews",
       "Timestamp": "Sunday, 25 April 2021 - 11:24",
       "Headline": "ඉන්දියාවේ ආසාදිතයන් සිව්වන දිනටත් තුන් ලක්ෂය පනී",
       "News Content": "අද උදෑසනින් අවසන්වූ පැය විසි හතර තුළ ඉන්දියාවෙන් නව කොරෝනා ආසාදිතයන් තුන්ලක්ෂ 49,000ක් වාර්තාවී ඇති අතර, ඒ අනුව එරට මුළු ආසාදිත සංඛ්‍යාව එක්කෝටි හැටනව ලක්ෂය ඉක්මවූවා.\nඑමෙන්ම වාර්තාගත ලෙසින් දෛනික කොරෝනා මරණ සංඛ්‍යාවද 2,767 දක්වා ඉහළ ගොස් තිබෙනවා.\nඒ අනුව එරට කොරෝනා මරණ සංඛ්‍යාවද 192,000 ඉක්මවූවා.\nඉන්දියාවෙන් මෙලෙස තුන් ලක්ෂයකට අධික කොරෝනා ආසාදිතයන් සහ දෙදහස ඉක්මවූ කොරෝනා මරණ වාර්තාවන්නේ අඛණ්ඩ හතරවන දිනයටයි.\nපසුගිය 15 වනදා සිට ඉන්දියාවෙන් දෙලක්ෂය ඉක්මවූ දෛනික කොරෝනා ආසාදිතයන් වාර්තාවුණා.\nඑමෙන්ම එරට රෝහල් සියල්ල කොරෝනා රෝගීන්ගෙන් පිරී ඇති අතර, රෝහල් රැසක් රෝගීන්ට ප්‍රතිකාර කිරීම සඳහා අවශ්‍යවන ඔක්සිජන් හිඟයකට මුහුණදී සිටිනවා.\nඑලෙස ඔක්සිජන් හිඟවීමෙන් දිල්ලියේ රෝහලක කොරෝනා රෝගීන් 25 දෙනෙකු ජීවිතක්ෂයට පත්වීමේ පුවතක් ඊයේ වාර්තා වුණා.\nදිල්ලියේ රෝහල්වලට ඔක්සිජන් සිලින්ඩර සැපයීමට  එක්වන්නැයි ප්‍රාන්ත ප්‍රධාන අමාත්‍ය කෙජ්රිවාල් අනෙකුත් ප්‍රාන්තවලින් ඉල්ලීමක් කළේ ඉන් අනතුරුවයි.\nදිල්ලිය ඇතුලු ඉන්දියාවේ ප්‍රධාන නගරවල රෝහල් සියල්ලම පාහේ කොරෝනා රෝගීන්ට ප්‍රතිකාර කිරීමේ ගැටළුවකට මුහුණදී සිටියදී අග්‍රාමාත්‍ය නරේන්ද්‍ර මෝදි ඊයේ නැවතත් ඉහළ පෙළේ සාකච්ඡාවක නිරතවුණා.\nදිල්ලි සහ මහාරාෂ්ට්‍ර ප්‍රාන්ත හැරුණු කොට බෙංගාල සහ කර්ණාටක ප්‍රාන්තවලින්ද ඉහළ ආසාදිතයන් සංඛ්‍යාවක් වාර්තාවී තිබෙනවා.\nඑහිදී කර්ණාටක ප්‍රාන්තයෙන් ආසාදිතයන් තිස් දහසක් පමණ වාර්තාවී ඇති අතර, ඉන් 17,000ක් වාර්තාවන්නේ ප්‍රාන්ත අගනුවර වන බැංගලෝරයෙන්.\nමේ අතර ඉන්දියාවේ පෞද්ගලික රෝහල්වලටත් කොරෝනා එන්නත්කරණය සඳහා අවස්ථාවක් ලබාදී තිබෙනවා.\nඑහිදී ඉන්දීය භාරත් බයෝටෙක්, කොවැක්සීන් එන්නතක් ප්‍රාන්ත රෝහල්වලට ඉන්දීය රුපියල් 600 කට සහ පෞද්ගලික රෝහල්වලට රුපියල් 1200 කට ලබාදෙන බව සඳහන්.\nසීරම් ආයතනයේ කොවිෂීල්ඩ් එන්නතක් ප්‍රාන්ත වෙත ඉන්දීය රුපියල් 400 කට ලබාදෙන අතර, පෞද්ගලික රෝහලකට ලබාදෙන්නේ ඉන්දීය රුපියල් 600කටයි.\nඉන්දියාවේ කොරෝනා එන්නත්කරණයේ නව අදියර ලබන 1 වනදා ආරම්භ වන අතර, එහිදී වයස අවුරුදු 18 ඉක්මවූ සියල්ලන්ට එම එන්නත් ලබාගත හැකියි.\nමේ අතර ලොව පුරා කොරෝනා එන්නත් ලබාදුන් සංඛ්‍යාව මේ වනවිට කෝටි 100 එනම් බිලියනය ඉක්මවා තිබෙනවා.\nඉන්දියාව ප්‍රමුඛව ලොව පුරා කොරෝනා ව්‍යාප්තිය ඉහළ යද්දී මෙලෙස රටවල් සහ විශේෂිත ප්‍රදේශ 207ක කොරෝනා එන්නත් සියකෝටි විසිනව ලක්ෂ තිස්අට දහස් පන්සිය හතළිහක්  ලබාදී ඇති බවයි ප්‍රංශ පුවත් සේවය වාර්තා කළේ.\nලොව පුරා කොරෝනා ආසාදිත සංඛ්‍යාව මේ වනවිට දහ හතර කෝටි හැත්තෑ ලක්ෂ හැත්තෑ හතර දහස ඉක්මවා ඇති අතර, ගෝලීය කොරෝනා මරණ සංඛ්‍යාව 311,300 කට ආසන්නයි.",
       "URL": "https://www.hirunews.lk/269455/ඉන්දියාවේ-ආසාදිතයන්-සිව්වන-දිනටත්-තුන්-ලක්ෂය-පනී",
       "Category": "International News",
       "Parent URL": "https://www.hirunews.lk/international-news.php?pageID=120"
}