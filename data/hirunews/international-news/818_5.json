{
       "Source": "hirunews",
       "Timestamp": "Sunday, 28 July 2013 - 19:15",
       "Headline": "ජයලලිතා ඉරානයටත් මැදිහත්වීමක් ඉල්ලයි.",
       "News Content": "ඉරානයේ බන්ධනාගාර ගත කර සිටින තමිල්නාඩු ධීවරයන් 16 දෙනෙකු නිදහස්  කර ගැනීම සඳහා මැදිහත් වන ලෙස තමිල්නාඩු මහඇමතිනි ජයලලිතා ජයරාම් ඉන්දීය  අග්‍රාමාත්‍ය මන්මෝහන් සිංගෙන් ඉල්ලීමක් කළා. ඉන්දීය අග්‍රාමාත්‍යවරයා  වෙත ලිපියක් යොමුකරමින් ඇය කියා සිටියේ තමිල්නාඩුවේ රාමනාදපුරම්,  නාගපට්ටිනම්, සහ කන්‍යාකුමාරි යන ප්‍රදේශවල පදිංචි මෙම ධීවරයන් ඔවුන්ගේ  පවුල්වල එකම ආදායම්ලාභීන් බවයි. සෞදි අරාබි සමාගමක සේවයේ නිරතව සිටියදී  අත්වැරදීමකින් මෙම ධීවරයන් ඉරාන මුහුදු සීමාව තරණය කිරීම නිසා අත්අඩංගුවට  පත් වූයේ 2012 වසරේ දෙසැම්බර්යේදීයි. එහිදී ඔවුන්ට මාස 6 ක සිරදඩුවම් සහ  ඩොලර් 5750 බැගින් දඩ මුදල් නියම වුණා. මෙම ඉන්දීය ධීවරයන්ට නීතීඥ සහය පවා  නොලැබුණු අතර දඩ මුදල් ගෙවීමට ද හැකියාවක් නොමැති බවයි තමිල්නාඩු මහඇමතිනිය  යැවූ ලිපියේ දැක්වෙන්නේ. අවම වශයෙන් ඔවුන්ට ඉන්දීය තානාපති කාර්යාලය  ඇමතීමට හෝ අවස්ථාවක් ලැබී නැහැ. මේ නිසා ඉන්දීය ධීවරයන් ඉරාන අත්අඩංගුවෙන්  මුදා ගැනීම සඳහා රාජ්‍ය තාන්ත්‍රික වශයෙන් මැදිහත් වන ලෙස ජයලලිතා,  අග්‍රාමාත්‍ය මන්මෝහන් සිං ගෙන් ඉල්ලා සිටිනවා.",
       "URL": "https://www.hirunews.lk/63950/ජයලලිතා-ඉරානයටත්-මැදිහත්වීමක්-ඉල්ලයි",
       "Category": "International News",
       "Parent URL": "https://www.hirunews.lk/international-news.php?pageID=818"
}