{
       "Source": "hirunews",
       "Timestamp": "Sunday, 12 August 2018 - 13:05",
       "Headline": "මාලදිවයිනෙන් ඉන්දීය හමුදාවට දැනුම්දීමක්",
       "News Content": "දැනට පවතින ගිවිසුම අවසන්වීමෙන් පසු සිය රටේ රඳවා ඇති ඉන්දීය හමුදා හෙලිකොප්ටර් යානා සහ සෙබළුන් ඉවත් කරගන්නා ලෙස මාලදිවයිනේ ජනාධිපති අබ්දුල්ලා යමීන් දැනුම්දී තිබෙනවා.\nඔහුගේ පාලනය යටතේ මාලදිවයින් විපක්ෂය මර්දනයට ලක්වීම ඉන්දියාවේ දැඩි දෝෂදර්ශනයට ලක්වුණා.\nඑහිදී මාලදිවයින් විපක්ෂය ඉන්දීය හමුදා මැදිහත්වීමක්ද අපේක්ෂා කිරීම ජනාධිපති යමීන්ගේ රජයේ උදහසට ලක්වූ කරුණක්.\nඑමෙන්ම චීනය මේ වනවිට මාලදිවයිනේ මාර්ග, පාලම්, ගුවන් තොටුපල පුළුල් කිරීම් ආදී දැවැන්ත යටිතල පහසුකම් සංවර්ධන කටයුතුවලට සම්බන්ධ වී සිටිනවා.\nමේ නිසා මාලදිවයින ඉන්දියාවේ ප්‍රතිවාදී චීනයට සමීපවෙමින් සිටින බව ඉන්දීය මාධ්‍ය සඳහන් කළා.\nඉන්දියාව විසින් මාලදිවයිනට හදිසි ආපදාවලදී යොදාගැනීම සඳහා හමුදා හෙලිකොප්ටර් යානා දෙකක් ලබාදී තිබුණා.\nඉන්දියාවේ මාලදිවයින් තානාපතිවරයා ප්‍රකාශ කර ඇත්තේ සිය රට ප්‍රමාණවත් යටිතල පහසුකම් ගොඩනගා ඇති බැවින් එම යානා තවදුරටත් අවශ්‍ය නොවන බවයි.\nඉන්දියාව එම හෙලිකොප්ටර් යානා සමඟ නියමුවන් ඇතුලූ හමුදා සාමාජිකයන් 50 දෙනෙකු මාලදිවයිනේ රඳවා තිබෙනවා.\nඔවුන්ගේ වීසා බලපත් අවසන් වූවත් ඉන්දියාව මෙතෙක් ඔවුන් ඉවත් කරගෙන නැහැ.\nමේ අතර 2011 වසරේදී මාලදිවයිනේ තානාපති කාර්යාලයක් විවෘත කළ චීනය, මාලදිවයිනද තම එක් තීරුවක්, එක් මාවතක් වැඩපිළිවෙලට එක්කරගැනීමට කටයුතු කර තිබෙනවා.\nචීනය පසුගියදා ප්‍රකාශ කළේ මාලදිවයිනේ අභ්‍යන්තර කටයුතුවලට කිසිවෙකු මැදිහත් නොවිය යුතු බවයි.",
       "URL": "https://www.hirunews.lk/197350/මාලදිවයිනෙන්-ඉන්දීය-හමුදාවට-දැනුම්දීමක්",
       "Category": "International News",
       "Parent URL": "https://www.hirunews.lk/international-news.php?pageID=343"
}