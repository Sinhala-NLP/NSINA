{
       "Source": "hirunews",
       "Timestamp": "Tuesday, 27 January 2015 - 13:25",
       "Headline": "ඔබාමා අද ඉන්දියාවෙන් නික්මෙයි.",
       "News Content": "ඉන්දියාවේ තුන්දින චාරිකාවක නිරත වූ ඇමරිකානු ජනාධිපති බැරක් ඔබාමා, මිෂෙල් ඔබාමා සමඟ අද (27) පස්වරුවේ එරටින් නික්මෙනවා. ඔවුන් ඉන්දීය වේලාවෙන් අද පස්වරු 1.30ට දිල්ලි ගුවන් තොටුපළේ නතර කර ඇති ඇමරිකානු ජනාධිපතිවරයාගේ එයාර් ෆෝස් වන් යානයෙන් නික්ම යන්නේ සෞදි අරාබිය වෙතයි. අභාවප්‍රාප්ත සෞදි රජු වෙනුවෙන් බුහුමන් දැක්වීම සඳහා ඇමරිකානු නායකයා එහි යාමට නියමිතයි. සෞදියේ අබ්දුල්ලා රජු මේ වන විට මිහිදන් කර අවසන් වුව ද නව රජු සල්මාන් හමුවී ඔහු වෙනුවෙන් ශෝකය පළ කිරීමට ජනාධිපති ඔබාමා බලාපොරොත්තු වනවා. මේ හේතුවෙන් ඔබාමාගේ ටජ් මහල් චාරිකාව ද අවලංගු කරනු ලැබුවා. අද සිය ඉන්දීය චාරිකාවේ අවසන් අදියර ලෙස නවදිල්ලියේ දී 2000ක් තරුණ පෙළ හමුවන්නේ ඔවුන් නඟන ප්‍රශ්නවලට පිළිතුරු දීමටයි. ඉන්දු - ඇමරිකානු සබඳතා සහ ප්‍රජාතන්ත්‍රවාදයේ අගයන්, එම සංවාදයට පදනම් වී තිබෙනවා. මෙම අවස්ථාවට සමගාමීව නොබෙල් සාම ත්‍යාගලාභී කයිලාශ් සත්‍යාර්ති මුණ ගැසීමට ද ජනාධිපති ඔබාමා අදහස් කරන බව ද ඉන්දීය මාධ්‍ය සදහන් කළා.",
       "URL": "https://www.hirunews.lk/102150/ඔබාමා-අද-ඉන්දියාවෙන්-නික්මෙයි",
       "Category": "International News",
       "Parent URL": "https://www.hirunews.lk/international-news.php?pageID=764"
}