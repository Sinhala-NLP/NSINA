{
       "Source": "hirunews",
       "Timestamp": "Sunday, 19 December 2021 - 10:43",
       "Headline": "පිලිපීනයේ සුපිරි සුළි කුණාටුවෙන් 75ක් මරුට",
       "News Content": "මේ වසරේ පිලිපීනයට බලපෑ දරුණුතම සුළි කුණාටුව වන රායි චණ්ඩ මාරුතයෙන් මියගිය සංඛ්‍යාව 75 දක්වා ඉහළ ගොස් තිබෙනවා.\nසුළි සුළඟින් දැවැන්ත විනාශයක් සිදු වූ දිවයින්වලට වැසියන්ට ආහාර ජලය ඇතුළු අත්‍යවශ්‍ය ද්‍රව්‍ය සැපයීමද අභියෝගයක් වී ඇති බව සඳහන්.\nදූපත් 7,640 කින් සමන්විත පිලිපීනයේ දකුණු සහ මධ්‍යම ප්‍රදේශවලට බලපෑ සුළි සුළඟ හේතුවෙන් වෙරළාසන්න ප්‍රදේශවල පදිංචිකරුවන් තුන්ලක්ෂයකට අධික පිරිසක් සිය නිවෙස්වලින් පලාගිය අතර, එහි සන්නිවේදන සහ විදුලි සැපයුම් මාර්ගවලට ද අලාභහානි සිදුවුණා.\nනිවෙස් රැසක වහලය ගැලවී ගොස් ඇති අතර, ඇතැම් ගම්මාන ජලයෙන් යට වී ඇති බවයි විදෙස් වාර්තා සඳහන් කළේ.\nරායි සුපිරි චණ්ඩ මාරුතය බ්‍රහස්පතින්දා හමාගියේ පැයට කිලෝමීටර 195 ඉක්මවූ වේගයකින්.\nඅවතැන් වූ පුද්ගලයන්ට සහන සැළසීමට මෙන්ම ජීවිතාරක්ෂක මෙහෙයුම් සඳහා හමුදා, පොලිස් සහ වෙරළාරක්ෂක කණ්ඩායම් එක්ව සිටිනවා.",
       "URL": "https://www.hirunews.lk/291488/පිලිපීනයේ-සුපිරි-සුළි-කුණාටුවෙන්-75ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=73"
}