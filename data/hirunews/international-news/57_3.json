{
       "Source": "hirunews",
       "Timestamp": "Friday, 18 March 2022 - 7:51",
       "Headline": "චෝදනා නගන්න ඇමරිකාවට අයිතියක් නෑ - රුසියාව",
       "News Content": "වසර ගණනාවක් ලොව පුරා ගැටුම්වල දී බෝම්බ හෙළමින් සිවිල් වැසියන් ඝාතනය කළ ඇමරිකා එක්සත් ජනපදයට තම නායකයා වෙත යුද අපරාධ චෝදනා එල්ල කිරීමේ අයිතියක් නො මැති බව රුසියාව පවසනවා.\nක්‍රෙම්ලින් මන්දිරයේ ප්‍රකාශක දිමිත්‍රි පෙස්කොව් මේ බව කියා සිටියේ, ඇමරිකානු ජනපති ජෝ බයිඩ්න් විසින් රුසියානු නායක ව්ලැදිමීර් පුටින් යුද අපරාධකරුවෙකු ලෙස හැඳින්වීමෙන් අනතුරුව යි.\nරුසියාව විසින් ක්‍රියාක්මක කරන යුක්රේන ආක්‍රමණයේ දී මේ වනවිට ජීවිත හානි රැසක් වාර්තාවන අතර, මිලියන 3කට වැඩි පිරිසක් අවතැන් වී සිටිනවා.\nඒ සම්බන්ධයෙන් ලොව විශාලතම න්‍යෂ්ටික බලවතුන් දෙදෙනා අතර ඇති වී තිබෙන්නේ වාග් සංග්‍රාමයක්.\nඇමරිකානු ජනාධිපති ජෝ බයිඩ්න් වාර්තාකරුවන් සමඟ සංවාදයකට එක්වෙමින් කියා සිටියේ, ජනපති පුටින් යුද අපරාධකරුවෙකු ලෙස තමා විශ්වාස කරන බවයි.\nතම ජනාධිපතිවරයා ඥාණවන්ත, දුරදක්නා නුවණින් යුත්, ලොව පිළිගත් නායකයෙකු මෙන්ම රුසියානු ෆෙඩරේෂනයේ ප්‍රධානියා බවයි ක්‍රෙම්ලින් ප්‍රකාශකයා ඊට පිළිතුරු දෙමින් කියා සිටියේ.\n1945 වසරේ හිරෝෂිමා සහ නාගසාකි වෙත න්‍යෂ්ටික බෝම්බ හෙළමින් දෙලක්ෂයකට වැඩි පිරිසක් ඝාතනය කළ ඇමරිකාව ඉන් අනතුරුව ලොව පුරා ගැටුම්වල දී තවත් සිවිල් වැසියන් දහස් ගණනක් ඝාතනය කළ බව ක්‍රෙම්ලින් ප්‍රකාශකයා කියා සිටියා.\nඑවැනි රටක නායකයෙකු තම නායකයාට එරෙහි යුද අපරාධ චෝදනා කිරීම සමාව දිය නො හැකි කරුණක් ලෙසයි ඔහු කියා සිටියේ.",
       "URL": "https://www.hirunews.lk/299739/චෝදනා-නගන්න-ඇමරිකාවට-අයිතියක්-නෑ-රුසියාව",
       "Category": "International News",
       "Parent URL": "https://www.hirunews.lk/international-news.php?pageID=57"
}