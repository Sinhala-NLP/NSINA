{
       "Source": "hirunews",
       "Timestamp": "Thursday, 07 April 2022 - 22:21",
       "Headline": "පාර්ලිමේන්තුව විසුරුවාහැරීම ව්‍යවස්ථා විරෝධී බව පකිස්ථාන ශ්‍රේෂ්ඨාධිකරණය කියයි",
       "News Content": "අගමැති ඉම්රාන් ඛාන් විසින් පාර්ලිමේන්තුව විසුරුවා හැරීමට ගත් ක්‍රියාමාර්ගය ව්‍යවස්ථා විරෝධී බව පකිස්ථාන ශ්‍රේෂ්ඨාධිකරණය විසින් ප්‍රකාශයට පත්කර තිබෙනවා.\nපරාජය වීමට නියමිතව තිබූ විශ්වාසභංගයට පෙර සභාව විසුරුවා හැරීමට කටයුතු කරනු ලැබූ අතර විරුද්ධ පක්ෂ ඒකාබද්ධ වී විශ්වාසභංග යෝජනාව ගෙන එන විට, ඛාන්ගේ පක්ෂයේ මන්ත්‍රීවරයකු වූ පාර්ලිමේන්තුවේ නියෝජ්‍ය කථානායකවරයා එය විදේශීය කුමන්ත්‍රණයක කොටසක් සහ ව්‍යවස්ථා විරෝධී බවට තීන්දු කරමින් යෝජනාව ඉවතට දමනු ලැබුවා.\nඅනතුරුවයි අගමැතිවරයා විසින් පාර්ලිමේන්තුව විසුරුවා හරිනු ලැබුවේ.\nමෙතෙක් පකිස්ථාන ඉතිහාසයේ තේරී පත් වූ කිසිඳු නායකයෙකු සිය පූර්ණ ධුර කාලය අවසන් නොකර තිබීම විශේෂත්වයක්.\n1992 වසරේදී පාකිස්තානය ක්‍රිකට් ලෝක කුසලාන ජයග්‍රහණය කරා ගෙන ගිය 69 හැවිරිදි ඉම්රාන් ඛාන් 2018 දී බලයට පත් වූයේ ලෝක වේදිකාවේ ගෞරවයට පාත්‍ර වූ දූෂණයෙන් තොර සමෘද්ධිමත් ජාතියක් පිළිබඳ ඔහුගේ දැක්ම රට හමුවේ පෙළගැස්වීමෙන් පසුවයි.\nඉම්රාන් ඛාන් විශ්වාසභංගයෙන් පරාජයට පත් වුවහොත්, විපක්ෂයට තමන්ගේම අගමැතිවරයෙකු නම් කර 2023 අගෝස්තු දක්වා බලය ලබා ගත හැකි අතර එම දිනය වන විට නැවත මැතිවරණ පැවැත්විය යුතු වනවා.\nවිපක්ෂය තමන්ට ඉක්මන් මැතිවරණයක් අවශ්‍ය බව පවසා ඇතත්, නීති සම්පාදනය කිරීමෙන් පසුව පමණක් ඊළඟ මැතිවරණය නිදහස් හා සාධාරණව පැවැත්වීමට හැකියාව පවතින බවයි විදෙස් වාර්තා පෙන්වා දෙන්නේ.\nකෙසේවෙතත් පාකිස්තාන මැතිවරණ කොමිසම අද ප්‍රකාශ කළේ තමන්ට ඡන්දය පැවැත්විය හැක්කේ ඔක්තෝබර් මාසයේ පමණක් බවයි.",
       "URL": "https://www.hirunews.lk/301448/පාර්ලිමේන්තුව-විසුරුවාහැරීම-ව්‍යවස්ථා-විරෝධී-බව-පකිස්ථාන-ශ්‍රේෂ්ඨාධිකරණය-කියයි",
       "Category": "International News",
       "Parent URL": "https://www.hirunews.lk/international-news.php?pageID=54"
}