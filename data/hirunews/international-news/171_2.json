{
       "Source": "hirunews",
       "Timestamp": "Sunday, 09 August 2020 - 9:51",
       "Headline": "ඉන්දියාවේ කොරෝනා රෝගීන් රැඳවූ හෝටලයක ගින්නකින් 9ක් මරුට",
       "News Content": "ලොව පුරා කොරෝනා වෛරස ආසාදිතයන් සංඛ්‍යාව එක්කෝටි 98 ලක්ෂය ඉක්මවා ඇති අතර, මරණ සංඛ්‍යාව හත්ලක්ෂ 29,000 කට අධිකයි.\nඒ අතුරින් ආසාදිතයන් 51 ලක්ෂ 49,000 ක් සහ මරණ එක්ලක්ෂ 65,000 ක් වාර්තාවන්නේ ඇමරිකා එක්සත් ජනපදයෙන්.\nබ්‍රසීලයේ කොරෝනා මරණ සංඛ්‍යාවද ඊයේ වනවිට ලක්ෂය ඉක්මවූ අතර, එරට ආසාදිත සංඛ්‍යාව 30 ලක්ෂයකට අධිකයි.\nඑමෙන්ම අද උදෑසනින් අවසන් වූ පැය 24 තුළ ඉන්දියාවෙන් නව කොරෝනා ආසාදිතයන් 64,399 ක් වාර්තාවූ අතර, එය ඉන්දියාවෙන් මෙතෙක් දිනකදී වාර්තාවූ වැඩිම නව ආසාදිත සංඛ්‍යාවයි.\nඒ අනුව එරට කොරෝනා ආසාදිතයන් සංඛ්‍යාව 21 ලක්ෂ 53,000 ඉක්මවනවා. ඊයේ දිනය තුළ වාර්තාවූ කොරෝනා මරණ 861 ක් සමඟ ඉන්දියාවේ සමස්ත කොරෝනා මරණ සංඛ්‍යාව 43,379  දක්වා ඉහළ යනවා.\nමේ අතර පසුගිය මාර්තු 19 වනදා සිට සිය දේශසීමා වසා දමමින් සිදු කෙරුණු කාර්යක්ෂම ක්‍රමවේදයන් හේතුවෙන් කොරෝනා වෛරසය සාර්ථක ලෙස පාලනය කළ නවසීලන්තය කොවිඩ් 19  සමාජ සම්ප්‍රේෂණයෙන් තොර දින 100 අද සම්පූර්ණ කරනවා.\nනවසීලන්තයේ කොරෝනා ආසාදිතයන් 23 දෙනෙකු තවදුරටත් සිටින නමුදු ඔවුන් සියලූදෙනාම දේශසීමාවේදී ආසාදිතයන් ලෙස හඳුනාගෙන නිරෝධායනයට ලක්වන පුද්ගලයන්.\nනවසීලන්ත සෞඛ්‍ය සේවා අධ්‍යක්‍ෂ ජනරාල් ඈෂ්ලි බ්ලූම්ෆීල්ඩ් ප්‍රකාශ කළේ කොවිඩ් 19 වෛරසයේ සමාජ සම්ප්‍රේෂණයෙන් තොර දින 100ක් සම්පූර්ණ කිරීම වැදගත් සන්ධිස්ථානයක් වන නමුදු එමඟින් තෘප්තිමත් නොවිය යුතු බවයි.\nකොරෝනා වෛරසය පාලනය කළ වෙනත් රටවල එය නැවත පැන නැගී සීග්‍රයෙන් ව්‍යාප්තවූ ආකාරය අමතක නොකළ යුතු අතර, එවැනි තත්ත්වයක් වැළැක්වීමට නවසීලන්තය කටයුතු කළ යුතු බවයි ඔහු අවධාරණය කළේ.\nනවසීලන්තයේ කොරෝනා වෛරස ආසාදිතයන් සංඛ්‍යාව 1,569 ක් වන අතර, එරට කොරෝනා මරණ 22 ක්ද සිදුව තිබෙනවා.\nඑහෙත් පසුගිය මැයි 1 වනදාට පසු නවසීලන්තයෙන් සමාජ ආශ්‍රිත කොරෝනා ආසාදිතයෙකු  වාර්තාවී නැහැ.\nඉන්දියාවේ ආන්ද්‍ර ප්‍රදේශ් ප්‍රාන්තයේ විජයවාඩා හි කොවිඩ් 19 ආසාදිතයන් රඳවා ඇති හෝටලයක අද අලූයම හටගත් ගින්නකින් පුද්ගලයන් නවදෙනෙකු ජීවිතක්ෂයට පත්වී තිබෙනවා.\nතවත් විසිදෙනෙකු පමණ එහිදී තුවාල ලබා ඇති අතර, ඔවුන් අතුරෙන් කිහිපදෙනෙකුගේ තත්ත්වය බරපතල බව සඳහන්.\nස්වර්ණා පැලස් නැමති මෙම හෝටලය ආන්ද්‍ර ප්‍රදේශ් රෝහලක් මගින් කොවිඞ් 19 ආසාදිතයන් රඳවාතැබීම සඳහා යොදාගනු ලැබූවක්.\nගින්න හටගන්නා අවස්ථාවේ එහි කොරෝනා රෝගීන් 30 කට වැඩි සංඛ්‍යාවක් සිට ඇති බවයි ඉන්දීය මාධ්‍ය සඳහන් කළේ.\nපසුගිය 6 වනදා ගුජරාටයේ අහමදාබාද් හි කොවිඩ් 19 ආසාදිතයන්ට ප්‍රතිකාර කරන පෞද්ගලික රෝහලක දැඩි සත්කාර ඒකකයේ හටගත් ගින්නකින් ද පුද්ගලයන් අටදෙනෙකු ජීවිතක්ෂයට පත්වුණා.",
       "URL": "https://www.hirunews.lk/247415/ඉන්දියාවේ-කොරෝනා-රෝගීන්-රැඳවූ-හෝටලයක-ගින්නකින්-9ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=171"
}