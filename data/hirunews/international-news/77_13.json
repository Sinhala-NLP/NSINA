{
       "Source": "hirunews",
       "Timestamp": "Sunday, 28 November 2021 - 13:15",
       "Headline": "පළමු වරට ඔස්ට්‍රෙලියාවෙනුත් ඔමික්‍රොන් හමු වේ",
       "News Content": "දකුණු අප්‍රිකාවෙන් මුල්වරට සොයාගැනුණු ඔමික්‍රොන් කොරෝනා ප්‍රභේදය ආසාදනය වූ දෙදෙනෙකු ඔස්ට්‍රෙලියාවේ සිඩ්නි නුවරින් වාර්තා වී තිබෙනවා.\nඔවුන් දකුණු අප්‍රිකාවේ සිට දෝහා හරහා ඔස්ට්‍රෙලියාවට පැමිණි අයයි.\nසිඩ්නි නුවර ඇතුළත් නිව්සවුත් වේල්ස් ප්‍රාන්ත බලධාරීන් සඳහන් කළේ, මෙම ආසාදිතයන්ගේ හදිසි ජානමය පරීක්ෂාවකින් ඔවුන්ට ඔමික්‍රොන් ප්‍රභේදය ආසාදනය වී ඇතැයි තහවුරු වූ බවයි.\nඔවුන් දෙදෙනාම පූර්ණ එන්නනත්කරණය ලැබූවන් බව සඳහන්.\nදකුණු අප්‍රිකාවේ සිට පැමිණි තවත් 12 දෙනෙකු එම ගුවන් යානයෙන් ඔස්ට්‍රෙලියාවට පැමිණ ඇති අතර, ඔවුන්ට කොරෝනා ආසාදනය වී නොමැති බව හෙළි වී තිබෙනවා.\nඑහෙත් ඔවුන් ද නිරෝධායනයට ලක් කළ බවයි ප්‍රාන්ත සෞඛ්‍ය බලධාරීන් සඳහන් කළේ.\nඑම ගුවන් යානයේ පැමිණි මගීන් සහ කාර්ය මණ්ඩලයේ 260 දෙනෙකුට ද ස්වයං නිරෝධායනයට ලක්වන ලෙස උපදෙස් ලබා දී තිබෙනවා.",
       "URL": "https://www.hirunews.lk/289440/පළමු-වරට-ඔස්ට්‍රෙලියාවෙනුත්-ඔමික්‍රොන්-හමු-වේ",
       "Category": "International News",
       "Parent URL": "https://www.hirunews.lk/international-news.php?pageID=77"
}