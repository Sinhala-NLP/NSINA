{
       "Source": "hirunews",
       "Timestamp": "Saturday, 09 October 2021 - 22:41",
       "Headline": "විදුලිය නොමැතිව ලෙබනනය අඳුරේ",
       "News Content": "දැවැන්ත ආර්ථික අර්බුදයකට මුහුණ දී සිටින මැදපෙරදිග ලෙබනනය දැන් විදුලි බලය නොමැතිවීමෙන් මුළුමනින්ම අඳුරට පත්වී තිබෙනවා.\nරටේ විශාලතම විදුලි බලාගාර දෙකම ඉන්ධන හිඟය නිසා වසා දැමීම ඊට හේතුවයි.\nඊයේ දහවල් ලෙබනනයේ විදුලිබල ග්‍රිඩ් පද්ධතිය නතර කෙරුණු අතර, එය දින ගණනාවක් යනතුරු යළි ක්‍රියාත්මක කිරීමට නොහැකි වනු ඇති බව සඳහන්.\nපසුගිය වසර එකහමාර පුරාම ලෙබනනය ආර්ථික අර්බුදයකට මෙන්ම දැඩි ඉන්ධන හිඟයකට මුහුණ දුන්නා.\nඒ හේතුවෙන් ලෙබනන ජනගහනයෙන් අඩක් දුගී භාවයට පත්ව ඇති අතර, දේශපාලනඥයින්ට එරෙහි උද්ඝෝෂණ රැල්ලක්ද පැන නැගුණා.\nවිදේශ මුදල් හිඟය හේතුවෙන් ඉන්ධන ලබා ගැනීම සඳහා ගෙවීම් කිරීමට නොහැකි වීම ලෙබනනය අඳුරට පත්වීමට ප්‍රධාන හේතුවක්.\nපසුගිය කාලය තුළ ලෙබනන ජනතාවට දිනකට පැය දෙකක් පමණක් විදුලිය ලබාදුන් අතර, බොහෝ දෙනා ඩීසල් ජෙනරේටර් භාවිතයට යොමු වුණා.\nඑහෙත් ඉන්ධන හිඟය සහ මිල ඉහල යෑම හේතුවෙන් ඔවුන්ට ඒවා නඩත්තු කිරීමටද නොහැකි වී තිබෙනවා.\nඅල්ජසීරා පුවත් සේවය සඳහන් කළේ උතුරු දිග ලෙබනනයේ හල්බා නගරයේ රාජ්‍ය විදුලිබල සමාගමේ කාර්යාලය ඉදිරිපිට ජනතා විරෝධතාවක් පැවති බවයි.\nඑමෙන්ම, ඇතමුන් ටයර් ගිනි තබමින් ටි්‍රපොලි නගරයේ වීථි අවහිර කළ බව සඳහන්.\nලෙබනනය පසුගිය වසරේ අගෝස්තු මාසයේ බීරුට් වරායේ සිදුවූ දැවැන්ත පිපිරීම නිසාද අර්බුදයකට මුහුණ දුන්නා.\nඑම සිද්ධියෙන් පුද්ගලයින් 219 දෙනෙකු ජීවිතක්ෂයට පත්වූ අතර, 7,000 කට වැඩි පිරිසක් තුවාල ලැබුවා.",
       "URL": "https://www.hirunews.lk/284562/විදුලිය-නොමැතිව-ලෙබනනය-අඳුරේ",
       "Category": "International News",
       "Parent URL": "https://www.hirunews.lk/international-news.php?pageID=89"
}