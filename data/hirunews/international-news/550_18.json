{
       "Source": "hirunews",
       "Timestamp": "Tuesday, 06 December 2016 - 6:14",
       "Headline": "ජයලලිතා ජයරාම් අභාවප්‍රාප්ත වෙයි",
       "News Content": "6 වරක් තමිල්නාඩු මහඇමති ධුරය හෙබ වූ ජයලලිතා ජයරාම් අභාවප්‍රාප්ත වූ බව ඇය ප්‍රතිකාර ලබමින් සිටි රෝහල අද (06) අලුයම නිල වශයෙන් ප්‍රකාශයට පත් කළා.\nමියයන විට ඇය  68වන වියේ පසුවුණා.\nඊයේ  පෙරවරුවේ ඇය ශල්‍යකර්මයකට භාජනය කිරීමෙන් පසු අසාධ්‍ය තත්ත්වයෙන් පසුවීම හේතුවෙන් දැඩි සත්කාර ඒකකයට ඇතුළත් කරනු ලැබුවා.\nපසුගිය මාස කිහිපයේදී ද පෙනහළුවල ආසාත්මිකතාවක් හේතුවෙන් තමිල්නාඩු මහ ඇමතිනිය වරින් වර රෝහල්ගතව ප්‍රතිකාර ලැබුවා.\nසති දෙකකට පෙර ජයලලිතා රෝහල්ගත කෙරුණු ශ්වසනාබාධයෙන් මුළුමනින්ම පාහේ සුවය ලබා සිටි අතර, හදිසි ප්‍රතිකාර උපකරණ සහිතව පෞද්ගලික කාමරයකට ද මාරු කෙරුණා.\nඉන් අනතුරුවයි ඇය මෙලෙස හදිසියේ අසාධ්‍ය තත්ත්වයට පත්වූයේ.\nජයලලිතා මිය ගිය බව ඊයේ සන්ධ්‍යාවේ තමිල්නාඩුවේ ඇතැම් මාධ්‍ය වාර්තා කර තිබූ අතර රෝහල ප්‍රකාශ කළේ ඇය තවදුරටත් ජීවිතාරක්ෂක උපකරණවල සහයෙන් සිටින බවයි.\nකෙසේ නමුත්, ඉන්දීය වේලාවෙන් ඊයේ රාත්‍රී 11.30ට පමණ ජයලලිතා ජයරාම් මිය ගිය බව චෙන්නායි ඇපලෝ රෝහල මධ්‍යම රාත්‍රියේ නිවේදනයක් නිකුත් කරමින් තහවුරු කළා.\nඅභාවප්‍රාප්ත වූ තමිල්නාඩු මහඇමතිනී ජයලලිතා ජයරාම්ගේ දේහය මේ වන විට චෙන්නායි නුවර රාජාජි ශාලාව වෙත මහජන ගෞරවය සඳහා රැගෙන විත් තිබෙනවා.\nජයලලිතාගේ අභාවයෙන් පසු චෙන්නායි නුවර ආරක්ෂක කටයුතු සඳහා පොලිස් නිලධාරීන් දහස් ගණනක් යොදවා ඇති අතර, දින 3ක කාලයක් එහි පාසල් වසා තැබීමටයි තීරණය කර ඇත්තේ.\nජයලලිතාගේ ඒ.අයි.ඒ.ඞී.එම්.කේ. පක්ෂයේ මහජන නියෝජිතයන්ගේ රැස්වීමක් පක්ෂ මූලස්ථානයේදී ඊයේ පැවැත්වුණා.\nඑහිදී තීරණය කර ඇත්තේ ජයලලිතාගේ අභාවයෙන් හිස්වූ තමිල්නාඩු මහඇමති ධුරයට තමිල්නාඩු මුදල් අමාත්‍යවරයා වන  ඕ. පන්නීර්සෙල්වම් පත් කිරීමටයි.\nජයලලිතාගේ අභාවය ඉන්දීය දේශපානයේ විශාල රික්තකයක් ඇති කරන බව අග්‍රාමාත්‍ය නරේන්ද්‍ර මෝදි, ට්විටර් පණිවුඩයක් නිකුත් කරමින් සඳහන් කළා.\nමේ ශෝකාකූල අවස්ථාවේ තමා තමිල්නාඩු ජනතාව සමඟ එක්වන බවත්, දිරිමත් නායිකාවක වූ ජයලලිතා ගොඩනැගූ ශක්තිය ප්‍රශංසනීය බවත්, අග්‍රාමාත්‍ය මෝදි වැඩිදුරටත් කියා සිටියා.\nජයලලිතා චෙන්නායි නුවර ඇපලෝ රෝහලට ඇතුළත් කෙරුණේ පසුගිය සැප්තැම්බර් 22 වන දායි.\nඉන් දින 75කට පසුව ඇය මිය යන තුරුම වෛද්‍ය විශේෂඥයන් රැසක් ඇයට ප්‍රතිකාර කළ අතර, නවදිල්ලියේ සමස්ත ඉන්දීය වෛද්‍ය විද්‍යා ආයතනයේ මෙන්ම ලන්ඩනයේ සිට පැමිණි විශේෂඥයෙකු ද ඊට එක්වුණා.\nතමිල්නාඩු මහඇමතිනී ජයලලිතා ශ්‍රී ලංකාව පිළිබඳ දැඩි මතයක එල්ඹ සිටි තැනැත්තියක වන අතර, මෙරට දෙමළ ජනතාව වෙනුවෙන් ඊළාම් රාජ්‍යයක් ගොඩනගන බවට ප්‍රාන්ත සභාවේ යෝජනාවක් ද සම්මත කර ගත්තා.\nඉන්දු - ශ්‍රී ලංකා ධීවර ගැටළුවට විසඳුම වන්නේ කච්චතිව් දූපත නැවත ඉන්දියාවට පවරා ගැනීම බව ඇගේ මතය වුණා.\nඑමෙන්ම මෙරට මුහුදු තීරය ආක්‍රමණය කරන ඉන්දීය ධීවරයන් සහ යාත්‍රා අත්අඩංගුවට පත් වන සෑම අවස්ථාවකදීම ඇය ඉන්දීය අග්‍රාමාත්‍යවරයා වෙත ලිපියක් යැවීම සාමාන්‍ය සිද්ධියක් බවට පත්ව තිබුණා.\nඇයට බුහුමන් දැක්වීම සඳහා ලක්ෂ සංඛ්‍යාත තමිල්නාඩු වාසීන් හඩා වැලපෙමින් එහි රොක්ව සිටින අයුරු පහතින්.",
       "URL": "https://www.hirunews.lk/149041/ජයලලිතා-ජයරාම්-අභාවප්‍රාප්ත-වෙයි",
       "Category": "International News",
       "Parent URL": "https://www.hirunews.lk/international-news.php?pageID=550"
}