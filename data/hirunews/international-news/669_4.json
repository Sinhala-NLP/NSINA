{
       "Source": "hirunews",
       "Timestamp": "Friday, 29 January 2016 - 18:42",
       "Headline": "අලියගෙන් බේරුනත් නයාගෙන් බේරෙන්න බැරි වෙයි",
       "News Content": "ඉන්දියාවේ තමිල්නාඩු ප්‍රාන්තයේ වනගත ප්‍රදේශයකදී වන අලි ප්‍රහාරයකින් බේරීම සඳහා ගසකට නැගි පුද්ගලයකු නාග දෂ්ඨණයකින් මරණයට පත්ව තිබෙනවා.\nඊයේ පස්වරුවේ මෙලෙස මියගොස් ඇත්තේ ගම්මානය ආසන්නයේ කැලයක දර එක්රැස් කිරීම සඳහා ගොස් පැමිණෙමින් සිටි තුන්දෙනෙක් අතරින් අයෙක් බව සඳහන්.\nදර රැගෙන පැමිණෙමින් සිටි මෙම පිරිස පසුපස වන අලියකු එලවා තිබෙනවා.\nඑම සත්වයාගෙන් බේරීම සඳහා මෙම පුද්ගලයන් තුන්දෙනා දිවගොස් ඇති අතර එක් අයෙක් ගසකට නැග ඇති බවටයි හෙළිවී ඇත්තේ.\nඑම පුද්ගලයා ගසට නගිනු නොදුටු අනෙක් දෙදෙනා ගමට පැමිණ ප්‍රදේශවාසීන් පිරිසක් සමග ගොස් සොයා බැලුව ද ඔහු හමුවී නැහැ.\nපසුව වන සංරක්ෂණ නිලධාරීන්ට සහ පොලිසියට කල දැනුම්දීමකින් පසුව කල සෝදිසියකදී ගසක් මත තිබියදී මෙම පුද්ගලයාගේ සිරුර හමුවී තිබෙනවා.\nඔහුගේ සිරුරේ නාගයකු දෂ්ඨ කල ලකුණු පවතින බවයි ඉන්දීය පුවත් සේවාවල දැක්වෙන්නේ.",
       "URL": "https://www.hirunews.lk/125016/අලියගෙන්-බේරුනත්-නයාගෙන්-බේරෙන්න-බැරි-වෙයි",
       "Category": "International News",
       "Parent URL": "https://www.hirunews.lk/international-news.php?pageID=669"
}