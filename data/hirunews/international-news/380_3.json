{
       "Source": "hirunews",
       "Timestamp": "Monday, 02 April 2018 - 17:03",
       "Headline": "කුලහීන විරෝධතාවලදී ජීවිත හානි 5ක්",
       "News Content": "ඉන්දීය ශ්‍රේෂ්ඨාධිකරණයේ නියෝගයකින් තම ජන කොටසට අසාධාරණයක් වන බව පවසමින් උතුරු ඉන්දියාවේ බිහාර්, ඔඩීෂා, පන්ජාබ් සහ රාජස්ථාන් ප්‍රාන්තවල කුලහීන ජනතාව අද (02) වීථි බැස දැවැන්ත විරෝධතාවක නිරත වුණා.\nමධ්‍ය ප්‍රදේශ් ප්‍රාන්තයේ විරෝධතාවලදී පොලීසිය හා ගැටුණු ශිෂ්‍ය ව්‍යාපාරයක නායකයෙකු ඇතුළු 5 දෙනෙකු ජීවිතක්ෂයට පත්වී තිබෙනවා.\nකුලහීනයන්ට එරෙහි ප්‍රහාර උත්සන්න වද්දී, ප්‍රහාරකයන්ට ඇප ලබාදිය හැකි නියෝගයක් ශ්‍රේෂ්ඨාධිකරණය මගින් නිකුත් කිරීමට එරෙහිවයි ඔවුන් මෙලෙස විරෝධතාවල නිරත වන්නේ.\nමේ අතර ඉන්දියාවේ ගුජරාට ප්‍රාන්තයේ දලිත් කුලයේ තරුණයෙක් විසින් අශ්වයෙකු මිලදී ගැනීමෙන් පසුව ඝාතනය කළ පුවතක් ද පසුගියදා වාර්තා වූවා.\nඅශ්වයන් මිලට ගැනීම හෝ අශ්වයෙකු පිට යාම දාලිත් කුලයේ වැසියන්ට තහනම් බව පවසමින් එම තරුණයාට පහරදී ඝාතනය කර ඇති බවටයි විදෙස් මාධ්‍ය වාර්තා කලේ.\nඑම සිදුවීම සම්බන්ධයෙන් ඉහළ කුලයේ බවට පැවසෙන වැසියන් කිහිපදෙනෙකු එරට පොලිසිය විසින් අත්අඩංගුවට ගෙන තිබෙනවා.\nමෙම තරුණයා හොඳින් අධ්‍යාපනය ලබා ඇති බවද විදෙස් මාධ්‍ය වාර්තා කර තිබුනා.\nමේ අතර ප්‍රකාශයක් සිදුකරමින් ඔහුගේ පියා සඳහන් කරන්නේ මෙලෙස තම පුතු අශ්වයන් මිලදී ගැනීමට තමන් දැඩි ලෙස විරුද්ධ වූ බවයි.\nඔහු වැඩිදුරටත් පවසන්නේ තම පුතුගේ ඝාතකයන්ට සාධාරණ දඬුවමක් හිමිවීම පිළිබඳව තමන්ට සැකසහිත බවයි.\nකෙසේ වෙතත් විදෙස් මාධ්‍ය පසුව වාර්තා කළේ මෙම ඝාතනය සිදුව ඇත්තේ එම තරුණයා විසින් තරුණියකට හිරිහැර කිරීමේ සිදුවීමක් මුල්කරගනිමින් බවයි.",
       "URL": "https://www.hirunews.lk/187487/කුලහීන-විරෝධතාවලදී-ජීවිත-හානි-5ක්",
       "Category": "International News",
       "Parent URL": "https://www.hirunews.lk/international-news.php?pageID=380"
}