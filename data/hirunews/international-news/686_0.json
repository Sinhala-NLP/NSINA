{
       "Source": "hirunews",
       "Timestamp": "Friday, 27 November 2015 - 12:45",
       "Headline": "තමිල්නාඩුවේ එල්.ටී.ටී.ඊ සැමරුම් වලට අධිකරණයෙන් අවසර",
       "News Content": "ශ්‍රී ලංකාවේ ඊලාම් යුද්ධයෙන් මියගිය එල්.ටී.ටී.ඊ සාමාජිකයන් සැමරීම සඳහා මදුරාසි මහාධිකරණය තමිල්නාඩුවේ කොටි හිතවාදී දේශපාලන පක්ෂ දෙකකට ඊයේ (26)  අවසර ලබාදුන්නා. 1989 වසරේ සිට 2009 වසර දක්වා මියගිය එල්.ටී.ටී.ඊ සාමාජිකයන් සමරමින් අදාළ සැමරුම් උත්සව සංවිධාන කර ඇත්තේ අද දිනයේදීයි. ඒ අනුව, ද්‍රාවිඩ විදුතලෙයි පක්ෂයට සහ සිනමා අධ්‍යක්ෂ සීමාන්ගේ නාම්තමිලර් පක්ෂයට එල්.ටී.ටී.ඊ සැමරුම් උත්සව සඳහා අවසර හිමිවුණා.\nමෙම සැමරුම් උත්සව තමිල්නාඩුවේ සාලෙම් - කොලතූර් ප්‍රදේශයේ සහ අල්මූර්හි පලනිසාමි ක්‍රීඩාංගනයේ සංවිධාන කර තිබෙනවා.\nඒ සඳහා අවසරපත් නිකුත් කරන ලෙස පොලිසියට නියෝග කරන ලෙස ඉල්ලමින් අදාළ පක්ෂ දෙක මදුරාසි මහාධිකරණය වෙත පෙත්සම් ගොනුකර තිබෙනවා.\nඑහි තීන්දුව ලබාදෙමින් මදුරාසි මහාධිකරණය කියා සිටියේ මෙම සැමරුම් උත්සව හේතුවෙන් නීතියට හා සාමයට බාධාවක් එල්ල නොවන බවයි.\nකෙසේ නමුත්, එම රැස්වීම් පැවැත්වීම සම්බන්ධයෙන් කොන්දේසි කිහිපයක් ද අධිකරණය මගින් ඉදිරිපත් කර ඇති අතර ඒවා උල්ලංඝනය කළහොත් නිසි ක්‍රියාමාර්ග ගන්නා බවයි මදුරාසි මහාධිකරණ විනිසුරුවන් සඳහන් කළේ.",
       "URL": "https://www.hirunews.lk/120936/තමිල්නාඩුවේ-එල්-ටී-ඊ-සැමරුම්-වලට-අධිකරණයෙන්-අවසර",
       "Category": "International News",
       "Parent URL": "https://www.hirunews.lk/international-news.php?pageID=686"
}