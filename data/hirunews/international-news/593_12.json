{
       "Source": "hirunews",
       "Timestamp": "Saturday, 27 August 2016 - 13:03",
       "Headline": "බංග්ලාදේශ අවන්හලට එල්ල වූ ප්‍රහාරයේ ප්‍රධාන සැකකරු මෙහෙයුමකින් මරුට",
       "News Content": "බංග්ලාදේශ පොලීසිය අද සිදුකළ හදිසි මෙහෙයුමකින් පසුගිය මාසයේ ඩකා නුවර අවන්හලකට එල්ල වූ ත්‍රස්ත ප්‍රහාරයේ ප්‍රධාන සැකකරු ජීවිතක්ෂයට පත්වී තිබෙනවා.\nතමීම් චෞද්‍රි නමැති ඔහු කැනඩාවේ වාසය කර ඇති අතර, බංග්ලාදේශයට නැවත පැමිණ ඇත්තේ 2013 වසරේදියි. පසුගිය ජුලි 1 වන දා ඩකා නුවර ප්‍රකට අවන්හලකට එල්ල වූ ප්‍රහාරයේදී පුද්ගලයන් විසි දෙදෙනෙකු ජීවිතක්ෂයට පත්වූ අතර, ඉන් බහුතරයක් විදේශිකයන්.\nඅයි.එස්. සංවිධානය මෙම ප්‍රහාරය පිළිබඳ වගකීම භාර ගත් අතර, බංග්ලාදේශ රජය කියා සිටියේ එය දේශීය අන්තවාදී සංවිධානයක ප්‍රහාරයක් බවයි.\nඩකා නුවරට කිලෝමීටර් 25ක් පමණ දකුණින් වූ නාරායන්ගන්ජ් ප්‍රදේශයේ අද සිදුකළ මෙහෙයුමේදී තවත් සන්නද්ධ සාමාජිකයන් 3දෙනෙකු ජීවිතක්ෂයට පත්වූ බව බංග්ලාදේශ පොලීසිය සදහන් කළා.",
       "URL": "https://www.hirunews.lk/141580/බංග්ලාදේශ-අවන්හලට-එල්ල-වූ-ප්‍රහාරයේ-ප්‍රධාන-සැකකරු-මෙහෙයුමකින්-මරුට",
       "Category": "International News",
       "Parent URL": "https://www.hirunews.lk/international-news.php?pageID=593"
}