{
       "Source": "hirunews",
       "Timestamp": "Monday, 20 June 2022 - 23:02",
       "Headline": "එකම පවුලේ 9ක් සියදිවි හානිකර ගනී",
       "News Content": "ඉන්දියාවේ මහාරාෂ්ඨ්‍ර ප්‍රාන්තයේ එකම පවුලේ සාමාජිකයන් 9 දෙනෙකු අධික ණය බර හේතුවෙන් සිය දිවි නසා ගෙන තිබෙනවා.\nවිෂ ද්‍රව්‍යයක් ආහාරයට ගෙන ඔවුන් සිය දිවි නසාගෙන ඇති බවයි මූලික විමර්ශනවලදී අනාවරණ වී ඇත්තේ.\nපවුලේ සහෝදරයන් දෙදෙනාගේ නිවෙස්වල තිබී මෙම සිරුරු හමු වී ඇති අතර සිය දිවි නසාගෙන ඇත්තේ සහෝදරයන් දෙදෙනා, ඔවුන්ගේ මව, බිරින්දෑවරුන් සහ දරුවන් සිව් දෙනායි.\nදිවි නසාගත් එක් සහෝදරයෙක් ගුරුවරයෙක්වන අතර අනෙකා පශු වෛද්‍යවරයෙක්.\nමූලික විමර්ශනවලදී අනාවරණ වී ඇත්තේ මෙම පවුලේ සහෝදරයන් විවිධ පුද්ගලයින්ගෙන් විශාල වශයෙන් මුදල් ණයට ගෙන ඇති බවයි.\nමුම්බායි සිට කිලෝමීටර් 350කට වැඩි දුරකින් පිහිටි මහාරාෂ්ට්‍ර ප්‍රාන්තයේ මහයිසාල් ගම්මානයේ කිලෝමීටර් 1.5ක් පමණ දුරකින් ඔවුන්ගේ නිවෙස් පිහිටා තිබෙනවා.\nදෛනිකව මෙම පවුලේ අයෙක් කිරි ගෙන ඒමට පැමිණෙන බැවින් ඊයේ දිනයේ ඔවුන් නොපැමිණියේ මන්දැයි සොයා බැලීම සඳහා ගමේ දැරියක් එම නිවසට ගිය අවස්ථාවේදීයි මරණ පිළිබඳ අනාවරණය වී ඇත්තේ.\nමෙය සියදිවි නසාගැනීමක් ලෙස පෙනුනද, එය බරපතල සිදුවීමක් බැවින් සෑම අංශයකින්ම විමර්ශනය කරන බව උසස් පොලිස් නිලධාරියෙකු ප්‍රකාශ කර තිබෙනවා.\nමෙම පවුලේ සාමාජිකයින් විසින් විෂ සහිත ද්‍රව්‍යයක් පානය කර ඇතැයි මුලිකව අනාවරණය වුව ද සවිස්තරාත්මක පරීක්ෂණයකින් සහ පශ්චාත් මරණ පරීක්ෂණ වාර්තාවකින් පමණක් මරණයට නිශ්චිත හේතුව හෙළි වනු ඇති බවයි එම පොලිසිස් නිලධාරියා ප්‍රකාශ කර ඇත්තේ.",
       "URL": "https://www.hirunews.lk/307717/එකම-පවුලේ-9ක්-සියදිවි-හානිකර-ගනී",
       "Category": "International News",
       "Parent URL": "https://www.hirunews.lk/international-news.php?pageID=44"
}