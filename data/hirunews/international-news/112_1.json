{
       "Source": "hirunews",
       "Timestamp": "Monday, 07 June 2021 - 8:06",
       "Headline": "බ්‍රිතාන්‍ය රජ පවුලට දූ කුමරියක්",
       "News Content": "බ්‍රිතාන්‍යයේ හැරී කුමරු සහ මේගන් මාකල්ට දූ කුමරියක් බිහිවී තිබෙනවා.\nසසෙක්ස් හි ආදිපාදවරයා සහ ආදිපාදවරිය ලෙසද හැඳින්වෙන ඔවුන්ගේ දෙවන දරුවා වන ඇය, නම් කර ඇත්තේ ලිලිබට් ඩයනා මවුන්ට්බැට්න් වින්ඩ්සර් ලෙසයි.\nහැරී සහ මේගන්ගේ දූ කුමරිය ඇමරිකා එක්සත් ජනපදයේ කැලිෆෝනියා හි සැන්ටා - බාබරා  රෝහලේදී මෙලෙස උපත ලබා ඇති අතර, මව සහ දියණිය හොඳ සෞඛ්‍ය තත්වයෙන් පසුවන බවයි වාර්තාවන්නේ.\nබ්‍රිතාන්‍යය රජ පවුලේ වගකීම්වලින් ඉවත්වූ හැරී කුමරු, මේගන් මාකල් සමඟ ඇය උපන් ඇමරිකා එක්සත් ජනපදයේ ජීවත්වනවා.\nඔවුන් සිය දූ කුමරියට නම් තැබීමේදී ලිලිබට් යන්න යොදාගෙන ඇත්තේ දෙවන එලිසබෙත් මහරැජිණගේ අන්වර්ථ නාමය එය බැවින්.\nඑය කෙටි කොට ලිලී වශයෙන් හැඳින්වීමටයි හැරී සහ මේගන් තීරණය කර ඇත්තේ.\nඩයනා නාමය සිය දියණියට යෙදීමට හැරී කුමරු තීරණය කර ඇත්තේ ඔහු බෙහෙවින් ආදරය කළ සිය මව ඩයනා කුමරිය සිහිපත් කිරීමටයි.\nමහ රැජිණගේ 11 වන මී මිණිපිරිය වන ලිලිබට් හෙවත් ලිලී ඩයනා මවුන්ට්බැට්න් වින්ඩ්සර් බ්‍රිතාන්‍යය රජ කිරුළට හිමිකම් කියන අටවන තැනැත්තිය වනවා.\nඇගේ උපතත් සමඟ ඇන්ඩෲ කුමරුට ඒ සඳහා පවතින ස්ථානය 9 දක්වා පහත වැටෙනවා.",
       "URL": "https://www.hirunews.lk/273582/බ්‍රිතාන්‍ය-රජ-පවුලට-දූ-කුමරියක්",
       "Category": "International News",
       "Parent URL": "https://www.hirunews.lk/international-news.php?pageID=112"
}