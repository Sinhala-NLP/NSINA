{
       "Source": "hirunews",
       "Timestamp": "Friday, 07 October 2016 - 13:56",
       "Headline": "ඉන්දියාවේ වර්ධනයට ආර්ථිකය විවෘත විය යුතුයි - සිංගප්පූරු අගමැතිගෙන් ප්‍රකාශයක්",
       "News Content": "ඉන්දියාවට සිය ආර්ථිකයේ සැබෑ වර්ධනයක් අත්දැකීමට නම් එය තවදුරටත් විවෘත විය යුතු බව සිංගප්පූරු අග්‍රාමාත්‍ය ලී හිසෙන් ලූන් පවසනවා.\nඉන්දීය හින්දු පුවත්පත සමඟ සාකච්ඡාවකට එක්වෙමින් ඔහු කියා සිටියේ එකිනෙකා මත රඳා පවත්නා වෙළඳාම මූලික කරගත් ආර්ථිකයක් ඇති කිරීම සඳහා ඉන්දියාව ක්‍රමෝපාය තීරණයකට එළැඹිය යුතු බවයි.\nදකුණු ඉන්දියාවේ ආන්ද්‍ර ප්‍රදේශ් ප්‍රාන්තයේ අමරාවතී නමින් නව සුහුරු නගරයක් ඉදිකිරීම සඳහා සිංගප්පූරු සමාගමකට ලැබී තිබූ කොන්ත්‍රාත්තුව අධිකරණ තීන්දුවක් නිසා ඇණහිටීම සම්බන්ධයෙන් සිංගප්පූරු අග්‍රාමාත්‍යවරයා අදහස් පළ කළා.\nඔහු කියා සිටියේ ඉන්දියාවේ ඉඩම් පිළිබඳ ගැටලූ දේශපාලනීකරණය වීම එරට ආර්ථික සංවර්ධනයට බාධාවක් බවයි.\nඅමරාවතී ව්‍යාපෘතියේ කටයුතු ඉදිරියේදී අනුමත වනු ඇතැයිද සිංගප්පූරු අග්‍රාමාත්‍යවරයා අපේක්ෂා පළ කළා.",
       "URL": "https://www.hirunews.lk/144667/ඉන්දියාවේ-වර්ධනයට-ආර්ථිකය-විවෘත-විය-යුතුයි-සිංගප්පූරු-අගමැතිගෙන්-ප්‍රකාශයක්",
       "Category": "International News",
       "Parent URL": "https://www.hirunews.lk/international-news.php?pageID=576"
}