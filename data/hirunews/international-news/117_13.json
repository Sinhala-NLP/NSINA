{
       "Source": "hirunews",
       "Timestamp": "Monday, 10 May 2021 - 7:42",
       "Headline": "ඉතාලියට එකවර නීතිවිරෝධී සංක්‍රමණිකයින් දහසක්",
       "News Content": "දහසකට අධික නීතිවිරෝධී සංක්‍රමණිකයින් ඉතාලියේ ලම්පෙඩූසා දිවයිනට ළඟා වී තිබෙනවා.\nඊයේ පැය කිහිපයක් ඇතුළත යාත්‍රා කිහිපයකින් ඔවුන් මෙලෙස ඉතාලි දිවයිනට පැමිණ ඇති බවයි විදෙස් වාර්තා සඳහන් කළේ.\nඉන් එක් යාත්‍රාවක කාන්තාවන්, ළමයින් ඇතුළු 400 කට අධික පිරිසක් සිටි බව සඳහන්.\nලම්පෙඩූසා නගරාධිපති ටෝටෝ මාටෙලෝ සඳහන් කළේ යහපත් කාලගුණ තත්ත්වයක් පැවතීම මෙලෙස සංක්‍රමණිකයින් විශාල පිරිසක් එක්වර පැමිණීමට හේතුව විය හැකි බවයි.\nඉතාලියේ ලම්පෙඩූසා දිවයින යුරෝපයට පැමිණෙන නීතිවිරෝධී සංක්‍රමණිකයින් මුලින්ම ළඟා වන නැවතුම්පොලක්.\nමේ වසරේ මේ දක්වා කාලය තුළ නීතිවිරෝධී සංක්‍රමණිකයින් 11,000 කට වැඩි සංඛ්‍යාවක් මෙම දිවයිනට පැමිණ ඇති අතර, පසුගිය වසරේ එම කාලය තුළ පැමිණ ඇති සංඛ්‍යාව 4,105 ක්.\nමෙලෙස නීතිවිරෝධී සංක්‍රමණිකයින් විශාල පිරිසක් පැමිණීම සම්බන්ධයෙන් ඉතාලියේ ජනප්‍රිය දේශපාලනඥයෙකු වන මැට්ටියෝ සැල්වීනි, අග්‍රාමාත්‍ය මාරියෝ දාගි සමඟ සාකච්ඡාවක් ඉල්ලා තිබෙනවා.\nඔහු සඳහන් කර ඇත්තේ මිලියන සංඛ්‍යාත ඉතාලි වැසියන් දුෂ්කරතාවට පත්ව ඇති මොහොතේ නීතිවිරෝධී සංක්‍රමණිකයින් දහස් ගණනක් භාර ගැනීම ගැටළුවක් බවයි.\nසැල්වීනි ඉතාලි අභ්‍යන්තර කටයුතු අමාත්‍යවරයාව සිටි සමයේ ලම්පෙඩූසා දිවයිනට පැමිණි නීතිවිරෝධී සංක්‍රමණිකයින් අවදානමකට ලක් කරමින් හරවා යැවීම පිළිබඳව අධිකරණ විභාගයකටද මුහුණ දෙනවා.",
       "URL": "https://www.hirunews.lk/270920/ඉතාලියට-එකවර-නීතිවිරෝධී-සංක්‍රමණිකයින්-දහසක්",
       "Category": "International News",
       "Parent URL": "https://www.hirunews.lk/international-news.php?pageID=117"
}