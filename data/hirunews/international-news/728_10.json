{
       "Source": "hirunews",
       "Timestamp": "Tuesday, 09 June 2015 - 8:25",
       "Headline": "නීතිවිරෝධී සංක්‍රමණික ගැටළුවෙන් ඉතාලිය අර්බුදයක",
       "News Content": "සිය රටේ උතුරු ප්‍රදේශවලට නීතිවිරෝධී සංක්‍රමණිකයින් භාර ගැනීම ප්‍රතික්ෂේප කිරීමත් සමඟ ඉතාලි අගමැති මැට්ටියෝ රෙන්සිගේ රජය දැඩි අර්බුදයකට මුහුණ දෙනවා. මධ්‍යධරණී මුහුද තරණය කොට මෙලෙස පැමිණි නීතිවිරෝධී සංක්‍රමණිකයින් 6000ක් පමණ පසුගිය සති අන්තයේ පමණක් බේරා ගැනුණා. මේ වසරේ මේ වන විට එලෙස පැමිණි සංක්‍රමණිකයන්ගේ සංඛ්‍යාව 50,000කට අධිකයි. ඉන් වැඩි දෙනෙක් ලිබියානු වෙරළේ සිට අනාරක්ෂිත යාත්‍රාවල නැගී ඉතාලියට පැමිණි අය වන අතර, එම උත්සාහයේදී මුහුදේ ගිලූණු සංඛ්‍යාව 1500කට අධිකයි. ජර්මනියේ පැවැත්වෙන ජී - 7 සමුළුවට සහභාගි වෙමින් ඉතාලි අගමැතිවරයා ප්‍රකාශ කළේ සංක්‍රමණිකයින් 24,000ක් භාර ගැනීමට යුරෝපයේ අනෙකුත් රටවල් එකඟ වුවද එය ප්‍රමාණවත් නොවන බවයි. දැනට සංක්‍රමණිකයින් බහුතරයක් රදවා ඇත්තේ සාපේක්ෂව සංවර්ධනය අඩු සිසිලි දිවයින ඇතුළු දකුණු සහ මධ්‍යම ඉතාලි ප්‍රදේශ වලයි.",
       "URL": "https://www.hirunews.lk/111014/නීතිවිරෝධී-සංක්‍රමණික-ගැටළුවෙන්-ඉතාලිය-අර්බුදයක",
       "Category": "International News",
       "Parent URL": "https://www.hirunews.lk/international-news.php?pageID=728"
}