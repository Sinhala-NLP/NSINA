{
       "Source": "hirunews",
       "Timestamp": "Tuesday, 29 October 2019 - 14:55",
       "Headline": "වැරදි ප්‍රවේශයක් නිසා තමිල්නාඩු දරුවා මියගිය බවට චෝදනා",
       "News Content": "තමිල්නාඩුවේ නළ ළිඳකට වැටී මියගිය අවුරුදු 2 ක් වයසැති සුජිත් විල්සන් දරුවා මුදාගැනීමට තිබූ මුල් අවස්ථා වැරදි ප්‍රවේශයන් හේතුවෙන් අහිමිවූ බවට මේ වනවිට චෝදනා නැගෙනවා.\nහිටපු ජනාධිපති අබ්දුල් කලාම්ගේ උපදේශකයෙකු වන පොන්රාජ් කියා සිටියේ රජය විද්‍යාත්මක ප්‍රවේශයකින් තොරව දරුවා මුදාගැනීමට දැඩි වෙහෙසක් දරා ඇති බවයි.\nඔවුන් නිසි සැළසුමක් සහිතව මෙහෙයුම ක්‍රියාත්මක කළේ නම් දරුවා බේරාගැනීමට හැකිව තිබූ බව ඔහු කියා සිටියා.\nපසුගිය සිකුරාදා සන්ධ්‍යාවේ නිවස අසළ සෙල්ලම් කරමින් සිටියදී මෙම දරුවා නළ ළිඳට වැටුණු අතර, මුලින් ඔහු සිරවී සිටියේ අඩි 26 ක් පමණ ගැඹුරින්.\nඑහිදී තමිල්නාඩුවේ ජීවිතාරක්ෂක කණ්ඩායම් කඹ සහ රොබෝ අතක් භාවිතයෙන් දරුවා ගොඩගැනීමට උත්සාහ කිරීමත් සමඟයි ඔහු අඩි 88 ක් පමණ ප්‍රපාතයට වැටී ඇත්තේ.\nදරුවා මුදාගැනීමට ඉන්දීය ජාතික ආපදා ප්‍රතිචාර බලකායේ සහය ලබා ගැනුනේ එම උත්සාහයන්ගෙන් අනතුරුවයි.\nපැය 88 ක මෙහෙයුමකින් පසු මියගොස් සිටි සුජිත් විල්සන් දරුවාගේ සිරුර අද අලුයම ගොඩගැනුනු අතර, අවසන් කටයුතු දරුවාගේ උපන් ගම වූ මලයියාදිපති හි ෆාතිමා පුදුර් සුසාන භූමියේ අද උදෑසන සිදු කෙරුණේ විශාල පිරිසකගේ සහභාගීත්වයෙන්.",
       "URL": "https://www.hirunews.lk/227213/වැරදි-ප්‍රවේශයක්-නිසා-තමිල්නාඩු-දරුවා-මියගිය-බවට-චෝදනා",
       "Category": "International News",
       "Parent URL": "https://www.hirunews.lk/international-news.php?pageID=227"
}