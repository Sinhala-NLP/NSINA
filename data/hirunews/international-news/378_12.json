{
       "Source": "hirunews",
       "Timestamp": "Sunday, 08 April 2018 - 7:50",
       "Headline": "බ්‍රසීලයේ හිටපු ජනපති ලූලා පොලීසියට භාරවෙයි",
       "News Content": "බ්‍රසීලයේ හිටපු ජනපති ලූයිස් ඉනැසියෝ ලූලා ඩා සිල්වා, දූෂණ චෝදනා මත තමාට නියමවූ දොළොස් වසරක සිර දඩුවම විඳීම සඳහා සාවෝපෝලෝ පොලීසිය වෙත භාරවී තිබෙනවා.\n72 හැවිරිදි ලූලා ඩා සිල්වා ට එලෙස පොලීසිය භාරවීමට ලබාදී තිබූ කාල විරාමය මීට දින දෙකකට පෙර අවසන් වුවද ඔහුගේ ආධාරකරුවන් හිටපු ජනපතිවරයාට එලෙස භාරවීමට ඉඩ ලබාදුන්නේ නැහැ.\nඒ, ඔහුගේ නිවෙස වටා සීමා පවුරු තනමින්.\nකෙසේ නමුත් හිටපු ජනාධිපති ලූලා සිය ආධාරකරුවන්ට පැයක පමණ දේශණයක් පැවැත්වීමෙන් පසු පොලීසියට භාරවූ බවයි විදෙස් වාර්තා සඳහන් කළේ.\nතමා නීතිය විශ්වාස කරන බවත්, එසේ නොමැති නම් දේශපාලනයට එක් නොවී විප්ලවයක් සිදුකරන බවත් ඔහු කියා සිටියා.\nකෙටි ගෙළක් සහිතව උපන් තමාට හිස කෙළින් තබාගෙන සිටීමට අපහසුවක් නොමැති බවයි හිටපු ජනාධිපති ලූලා ප්‍රකාශ කළේ.\nහිටපු ජනාධිපතිවරයාට එරෙහිව එල්ලවී ඇති චෝදනාව වූයේ ඉදිකිරීම් සමාගමකින් නිවහන් ගොඩනැගිල්ලක් අල්ලස් ලෙස ලබාගැනීමයි.\nකෙසේ නමුත් එලෙස තමා සතුව නිවහනක් නොමැති බව ලූලා ඩා සිල්වා අධිකරණයේදී කියා සිටියා.\nඔහු එහිදී වරදකරු කර ඇත්තේ අදාළ සමාගමේ ප්‍රධානියාගේ ප්‍රකාශයක් අනුවයි.\nලබන ඔක්තෝම්බරයේ පැවැත්වෙන ජනාධිපතිවරණයේදී ලූලා ඩා සිල්වා ජයග්‍රහණය කරනු ඇති බව මත සමීක්ෂණ රැසකින් ඔප්පු වී තිබෙනවා.\nමේ නිසා මෙම චෝදනා දේශපාලන හේතූන් මත ගොනුකර ඇති ඒවා බවයි ඔහු අවධාරණය කළේ.\nවානේ කම්කරුවෙකු ලෙස වෘත්තිය සමිති ව්‍යාපාරයට එක්ව ජනාධිපති ධුරයට පැමිණි ලූලා ඩා සිල්වා අඩ සියවසකට පසු නායකත්වයට පිවිසි ප්‍රථම වාමාංශිකයායි.",
       "URL": "https://www.hirunews.lk/187889/බ්‍රසීලයේ-හිටපු-ජනපති-ලූලා-පොලීසියට-භාරවෙයි",
       "Category": "International News",
       "Parent URL": "https://www.hirunews.lk/international-news.php?pageID=378"
}