{
       "Source": "hirunews",
       "Timestamp": "Saturday, 13 July 2019 - 11:21",
       "Headline": "බ්‍රිතාන්‍යය ගල්ෆ් කලාපයට දෙවන යුද නෞකාවත් යවයි",
       "News Content": "ඉරානය සමඟ රාජ්‍ය තාන්ත්‍රික ගැටුමකට අවතීර්ණ වී සිටින බ්‍රිතාන්‍යය සිය දෙවන යුද නෞකාව ද ඉරාන මුහුදු තීරය ආසන්නයේදී ගල්ෆ් කලාපයට යැවීමට තීරණය කර තිබෙනවා.\nඒ, ඇමරිකානු ජනාධිපති ඩොනල්ඩ් ට්‍රම්ප් සහ ඉරානය අතර වාග් සංග්‍රාමය උත්සන්නව තිබියදියි.\nගල්ෆ් කලාපයේ සිය ඉන්ධන නෞකාවකට ඉරාන යාත්‍රා මගින් තර්ජනයක් එල්ල කළ බවට බ්‍රිතාන්‍යය චෝදනා කළා.\nකෙසේ නමුත්, ඉරානය එම චෝදනා ප්‍රතික්ෂේප කරනවා.\nජිබ්‍රෝල්ටා අර්ධද්වීපය ආසන්නයේදී ඉරාන සුපිරි ඉන්ධන නෞකාවක් බ්‍රිතාන්‍ය නාවික හමුදාව මගින් රදවා ගැනීම ද දෙරට අතර මතභේදයට තුඩු දී ඇති කරුණක්.\nඑම නෞකාව සම්බාධක උල්ලංගණය කරමින් සිරියාවට බොරතෙල් සැපයීමට උත්සාහ කළ බවයි බ්‍රිතාන්‍යයට අයත් ජිබ්‍රෝල්ටාව ප්‍රකාශ කළේ.",
       "URL": "https://www.hirunews.lk/220219/බ්‍රිතාන්‍යය-ගල්ෆ්-කලාපයට-දෙවන-යුද-නෞකාවත්-යවයි",
       "Category": "International News",
       "Parent URL": "https://www.hirunews.lk/international-news.php?pageID=251"
}