{
       "Source": "hirunews",
       "Timestamp": "Friday, 28 September 2018 - 16:30",
       "Headline": "නොමනා ඇසුර නිසා පොලිස් කාන්තාවකගෙන් පහර කෑ තරුණිය සමාජ ජාල මාධ්‍ය කළඹයි",
       "News Content": "පොලිස් කාන්තාවක් විසින් තරුණියකට පහරදෙන අයුරු දැක්වෙන වීඩියෝවක් විදෙස් මාධ්‍යයක් විසින් ප්‍රචාරය කර තිබෙනවා.\nමෙම සිදුවීම වාර්තා වන්නේ ඉන්දියාවේ උත්තර ප්‍රදේශ්හි මීරූට් ප්‍රදේශයෙන්.\nහින්දු ජාතිකයෙකු වන අදාළ තරුණිය මුස්ලිම් ජාතික තරුණයෙකු සමඟ සම්බන්ධතාවක් පැවැත්වීම මෙම පහරදීමට හේතුවී ඇති බවයි වාර්තා වන්නේ.\nහින්දූන්ට විරුද්ධව යමින් මුස්ලිම් පුද්ගලයෙක් තෝරා ගත්තේ ඇයි දැයි යන්න ප්‍රශ්න කරමින් පොලිස් කාන්තාව අදාළ තරුණියට පහර දෙන ආකාරය එම වීඩියෝවේ දැක්වෙනවා.\nඇය වාහනයකින් රැගෙන යමින් සිටින අතරතුරයි මෙසේ පහරකෑමට ලක්වන්නේ.\nඑම අවස්ථාවේ රථය තුළ තවත් පොලිස් නිලධාරින් තිදෙනෙක් ද එහි ගමන් කරන බව වීඩියෝවේ දක්නට ලැබෙනවා.\n20 හැවිරිදි වියේ පසුවන අදාළ තරුණිය මෙන්ම ඇය සබඳතාවක් පැවැත්වූ බව පැවසෙන මුස්ලිම් ජාතික තරුණයා වෛද්‍ය සිසුන් වන බවත් පැවසනෙවා.\nVishwa Hindu Parishad නැමති සංවිධානයක් විසින් ඔවුන් දෙදෙනා අල්ලා පොලිසියට භාර දීමට කටයුතු කර ඇති බවත් වාර්තා වනවා.\nමුස්ලිම් ජාතික තරුණයාද වෙනත් වාහනයකින් පොලිස් ස්ථානය කරා රැගෙන ගොස් තිබෙනවා.\nකෙසේ වුවත් අදාළ පහර දීම පොලිස් ස්ථානය තුළදීවත් සමථයකට පත්නොවී ඇති අතර අදාළ සංවිධානයේ පිරිස් ද ඒ සඳහා මැදිහත් වීම නිසා තත්ත්වය පාලනය කිරීම සඳහා අමතර පොලිස් කණ්ඩායම් කැඳවීමට ද කටයුතු කර තිබුණා.\nකෙසේ වෙතත් සිද්ධියට සම්බන්ධ කිසිවෙකුත් මෙතෙක් අත්අඩංගුවට ගෙන නොමැති අතර මෙම අමානුෂික පහරදීම සමාජජාල මාධ්‍යවල දැඩිසේ කතා බහට ලක්වුණා.",
       "URL": "https://www.hirunews.lk/200952/නොමනා-ඇසුර-නිසා-පොලිස්-කාන්තාවකගෙන්-පහර-කෑ-තරුණිය-සමාජ-ජාල-මාධ්‍ය-කළඹයි",
       "Category": "International News",
       "Parent URL": "https://www.hirunews.lk/international-news.php?pageID=329"
}