{
       "Source": "hirunews",
       "Timestamp": "Friday, 03 March 2017 - 7:41",
       "Headline": "තිරුපති දෙවොලේ කෝටි 4 ක අවලංගු නෝට්ටු",
       "News Content": "දකුණු ඉන්දියාවේ ආන්ද්‍ර ප්‍රදේශ් ප්‍රාන්තයේ තිරුමල කඳුශිකර 7 න් එකක් මත පිහිටි ශ්‍රී වෙන්කටේශ්වර හෙවත් තිරුපති හින්දු දේවස්ථානයේ ඉන්දීය රුපියල් කෝටි 4 ඉක්මවූ අවලංගු මුදල් නෝට්ටු ගොඩගැසී ඇති බව වාර්තා වනවා.\nඒ සම්බන්ධයෙන් දේවස්ථානයේ භාරකාර මණ්ඩලය ඉන්දීය රජයේ සංචිත බැංකුව වෙත දැනුම්දීමක් කර ඇත්තේ අදාළ මුදල් තොගයට කුමක් කරන්නේ ද යන්න විමසමින්.\nඅග්‍රාමාත්‍ය නරේන්ද්‍ර මෝදි විසින් ඉන්දියාවේ රුපියල් 500 සහ 1000 නෝට්ටු අවලංගු කොට නව මුදල් නෝට්ටු නිකුත් කිරීමට පසුගිය වසර අවසානයේ පියවර ගත්තා.\nඒ අනුව, පැරණි නෝට්ටු, නව නෝට්ටුවලට මාරු කිරීමේ කාලය දෙසැම්බර් 30 වනදායින් පසු අවසන් වුණා.\nඑහෙත්, තිරුපති දේවස්ථානයට පැමිණෙන බැතිමතුන් නව මුදල් නෝට්ටු මෙන්ම, පැරණි රුපියල් 500 සහ දහසේ නෝට්ටු තවදුරටත් පුන්‍යාධාර ලෙස එහි පිංකැට වලට දමන බවයි වාර්තා වන්නේ.\nරුපියල් කෝටි 4 ක පැරණි මුදල් නෝට්ටු තොගයක් එලෙස එක්රැස්වී ඇත්තේ පසුගිය මාස දෙක තුළයි.\nතිරුපති දෙවොලට වසරක් තුළ රන් - රිදී හැරුණුකොට බැතිමතුන්ගෙන් ලැබෙන පුන්‍යාධාර ප්‍රමාණය ඉන්දීය රුපියල් කෝටි දහසකට අධිකයි.",
       "URL": "https://www.hirunews.lk/155913/තිරුපති-දෙවොලේ-කෝටි-4-ක-අවලංගු-නෝට්ටු",
       "Category": "International News",
       "Parent URL": "https://www.hirunews.lk/international-news.php?pageID=511"
}