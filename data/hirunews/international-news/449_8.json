{
       "Source": "hirunews",
       "Timestamp": "Thursday, 17 August 2017 - 16:22",
       "Headline": "අවුරුදු 10 ක දැරියක් බිළිඳෙකු ප්‍රසුත කරයි",
       "News Content": "ඉන්දියාවේ පන්ජාබ් ප්‍රාන්තයේ වයස අවුරුදු 10 ක දැරියක් බිළිඳෙකු ප්‍රසුත කර තිබෙනවා.\nසිසේරියන් සැත්කමක් මගින් දරුවා බිහිවී ඇති බවයි විදෙස් පුවත් සේවා සඳහන් කළේ.\nදුෂණයට ලක්වීම හේතුවෙන් මෙම දැරියට දරුවෙකු පිළිසිඳගෙන ඇති අතර එය ගබ්සා කිරීම ඉන්දීය ශ්‍රේෂ්ඨාධිකරණය විසින් තහනම් කර තිබුනා.\nඑම හේතුව මත 10 හැවිරිදි දැරියට සිය දරු ගැබ දරාගෙන සිට ඇති අතර ඇය එය කුමක් ද යන්න හෝ දැන නොසිටීම විශේෂත්වයක්.\nඑමෙන්ම තමා කුඩා බිළිඳෙකු ප්‍රසුත කළ බව හෝ ඇය නොදන්නා බවයි ඉන්දීය වාර්තා පෙන්වා දෙන්නේ.\n10 හැවිරිදි දැරියට උපන් බිළිඳා කිලෝග්‍රෑම් 2.5 ක බරකින් යුක්ත වන අතර ඔවුන් දෙදෙනාම යහපත් සෞඛ්‍ය තත්වයෙන් පසුවන බව වෛද්‍යවරුන් ප්‍රකාශකර තිබෙනවා.\nමෙම කුඩා දැරිය පසුගිය මාස කිහිපයක් පුරා ඇයගේ මාමා වන පුද්ගලයකු විසින් අවස්ථා රැසකදී අපයෝජනයට ලක්කර ඇති බවටයි හෙළිවී ඇත්තේ.\nඑම සැකකරු මේ වන විට පොලිස් අත්අඩංගුවට ගෙන තිබෙනවා.\nඋදරයේ ආබාධයක් හේතුවෙන් වෛද්‍ය ප්‍රතිකාර ලබාගැනීමට යාමේදීයි ඇය ගැබිණියක් බවට අනාවරණ වී තිබුනේ.\nඑම කළලය ගබ්සා කිරීමේ ඉල්ලීම ශ්‍රේෂ්ඨාධිකරණය ප්‍රතික්ෂේප කර තිබුනේ කුඩා දැරියගේ ජීවිතය පිළිබඳව ද අවධානමක් මතුවන බැවින්.",
       "URL": "https://www.hirunews.lk/168681/අවුරුදු-10-ක-දැරියක්-බිළිඳෙකු-ප්‍රසුත-කරයි",
       "Category": "International News",
       "Parent URL": "https://www.hirunews.lk/international-news.php?pageID=449"
}