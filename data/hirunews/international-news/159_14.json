{
       "Source": "hirunews",
       "Timestamp": "Friday, 16 October 2020 - 7:57",
       "Headline": "යුරෝපයේ සහ ඇමරිකාවේ කොරෝනා ආසාදිතයන් වාර්තාගත ලෙස ඉහළ යයි",
       "News Content": "යුරෝපයේ සහ ඇමරිකා එක්සත් ජනපදයේ කොරෝනා ආසාදිතයන් සංඛ්‍යාව කැපී පෙනෙන ලෙස ඉහළ යාමක් වාර්තාවනවා.\nවිශේෂයෙන් ප්‍රංශයේ දෛනික කොරෝනා ආසාදිතයන් සංඛ්‍යාව ඊයේ 30,000 දක්වා වාර්තාගත ලෙස ඉහළ ගියා.\nඒ සමඟම ප්‍රංශ ජනතාව අතුරෙන් තුනෙන් එකකට බලපවත්වන පරිදි ඇඳිරි නීතිය පැනවීමට ජනාධිපති එම්මානුවෙල් මැක්‍රොන් පියවර ගත්තා.\nඑමෙන්ම කොවිඞ් 19 ගෝලීය වසංගතයට නිසි ප්‍රතිචාර දැක්වීමට නොහැකිවී යැයි චෝදනා එල්ලවී ඇති ප්‍රංශ සෞඛ්‍ය අමාත්‍යවරයාගේ සහ සෞඛ්‍ය අධ්‍යක්ෂවරයාගේ නිවාස පොලීසිය විසින් පරීක්ෂාවට ලක් කර ඇති බව වාර්තාවනවා. ඒ, එරට වෛද්‍යවරුන් විසින් සිදුකළ පැමිණිලිවලට ප්‍රතිචාර දක්වමින්.\nමේ අතර ඇමරිකානු මිඞ් වෙස්ට් කලාපයට අයත් ප්‍රාන්තවල නව කොරෝනා වෛරස් ආශ්‍රිතයන් සංඛ්‍යාව සීග්‍රයෙන් ඉහළ යන බව වාර්තාවනවා.\nඑම කලාපයෙන් බදාදා දිනයේ නව ආසාදිතයන් 22,000 ක් වාර්තාවූ අතර, විස්කොන්සින් ප්‍රාන්තයේ රෝහල්වල හදිසි ප්‍රතිකාර රෝගී අංශ පිරී ඉතිරී ගොස් ඇති බව සඳහන්.\nඑමෙන්ම මෙවර ඇමරිකානු ජනාධිපතිවරණයේ ඩිමොක්‍රටික් පක්ෂයේ උප ජනාධිපති අපේක්ෂිකා කමලා හැරිස්ගේ කාර්ය මණ්ඩල සාමාජිකාවකටද කොරෝනා ආසාදනය වී තිබෙනවා.\nමේ නිසා ඇය සිය ඉදිරි ප්‍රචාරක රැළි අත්හිටුවා ඇති බවයි වාර්තාවන්නේ.\nකමලා හැරිස් ඩිමොක්‍රටික් ජනාධිපති ධුර අපේක්ෂක ජෝ බයිඞ්න් සමඟ මෙවර ජනාධිපතිවරණයේ තීරණාත්මක ප්‍රාන්ත කිහිපයක චාරිකාවල නිරතවීමට නියමිතව තිබූ බව සඳහන්.",
       "URL": "https://www.hirunews.lk/252641/යුරෝපයේ-සහ-ඇමරිකාවේ-කොරෝනා-ආසාදිතයන්-වාර්තාගත-ලෙස-ඉහළ-යයි",
       "Category": "International News",
       "Parent URL": "https://www.hirunews.lk/international-news.php?pageID=159"
}