{
       "Source": "hirunews",
       "Timestamp": "Friday, 01 June 2018 - 7:50",
       "Headline": "උතුරු කොරියානු සාකච්ඡා ගැන ට්‍රම්ප්ගෙන් කොළ එළියක්",
       "News Content": "උතුරු කොරියානු නායක කිම්-ජොං අන් සමග පැවැත්වීමට නියමිත සාකච්ඡා පිළිබද සුබවාදී ප්‍රකාශයක් ඇමරිකානු පාර්ශවයෙන් නිකුත් වී තිබෙනවා.\nඇමරිකානු රාජ්‍ය ලේකම් මයික් පොම්පියෝ ඊයේ (31) ප්‍රකාශ කළේ උතුරු කොරියානු සාකච්ඡා නිසි මාර්ගයට අවතීර්ණ වී ඇති බවයි.\nඋතුරු කොරියාවේ න්‍යෂ්ටික අවිහරණය පදනම් කර ගත් අදාළ සාකච්ඡා ජුනි 12 වනදා සිංගප්පූරුවේදී පැවැත්වීමටයි සැලසුම් කර ඇත්තේ.\nඇමරිකානු ජනාධිපති ඩොනල්ඩ් ට්‍රම්ප් සහ උතුරු කොරියානු නායක කිම්-ජොං අන් අතර මෙම සමුළුව අවිනිශ්චිතව පැවති අතර, රාජ්‍ය ලේකම් පොම්පියෝගේ ප්‍රකාශයෙන් එය බොහෝ දුරට සිදුවිය හැකි බව දැන් විශ්වාස කෙරෙනවා.\nඔහු වැඩිදුරටත් ප්‍රකාශ කළේ සාමයේ, සශ්‍රිකත්වයේ සහ ආරක්ෂාවේ නව යුගයක් ලෝකයට උදාකරලීම සදහා ජීවිත කාලය තුළ එළඹෙන එක් අවස්ථාවක් දැන් උදාවී ඇති බවයි.\nමේ අතර, උතුරු කොරියානු නායක කිම්-ජොං අන්, රුසියාව සමගද සමුළුවකට සූදානම් වන බව වාර්තා වනවා.\nඔහු රුසියානු විදේශ අමාත්‍ය සර්ජි ලැවරොෆ් සමග පියොංයැං නුවරදී පැවැත්වූ සාකච්ඡාවකදී ඒ සදහා එකගත්වය පළ කළ බව සදහන්.\nඑහිදී උතුරු කොරියානු නායකයා වැඩිදුරටත් සදහන් කර ඇත්තේ කොරියානු අර්ධද්වීපය න්‍යෂ්ටික අවියෙන් තොර කලාපයක් බවට පත් කිරීමට තමන් කැපවී සිටින බවයි.",
       "URL": "https://www.hirunews.lk/192039/උතුරු-කොරියානු-සාකච්ඡා-ගැන-ට්‍රම්ප්ගෙන්-කොළ-එළියක්",
       "Category": "International News",
       "Parent URL": "https://www.hirunews.lk/international-news.php?pageID=363"
}