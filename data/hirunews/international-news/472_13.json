{
       "Source": "hirunews",
       "Timestamp": "Friday, 09 June 2017 - 12:40",
       "Headline": "අගමැතිනි තෙරේසා ට බ්‍රිතාන්‍ය පාර්ලිමේන්තුවේ බහුතරය අහිමිවන ලකුණු",
       "News Content": "බ්‍රිතාන්‍ය මහ මැතිවරණයේ මෙතෙක් නිකුත් කර ඇති ප්‍රතිඵලවලට අනුව අගමැතිනි තෙරේසා මේ ගේ පාලක කොන්සර්වේටිව් පක්ෂයට එරට පාර්ලිමේන්තුවේ බහුතර බලය අහිමි වී ඇතැයි විදෙස් මාධ්‍ය වාර්තා කළා.\nබ්‍රිතාන්‍ය පාර්ලිමේන්තුවේ ආසන 650 න් කොන්සර්වේටිව් පක්ෂයට හිමිව ඇත්තේ ආසන 314 ක් පමණයි.\nඑහි බහුතර බලය ලබාගැනීම සඳහා එක් පක්ෂයක් විසින් ආසන 326 ක් ලබාගත යුතු අතර, කොන්සර්වේටිව් පක්ෂයට එම බහුතර ආසන සංඛ්‍යාව නොලැබෙනු ඇති බව දේශපාලන විශ්ලේෂකයින් ප්‍රකාශ කළා.\nමේ වනවිට නිකුත් කර ඇති ඡුන්ද ප්‍රතිඵලවලට අනුව කම්කරු පක්ෂයට ආසන 261 ක් හිමිව තිබෙනවා.\nඅගමැතිනි තෙරේසා මේ විසින් නියමිත කාලයට පෙර මහමැතිවරණයක් කැඳවූයේ රටේ ස්ථාවරභාවය වෙනුවෙන් සහ බ්‍රිතාන්‍ය යුරෝපා සංගමයෙන් ඉවත්වීමේ තීරණය ක්‍රියාත්මක කිරීම සඳහා බලය ලබාගැනීමේ අරමුණින්.",
       "URL": "https://www.hirunews.lk/163170/අගමැතිනි-තෙරේසා-ට-බ්‍රිතාන්‍ය-පාර්ලිමේන්තුවේ-බහුතරය-අහිමිවන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=472"
}