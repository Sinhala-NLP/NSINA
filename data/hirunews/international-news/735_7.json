{
       "Source": "hirunews",
       "Timestamp": "Monday, 11 May 2015 - 9:57",
       "Headline": "ජයලලිතා චෝදනාවලින් නිදහස්",
       "News Content": "අයථා ලෙස වත්කම් ඉපයීමේ චෝදනාවට වරදකාරිය වී සිව්වසරක සිර දඬුවමක් නියමව යළි ඇප මත මුදාහැර සිටි තමිල්නාඩු හිටපු මහ ඇමතිනි ජයලලිතා ජයරාම් සියලූ චෝදනාවලින් නිදොස් කොට නිදහස් කර තිබෙනවා. ඒ අනුව ජයලලිතා සමඟ වැරදිකරුවන් වී සිටි සෙසු තිදෙනාද නිදහස් කර ඇති බවයි ඉන්දීය වාර්තා සඳහන් කළේ. කර්ණාටක මහාධිකරණය අද මෙම තීන්දුව ලබාදුන්නේ ජයලලිතා ඉදිිරිපත්කළ අභියාචනා පෙත්සමේ තීන්දුව ප්‍රකාශයට පත් කරමින්. ඒ අනුව ජයලලිතාට දේශපාලනය කිරීමට නොහැකි බවට පනවා තිබූ වසර 10 ක තහනමද ඉවත්වන අතර නැවතවරක් තමිල්නාඩු ප්‍රාන්ත ඇමති මහ ඇමති ධුරය ද ලබාගැනීමට අවස්ථාව හිමිවන බවද ඉන්දීය වාර්තා සඳහන් කළා.\nඅයථා ලෙස වත්කම් ඉපයීමේ චෝදනාව මත ජයලලිතා ජයරාම් ඇතුලූ සිව්දෙනාට බැංගලෝර් විශේෂ අධිකරණයකින් වසර 4 ක සිරදඩුවම් නියම කරනු ලැබුවේ පසුගිය වසරේ සැප්තැම්බර් මස 27 වැනිදායි.  1991 වසරේ මහ ඇමති ධුරයට පත්වී වසර 5 ක් ඇතුළත ඇයගේ වත්කම් ඉන්දීය රුපියල් කෝටි 3 සිට 66 දක්වා ඉහළයාම පිළිබඳව ජයලලිතා ජයරාම්ට එරෙහිව ඉන්දීය ජනතා පක්ෂයේ නායක සුබ්‍රමනියම් ස්වාමි විසින් නඩු පවරනු ලැබුවේ 1996 දෙසැම්බර් මස 7 වැනිදායි.\nජයලලිතා ජයරාම්ට සිර දඩුවම් නියම කිරීමේ සිද්ධියෙන් පසුව 20 දෙනෙකු පමණ හෘදයාබාධවලින් සහ සියදිවි නසාගෙන මියගියා. කෙසේ වෙතත් අද පෙරවරුවේ ජයලලිතා සියලූ චෝදනාවලින් නිදහස් වීමත් සමග ඇයගේ ආධාරකරුවන් ප්‍රීතිඝෝෂා පැවැත්වූ බවයි ඉන්දීය වාර්තා තවදුරටත් සඳහන් කළේ.",
       "URL": "https://www.hirunews.lk/109229/ජයලලිතා-ජයරාම්ගේ-තීන්දුව-අද",
       "Category": "International News",
       "Parent URL": "https://www.hirunews.lk/international-news.php?pageID=735"
}