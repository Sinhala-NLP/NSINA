{
       "Source": "hirunews",
       "Timestamp": "Wednesday, 15 December 2021 - 21:02",
       "Headline": "බර්ලින් තාප්පය පෙරළීමට මුල් වූ ඉතාලි මාධ්‍යවේදියා දිවිගමනට සමු දෙයි",
       "News Content": "සමාජවාදී නැගෙනහිර ජර්මනිය සහ ධනවාදී බටහිර ජර්මනිය වෙන් කරමින්, ඉදිකර තිබූ ඓතිහාසික බර්ලින් තාප්පය බිම හෙලීම සඳහා තුඩු දුන් තීරණාත්මක ප්‍රශ්නය ඇසීම නිසා චිර ප්‍රසිද්ධියට පත් වූ ඉතාලි ජාතික මාධ්‍යවේදී රිකාඩෝ එර්මන් (Riccardo Ehrman) සිය දිවිගමනට සමු දුන් බව ජාත්‍යන්තර මාධ්‍ය වාර්තා කරනවා.\nරිකාඩෝ එර්මන් මිය යන විට 92 හැවිරිදි වියේ පසු වුණා.\nනැගෙනහිර ජර්මනියෙන් පිටත පුද්ගලික සංචාරවලට එරට වැසියන්ට අවසර දෙන බව පැහැදිලි කිරීමට වර්ෂ 1989 දී නැගෙනහිර ජර්මානු රජයේ ප්‍රකාශක ගන්ටර් ෂබ්වොස්කි (Günter Schabowski) පවත්වන ලද ප්‍රවෘත්ති සාකච්ඡාවේදී දිගින් දිගටම බර්ලින් තාප්පය බිඳ හෙලන්නේ ද යනුවෙන් දිගින් දිගටම ප්‍රශ්න නගමින් නැගෙනහිර ජර්මානු බලධාරීන් ඒ සඳහා පොළඹවන ලද්දේ එර්මන් විසින්.\nඑම මාධ්‍ය හමුවේ දී දිගින් දිගටම රිකාඩෝ අර්මන් සිදු කළ ප්‍රශ්න කිරීම් හමුවේ අවසානයේ නැගෙනහිර ජර්මානු බලධාරීන් කියා සිටියේ බර්ලින් තාප්පය මේ දැන් වහාම බිඳ දමන බවයි.\nඑම ප්‍රවෘත්ති සාකච්ඡාව හමාර වීමෙන් පසු ජර්මනිය බෙදා වෙන් කරමින් ඉදිකර තිබූ දැවැන්ත බර්ලින් තාප්පය බිඳ හෙලා නැවත එක්සත් ජර්මනිය බිහිවීමට ගතවූයේ පැය ගණනාවක් පමණයි.\nතාප්පය බිඳ දැමීමට පෙර සති ගනනාවක් තිස්සේ, සමාජවාදී නැගෙනහිර ජර්මනියේ ලයිප්සිග් නගරයේ විරෝධතාකරුවන් භාෂණයේ නිදහස සහ අසීමිත සංචාරවල අයිතිය ඉල්ලා වීදි බැස වි‍රෝධතාවල නිරත වුණා.\nසමාජවාදී නැගෙනහිර ජර්මානුවන් කොමියුනිස්ට් පාලනයට එරෙහිව නැඟී සිටින විට රිකාඩෝ එර්මන් ඉතාලි ප්‍රවෘත්ති ඒජන්සියක් වන අන්සාහි සේවය කරමින් සිටියා.\nඅන්සා ප්‍රවෘත්ති ඒජන්සිය පැවසුවේ රිකාඩෝ එර්මන් 70 දශකයේ මැද භාගයේ සිට නැගෙනහිර බර්ලිනයේ සේවය කර ඇති බවයි.\nපෝලන්ත-යුදෙව් සම්භවයක් ඇති ඔහු 1929 නොවැම්බර් 4 වන දින ඉතාලියේ ෆ්ලෝරන්ස් හි උපත ලබා ඇති අතර වයස අවුරුදු 13 දී ඔහු ඉතාලි ඒකාධිපති පාලකයෙකු වූ බෙනිටෝ මුසෝලිනි විසින් දකුණු ඉතාලියේ ෆෙරමොන්ටි හි පිහිටුවන ලද යුදෙව් සිර කඳවුරක ද කාලය ගත කර තිබෙනවා.\nඔහු මූලිකත්වය දුන් මේ ඓතිහාසික මානුෂීය ක්‍රියාව හේතුවෙන් යුරෝපීය ජනතාවගේ හදවතේ ගැඹුරුම තැන තැන්පත්ව සිටී ඔහු බොහෝ ජර්මානු සහ ඉතාලි මාධ්‍ය ආයතන විසින් අවස්ථා ගණනාවක දී සම්මුඛ සාකච්ඡා සඳහා කැඳවා තිබුණා.\nමේ අතර රිකාඩෝ එර්මන්ගේ ප්‍රශ්න කිරීම් හමුවේ දැඩි පීඩනයකට ලක්ව බර්ලින් තාප්පය ඒ මොහොතේ බිඳ දමන බව කිවූ නැගෙනහිර ජර්මානු ප්‍රකාශක ගන්ටර් ෂබ්වොස්කි (Günter Schabowski) 2015 වසරේදී මියගියා.",
       "URL": "https://www.hirunews.lk/291160/බර්ලින්-තාප්පය-පෙරළීමට-මුල්-වූ-ඉතාලි-මාධ්‍යවේදියා-දිවිගමනට-සමු-දෙයි",
       "Category": "International News",
       "Parent URL": "https://www.hirunews.lk/international-news.php?pageID=74"
}