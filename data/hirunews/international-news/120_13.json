{
       "Source": "hirunews",
       "Timestamp": "Sunday, 25 April 2021 - 14:23",
       "Headline": "ගිලුණු සබ්මැරිනය ගොඩගැනීමට දුෂ්කර මෙහෙයුමක්",
       "News Content": "53 දෙනෙකුගෙන් යුත් කාර්ය මණ්ඩලයක් සමඟ බාලි වෙරළට ඔබ්බෙන් සයුරේ ගිලුණු ඉන්දුනීසියානු නාවික හමුදා සබ්මැරිනය ගොඩගැනීම සඳහා දැවැන්ත සහ දුෂ්කර මෙහෙයුමක් ආරම්භ වී තිබෙනවා.\nපසුගිය සතියේ නාවික අභ්‍යාසයක් අතරතුර මෙම සබ්මැරින යාත්‍රාව අතුරුදන්වූ අතර, එය සෙවීම සඳහා යුද නෞකා, ගුවන් යානා මෙන්ම ආරක්ෂක අංශ සාමාජිකයන් සිය ගණනක් එක්වුණා.\nකෙසේ නමුත් එය තුළ පැවති ද්‍රව්‍ය ඇතුලුව සබ්මැරිනයේ කොටස් කිහිපයක් ඊයේ සොයාගැනීමත් සමඟ එය මුහුදේ ගිලී ඇති බවට තීරණය කෙරුණා.\nඉන්දුනීසියානු නාවික හමුදා ප්‍රධානි යුදෝ මර්ගොනෝ කියා සිටියේ මෙම සබ්මැරිනය ඊට ඔරොත්තු නොදෙන ගැඹුරකදී පීඩනයට ලක්වී විනාශවීමේ හැකියාවක් පැවති බවයි.\nමෙලෙස ගැඹුරු මුහුදේ අතුරුදන්වූ සබ්මැරිනයේ සුන්බුන් ගොඩගැනීම අතිශය දුෂ්කර මෙහෙයුමක් බවයි ඉන්දුනීසියානු බලධාරීන් වැඩිදුරටත් සඳහන් කළේ.",
       "URL": "https://www.hirunews.lk/269479/ගිලුණු-සබ්මැරිනය-ගොඩගැනීමට-දුෂ්කර-මෙහෙයුමක්",
       "Category": "International News",
       "Parent URL": "https://www.hirunews.lk/international-news.php?pageID=120"
}