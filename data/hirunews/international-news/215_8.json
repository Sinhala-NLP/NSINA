{
       "Source": "hirunews",
       "Timestamp": "Sunday, 15 December 2019 - 8:11",
       "Headline": "ලෝක කාලගුණ සමුළුව අර්බුදයක",
       "News Content": "ප්‍රධාන පෙළේ කාර්මික රටවල් හරිතාගාර වායු මුක්තවීම පාලනය කිරීමේ සීමාවන්ට එකඟ නොවීම හේතුවෙන් ස්පාඤ්ඤය මැඩ්රිඩ් නුවර පැවැත්වෙන ලෝක කාලගුණ සමුළුව අර්බුදයකට ලක්වී තිබෙනවා.\nසති දෙකක් තිස්සේ පැවති සාකච්ඡාවලින් අනතුරුව සකස් කළ සම්මුතිය 2015 පැරිස් කාලගුණ සම්මුතිය ආපසු හැරවීමක් ලෙසයි ඇතමුන් චෝදනා කළේ.\nවසර 2020 වනවිට මිහිතලය උණුසුම්වීම සෙල්සියස් අංශක දෙකට 1.5 කට සීමා කිරීමට පැරිස් සම්මුතියෙන් යෝජනා වී තිබුණා.\nඒ සඳහා ලොව රටවල් 190 ක් එක්වූ අතර, ඇමරිකාව ඉන් ඉවත් කරගැනීමට ජනපති ට්‍රම්ප් කටයුතු කළා.\nමැඩ්රිඩ් සම්මුතිය සකස් කර ඇත්තේ 2020 වසරෙන් ඔබ්බට කාබන් මුක්තවීම පාලනය කිරීම පිළිබඳවයි.\nකෙසේ නමුත් එහි සීමාවන්ට ලොව ප්‍රධානතම පරිසර දූෂකයන් වන චීනය ඉන්දියාව, ජපානය, බ්‍රසීලය සහ ඕස්ටේ්‍රලියාව මෙතෙක් කැමැත්ත පළ කර නැහැ.\nසමුළුවට සහභාගිවූ විද්‍යාඥයන් පෙන්වා දෙන්නේ මේ අවස්ථාවේ ක්‍රියාත්මක නොවුණහොත් මිහිතලය උණුසුම් වීම පාලනය කිරීම දුෂ්කර වනු ඇති බවයි.\nඑය ස්වභාවික ලෝකයට සහ එහි වෙසෙන ජනතාවට හානිකර වන අතර, කාලගුණ ආපදා තවදුරටත් ඉහළ යනු ඇති බව ඔවුන් සඳහන් කළා.\nමෙවර ලෝක කාලගුණ සමුළුව පැවැත්වෙන්නේද ලැව්ගිනි, සුළිසුළං, නියඟය සහ ජල ගැලීම් වැනි කාලගුණ විපර්යාසයෙන් ඇතිවූ ස්වභාවික ආපදා රැසකින් ලෝකය පීඩා විඳින අවස්ථාවකයි.\nමෙතෙක් එකඟත්වයක් ඇති නොවීම නිසා ඊයේ අවසන්වීමට නියමිතව තිබූ ලෝක කාලගුණ සමුළුවේ සාකච්ඡා දීර්ඝ කර ඇති බවයි ස්පාඤ්ඤයේ මැඞ්රිඞ් නුවරින් වාර්තා වන්නේ.",
       "URL": "https://www.hirunews.lk/230267/ලෝක-කාලගුණ-සමුළුව-අර්බුදයක",
       "Category": "International News",
       "Parent URL": "https://www.hirunews.lk/international-news.php?pageID=215"
}