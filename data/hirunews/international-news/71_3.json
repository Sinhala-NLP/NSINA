{
       "Source": "hirunews",
       "Timestamp": "Tuesday, 28 December 2021 - 7:45",
       "Headline": "තෙරේසා මව්තුමියගේ සහන සංවිධානයට විදේශ ආධාර ලැබීම නවැත්වෙයි",
       "News Content": "ඉන්දියාවේ දුප්පතුන් අතරින් ද අන්ත දුප්පතුන් වෙනුවෙන් සිය දිවිය ම කැප කළ තෙරේසා මව්තුමියගේ මිෂනරීස් ඔෆ් චැරිටි සංවිධානය සඳහා විදේශ ආධාර ලැබීම ඉන්දීය රජය මඟින් අත්හිටුවා තිබෙනවා.\nනත්තල් දිනය දා ඉන්දීය ස්වදේශ කටයුතු අමාත්‍යාංශය එම තීරණයට එලඹී ඇත්තේ, එම විදේශ ආධාරවලින් අහිතකර ප්‍රතිඵල අත්වන බවට චෝදනා කරමින්.\nඉන්දියාවේ අන්ත හින්දුවාදී කණ්ඩායම් තෙරේසා මව්තුමියගේ රාජ්‍ය නො වන සංවිධානය දුගී ඉන්දියානුවන් ක්‍රිස්තියානි ආගමට යොමු කරන බවට චෝදනා එල්ල කළා.\nමැසිඩෝනියාවේ සිට පැමිණ 1950 වසරේ කොල්කටාව කේන්ද්‍ර කොටගෙන සිය සහන සේවා ආරම්භ කළ තෙරේසා මව්තුමියට 1979 වසරේ නොබෙල් සාම ත්‍යාගය පිරිනැමුණේ, ඇගේ මානුෂීය සේවාව අගය කරමින්.\nතෙරේසා මව්තුමියගේ අභාවයෙන් වසර 19කට පසු 2016 වසරේදී ශූද්ධෝත්තම ෆ්‍රැන්සිස් පාප් වහන්සේ විසින් ඇය ශාන්තූවරියක ලෙස නම් කරනු ලැබුවා.\nඉන්දීය රජය විසින් තෙරේසා මව්තුමියගේ සහන සංවිධානයට ලැබෙන විදේශ ආධාර මෙලෙස අවහිර කර ඇත්තේ ඉන්දියාවේ ප්‍රදේශ රැසක නත්තල් සැමරුම් හින්දු අන්තවාදීන් විසින් කඩා කප්පල් කිරීමේ සිද්ධීන් වාර්තා වීමෙන් අනතුරුවයි.",
       "URL": "https://www.hirunews.lk/292330/තෙරේසා-මව්තුමියගේ-සහන-සංවිධානයට-විදේශ-ආධාර-ලැබීම-නවැත්වෙයි",
       "Category": "International News",
       "Parent URL": "https://www.hirunews.lk/international-news.php?pageID=71"
}