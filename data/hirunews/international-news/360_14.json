{
       "Source": "hirunews",
       "Timestamp": "Monday, 11 June 2018 - 15:04",
       "Headline": "ජනපති ඩොනල්ඩ් ට්‍රම්ප්, සිංගප්පූරු අගමැති සමඟ සාකච්ඡාවක",
       "News Content": "උතුරු කොරියානු නායක කිම් ජොං අන් සමඟ ඓතිහාසික සමුළුවකට සහභාගිවීම සඳහා පැමිණ සිටින ඇමරිකානු ජනාධිපති ඩොනල්ඩ් ට්‍රම්ප් සිංගප්පූරු අගමැති ලී - ෂෙයින් ලූන් සමඟ අද සාකච්ඡාවක නිරත වුණා.\nසිංගප්පූරු අගමැතිවරයා විසින් ජනපති ට්‍රම්ප් ඇතුළු කණ්ඩායමට අද දිවා භෝජනයක් පිරිනැමූ අතර, ඒ සඳහා ඇමරිකානු රාජ්‍ය ලේකම් මයික් පොම්පියෝ සහ ජාතික ආරක්ෂක උපදේශක ජෝන් බෝල්ටන් ද එක්වුණා.\nඑහිදී සමුළුව සම්බන්ධීකරණය කිරීම පිළිබඳව සිංගප්පූරු අගමැතිවරයා වෙත ප්‍රසාදය පළ කළ ජනපති ට්‍රම්ප් සඳහන් කර ඇත්තේ හෙට දිනයේ සිත් ගන්නා සුළු හමුවක් අපේක්ෂා කරන බවයි.\nජනපති ට්‍රම්ප් සහ උතුරු කොරියානු නායක කිම් ජොං අන් අතර හමුව සිංගප්පූරුවේ සෙන්ටෝසා දිවයිනේ කැපෙල්ලා නිකේතනයේදී හෙට සිදුවීමට නියමිතයි.\nබලයේ සිටින ඇමරිකානු නායකයෙකු උතුරු කොරියානු නායකයෙකු මුණ ගැසෙන ප්‍රථම අවස්ථාව මෙයයි.",
       "URL": "https://www.hirunews.lk/192811/ජනපති-ඩොනල්ඩ්-ට්‍රම්ප්-සිංගප්පූරු-අගමැති-සමඟ-සාකච්ඡාවක",
       "Category": "International News",
       "Parent URL": "https://www.hirunews.lk/international-news.php?pageID=360"
}