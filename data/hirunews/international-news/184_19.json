{
       "Source": "hirunews",
       "Timestamp": "Thursday, 16 April 2020 - 9:06",
       "Headline": "දකුණු කොරියානු මහ මැතිවරණයෙන් වත්මන් ජනපතිගේ පාලක පක්ෂයට ජය",
       "News Content": "ලොවපුරා කොරෝනා වෛරසය ව්‍යාප්ත වෙමින් පවතින මොහොතක පැවති දකුණු කොරියානු මහ මැතිවරණයෙන් ජනාධිපති මුන් ජේ ඉන්ගේ පාලක පක්ෂයට විශිෂ්ඨ ජයක් හිමිව තිබෙනවා.\nඒ අනුව දැනට ප්‍රකාශිත ප්‍රතිඵල වලට අනුව ඔහුගේ ඩිමොක්‍රටික් පක්ෂය ආසන 300 කින් 163 ක්ම ජයග්‍රහණය කර ඇති බවයි විදෙස් වාර්තා සඳහන් කළේ.\nමුන් ජේ ඉන්ගේ පාලක පක්ෂය තවත් ආසන 17 ක් ජයග්‍රහණය කිරීමට බොහෝ දුරට ඉඩකඩ ඇති බවද එම වාර්තා තවදුරටත් දැක්වෙනවා.\nමේ අතර ධවල මන්දිරියේ පැවති සාකච්ජාවකට එක්වෙමින් ඇමරිකානු ජනාධිපති ඩොනල්ඩ් ට්‍රම්ප් කියා සිටියේ සිය රට මේ වනවිට කොරෝනා වෛරසයේ උපරිම මට්ටම පසුකර ඇති බවයි.\nපවතින තත්ත්වය තුළ හුදකලා කර ඇති ඇතැම් ප්‍රදේශ විවෘත කිරීමට හැකියාව පවතිනු ඇතැයි ඔහු විශ්වාසය පළ කළා.\nගතවූ පැය 24 තුල ඇමරිකාවෙන් නව මරණ 2,482ක් වාර්තා වූ අතර ඒ අනුව එරට මුළු මරණ සංඛ්‍යාව 28,399 ක් දක්වා ඉහල ගියා.\nඇමරිකාවෙන් වාර්තාවන මුළු ආසාදිතයන් සංඛ්‍යාව හයලක්ෂ 41,919ක්.\nජර්මන් චාන්සලර් ඇන්ජලා මර්කල් කොරෝනා වෛරස් ව්‍යාප්තිය පාලනය පිළිබඳව විශ්වාසය පළ කරමින් කියා සිටියේ ඉදිරි දින කිහිපය තුළ ඇඳිරි නීති සීමා ලිහිල් කිරීමට බලාපොරොත්තු වන බවයි.\nකෙසේ වෙතත් සමාජ දුරස්ථභාවය තවදුරටත් පවත්වාගෙන යාමට අත්‍යාවශ්‍ය බවද ඇය අවධාරණය කළා. පොදු ප්‍රවාහන භාවිතයේදී සහ ජනයා ගැවසෙන ස්ථානවලට යාමේදී මුඛ ආවරණ පැළඳ සිටීම තවදුරටත් අනිවාර්ය කර තිබෙනවා.\nපසුගිය දිනවලට සාපේක්ෂව ජර්මනියේ නව මරණ සංඛ්‍යාව පහල ගොස් ඇති අතර විදෙස් වාර්තා සඳහන් කළේ ඊයේ දිනයේදී එරට නව මරණ සංඛ්‍යාව 309ක් බවයි.\nඑමෙන්ම කෙන්යාවේ නයිරෝබි අගනුවර කොරෝනා වෛරස් ව්‍යාප්තිය පාලනය කිරීම සඳහා පියවර රැසක් ගෙන ඇත්තේ පුද්ගලයන් දෙදෙනෙකු අතර අවම පරතරය මීටරයක් වන සමාජ දුරස්ථ භාවයද අඛන්ඩව පවත්වා ගනිමින්.\nමේ හේතුවෙන් එරට අගනුවර වායු දූෂණය අවම වී ඇති අතර, එම තත්ත්වය මත අප්‍රිකාවේ උසම කඳුවැටිය ලෙස සැළකෙන මවුන්ටන් කෙන්යා කඳුවැටිය දර්ශනය වන ආකාරයේ ඡායාරූපයක් ද සමාජ මාධ්‍යවල හුවමාරු වනවා.\nලොව පුරා කොරෝනා ආසාදිතයන් සංඛ්‍යාව විසි ලක්ෂ 83,304ක් දක්වා ඉහල ගොස් ඇති අතර එක්ලක්ෂ 34,616 දෙනෙකු මියගොස් තිබෙනවා. ආසාදිතයන් පන්ලක්ෂ 10,341 ක් සුවය ලබා ඇති බවයි විදෙස් වාර්තා තවදුරටත් සඳහන් කළේ.",
       "URL": "https://www.hirunews.lk/238754/දකුණු-කොරියානු-මහ-මැතිවරණයෙන්-වත්මන්-ජනපතිගේ-පාලක-පක්ෂයට-ජය",
       "Category": "International News",
       "Parent URL": "https://www.hirunews.lk/international-news.php?pageID=184"
}