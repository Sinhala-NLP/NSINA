{
       "Source": "hirunews",
       "Timestamp": "Friday, 26 March 2021 - 17:23",
       "Headline": "බ්‍රිතාන්‍ය මන්ත්‍රීවරුන් 5කට චීනයෙන් වාරණයක්",
       "News Content": "බ්‍රිතාන්‍යයේ ඉදිරි පෙළ පුරවැසියන් නව දෙනෙකුට චීනයට ඇතුලුවීම එරට රජය විසින් තහනම් කර තිබෙනවා.\nමේ අතරට බ්‍රිතාන්‍ය පාර්ලිමේන්තු මන්ත්‍රීවරුන් 5 දෙනෙකු ද අයත්.\nඒ අතරට බ්‍රිතාන්‍ය කොන්සවේටිව් පක්ෂයේ හිටපු නායක ශ්‍රීමත් ඉයන් ඩන්කන් ද අයත්.\nචීනයෙන් පනවා ඇති වාරණය සම්බන්ධයෙන් අදහස් දැක්වූ ශ්‍රීමත් ඩන්කන් පවසා ඇත්තේ මෙම වාරණය තමන් සමාජ සාධාරණය සහ මානව හිමිකම් සම්බන්ධයෙන් නැගූ හඩට ලද පදක්කමක් සේ සලකන බවයි.\nචීනය විසින් මෙලෙස සිය රටට ඇතුලුවීම තහනම් කර ඇති බ්‍රිතාන්‍ය ජාතිකයින් චීනයේ උයිගර් සුලු ජාතීන් සම්බන්ධයෙන් හඩ නැගූවන්.\nමොවුන්ට චීනයට අමතරව එරට පාලනයට නතුව තිබෙන හොංකොං මැකාවු දූපත්වලටත් ඇතුලුවීම වාරණය කර තිබෙනවා.\nචීනයේ සිංජියෑන් පළාතේ වාසය කරන සුලු ජාතික ජන කොට්ඨාශයක් වන උයිගර් මුස්ලිම්වරුන්ගේ මානව හිමිකම් කඩවන ආකාරයෙන් චීන මධ්‍යම රජය කටයුතු කරන බව පවසමින් දැඩි ජාත්‍යන්තර විරෝධයක් එල්ලවුනා.\nමානව හිමිකම් ලෝක සංවිධාන පවසන්නේ චීනය විසින් මිලියනයකට අධික උයිගර් සුලු ජාතීන් බලහත්කාරයෙන් රඳවා සිටින බවයි.\nචීනය මෙම රඳවා තබා ගැනීම් සාධාරණීකරණය කිරීමට උත්සාහ දරන්නේ ඔවුන් පුනරුත්තාපනය කිරීම සඳහා මෙලෙස රඳවාගෙන සිටින බවටයි.\nකෙසේවෙතත් චීනයට ඇතුලුවීමේ වාරණ එල්ලවී ඇති බ්‍රිතාන්‍ය ජාතීන් පවසන්නේ චීනය ෂිංජියෑන්හි සිදුවන සියල්ල ලොවට අනාවරණය කළ යුතු බවටයි.\nඑමෙන්ම මෙම වාරණය තමන් උයිගර් සුලු ජාතීන්ගේ අයිතිවාසිකම් වෙනුවෙන් නැගු හඩට චීන රජය විසින් එකට එක කිරීමක් ලෙස විග්‍රහ කරනවා.\nමෙම වාරණය සම්බන්ධයෙන් අදහස් දක්වන බ්‍රිතාන්‍ය අග්‍රාමාත්‍ය බොරිස් ජොන්සන් ට්විටර් පණිවුඩයක් නිකුත් කරමින් කියාසිටින්නේ මේ හරහා මානව හිමිකම් සම්බන්ධයෙන් බ්‍රිතාන්‍ය ජාතිකයින් නගන හඩ තව තවත් ත්‍රිවෘර වන බවයි.\nඋයිගර් සුලු ජාතීන් වෙනුවෙන් හඩ නගන්නන් සමග තමන් කොන්දේසි විරහිතව සිටගන්නා බවත් ඔහු වැඩිදුරටත් කියාසිටියා.\nමේ අතර බ්‍රිතාන්‍ය විදේශ ලේකම් අවධාරණය කරන්නේ බීජිං බලධාරීන් එක්සත් ජාතීන්ගේ සංවිධානයට ෂිංජියෑන් වෙත පිවිසීමට දොරටු විවර කළ යුතු බවටයි.",
       "URL": "https://www.hirunews.lk/266624/බ්‍රිතාන්‍ය-මන්ත්‍රීවරුන්-5කට-චීනයෙන්-වාරණයක්",
       "Category": "International News",
       "Parent URL": "https://www.hirunews.lk/international-news.php?pageID=127"
}