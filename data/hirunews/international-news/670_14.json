{
       "Source": "hirunews",
       "Timestamp": "Sunday, 24 January 2016 - 8:25",
       "Headline": "ඇමරිකාව හිමෙන් වැසේ",
       "News Content": "නොනිදන නගරය ලෙස හැඳින්වෙන ඇමරිකාවේ විශාලතම පුරවරය වූ නිව්යෝක් නුවර දැවැන්ත හිම තට්ටුවකින් වැසී ගොස් තිබෙනවා.\nසිකුරාදා සිට පවතින හිම කුණාටුව හේතුවෙන් එහි ප්‍රවාහන පද්ධතිය මුළුමනින්ම අකර්මන්‍ය වී ඇති අතර, ගමනාගමන කටයුතු අත්හිටුවා ඇති බවයි විදෙස් වාර්තා සඳහන් කළේ.\nඇමරිකාවේ ප්‍රාන්ත විස්සක මිලියන 85 ක් පමණ ජනතාවට හිම කුණාටුව බලපෑම් ඇති කර ඇති බව සඳහන්.\nඇතැම් ස්ථානවල අඟල් 40 ක පමණ  හිම තට්ටුවක් දක්නට ලැබෙනවා.\nහිම වැසිද ඇද හැලෙමින් පවතින අතර ප්‍රදේශ ගණනාවකින් ජීවිත හානි 13 ක්ද වාර්තාවුණා. වැඩිම හිමපතනයක් වාර්තාවන්නේ බටහිර වර්ජිනියා ප්‍රදේශයෙන්.\nවොෂින්ටන් නුවරට හිම කුණාටුවේ බලපෑම් අවසන් වී නොමැති අතර, ප්‍රාන්ත 11 ක හදිසි තත්ත්වයක්ද ප්‍රකාශයට පත් කරනු ලැබුවා.\nඅන්තර්ජාතික ගගන මධ්‍යස්ථානයේ සිටින ඇමරිකානු ගගනගාමී ස්කොට් කෙලී ද ඇමරිකාවේ බටහිර වෙරළ ප්‍රදේශය කේන්ද්‍ර කොටගෙන ඇතිවී තිබෙන හිම පතනය පැහැදිලිව නිරීක්ෂණය කර තිබෙනවා.\nපසුගිය සිකුරාදා සිට පවතින හිමපතනය හේතුවෙන් ජීවිත හානි 18ක් වාර්තා වී ඇති අතර ඉන් බොහොමයක් රිය අනතුරු නිසා සිදුවූ ඒවායි.\nහිම කුණාටුව නිසා මෙම සති අන්තයේ ඇමරිකාව වෙත පැමිණෙන සහ ඉන් නික්මෙන ගුවන් ගමන් 7000 ක් පමණ අවලංගු කර තිබෙනවා.",
       "URL": "https://www.hirunews.lk/124624/ඇමරිකාව-හිමෙන්-වැසේ",
       "Category": "International News",
       "Parent URL": "https://www.hirunews.lk/international-news.php?pageID=670"
}