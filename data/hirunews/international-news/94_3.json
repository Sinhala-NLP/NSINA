{
       "Source": "hirunews",
       "Timestamp": "Sunday, 19 September 2021 - 13:16",
       "Headline": "ඕස්ට්‍රේලියාවේ වික්ටෝරියා ප්‍රාන්තයේ කොවිඩ් අසාදිතයින්ගේ ඉහළ යාමක්",
       "News Content": "ඕස්ට්‍රේලියාවේ වික්ටෝරියා ප්‍රාන්තයේ කොවිඩ් අසාදිතයින්ගේ ඉහළ යෑමක් අද දිනයේ වාර්තාවී තිබෙනවා.\nඒ, වික්ටෝරියා ප්‍රාන්තය ඇතුලුව ඕස්ට්‍රේලියාවේ ප්‍රාන්ත කිහිපයක් වසා දැමීමට එරෙහිව දැවැන්ත විරෝධතා ව්‍යාපාරයක් ක්‍රියාත්මක වී ඇති පසුබිමකයි.\nමෙල්බර්න් නගරයේ ඊයේ පැවති විරෝධතාවකදී පුද්ගලයන් 235 දෙනෙකු අත්අඩංගුවට ගෙන තිබුණා.\nමෙලෙස සංචරණ සීමාවලට එරෙහිව උද්ඝෝෂණ රැල්ලක් ක්‍රියාත්මක වී තිබුණේ ප්‍රාන්ත බලධාරීන් සංචරණ සීමා ඉවත් කිරීම පිළිබඳව සිය සැළසුම් අද ප්‍රකාශයට පත් කිරීමට නියමිතව තිබියදියි.\nනිව්සවුත්වේල්ස් ප්‍රාන්තයේ විරෝධතා සංවිධාන කර තිබූ නමුත් එය මැඩපැවැත්වීමට ආරක්ෂක අංශ පියවර ගනු ලැබුවා.\nසිඩ්නි අගනුවර ද ආරක්ෂාව දැඩි කර තිබූ බවයි මාධ්‍ය වාර්තා සඳහන් කළේ.\nතායිලන්තයේ සංචරණ සීමා හේතුවෙන් කුලි රථ සේවාවල රියදුරන්ද දැඩි අසරණ තත්වයකට පත්ව තිබෙනවා.\nඒ හේතුවෙන් ඔවුන් සිය දෛනික ජීවිතය පවත්වාගෙන යාම සඳහා තම කුළි රථය තුළම භෝග වගා කිරීමට යොමුවී ඇති බවයි විදෙස් මාධ්‍ය වාර්තා කළේ.\nඑමෙන්ම, ශ්‍රී ලංකාව ඇතුළු රටවල් 6කට පනවා තිබූ සංචාරක තහනම හෙට සිට ඉවත් කිරීමට ජපානය තීරණය කර තිබෙනවා.\nකොරෝනා වසංගත තත්ත්වය හමුවේ ශ්‍රී ලංකාව, ඉන්දියාව, මාලදිවයින, බංග්ලාදේශය, නේපාලය සහ ඇෆ්ගනිස්ථානය යන රටවල සිට පැමිණෙන්නන්ට ජපානයට ඇතුළුවීම තහනම් කර තිබුණා.\nකෙසේ වෙතත්, මෙම රටවලින් ජපානයට පැමිණෙන්නන්ට ගුවන් තොටුපළේදී සිදුකරන කොරෝනා පරීක්ෂණයකින් අනතුරුව එරට රජය නිර්දේශ කරන මධ්‍යස්ථානයක නිරෝධායනයට ලක් විය යුතු වනවා.\nමේ අතර, ඇමරිකාවේ වොෂින්ටන් හි පිහිටි ස්මිත් සෝනියන් ජාතික සත්වෝද්‍යානයේ සිංහයින් 6 දෙනෙකුට සහ ව්‍යාඝ්‍රයින් තුන් දෙනෙකුටද කොරෝනා ආසාදිත වී තිබෙනවා.",
       "URL": "https://www.hirunews.lk/282639/ඕස්ට්‍රේලියාවේ-වික්ටෝරියා-ප්‍රාන්තයේ-කොවිඩ්-අසාදිතයින්ගේ-ඉහළ-යාමක්",
       "Category": "International News",
       "Parent URL": "https://www.hirunews.lk/international-news.php?pageID=94"
}