{
       "Source": "hirunews",
       "Timestamp": "Sunday, 24 May 2015 - 10:52",
       "Headline": "NGO තහනම් කරයි",
       "News Content": "විදේශීය රාජ්‍ය නොවන සංවිධාන සිය රට තුළ ක්‍රියාත්මකවීම තහනම් කිරීමේ නීතියකට රුසියානු ජනාධිපති ව්ලැඩිමීර් පුටින් ඊයේ (23) අත්සන් තැබුවා. ඒ, අදාළ නීතිය රුසියානු පාර්ලිමේන්තුව මගින් අනුමත කිරීමෙන් අනතුරුවයි. නව නීතියට අනුව ජාතික ආරක්ෂාව පදනම් කරගෙන අනවශ්‍ය බවට හඳුන්වනු ලබන විදේශීය රාජ්‍ය නොවන සංවිධානවල ක්‍රියාකාරීන්ට දඩුවම් පැමිණවිය හැකියි. එලෙස වැරදිකරුවන් වන පුද්ගලයන්ට වසර 6 දක්වා සිර දඬුවම් පැමිණවීමට හැකියාව ලැබෙන බව මොස්කව් වාර්තා සඳහන් කළා.\nමෙහිදී අනවශ්‍ය යැයි රුසියානු රජය අර්ථ දක්වනු ලබන්නේ එරට ව්‍යවස්ථා නියමයන්, ආරක්ෂක හැකියාවන් සහ පොදුවේ ජාතික ආරක්ෂාවේ පදනමට තර්ජනයක් විය හැකි සංවිධානයි. කෙසේ නමුත් ජනාධිපති පුටින්ගේ මෙම පියවර දැනටමත් ජාත්‍යන්තර මානව හිමිකම් සංවිධානවල දැඩි විවේචනයට ලක්වී තිබෙනවා. ජාත්‍යන්තර ක්‍ෂමා ආයතනය, හියුමන් රයිට්ස් වොච් ආයතනය මෙන්ම බ්‍රිතාන්‍ය රජයද ඒ පිළිබඳ විරෝධතා ප්‍රකාශ නිකුත් කළා.",
       "URL": "https://www.hirunews.lk/110064/ngo-තහනම්-කරයි",
       "Category": "International News",
       "Parent URL": "https://www.hirunews.lk/international-news.php?pageID=732"
}