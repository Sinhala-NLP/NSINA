{
       "Source": "hirunews",
       "Timestamp": "Sunday, 22 January 2017 - 7:35",
       "Headline": "ගැම්බියාවේ ජනපති රටින් පලා යයි",
       "News Content": "ජනාධිපතිවරණයේදී ලද පරාජය නොතකා තවදුරටත් රැඳී සිටීමට දැරූ උත්සාහය අසාර්ථක වීමෙන් පසු බටහිර අප්‍රිකාවේ ගැම්බියා දේශයේ හිටපු ජනාධිපති යහියා ජමේ ඊයේ සිය රටින් නික්මුණා.\nවයස 29 ක් ව සිටියදී ගැම්බියාවේ පාලනය සියතට ගත් ඔහු වසර 22 ක් එරට පාලනය කරන අතර පසුගිය ජනාධිපතිවරණයෙන් විපක්ෂ අපේක්ෂක අදමා බැරෝ අතින් පරාජයට පත්වුණා.\nමුලදී පරාජය පිළිගත්තද පසුව එහි ප්‍රතිඵල අභියෝගයට ලක් කළ ජනාධිපති යහියා ජමේ රට තුළ මාස 3 ක කාළයක් සඳහා හදිසි නිීතිය පනවා තවදුරටත් පාලන බලය පවත්වාගෙන යෑමට උත්සාහ කළා.\nඑහෙත් ගැම්බියාවේ ප්‍රබල අසල්වැසියා වන සෙනගාලය ප්‍රමුඛ බටහිර අප්‍රිකානු ආර්ථික සංවිධානයේ රටවල් හමුදා එවා එරට ප්‍රජාතන්ත්‍රවාදය තහවුරු කිරීමට කටයුතු කළා.\nසෙනගාල හමුදා මේ වනවිටත් ගැම්බියානු අගනුවර රැඳී සිටින අතර ජනාධිපති යහියා ජමේ කියා සිටියේ ලේ වැගිරීමක් වළක්වාලමින් තමන් රටින් නික්මෙන බවයි.\nඔහු සිය බිරින්දෑවරුන් සහ සමීපතම අනුගාමිකයන් සමඟ ගිනියා රාජ්‍ය වෙත ගුවන් මගින් පිටත්ව ගිය අතර ඉක්වටෝරියල් ගිනියා රාජ්‍යයේ පිටුවහල්ව ජීවත්වනු ඇති.",
       "URL": "https://www.hirunews.lk/152590/ගැම්බියාවේ-ජනපති-රටින්-පලා-යයි",
       "Category": "International News",
       "Parent URL": "https://www.hirunews.lk/international-news.php?pageID=527"
}