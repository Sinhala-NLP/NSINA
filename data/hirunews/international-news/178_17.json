{
       "Source": "hirunews",
       "Timestamp": "Sunday, 14 June 2020 - 13:13",
       "Headline": "තවත් කළු ඇමරිකානුවෙකු පොලිසිය අතින් ඝාතනය වීමත් සමග එරට ගැටුම් උත්සන්න වීමේ අවදානමක්",
       "News Content": "ඇමරිකාවේ - ඇට්ලන්ටා හි අවන්හලක් අසලදී කළු ඇමරිකානුවෙකු, සුදු ජාතික පොලිස් නිලධාරින්ගේ වෙඩි පහරින් මියයාමත් සමග ඇමරිකාවේ වර්ගවාදී ගැටුම් උත්සන්න වීමේ අවදානමක් පවතින බව වාර්තා වනවා.\nමිනසෝටා හි කළු ජාතික ජෝර්ජ් ෆ්ලොයිඩ් සුදු පොලිස් නිලධාරියෙකු විසින් දණහිසෙන්, ගෙළ සිර කර ඝාතනය කිරීමේ සිද්ධියෙන් මේ වනවිටත් ඇමරිකාවේ පවතින්නේ දැඩි උණුසුම්කාරි තත්ත්වයක්.\nඇට්ලන්ටාහි අවන්හලක පිටවීමේ මංතීරුවේ සිය වාහනය තුළ නින්දගොස් සිටි කළු ජාතික රේෂාඩ් බෲක්ස් පොලිස් වෙඩි පහරට ලක්වූයේ සිකුරාදා සන්ධ්‍යාවේදීයි.\nඑහි වීඩියෝ පටයක් සමාජ මාධ්‍ය තුල සංසරණය වීමත් සමග විරෝධතාකරුවන් ඇට්ලන්ටාහි වීථිවලට පිවිස විරෝධතාවක නිරත වූ අතර සිද්ධියට අදාල අවන්හල ද ගිනිබත් කර තිබුණා.\nසිද්ධියෙන් අනතුරුව, ඇට්ලන්ටා පොලිස් ප්‍රධානී එරිකා ෂීල්ඩ්ස් සිය තනතුරෙන් ඉල්ලා අස්වූ අතර, ඇගේ ඉල්ලා අස්වීම නගරාධිපතිනි කෙයිෂා ලාන්ස් බොටම්ස් විසින් පිලිගෙන තිබෙනවා.",
       "URL": "https://www.hirunews.lk/243025/තවත්-කළු-ඇමරිකානුවෙකු-පොලිසිය-අතින්-ඝාතනය-වීමත්-සමග-එරට-ගැටුම්-උත්සන්න-වීමේ-අවදානමක්",
       "Category": "International News",
       "Parent URL": "https://www.hirunews.lk/international-news.php?pageID=178"
}