{
       "Source": "hirunews",
       "Timestamp": "Monday, 24 October 2016 - 16:05",
       "Headline": "සෝමාලියානු මුහුදු කොල්ලකරුවන්ගෙන් මිදුනු නාවිකයන් පිරිසක් හෙළි කල කථාව",
       "News Content": "සෝමාලියානු මුහුදු කොල්ලකරුවන් විසින් රඳවාගෙන සිටි නාවිකයන් 26 දෙනෙකු නිදහස් කර තිබෙනවා.\nඒ කැරළිකරුවන් වෙත මුදල් ලබාදීමෙන් අනතුරුවයි.\nමෙම පිරිස පැහැර ගැනීමට ලක්ව තිබුනේ 2012 වසරේදීයි.\nමෙම නාවිකයන් පිරිස ප්‍රකාශකර ඇත්තේ රඳවාගෙන සිටි කාලය තුල තමන්ට නිසි පරිදි ආහාර හෝ ජලය ලබා නොදුන් බවයි.\nනිසි ආහාරයක් නොමැතිව දුර්වල තත්වයට පත්ව සිටින ඇවිදයන මළ සිරුරු ලෙස දැක්වුනු බව ඔවුන් සඳහන් කර තිබෙනවා.\nඑමෙන්ම කුසගිනි දැඩිව දැනුනු බැවින් මීයන් අල්ලා ආහාරයට ගත් බවයි නාවිකයන් හෙළිකර ඇත්තේ.\nවසර 5 කට ආසන්න කාලයක් ඉතා කටුක ආහාරවලින් ජීවිතය රැකගත් ආකාරය ඔවුන් විදෙස් මාධ්‍ය වෙත හෙළිකර තිබෙනවා.\nමෙම නාවිකයන් 26 දෙනා අතර පිලිපීන / චීන / කාම්බෝජියා / ඉන්දුනීසියා සහ වියට්නාම ජාතිකයන් වනවා.\n2012 වසරේදී මුහුදු කොල්ලකරුවන්ගේ ග්‍රහණයට පත්වු තමන් සෝමාලියාවේ රඳවාගෙන සිටි බවයි ඔවුන් සඳහන් කර ඇත්තේ.\nතමන් සමග සිටි එක් අයෙකු කැරළිකරුවන් භාරයට පත්වන අවස්ථාවේ මරණයට පත්වු අතර තවත් දෙදෙනෙකු පසුව ඇතිවු රෝගී තත්වයන්ගෙන් මියගිය බව නාවිකයන් හෙළිකර තිබෙනවා.",
       "URL": "https://www.hirunews.lk/145957/සෝමාලියානු-මුහුදු-කොල්ලකරුවන්ගෙන්-මිදුනු-නාවිකයන්-පිරිසක්-හෙළි-කල-කථාව",
       "Category": "International News",
       "Parent URL": "https://www.hirunews.lk/international-news.php?pageID=568"
}