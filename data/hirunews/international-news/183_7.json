{
       "Source": "hirunews",
       "Timestamp": "Thursday, 30 April 2020 - 16:25",
       "Headline": "‍ආසියානු රටවල් කිහිපයක අභ්‍යන්තර ගුවන් ගමන් යථා තත්ත්වයට",
       "News Content": "කොරෝනා වෛරසයේ දරුණු ව්‍යාප්තිය හමුවේ අත්හිටුවා තිබූ, ආසියාවේ ඇතැම් රටවල අභ්‍යන්තර ගුවන් ගමන් මේ වනවිට යළි ආරම්භ කර තිබෙනවා.\nමැලේසියාව ඊයේ සිට අභ්‍යන්තර ගුවන් ගමන් යළි ආරම්භ කළ අතර, තායිලන්තය හෙට සිට අභ්‍යන්තර ගුවන් ගමන් ඇරඹීමට නියමිත බවයි විදෙස් වාර්තා සඳහන් කළේ.\nඉන්දියාව ද ලබන 4 වනදා සිට අභ්‍යන්තර ගුවන් ගමන් යළි ආරම්භ කිරීමට නියමිතයි.\nඑමෙන්ම, ඉන්දුනීසියාව තුළ අභ්‍යන්තර ගුවන් ගමන් ලබන 7 වනදා සිට ආරම්භ කිරීමට සැලසුම් කර ඇති අතර, පිලිපීනයේ මැයි මස 16 වනදා සිට අභ්‍යන්තර ගුවන් ගමන් යථා තත්ත්වයට පත් කිරීමට නියමිතයි.\nවියට්නාමය ද එරට විශාලතම නගර දෙක වන හැනොයි සහ හෝ චින් මින් නගර අතර අභ්‍යන්තර ගුවන් ගමන් පසුගිය 23 වනදා ආරම්භ කළා.\nලොව කාර්ය බහුලතම නගර වන මෙල්බන් සහ සිඩ්නි නගර අතර මේ දක්වා පැයකට අභ්‍යන්තර ගුවන් ගමන් 5ක් ක්‍රියාත්මක කෙරුණු අතර, එය 7 දක්වා වැඩි කිරීමට  ඕස්ට්‍රේලියාව තීරණය කර තිබෙනවා.",
       "URL": "https://www.hirunews.lk/239780/‍ආසියානු-රටවල්-කිහිපයක-අභ්‍යන්තර-ගුවන්-ගමන්-යථා-තත්ත්වයට",
       "Category": "International News",
       "Parent URL": "https://www.hirunews.lk/international-news.php?pageID=183"
}