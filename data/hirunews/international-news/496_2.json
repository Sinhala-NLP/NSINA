{
       "Source": "hirunews",
       "Timestamp": "Friday, 07 April 2017 - 19:26",
       "Headline": "Update : ස්වීඩනයේ ට්‍රක් රථ අනතුර ත්‍රස්ත ප්‍රහාරයක් බවට සැක බව එරට අගමැති කියයි (ඡායාරූප)",
       "News Content": "ස්වීඩනයේ ස්ටොක්හෝම් නුවර කාර්ය බහුල වීථියක පිහිටි වෙළෙඳසැලකට ලොරි රථයක් කඩා වැදීමෙන් තිදෙනෙකු ජීවිතක්ෂයට පත්ව තිබෙනවා.\nඅනතුරින් තවත් තිදෙනෙකු තුවාල ලබා ඇති අතර, ස්වීඩන් අග්‍රාමාත්‍යවරයා ප්‍රකාශ කළේ මෙම සිදුවීම ත්‍රස්ත ක්‍රියාවක් බවයි.\nසිද්ධිය සම්බන්ධයෙන් මේවන විට සැකපිට පුද්ගලයෙකු අත්අඩංගුවට ගෙන තිබෙනවා.\nස්ටොක්හෝම් නගරයේ කාර්ය බහුල වීථියක් වන ඩ්‍රොටින්ටන් හි පිහිටි වෙළෙඳ සැලකට මෙම ලොරි රථය කඩාවැදීමෙන් පසු ගිනි ගැනීමකට ලක්ව තිබෙනවා.\nඑම අවස්ථාවේ නගරයේ වෙනත් ස්ථානයකින් වෙඩි හඬක්ද ඇසුණු බව විදෙස් මාධ්‍ය වාර්තා කළා.\nඅනතුරින් පසු පොලිසිය ප්‍රදේශයෙන් ජනතාව ඉවත් කිරීමට කටයුතු කළා.\nඅදාළ වෙළෙඳසැල පිහිටි පරිශ්‍රයට භූගතව ස්ටොක්හෝම් උමං දුම්රිය මාර්ගයද පිහිටා ඇති බවයි වාර්තා වන්නේ.\nUpdate : Friday, April 7, 2017 21.09\n------------------------------------------\nස්වීඩනයේ ස්ටොක්හෝම් නුවර නගරයේදී ට්‍රක් රථයක් පදිකවේදිකාවේ ගමන්ගත් මගීන් වෙතට ධාවනය කිරීමෙන් පුද්ගලයින් තිදෙනෙකු ජිවිතක්ෂයට පත්ව තිබෙනවා.\nස්වීඩන පොලීසිය විසින් මේ වන විට නගරයේ කොටසක් ආරක්ෂක බාධක යොදා වෙන්කර ඇති බවයි විදෙස් මාධ්‍ය වාර්තා කරන්නේ.\nවිදෙස් වාර්තා පවසන්නේ අනතුරෙන් පුද්ගලයන් කිහිපදෙනෙකුට තුවාල සිදුවී ඇති බවයි.\nමෙය හිතා මතා සිදුකළ ප්‍රහාරයක්ද යන්න පිළිබදව තවමත් සනාථ වී නොමැති බව සදහන්.",
       "URL": "https://www.hirunews.lk/158732/update-ස්වීඩනයේ-ට්‍රක්-රථ-අනතුර-ත්‍රස්ත-ප්‍රහාරයක්-බවට-සැක-බව-එරට-අගමැති-කියයි-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=496"
}