{
       "Source": "hirunews",
       "Timestamp": "Sunday, 30 August 2020 - 15:20",
       "Headline": "ලතා මංගේෂ්කාර්ගේ නිවහනට මුද්‍රා තබයි",
       "News Content": "ඉන්දියාවේ අසහාය ගායිකා ලතා මංගේෂ්කාර්ගේ බිර්හන්මුම්බායි හි පිහිටි නිවහනට ආරක්ෂිත පියවරක් ලෙස මුද්‍රා තබා ඇති බව ඉන්දීය මාධ්‍ය වාර්තා කළා.\n90 හැවිරිදි ගායිකාව සහ ඇගේ පවුලේ සාමාජිකයින් කොරෝනා වෛරසයෙන් ආරක්ෂා කර ගැනීම එහි අරමුණ බවයි එහි නගර සභාව නිවේදනය කළේ.\nඑමෙන්ම, ගායිකා ලතා මංගේෂ්කාර්ගේ සෞඛ්‍ය තත්ත්වය පිළිබඳව ව්‍යාජ කට කතාවලට නොරැවටෙන ලෙස ද ඇගේ පවුලේ සාමාජිකයන් නිවේදනයක් නිකුත් කර තිබුණා.\nඉන්දියාවේ කොරෝනා වෛරස් ආසාදිතයන් සංඛ්‍යාව ඊයේ දිනයේදී ලෝක වාර්තාගත අන්දමින් 78,000කට වැඩි සංඛ්‍යාවකින් ඉහළ ගිය අතර, එරට මුළු ආසාදිත සංඛ්‍යාව ද මේ වන විට තිස් පන්ලක්ෂය ඉක්මවා තිබෙනවා.\nප්‍රවීන ඉන්දීය සිනමා නළු අමිතාබ් භච්චන්, අභිෂේක් භච්චන් සහ එෛශ්චර්යා රායිට කොරෝනා වෛරසය ආසාදනය වීමත් සමඟම මුම්බායි හි පිහිටි ඔවුන්ගේ නිවහන් 5කට ද මේ ආකාරයෙන් මුද්‍රා තැබූ අතර, කාර්ය මණ්ඩලවලට කොරෝනා ආසාදනය වීම නිසා ප්‍රවීන නිළ රේඛාගේ නිවසට ද මුද්‍රා තැබුණා.\nඑමෙන්ම, අමිර් ඛාන් සහ කරන් ජොහාර් සහ බොනී කපූර් යන සිනමාකරුවන්ගේ කාර්ය මණ්ඩලවලට ද මීට පෙර කොරෝනා ආසාදනය වී ඇති බව වාර්තා වුණා",
       "URL": "https://www.hirunews.lk/248996/ලතා-මංගේෂ්කාර්ගේ-නිවහනට-මුද්‍රා-තබයි",
       "Category": "International News",
       "Parent URL": "https://www.hirunews.lk/international-news.php?pageID=167"
}