{
       "Source": "hirunews",
       "Timestamp": "Thursday, 19 November 2020 - 16:15",
       "Headline": "ඔක්ස්ෆර්ඩ් කොරෝනා එන්නතෙන් වැඩිහිටියන්ට නව බලාපොරොත්තුවක්",
       "News Content": "බ්‍රිතාන්‍යයේ ඔක්ස්ෆර්ඩ් කොරෝනා වෛරස් එන්නත වැඩිහිටි පුද්ගලයන් තුළද ශක්තිමත් ප්‍රතිශක්තියක් ගොඩනංවන බව පර්යේෂකයන් අනාවරණය කරගෙන තිබෙනවා.\nඑම එන්නත වයස අවුරුදු 60 ත් 70 ත් අතර, වැඩිහිටියන් තුළද හොදින් ක්‍රියාකාරි වීම කොරෝනා වෛරස් අවදානම පවතින එම වයස් කාණ්ඩයේ පිරිස් රැක ගැනීම උදෙසා නව බලාපොරොත්තුවක් ඇති කරන බව ඔවුන් පෙන්වා දෙනවා.\nමෙම ප්‍රතිඵල ලැබී ඇත්තේ නිරෝගී වයස්ගත පුද්ගලයන් 560 දෙනෙකු යොදාගෙන සිදුකළ පර්යේෂණයකින්.\nමෙහි 03 වන අදියරේ පරීක්ෂාවන් දැන් සිදු කරන අතර, එහිදී කොවිඩ් 19 වර්ධනය වැළැක්වීම සඳහා එන්නත කොතරම් දුරට ක්‍රියාකාරි වන්නේද යන්නද අවධානයට ලක් කෙරෙනවා.\nඑම ප්‍රතිඵල ඉදිරි සති කිහිපය තුළ ප්‍රකාශයට පත් කෙරෙනු ඇති.\nමේ වනවිට ෆයිසර් බයෝ - එන්ටෙක්, මොඩර්නා සහ රුසියානු ස්පුට්නික් කොව්ඩි 19 එන්නත් තුනම සියයට 90 ඉක්ම වූ ක්‍රියාකාරීත්වයක් පෙන්නුම් කර අවසන්.",
       "URL": "https://www.hirunews.lk/255108/ඔක්ස්ෆර්ඩ්-කොරෝනා-එන්නතෙන්-වැඩිහිටියන්ට-නව-බලාපොරොත්තුවක්",
       "Category": "International News",
       "Parent URL": "https://www.hirunews.lk/international-news.php?pageID=152"
}