{
       "Source": "hirunews",
       "Timestamp": "Wednesday, 01 November 2017 - 19:20",
       "Headline": "ත්‍රස්තවාදීන්ට එරෙහිව ට්‍රම්ප්ගේ නීති දැඩිවේ",
       "News Content": "මැදපෙරදිග සහ වෙනත් ප්‍රදේශවලින් පරාජයට පත්වූ අයි.එස්. ත්‍රස්තවාදීන්ට යළි පැමිණීමට හෝ තම රටට ඇතුළුවීමට ඉඩ නොදිය යුතු බව ඇමරිකානු ජනාධිපති ඩොනල්ඩ් ට්‍රම්ප් ප්‍රකාශ කළා.\nඒ, නිව්යෝක් නුවර - ලෝවර් මෑන්හැට්න් හි පදික මංතීරුවක් මතදී එල්ලවූ ත්‍රස්ත ප්‍රහාරයෙන් අනතුරුව ට්විටර් පණිවුඩයක් නිකුත් කරමින්.\nමංතීරුවේ ගමන් කරමින් සිටි පුද්ගලයින් යටකරමින් ට්‍රක් රථයක් ධාවනය කර මෙම අනතුර සිදුකර තිබූ අතර, ඉන් පුද්ගලයින් 8 දෙනෙකු මියගොස් 12 දෙනෙකු තුවාල ලැබුවා.\nමියගිය අය අතරට ආජන්ටිනා ජාතික මිතුරන් 5 දෙනෙකු ද අයත්.\nඅනතුර සිදුකර ට්‍රක් රථයේ රියදුරු පලාගිය අතර, පොලීසිය ඔහු අත්අඩංගුවට ගත්තේ වෙඩි ප්‍රහාර කිහිපයක් එල්ල කිරීමෙන් අනතුරුවයි.\n29 හැවිරිදි සැකකරු උස්බෙකිස්ථාන ජාතිකයෙකු වන අතර, 2010 වසරේදී ඔහු ඇමරිකාවට සංක්‍රමණය වී ඇති බවට හෙළිවී තිබෙනවා.",
       "URL": "https://www.hirunews.lk/175034/ත්‍රස්තවාදීන්ට-එරෙහිව-ට්‍රම්ප්ගේ-නීති-දැඩිවේ",
       "Category": "International News",
       "Parent URL": "https://www.hirunews.lk/international-news.php?pageID=425"
}