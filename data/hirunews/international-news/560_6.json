{
       "Source": "hirunews",
       "Timestamp": "Sunday, 13 November 2016 - 9:05",
       "Headline": "ජයලලිතාගේ සෞඛ්‍ය තත්වය ගැන රෝහලෙන් ප්‍රකාශයක්",
       "News Content": "අසනීප තත්වයක් හේතුවෙන් රෝහල් ගත කෙරුනු තමිල්නාඩු ප්‍රධාන අමාත්‍යවරියගේ සෞඛ්‍ය තත්වය යහපත් අතට පත්වෙමින් ඇතැයි රෝහල් බලධාරීන් පවසනවා.\nමේවන විට ඇයට පැවති රෝගී තත්වය සම්පුර්ණයෙන්ම පාහේ පාලනය කර ඇති බවයි වෛද්‍යවරුන් ප්‍රකාශකර ඇත්තේ.\nදැන් ඇය සාමාන්‍ය තත්වයට පත්වෙමින් පවතින බව ඔවුන් පෙන්වාදී තිබෙනවා.\nඇයට සුවයක් දැනෙන්නේ නම් රෝහලින් පිටව යාමට හැකියාව පවතින බව ද වෛද්‍යවරුන් ප්‍රකාශකර ඇතැයි සඳහන්.\n68 හැවිරිදි ජයලලිතා ජයරාම් පසුගිය සැප්තැම්බර් මස 22 වනදා චෙන්නායි නුවර රෝහලකට ඇතුලත් කෙරුනේ උණ සහ විජලන තත්වයක් හේතුවෙන්.\nඑතැන් සිට මේ දක්වා ඇයගේ සෞඛ්‍ය තත්වය පිළිබඳ විවිධ අදහස් පළ කෙරුනා.\nබ්‍රිතාන්‍යයෙන් ද වෛද්‍යවරුන් පැමිණ ප්‍රධාන අමාත්‍යවරිය පරීක්ෂා කර තිබු අතර ඔවුන් ද රෝගී තත්වය සම්බන්ධයෙන් පැහැදිළි පිළිතුරක් ලබාදී තිබුනේ නැහැ.\nතමිල්නාඩු ප්‍රධාන අමාත්‍යවරියගේ අසනීප තත්වය හේතුවෙන් ඇයගේ පාක්ෂිකයන් මෙන්ම ඉන්දියාවේ විශාල පිරිසක් දැඩි කම්පනයකට පත්ව සිටියා.\nඇයගේ සෞඛ්‍ය තත්වය ද ඉතා බරපතල වෙමින් පවතින බවටයි මතයක් පැතිර තිබුනේ.\nමෙම රෝගී තත්වය හමුවේ ඇයට ජීවිත අවධානමක් පවතින බවට ද ඇතැම් පිරිස් ප්‍රකාශ කර තිබුනා.",
       "URL": "https://www.hirunews.lk/147436/ජයලලිතාගේ-සෞඛ්‍ය-තත්වය-ගැන-රෝහලෙන්-ප්‍රකාශයක්",
       "Category": "International News",
       "Parent URL": "https://www.hirunews.lk/international-news.php?pageID=560"
}