{
       "Source": "hirunews",
       "Timestamp": "Saturday, 08 May 2021 - 17:07",
       "Headline": "පාකිස්ථානය දින 10 කට වැසේ",
       "News Content": "බ්‍රිතාන්‍ය ජාතිකයන්ට සංචාරය කිරීම සඳහා සුදුසු රටවල් ලැයිස්තුවක් බ්‍රිතාන්‍ය රජය විසින් නිවේදනය කරනු ලැබුවා.\nඒ අනුව, ලබන 17 වනදා සිට එම රටවල සංචාරයෙන් පසු බි්‍රතාන්‍යයට පැමිණෙන පුද්ගලයන් නිරෝධායනයට ලක් නොකෙරෙනු ඇති.\nපෘතුගාලය, ඊශ්‍රායලය, නවසීලන්තය, ඕස්ටේ්‍රලියාව, සිංගප්පූරුව සහ බෲනායි ඇතුළත් එම ලැයිස්තුවට බ්‍රිතාන්‍ය වාසීන් වැඩි වශයෙන්ම සංචාරය කරන ස්පාඤ්ඤය, ප්‍රංශය, ඉතාලිය හෝ ඇමෙරිකා එක්සත් ජනපදය ඇතුළත් කර නැහැ.\nකෙසේ නමුත්, මෙම ලැයිස්තුව අනවශ්‍ය වැඩි අවධානයකින් සකස් කර ඇති බවට බ්‍රිතානයේ  සංචාරක නියෝජිතායතන චෝදනා නගනවා.\nමේ අතර, අවදානම් සහිත රටවලින් සේවය සඳහා පැමිණෙන පුද්ගලයන්ට ඇතුළුවීමේ බලපත්‍ර නිකුත් කිරීම සිංගප්පූරුව විසින් අත්හිටුවා තිබෙනවා.\nකෙසේ නමුත් එය ගෘහස්ථ සේවකයන්, ඉදිකිරීම්, නාවික තටාකාංග සහ සැකසුම් කර්මාන්තයේ නිරත සංක්‍රමණික ශ්‍රමිකයින් සඳහා බල නොපවත්වන බව සිංගප්පූරු රජය නිවේදනය කළා.\nකොරෝනා ආසාදනය සීඝ්‍රයෙන් ඉහළ යාම හේතුවෙන් අද සිට දින 10 ක කාලයක් පාකිස්ථානය පූර්ණ නිරෝධායන නීතිවලට යටත් කිරීමට එරට බලධාරින් තීරණය කර තිබෙනවා.\nපාකිස්ථාන රජය විසින් අද සිට ලබන 15 වනදා දක්වා රාමසාන් නිවාඩු සමයක් ප්‍රකාශයට පත් කර ඇති අතර, රට වසා දැමෙන්නේ ඊට අමතරවයි.\nමේ අතර, දෛනික ආසාදිතයන් සංඛ්‍යාව හාර ලක්ෂය ඉක්මවූ ඉන්දියාව දැන් කොරෝනා වෛරසයෙන් වැඩිම පීඩාවට ලක්වන රට බවට පත්ව ඇති අතර, එරට දෛනික කොරෝනා මරණ සංඛ්‍යාව ද ඊයේ 4000 ඉක්මවූවා.\nඑමෙන්ම, ඉන්දියාවේ කොරෝනා වසංගතය බොලිවුඩ් පුරයට ද සිදුකර ඇත්තේ විශාල බලපෑමක්.\nඉන්දියාවේ පළමු කොරෝනා රැල්ලේදී අමිතා බච්චන් ඇතුළු නළු නිලියන් රැසකට කොරෝනා ආසාදනය වූ අතර දෙවන රැල්ලේ නවතම ආසාදනය සිදුව ඇත්තේ කන්ගනා රනවුට් ටයි.\nසිය උපන් ප්‍රාන්තය වන හිමාචල් ප්‍රදේශයට යාමට පෙර සිදුකළ කොරෝනා පරීක්ෂණයකදී ඇයට කොරෝනා ආසාදනය වී ඇති බව තහවුරු වී තිබෙනවා.\nඉන්දියාවේ දෙවන කොරෝනා රැල්ලේදී ආලියාබාත්, රන්බීර් කපූර්, අමිර් ඛාන්, කත්‍රිනා කයිෆ්, විකී කෞෂාල්, ආක්ෂේ කුමාර්, ගෝවින්දා ඇතුළු නළු නිලියන් රැසකට කොරෝනා ආසාදනය වුණා.",
       "URL": "https://www.hirunews.lk/270806/පාකිස්ථානය-දින-10-කට-වැසේ",
       "Category": "International News",
       "Parent URL": "https://www.hirunews.lk/international-news.php?pageID=118"
}