{
       "Source": "hirunews",
       "Timestamp": "Sunday, 29 May 2016 - 13:21",
       "Headline": "ළමයෙකු බේරා ගැනීමට සත්වෝද්‍යානයේ ගෝරිල්ලෙකු වෙඩි තබා ඝාතනය කරයි",
       "News Content": "ඇමරිකාවේ සින්සියානටි නගරයේ පිහිටි සත්වෝද්‍යානයේ දුර්ලභ ගෝරිල්ලන් වෙසෙන ආරක්ෂිත කූඩුවට සිව් හැවිරිදි ළමයෙකු ඇද වැටීම හේතුවෙන් එම ළමයාගේ ආරක්ෂාවට දැවැන්ත ගෝරිල්ලෙකු වෙඩි තබා ඝාතනයකර තිබෙනවා.\nඊයේ වාර්තාවූ මෙම  සිද්ධියේදී මියගොස් ඇත්තේ එම සත්වෝද්‍යානය තුළම බිහිවූ 17 හැවිරිදි පිරිමි ගෝරිල්ලෙක්.\nමෙම  ළමයා  ආරක්ෂිත වැට මුදුනට නැග ඇති අතර, ඉන් පසුවයි අඩි 10 ක් පමණ ගැඹුර ඇති කූඩුවට වැටී ඇත්තේ.\nගෝරිල්ලා ළමයාට හානියක් සිදුකරන අයුරු නොපෙනුනු නමුදු විනාඩි 10 කට වැඩි කාලයක් ළමයා රඳවාගැනීම හේතුවෙන් ඔහුගේ ආරක්ෂාවට වෙඩි තැබීම සිදුකළ බව සත්වෝද්‍යාන බලධාරීන් ප්‍රකාශ කළා.\nපසුගියදා චිලී දේශයේ සන්තියාගෝ නුවර සත්වෝද්‍යානයක සිංහ කූඩුවකට දිවි නසාගැනීමේ අරමුණින් පනිනු ලැබූ මිනිසෙකු බේරා ගැනීමට එම සිංහයා ද වෙඩි තබා ඝාතනය කෙරුණා.",
       "URL": "https://www.hirunews.lk/134277/ළමයෙකු-බේරා-ගැනීමට-සත්වෝද්‍යානයේ-ගෝරිල්ලෙකු-වෙඩි-තබා-ඝාතනය-කරයි",
       "Category": "International News",
       "Parent URL": "https://www.hirunews.lk/international-news.php?pageID=629"
}