{
       "Source": "hirunews",
       "Timestamp": "Sunday, 20 August 2023 - 20:02",
       "Headline": "පුතුගේ ප්‍රේමය නිසා මව්පියෝ අකල් මරණයකට",
       "News Content": "ඉන්දියාවේ උත්තර් ප්‍රදේශ් ප්‍රාන්තයේ සීතාපූර් ප්‍රදේශයේ වයෝවෘද්ධ යුවළක් පුද්ගලයින් කිහිපදෙනෙකු විසින් පහර දී ඝාතනය කර ඇති බවට විදෙස් මාධ්‍ය වාර්තා කරනවා.\nමෙලෙස මිය ගොස් ඇත්තේ අබ්බාස් යන අය සහ ඔහුගේ බිරිඳ වූ කම්රුල් නිෂා යන අයයි.\nමෙම ඝාතනය ලක්වූ යුවළගේ පුත්‍රයා විසින් අසල්වැසි නිවසක තරුණියක ඇයගේ දෙමාපියන්ගේ විරුද්ධත්වය තිබිය දී හොර රහසේ විවාහ කරගෙන ඇති අතර, එයට පළිගැනීමක් ලෙස තරුණියගේ ඥාතීන් යකඩ පොලුවලින් පහර දී මෙම ඝාතනය සිදුකර ඇති බවයි වාර්තා වන්නේ.\nමෙම ඝාතනය සම්බන්ධයෙන් ප්‍රධාන සැකකරුවන් තිදෙනෙකු සීතාපූර් පොලීසිය විසින් අත්අඩංගුවට ගෙන ඇති අතර, තවත් සැකකරුවන් දෙදෙනෙකු අත්අඩංගුවට ගැනීම සඳහා විමර්ශන සිදුකරන බව විදෙස් මාධ්‍ය වාර්තා කරනවා.\nමෙම සිදුවීමට සම්බන්ධ තරුණයා සහ තරුණිය මීට වසර කිහිපයකට පෙර මෙම නිවසින් පළාගොස් ඇති අතර, ඒ වන විට ඇය බාලවයස්කාරිය වූ බැවින් පොලිසීය විසින් ඇයට අවවාද කර දෙමාපියන්ට භාර දී තරුණයා හට වසර කිහිපයක සිරදඬුවමක් ලබා දී තිබෙනවා.\nඅනතුරුව මීට දින කිහිපයකට පෙර එම තරුණයා බන්ධනාගාරයෙන් නිදහස් වී පැමිණ ඇති අතර, ඉන් පසු මෙම තරුණියව විවාහකර ගෙන අති බවත්, එයට කෝප වූ තරුණියගේ ඥාතීන් විසින් තරුණයාගේ දෙමාපියන්ව මෙලෙස ඝාතනය කර ඇති බවයි විදෙස් මාධ්‍ය වැඩිදුරටත් පවසන්නේ.",
       "URL": "https://www.hirunews.lk/345523/පුතුගේ-ප්‍රේමය-නිසා-මව්පියෝ-අකල්-මරණයකට",
       "Category": "International News",
       "Parent URL": "https://www.hirunews.lk/international-news.php?pageID=13"
}