{
       "Source": "hirunews",
       "Timestamp": "Friday, 15 April 2016 - 8:00",
       "Headline": "ජපානයේ ප්‍රබල භූ කම්පනයක්",
       "News Content": "දකුණු දිග ජපානයේ - කියුෂු දිවයිනේ කුමමොටෝ ආසන්නයේ මෂිකි නගරය කේන්ද්‍ර කොටගෙන ඊයේ (14) ඇතිවු රික්ටර් පරිමාණයේ 6.4 ක ප්‍රබල භූ කම්පනයෙන් විශාල හානියක් සිදුව තිබෙනවා.\nභූ කම්පනවලට ඔරොත්තු දෙන ලෙස පියවර ගෙන ඇති බැවින් මෙහිදී ජීවිත හානි දෙකක් පමණක් වාර්තා වී ඇති අතර, සුන්බුන් අතර තවත් පුද්ගලයන් සිර වී ඇති බව විශ්වාස කෙරෙනවා.\nජපාන වේලාවෙන් ඊයේ රාත්‍රි 9.30 ට පමණ ඇතිවු මෙම භූ කම්පනයෙන් 250 කට අධික පිරිසක් තුවාල ලැබුවා.\nභූ කම්පනය හේතුවෙන් කියුෂු දිවයිනේ ක්‍රියාත්මක වන න්‍යෂ්ටික බලාගාරවලට හානියක් සිදුව නැහැ.\n2011 වසරේ ජපානයේ ඇතිවු රික්ටර් පරිමාණයේ 9 ක ප්‍රබල භූ කම්පනයෙන් පුද්ගලයන් 18,000 ක් පමණ ජීවිතක්ෂයට පත්වූ අතර, ෆුකුෂිමා න්‍යෂ්ටික බලාගාරය අක්‍රිය වුණා.",
       "URL": "https://www.hirunews.lk/130887/ජපානයේ-ප්‍රබල-භූ-කම්පනයක්",
       "Category": "International News",
       "Parent URL": "https://www.hirunews.lk/international-news.php?pageID=646"
}