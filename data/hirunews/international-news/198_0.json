{
       "Source": "hirunews",
       "Timestamp": "Monday, 17 February 2020 - 16:21",
       "Headline": "කොරෝනා වෛරස් අවදානම නිසා, ජපන් අධිරාජ්‍යයාගේ උපන්දින සැමරුමත් අත්හිටුවයි",
       "News Content": "කොවිඩ් 19 හෙවත් කොරෝනා වෛරසය ආසාදනය වීමේ අවදානම හේතුවෙන් ජපාන  නරුහිතෝ අධිරාජ්‍යයාගේ උපන්දින සැමරුම් උත්සවය ද අත්හිටුවා තිබෙනවා.\nඒ අනුව ලබන 23 වන දාට යෙදී ඇති උපන්දිනය දා නරුහිතෝ අධිරාජ්‍යයා මහජනයා ඉදිරියේ පෙනී නොසිටින අතර, මහජනයා ඔහුට සුබ පැතීමේ ලේඛනය අත්සන් තැබීමේ අවස්ථාව ද අවලංගු කර ඇති බව සඳහන්.\nනරුහිතෝ අධිරාජ්‍යයා මෙවර සමරන්නේ පසුගිය වසරේ කිරුළු පැළදීමෙන් පසු ඔහුගේ ප්‍රථම ඡන්ම දිනයයි.\nකොරෝනා වෛරස් අවදානම නිසා මාර්තු 1 වන දාට යෙදී ඇති ටෝකියෝ ජාත්‍යන්තර මැරතන් ධාවනයේ ආධුනික අංශ තරඟය ද අවලංගු කර ඇති බවයි ජපාන මාධ්‍ය සඳහන් කළේ.\nජපානයේ මේ වන විට කොරෝනා වෛරස් ආසාදිතයන් 60 දෙනෙකු සොයා ගෙන ඇති අතර, එක් මරණයක් වාර්තා වුණා.\nයොකොහමා වරායට ඔබ්බෙන් නැංගුරම්ලා ඇති ඩයමන්ඞ් ප්‍රින්සස් නෞකාවෙන් සොයා ගැනුණු ආසාදිතයන්ගේ සංඛ්‍යාව 356 ක්.\n3700 ක වැඩි පිරිසක් සිටින, එම නෞකාවේ සිටි ඇමරිකානුවන් 400 දෙනෙකු පමණ ගුවන් මගින් ඉවත් කර ගනු ලැබූ අතර, කොරෝනා වෛරස් ආසාදිතයන් 14 දෙනෙකු ඒ අතර සිටි බවයි ඇමරිකානු රාජ්‍ය දෙපාර්තමේන්තුව අද නිවේදනය කළේ.\nනෞකාවෙන් ඉවත් කර ගන්නා ඇමරිකානුවන් කැලිෆෝනියාවේ ඇමරිකානු ගුවන් හමුදා කදවුරේ දින 14 ක් රදවා තැබීමට පියවර ගැනෙනවා.\nනෞකාවේ සිටි වෛරසය ආසාදනය වූ ඇමරිකානුවන් 40 දෙනෙකු මෙලෙස ඉවත් කර ගැණුනේ නැහැ.\nමේ අතර, යොකොහමා වරායේ නැංගුරම්ලා ඇති ඩයමන්ඞ් ප්‍රින්සස් නෞකාවේ සිටින 200 කට වැඩි සිය පුරවැසියන් ඉවත් කර ගන්නා බව ඕස්ට්‍රේලියාව ද ප්‍රකාශයට පත් කළා.\nඑරට අග්‍රාමාත්‍ය ස්කොට් මොරිසන් කියා සිටියේ නෞකාවේ සිටින  ඕස්ට්‍රේලියානුවන් අනිද්දා ජපානයෙන් නික්මෙන අතර ඔවුන් ඕස්ට්‍රේලියාවේ ඝර්ම කලාපීය දේශගුණයක් සහිත උතුරුකරයේ රදවා තබන බවයි.\nඕස්ට්‍රේලියානුවන් සමග නෞකාවේ සිටින නවසීලන්ත ජාතිකයන් ද, ඉවත් කර ගැනෙන අතර, ඩාවින් නුවරට පැමිණි පසු ඔවුන් නවසීලන්තය වෙත යැවීමට නියමිතයි.\nඩයමන්ඩ් ප්‍රින්සස් නෞකාවේ සිටින සිය පුරවැසියන් ඉවත් කර ගැනීමට සැලසුම් කර ඇති බව, කැනඩාව, ඉතාලිය, දකුණු කොරියාව සහ හොංකොං දේශය ද ප්‍රකාශ කළා.\nකොවිඩ් 19 හෙවත් කොරෝනා වෛරසයෙන් මියගිය සංඛ්‍යාව මේ වනවිට 1775 දක්වා ඉහළ ගොස් ඇති අතර, ආසාදිතයන්ගේ සංඛ්‍යාව 71,332 ක්.\nකොරෝනා වෛරස් අවදානම හේතුවෙන් චීනය සිය වාර්ෂික පාර්ලිමේන්තු සැසිවාරය ද කල් දැමීමට පියවර ගනු ඇතැයි එරට රාජ්‍ය මාධ්‍ය අද සදහන් කළා.\nචීන මහජන කොංග්‍රසයේ වාර්ෂික සැසිවාරය මාර්තු 5 වනදා සිට දින 10 ක කාලයක් පැවැත්වීමට නියමිතව තිබෙනවා.\nපසුගිය වසර 35 ක කාලයක් තිස්සේ එය පැවැත්වුණේ මාර්තු මාසයේදීයි.\nමේ අතර, කොවිඞ් නයින්ටීන් හෙවත් කොරෝනා වෛරසය මැඩලීම පිළිබදව සාකච්ඡා කිරීම සදහා ලෝක සෞඛ්‍ය සංවිධානය ප්‍රමුඛ ජාත්‍යන්තර විශේෂඥයන් පිරිසක් මේ වනවිට බීජිං නුවරට පැමිණ තිබෙනවා.\nඔවුන්, චීන බලධාරින් සමග සිය ප්‍රථම සාකච්ඡාව අද පැවැත්වූ බවයි ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ට්විටර් පණිවුඩයක් නිකුත් කරමින් ප්‍රකාශ කළේ.",
       "URL": "https://www.hirunews.lk/234641/කොරෝනා-වෛරස්-අවදානම-නිසා-ජපන්-අධිරාජ්‍යයාගේ-උපන්දින-සැමරුමත්-අත්හිටුවයි",
       "Category": "International News",
       "Parent URL": "https://www.hirunews.lk/international-news.php?pageID=198"
}