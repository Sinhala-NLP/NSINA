{
       "Source": "hirunews",
       "Timestamp": "Tuesday, 07 September 2021 - 9:31",
       "Headline": "දකුණු කොරියාව සබ්මැරීනයකින් මිසයිලයක් අත්හදා බලයි",
       "News Content": "සබ්මැරීනයක සිට ගුවනට එල්ල කරන මිසයිලයක් දකුණු කොරියාව විසින් සාර්ථක ලෙස අත්හදා බලා තිබෙනවා.\nඒ, ජලයේ ගිල් වූ පහුරක සිට එවැනි අත්හදා බැලීම් කිහිපයක් සිදු කිරීමෙන් අනතුරුව යි.\nනව බැලිස්ටික් මිසයිලය කිලෝමීටර් 500ක් දුරට එල්ල කළ හැකි බව සඳහන්.\nසබ්මැරීනයක සිට එල්ල කරන බැලිස්ටික් මිසයිල මීට පෙර අමෙරිකා එක්සත් ජනපදය, රුසියාව, චීනය, බ්‍රිතාන්‍යය, ප්‍රංශය, ඉන්දියාව සහ උතුරු කොරියාව විසින් අත්හදා බලා තිබෙනවා.\nඑහෙත්, න්‍යෂ්ටික බලයක් නො මැති රටක් ලෙස එවැනි මිසයිලයක් අත්හදා බැලූ ප්‍රථම රට වන්නේ දකුණු කොරියාව යි.\nදකුණු කොරියාව ලබන වසරේ එරට ආරක්ෂක, තාක්ෂණ, පර්යේෂණ සහ සංවර්ධන කටයුතු සඳහා වොන් ට්‍රිලියන 1.5ක් වෙන් කිරීමට ද තීරණය කර තිබෙනවා.\nඑය එරට ආරක්ෂක පර්යේෂණ පිරිවැය 76%කින් ඉහළ නැංවීමක්.\nදකුණු කොරියාව මෙම පියවරට එළැඹී තිබෙන්නේ උතුරු කොරියාව විසින්ද සිය සබ්මැරීන බලකාය ශක්තිමත් කිරීමට පියවර ගනිද්දි යි.\nතමන් මේ වනවිට න්‍යෂ්ටික බලයෙන් ක්‍රියාත්මක සබ්මැරීනයක් නිපදවීමේ සැලසුම් සකස් කර ඇති බව උතුරු කොරියානු නායක කිම් ජොං උං පසුගිය පක්ෂ සම්මේලනයේ දී ප්‍රකාශ කළා.",
       "URL": "https://www.hirunews.lk/281572/දකුණු-කොරියාව-සබ්මැරීනයකින්-මිසයිලයක්-අත්හදා-බලයි",
       "Category": "International News",
       "Parent URL": "https://www.hirunews.lk/international-news.php?pageID=96"
}