{
       "Source": "hirunews",
       "Timestamp": "Sunday, 15 January 2017 - 13:07",
       "Headline": "ජෝන් කෙරී වියට්නාම යුද සතුරන් මුණ ගැසේ",
       "News Content": "26 හැවිරිදි ඇමරිකානු නාවික හමුදා ලූතිනන්වරයෙකු ලෙස වියට්නාම යුද්ධයට සහභාගි වූ එරට රාජ්‍ය ලේකම් ජෝන් කෙරී සිය යුද සතුරන් මුණගැසීමට මිකොං ගංඟා ධාරයට පැමිණ තිබෙනවා.\n1969 වසරේදී ජෝන් කෙරී කොමියුනිස්ට් - වියට්කොංවරුන් සමඟ ඍජු ගැටුමකට පැටළුනු අතර, එහිදී ඇමරිකානු භට පිරිසට රොකට් ප්‍රහාරයක් එල්ල කිරීමට සැරසුණු වියට්කොං භටයෙකු මියගියේ ඔහුගේ වෙඩි පහරින්.\nමෙවර සංචාරයේදී 1969 ප්‍රහාරක කණ්ඩායමේ ප්‍රධානියා රාජ්‍ය ලේකම් ජෝන් කෙරීට මුණගැසී ඇති අතර ඔවුන් දෙදෙනා සුහද සාකච්ඡාවක නිරතවී තිබෙනවා.\nසිය වෙඩි පහරින් මියගිය වෝ බෑන් ටෑම් නැමති වියට්කොං භටයාගේ නම ජෝන් කෙරී ප්‍රථම වරට දැනගෙන ඇත්තේ මෙම චාරිකාවේදියි.\nඇමරිකානු රාජ්‍ය ලේකම්වරයා මෙලෙස වියට්නාමයේ සංචාරයක නිරතවන්නේ ඔබාමා පරිපාලනය අවසන් වීමට  ආසන්න මොහොතකයි.",
       "URL": "https://www.hirunews.lk/152097/ජෝන්-කෙරී-වියට්නාම-යුද-සතුරන්-මුණ-ගැසේ",
       "Category": "International News",
       "Parent URL": "https://www.hirunews.lk/international-news.php?pageID=530"
}