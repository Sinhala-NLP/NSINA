{
       "Source": "hirunews",
       "Timestamp": "Monday, 18 November 2019 - 16:46",
       "Headline": "පාප් වහන්සේ හිරෝෂිමා සහ නාගසාකි සංචාරයකට සැරසේ",
       "News Content": "ලොව පුරා න්‍යෂ්ටික අවි තහනමක් ප්‍රවර්ධනය කිරිමේ අරමුණින් ශුද්ධෝත්තම ෆැන්සිස් පාප් වහන්සේ ලෝකයේ මෙතෙක් න්‍යෂ්ටික ප්‍රහාර වලට ලක්වූ එකම භූමිවන ජපානයේ හිරෝෂිමා සහ නාගසාකි නගරවල සංචාරය කිරිමට සැරසෙනවා.\nපාප් වහන්සේගේ ආසියානු සංචාරය හෙට ආරම්භ වන අතර උන්වහන්සේ මුලින් තායිලන්තයටත්, පසුව ජපානයටත් පැමිණීමට නියමිතයි.\nඑම රටවල් දෙකේම කතෝලික ජනගහනය සියයට 1කට අඩු වුවත් පාප් වහන්සේ අන්තර් ආගමික සංවාදයක නිරතවීමට අදහස් කරන බවයි වතිකානු වාර්තා සඳහන් කළේ.\nහෙට තායිලන්තයට පැමිණෙන පාප් වහන්සේ සෙනසුරාදා ජපාන සංචාරය ආරම්භ කරන අතර ඉරිදා දිනයේ හිරෝෂිමා සහ නාගසාකි නගරවල සංචාරය කිරීමට නියමිතයි.\n1945 වසරේ අගෝස්තු 6 වන දා ඇමරිකාව විසින් හිරෝෂිමාට හෙළන ලද පරමාණු බෝම්බයෙන් පුද්ගලයන් එක්ලක්ෂ 40,000ක් මිය ගිය අතර, ඉන් දින 3කට පසු නාගසාකි නුවරට එල්ල කළ ප්‍රහාරයෙන් පුද්ගලයන් 74,000ක් ජීවිතක්ෂයට පත්වුණා.",
       "URL": "https://www.hirunews.lk/228498/පාප්-වහන්සේ-හිරෝෂිමා-සහ-නාගසාකි-සංචාරයකට-සැරසේ",
       "Category": "International News",
       "Parent URL": "https://www.hirunews.lk/international-news.php?pageID=222"
}