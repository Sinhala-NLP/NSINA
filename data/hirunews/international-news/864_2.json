{
       "Source": "hirunews",
       "Timestamp": "Wednesday, 13 February 2013 - 13:02",
       "Headline": "පොලිස් වෙඩි පහරින් ඇසෑමයේ 11 ක් මරුට.",
       "News Content": "ඉන්දියාවේ ඇසෑම් ප්‍රාන්තයේ පොලිස් වෙඩි පහරකින් පුද්ගලයන් 11 දෙනෙකු ජීවිතක්ෂයට පත්ව තිබෙනවා. ඇසෑම් ප්‍රාන්තයේ පැවැත්වීමට නියමිත ප්‍රාදේශීය මැතිවරණයකට එරෙහිව සංවිධාන කර තිබූ උද්ඝෝෂණයක් මැඬපැවැත්වීමට පොලිසිය දැරූ උත්සාහයකදීයි මෙම වෙඩි තැබීම සිදුව ඇත්තේ. පොලිසිය විසින් සිදුකළ වෙඩි තැබීම හේතුවෙන් තවත් පුද්ගලයින් 30 කට ආසන්න පිරිසක් තුවාල ලබා ඇති බව සඳහන්. මේ හේතුවෙන් ඇසෑම් ප්‍රාන්තයේ ගෝල්පරා දිස්ත්‍රික්කයේ විශේෂ ආරක්ෂාවක් යොදා ඇති අතර, පොලිසියේ සහයට යුද හමුදාවද පැමිණ ඇති බවයි ඉන්දීය මාධ්‍ය වාර්තා කරන්නේ. කෙසේ වෙතත්, පොලිස් ප්‍රහාරයෙන් මියගිය පුද්ගලයන්ගේ පවුල්වලට ඉන්දීය රුපියල් ලක්ෂ 05 බැගින් වන්දි ලබාදීමට පියවර ගන්නා බව ඇසෑම් ප්‍රාන්ත ප්‍රධාන අමාත්‍ය තරූන් ගෝජී පවසනවා.",
       "URL": "https://www.hirunews.lk/53313/පොලිස්-වෙඩි-පහරින්-ඇසෑමයේ-11-ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=864"
}