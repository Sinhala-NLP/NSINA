{
       "Source": "hirunews",
       "Timestamp": "Sunday, 24 May 2020 - 10:55",
       "Headline": "ඉන්දියාව දිනක වැඩිම කොරෝනා ආසාදිතයන්  සංඛ්‍යාව වාර්තා කරයි (වීඩියෝ)",
       "News Content": "ගතවූ පැය 24 තුළ ඉන්දියාවෙන් නව කොරෝනා වෛරස් ආසාදිතයන් 6,767ක් වාර්තාවනවා.\nඑය ඉන්දියාවෙන් 6,000කට වැඩි ආසාදිතයන් වාර්තාවූ අඛන්ඩ තුන්වන දිනය මෙන්ම මෙතෙක් දිනකදී වාර්තාවූ වැඩිම ආසාදිත සංඛ්‍යාවයි.\nඒ අනුව ඉන්දියාවේ සමස්ත කොරෝනා ආසාදිතයන් සංඛ්‍යාව 131,868 දක්වා ඉහළ යනවා.\nඑමෙන්ම ඉන්දියාවෙන් කොරෝනා වෛරස් මරණ 3,867ක් ද වාර්තාවන්නේ ඊයේ දිනය තුළ සිදුවූ මරණ 147ක් සමඟයි.\nමේ වනවිට ලොව පුරා කොරෝනා වෛරස් ආසාදිතයන්ගේ සංඛ්‍යාව 5,400,000 ඉක්මවන අතර, මරණ සංඛ්‍යාව 343,000 ඉක්මවන අතර මරණ සංඛ්‍යාව 343,000කට අධිකයි.\nවැඩිම කොරෝනා වෛරස් ආසාදිතයන් සංඛ්‍යාවක් එනම්, 1,666,000ක් වාර්තාවන්නේ ඇමරිකා එක්සත් ජනපදයෙන්.\nඑරට කොරෝනා මරණ සංඛ්‍යාවද 98,600 කට අධිකයි.\nබ්‍රසීලයේ කොරෝනා වෛරස් ආසාදිත සංඛ්‍යාවද 349,000 ඉක්මවා ඇති අතර, එය ලොව දෙවනුව වැඩිම ආසාදිත සංඛ්‍යාවයි.\nරුසියාවෙන් ආසාදිතයන් තුන්ලක්ෂ 35,000ක් වාර්තාවනවා.\nඇමරිකා එක්සත් ජනපදය හැරුණු කොට වැඩිම කොරෝනා මරණ සංඛ්‍යාවක් එනම් 36,675ක් වාර්තාවන්නේ බ්‍රිතාන්‍යයෙන්.\nමේ අතර රෙම්ඩෙසිවිර් වෛරස්නාශක ඖෂධය කොරෝනා වෛරස් රෝගීන්ගේ සුවවීමේ කාලය ඉක්මන් කර ඇති බව තවත් අධ්‍යයනයකින් හෙළිවී තිබෙනවා.\nඑම පර්යේෂණය සිදුකර ඇත්තේ ආසාත්මිකතා සහ බෝවන රෝග පිළිබඳ ඇමරිකානු ජාතික ආයතනය මගින්.\nඇමරිකා එක්සත් ජනපදය එරට රෝහල්වල කොරෝනා වෛරස් රෝගීන්ට රෙම්ඩෙසිවිර් ඖෂධය හදිසි අවස්ථා සඳහා ලබාදීම පසුගිය 1වනදා සිට අනුමත කරනු ලැබූ අතර, ජපානයද ඒ සඳහා අනුමැතිය ලබාදී තිබෙනවා.\nඖෂධයේ ප්‍රතිඵල සතුටුදායක වීම නිසා යුරෝපයද එම ඖෂධය භාවිතය සම්බන්ධයෙන් අවධානය යොමුකර ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/241380/ඉන්දියාව-දිනක-වැඩිම-කොරෝනා-ආසාදිතයන්-සංඛ්‍යාව-වාර්තා-කරයි-වීඩියෝ",
       "Category": "International News",
       "Parent URL": "https://www.hirunews.lk/international-news.php?pageID=181"
}