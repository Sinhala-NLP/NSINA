{
       "Source": "hirunews",
       "Timestamp": "Friday, 03 April 2015 - 9:49",
       "Headline": "කෙන්යාවේ විශ්වවිද්‍යාලයකට එල්ල වූ ත්‍රස්ත ප්‍රහාරයෙන් 147 ක් මරුට",
       "News Content": "සෝමාලි අල්-ෂබාබ් ත්‍රස්ත කණ්ඩායමක් දේශසීමාවෙන් ඔබ්බේ කෙන්යාවේ පිහිටි ගරිස්සා විශ්වවිද්‍යාලයට කඩා වැදී ඊයේ (02) සිදුකළ ප්‍රහාරයෙන් පුද්ගලයන් 147 දෙනෙකු ජීවිතක්ෂයට පත්වී තිබෙනවා. එහිදී විශ්වවිද්‍යාලයේ සිසු සිසුවියන් 587 දෙනෙකු දිවි ගලවාගත් අතර ඉන් 79 දෙනෙකු තුවාල ලැබුවා. ප්‍රහාරය එල්ල කර ඇත්තේ දැඩි ලෙස සන්නද්ධව මරාගෙන මැරෙන ඇඳුම් කට්ටල පැළඳ සිටි ත්‍රස්තවාදීන් 04 දෙනෙකු විසින්. විශ්වවිද්‍යාලයේ ආරක්ෂකයන් දෙදෙනා වෙඩි තබා ඝාතනය කළ ඔවුන් පසුව ක්‍රිස්තියානි සිසුන් වෙන්කොට වෙඩි තැබීම ආරම්භ කර තිබෙනවා. සෝමාලියාවේ අල්-ෂබාබ්වරුන්ට එරෙහිව මෙහෙයුම් සඳහා කෙන්යාවද එක්ව සිටින අතර, ඒ හේතුවෙන් කෙන්යාව තුළ අන්තවාදී ප්‍රහාර පසුගිය කාලය තුළ ඉහළ ගියා. කෙන්යානු ජනාධිපති උහුරු කෙන්යාටා ප්‍රකාශ කළේ ගරිස්සා නගරයේ පාසලක ප්‍රධාන ගුරුවරයාව සිටි අන්තවාදී මත දරන මොහොමඞ් කූනෝ මෙම ප්‍රහාරය සැලසුම් කර ඇති බවයි.",
       "URL": "https://www.hirunews.lk/106803/කෙන්යාවේ-විශ්වවිද්‍යාලයකට-එල්ල-වූ-ත්‍රස්ත-ප්‍රහාරයෙන්-147-ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=746"
}