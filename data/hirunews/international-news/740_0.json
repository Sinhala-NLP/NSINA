{
       "Source": "hirunews",
       "Timestamp": "Sunday, 26 April 2015 - 9:45",
       "Headline": "භූ කම්පනයෙන් මියගිය ගණන 1805ක්",
       "News Content": "මේ වනවිට නිකුත් වී ඇති නවතම වාර්තාවන්ට අනුව නේපාලයේ - කත්මණ්ඩු අගනුවර ආසන්නයේ ඊයේ (25) සිදුවූ භූ කම්පනයෙන් මියගිය සංඛ්‍යාව 1800 ඉක්මවන බව සී.එන්.එන් ප්‍රවෘත්ති සේවය වාර්තා කළා. නේපාලයේ අභ්‍යන්තර කටයුතු අමාත්‍යාංශය සහ එරට මාධ්‍ය උපුටා දක්වමින් එම සේවය වාර්තා කළේ තුවාල ලැබූ පුද්ගලයන්ගේ සංඛ්‍යාව සහ සිදුව ඇති දේපල හානි පිළිබඳව තවමත් නිසි තක්සේරුවක් කර නොමැති බවයි. අනෙකුත් විදෙස් මාධ්‍ය වාර්තා ද සිදුවූ මෙම ව්‍යසනය පිළිබඳව විවිධ සංඛ්‍යාලේඛන දක්වා තිබෙනවා. අදාළ වාර්තාවල දැක්වෙන්නේ මෙම භූ කම්පනයෙන් ගූගල් සමාගමේ රහස්‍ය තොරතුරු අංශයේ ප්‍රධානියා, හිම කන්දකට යටවීමෙන් ජීවිතක්ෂයට පත්ව ඇති බවයි.\nනේපාලයේ - කත්මණ්ඩු අගනුවර ආසන්නයේ සිදුවු  භූ කම්පනයේ ධාරිතාවය රික්ටර් මාපකයේ සටහන් වී ඇත්තේ 7.9ක අගයක් ලෙසයි. එමෙන්ම නේපාල මාධ්‍ය ප්‍රකාශ කළේ භූ කම්පනයෙන් අනතුරුව අතුරු කම්පන 15 ක් පමණ වාර්තා වී ඇති බවයි. මේ අතර, භූ කම්පනයෙන් අනතුරුව කත්මන්ඩු ගුවන්තොටුපල ද තවදුරටත් වසා දමා තිබෙනවා.\nනේපාල භූ කම්පනය ඉන්දීය අගනුවරට ද දැනුණු බව ඉන්දීය මාධ්‍ය වාර්තා කළා. බිහාර් ප්‍රාන්තයේ ප්‍රදේශ රැසකද කම්පන තත්ත්වයන් ඇතිවූ බව වාර්තා වනවා. මීට අමතරව බංග්ලාදේශයටද බලපෑම් සිදුව ඇති බවටයි විදෙස් වාර්තා සඳහන් කළේ. මෙවැනි භූ කම්පන තත්ත්වයක් නේපාලයට බලපා ඇත්තේ වසර 81 කට පමණ පසුවයි. කත්මණ්ඩු අගනුවර පිහිටි තට්ටු 09 කින් යුත් මීටර් 63 ක් උසැති ධරාරා කුළුණද භූ කම්පනය හේතුවෙන් කඩා වැටුණා. ප්‍රදේශයේ විදුලියද සම්පූර්ණයෙන්ම ඇණහිට ඇති අතර, සන්නිවේදන පහසුකම්ද සම්පූර්ණයෙන් අඩාල වී තිබෙනවා.\nවිපතට පත්වූ නේපාල වැසියන්ට සහන සේවා සැපයීම සඳහා අසල්වැසි රාජ්‍යයන් වන ඉන්දියාව,චීනය, පාකිස්ථානය සහ බංග්ලාදේශය ද ඉදිරිපත්ව තිබෙනවා. මීට අමතරව, ඇමෙරිකාව ද සහන සේවා කණ්ඩායම් නේපාලය වෙත පිටත් කර හැරීමට කටයුතු කර ඇති බව විදෙස් මාධ්‍ය වාර්තා කළා.",
       "URL": "https://www.hirunews.lk/108308/භූ-කම්පනයෙන්-මියගිය-ගණන-1805ක්",
       "Category": "International News",
       "Parent URL": "https://www.hirunews.lk/international-news.php?pageID=740"
}