{
       "Source": "hirunews",
       "Timestamp": "Monday, 11 April 2022 - 16:16",
       "Headline": "නවාස් ෂරිෆ් ලබන මාසයේ පාකිස්ථානයට",
       "News Content": "සිය සොහොයුරු ෂෙබාස් ෂරිෆ්ගේ පාකිස්ථාන මුස්ලිම් ලීගයේ නවාස් කණ්ඩායම, අගමැති ඉම්රාන් ඛාන් විශ්වාසභංගයකින් පරාජයට පත් කිරීමත් සමඟ නැවතත් පාකිස්ථානයට පැමිණීමට හිටපු අගමැති නවාස් ෂරිෆ් තීරණය කර තිබෙනවා.\nදැනට ලන්ඩනයේ වෙසෙන ඔහු රාමසාන් උපවාස සමය නිමාවූ පසු ලබන මස මුලදී පකිස්ථානයට පැමිණෙනු ඇතැයි අපේක්ෂිතයි.\nතුන්වරක් පාකිස්ථානයේ අගමැති ධුරය හෙබවූ නවාස් ෂරිෆ්ට එරෙහිව දූෂණ චෝදනා රැසක් එල්ලවූ අතර, 2019 වසරේ නොවැම්බරයේ ලන්ඩනය බලා ගියේ වෛද්‍ය ප්‍රතිකාර ලැබීම සඳහා ලාහෝර් මහාධිකරණයෙන් අවසර ලබාදීමත් සමඟයි.\nසිය පවුලේ සාමාජිකයන් විසින් සෞදි අරාබියේ වානේ කම්හලක් මිලදී ගැනීම සඳහා මුදල් උපයාගත් ආකාරය තහවුරු කළ නොහැකිවීම නිසා නවාස් ෂරිෆ්ට එරෙහිව සත් වසරක සිර දඬුවමක්ද නියමව තිබූ අතර, එම නඩුවෙන්ද ඇප ලබාදීමත් සමඟයි ඔහු ලන්ඩනයට ගොස් ඇත්තේ.\nමේ අතර නව අගමැතිවරයා තෝරාගැනීම සඳහා පාකිස්ථාන ජාතික සභාව දැන් රැස්වී සිටිනවා.\nඒ සඳහා ඡන්ද විමසීම ආරම්භවීමට පෙර හිටපු අගමැති ඉම්රාන් ඛාන්ගේ පක්ෂය විසින් හිටපු විදේශ අමාත්‍ය ෂා මහමුද් කුරේෂි නම් කර තිබෙනවා.\nඑහෙත් විශ්වාසභංගය ජයගත් පාකිස්ථාන මුස්ලිම් ලීග නවාස් කණ්ඩායමේ ෂෙබාස් ෂරිෆ් පත්වනු ඇති බවයි විශ්වාස කෙරෙන්නේ.",
       "URL": "https://www.hirunews.lk/301733/නවාස්-ෂරිෆ්-ලබන-මාසයේ-පාකිස්ථානයට",
       "Category": "International News",
       "Parent URL": "https://www.hirunews.lk/international-news.php?pageID=54"
}