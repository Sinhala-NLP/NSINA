{
       "Source": "hirunews",
       "Timestamp": "Friday, 22 July 2022 - 18:05",
       "Headline": "බොල්සනාරෝට එරෙහිව ලූලා නැවතත් ජනපති සටනට",
       "News Content": "බ්‍රසීලයේ හිටපු ජනාධිපති ලුයිස් ඉනාසියෝ ලූලා ද සිල්වා බ්‍රසීල කම්කරු පක්ෂයේ ජනාධිපති අපේක්ෂකයා ලෙස ඉදිරිපත් වන බව නිවේදනය කර තිබෙනවා.\nඒ අනුව ඔහු එළැඹෙන ඔක්තෝබර් දෙවැනිදා පැවැත්වීමට නියමිත බ්‍රසීල ජනාධිපතිවරණයේ දී වත්මන් ජනපති ජයිර් බොල්සනාරෝට එරෙහිව සටන් වැදීමට නියමිතයි.\nලූලා ද සිල්වා මීට පෙර 2003 වසරේ සිට 2010 දක්වා වසර 7ක් බ්‍රසීල ජනාධිපති ධුරය හෙබ වූ අතර මෙවර ඔහු ජනාධිපතිවරණයට තරග කරන්නේ හයවැනි වරටයි.\nඔහු මෙවර ජනාධිපතිවරණයට ඉදිරිපත් වන බව ට්විටර් පණිවිඩ මාලාවක් ඔස්සේ ප්‍රකාශයට පත් කළ අතර, එහි දී ඔහු කියා සිටියේ තමා නැවතත් බ්‍රසීලය ගොඩ නැගීම වෙනුවෙන් කටයුතු කරන බවයි.\n\"මට නැවත ජනාධිපති වීමට අවශ්‍ය නොවීය. මට ඉතිහාසයේ හොඳම ජනාධිපති ලෙස මගේ නාමය තබාගෙන මගේ ජීවිතයේ අවසාන වසර කිහිපය සාමකාමීව ජීවත් විය හැකිය. නමුත් මම මේ රට විනාශ වී ඇති බව දුටිමි. මෙරට අධ්‍යාපනය ක්‍රියාත්මක වන ආකාරය දුටිමි. එබැවින් මේ අධ්‍යාපනය නොලද කොල්ලා නැවත ජනාධිපතිවරණයට තරග කරන්න තීරණය කළා.\" යනුවෙන් ඔහු සිය ට්විටර් ගිණුමේ සටහනක් තබමින් තමා ජනාධිපතිවරණයට තර කරන බව ප්‍රකාශ කර සිටියේ ය.\n76 වන වියෙහි පසුවන ලූලා ප්‍රකට වන්නේ තමන්ට වයස අවුරුදු දහය වන තුරු ම කියවීමටවත් බැරි, පහේ පන්තියට පමණක් ඉගෙන ගෙන අධ්‍යාපන අත හැර දැමූ අයෙක් ලෙසින්.",
       "URL": "https://www.hirunews.lk/310679/බොල්සනාරෝට-එරෙහිව-ලූලා-නැවතත්-ජනපති-සටනට",
       "Category": "International News",
       "Parent URL": "https://www.hirunews.lk/international-news.php?pageID=38"
}