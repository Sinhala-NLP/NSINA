{
       "Source": "hirunews",
       "Timestamp": "Friday, 20 December 2013 - 8:30",
       "Headline": "ලන්ඩන් රඟහලේ පියස්ස කඩා වැටේ - 85 කට තුවාල.",
       "News Content": "ලන්ඩනයේ සුප්‍රකට ඇපලෝ රඟහලේ දර්ශනයක් අතරතුර එහි පියස්ස කඩා වැටීමෙන් පුද්ගලයන් 85 දෙනෙකු තුවාල ලැබුවා. ඉන් 04 දෙනෙකුගේ තත්ත්වය බරපතල බවයි වාර්තා වන්නේ. ඊයේ රාත්‍රියේ සිදුවු වාර්තා වූ මෙම සිද්ධියේදී තුවාල ලැබූ 58 දෙනෙකු රෝහල් ගත කිරීමට සිදුවුණා. සිද්ධිය පිළිබඳව හදිසි සේවා අංශ කටයුතු කළ ආකාරය බ්‍රිතාන්‍ය අගමැති ඬේවිඞ් කැමරන්ගේ ප්‍රසාදයට ලක් වී තිබෙනවා. කෙසේ නමුත්, රඟහලේ බැල්කනියක්, සිවිලිම සහ වහලයේ කොටසක් කඩා වැටීම පිළිබඳව පරීක්ෂණයක් පැවැත්වෙන බවයි බ්‍රිතාන්‍ය වාර්තා සඳහන් කළේ. ජීවිතාරක්ෂක මෙහෙයුමට ගිනි නිවන භටයන් 50 ක් පමණ එක්වු අතර, ජීවිත හානි කිසිවක් වාර්තා වී නැහැ. ලන්ඩන් ගිලන් රථ සේවාව, ගිලන් රථ 25 ක් සහ ගිලන් ගුවන් යානයක්ද මෙහෙයුමට යොදා ගත්තා. පියස්ස කඩා වැටෙන අවස්ථාවේ ලන්ඩන් ඇපලෝ රඟහලේ ප්‍රදර්ශනය වූයේ ‘ද කියුරියස් ඉන්සිඩන්ට් ඔෆ් ද ඩෝග් ඉන් ද නයිට් ටයිම්’ හෙවත් අන්ධකාර රැයේ සුනඛයෙකුගේ කුතුහලය දනවන සිදුවීම යන නාට්‍යයයි.",
       "URL": "https://www.hirunews.lk/73759/ලන්ඩන්-රඟහලේ-පියස්ස-කඩා-වැටේ-85-කට-තුවාල",
       "Category": "International News",
       "Parent URL": "https://www.hirunews.lk/international-news.php?pageID=776"
}