{
       "Source": "hirunews",
       "Timestamp": "Friday, 22 May 2015 - 14:31",
       "Headline": "බල්ලන්ගේ ඉතිහාසය වෙනස් වෙයි",
       "News Content": "ගෘහස්ථව සුනඛයන් ඇති කිරීම මීට පෙර සොයා ගෙන තිබූ කාලයට වඩා බෙහෙවින් පෙර සිට සිදුව ඇති බව ස්වීඩනයේ විද්‍යාඥයන් පිරිසක් සිදුකළ පර්යේෂණයකින් හෙළි වී තිබෙනවා.\nමීට පෙර පැවති මතය වූයේ සුනඛයන් මීට වසර 15,000 කට පෙර මිනිසා විසින් දඩයම් සඳහා යොදා ගැනීමත් සමඟ ගෘහස්ථකරණය වූ බවයි. එහෙත්, එම මතයට අභියෝග කරන ස්වීඩනයේ ස්ටොක්හෝම් ස්වභාව ඉතිහාස කෞතුකාගාරයේ ආචාර්ය ලව් ඩැලන් පෙන්වා දෙන්නේ සුනඛයන් මීට වසර 27,000 ට පෙර සිටම වෘකයන්ගෙන් වෙන් වී මිනිසාගේ හිතවතෙකු වූ බවයි.\nමිනිසා විසින් සුනඛයා හීලෑ කළ බවට වන මතයට ද ඔහු අභියෝග කරනවා. ආචාර්ය ඩැලන් වැඩිදුරටත් සඳහන් කළේ වෘකයන් මිනිස් වාසයට සමීප වී මෙලෙස ගෘහස්ථ සුනඛයන් ලෙස පරිණාමය වී ඇතැයි විශ්වාස කළ හැකි බවයි.",
       "URL": "https://www.hirunews.lk/109970/බල්ලන්ගේ-ඉතිහාසය-වෙනස්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=732"
}