{
       "Source": "hirunews",
       "Timestamp": "Friday, 21 January 2022 - 10:23",
       "Headline": "ගුවන් යානයක් ආපසු හරවයි",
       "News Content": "ඇමෙරිකා එක්සත් ජනපදයේ මයාමි නුවර සිට එංගලන්තයේ ලන්ඩන් නුවර බලා ගමන් ගත් ඇමෙරිකන් එයාර්ලයින්ස් ගුවන්සේවයට අයත් මගී යානයක් ගුවන් මගියෙකු මුව ආවරණය පැළඳීම ප්‍රතික්ෂේප කිරීම නිසා ආපසු හරවාගෙන ගොස් තිබෙනවා.\nමගීන් 129 දෙනෙකු සහ කාර්ය මණ්ඩලයේ 14 දෙනෙකු රැගත් බෝංයි 777 වර්ගයේ මෙම ගුවන් යානය මයාමි වෙත නැවත ගොඩබස්වන තුරු පොලීසිය එහි රැදී සිටි බව සඳහන්.\nඉන් පසු පොලීසිය විසින් එම මගියා රැගෙන ගොස් ඇති බව විදෙස් ප්‍රවෘත්ති සේවා වාර්තා කළා.\nඉදිරි විමර්ශනවලින් පසු මොහුට තම ගුවන් සේවයේ යානා මගින් පියාසර කිරීමට අවස්ථාව හිමි නොවන බවයි ඇමෙරිකන් එයාර් ලයින්ස් ගුවන් සේවය ප්‍රකාශ කළේ.\nඇමෙරිකානු මධ්‍යම සිවිල් ගුවන් සේවා පරිපාලනය මගින් සියලුම ගුවන් මගීන් මුව ආවරණ පැළඳිය යුතු බවට පසුගිය වසරේ ජනවාරි මාසයේ නියෝගයක් පනවනු ලැබුවා.",
       "URL": "https://www.hirunews.lk/294658/ගුවන්-යානයක්-ආපසු-හරවයි",
       "Category": "International News",
       "Parent URL": "https://www.hirunews.lk/international-news.php?pageID=66"
}