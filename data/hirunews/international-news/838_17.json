{
       "Source": "hirunews",
       "Timestamp": "Monday, 20 May 2013 - 14:05",
       "Headline": "ඉන්දියාව සහ චීනය අතර නව මිත්‍රත්වයක්.",
       "News Content": "ඉන්දියාවේ සංචාරයක නිරතවන චීන අග්‍රාමාත්‍ය ලී කෙකියෑන් ඉන්දීය අග්‍රාමාත්‍ය ආචාර්ය මන්මෝහන් සිං සමග නවදිල්ලියේදී ඊයේ සාකච්ඡාවකට එක්වුණා. එහිදී ඉන්දීය අග්‍රාමාත්‍යවරයා පවසා ඇත්තේ ඉන්දු - චීන දේශ සීමාවේ සාමකාමී තත්ත්වයක් පැවතීම දෙරට අතර සබඳතා ශක්තිමත් කිරීම උදෙසා වැදගත්වන බවයි. ඉන්දු - චීන දේශ සීමාවේ ලඩාක් ප්‍රදේශයේදී පසුගියදා ගැටළුකාරී තත්ත්වයක් මතුවූ අතර අර්බුදය පසුගිය මැයි 5වැනිදා අවසන්වූයේ දින 20 කට පසුවයි. චීන හමුදා ඉන්දීය දේශ සීමාව තරණය කළ බවටයි ඉන්දියාව එහිදී චෝදනා කළේ.\nකෙසේ නමුත් ඉන්දීය අග්‍රාමාත්‍ය මන් මෝහන් සිං සමග පැවති සාකච්ඡාවෙන් අනතුරුව චීන අගමැති ලී කෙකියෑන් ප්‍රකාශ කළේ අනාගතය වෙනුවෙන් ඉන්දියාව සමග විශ්වාසය සහ සහයෝගීතාව ගොඩනැංවීමට කටයුතු කරන බවයි. ඉන්දු - චීන ක්‍රමෝපාය සහයෝගීතාවයකින් තොර ලෝක සාමයක් අපේක්ෂා කළ නොහැකි බව ඔහු එහිදී කියා සිටියා. ලී කෙකියෑන් චීන අග්‍රාමාත්‍ය ධුරයට පත්වීමෙන් අනතුරුව යෙදෙන පළමු විදෙස් චාරිකාවද මෙයයි.",
       "URL": "https://www.hirunews.lk/59322/ඉන්දියාව-සහ-චීනය-අතර-නව-මිත්‍රත්වයක්",
       "Category": "International News",
       "Parent URL": "https://www.hirunews.lk/international-news.php?pageID=838"
}