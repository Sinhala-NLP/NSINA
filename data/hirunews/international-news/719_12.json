{
       "Source": "hirunews",
       "Timestamp": "Monday, 13 July 2015 - 20:01",
       "Headline": "ග්‍රීසියේ ණය අර්බුදයට යුරෝපා හවුලෙන් විසඳුමක්",
       "News Content": "දැවැන්ත ණය අර්බුදයකට මුහුණ දී සිටින ග්‍රීසිය වෙනුවෙන් යුරෝපා හවුල ණය නිරවුල් කිරීමේ එකඟත්වයකට පැමිණ තිබෙනවා. බ්‍රසල්ස් නුවර අඛණ්ඩව පැය 17ක් තිස්සේ පැවැති සාකච්ඡාවලින් අනතුරුව යුරෝපීය නායකයන් ප්‍රකාශ කළේ ග්‍රීසිය යුරෝ කලාපයෙන් ඉවත්වීමේ අවදානම ඒ සමඟ පහව ගිය බවයි. ණය ප්‍රතිසංවිධානය සඳහා යුරෝපා හවුලෙන් ග්‍රීසියට මූලික වශයෙන් යුරෝ බිලියන 35ක් හිමි වනවා. ඒ සඳහා ග්‍රීසිය ලබන බදාදා වන විට සිය මූල්‍ය ප්‍රතිසංස්කරණ සැලැස්ම ඉදිරිපත් කළ යුතුයි.\nයුරෝපා හවුල මුලින් ඉදිරිපත් කළ ණය පැකේජය ග්‍රීසිය ප්‍රතික්ෂේප කළේ ඒ පිළිබඳ පැවැත්වූ ජනමත විචාරණයකින් අනතුරුවයි. එමගින් වඩාත් වාසිදායක ණය පැකේජයක් ලබාගැනීමට හැකි වූ බව ග්‍රීක අග්‍රාමාත්‍ය ඇලෙක්සිස් ටිස්ප්‍රාස් සඳහන් කළා. නව එකඟත්වය යුරෝපා හවුලේ රටවල පාර්ලිමේන්තුවලින් අනුමැතිය සඳහා යොමු කෙරෙනු ඇති.",
       "URL": "https://www.hirunews.lk/business/113124/ග්‍රීසියේ-ණය-අර්බුදයට-යුරෝපා-හවුලෙන්-විසඳුමක්",
       "Category": "International News",
       "Parent URL": "https://www.hirunews.lk/international-news.php?pageID=719"
}