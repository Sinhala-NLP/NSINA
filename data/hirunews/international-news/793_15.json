{
       "Source": "hirunews",
       "Timestamp": "Sunday, 20 October 2013 - 7:57",
       "Headline": "ජනපතිවරණය වැළැක්වීම ගැන මාලදිවයින් විපක්ෂයෙන් විරෝධතා.",
       "News Content": "ඊයේ පැවැත්වීමට නියමිතව තිබූ මාලදිවයින් ජනපතිවරණය පොලීසිය විසින් වළක්වාලීමට එරෙහිව එරට විපක්ෂය සාමකාමී විරෝධතාවක නිරතවුණා. පොලිස් ප්‍රධානියා සඳහන් කළේ ශ්‍රේෂ්ඨාධිකරණයේ නියෝගයන්ට අනුකූල නොවන ලෙසින් මැතිවරණය පැවැත්වීමට උත්සාහ කළ නිසා එය වැළැක්වූ බවයි. ඡන්ද නාම ලේඛණ සියලූ අපේක්ෂකයන් විසින් අත්සන් තබා නොමැති බව පොලීසියේ තර්කය වුණා. මාලදිවයිනේ හිටපු ජනපති අබ්දුල් ගයුම්ගේ සොහොයුරෙකු වන අබ්දුල්ලා යමීන් සහ සැප්තැම්බර් 7 වැනිදා පැවති ජනපතිවරණයේ තුන්වැනි තැන හිමිකරගත් ගසීම් ඊබ්‍රාහිම් ජනපතිවරණය කල්දමන ලෙස ඉල්ලීමක් කර තිබුණා. එම මැතිවරණයේදී සියයට 45 ක ඡන්ද ප්‍රතිශතයක් ලබාගත් මොහොමඞ් නෂීඞ් ට සියයට 50 ක ඡන්ද ප්‍රතිශතයක් නොමැතිවීම හේතුවෙන් දෙවැනි වටයකට මුහුණදීමට සිදුවුණා.\nපසුගිය ඔක්තෝම්බර් 26 වැනිදා පැවැත්වීමට නියමිතව තිබූ එම දෙවන වටය මාලදිවයින් ශ්‍රේෂ්ඨාධිකරණය විසින් අවලංගු කළ අතර නව ජනාධිපතිවරණයක් ඊයේ දිනයේදී පැවැත්වීමට දින නියම කර තිබුණා.\nජනාධිපතිවරණය පැවැත්වීම සඳහා සියලූ කටයුතු සූදානම් කර තිබියදියි පොලීසිය මැදිහත්වී ඡන්ද විමසුම නතර කළේ. එම පියවරට මාලදිවයින් මැතිවරණ කොමසාරිස්වරයාගේ දැඩි අප්‍රසාදය පළවූ අතර ඔහු කියා සිටියේ පොලීසිය මැතිවරණ කොමිසමේ නිදහස උල්ලංඝනය කරන බවයි. ජනාධිපතිවරණය පැවැත්වීම හෝ නොපැවැත්වීම දැන් පොලීසියේ තීරණයක් වී ඇතැයි ඔහු චෝදනා කළා.\nකෙසේ නමුත් ශ්‍රේෂ්ඨාධිකරණය විසින් නියම කර ඇති පරිදි නව ජනාධිපතිවරයෙකු නොවැම්බර් 11 වැනිදා දිවුරුම් දිය යුතු වන හෙයින් තමා ඉන්පසු බලයේ සිටීමට අදහසක් නැතැයි වත්මන් ජනාධිපති මොහොමඞ් වහීඞ් හසන් ප්‍රකාශ කළා.  ඔහු බලයට පැමිණියේ මාලදිවයිනේ පළමු ප්‍රජාතන්ත්‍රවාදී මැතිවරණයෙන් ජයගත් මොහොමඞ් නෂීඞ්ගේ පාලනය පොලීසිය විසින් පෙරළා දැමිමෙන් අනතුරුවයි. ජනාධිපතිවරණය අත්හිටුවීමෙන් පසු මාලේ නුවර ප්‍රධාන වීථිය අවහිර කළ මොහොමඞ් නෂීඞ්ගේ ආධාරකරුවන් පෝස්ටර් සහ බැනර් රැගෙන එහි රැඳී සිටිමින් විරෝධතාවක නිරතවූ බවයි විදෙස් වාර්තාකරුවන් සඳහන් කළේ.",
       "URL": "https://www.hirunews.lk/69641/ජනපතිවරණය-වැළැක්වීම-ගැන-මාලදිවයින්-විපක්ෂයෙන්-විරෝධතා",
       "Category": "International News",
       "Parent URL": "https://www.hirunews.lk/international-news.php?pageID=793"
}