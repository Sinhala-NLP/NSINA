{
       "Source": "hirunews",
       "Timestamp": "Sunday, 10 November 2019 - 8:52",
       "Headline": "ඕස්ට්‍රෙලියාවේ ලැව් ගිනි උත්සන්න වෙයි",
       "News Content": "ඕස්ට්‍රෙලියාවේ - නිව් සවුත්වේල්ස් ප්‍රාන්තය සිසාරා පැතිරෙන ලැව්ගිනි මැඩලීම දැඩි අභියෝගයක් වී ඇති බව එරට ගිනි නිවන සේවාවන් ප්‍රකාශ කළා.\nඕස්ට්‍රෙලියාවේ වඩාත්ම ජනාකීර්ණ ප්‍රාන්තය මෙන්ම විශාලතම නගරය වන සිඩ්නි නුවරද ලැව්ගිනිවල තර්ජනයට ලක්ව තිබෙනවා.\nමේ වනවිට ලැව්ගිනි හේතුවෙන් නිව්සවුත්වේල්ස් ප්‍රාන්තයේ පුද්ගලයන් තුන්දෙනෙකු ජීවිතක්ෂයට පත්ව ඇති අතර, නිවාස 150 කට වැඩි සංඛ්‍යාවක් මුළුමනින්ම විනාශයට පත්වුණා.\nතවත් පස්දෙනෙකු අතුරුදන්වී ඇති බවයි ප්‍රාන්ත බලධාරීන් ප්‍රකාශ කළේ.\nප්‍රාන්තය පුරා ලැව්ගිනි 70 කට වැඩි සංඛ්‍යාවක් ඇවිලෙමින් පවතින අතර, ඉන් 36 ක් පාලනය කිරීමට නොහැකිවී ඇති බව සඳහන්.",
       "URL": "https://www.hirunews.lk/227992/ඕස්ට්‍රෙලියාවේ-ලැව්-ගිනි-උත්සන්න-වෙයි",
       "Category": "International News",
       "Parent URL": "https://www.hirunews.lk/international-news.php?pageID=224"
}