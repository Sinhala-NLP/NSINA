{
       "Source": "hirunews",
       "Timestamp": "Monday, 16 March 2020 - 15:15",
       "Headline": "වසා දැමුණු මැනිලා නුවරට ඇතුළුවීමට දිගු පෝලිම්",
       "News Content": "කොරෝනා වෛරසය පැතිරීම වැළැක්වීමේ පියවරක් ලෙස මාසයක කාලයක් සඳහා වසා දැමුණු පිලිපීනයේ මැනිලා අගනුවරට ඇතුළුවීම සඳහා මාර්ග බාධකවල කිලෝමීටරයක් පමණ දුරට ජනයා පෝලිම් ගැසී සිටින බව වාර්තා වනවා.\nපිලිපීන අගනුවර අභ්‍යන්තර ගමන් සීමා කර එහි වෙළඳසැල් වසා ඇඳිරි නීතිය පනවා තිබුණ ද පොලිස් සහ හමුදා පරීක්ෂා කිරීම්වලින් පසු ජනතාවට ඊට ඇතුළු විය හැකියි.\nමිලියන 12ක ජන ගහනයක් වෙසෙන පිලිපීනයේ මැනිලා නුවරට තදාසන්න ප්‍රදේශවලින් කම්කරුවන් විශාල පිරිසක් දිනපතා පැමිණෙනවා.\nමේ අතර, ඇමරිකානු නාවික හමුදාවට අයත් යුද නෞකාවකින් ප්‍රථම වරට කොරෝනා වෛරස් ආසාදිතයෙකු සොයාගෙන තිබෙනවා.\nසැන් - දියේගෝ නාවික කඳවුරේ ඇති යූ.එස්.එස්. බොක්සර් නෞකාවේ නැවියෙකුට මෙලෙස කොරෝනා ආසාදනය වී ඇති බව සදහන්. කොරෝනා වෛරසය ආසාදනය වූ මුළු ඇමරිකානුවන්ගේ සංඛ්‍යාව මේ වන විට 3774ක් වන අතර, එරටින් මරණ 68ක් ද වාර්තා වනවා.",
       "URL": "https://www.hirunews.lk/236617/වසා-දැමුණු-මැනිලා-නුවරට-ඇතුළුවීමට-දිගු-පෝලිම්",
       "Category": "International News",
       "Parent URL": "https://www.hirunews.lk/international-news.php?pageID=190"
}