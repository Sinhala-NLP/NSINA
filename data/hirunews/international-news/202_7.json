{
       "Source": "hirunews",
       "Timestamp": "Sunday, 02 February 2020 - 7:03",
       "Headline": "කොරෝනා වෛරසයෙන් මියගිය ගණන 300 ඉක්මවයි - චීනයේ ආසාදිතයන් 14,300ක්",
       "News Content": "මාරාන්තික නව කොරෝනා වෛරසය හේතුවෙන් චීනයේ මරණ සංඛ්‍යාව මේ වනවිට 304 දක්වා ඉහළ ගොස් තිබෙනවා.\nඑම මරණ සියල්ලම පාහේ වාර්තාවන්නේ වෛරසය කේන්ද්‍ර ගතවූ වූහාන් නගරය ඇතුළත් හුබෙයි ප්‍රාන්තයෙන්.\nඊයේ දිනය තුළ පමණක් මරණ 45 ක් වාර්තාවී ඇති අතර, නව ආසාදිතයන් 1921ක් හුබෙයි ප්‍රාන්තයෙන් සොයා ගැනුනා.\nඒ අනුව චීනය පුරා මුළු ආසාදිතයන්ගේ සංඛ්‍යාව 14,300 ඉක්මවා ඇති බවයි විදෙස් වාර්තා සඳහන් කළේ.\nමේ අතර වූහාන් නගරයේ සිටින සිය වැසියන් ඉවත් කරගැනීම සඳහා රටවල් රැසක් දැඩි පරිශ්‍රමයක නිරතව සිටින බව සඳහන්.\nමේ වනවිට ශ්‍රී ලංකාව, ඇමරිකා එක්සත් ජනපදය, බ්‍රිතාන්‍යය , ජපානය, ප්‍රංශය සහ දකුණු කොරියාව සිය වැසියන් සිය ගණනක් ගුවන් මගින් ඉවත් කරගනු ලැබුවා.\nඑමෙන්ම තවත් රටවල් රැසක් අද දිනයේ තවත් ගුවන් ගමන් සැළසුම් කර තිබෙනවා.\nචීනය හැරුණු කොට ශ්‍රී ලංකාව ඇතුලු තවත් රටවල් 24 කින් කොරෝනා වෛරස් ආසාදිතයන් වාර්තාවන අතර, තායිලන්තයේ ආසාදිතයන් 19 දෙනෙකු සහ සිංගප්පූරුවේ ආසාදිතයන් 18 දෙනෙකු වාර්තාවනවා.\nජපානයේ ආසාදිතයන් 17 දෙනෙකු සිටින බව තහවුරු වී ඇති අතර, හොංකොං දේශයෙන් වාර්තාවන ආසාදිතයන් සංඛ්‍යාව 13ක්.\nකොරෝනා වෛරස් ආසාදනය ව්‍යාප්ත වද්දී රටවල් රැසක් සිය දේශසීමා වසාදැමීමට පියවර ගෙන තිබෙනවා.\nඇමරිකා එක්සත් ජනපදය ඊයේ ප්‍රකාශ කළේ චීනයෙන් පැමිණෙන විදේශිකයන් තම රටට පැමිණීම වැළැක්වීමට පියවර ගෙන ඇත්තේ වෛරසය ව්‍යාප්තවීම වැළැක්වීමේ අරමුණින් බවයි.\nඕස්ට්‍රේලියාවද මෑතකදී චීනයේ සංචාරය කළ විදේශිකයන්ට තම දේශසීමා වසා දැමීමට පියවර ගත්තා.\nඑමෙන්ම රුසියාව, ජපානය, පාකිස්ථානය සහ ඉතාලියද චීනයෙන් පැමිණෙන පුද්ගලයන් සඳහා සංචාර සීමාවන් පනවා තිබෙනවා.\nකෙසේ නමුත් එම පියවර ලෝක සෞඛ්‍ය සංවිධානයේ විවේචනයට ලක්ව ඇති අතර, එමඟින් සඳහන් කළේ එලෙස දේශසීමා වසා දැමීමෙන් යහපත් ප්‍රතිඵලවලට වඩා අයහපත් ප්‍රතිඵල අත්වනු ඇති බවයි. විශේෂයෙන් තොරතුරු හුවමාරුව, වෛද්‍ය සැපයුම් සීමාවීම ඊට උදාහරණ ලෙස එමඟින් දක්වනු ලැබුවා.\nමේ අතර වෛරසය කේන්ද්‍රගතවූ හුබෙයි ප්‍රාන්තයේ ලූනා නව වසරේ නිවාඩුව පෙබරවාරි 13 වනදා දක්වා දීර්ඝ කිරීමට චීන බලධාරීන් පියවර ගෙන තිබෙනවා.\nඑමෙන්ම ජනයා එක්රැස්වීම වැළැක්වීමේ පියවරක් වශයෙන් එහි විවාහ ලියාපදිංචියද තාවකාලිකව අත්හිටුවා තිබෙනවා.",
       "URL": "https://www.hirunews.lk/233527/කොරෝනා-වෛරසයෙන්-මියගිය-ගණන-300-ඉක්මවයි-චීනයේ-ආසාදිතයන්-14300ක්",
       "Category": "International News",
       "Parent URL": "https://www.hirunews.lk/international-news.php?pageID=202"
}