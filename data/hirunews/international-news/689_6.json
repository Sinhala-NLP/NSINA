{
       "Source": "hirunews",
       "Timestamp": "Sunday, 15 November 2015 - 9:06",
       "Headline": "අවුන්සාන් සුකීට ජනපති සහ අගමැතිගෙන් සුබපැතුම්",
       "News Content": "මියන්මාරයේ ප්‍රජාතන්ත්‍රවාදය තහවුරු කිරීම සඳහා ක්‍රියාත්මක කළ සාමකාමී අරගලය ජයග්‍රහණය කිරීම පිළිබඳව ජනාධිපති මෛත්‍රීපාල සිරිසේන එරට ප්‍රජාතන්ත්‍රවාදී නායිකා අවුන්සාන් සුකීට සුබ පැතුම් එක් කර තිබෙනවා. ප්‍රජාතන්ත්‍රවාදය සඳහා වූ ජාතික ලීගය පසුගිය නොවැම්බර් 8 වනදා පැවති මැතිවරණයෙන් පැහැදිලි ජයග්‍රහණයක් අත් කර ගත්තා. ජනාධිපතිවරයා පෙන්වා දෙන්නේ ථෙරවාදී බුදුදහම පවතින රටවල් දෙකක් ලෙස මියන්මාරය සහ ශ්‍රී ලංකාව අතර සබඳතා තවදුරටත් ශක්තිමත් කිරීමට දැන් අවස්ථාවක් උදාවී ඇති බවයි. ශ්‍රී ලංකාවේ නව රජය ද ප්‍රජාතන්ත්‍රවාදය විනිවිදභාවය සහ යහපාලනය ඔස්සේ ඉදිරි ගමනකට පිවිසීම, මියන්මාරයේ දැන් ඇති වී තිබෙන වෙනසට සමානුරූප වන බව ද ජනාධිපතිවරයා සඳහන් කළා.\nමේ අතර, මියන්මාර ප්‍රජාතන්ත්‍රවාදී නායිකා අවුන්සාන් සුකීගේ ජයග්‍රහණයට සුබපැතුම් එක් කරන අග්‍රාමාත්‍ය රනිල් වික්‍රමසිංහ ප්‍රකාශ කළේ ශ්‍රී ලංකාව මෙන්ම මියන්මාරයේ ජනතාව ද ප්‍රජාතන්ත්‍රවාදය කෙරෙහි පැහැදිලිව විශ්වාසය පළ කර ඇති බවයි.",
       "URL": "https://www.hirunews.lk/120247/අවුන්සාන්-සුකීට-ජනපති-සහ-අගමැතිගෙන්-සුබපැතුම්",
       "Category": "International News",
       "Parent URL": "https://www.hirunews.lk/international-news.php?pageID=689"
}