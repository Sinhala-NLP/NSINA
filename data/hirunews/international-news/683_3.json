{
       "Source": "hirunews",
       "Timestamp": "Sunday, 06 December 2015 - 13:32",
       "Headline": "මියන්මාරයේ අනාගත නායිකාව සුකී බවට හමුදාවෙන් සහතිකයක්",
       "News Content": "මියන්මාරයේ අනාගත නායිකාව ලෙස අවුන්සාන් සුකී පිළිගන්නා බව එරට හමුදාව ප්‍රකාශ කර තිබෙනවා. පසුගියදා පැවති මහ මැතිවරණයෙන් අවුන්සාන් සුකීගේ ප්‍රජාතන්ත්‍රවාදය සඳහා වූ ජාතික ලීගය දැවැන්ත ජයග්‍රහණයක් අත්කර ගත්තා. හමුදා පාලනය යටතේ පැවති මියන්මාරයේ වසර 25 කට පසුව පවත්වනු ලැබූ ප්‍රථම ප්‍රජාතන්ත්‍රවාදී මැතිවරණය එයයි. අවුන්සාන් සුකීට මියන්මාරයේ ජනාධිපති ධුරය හිමිකර ගත නොහැකි නීතියක් හමුදා පාලන සමය තුළ සම්මත කරගනු ලැබුවා. ඒ, විදේශිකයන් හා විවාහ වී සිටින පුද්ගලයන්ට රටේ ප්‍රධානත්වය දැරිය නොහැකි බව පවසමින්. අවුන්සාන් සුකීගේ සැමියාද බ්‍රිතාන්‍ය ජාතිකයෙක්.\nකෙසේ නමුත්, අවුන්සාන් සුකී සහ මියන්මාර හමුදා පාලක ජෙනරාල් තාන් ශ්වේගේ මුණුබුරෙකු සමඟ පසුගිය සිකුරාදා පැවති සාකච්ඡාවකදී ඇයට සහය පළ කිරීමට හමුදාව එකඟත්වය පළ කර තිබෙනවා. තාන් ශ්වේගේ මුණුබුරා සාකච්ඡාවට සහභාගි වී ඇත්තේ 80 හැවිරිදි හමුදා නායකයා වෙනුවෙන්. 2011 වසරේදී මියන්මාර මිලිටරි ජුන්ටාවේ නායකත්වයෙන් තාන් ශ්වේ ඉවත්වූයේ එරට ප්‍රජාතන්ත්‍රවාදී ප්‍රතිසංස්කරණවලට ඉඩ සලසමින්.",
       "URL": "https://www.hirunews.lk/121467/මියන්මාරයේ-අනාගත-නායිකාව-සුකී-බවට-හමුදාවෙන්-සහතිකයක්",
       "Category": "International News",
       "Parent URL": "https://www.hirunews.lk/international-news.php?pageID=683"
}