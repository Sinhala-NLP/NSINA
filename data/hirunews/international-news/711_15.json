{
       "Source": "hirunews",
       "Timestamp": "Tuesday, 11 August 2015 - 16:38",
       "Headline": "නාලිකා තුනක  බලපත්‍ර  අහෝසි කිරීමේ සූදානමක් ගැන ඉන්දීය මාධ්‍ය කියයි",
       "News Content": "ඉන්දියාවේ පුද්ගලික මාධ්‍ය ආයතන සඳහා මෝදි රජයෙන් මර්දනයක් ක්‍රියාත්මක කෙරෙමින් පවතින බව එරට මාධ්‍ය වාර්තා කරනවා. 1993 වසරේ මුම්බායි බෝම්බ ප්‍රහාරයේ ප්‍රධාන සැකකරුට ලබාදුන් මරණ දඩුවම පිළිබඳව එරට රූපවාහිනී නාලිකා 3 ක් විසින් සිදුකළ ප්‍රවෘත්ති විකාශයකින් පසුව මර්දනය ක්‍රියාත්මක  බව සඳහන්.\nඑම රූපවාහිනී නාලිකා 3 අදාළ  ප්‍රවෘත්ති විකාශය කිරීමේදී සීමාව ඉක්මවා කටයුතු කර ඇති බවට  ඉන්දියාවේ තොරතුරු සහ ජනමාධ්‍ය අමාත්‍යාංශය සඳහන් කර තිබෙනවා. ඒ අනුව රූපවාහිනී නාලිකා තුනේ බලපත්‍ර  අහෝසි කිරීම සඳහා අවධානය යොමුව ඇති බවයි එම අමාත්‍යාංශය වැඩිදුරටත් පවසන්නේ.\nමෙය ඉන්දියාව තුළ මාධ්‍ය මර්දනය සඳහා සිදු කෙරෙන පළමු පියවර ලෙස හැඳින්විය හැකි බව එරට මාධ්‍ය ආයතන සහ මාධ්‍ය සංවිධාන රැසක් ප්‍රකාශ කර තිබෙනවා.",
       "URL": "https://www.hirunews.lk/114736/නාලිකා-තුනක-බලපත්‍ර-අහෝසි-කිරීමේ-සූදානමක්-ගැන-ඉන්දීය-මාධ්‍ය-කියයි",
       "Category": "International News",
       "Parent URL": "https://www.hirunews.lk/international-news.php?pageID=711"
}