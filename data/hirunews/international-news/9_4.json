{
       "Source": "hirunews",
       "Timestamp": "Sunday, 03 September 2023 - 16:48",
       "Headline": "මලයාලම් සිනමාවේ ප්‍රසිද්ධ නිළි අපර්ණා නායිර් සියදිවි නසා ගනී",
       "News Content": "මලයාලම් සිනමාවේ ප්‍රසිද්ධ නිළියක් වන අපර්ණා නායිර් සියදිවි නසා ගෙන ඇති බව ඉන්දීය මාධ්‍ය වාර්තා කරනවා.\nඑරට මාධ්‍ය වාර්තා කළේ තිරුවානන්තපුරම් ප්‍රදේශයේ ඇයගේ නිවසේ නිදන කාමරය තුළ ඇය විසින් ගෙල වැලළාගෙන සියදිවි හානිකර ගෙන ඇති බවයි.\nපසුගිය බ්‍රහස්පතින්දා රාත්‍රී 7.30ට පමණ මෙය සිදුව ඇති බවත්, එම අවස්ථාවේ ඇයගේ මව සහ සොහොයුරිය නිවසේ සිට තිබෙනවා.\nමිය යන විට ඇය 33 වැනි වියේ පසුවුණා.\nසියදිවි නසාගැනීමට හේතුව මෙතෙක් අනාවරණය වී නොමැති බවත් අපර්ණාගේ මරණය සම්බන්ධයෙන් පොලීසිය විමර්ශන ආරම්භ කර තිබෙන බවත් ඉන්දීය මාධ්‍ය වාර්තාවල සඳහන්.\nඑමෙන්ම පොලිසිය මෙම මරණය සම්බන්ධයෙන් ඥාතීන්ගෙන් සහ ඇයගේ සමීපතමයින්ගෙන් ප්‍රකාශ සටහන් කරගෙන තිබෙනවා.\nමලයාලම් සිනමාවේ මෙන්ම මාලයාලම් ටෙලි නාට්‍ය රැසකට ද රංගනයෙන් දායකත්වය දක්වා ඇති අපර්ණාගේ හදිසි මරණයෙන් රසිකයින් කම්පනයට පත් ව ඇතැයි ද ඉන්දීය මාධ්‍ය වැඩිදුරටත් සඳහන් කරනවා.",
       "URL": "https://www.hirunews.lk/347033/මලයාලම්-සිනමාවේ-ප්‍රසිද්ධ-නිළි-අපර්ණා-නායිර්-සියදිවි-නසා-ගනී",
       "Category": "International News",
       "Parent URL": "https://www.hirunews.lk/international-news.php?pageID=9"
}