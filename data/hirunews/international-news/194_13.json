{
       "Source": "hirunews",
       "Timestamp": "Saturday, 29 February 2020 - 16:08",
       "Headline": "අනවශ්‍ය සංචාරවලින් වළකින්නැයි රුසියානු වැසියන්ට දැනුම්දීමක්",
       "News Content": "අත්‍යාවශ්‍ය නොවන විදේශ සංචාර වලින් වැළකී සිටින ලෙස රුසියාව, ජනතාවගෙන් ඉල්ලීමක් කර තිබෙනවා.\nඒ කොවිඩ් නයින්ටීන් හෙවත් කොරෝනා වෛරසය ලොව පුරා සීඝ්‍රයෙන් පැතිර යාම සැලකිල්ලට ගනිමින්.\nමේ වනවිට රුසියාවෙන් කොරෝනා වෛරස් ආසාදිතයින් දෙදෙනෙකු පමණක් වාර්තා වී ඇති අතර, ජපානයේ - ඩයමන්ඩ් ප්‍රින්සස් නෞකාවේ සිටි රුසියානු ජාතිකයින් තුන්දෙනෙකුට ද වෛරසය ආසාදනය වී තිබෙනවා.\nකෙසේ වෙතත්, මොස්කව් බලධාරින් නිරෝධායන ක්‍රියාවලියට ලක්වීම ප්‍රතික්ෂේප කළ විදේශ ජාතිකයින් 88 දෙනෙකු පිටුවහල් කිරීමට ද කටයුතු කර ඇති බවයි විදෙස් මාධ්‍ය වාර්තා කළේ.\nමේ අතර, තායිවානයෙන් ද කොවිඞ් නයින්ටීන් වෛරසය ආසාදනය වූ තවත් පුද්ගලයින් 5 දෙනෙකු සොයා ගෙන තිබෙනවා.\nඒ අනුව තායිවානයේ කොරෝනා වෛරසය ආසාදනය වූ සංඛ්‍යාව 39 දක්වා ඉහළ ගියා.\nකොරෝනා වෛරසය ආසාදනය වීමෙන් මේ වනවිට පුද්ගලයින් 2924 දෙනෙකු ජිවිතක්ෂයට පත්ව ඇති අතර, ලොව පුරා වාර්තා වී ඇති ආසාදිතයින් සංඛ්‍යාව 85,406ක්.",
       "URL": "https://www.hirunews.lk/235495/අනවශ්‍ය-සංචාරවලින්-වළකින්නැයි-රුසියානු-වැසියන්ට-දැනුම්දීමක්",
       "Category": "International News",
       "Parent URL": "https://www.hirunews.lk/international-news.php?pageID=194"
}