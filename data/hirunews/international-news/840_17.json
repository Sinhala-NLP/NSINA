{
       "Source": "hirunews",
       "Timestamp": "Tuesday, 14 May 2013 - 13:08",
       "Headline": "ජාත්‍යන්තර ගගන මධ්‍යස්ථානයේ සිටි ගගනගාමීන් 3 ක් පෘථිවියට.",
       "News Content": "අන්තර් ජාතික අභ්‍යාවකාශ මධ්‍යස්ථානයේ සය මසක් ගත කළ කැනේඩියානු ගගනගාමී ක්‍රිස් හැඞ්ෆීල්ඞ් ඇතුළු ගගනගාමීන් තුන්දෙනා අද (14) නැවතත් පෘථිවියට පැමිණුනා. ඇමරිකානු සහ රුසියානු ගගනගාමීන් දෙදෙනෙකු සමග ඔහු කසක්ස්ථානයේ රුසියානු පාලක මධ්‍යස්ථාන භූමියට ගොඩබැස්සේ සෝයුස් යානයකින්. දැවැන්ත පැරෂුටයක් ආධාරයෙන් සෝයුස් යානය ආරක්ෂිතව එහි ගොඩබට බවයි රුසියානු වාර්තා සඳහන් කළේ. ගගනගාමීන් සියලූ දෙනා යහපත් සෞඛ්‍ය තත්ත්වයෙන් සිටින බවත්, වාර්තා වුණා.\nඅභ්‍යවකාශයේ ඇවිදිනු ලැබූ ප්‍රථම කැනේඩියානු ජාතිකයා වන ක්‍රිස් හැඞ්ෆීල්ඞ් මෙම උඩු ගුවන් චාරිකාවේදී විශේෂ අවධානයට ලක්වූ ගගනගාමියෙක්. අන්තර් ජාතික ගගන මධ්‍යස්ථානයේ සිටි කාලය තුළ අන්තර් ජාලයට ඔහු එක් කළ ඡායාරූප සහ ට්විටර් පණිවුඩ පෘථිවියේ බොහෝ දෙනා අතර ජනප්‍රියවීම ඊට හේතුවයි. උඩුගුවන් චාරිකා ගැන කියැවෙන ස්පේස් ඔඩෙසි චිත්‍රපටයේ තේමාව ලෙස යොදා ගත් ගීතයක් හැඞ්ෆීල්ඞ් උඩුගුවනේදී ගිටාරයක් වයමින් ගායනයා කළ අතර, එය අන්තර් ජාල ග්‍රාහකයන් අතර අතිශය ජනප්‍රිය වුණා.",
       "URL": "https://www.hirunews.lk/58946/ජාත්‍යන්තර-ගගන-මධ්‍යස්ථානයේ-සිටි-ගගනගාමීන්-3-ක්-පෘථිවියට",
       "Category": "International News",
       "Parent URL": "https://www.hirunews.lk/international-news.php?pageID=840"
}