{
       "Source": "hirunews",
       "Timestamp": "Thursday, 25 February 2021 - 9:56",
       "Headline": "තනි මාත්‍රාවේ කොරෝනා එන්නතක් අමෙරිකාවේ අනුමැතිය අභියස",
       "News Content": "ජොන්සන් ඇන්ඩ් ජොන්සන් ඖෂධ සමාගම නිෂ්පාදනය කළ එක් මාත්‍රාවක් පමණක් ලබාදෙන කොරෝනා එන්නත ක්‍රියාකාරී සහ සුරක්ෂිත එන්නතක් බවට අමෙරිකානු ඖෂධ නියාමනය විසින් අනාවරණ කරගෙන තිබෙනවා.\nඒ අනුව එය අමෙරිකාව අනුමත කළ 03 වන කොරෝනා එන්නත ලෙස ඉදිරි දින කිහිපය තුළ නියාමනයේ අනුමැතිය හිමිකර ගනු ඇති බව විදෙස් වාර්තා සඳහන් කළා.\nෆයිසර් සහ මොඩර්නා එන්නත්වලට වඩා මිලෙන් අඩු ජොන්සන් ඇන්ඩ් ජොන්සන් කොරෝනා එන්නත අධිශීතකරණයේ නොව සාමාන්‍ය ශීතකරණ උෂ්ණත්වයේ ගබඩා කළ හැකි බව සඳහන්.\nමෙම එන්නත නිෂ්පාදනය කළ සමාගම හිමි  බෙල්ජියානු මව් සමාගම ප්‍රකාශ කළේ එමඟින් දරුණු මට්ටමේ කොරෝනා රෝගී තත්ත්වයන් වැළැක්වීමට අතිශය ක්‍රියාකාරී වන බවයි.\nඑවැනි තත්ත්වයන් සඳහා 85% ක ශක්‍යතාවක් පෙන්නුම් කළද එහි සමස්ත ක්‍රියාකාරීත්වය 66% ක් ලෙසයි සටහන් වන්නේ.\nඑහෙත් අත්හදාබැලීම්වලදී එන්නත ලබාගත් කිසිදු පුද්ගලයෙකු කොරෝනා ආසාදනයෙන් මියගොස් නැහැ.",
       "URL": "https://www.hirunews.lk/263620/තනි-මාත්‍රාවේ-කොරෝනා-එන්නතක්-අමෙරිකාවේ-අනුමැතිය-අභියස",
       "Category": "International News",
       "Parent URL": "https://www.hirunews.lk/international-news.php?pageID=134"
}