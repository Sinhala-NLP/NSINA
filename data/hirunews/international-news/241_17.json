{
       "Source": "hirunews",
       "Timestamp": "Saturday, 31 August 2019 - 9:35",
       "Headline": "“ඩෝරියන්” ඇමරිකාව අභියස ප්‍රචන්ඩ වෙයි",
       "News Content": "අත්ලාන්තික් සුළි කුණාටු සමය සමඟ ඇමරිකාව දෙසට ඇදෙන ඩෝරියන් සුළි සුළඟ ප්‍රබල චන්ඩ මාරුතයක් බවට පත්වෙමින් ඇති බව ඇමරිකානු ජාතික සුළිසුළං මධ්‍යස්ථානය ප්‍රකාශ කළා.\nආරම්භයේදී පළමු මට්ටමේ සුළි සුළඟක් වූ එය මේ වනවිට හතරවන මට්ටම දක්වා වර්ධනය වී ඇති අතර, පැයට කිලෝමීටර 215 ඉක්මවූ උපරිම සුළං වේගයක් අත්කරගෙන ඇති බව සඳහන්.\nඑමෙන්ම එය බහමාස් දිවයින් පසුකොට ඉදිරි සතියේ ඇමරිකාවේ ෆ්ලොරිඩා වෙරළට ළංවද්දී තවත් ප්‍රචන්ඩ වනු ඇතැයි අපේක්ෂිතයි.\nසුළි සුළඟට පෙර බහමාස් දිවයිනෙන් නික්මීම සඳහා සංචාරකයන් යුහුසුළු වී ඇති බව විදෙස් වාර්තා සඳහන් කළා.\nපුද්ගලයන් 65 දෙනෙකු මරුමුවට පත් කරමින් නිවාස 63,000 ක් විනාශ කරමින් 1992 වසරේ හැමූ ඇන්ඩෲ සුළි සුළඟට පසු ෆ්ලොරිඩා ප්‍රාන්තයට බලපාන ප්‍රබලතම චන්ඩ මාරුතය මෙයයි.\nදැනටමත් එහි හදිසි තත්ත්වයක් ප්‍රකාශයට පත් කර ඇති අතර, අවදානම් ප්‍රදේශවල සිටින පුද්ගලයන් ඉවත් කරගැනීමට සහ ඔවුන්ට රැකවරණ සැළසීම සඳහා වැඩපිළිවෙලක් සකසා අවසන්.",
       "URL": "https://www.hirunews.lk/223303/ඩෝරියන්-ඇමරිකාව-අභියස-ප්‍රචන්ඩ-වෙයි",
       "Category": "International News",
       "Parent URL": "https://www.hirunews.lk/international-news.php?pageID=241"
}