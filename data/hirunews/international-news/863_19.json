{
       "Source": "hirunews",
       "Timestamp": "Thursday, 14 February 2013 - 13:11",
       "Headline": "ප්‍රංශ යුද ගුවන් යානා ගනුදෙනුව කඩිනම් කරන ලෙස ඉන්දියාව වෙත ඉල්ලීමක්.",
       "News Content": "ඉන්දීය ගුවන් හමුදාව සඳහා නවීන ප්‍රහාරක ජෙට් යානා ප්‍රංශයෙන් මිලදී ගැනීමේ ගණුදෙනුව ඉක්මණින් සිදුකරන ලෙස ප්‍රංශ ජනාධිපති ප්‍රංශුවා හොලාන්ඞ් පවසනවා. ඉන්දියාවේ සංචාරයක නිරතවන ප්‍රංශ ජනාධිපතිවරයා පවසන්නේ ඇමරිකානු ඩොලර් බිලියන 12 ක් වන මෙම ගණුදෙනුව ඉක්මණින් සිදුවීම තම අපේක්ෂාව බවයි. මීට ප්‍රතිචාර දක්වමින් ඉන්දීය විදේශ කටයුතු අමාත්‍යාංශයේ නිලධාරියෙකු එරට මාධ්‍ය වෙත සඳහන් කර ඇත්තේ ප්‍රංශ ජනාධිපතිවරයාගේ මෙම ඉල්ලීමට යහපත් ප්‍රතිචාරයක් දැක්වීමට තම රජය බලාපොරොත්තු වන බවයි.\nකෙසේ වුවත් මෙම නවීන ප්‍රහාරක ජෙට් යානා මිලදී ගැනීමේ ගණුදෙනුව තවත් මූල්‍ය වර්ෂයකට කල් දැමීම ඉන්දීය රජය පසුගියදා තීරණය කර තිබුණා. ඒ ඉන්දීය රජය එරට ආරක්ෂක වියදම ඉන්දීය රුපියල් කෝටි 14,000 කින් කපා හැරීමට ගත් තීරණයත් සමගයි. ඉන්දීය රජය ප්‍රංශයෙන් නවීන පරම්පරාවේ ප්‍රහාරක ජෙට් යානා 200 ක් මිලදීගැනීමට නියමිතව තිබුණා.",
       "URL": "https://www.hirunews.lk/53383/ප්‍රංශ-යුද-ගුවන්-යානා-ගනුදෙනුව-කඩිනම්-කරන-ලෙස-ඉන්දියාව-වෙත-ඉල්ලීමක්",
       "Category": "International News",
       "Parent URL": "https://www.hirunews.lk/international-news.php?pageID=863"
}