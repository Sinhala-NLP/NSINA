{
       "Source": "hirunews",
       "Timestamp": "Tuesday, 29 October 2019 - 7:36",
       "Headline": "බොරිස් ජොන්සන්ගේ යෝජනාවට අනුමැතිය නැහැ",
       "News Content": "ලබන දෙසැම්බර් 12 වන දා කඩිනම් මහ මැතිවරණයක් පැවැත්වීම සඳහා අගමැති බොරිස් ජොන්සන් ඊයේ ඉදිරිපත් කළ යෝජනාවට බ්‍රිතාන්‍ය පාර්ලිමේන්තුවේ අනුමැතිය හිමි වූයේ නැහැ.\nමන්ත්‍රීවරුන් 299ක් ඊට පක්ෂව ඡන්දය ප්‍රකාශ කළ අතර, විපක්ෂ වූයේ 70 දෙනෙකු පමණයි. බ්‍රිතාන්‍ය පාර්ලිමේන්තු පනත අනුව කඩිනම් මැතිවරණයක් පැවැත්වීමට නම් මන්ත්‍රීවරුන් 650 දෙනෙකු අතුරෙන් තුනෙන් දෙකක් සහය පළ කළ යුතුයි.\nකෙසේ නමුත්, නත්තලට පෙර මහමැතිවරණයක් කැදවීම සඳහා පාර්ලිමේන්තුවේ අනුමැතිය ලබාගැනීමට අගමැති බොරිස් ජොන්සන් තවත් උත්සාහයක නිරත වනු ඇති බවයි බ්‍රිතාන්‍ය මාධ්‍ය සඳහන් කළේ.\nබ්‍රිතාන්‍ය අගමැතිවරයා මෙලෙස මහමැතිවරණයක් කැදවීමේ යෝජනාව ඉදිරිපත් කළේ බ්‍රිතාන්‍යය යුරෝපා සංගමයෙන් වෙන්වීමේ බ්‍රික්සිට් ක්‍රියාවලිය සඳහා ලබන ජනවාරි 31 වන දා දක්වා කල් ලබාදීමට යුරෝපා සංගමය තීරණය කිරීමෙන් අනතුරුවයි.",
       "URL": "https://www.hirunews.lk/227186/බොරිස්-ජොන්සන්ගේ-යෝජනාවට-අනුමැතිය-නැහැ",
       "Category": "International News",
       "Parent URL": "https://www.hirunews.lk/international-news.php?pageID=227"
}