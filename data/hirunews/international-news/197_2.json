{
       "Source": "hirunews",
       "Timestamp": "Friday, 21 February 2020 - 19:39",
       "Headline": "දකුණු කොරියාවේ කොරෝනා අවදානම ඉහළට",
       "News Content": "දකුණු කොරියාවේ කොවිඩ් නයින්ටීන් හෙවත් නව කොරෝනා වෛරසය ආසාදනය වූවන් අද වනවිට තවත් සිය දෙනෙකු වාර්තා වී ඇති බව එරට වාර්තා පවසනවා.\nඒ අනුව, දකුණු කොරියාවේ කොවිඩ් නයින්ටීන් ආසාදිත මුළු සංඛ්‍යාව ද 204 දක්වා ඉහළ ගොස් ඇති බවයි එම වාර්තා පෙන්වා දෙන්නේ.\nමෙම තත්ත්වය හදිසි තත්ත්වයක් බව දකුණු කොරියානු අග්‍රාමාත්‍ය චොන්ග් සේ කියුං ප්‍රකාශ කර ඇති අතර, තුගෝ සහ චියොංග්ඩෝ නගර විශේෂ ආරක්ෂක කලාප ලෙස ප්‍රකාශයට පත් කර තිබෙනවා.\nඑමෙන්ම, දකුණු කොරියාවේ හමුදා සෙබලූන් 3 දෙනෙකුට කොවිඞ් නයින්ටීන් ආසාදනය වී ඇති බවට තහවුරු වීමත් සමග එම හමුදා කඳවුර සම්පූර්ණයෙන්ම වසා දැමීමට පියවර ගත් බවයි විදෙස් වාර්තා සඳහන් කළේ.\nජපානයේ - යොකොහොමා වරායේ නැංගුරම් ලා ඇති ඩයමන්ඞ් ප්‍රින්සස් නෞකාවේ සිටින කොරෝනා ආසාදනය වූවන්, ජපානයේ නව කොරෝනා ආසාදිත සංඛ්‍යාව යටතට නොගෙන ගණනය කළහොත් චීනය හැරුණුකොට මේ වනවිට වැඩිම නව කොරෝනා ආසාදිතයන් සංඛ්‍යාවක් වාර්තා වන්නේ දකුණු කොරියාවෙන් බව සඳහන්.\nරටවල් 30 කින් වාර්තා වන කොවිඩ් නයින්ටීන් ආසාදනයෙන් මියගිය සංඛ්‍යාව ද මේ වනවිට 2247ක් දක්වා ඉහළ ගොස් ඇති අතර ආසාදිත මුළු සංඛ්‍යාව 76,727ක්.\nඑමෙන්ම, කොවිඩ් නයින්ටීන් ආසාදනය වූ 18,800ක පිරිසක් සුවය ලබා ඇති බව ද විදෙස් වාර්තා පෙන්වා දෙනවා.",
       "URL": "https://www.hirunews.lk/234949/දකුණු-කොරියාවේ-කොරෝනා-අවදානම-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=197"
}