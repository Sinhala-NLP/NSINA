{
       "Source": "hirunews",
       "Timestamp": "Friday, 26 July 2013 - 13:07",
       "Headline": "ඊජිප්තුවට අද කළු සිකුරාදාවක්.",
       "News Content": "ඊජිප්තු හමුදා මගින් රඳවාගෙන සිටින හිටපු ජනාධිපති මොහොමඞ් මොර්සි නිදහස් කරන ලෙස ඉල්ලා ඉස්ලාමීය සහෝදරත්වයේ අනුගාමිකයන් ස්ථාන 70 ක සිට අද (26) කයිරෝ නුවර මධ්‍යයට ගමන් කරනවා. ඒ අතර, හමුදා ප්‍රධානී ජෙනරාල් අබ්දෙල් අල්-සිසි සිය අනුගාමිකයින්ගෙන් ඉල්ලා සිටියේ ත්‍රස්තවාදයට මුහුණදීම සඳහා ශක්තිය ලබාදීමට කයිරෝවට රොක්වන ලෙසයි. මේ අනුව, ප්‍රතිවාදී ආධාරකරුවන් අතර ගැටුම්කාරි තත්ත්වයක් පැන නැගීමට ඉඩ ඇති බව විදෙස් වාර්තා සඳහන් කළා. පසුගිය ජුලි 3 වැනිදා සිට රඳවාගෙන සිටින හිටපු ජනාධිපති මොර්සි වහා නිදහස් කරන ලෙස ජගත් සංවිධානය ද ඉල්ලීමක් කර තිබෙනවා. ඉස්ලාමීය සහෝදරත්වයේ ආධාරකරුවන් කයිරෝ නුවරට අද රොක් වන්නේ මොහොමඞ් මොර්සි ප්‍රජාතන්ත්‍රවාදී මැතිවරණයකින් ජයග්‍රහණය කර වසරක් ගතවීමේ සමරුව සලකුණු කරමින්.",
       "URL": "https://www.hirunews.lk/63790/ඊජිප්තුවට-අද-කළු-සිකුරාදාවක්",
       "Category": "International News",
       "Parent URL": "https://www.hirunews.lk/international-news.php?pageID=819"
}