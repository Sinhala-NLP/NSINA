{
       "Source": "hirunews",
       "Timestamp": "Sunday, 01 September 2013 - 13:34",
       "Headline": "සිරියාවට එරෙහි ඇමෙරිකානු ප්‍රහාර කල් යන ලකුණු.",
       "News Content": "ජනාධිපති අසාද්ගේ රජයේ හමුදාව විසින් රසායනික අවි භාවිත කළ බවට චෝදනා කරමින් සිරියාවට එරෙහිව ඇමෙරිකාව එල්ල කිරීමට සැලසුම් කරන ප්‍රහාරය කල් යන ලකුණු පහළ වී තිබෙනවා. ඇමෙරිකානු ජනාධිපතිවරුන්ගේ සම්ප්‍රදාය බිඳිමින් ජනාධිපති ඔබාමා එවැනි ප්‍රහාරයක් සඳහා කොංග්‍රස් මණ්ඩලයේ කැමැත්ත ඉල්ලා සිටීම ඊට හේතුවයි. සෙනෙට් මණ්ඩලයේ බලය ඔබාමාගේ ඩිමොක්‍රටික් පක්ෂයට හිමිවුවත් කොංග්‍රස් මණ්ඩලයේ බහුතරයක් රිපබ්ලිකන්වරුන්. මේ නිසා සිරියාවට එරෙහි හමුදා ප්‍රහාරයක් සඳහා කොංග්‍රස් මණ්ඩලයේ අනුමැතිය නිෂ්චිත නොවන බවයි විදෙස් විචාරකයන් පෙන්වා දෙන්නේ. එමෙන්ම, ගිම්හාන නිවාඩුවෙන් පසු ඇමෙරිකානු කොංග්‍රස් මණ්ඩලය ලබන 9 වැනිදා රැස්වනතුරු හෝ ඇමෙරිකානු ප්‍රහාරය කල් යනු ඇති. කෙසේ නමුත්, කොංග්‍රස් මණ්ඩලයේ අනුමැතියකින් තොරව හෝ සිරියාවට එරෙහි ප්‍රහාරයක් එල්ල කිරීම සඳහා ජනාධිපති බැරැක් ඔබාමාට බලයක් පවතිනවා. මේ නිසා ජනාධිපති ඔබාමා කොංග්‍රස් අනුමැතිය පැතීම, සිරියාවට එරෙහි ප්‍රහාරයක් සඳහා ජාත්‍යන්තර සහයෝගය ලබාගැනීමේ කාල විරාමයක් ලබා ගැනීම වියහැකි බව ඇතමුන්ගේ අදහසයි.",
       "URL": "https://www.hirunews.lk/66270/සිරියාවට-එරෙහි-ඇමෙරිකානු-ප්‍රහාර-කල්-යන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=808"
}