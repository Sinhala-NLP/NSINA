{
       "Source": "hirunews",
       "Timestamp": "Sunday, 28 May 2017 - 8:45",
       "Headline": "පරිගණක දෝෂයකින් බ්‍රිතාන්‍යයේ ගුවන් ගමන් ඇණහිටී",
       "News Content": "ලොව කාර්යබහුලම ගුවන් තොටුපල ලෙස සැළකෙන ලන්ඩනයේ හීත්‍රෝ සහ ගැට්වික් ගුවන් තොටුපලවල සියලූම ගුවන් ගමන් ඊයේ අත්හිටුවීමට සිදුවුණා.\nඒ, බ්‍රිතාන්‍ය ගුවන් සේවාවේ පරිගණක දෝෂයක් හේතුවෙන්. මේ නිසා දහස් සංඛ්‍යාත ගුවන් මගීන් එම ගුවන් තොටුපලවල අතරමං වූ බවයි ලන්ඩන් වාර්තා සඳහන් කළේ.\nපරිගණක දෝෂය සයිබර් ප්‍රහාරයක් නිසා ඇතිවූවක් නොවන බව බ්‍රිතාන්‍ය ගුවන් සේවාවේ ප්‍රකාශකයෙකු සඳහන් කළා.\nඑය බොහෝ විට එහි විදුලි සැපයුම හා සම්බන්ධ දෝෂයක් බව විශ්වාස කෙරෙනවා.\nකෙසේ නමුත් අද දිනයේදී ගැට්වික් ගුවන් තොටුපලේ ගුවන් ගමන් සියල්ල පාහේ සාමාන්‍ය වනු ඇතැයි අපේක්ෂා කෙරෙන අතර, හිත්‍රෝ ගුවන් තොටුපලේ ගුවන් ගමන් බහුතරයක් යළි ක්‍රියාත්මක කිරීමට හැකිවනු ඇතැයි විශ්වාසය පළ වුණා.",
       "URL": "https://www.hirunews.lk/162306/පරිගණක-දෝෂයකින්-බ්‍රිතාන්‍යයේ-ගුවන්-ගමන්-ඇණහිටී",
       "Category": "International News",
       "Parent URL": "https://www.hirunews.lk/international-news.php?pageID=475"
}