{
       "Source": "hirunews",
       "Timestamp": "Sunday, 10 November 2019 - 13:55",
       "Headline": "ජපානයේ නව අධිරාජයා වීථි සංචාරයක",
       "News Content": "ජපානයේ කිරුළු දැරූ නරුහිතෝ අධිරාජයා මසාකෝ අධිරාජිනිය සමඟ ටෝකියෝ අගනුවර අද වීථි සංචාරයකට එක්වුණා.\nවිවෘත රථයකින් නව අධිරාජයා සහ අධිරාජිනිය ගමන් ගන්නා මග ඔවුන්ට සුබ පැතීමට දහස් සංඛ්‍යාත ජපන් ජාතිකයන් පෙළ ගැසී සිටි අතර, එහි දැඩි ආරක්ෂාවක් යොදවා තිබූ බවයි විදෙස් වාර්තා සඳහන් කළේ.\nමේ වසර මුලදී නරුහිතෝ අධිරාජයාගේ පියා වන අකිහිතෝ කිරුළ අත්හළ අතර, ඒ අනුවයි නරුහිතෝ කුමරු අධිරාජයා බවට පත්වූයේ.\nනරුහිතෝ කුමරු සහ මසාකෝ කුමරිය 1993 වසරේ විවාහ ගිවිස ගැනීමෙන් පසු මෙලෙස වීථි සංචාරයකට එක්වන්නේ ප්‍රථම වතාවටයි.\nඑමෙන්ම එය නරුහිතෝ කුමරු, ජපන් අධිරාජයා ලෙස කිරුළ දැරීම නිල වශයෙන් තහවුරු කිරීමක්ද වනවා.\nමෙම වීථි සංචාරය පසුගිය ඔක්තෝම්බර් 22 වනදාට යෙදී තිබූ නමුත් පුද්ගලයන් අසූ දෙනෙකු මරුමුවට පත් කරමින් ජපානය සිසාරා ගිය හගිබිස් සුළි සුළඟ හේතුවෙන් කල් දමනු ලැබුවා.",
       "URL": "https://www.hirunews.lk/228012/ජපානයේ-නව-අධිරාජයා-වීථි-සංචාරයක",
       "Category": "International News",
       "Parent URL": "https://www.hirunews.lk/international-news.php?pageID=224"
}