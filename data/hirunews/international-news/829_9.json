{
       "Source": "hirunews",
       "Timestamp": "Saturday, 22 June 2013 - 13:01",
       "Headline": "ජනතා විරෝධය මැද බ්‍රසීලය ප්‍රතිසංස්කරණවලට සැරසේ.",
       "News Content": "රට පුරා පැන නැගී ඇති විරෝධතා හමුවේ නව ප්‍රතිසංස්කරණ පෙළක් හඳුන්වාදීමට සූදානම් බව බ්‍රසීල ජනාධිපතිනි ඩිල්මා රූසෙෆ් ප්‍රකාශ කළා. රාජ්‍ය රූපවාහිනිය ඔස්සේ ජනතාව අමතමින් ඇය සඳහන් කළේ මහජන ප්‍රවාහන කටයුතු සඳහා සහනයක් සැලසීමට සූදානම් බවයි. බ්‍රසීලයේ ජනතා විරෝධතා පැන නැගුණේ එරට රජය මගින් ප්‍රවාහන ගාස්තු ඉහළ නැංවීමත් සමඟයි. තෙල් අපනයනයෙන් ලැබෙන ලාභය අධ්‍යාපනය සහ සෞඛ්‍යය නංවාලීමට යොදා ගන්නා බවට ද ඇය ප්‍රතිඥාවක් ලබා දුන්නා. බ්‍රසීලයේ පැන නැගී ඇති ජනතා විරෝධතා පිළිබඳ සාකච්ඡා කිරීම සඳහා ඇය හදිසි අමාත්‍ය මණ්ඩල රැස්වීමක් ද කැඳවා තිබුණා. සාවෝ පව්ලෝ ඇතුළු බ්‍රසීල නගරවල පැන නැගුණු විරෝධතාවලට මිලියනය ඉක්මවූ ජනතාව එක් වූ අතර, පොලිසිය හා ඇති වූ ගැටුම්වලදී විශාල පිරිසක් තුවාල ලැබුවා. බ්‍රසීල ජනතාව විරෝධතාව දක්වන තවත් කරුණක් වන්නේ ලබන වසරේ එරට පැවැත්වෙන ලෝක කුසලාන පාපන්දු තරගාවලිය සඳහා මහජන මුදල් විශාල ප්‍රමාණයක් වැය කිරීම පිළිබඳවයි.",
       "URL": "https://www.hirunews.lk/61516/ජනතා-විරෝධය-මැද-බ්‍රසීලය-ප්‍රතිසංස්කරණවලට-සැරසේ",
       "Category": "International News",
       "Parent URL": "https://www.hirunews.lk/international-news.php?pageID=829"
}