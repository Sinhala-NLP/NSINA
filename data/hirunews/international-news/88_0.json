{
       "Source": "hirunews",
       "Timestamp": "Sunday, 17 October 2021 - 10:11",
       "Headline": "අභ්‍යවකාශයේ රූගත කිරීම් අවසන් - රුසියානු කණ්ඩායම අද මහපොළොවට",
       "News Content": "අභ්‍යවකාශයේ සිදු කළ ප්‍රථම චිත්‍රපට රූගත කිරීමට එක් වූ, සිනමා නිළියක ඇතුළු රුසියානු ගගනකාමීන් කණ්ඩායම දින 12කට පසු අද නැවතත්, පෘථිවියට පැමිණෙනවා.\nඔවුන් අන්තර්ජාතික ගගන මධ්‍යස්ථානයේ රුසියානු කුටීරය තුළ එම රූගත කිරීම් සිදු කළා.\nරුසියානු කණ්ඩායම එලෙස අභ්‍යවකාශයේ චිත්‍රපට රූගත කිරීමක් සිදු කළේ, එම පළමු උත්සාහයේ නිරත වීමට සැලසුම් කළ ඇමෙරිකානු කණ්ඩායමට පෙරාතුවයි.\nඅභ්‍යවකාශ චාරිකාවක් පදනම් කර ගත් \"මිෂන් ඉම්පොසිබල්\" චිත්‍රපටයේ රඟපෑ සුප්‍රකට හොලිවුඩ් නළු ටොම් කෲස් ඇතුළු පිරිසක් සමඟින් උඩුගුවනේ චිත්‍රපටයක් රූගත කිරීමට ඇමෙරිකාව සැලසුම් කර තිබුණා.\nඒ නාසා ආයතනය සහ ඊලොන් මස්ක්ගේ ස්පේස් එක්ස් ආයතනය අතර එකඟතාවකට අනුවයි.\nකෙසේ නමුත්, සිනමා නිලි යූලියා පෙරෙසිල්ඩ් සහ අධ්‍යක්ෂ ක්ලිම් ෂිපෙන්කෝ ඇතුළු කණ්ඩායම රුසියානු ගගනගාමීන් සමග ද චැලෙන්ජ් නැතිනම් අභියෝගය චිත්‍රපටයේ දර්ශන ඊට පෙර ජාත්‍යන්තර ගගන මධ්‍යස්ථානයේදී රූගත කරනු ලැබුවා.\nඉන් අනතුරුවයි ඔවුන් අද පෘථිවියට යළි පැමිණෙන්නේ.",
       "URL": "https://www.hirunews.lk/285234/අභ්‍යවකාශයේ-රූගත-කිරීම්-අවසන්-රුසියානු-කණ්ඩායම-අද-මහපොළොවට",
       "Category": "International News",
       "Parent URL": "https://www.hirunews.lk/international-news.php?pageID=88"
}