{
       "Source": "hirunews",
       "Timestamp": "Saturday, 14 April 2018 - 13:00",
       "Headline": "ඇමරිකානු ප්‍රහාරවලට රුසියාවෙන් ප්‍රතිචාර",
       "News Content": "ඇමරිකාව ප්‍රමුඛ ඒකාබද්ධ හමුදාවන් සිරියාවේ හදුනාගත් ඉලක්ක වෙත ප්‍රහාර එල්ල කිරීම සම්බන්ධයෙන් රුසියාව ප්‍රතිචාර දක්වා තිබෙනවා.\nතම රාජ්‍යයට හිතවත් රටකට එරෙහිව දියත් කරනු ලබන මෙම ප්‍රහාරවලට එරෙහිව ඉදිරියේදී දැඩි ක්‍රියාමාර්ග ගන්නා බවයි රුසියාව ප්‍රකාශ කර ඇත්තේ.\nමෙම ප්‍රහාර සුළු කොට නොතකන බවද රුසියාව කියා සිටියා.\nඇමරිකාව, ප්‍රංශය සහ බ්‍රිතාන්‍ය ඒකාබද්ධව සිරියාවේ රසායනික අවි නිෂ්පාදනය කරන ස්ථාන වෙත ගුවනින් සහ ගොඩබිමින් ප්‍රහාර එල්ල කිරීම ආරම්භ කළේ අද උදෑසනයි.\nදැනටමත් මිසයිල ප්‍රහාර සියයකට අධික සංඛ්‍යාවක් සිරියාවේ රසායනික අවි නිෂ්පාදනය කරන ස්ථාන තුනක් වෙත එල්ල කර ඇති බවයි විදෙස් වාර්තා සඳහන් කළේ.\nඩමස්කස් අගනුවර මෙන්ම හෝමස් නගරයේ තවදුරටත් පිපිරීම් සිදුවන බවද වාර්තා වනවා.\nසිරියාවේ ඩූමා නගරයට රසායනික අවි ප්‍රහාරයක් එල්ල කිරීමේ සිද්ධිය මුල් කරගනිමිනුයි ඇමරිකාව ප්‍රමුඛ ඒකාබද්ධ හමුදා ප්‍රහාර එල්ල කිරීම ආරම්භ කරනු ලැබුවේ.\nඇමරිකාව පවසන්නේ ජනාධිපති බෂාර් අල් අසාද් මෙම සිද්ධියට සෘජුවම වගකිව යුතු බවයි.",
       "URL": "https://www.hirunews.lk/188372/ඇමරිකානු-ප්‍රහාරවලට-රුසියාවෙන්-ප්‍රතිචාර",
       "Category": "International News",
       "Parent URL": "https://www.hirunews.lk/international-news.php?pageID=376"
}