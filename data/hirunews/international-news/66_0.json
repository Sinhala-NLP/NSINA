{
       "Source": "hirunews",
       "Timestamp": "Friday, 21 January 2022 - 14:03",
       "Headline": "සුනාමියට මුහුණ දුන් ටොංගා දිවයින්වලට විදේශාධාර",
       "News Content": "පසුගිය සෙනසුරාදා පැසිෆික් සාගර පත්ලේ ගිනි කඳු පිපිරීමකින් සුනාමි රළ පහරට ලක්වූ ටොංගා දිවයින් වෙත ජාත්‍යන්තර ආධාර දැන් ගලා එමින් පවතින බව විදෙස් වාර්තා සඳහන් කළා.\nසුනාමියෙන් ජීවිත හානි විශාල වශයෙන් සිදුවූ බවක් මෙතෙක් වාර්තා වී නැතත් එයින් දිවයින්වල සන්නිවේදන කටයුතු ඇණහිට ඇති අතර, දේපළවලට සිදුව ඇත්තේ විශාල හානියක්.\nආධාර රැගත් නවසීලන්ත නෞකාවක් අද එහි ළඟාවීමට නියමිත අතර, එමඟින් පිරිසිඳු ජලය ලීටර 250,000ක් ඇතුළු අනෙකුත් සැපයුම් රැගෙන එනු ඇති.\nගිනි කඳු අළු සහ සුනාමියෙන් ටොංගා දිවයින් හි ජලය දූෂණය වීම එරට වැසියන් මුහුණදෙන ප්‍රධාන ගැටලුවක්.\nඕස්ටේ්‍රලියාව සිය විශාලතම නෞකාව ඇඩිලේඩ් අද ටොංගා දිවයින් වෙත එවන්නේ එහි දුරස්ථ ප්‍රදේශවල යෙදවිය හැකි හෙලිකොප්ටර් යානාද සමඟින්.\nගිනි කඳු පිපිරීම් සහ සුනාමිය නිසා අවහිර වී තිබූ ටොංගා අගනුවර ගුවන් ධාවන පථයට ආධාර රැගත් ඕස්ටේ්‍රලියා සහ නවසීලන්ත ගුවන් යානා මුල්වරට ගොඩබස්වනු ලැබුවේ ඊයේ දිනයේදියි.",
       "URL": "https://www.hirunews.lk/294690/සුනාමියට-මුහුණ-දුන්-ටොංගා-දිවයින්වලට-විදේශාධාර",
       "Category": "International News",
       "Parent URL": "https://www.hirunews.lk/international-news.php?pageID=66"
}