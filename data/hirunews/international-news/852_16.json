{
       "Source": "hirunews",
       "Timestamp": "Friday, 29 March 2013 - 13:32",
       "Headline": "මන්මෝහන් සිංගේ රජය දේශපාලන අර්බුදයක.",
       "News Content": "ඉන්දීය අග්‍රාමාත්‍ය මන්මෝහන් සිංගේ පාලක කොංග්‍රස් පක්ෂ සන්ධානයෙන් තවත් සහායක පක්ෂයක් ඉවත්වීමට සූදානම් වන බවට ඉන්දීය මාධ්‍ය වාර්තා කළා. ඉන්දීය අග්‍රාමාත්‍යවරයාද ඒ බව පිළිගෙන තිබෙනවා. ඔහු කියා සිටියේ මුල්යාම් සිං යාදව්ගේ සමාජවාදී පක්ෂය ඇතැම්විට කොංග්‍රස් සන්ධානයෙන් ඉවත්විය හැකි බවයි. කෙසේ නමුත්, නිල කාලය අවසන් වනතුරු කොංග්‍රස් පක්ෂ රජය පවත්වාගෙන යාමට හැකිවනු ඇතැයි ඔහු විශ්වාසය පළ කළා. දකුණු අප්‍රිකාවේ ඩර්බන් නුවර පැවති ආර්ථික සමුළුවට සහභාගී වී නැවත පැමිණෙන අතරතුර ඉන්දීය ගුවන් හමුදා යානයේදී ඔහු මේ බව ප්‍රකාශ කර තිබෙනවා. ඉන්දියාවේ මීළඟ මහ මැතිවරණය 2014 වසරේ මැද භාගයේදී පැවැත්වීමට නියමිතයි. මේ වනවිට කොංග්‍රස් සන්ධානයෙන් ටි‍්‍රනමූල් කොංග්‍රසය සහ කරුණානිධිගේ ඞී.එම්.කේ. පක්ෂය ඉවත් වී අවසන්. සමාජවාදී පක්ෂය කොංග්‍රස් රජයට සහය දැක්වීමට ඉදිරිපත් වූයේ කරුණානිධිගේ ඞී.එම්.කේ. පක්ෂය සන්ධානයෙන් ඉවත්වීමෙන් අනතුරුවයි.",
       "URL": "https://www.hirunews.lk/56176/මන්මෝහන්-සිංගේ-රජය-දේශපාලන-අර්බුදයක",
       "Category": "International News",
       "Parent URL": "https://www.hirunews.lk/international-news.php?pageID=852"
}