{
       "Source": "hirunews",
       "Timestamp": "Sunday, 23 April 2017 - 8:25",
       "Headline": "විද්‍යාව වෙනුවෙන් ඇමරිකානුවන් වීථි බසී",
       "News Content": "විද්‍යාව සහ පර්යේෂණ වෙනුවෙන් ට්‍රම්ප් පරිපාලනය අරමුදල් කප්පාදු කිරීමට විරෝධය පළ කරමින් ඇමරිකාවේ නගර රැසක ඊයේ විරෝධතා උද්ඝෝෂණ සහ රැළි පැවැත්වුණා.\nලෝක මිහිතල දිනයට සමගාමීව මෙලෙස වීථිවලට පිවිසි ඇමරිකානුවන් ජනාධිපති ට්‍රම්ප් ලෝක කාලගුණ වෙනසට පිළියම් යෙදිය යුතු බව පිළි නොගැනීමද උපහාසයට ලක් කළා.\nට්‍රම්ප් පරිපාලනය විසින් ඇමරිකාවේ අභ්‍යවකාශ චාරිකා මෙන්ම මධ්‍යම රජයේ විද්‍යා පර්යේෂණ ප්‍රතිපාදන කැපී පෙනෙන ලෙස කපා හැර තිබෙනවා.\nවිරෝධතාවට එක්වූ ඇමරිකානුවන් කියා සිටියේ විද්‍යාව තුළින් ඇමරිකාව අත්කරගෙන සිටින ආර්ථික දියුණුව ජනාධිපති ට්‍රම්ප් නොසළකා හැර ඇති බවයි.\nඇමරිකානු පාරිසරික ආරක්ෂණ ආයතනය සඳහා ප්‍රතිපාදන සියයට 31 කින් කපා හැර ඇති ජනාධිපති ට්‍රම්ප් පවසන්නේ ලෝක කාලගුණ වෙනස හුදෙක් මිත්‍යාවක් බවයි.\nපරිසරය ගැන ප්‍රමාණය ඉක්මවා අවධානය යොමු නොකර ආර්ථික දියුණුව අත්කරගත යුතු බව ඔහුගේ අදහසයි.\nමේ අතර ලෝක මිහිතල දිනයට සමගාමීව මෙන්ම ජනපති ට්‍රම්ප්ගේ ප්‍රතිපත්තිවලට එරෙහිව ලොව ප්‍රධාන නගර රැසකද විරෝධතා උද්ඝෝෂණ ඊයේ පැවැත්වුණා.\nඕස්ට්‍රේලියාවේ සිඩ්නි, ජර්මනියේ බර්ලින් සහ ඔස්ටි‍්‍රයාවේ වියනා නුවර මෙන්ම ලන්ඩනයේද මෙලෙස විද්‍යාව වෙනුවෙන් ඊයේ විරෝධතා පා ගමන් දියත් කෙරුණා.",
       "URL": "https://www.hirunews.lk/159777/විද්‍යාව-වෙනුවෙන්-ඇමරිකානුවන්-වීථි-බසී",
       "Category": "International News",
       "Parent URL": "https://www.hirunews.lk/international-news.php?pageID=489"
}