{
       "Source": "hirunews",
       "Timestamp": "Sunday, 03 February 2019 - 7:57",
       "Headline": "වෙනිසියුලානු පක්ෂ විපක්ෂ ආධාරකරුවන් අගනුවරට",
       "News Content": "වෙනිසියුලානු ජනාධිපති නිකලස් මදුරෝගේ ආධාරකරුවන් සහ විපක්ෂයේ හුවාන් ග්වයිඩෝ ගේ ආධාරකරුවන් කරකාස් අගනුවරට රොක්වී සිටින බව වාර්තාවනවා.\nග්වයිඩෝ පසුගියදා තමා වෙනිසියුලාවේ අන්තර්වාර ජනාධිපතිවරයා ලෙස ප්‍රකාශයට පත් කළ අතර, ඔහුට ඇමරිකාව සහ ලතින් ඇමරිකානු රටවල් රැසක සහය හිමිවුණා.\nවිපක්ෂයේ විරෝධතා පැන නැගුණේ මදුරෝ සිය දෙවන ධුර කාලය ආරම්භ කර දින කිහිපයකට පසුවයි.\nඒ සඳහා ඔහු පත්වූ ජනාධිපතිවරණය දුෂිත බවට චෝදනා එල්ල වූ අතර, විපක්ෂයේ අපේක්ෂකයන් සහ ක්‍රියාකාරීන් රැසක් සිරගත කර තිබූ බව සඳහන්.\nවෙනිසියුලානු ජාතික සභාවේ ප්‍රධානියා වන හුවාන් ග්වයිඩෝ කියා සිටින්නේ එරට ව්‍යවස්ථාව අනුව ජනාධිපතිවරයා නීත්‍යානුකූල නොවන බව පෙනී යනවිට එම බලය තාවකාලිකව ලබාගැනීමට තමාට අවකාශ ඇති බවයි.\nජනාධිපති මදුරෝට රුසියාව සහ චීනයේ සහය හිමිවන අතර, ඔහුගේ ආධාරකරුවන් කරකාස් අගනුවරට ඊයේ පැමිණියේ මදුරෝට පෙර වෙනිසියුලාවේ සමාජවාදී නායකයා වූ හියුගෝ චාවේස් බලයට පත්වී විසි වසරක් සැමරීම සඳහායි.",
       "URL": "https://www.hirunews.lk/209610/වෙනිසියුලානු-පක්ෂ-විපක්ෂ-ආධාරකරුවන්-අගනුවරට",
       "Category": "International News",
       "Parent URL": "https://www.hirunews.lk/international-news.php?pageID=293"
}