{
       "Source": "hirunews",
       "Timestamp": "Friday, 03 July 2015 - 13:57",
       "Headline": "ග්‍රීසිය අද තීරණාත්මක සටනක",
       "News Content": "දැවැන්ත ණය අර්බුදයකට මුහුණ දී සිටින ග්‍රීසියට යුරෝපා සංගමය ඉදිරිපත් කරන ණය පැකේජය භාර ගැනීම සම්බන්ධයෙන් ජනමත විචාරණ සටන දැන් උණුසුම් වී තිබෙනවා. ඉරිදා පැවැත්වෙන ජනමත විචාරණයට පක්ෂපාතී සහ විරුද්ධ කණ්ඩායම් ඇතෑන්ස් අගනුවරදී අද දැවැන්ත විරෝධතා රැළි සංවිධාන කර ඇති බව සඳහන්. එම ජනරැළි එකම වේලාවේ පැවැත්වෙන බැවින් ග්‍රීසියේ අගනුවර අද උණුසුම් වාතාවරණයක් ඇතිවිය හැකි බවයි විදෙස් වාර්තා සඳහන් කළේ. ග්‍රීසියේ අගමැති ඇලෙක්සිස් ටිස්ප්‍රාස් දැන් ඉදිරිපත් කර ඇති යුරෝපා ණය පැකේජය ප්‍රතික්ෂේප කරන ලෙස ජනතාවගෙන් ඉල්ලා සිටිනවා. එහෙත් යුරෝපා සංගමය කියා සිටින්නේ එම තීරණය ග්‍රීසිය යුරෝ කලාපයෙන් පිටුවහල් කිරීමට හේතුවිය හැකි බවයි. මේ අතර, ඉරිදා පැවැත්වෙන ජනමත විචාරණයේ නීත්‍යානුකූලභාවය පිළිබඳව ග්‍රීසියේ ව්‍යවස්ථාදායක අධිකරණය අද සිය තීන්දුව ප්‍රකාශයට පත් කිරීමට නියමිතයි.",
       "URL": "https://www.hirunews.lk/112558/ග්‍රීසිය-අද-තීරණාත්මක-සටනක",
       "Category": "International News",
       "Parent URL": "https://www.hirunews.lk/international-news.php?pageID=722"
}