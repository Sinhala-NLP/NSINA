{
       "Source": "hirunews",
       "Timestamp": "Sunday, 30 September 2018 - 8:44",
       "Headline": "සුනාමියට ගොදුරු වූ ඉන්දුනීසියානු දිවයිනේ තවත් අතුරු කම්පන",
       "News Content": "සුනාමි රල පහරින් මියගිය සංඛ්‍යාව 408 දක්වා ඉහල යද්දී ඉන්දුනීසියානු සුලවේසි දිවයිනේ තවත් අතුරු කම්පන රැසක් වාර්තා වී තිබෙනවා.\nපාලූ නගරය කේන්ද්‍ර කරගනිමින් ඊයේ සුනාමි රල පහරක් ඇති වූයේ රික්ටර් පරිමාණයේ 7.5 ක භූ කම්පනයකින්.\nඑහිදී 500 කට අධික පිරිසක් තුවාල ලැබූ අතර, තවත් විශාල පිරිසක් අතුරුදන් වුණා.\nකඩා වැටුණු ගොඩනැගිලිවල සුන්බුන් අතර තවත් පිරිස් සිරවී ඇත්දැයි පරීක්ෂාවට ලක් කෙරෙනවා.\nභූ කම්පනයත් සමඟ පාලූ නගරයේ ගුවන් තොටුපලේ ගුවන් යානයක් ආරක්ෂිතව නික්මීම අධීක්ෂණය කළ ගුවන් ගමන් පාලකවරයෙකුද සුනාමියෙන් ජීවිතක්ෂයට පත්ව තිබෙනවා.\nමියගිය පුද්ගලයින්ගේ සිරුරු නගරයේ වීථිවල තවමත් දක්නට ලැබෙන අතර, රෝහල්වලට හානි සිදුවීම නිසා තුවාල ලැබූවන්ට තාවකාලික කූඩාරම්වල ප්‍රතිකාර කරන බව සඳහන්.",
       "URL": "https://www.hirunews.lk/201056/සුනාමියට-ගොදුරු-වූ-ඉන්දුනීසියානු-දිවයිනේ-තවත්-අතුරු-කම්පන",
       "Category": "International News",
       "Parent URL": "https://www.hirunews.lk/international-news.php?pageID=329"
}