{
       "Source": "hirunews",
       "Timestamp": "Saturday, 09 May 2020 - 17:49",
       "Headline": "වාර්ෂික ආදායම ඇමෙරිකානු ඩොලර් මිලියන 11ක් වන තිරුපති කෝවිලේ 1300ට වෙච්ච දේ",
       "News Content": "කොවිඩ් 19 හෙවත් නව කොරෝනා වෛරසය ගෝලීය වශයෙන් ව්‍යාප්තවීමත් සමඟ බොහෝ රටවල් සම්පූර්ණයෙන් වසා දැමීමට තීරණය කළා.\nඒ හේතුවෙන්, සේවකයින් මෙන්ම මෙන්ම කාර්මාන්ත ශාලා හිමියන් ද දැඩි ආර්ථික අපහසුතාවලට මුහුණදෙමින් සිටින බවයි විදෙස් මාධ්‍ය වාර්තා කියා සිටියේ.\nමෙම ආර්ථික අර්බුධය, භූමියේ වාසය කරන ජනතාවට මෙන්ම අහසේ වැඩ සිටින දෙවියන්ට ද බලපා ඇති බව ඇතැම් විදෙස් මාධ්‍ය වාර්තා කර තිබෙනවා.\nඒ හේතුවෙන් දෙවියන් ද පොළොවේ ඇති තම නියෝජිත ආයතනවල සේවක කප්පාදුවක් කිරීමට ආරම්භ කර ඇති බවයි එක් ඉන්දීය වාර්තාවක් පෙන්වා දී ඇත්තේ.\nඑම මාධ්‍ය වාර්තාව, එය සඳහන් කර ඇත්තේ ඉන්දියාවේ පිහිටා ඇති, තිරුපති බාලාජි කෝවිලේ කොන්ත්‍රාත් පදනමේ රාජකාරිය කරමින් සිටි පුද්ගලයින් 1,300කගේ සේවය අත්හිටුවීම එහි පාලනාධිකාරිය විසින් තීරණය කර තිබෙන පුවත හුවාදක්වමින්.\nඔවුන්ගේ කොන්ත්‍රාත් කාලය පසුගිය අප්‍රේල් 30 වැනිදායින් අවසන් වූ අතර එය අලුත් කිරීමට එම අධිකාරිය විසින් කටයුතු කර තිබුණේ නැහැ.\nවසර 2000ක් පමණ පැරණි මෙම කෝවිලේ වාර්ෂික ආදායම ඇමෙරිකානු ඩොලර් මිලියන 11ක් වනවා.\nමේ වනවිට ඔවුන් සතුව ඇති වත්කම් ප්‍රමාණය ඩොලර් බිලියන 20ක් බවයි ඉන්දීය මාධ්‍ය වාර්තා කරන්නේ.\nආන්ද්‍රා ප්‍රදේශයේ පිහිටා ඇති තිරුපති බාලාජි කෝවිලට දිනකට අවම වශයෙන් 40,000කට ආසන්න පිරිසක් පැමිණන බව ද සඳහන්.\nඑහි ලඩ්ඩු විකිණීමෙන් පමණක් වසරකට එම කෝවිල උපයන ආදායම ඩොලර් මිලියන 11ක්.\nඉන්දිය අගමැති නරේන්ද්‍ර මෝදී ගත් තීරණයකට අනුව මාර්තු මස 20 වනදා සිට තිරුපති කෝවිල ද වසා දැමීමට කටයුතු කළා.\nමේ අතර ඇමෙරිකාවේ, ලොස් ඇන්ජලීස් හි පිහිටා තිබු පල්ලියක ද සේවකයින් අධික සංඛ්‍යාවක් වැටුප් රහිත නිවාඩු යවා ඇති බවයි එරට මාධ්‍ය වාර්තා කියා සිටියේ.\nනිව්යෝර්ක්හි පල්ලිවල සේවකයින්ගේ සේවය අත්හිටුවා තිබෙනවා.\nඑමෙන්ම මුස්ලිම් දේවස්ථානවල ද සියලු ආගමික වතාවත් අත්හිටුවා ඇති බැවින් එහි ආදායම් ද අවම වී ඇති බව සදහන්.\nකොරෝනා වෛසරය මේ වනවිට සාමාන්‍ය ජන ජීවිතයට මෙන්ම දෙවියන්ගේ නියෝජිතයින්ගේ ජීවිතවලට ද බලපෑම් සිදු කර ඇති බවයි විදෙස් මාධ්‍ය වාර්තා වැඩිදුරටත් කියා සිටියේ.\nඑවැනි එක වාර්තාවක් අවසන් කර ඇත්තේ දෙවියන් අපට අශිර්වාද කරාවි, යනුවෙන් සඳහන් කරමින්.",
       "URL": "https://www.hirunews.lk/240399/වාර්ෂික-ආදායම-ඇමෙරිකානු-ඩොලර්-මිලියන-11ක්-වන-තිරුපති-කෝවිලේ-1300ට-වෙච්ච-දේ",
       "Category": "International News",
       "Parent URL": "https://www.hirunews.lk/international-news.php?pageID=182"
}