{
       "Source": "hirunews",
       "Timestamp": "Sunday, 07 March 2021 - 14:24",
       "Headline": "තමිල්නාඩු ප්‍රාන්ත මැතිවරණයට ප්‍රධාන පක්ෂ සන්ධාන ගත වෙයි",
       "News Content": "ලබන අප්‍රේල් හයවනදා පැවැත්වෙන තමිල්නාඩු ප්‍රාන්ත මැතිවරණය සඳහා අගමැති නරේන්ද්‍ර මෝදිගේ භාරතීය ජනතා පක්ෂය සහ ගාන්ධිවරුන්ගේ කොංග්‍රස් පක්ෂය එහි ප්‍රාදේශීය පක්ෂ සමඟ සන්ධානගතවී තිබෙනවා.\nකොංග්‍රස් පක්ෂය තමිල්නාඩු ඩී.එම්.කේ. පක්ෂය සමඟ සන්ධාන ගතවී ඇති අතර, ඔවුන්ට ඒ සඳහා ආසන 25 ක් වෙන් කරන බවයි ඩී.එම්.කේ. පක්ෂය සඳහන් කළේ.\nමුත්තුවේල් කරුණානිධි නායකත්වය දැරූ ඩී.එම්.කේ. පක්ෂය ප්‍රාන්තයේ ආසන 180 ක් සඳහා තරග වදිනවා.\nපසුගිය වසර 10 පුරා තමිල්නාඩුව පාලනය කළ ජයලලිතා ජයරාම් නායකත්වය දැරූ ඒ.අයි.ඒ.ඩී.එම්.කේ. පක්ෂය සන්ධානගතවී සිටින්නේ භාරතීය ජනතා පක්ෂය සමඟයි.\nකරුණානිධි සහ ජයලලිතා ජයරාම්ගේ අභාවයන්ගෙන් පසු පැවැත්වෙන ප්‍රථම තමිල්නාඩු ප්‍රාන්ත මැතිවරණය මෙයයි.\nඑමෙන්ම මෙම මැතිවරණයේදී කමල් හාසන්ගේ මක්කල් නීදි මයියම් පක්ෂය මුහුණදෙන ආකාරය පිළිබඳව දේශපාලන අංශ පසුවන්නේ අවධානයෙන්.",
       "URL": "https://www.hirunews.lk/264606/තමිල්නාඩු-ප්‍රාන්ත-මැතිවරණයට-ප්‍රධාන-පක්ෂ-සන්ධාන-ගත-වෙයි",
       "Category": "International News",
       "Parent URL": "https://www.hirunews.lk/international-news.php?pageID=131"
}