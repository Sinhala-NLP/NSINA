{
       "Source": "hirunews",
       "Timestamp": "Tuesday, 27 April 2021 - 9:07",
       "Headline": "ඇමරිකාවෙන් ලෝකයට ඇස්ට්‍රාසෙනෙකා එන්නත් කෝටි 6ක්",
       "News Content": "ඇමරිකාව විසින් ඔක්ස්ෆර්ඩ් ඇස්ට්‍රාසෙනෙකා කොරෝනා එන්නත් මිලියන 60ක් අනෙකුත් රටවල් වෙත ලබාදීමට තීරණය කර තිබෙනවා.\nධවල මන්දිරය නිවේදනය කළේ ආරක්ෂණ ඇගයීමකින් අනතුරුව ඉදිරි මාස කිහිපය තුළ දී මෙම එන්නත් අපනයනය කිරීමට පියවර ගන්නා බවයි.\nඇමරිකාව විසින් එරට හදිසි භාවිතය සඳහා ඇස්ට්‍රාසෙනෙකා එන්නත අනුමත කර නොමැති වුවත් එක්සත් ජනපද රජය විසින් මිලියන සංඛ්‍යාත ඇස්ට්‍රාසෙනෙකා එන්නත් එක්රැස් කර තිබෙනවා.\nපසුගිය මාසයේදී ජනපති ජෝ බයිඩ්න් විසින් මෙක්සිකෝව සහ කැනඩාව වෙත ද ඇස්ට්‍රාසෙනෙකා එන්නත් මිලියන 4ක් ලබාදුන්නා.\nඇමරිකාව විසින් මෙලෙස සිය අතිරේක කොරෝනා එන්නත් විදෙස් රටවල් වෙත ලබාදීමට තීරණය කර ඇත්තේ ඉන්දියාවේ කොරෝනා අර්බුදය උත්සන්න වෙමින් පවතිද්දියි.\nඉන්දියාවට ඇස්ට්‍රාසෙනෙකා එන්නත් මිලියන 10ක් ලබාදීමට ද ඇමරිකාව තීරණය කළේ ඉන් අනතුරුවයි.\nඑමෙන්ම, ජනපති ජෝ බයිඩ්න් ඊයේ ඉන්දීය අග්‍රාමාත්‍ය නරේන්ද්‍ර මෝදි අමතමින් ඉන්දියාවේ කොරෝනා අර්බුදය මර්දනය කිරීමට සහය පළ කළා.\nඉන්දියාවේ ඇස්ට්‍රාසෙනෙකා කොරෝනා එන්නත් නිෂ්පාදනය සඳහා අවශ්‍ය අමුද්‍රව්‍ය ලබාදීමට ද ජනපති බයිඩ්න් එහිදී එකඟ වී තිබෙනවා.\nමේ අතර, මිනිසුන්ගෙන් බළල් සුරතලුන්ට කොරෝනා වෛරසය ආසාදනය වීමේ සිද්ධීන් දෙකක් පිළිබදව ස්කොට්ලන්තයේ ග්ලාස්ගෝ සරසවියේ විද්‍යාඥයන් පිරිසක් විසින් තොරතුරු අනාවරණ කරගෙන තිබෙනවා.\nමෙම බළලුන් දෙදෙනාටම ඔවුන්ගේ හිමිකරුවන්ගෙන් මෙලෙස වෛරසය ආසාදනය වී ඇති බවයි විශ්වාස කෙරෙන්නේ.\nකෙසේ නමුත් ගෘහස්ත බළලුන් හෝ සුනඛයන් වෙතින් කොරෝනා වෛරසය මිනිසුන්ට ආසාදනය වූ බවට මෙතෙක් තොරතුරු අනාවරණ වී නැහැ.",
       "URL": "https://www.hirunews.lk/269657/ඇමරිකාවෙන්-ලෝකයට-ඇස්ට්‍රාසෙනෙකා-එන්නත්-කෝටි-6ක්",
       "Category": "International News",
       "Parent URL": "https://www.hirunews.lk/international-news.php?pageID=120"
}