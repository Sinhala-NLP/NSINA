{
       "Source": "hirunews",
       "Timestamp": "Sunday, 09 April 2017 - 16:30",
       "Headline": "පෘථීවියට සමාන ග්‍රහලෝකයකින් පුදුම හිතෙන සොයාගැනීමක්",
       "News Content": "පෘථීවියට සමාන බවට පැවසෙන JG 1132 B නම් ග්‍රහලෝකය වටා වායුගෝලයක් ඇති බව විද්‍යාඥයින් පිරිසක් අනාවරණය කරගෙන තිබෙනවා.\nසෞරග්‍රහ මණ්ඩලයෙන් පිටත පිහිටි ග්‍රහලෝකයක වායුගෝලයක් නිරීක්ෂණය කළ පළමු අවස්ථාව මෙය වීම විශේෂත්වයක්.\nමෙම ග්‍රහලෝකය පෘථීවිය මෙන් එකයි දශම හතරක විශාලත්වයකින් යුක්ත වනවා.\nපෘථීවියට වඩා ආලෝක වර්ෂ 39ක් දුරන් එය පිහිටා ඇති බවයි විද්‍යාඥයින් මේ වනවිට සොයාගෙන ඇත්තේ.\nසෙල්සියස් අංශක 370ක උෂ්ණත්වයකින් යුක්ත මෙම  ග්‍රහලෝකයේ ජලය සහ මීතේන් වායුවේ මිශ්‍රණයකින් එහි වායුගෝලය සැකසී ඇති බවටයි පැවසෙන්නේ.\nසෙල්සියස් අංශක 370ක් තරම් ඉහළ  උෂ්ණත්වයක් පවතින එබැවින් මෙම ග්‍රහ ලෝකයේ ජීවය පැවතීමේ ඉඩක් ඇත්දැයි සැක සහිත බව විද්‍යාඥයින් පෙන්වා දෙනවා.\n2015 වසරේදී මෙම ග්‍රහලෝකය පිළිබඳ පළමු වරට අනාවරණ කර ගැනුනු අතර සුපිරි පෘථීවි ග්‍රහලෝකය ලෙසද එය හදුන්වනු ලබනවා.\nකෙසේ වෙතත් මෙම ග්‍රහලෝකය වටා වායුගෝලයක් ඇති බව අනාවරණය වීමත් සමඟ විද්‍යාඥයින් පුදුමයට පත්ව ඇති බව විදෙස් මාධ්‍ය වාර්තා කරනවා.",
       "URL": "https://www.hirunews.lk/158846/පෘථීවියට-සමාන-ග්‍රහලෝකයකින්-පුදුම-හිතෙන-සොයාගැනීමක්",
       "Category": "International News",
       "Parent URL": "https://www.hirunews.lk/international-news.php?pageID=495"
}