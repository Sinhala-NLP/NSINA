{
       "Source": "hirunews",
       "Timestamp": "Wednesday, 18 March 2020 - 7:40",
       "Headline": "යුරෝපා සංගමයෙන් සංචාරක තහනමක්",
       "News Content": "කොරෝනා වෛරසය පැතිර යාම වලක්වා ගැනීම සඳහා යුරෝපා සංගමයට අයත් රටවල් 26ක දේශසීමා වසා දමමින් අත්‍යාවශ නොවන සියළු ගමන් තහනම් කිරීමට තීරණය කර තිබෙනවා.\nකොරෝනා වෛරසයට එරෙහිව ඒකාබද්ධ උපාය මාර්ගයක් සැකසීම සදහා යුරෝපා සංගමයට අයත් රටවල නායකයින් ඊයේ පස්වරුවේ වීඩියෝ තාක්ෂණය ඔස්සේ සංවාදයක නිරත වූ අතර ඉන් අනතුරුවයි මෙම තීරණය ගෙන ඇත්තේ.\nයුරෝපා සංගමය සිය සාමාජික රටවලට දැනුම්දී ඇත්තේ දින 30ක සංචාර තහනමක් පනවන ලෙසටයි. ඊට හේතු වී ඇත්තේ ඉතාලිය, ස්පාඤ්ඤය සහ ප්‍රංශයේ කොරෝනා වෛරසය සීග්‍ර ලෙස ව්‍යාප්ත වීමයි.\nඉතාලියේ කොරෝනා වෛරසය හේතුවෙන් මිය ගිය ගණන 2503 දක්වා ඉහළ ගොස් තිබෙනවා. එරට රෝගීන් සංඛ්‍යාව 31,506ක්.\nඑමෙන්ම කොරෝනා වෛරසය පැතිර යාම හේතුවෙන් ඇමරිකාවේ ඔහායෝ ප්‍රාන්තයේ පැවැත්වීමට නියමිතව තිබූ ඇමරිකානු ජනාධිපතිවරණයට අදාළ ප්‍රාන්ත මැතිවරණය කල් දමා ඇති බවයි විදෙස් වාර්තා සදහන් කළේ.\nමේ වන විට ඇමරිකාවේ වෛරසය ආසාදනය වූ සංඛ්‍යාව 6423 දක්වා ඉහළ ගොස් තිබෙනවා.\nවෛරසය පාලනය කිරීම සඳහා චීනය නිෂ්පාදනය කළ නව එන්නත රෝගය ආසාදනය වූ පුද්ගලයන්ට ලබාදීමටයි එරට බලධාරීන් තීරණය කර ඇත්තේ. ඊයේ ඇමරිකාව ද එවැනි එන්නතක් අත්හදා බලනු ලැබුවා.\nකොරෝනා වෛරසය පැතිරීම වැළැක්වීම සඳහා ආසියාව දැඩි පියවර ගනිමින් සිටින බව ලෝක සෞඛ්‍ය සංවිධානය පවසනවා. ඔවුන් පෙන්වා දෙන්නේ ආසියාතික රටවලට මෙම වෛරසය පැතිර යාම ඉහළ ගොස් ඇති  බවයි.\nමේ වන විට ලොව පුරා රටවල් 154ක පැතිර යමින් පවතින කොරෝනා වෛරසයෙන් මරණ 7905ක් වාර්තා වන අතර, ආසාදිත සංඛ්‍යාව එක්ලක්ෂ 97,185ක්.",
       "URL": "https://www.hirunews.lk/236724/යුරෝපා-සංගමයෙන්-සංචාරක-තහනමක්",
       "Category": "International News",
       "Parent URL": "https://www.hirunews.lk/international-news.php?pageID=189"
}