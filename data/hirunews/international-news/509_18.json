{
       "Source": "hirunews",
       "Timestamp": "Sunday, 05 March 2017 - 8:54",
       "Headline": "සෝමාලියාවේ සාගතයෙන් පැය 48 කදී 110 ක් මියයයි",
       "News Content": "දරුණු නියගයකට සහ සාගතයකට මුහුණදෙන අප්‍රිකානු - සෝමාලියාවේ පැය 48 ක් තුළ පුද්ගලයන් 110 දෙනෙකු සාගින්නෙන් මියගොස් තිබෙනවා.\nසෝමාලි අග්‍රාමාත්‍ය හසාන් අලි හයරේ ප්‍රකාශ කළේ එය නිරිතදිග සෝමාලියාවේ එක් කලාපයකින් වාර්තාවන බවයි.\nඑහි දුර්භික්ෂ තත්ත්වයක් හටගෙන ඇති අතර, කොළරාව වැනි වසංගත රෝගද පැතිරෙමින් පවතින බව සඳහන්.\nසෝමාලි ජනාධිපති මොහොමඞ් අබ්දුලාහි ෆාර්මජෝ රට තුළ ජාතික ආපදා තත්ත්වයක්ද ප්‍රකාශයට පත් කළා.\nදැන් ප්‍රකාශ වී ඇත්තේ සෝමාලියාවේ නවතම සාගතයෙන් මියගිය මුල් කණ්ඩායමයි.\nඑහෙත් දුර්භික්ෂයේ ප්‍රතිඵල ඊට වඩා දරුණු විය හැකි බව සහන සංවිධාන පෙන්වා දෙනවා.\nසෝමාලියාවේ මිලියන 3 ක් ජනතාව ආහාර අනාරක්ෂිතාවයෙන් පෙළෙන බවයි ජගත් සංවිධානය පෙන්වා දෙන්නේ.\nසෝමාලියාවේ සාගතයට එහි නියං තත්ත්වය විශේෂයෙන් බලපා ඇති අතර, නියඟය ඇතිවූයේ දකුණු සහ නැගෙනහිර අප්‍රිකානු රටවලට බලපා ඇති එල්නිනෝ සංසිද්ධිය හේතුවෙන්.\nමෙහි ගවයන් ඇතුලූ ගෘහස්ථ සතුන් විශාල වශයෙන් මියයමින් පවතින අතර, එම සතුන්ගේ සිරුරු ගොඩගැසී ඇති බව විදෙස් වාර්තා සඳහන් කළා.\nසෝමාලියාවේ 2010 වසරේ සිට 2012 වසර දක්වා පැවති සාගතයෙන් පුද්ගලයන් 260 000 ක් මියගිය අතර, 1992 වසරේ පැවති සාගතයෙන් මියගිය සංඛ්‍යාව දෙලක්ෂ විසි දහසකට අධිකයි.",
       "URL": "https://www.hirunews.lk/156091/සෝමාලියාවේ-සාගතයෙන්-පැය-48-කදී-110-ක්-මියයයි",
       "Category": "International News",
       "Parent URL": "https://www.hirunews.lk/international-news.php?pageID=509"
}