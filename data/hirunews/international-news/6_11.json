{
       "Source": "hirunews",
       "Timestamp": "Monday, 11 September 2023 - 10:22",
       "Headline": "මොරොක්කෝ වැසියන් කාලය සමඟ සටනක",
       "News Content": "2100 කට වැඩි පිරිසකට මරු කැඳවමින් දරුණු භූ කම්පනයකට මුහුණදුන් මොරොක්කෝවේ ජනතාව තම සමීපතමයන් බේරාගැනීම සඳහා කාලය සමඟ සටනක නිරතවෙමින් සිටින බව විදෙස් මාධ්‍ය පවසනවා.\nකඳුකර ප්‍රදේශයක සිදුවූ මෙම භූ කම්පනය හේතුවෙන් යන්ත්‍ර සූත්‍ර භාවිත කිරීමට නොහැකි තත්වයක් උද්ගතව ඇති බවයි එම වාර්තා වැඩිදුරටත් සඳහන් කළේ.\nඒ හේතුවෙන් අතින් සහ සවල්වලින් කඩාවැටුණු ගොඩනැගිලි අතර සිරවී සිටින පිරිස් බේරාගැනීමට ඉතාමත් අසීරු මෙහෙයුමක නිරතවන අතර, ජලය සහ ආහාර නොමැති කමින්ද ඔවුන් අතිශය දුෂ්කර තත්වයකට පත්ව තිබෙනවා.\nමොරොක්කෝව මෙවැනි දරුණු භූමි කම්පාවකට මුහුණදී ඇත්තේ වසර 60 කට පසුවයි.\nරික්ටර් මාපකයේ 6.8 ක ප්‍රබලත්වයකින් යුත් මෙම භූ කම්පනයෙන් අවම වශයෙන් 2,122 කු මියගොස් තවත් 2,421 වැඩි පිරිසක් තුවාල ලබන්නට ඇති බවයි එරට රජයේ වාර්තා සඳහන් කළේ.\nභූ කම්පනයෙන් යුනෙස්කෝ ලෝක උරුම අඩවියක් වන මරකේෂ් හි පැරණි නගරයට ද හානි සිදුව තිබෙනවා.",
       "URL": "https://www.hirunews.lk/347889/මොරොක්කෝ-වැසියන්-කාලය-සමඟ-සටනක",
       "Category": "International News",
       "Parent URL": "https://www.hirunews.lk/international-news.php?pageID=6"
}