{
       "Source": "hirunews",
       "Timestamp": "Sunday, 10 May 2020 - 9:18",
       "Headline": "ඉන්දියාවේ ට්‍රක් රථයක් පෙරළී සංක්‍රමණික සේවකයන් පස්දෙනෙකු ජීවිතක්ෂයට",
       "News Content": "සංක්‍රමණික සේවකයන් ගමන් ගත් ට්‍රක් රථයක් පෙරළී ඉන්දියාවේ මධ්‍ය ප්‍රදේශ් ප්‍රාන්තයේ ඊයේ රාත්‍රියේ සිදුවූ අනතුරකින් පුද්ගලයන් පස්දෙනෙකු ජීවිතක්ෂයට පත්වී තවත් 15 දෙනෙකු තුවාල ලබා තිබෙනවා.\nප්‍රාන්ත අගනුවර වන බෝපාල් නුවරට කිලෝමීටර 200ක් ඈතින් වූ ගම්මානයකදී ඔවුන් අනතුරට ලක්වී ඇත්තේ උත්තර් ප්‍රදේශ් ප්‍රාන්තයේ නගරයක් වෙත අඹ පැටවූ ට්‍රක් රථයක ගමන් ගනිමින් සිටියදියි.\nඔවුන් සියලුදෙනාම කොරෝනා වෛරසය සඳහා පරීක්ෂාවට ලක් කර ඇති අතර, එක් අයෙකු එම රෝග ලක්ෂණ පෙන්නුම් කර ඇති බව සඳහන්.\nමෙම සිද්ධිය වාර්තාවන්නේ මහාරාෂ්ට්‍ර ප්‍රාන්තයේ දුම්රිය මාර්ගයකදී සංක්‍රමණික සේවකයන් දහසය දෙනෙකු දුම්රියකට යටවී මියයාමේ සිද්ධියෙන් දින දෙකකට පසුවයි.\nඉන්දියාවේ කොරෝනා වෛරස් ආසාදිත සංඛ්‍යාව මේ වනවිට 62,000 ඉක්මවා ඇති අතර, එරටින් මරණ 2,000 කට වැඩි සංඛ්‍යාවක්ද වාර්තාවී තිබෙනවා.",
       "URL": "https://www.hirunews.lk/240429/ඉන්දියාවේ-ට්‍රක්-රථයක්-පෙරළී-සංක්‍රමණික-සේවකයන්-පස්දෙනෙකු-ජීවිතක්ෂයට",
       "Category": "International News",
       "Parent URL": "https://www.hirunews.lk/international-news.php?pageID=182"
}