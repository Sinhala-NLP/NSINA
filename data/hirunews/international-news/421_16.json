{
       "Source": "hirunews",
       "Timestamp": "Thursday, 16 November 2017 - 12:31",
       "Headline": "ඉන්දියාවේ සුක්ෂම බැංකු සොරකමක්",
       "News Content": "උමඟක් හාරා එතුළින් ගොස් රාජ්‍ය බැංකුවක් බිඳින ලද සොර කණ්ඩායමක් පිළිබඳව බටහිර ඉන්දියාවේ මුම්බායි නගරයෙන් වාර්තාවනවා.\nමාස කීපයක් රහසිගතව කණින ලද මීටර් අටක් (අඩි විසි පහක්) දිග උමඟ තුළින් සොරු කණ්ඩායම පිවිස ඇත්තේ ඉන්දීය ආණ්ඩුවේ අයිතිය සහිත බැරෝඩා (Bank of Baroda) බැංකුවට බවයි බීබීසී පුවත් සේවය වාර්තා කරන්නේ.\nඋමඟ හැරීමට ඔවුන් මාස හතරක පමණ කාලයක් ගත කරන්නට ඇතැයි ඉන්දීය පොලිසිය සැකපලකරනවා.\nඋමඟින් බැංකුවට ඇතුල් වූ සොරුන් විසින් එහි තිබුණ මුදල් සහ රන් ආභරණවලින් කොටසක් පැහැර ගනු ලැබ ඇති බවයි ඉන්දීය පොලිසිය පවසන්නේ.\nපැහැර ගනු ලැබ ඇති මුදල් ප්‍රමාණය සහ රන් ආභරණවල වටිනාකම තවමත් ඇස්තමේන්තු කර නැහැ.\nඉන්දීය පොලිසිය ප්‍රකාශ කරන ආකාරයට 'බැරෝඩා' බැංකුවට යාබද ගොඩනැගිල්ලක් කුලියට ගත් සොරුන් කණ්ඩායම, තම රහසිගත සැලසුම ආවරණය කර ගැනීම සඳහා එහි වෙළෙඳසැලක් ආරම්භ කර ඇති බවද බීබීසී පුවත් සේවය සඳහන් කරනවා.\nඋමඟ හාරා ඇත්තේ මෙම වෙළෙඳසැල තුළ සිටයි.\nපසුගියදා රාත්‍රියේ බැංකුව කොල්ල කෑමෙන් අනතුරුව එම සැක කටයුතු පුද්ගලයන් අතුරුදහන් ව ඇති බවයි සඳහන් වන්නේ.\nඑම බැංකු සොරකම වාර්තා වීමත් සමඟ ජනතාව කැළඹීමට පත්ව ඇති බවයි වාර්තාවන්නේ. බැංකුවේ ඇති සේප්පු 225 න් 30ක් කඩා ඒවායේ තැන්පත් කර තිබුණ දෑ පැහැර ගෙන ගොස් ඇතැයි පොලිසිය සඳහන් කර තිබෙනවා.\nසැකකරුවන් කවුරුන්ද යන්න තවම හඳුනා ගෙන නොමැති බවයි බිබීසී පුවත් සේවය වාර්තා කරන්නේ.",
       "URL": "https://www.hirunews.lk/176176/ඉන්දියාවේ-සුක්ෂම-බැංකු-සොරකමක්",
       "Category": "International News",
       "Parent URL": "https://www.hirunews.lk/international-news.php?pageID=421"
}