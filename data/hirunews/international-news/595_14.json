{
       "Source": "hirunews",
       "Timestamp": "Monday, 22 August 2016 - 16:59",
       "Headline": "අතුරුදන් වූ ඉන්දීය ගුවන් හමුදා යානයේ බවට සැලකෙන සුන්බුන් මුහුදු පත්ලෙන් මතුවේ",
       "News Content": "පසුගිය ජුලි 22 වන දා පුද්ගලයන් 29 දෙනෙකු සමඟ දකුණු ඉන්දියාවේ චෙන්නායි වෙරළට ඔබ්බෙන් ගුවනේදී අතුරුදන් වූ ඉන්දීය ගුවන් හමුදා යානයේ බවට සැලකිය හැකි සුන්බුන් මුහුදු පත්ලේ නිරීක්ෂණය කළ බව ඉන්දීය භූ විද්‍යා සමීක්ෂණ ආයතනය ප්‍රකාශ කළා.\nඉන්දීය ගුවන් හමුදාවට අයත් ඒ.එන්. 32 ගුවන් යානයේ සුන්බුන් සෙවීම සඳහා නෞකා 17ක්, සබ්මැරීනයක් සහ ගුවන් යානා 23ක් යොදා ගැනුණා.\nසුන්බුන් පිළිබද තොරතුරු ලැබී ඇත්තේ ඉන්දීය භූ විද්‍යා සමීක්ෂණ ආයතනයට අයත් සමුද්‍ර රත්නකාර් නමැති ගවේෂණ නෞකාවටයි එමගින් මුහුදු පත්ලේ පවතින වස්තූන් පිළිබද තොරතුරු ලබා ගැනීම සඳහා විශේෂ සෝනාර් උපකරණ සවි කර තිබෙනවා.\nකෙසේ නමුත්, මීටර් 3500ක් පමණ ගැඹුර, මුහුදු පත්ලේ පවතින මෙම සුන්බුන් අතුරුදන් වූ ගුවන් යානයේ ද යන්න තවදුරටත් සොයා බැලිය යුතු බව ඉන්දීය බලධාරීන් ප්‍රකාශ කළා.",
       "URL": "https://www.hirunews.lk/141230/අතුරුදන්-වූ-ඉන්දීය-ගුවන්-හමුදා-යානයේ-බවට-සැලකෙන-සුන්බුන්-මුහුදු-පත්ලෙන්-මතුවේ",
       "Category": "International News",
       "Parent URL": "https://www.hirunews.lk/international-news.php?pageID=595"
}