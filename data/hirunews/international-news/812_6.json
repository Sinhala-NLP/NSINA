{
       "Source": "hirunews",
       "Timestamp": "Sunday, 18 August 2013 - 8:09",
       "Headline": "ඩයනා කුමරියගේ මරණය ගැන නව අභිරහසක්.",
       "News Content": "1997 වසරේ අගෝස්තු 31 වැනිදා එනම්, මීට වසර 16 කට පෙර පැරිසියේ උමං මාර්ගයක් තුළදී මාරක රිය අනතුරකින් මියගිය ඩයනා කුමරියගේ මරණය පිළිබඳ නව තොරතුරු රැසක් හෙළිවී ඇතැයි බ්‍රිතාන්‍ය වාර්තා සඳහන් කළා. වයස 36 ක්ව සිටියදී ඇය සමග මෙම අනතුරට මුහුණදුන් බ්‍රිතාන්‍ය සුපිරි සාප්පු සංකීර්ණ හිමිකරුවෙකුගේ පුතෙකු වන ඩෝඩි අල්ෆයාඞ් ද ජීවිතක්ෂයට පත්වුණා. 1999 වසරේ සිද්ධිය පිළිබඳව ප්‍රංශයේ පැවැත්වූ පරීක්ෂණයකදී හෙළිවූයේ ඔවුන් ගමන් කළ රථයේ රියදුරු හෙන්රි පෝල් අධික ලෙස බීමත්ව අධික වේගයෙන් රිය පදවා ඇති බවයි. මෙය කුමන්ත්‍රණයක ප්‍රතිඵලයක් බවට ඩෝඩි ෆයාඞ්ගේ පවුලේ සාමාජිකයන්ගෙන් චෝදනා එල්ලවූ අතර ඩයනා කුමරියට ආදරය කළ ලෝකවාසීන් ඒ පිළිබඳ දැක්වූයේ දැඩි කුතුහලයක්. කෙසේ නමුත් බ්‍රිතාන්‍යය විසින් 2008 වසරේදී බ්‍රිතාන්‍ය පැවැත්වූ පරීක්ෂණයේදී මෙය රියදුරුගේ නොසැලකිල්ල මත සිදුවූ අනතුරක් ලෙස නිගමනකට එළඹුණා.\nකෙසේ නමුත් සිද්ධියට අදාළ නව තොරතුරු මේ වනවිට ස්කොට්ලන්ඞ්යාඞ් පොලීසිය වෙත ලැබී ඇති බව සඳහන්. එම තොරතුරු බ්‍රිතාන්‍ය හමුදා මූලාශ්‍ර වෙතින් ලැබී ඇති බවයි වාර්තාවන්නේ. එහෙත් ඒවා මෙතෙක් ප්‍රසිද්ධ කිරීමට බ්‍රිතාන්‍ය ආරක්ෂක අංශ මැලිවී සිටිනවා. එමෙන්ම ස්කොට්ලන්ඞ්යාඞ් පොලීසිය ප්‍රකාශ කළේ ලැබී ඇති තොරතුරුවල විශ්වසනීයත්වය පිළිබඳව සොයා බලන නමුදු ඩයනා කුමරියගේ මරණය පිළිබඳ නව පරීක්ෂණයක් ආරම්භ කිරීමට සූදානම් නොමැති බවයි.",
       "URL": "https://www.hirunews.lk/65305/ඩයනා-කුමරියගේ-මරණය-ගැන-නව-අභිරහසක්",
       "Category": "International News",
       "Parent URL": "https://www.hirunews.lk/international-news.php?pageID=812"
}