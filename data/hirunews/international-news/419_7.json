{
       "Source": "hirunews",
       "Timestamp": "Friday, 24 November 2017 - 18:43",
       "Headline": "Update : ඊජිප්තුවේ දේවස්ථානයකට එල්ලවු ප්‍රහාරයෙන් මියගිය සංඛ්‍යාව 235ක් දක්වා ඉහළට",
       "News Content": "ඊජිප්තුවේ දේවස්ථානයක දේව මෙහෙය අතරතුර එල්ලවු සන්නද්ධ ප්‍රහාරයෙන් මියගිය සංඛ්‍යාව 235 ක් දක්වා ඉහළගොස් තිබෙනවා.\nවිදෙස් වාර්තා පෙන්වා දෙන්නේ ඊජිප්තු කැරළි කණ්ඩායමක් විසින් සාමාන්‍ය වැසියන් ඉලක්ක කර මෙවැනි දරුණුතම ප්‍රහාරයක් එල්ල කළ පළමු අවස්ථාව මෙය බවයි.\nප්‍රහාරය එල්ලවු දේවස්ථානය පිහිටි උතුරු සිනායි ප්‍රාන්තය අයි එස් කැරළිකරුවන් ක්‍රියාකාරී ප්‍රදේශයක් ලෙසට සැලකෙනවා.\nකෙසේවෙතත් මෙම ප්‍රහාරයේ වගකීම මෙතෙක් කිසිදු පාර්ශවයක් හෝ භාරගෙන නැහැ.\nFriday, 24 November 2017 - 20.54\n------------------------------------------------------------\nඊජිප්තුවේ දේවස්ථානයකට එල්ලවු බෝම්බ සහ වෙඩි ප්‍රහාරයෙන් මියගිය සංඛ්‍යාව 200 ක් දක්වා ඉහළගොස් තිබෙනවා.\nසිකුරාදා දේව මෙහෙය අවසන්වීමත් සමගයි ප්‍රහාරය එල්ලවී ඇත්තේ.\nතුවාල ලැබු 125 දෙනෙකු පමණ රෝහල්ගත කර තිබෙනවා.\nFriday, 24 November 2017 - 20.31\n------------------------------------------------------------\nඊජිප්තුවේ දේවස්ථානයකට එල්ලවු සන්නද්ධ ප්‍රහාරයෙන් මියගිය සංඛ්‍යාව 155 ක් දක්වා ඉහළගොස් තිබෙනවා.\nතවත් විශාල පිරිසක් තුවාල ලබා රොහල්වල ප්‍රතිකාර ලබමින් පසුවන බවයි විදෙස් පුවත් සේවා සඳහන් කළේ.\nඔවුන්ගෙන් ඇතැම් පුද්ගලයන්ගේ තත්වය බරපතල බව ද සඳහන්.\nසිකුරාදා දේව මෙහෙය අවසන් වන අවස්ථාවේ වාහන 4 කින් පැමිණි සන්නද්ධ පුද්ගලයන් වෙඩි තැබීම සිදුකර තිබෙනවා.\nFriday, 24 November 2017 - 19.16\n------------------------------------------------------------\nඊජිප්තුවේ උතුරු සිනායි ප්‍රදේශයේ දේවස්ථානයකට එල්ලවු ප්‍රහාරයකින් පුද්ගලයන් 85 දෙනෙකු ජීවිතක්ෂයට පත්වී තිබෙනවා.\nතවත් 80 කට වැඩි පිරිසක් තුවාල ලබා ඇති බවයි විදෙස් මාධ්‍ය වාර්තා කළේ.\nමෙය ත්‍රස්ත ප්‍රහාරයක් බවට සැක කෙරෙනවා.\nදේවස්ථානයට බෝම්බ සහ වෙඩි ප්‍රහාරයක් එල්ලවී ඇතැයි සඳහන්.\nමෙම ප්‍රහාරය සැලවු වහාම ජනාධිපති අබ්දෙල් ෆටා අල් සිසි ආරක්ෂක මණ්ඩලයේ හදිසි රැස්වීමක් කැඳවා තිබෙනවා.\nවසර 3 ක පමණ කාලයක සිට ඊජිප්තු ආරක්ෂක අංශ එරට ක්‍රියාත්මක ඉස්ලාමීය කැරළිකරුවන්ට එරෙහි මෙහෙයුම් ක්‍රියාත්මක කරනවා.\nකැරළිකරුවන්ගේ ප්‍රහාර හමුවේ මේවන විට පොලිස් සහ හමුදා සාමාජිකයන් ද ඇතුලුව සාමාන්‍ය වැසියන් විශාල සංඛ්‍යාවකට ජීවිත අහිමිවී තිබෙනවා.\nඉස්ලාමීය කැරළිකරුවන්ගේ ප්‍රධාන ඉලක්කය ආරක්ෂක අංශ සාමාජිකයන් වුව ද ඇතැම්විට සාමාන්‍ය ජනතාව ද ඉලක්ක කර ගනිමින් ප්‍රහාර එල්ලකරන බවයි විදෙස් පුවත් සේවා පෙන්වා දෙන්නේ.",
       "URL": "https://www.hirunews.lk/176856/update-ඊජිප්තුවේ-දේවස්ථානයකට-එල්ලවු-ප්‍රහාරයෙන්-මියගිය-සංඛ්‍යාව-235ක්-දක්වා-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=419"
}