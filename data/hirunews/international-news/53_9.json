{
       "Source": "hirunews",
       "Timestamp": "Saturday, 16 April 2022 - 7:49",
       "Headline": "කීව් අගනුවර ආසන්නයේ සිවිල් වැසියන්ගේ මළ සිරුරු 900ක්",
       "News Content": "රුසියානු හමුදා ඉවත් කරගත් කීව් අගනුවර තදාසන්න කලාපයේ සිවිල් වැසියන්ගේ මළ සිරුරු 900කට අධික සංඛ්‍යාවක් සොයාගත් බව යුක්රේන අගනුවර පොලිස් ප්‍රධානියා ප්‍රකාශ කළා.\nඉන් මළ සිරුරු 350ක් සොයාගෙන ඇත්තේ බුචා නගරයෙන්.\nමේ අතර, යුක්රේන අගනුවරට පිටතින් පිහිටි ගුවන් යානා නාශක සහ නෞකානාශක මිසයිල නිෂ්පාදනාගාරයකට බෝම්බ හෙලූ බව රුසියාව ප්‍රකාශ කළා.\nතම දේශසීමාව තරණය කොට යුක්රේන හෙලිකොප්ටර් යානා මගින් එල්ල කළ ප්‍රහාරයකට ප්‍රතිචාර ලෙස එම ප්‍රහාරය දියත් කළ බවයි.\nඑමෙන්ම කළු මුහුදේ රුසියානු නෞකා බල ඇණිය මෙහෙයවූ මොස්ක්වා නෞකාව යුක්රේන නෙප්චූන් මිසයිල දෙකකින් විනාශ වූ බවටයි ඇමරිකානු බුද්ධි අංශ සැක පළ කරන්නේ.\nපිපිරීමත් සමඟ එහි සිටි 510ක් වන කාර්ය මණ්ඩලය ඉවත් කරගත් බව රුසියාව ප්‍රකාශ කළද එලෙස මුදාගැනීමට හැකි වී ඇත්තේ 58 දෙනෙකු පමණක් බව කීව් නුවර සිටින හිටපු රුසියානු මන්ත්‍රීවරයෙකු ප්‍රකාශ කළා.\nමොස්ක්වා නෞකාව මුහුදුබත්වීමත් සමඟ එහි රුව ඇතුළත්ව නිකුත් කෙරුණු මුද්දරය මිල දී ගැනීම සඳහා යුක්රේන ජාතිකයන් කීව් නුවර පෙළගැසී සිටි අයුරු විදෙස් මාධ්‍ය මගින් විකාශය කළා.\nමේ අතර, පසුගිය පෙබරවාරි 24 වනදා රුසියානු ආක්‍රමණය ආරම්භ වූ දා පටන් යුක්රේනයෙන් මිලියන 5ක ජන කොටසක් පලාගොස් ඇති බව ජගත් සංවිධානය පවසනවා.\nඑමඟින් සඳහන් කළේ එය දෙවන ලෝක යුද්ධයෙන් පසු යුරෝපයේ වේගයෙන්ම වර්ධනය වන සරණාගත අර්බුදය බවයි.\nඑක්සත් ජාතීන්ගේ සරණාගත කොමිසම ප්‍රකාශ කරන පරිදි යුක්රේන ජාතිකයන් 4,796,245 දෙනෙකු පෙබරවාරි 24 වනදායින් පසු සිය රටෙන් නික්මී තිබෙනවා.\nඑමෙන්ම ජාත්‍යන්තර සංක්‍රමික සංවිධානය ප්‍රකාශ කරන පරිදි තවත් මිලියන හතකට අධික යුක්රේන ජාතිකයන් සිය නිවෙස්වලින් නික්මී තවදුරටත් යුක්රේනයේ අවතැන්ව සිටින බව සඳහන්.\nවෙනත් රටවලින් පැමිණ යුක්රේනයේ සිටි 215,000ක් පමණ පිරිසක්ද අසල්වැසි රටවල පලාගොස් ඇති බවයි අනාවරණ වී ඇත්තේ.\nයුක්රේන සරණාගතයන් වැඩිම පිරිසක් එනම්, මිලියන 2.7ක් පෝලන්තයට පලාගොස් ඇති අතර, රුමේනියාවට පැමිණි සංඛ්‍යාව 725,000කට අධිකයි.\nයුක්රේනයේ යුද්ධයෙන් පලා යන සිවිල් වැසියන්ගෙන් සියයට 90ක්ම කාන්තාවන් සහ ළමයින් බවයි ජගත් සංවිධාන වාර්තා පෙන්වා දෙන්නේ.",
       "URL": "https://www.hirunews.lk/302046/කීව්-අගනුවර-ආසන්නයේ-සිවිල්-වැසියන්ගේ-මළ-සිරුරු-900ක්",
       "Category": "International News",
       "Parent URL": "https://www.hirunews.lk/international-news.php?pageID=53"
}