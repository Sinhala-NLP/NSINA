{
       "Source": "hirunews",
       "Timestamp": "Sunday, 12 September 2021 - 13:37",
       "Headline": "සැප්තැම්බර් 11 ප්‍රහාරයේ විමර්ශන ලිපිගොනු මුල්වරට විවෘත කෙරේ",
       "News Content": "මීට විසි වසරකට පෙර 2001 වසරේ සැප්තැම්බර් 11 වැනිදා අමෙරිකාවට එල්ල වූ ත්‍රස්ත ප්‍රහාරයේ විමර්ශන වාර්තා ලිපිගොනු ඊයේ ප්‍රථම වරට හෙළිදරව් කෙරුණා.\nඒ, ජනපති ජෝ බයිඩ්න් නිකුත් කළ නියෝගයකින්.\nඅදාළ විමර්ශන ලිපිගොනු විවෘත නොකර ත්‍රස්ත ප්‍රහාරයේ විසිවන අනුස්මරණ උත්සවවලට සහභාගි නොවන්නැයි ප්‍රහාරයෙන් විපතට පත් පවුල්වල සාමාජිකයින් අමෙරිකානු ජනපතිවරයාගෙන් ඉල්ලීමක්ද කර තිබුණා.\nසැප්තැම්බර් 11 ප්‍රහාරයේදී ගුවන් යානා පැහැරගත් 19 දෙනාගෙන් 15 දෙනෙකුම සෞදි ජාතිකයින්. ඔවුන්ගේ ක්‍රියාකාරකම් පිළිබඳව සෞදි බලධාරීන් දැනුවත් වී සිටි බවට චෝදනා එල්ල වී තිබුණා.\nප්‍රහාරයෙන් මියගිය අයගේ පවුල්වල සාමාජිකයින් විශේෂයෙන් අවධානය යොමුකර ඇත්තේ එලෙස ඊට සෞදි රජයේ සම්බන්ධයක් පැවතුනේද යන්න පිළිබඳවයි. විපතට පත්වූවන්ගේ ඇතැම් පවුල් දැනටමත් සෞදි රජයට එරෙහිව වන්දි ඉල්ලා නඩු පවරා අවසන්.\nප්‍රකාශයට පත්කර ඇති විමර්ශන වාර්තාවලින් ප්‍රහාරයට සම්බන්ධ සෞදි ජාතිකයින්, සෞදි අරාබියේ සිටින ඔවුන්ගේ සඟයින් අතර සිදුවූ සංවාද ද හෙලිදරව් කර තිබෙනවා. එහෙත්, ප්‍රහාරයට සෞදි රජයේ සම්බන්ධයක් පැවති බවට එහිදී කිසිදු සාක්ෂියක් ඉදිරිපත් වී නැහැ.\nකෙසේ නමුත්, දැන් මෙලෙස හෙලිදරව් කර ඇත්තේ අදාළ විමර්ශන කමිටුවේ පිටු 28 ක වාර්තාවෙන් සංස්කරණය කළ පිටු 16 ක් පමණයි.",
       "URL": "https://www.hirunews.lk/282012/සැප්තැම්බර්-11-ප්‍රහාරයේ-විමර්ශන-ලිපිගොනු-මුල්වරට-විවෘත-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=95"
}