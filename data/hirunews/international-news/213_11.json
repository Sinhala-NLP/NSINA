{
       "Source": "hirunews",
       "Timestamp": "Sunday, 22 December 2019 - 8:09",
       "Headline": "මාලි රාජ්‍යයේ ප්‍රංශ හමුදා මෙහෙයුමකින් ත්‍රස්තවාදීන් 33 දෙනෙකු මරුට",
       "News Content": "අප්‍රිකානු මාලි රාජ්‍යයේ සිය හමුදා සිදුකළ මෙහෙයුමකින් ත්‍රස්තවාදීන් 33 දෙනෙකු ජීවිතක්ෂයට පත්වූ බව ප්‍රංශ ජනාධිපති එම්මානුවෙල් මැක්‍රොන් පවසනවා.\nඔහු මේ බව ප්‍රකාශ කළේ තවත් අප්‍රිකානු රාජ්‍යයක් වන අයිවරිකෝස්ට් හිදියි.\nකලාපය තුළ ක්‍රියාත්මක වන ඉස්ලාමීය අන්තවාදී කණ්ඩායම්වලට එරෙහි සටනට ප්‍රංශ හමුදා දායකත්වය අඛණ්ඩව ලබාදෙන බවයි ඔහු සඳහන් කළේ.\n2013 වසරේ සිට ප්‍රංශ හමුදා, මාලි රාජ්‍යයේ රැඳී සිටින අතර, දැනට එහි සිටින භට පිරිස 4500 කට අධිකයි. ඔවුන් මාලි මෙන්ම මොරිටේනියාව, නයිජර්, බර්කීනා-ෆාසෝ සහ චැඩ් රාජ්‍යයන්හි ඉස්ලාමීය අන්තවාදී කණ්ඩායම්වලට එරෙහි මෙහෙයුම් සඳහා දායකවනවා.\nප්‍රංශ ජනාධිපතිවරයා කියා සිටියේ මාලි රාජ්‍යයේ මොප්ටි ප්‍රදේශයේ ඊයේ සිදුකළ මෙහෙයුමකදී මෙලෙස අන්තවාදී සන්නද්ධ සාමාජිකයන් 33 දෙනෙකු මියගිය බවයි.",
       "URL": "https://www.hirunews.lk/230724/මාලි-රාජ්‍යයේ-ප්‍රංශ-හමුදා-මෙහෙයුමකින්-ත්‍රස්තවාදීන්-33-දෙනෙකු-මරුට",
       "Category": "International News",
       "Parent URL": "https://www.hirunews.lk/international-news.php?pageID=213"
}