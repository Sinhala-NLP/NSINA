{
       "Source": "hirunews",
       "Timestamp": "Saturday, 05 September 2015 - 8:42",
       "Headline": "ලොවම හැඬ වූ සිරියානු දරුවා අයිලාන් කුර්දි, උපන් ගමේදී මිහිදන් කෙරේ",
       "News Content": "සිරියානු යුද්ධයෙන් පළා ගිය පවුලක තුන් හැවිරිදි අයිලාන් කුර්දි ලොව පුරා සංක්‍රමණිකයන් පිළිබඳ නව ප්‍රවනතාවක් ඇති කිරීමට සමත් වී තිබෙනවා. අයිලාන් ඇතුළු පවුලේ සාමාජිකයන් අනාරක්ෂිත බෝට්ටුවක නැගී යුරෝපයට ළඟාවීමට උත්සාහ කළ ද අවාසනාවන්ත ලෙස එම යාත්‍රාව පසුගිය බදාදා මුහුදේ ගිලූණේ ඔහුගේ මව, සොහොයුරා ඇතුළු 15 දෙනෙකු ජීවිතක්ෂයට පත් කරමින්. අනතුරේදී දිවි ගලවා ගත්තේ අයිලාන්ගේ පියා වන අබ්දුල්ලා පමණයි. තුර්කි වෙරළට ගොඩ ගසා තිබූ අයිලාන්ගේ අප්‍රාණික සිරුරේ ඡායාරූපය සමාජ ජාල වල පැතිර ගියේ විදුලි වේගයෙන්.\nරතු පැහැ ටී - ෂර්ට් එකක් හැඳ කළු සපත්තු පැළඳ, මුහුණේ සිනාව වියැකී වැලිවලින් වැසී, මුහුදට වැද නමස්කාර කරන ආකාරයෙන් තිබූ ඔහුගේ සිරුරේ ඡායාරූපය ලොව පුරා සංක්‍රමණික අර්බුදයේ සංකේතයක් බවට පත්වුණා. අයිලාන්ගේ පවුලේ සාමාජිකයන්ට රැකවරණ ලබාදීම ප්‍රතික්ෂේප කිරීම නිසා කැනඩාව, ඇතැම් රටවල උදහසට ද ලක්ව තිබෙනවා. අයිලාන්ගේ සිද්ධිය යුරෝපයේ රටවල සංක්‍රමණිකයන් පිළිබඳ ප්‍රතිපත්තිමය වෙනස්කම්වලට ද මුල් වුණා. ජර්මනිය, ප්‍රංශය ඇතුළු රටවල් සිරියානු සංක්‍රමණිකයන් වැඩි වශයෙන් භාර ගැනීමට පොරොන්දු වූ අතර ඔවුන් සඳහා ඩොලර් මිලියන 100ක සහනාධාර ලබාදීමට බ්‍රිතාන්‍යය එකඟ වුණා.\nහංගේරියාවේ රැදී සිටින සිරියානුවන් ඇතුළු මැදපෙරදිග සහ උතුරු අප්‍රිකානු සංක්‍රමණිකයන්ට තම රටට ඇතුළුවීමට ඔස්ට්‍රියාව ඊයේ දේශසීමා විවෘත කළේ ද මෙම නව ප්‍රවනතාව සමඟයි. සර්බියාව, හංගේරියාව ඇතුළු නැගෙනහිර යුරෝපීය රටවල් හරහා බටහිර යුරෝපයට සංක්‍රමණිකයන් ඇතුළුවීමේ පිවිසුම ඔස්ට්‍රියාවයි.\nමේ අතර, තුර්කි වෙරළට ගොඩ ගසා තිබූ අයිලාන් කුර්දිගේ දේහය ඔහු උපන් සිරියාවේ කොබානි ප්‍රදේශයේදී ඊයේ මිහිදන් කර තිබෙනවා.\nමෙලොව හැර ගිය කුඩා පුතු අයිලාන් කුර්දි තුර්කි වෙරළේ ගොඩ ගසා සිටි අයුරු...\nඅයිලාන් කුර්දිගේ පියා\nඅයිලාන් කුර්දි වෙනුවෙන් සමාජ ජාල වෙබ් අඩවි වල පල කර තිබූ ඡායාරූප\nමෙලොව හැරයාමට පෙර අයිලාන් කුර්දි සිටි අයුරු...\nඅයිලාන් කුර්දිගේ දේහය ඔහු උපන් සිරියාවේ කොබානි ප්‍රදේශයේදී ඊයේ (04) මිහිදන් කළ අයුරු...",
       "URL": "https://www.hirunews.lk/116007/ලොවම-හැඬ-වූ-සිරියානු-දරුවා-අයිලාන්-කුර්දි-උපන්-ගමේදී-මිහිදන්-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=707"
}