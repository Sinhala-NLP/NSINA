{
       "Source": "hirunews",
       "Timestamp": "Friday, 01 May 2015 - 13:07",
       "Headline": "නේපාල භූ කම්පනයේ මරණ සංඛ්‍යාව 6200 ඉක්මවයි",
       "News Content": "පසුගිය සෙනසුරාදා රික්ටර් පරිමාණයේ 7.8 ක ප්‍රබල භූ කම්පනයකට මුහුණදුන් නේපාලයේ අති දැවැන්ත විනාශයක් සිදුව ඇති බව ජාත්‍යන්තර රතු කුරුස සංවිධානය පවසනවා. එමගින් සඳහන් කළේ භූ කම්පනයේ කේන්ද්‍රය පිහිටි ප්‍රදේශයේ නගර සහ ගම්මාන සියල්ලම පාහේ මුළුමනින්ම විනාශයට පත්ව ඇති බවයි. දිවි ගලවා ගත් පුද්ගලයන් ද දැඩි දුෂ්කරතාවන්ට මුහුණ දෙන බව රතු කුරුසිය සඳහන් කළා. මේ අතර, භූ කම්පනයෙන් මියගිය සංඛ්‍යාව මේ වනවිට 6204 දක්වා ඉහළ ගොස් ඇති බව නේපාල ආපදා මෙහෙයුම් මධ්‍යස්ථානය ප්‍රකාශ කළා. 13,932 දෙනෙකු එහිදී තුවාල ලබා ඇති බව වාර්තා වනවා. ජීවිතහානි සංඛ්‍යාව 10,000 දක්වා ඉහළ යා හැකි බවයි නේපාල අග්‍රාමාත්‍යවරයා ප්‍රකාශ කළේ.\nමේ අතර, බ්‍රිතාන්‍ය හමුදාවේ නේපාල - ගුර්කා බලකාය පිහිටුවා වසර 200 ක් ගතවීම ලන්ඩනයේදී ඊයේ සමරනු ලැබුවා. සමරුවේදී නේපාල භූ කම්පන ඛේදවාචකය ද සිහිපත් කෙරුණු බව සඳහන්. නේපාලයේ භූ කම්පන සහන මෙහෙයුම්වලට ද ගුර්කා සෙබලූන් එක්ව සිටිනවා. බ්‍රිතාන්‍යයේ රැජිනට අයත්, ගුර්කා බලකාය 1815 වසරේ පිහිටුවනු ලැබූයේ පළමුවන ලෝක යුද්ධයේදී බ්‍රිතාන්‍ය හමුදාවලට සහය වීමටයි.",
       "URL": "https://www.hirunews.lk/108646/නේපාල-භූ-කම්පනයේ-මරණ-සංඛ්‍යාව-6200-ඉක්මවයි",
       "Category": "International News",
       "Parent URL": "https://www.hirunews.lk/international-news.php?pageID=738"
}