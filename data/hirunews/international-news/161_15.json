{
       "Source": "hirunews",
       "Timestamp": "Friday, 02 October 2020 - 21:07",
       "Headline": "ලෝක නායකයන් රැසක් ජනපති ට්‍රම්ප්ට ඉක්මන් සුවය පතයි (වීඩියෝ)",
       "News Content": "ඇමරිකානු ජනාධිපති ඩොනල්ඩ් ට්‍රම්ප් සහ මෙලානියා ට්‍රම්ප්ට කොරෝනා වෛරසය ආසාදනය සම්බන්ධයෙන් ජනපති ට්‍රම්ප්ගේ නිල වෛද්‍යවරයා විසින් නිවේදනයක් නිකුත් කර තිබෙනවා.\nවෛද්‍ය ෂෝන් කොන්ලේ ධවල මන්දිරයේ සිට නිකුත් කළ එම නිවේදනයේ දැක්වෙන්නේ කොරෝනා ආසාදනය වූ ජනපති ට්‍රම්ප් සහ ආර්යාව සුවපත් වීමේ කාලසමය ධවල මන්දිරය තුළ ගත කිරිමට සැළසුම් කර ඇති බවයි.\nවෛරසය ආසාදනය වනවිට ඔවුන් දෙදෙනාම යහපත් සෞඛ්‍ය තත්ත්වයෙන් සිටි බවද එහි වැඩිදුරටත් සඳහන්.\nජනපති ට්‍රම්ප්ගේ සෞඛ්‍ය තත්ත්වය පිළිබඳව ධවල මන්දිරයේ වෛද්‍ය කණ්ඩායම් මෙන්ම රට තුළ සිටින විශිෂ්ඨතම වෛද්‍ය වෘත්තිකයන්ගේ සහ ආයතනවල සහයද ලබාගැනෙනවා.\nඑමෙන්ම ප්‍රතිකාර ලබන අතරතුර ජනාධිපතිවරයා බාධාවකින් තොරව සිය රාජකාරි කටයුතුවල නිරතවනු ඇති බවයි ඔහුගේ නිල වෛද්‍යවරයා නිකුත් කළ නිවේදනයේ දැක්වෙන්නේ.\nමේ අතර, කොරෝනා ආසාදනය වූ සිය මිතුරු ජනපති ට්‍රම්ප් සහ මෙලානියා ට්‍රම්ප්ට ඉක්මන් සුවය ප්‍රාර්ථනා කරමින් ඉන්දීය අග්‍රාමාත්‍ය නරේන්ද්‍ර මෝදි ට්විටර් පණිවුඩයක් යොමුකර තිබෙනවා.\nබ්‍රිතාන්‍ය අගමැති බොරිස් ජොන්සන් ඇතුළු තවත් ලෝක නායකයන් රැසක්ම ජනපති ට්‍රම්ප්ට ඉක්මන් සුවය පතා පණිවුඩ නිකුත් කළ අතර, චීන ග්ලෝබල් ටයම්ස් පුවත්පතේ කතුවරයා ට්විටර් පණිවුඩයක් නිකුත් කරමින් ප්‍රකාශ කළේ කොවිඩ් 19 වෛරසය නොතකා හැරීමේ වරදට ජනපති ට්‍රම්ප් සහ ආර්යාවට මෙලෙස වන්දි ගෙවීමට සිදුව ඇති බවයි.",
       "URL": "https://www.hirunews.lk/251664/ලෝක-නායකයන්-රැසක්-ජනපති-ට්‍රම්ප්ට-ඉක්මන්-සුවය-පතයි-වීඩියෝ",
       "Category": "International News",
       "Parent URL": "https://www.hirunews.lk/international-news.php?pageID=161"
}