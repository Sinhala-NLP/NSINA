{
       "Source": "hirunews",
       "Timestamp": "Saturday, 28 February 2015 - 9:36",
       "Headline": "පුටින්ගේ ප්‍රතිවාදියෙකු වෙඩි පහරින් මරුට",
       "News Content": "ජනාධිපති ව්ලැදිමීර් පුටින්ගේ දේශපාලන ප්‍රතිවාදියෙකු වන හිටපු නියෝජ්‍ය අගමැති බෝරිස් නෙම්ට්සොව් මොස්කව් අගනුවර දී ඊයේ (27) වෙඩි තබා ඝාතනය කර තිබෙනවා. ක්‍රෙම්ලින් මන්දිරය අභියස පිහිටි සුප්‍රකට වැල් පාලම මත දී පිටුපසින් පැමිණි පුද්ගලයෙකු ඔහුට සිව් වරක් වෙඩි තබා ඇති බවයි විදෙස් වාර්තා සදහන් කළේ. යුක්රේන යුද්ධයේ රුසියානු සම්බන්ධයට විරෝධය පළ කරමින් රුසියානු විපක්ෂය ඉරිදා විරෝධතා රැළියක් සංවිධාන කර තිබෙනවා. හිටපු නියෝජ්‍ය අගමැති නෙම්ට්සොව් මොස්කව් නුවරට පැමිණ ඇත්තේ ඒ සඳහා ජනතා සහාය ලබා ගැනීමේ අරමුණින්. කෙසේ නමුත්, රුසියානු ජනාධිපති ව්ලැදිමීර් පුටින් මෙම ඝාතනය හෙළා දැක තිබෙනවා. ඝාතනයට ලක්වූ විපක්ෂ දේශපාලනඥ බෝරිස් නෙම්ට්සොව් පසුගිය දා ප්‍රකාශ කළේ යුක්රේන යුද්ධයට විරෝධය පළ කිරීම හේතුවෙන් ජනාධිපති පුටින් තමා ඝාතනය කිරීමට ඉඩ ඇති බවයි.",
       "URL": "https://www.hirunews.lk/104455/පුටින්ගේ-ප්‍රතිවාදියෙකු-වෙඩි-පහරින්-මරුට",
       "Category": "International News",
       "Parent URL": "https://www.hirunews.lk/international-news.php?pageID=755"
}