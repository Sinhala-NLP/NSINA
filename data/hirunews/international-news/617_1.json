{
       "Source": "hirunews",
       "Timestamp": "Saturday, 02 July 2016 - 19:29",
       "Headline": "බංග්ලාදේශ ත්‍රස්ත ප්‍රහාරයෙන් මියගිය ගණන 28 ක්",
       "News Content": "බංග්ලාදේශයේ ඩකා නුවර අවන්හලකට සන්නද්ධ කණ්ඩායමක් එල්ල  කළ ප්‍රහාරයෙන් මියගිය  සිවිල් වැසියන් සංඛ්‍යාව විස්සක් දක්වා ඉහළ ගොස් තිබෙනවා.\nමොවුන් සියලූදෙනාම විදේශිකයන් වන අතර, වැඩි පිරිසක් ඉතාලි සහ ජපාන ජාතිකයන් බවයි වාර්තාවන්නේ.\nමීට අමතරව බංග්ලාදේශ පොලිස් නිලධාරින් දෙදෙනෙකු සහ ප්‍රහාරයට පැමිණි සන්නද්ධ සාමාජිකයන් හයදෙනෙකුද සිද්ධියේදී මියගියා.\nඒ අනුව මෙම සිදුවීමෙන් මියගිය ගණන මේ වනවිට 28 ක් දක්වා ඉහළ ගොස් තිබෙනවා.\nඩකා නුවර රාජතාන්ත්‍රික කලාපයේ පිහිටි විදේශිකයන් අතර ජනප්‍රිය මෙම අවන්හලට සන්නද්ධ කල්ලි ප්‍රහාරය එල්ලවූයේ ඊයේ (01) රාත්‍රියේදියි.\nප්‍රහාරයට පැමිණි සන්නද්ධ කල්ලිය අවන්හලේ සිටි පිරිසක් ප්‍රාණ ඇපයට ගත් අතර, ඔවුන් බේරාගැනීමට එරට ආරක්ෂක අංශ පුළුල් මෙහෙයුමක් ක්‍රියාත්මක කළා.\nප්‍රාණ ඇපයට ගත් පිරිස අතර සිටි ශ්‍රී ලාංකික යුවලද බේරා ගෙන රෝහල් ගතකළ බවයි බංග්ලාදේශයේ ඩකා නුවර මහ කොමසාරිස් කාර්යාලයේ වැඩබලන මහ කොමසාරිස්වරිය වන සේසත් තාඹුගල ප්‍රකාශ කළේ.",
       "URL": "https://www.hirunews.lk/137037/බංග්ලාදේශ-ත්‍රස්ත-ප්‍රහාරයෙන්-මියගිය-ගණන-28-ක්",
       "Category": "International News",
       "Parent URL": "https://www.hirunews.lk/international-news.php?pageID=617"
}