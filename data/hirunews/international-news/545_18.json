{
       "Source": "hirunews",
       "Timestamp": "Saturday, 17 December 2016 - 7:50",
       "Headline": "චීනය, ඇමරිකානු මුහුදු ඩ්‍රෝන් යාත්‍රාවක් අත්අඩංගුවට ගනී",
       "News Content": "දකුණු චීන මුහුදේ රහසිගතව තොරතුරු රැස් කළ යාත්‍රිකයන් නොමැති ඇමරිකානු මුහුදු ඩ්‍රෝන් යාත්‍රාවක් චීනය විසින් අත්අඩංගුවට ගෙන තිබෙනවා.\nයූ.එස්.එන්.එස්. බවුඩිච් ලෙස නම් කර ඇති මෙම සබ්මැරීන ඩ්‍රෝන් යානය නැවත තමන් වෙත ලබා දෙන ලෙස ඇමරිකාව චීනයෙන් ඉල්ලීමක් ද කර ඇති බව විදෙස් වාර්තා සදහන් කළා.\nඑය නීත්‍යානුකූලව මුහුදු පත්ල සිතියම්ගත කිරීමේ නිරත වූ බවයි පෙන්ටගනයේ ප්‍රකාශකයෙකු සඳහන් කළේ.\nඅදාළ ඩ්‍රෝන් යාත්‍රාව මුහුදේ ලවණතාව සහ උෂ්ණත්වය පිළිබඳ දත්ත රැස් කරමින් සාගර දියවැල් පරීක්ෂාවට ලක් කරමින් සිටි බවත් ඔහු වැඩිදුරටත් කියා සිටියා.\nකෙසේ නමුත්, දකුණු - චීන මුහුදේ අයිතිය පිළිබඳ මතභේදයක් පවතින දිවයින් පෙළක් අසළ දී මෙම ඩ්‍රෝන් යාත්‍රාව චීනයේ ග්‍රහණයට හසු වී තිබෙනවා.\nචීනය විසින් එම මතභේදකාරී දිවයින් පෙළ අසළ කෘත්‍රිම දිවයින් ද තනා ඇති අතර, ඒවායේ ගුවන් යානා නාශක මිසයිල පද්ධති සවි කළ බවට ඇමරිකාව පසුගිය දා චෝදනා කළා.\nඇමරිකාවේ ජනාධිපති ධුරයට පත්ව සිටින ඩොනල්ඩ් ට්‍රම්ප් චීනයේ ව්‍යාප්තිවාදයට දැඩි විරෝධයක් පළ කරන අයෙක්.\nඔහු චීනය සිය වෙන්වූ ප්‍රාන්තයක් ලෙස සලකන තායිවානයේ ජනපතිනියට ඍජු දුරකථන ඇමතුමක් ලබාදීම ද චීන රජයේ විරෝධයට ලක්වූ කරුණක්.\nජනාධිපති ඔබාමා සදහන් කළේ ඇමරිකානු ඩ්‍රෝන් යාත්‍රාව අත්අඩංගුවට ගැනීම ඩොනල්ඩ් ට්‍රම්ප්ට චීනය සිදුකළ අනතුරු ඇගවීමක් විය හැකි බවයි.",
       "URL": "https://www.hirunews.lk/149892/චීනය-ඇමරිකානු-මුහුදු-ඩ්‍රෝන්-යාත්‍රාවක්-අත්අඩංගුවට-ගනී",
       "Category": "International News",
       "Parent URL": "https://www.hirunews.lk/international-news.php?pageID=545"
}