{
       "Source": "hirunews",
       "Timestamp": "Thursday, 29 August 2013 - 13:26",
       "Headline": "පොළවට ජීවය පැමිණියේ අඟහරුගෙන්ලූ.",
       "News Content": "රතු ග්‍රහයා නොහොත් අඟහරු මත ජීවය මුලින් බිහිවී පසුව එය උල්කාපාත මගින් මහ පොළවට පැමිණි බවට නව මතයක් පළවී තිබෙනවා. ඉතාලියේ ෆ්ලෝරන්ස් හි පැවැති ප්‍රධාන පෙළේ විද්‍යාත්මක සමුළුවකදී මෙම මතය ඉදිරිපත් කළේ ඇමරිකානු රසායන විද්‍යා මහාචාර්ය ස්ටීවන් බෙනර් විසින්. ඔහු කියා සිටියේ මීට වසර බිලියන 3 කට පෙර ජීවය බිහිවන විට ඒ සඳහා පෘථවියට වඩා අඟහරු මත හිතකර තත්ත්වයක් පැවති බවයි. ජීවයේ මූලික සංඝටක වන ආර් - එන් - ඒ, ඞී - එන් - ඒ සහ ප්‍රෝටීන එක්රැස්වූ ආකාරය සොයා බලන විටයි මේ බව හෙළිවී ඇත්තේ. උල්කා මගින් පැමිණි මෙම මූලික සංඝටක පෘථිවිය මතදී සාගරවල දියවී ජීවයේ පදනම සකස් වූ බව මහාචාර්ය බෙනර්ගේ අදහසයි. එහෙත් වියළි අඟහරු මත මේවා වෙන් වෙන්ව පැවති බව විශ්වාස කෙරෙනවා. මේ අනුව තර්කානුකූලව සැලකූ විට අඟහරු අපගේ මව් ග්‍රහයා ලෙස සැලකිය හැකි බවයි මහාචාර්ය බෙනර් පෙන්වා දෙන්නේ.",
       "URL": "https://www.hirunews.lk/66089/පොළවට-ජීවය-පැමිණියේ-අඟහරුගෙන්ලූ",
       "Category": "International News",
       "Parent URL": "https://www.hirunews.lk/international-news.php?pageID=809"
}