{
       "Source": "hirunews",
       "Timestamp": "Monday, 26 February 2018 - 8:00",
       "Headline": "ශ්‍රීදේවීගේ අවසන් රංගනය",
       "News Content": "ඉන්දීය සිනමාවේ සුපිරි තාරකාවක වූ ශ්‍රීදේවී කපූර් අභාවප්‍රාප්ත වුණා.\nඩුබායි හි විවාහ මංගල උත්වයකට සහභාගී වී සිටියදී හෘදයාබාධයක් වැළඳීමෙන් මියයන විට ඇය පසුවූයේ 54 වන වියේයි.\nදශක 05 ක් පමණ බොලිවුඩය වර්ණවත් කළ ශ්‍රීදේවි 1963 වසරේ අගෝස්තු 13 වැනිදා ඉන්දියාවේ මදුරාසි නුවරදී උපත ලැබුවා.\nඇයගේ මුල් නව ශ්‍රී අම්මා යංගර් අයියප්පන් වුවත් ලොව පුරා කා අතරත් ජනප්‍රිය වූයේ ශ්‍රීදේවි නමින්.\nවයස අවුරුදු 04 දී ළමා නිළියක ලෙස සිනමාවට පිවිසි ශ්‍රීදේවි හින්දිල දමිළ, තෙලිඟු,මලයාලම් සහ කන්නඩ චිත්‍රපට රැසකට දායකත්වය දී තිබෙනවා.\nඇය පිදුම්ලබා ඇති ෆිල්ම්ෆෙයාර් සම්මාන ගණන 05 ක්.\n1986 වසරේදී ශ්‍රීදේවි නාගීනා චිත්‍රපටයේ කළ විශිෂ්ට රංගනයත් සමග දෙස් විදෙස් රසියකයින් අතර දැඩිලෙස කතාබහට ලක්වුණා.\nශ්‍රීදේවි චිත්‍රපට 150 කට වැඩි ප්‍රමාණයකට රංගනයෙන් දායක වී ඇති අතර මිස්ටර් ඉන්දියා, චන්ද්නිල චාල්බාස්, මෙන්ම සද්මා වැනි චිත්‍රපට ඒ අතරින් සුවිශේෂයි.\nප්‍රධාන නළුවෙකුගේ සහයකින් තොරව සිනමාපටයක් අති සාර්ථකව ඔසවා තැබිය හැකි වූ අතළොස්සක් වූ ඉන්දීය සිනමා තාරකාවන් අතර පෙරමුණේ පසුවු ශ්‍රීදේවි බොලිවුඩ් නිළියන් අතර පළමු සුපිරි තරුව ලෙසද සැලකෙනවා.\n1997 වසරේදී ජුදායි චිත්‍රපටයෙන් අනතුරුව සිනමා ගමනට තාවකාලික විරාමයක් තැබූ ශ්‍රීදේවි යළි සිනමාවට අවතීර්ණ වූයේ 2012 වසරේදී ඉංග්ලිස් විංග්ලිෂ්\nචිත්‍රපටයට දායක වෙමින්.\nඉන්දීය රජය විසින් සිවිල් පුද්ගලයෙකුට පිරිනමන සිව්වන ඉහළම සම්මානය වන පද්මශ්‍රී සම්මානයෙන්ද මෙම ප්‍රතිභා පූර්ණ රංගන ශිල්පිනිය පිදුම්ලබා තිබෙනවා.\nසුපිරි බොලිවුඩ් චිත්‍රපට නිෂ්පාදක බොනී කපුර් සමග විවාහ වූ ශ්‍රීදේවි දෙදරු මවක්.\nමුම්බායි සිට ඩුබායි බලා පිටත්ව ගිය විශේෂ පෞද්ගලික ගුවන්යානයකින් ඊයේ (25) රාත්‍රියේ ශ්‍රී දේවිගේ දේහය  ඉන්දියාවට රැගෙන ඒමට නියමිතව තිබූ බවයි විදෙස් මාධ්‍ය වාර්තා කළේ.\nඩුබායි හි සුපිරි හෝටලයක පැවති පවුලේ ඥාතියෙකුගේ විවාහ මංගල උත්සවයකට ඇය අවසන්වරට සහභාගී වී සිටින අයුරු සමාජ මාධ්‍ය මෙලෙස වාර්තා කර තිබුණා.",
       "URL": "https://www.hirunews.lk/184521/ශ්‍රීදේවීගේ-අවසන්-රංගනය",
       "Category": "International News",
       "Parent URL": "https://www.hirunews.lk/international-news.php?pageID=391"
}