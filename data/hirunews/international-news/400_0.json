{
       "Source": "hirunews",
       "Timestamp": "Monday, 29 January 2018 - 16:26",
       "Headline": "බස් රථයක් ගංඟාවකට වැටී 7ක් මරුට",
       "News Content": "ඉන්දියාවේ බටහිර බෙංගාල ප්‍රාන්තයේ නාඩියා ප්‍රදේශයේදී මගී බස් රථයක් පාලමක් මතින් ගංඟාවකට පෙරළීමෙන් එහි ගමන් ගත් 7 දෙනෙකු ජීවිතක්ෂයට පත්වී තිබෙනවා.\nබස් රථයේ 55 දෙනෙකු පමණ ගමන් කර ඇති අතර, ඉන් දිවි ගලවාගෙන ගොඩට පීනා ඇත්තේ 10 දෙනෙකු පමණයි.\nතවත් 38 දෙනෙකු අතුරුදන් වී ඇති අතර, ඔවුන් සෙවීම සඳහා ප්‍රදේශවාසීන් කුඩා යාත්‍රාවල නැගී මෙහෙයුමක නිරත වනවා.\nඅද (29) අලූයම 6ට පමණ අනතුර සිදුව ඇත්තේ කොල්කටා නගරයේ සිට කිලෝමීටර් 220ක් පමණ ඈතින් වූ ප්‍රදේශයකයි.\nදිවි ගලවා ගත් පුද්ගලයන් ප්‍රකාශ කර ඇත්තේ අබලන් බස් රථය වේගයෙන් පැදවූ රියදුරු අනතුර සිදුවන අවස්ථාවේ ජංගම දුරකථනයෙන් ඇමතුමක් ලබාගනිමින් සිටි බවයි.\nඅනතුර සිදුවූ ස්ථානයට පොලීසිය පැමිණීම පමාවීම නිසා කුපිත වූ ප්‍රදේශවාසීන් පොලීසියට ගල් මුල්වලින් පහර දී ඇති අතර පිරිස විසුරුවා හැරීමට පොලීසිය කඳුළු ගෑස් යොදාගෙන ඇති බව සඳහන්.",
       "URL": "https://www.hirunews.lk/182338/බස්-රථයක්-ගංඟාවකට-වැටී-7ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=400"
}