{
       "Source": "hirunews",
       "Timestamp": "Sunday, 26 March 2017 - 8:33",
       "Headline": "ශ්‍රී ලංකා කණ්ඩායමට පකිස්ථානයේදී ප්‍රහාරයක් එල්ලකල ත්‍රස්තයා මියගොස් ඇතැයි අමරිකාව තහවුරු කරයි",
       "News Content": "ශ්‍රී ලංකා ක්‍රිකට් කණ්ඩායම රැගත් බස් රථයකට පකිස්ථානයේ ලාහෝර් නුවරදී ප්‍රහාරයක් එල්ල කිරීමේ සිද්ධියට සම්බන්ධ අල්කයිඩා නායකයා ගුවන් ප්‍රහාරයකින් මියගොස් ඇතැයි පෙන්ටගනය තහවුරු කර තිබෙනවා.\nමෙම පුද්ගලයා 2008 වසරේ පකිස්ථානයේ ඉස්ලාමාබාද් නුවර හෝටලයකට ත්‍රස්ත ප්‍රහාරයක් එල්ල කිරීමට ද සම්බන්ධ බවටයි අනාවරණ වී ඇත්තේ.\nක්වාරි යසීන් නම් මෙම සැකකරු අමරිකාව ඇෆ්ගනිස්ථානයේ පක්ටිකා ප්‍රදේශයේදී එල්ලකළ නියමුවන් රහිත ගුවන් ප්‍රහාරයකින් මියගොස් තිබුනේ පසුගිය ඉරිදායි.\nඑහෙත් ඔහු ක්වාරි යසීන් බවට අමරිකාව විසින් තහවුරු කරනු ලැබුවේ පළමු වරටයි.\nමෙම පුද්ගලයා පකිස්ථානයේ බොලොකිස්ථාන් ප්‍රාන්තයේ ත්‍රස්ත සංවිධානවල ප්‍රබලයකු ලෙසට සැලකෙනවා.\nඔහු 2008 වසරේ සැප්තැම්බර් 20 වනදා ඉස්ලාමාබාද් නුවර හෝටලයකට එල්ලකල ප්‍රහාරයෙන් විශාල පිරිසක් මරණයට පත්වු අතර තවත් පිරිසක් තුවාල ලැබුවා.\nඊට අමරිකා රාජ්‍යතාන්ත්‍රිකයන් දෙදෙනෙකු ද ඇතුලත්.\nඑමෙන්ම ක්වාරි යසීන් ශ්‍රී ලංකා ක්‍රිකට් කණ්ඩායම රැගත් බස් රථය ඇතුලු රථ පෙළකට කල පහරදීමෙන් පොලිස් නිලධාරීන් 6 දෙනෙකු සහ සාමාන්‍ය වැසින් දෙදෙනෙකු මරණයට පත්වුනා.\nඅමරිකා ආරක්ෂක ලේකම්වරයා නිවේදනය කර ඇත්තේ සාමාන්‍ය වැසියන්ට හිරිහැර කරන ත්‍රස්තයන්ට නීතියෙන් ගැලවී යාමට නොහැකි බව ක්වාරි යසීන්ගේ මරණයෙන් ඔප්පු වන බවයි.",
       "URL": "https://www.hirunews.lk/157735/ශ්‍රී-ලංකා-කණ්ඩායමට-පකිස්ථානයේදී-ප්‍රහාරයක්-එල්ලකල-ත්‍රස්තයා-මියගොස්-ඇතැයි-අමරිකාව-තහවුරු-කරයි",
       "Category": "International News",
       "Parent URL": "https://www.hirunews.lk/international-news.php?pageID=501"
}