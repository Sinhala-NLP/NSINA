{
       "Source": "hirunews",
       "Timestamp": "Saturday, 03 January 2015 - 13:18",
       "Headline": "එයාර් ඒෂියා ගුවන් යානයේ විශාල කොටස් දෙකක් හමුවේ.",
       "News Content": "පුද්ගලයන් 162 සමඟ අතුරුදන් වූ එයාර් ඒෂියා ගුවන් යානයේ බවට සැලකෙන විශාල සුන්බුන් කොටස් දෙකක් ජාවා මුහුදෙන් හමුවී තිබෙනවා. ඒවා ඡායාරූපගත කිරීම සඳහා මුහුදු පත්ලට දුරස්ථ පාලක යාත්‍රාවක් යැවූ බවයි ඉන්දුනීසියානු බලධාරීන් ප්‍රකාශ කළේ. කෙසේ නමුත්, මුහුද ප්‍රචණ්ඩවීම සහ අයහපත් කාලගුණය හේතුවෙන් සුන්බුන් ගොඩ ගැනීමේ කටයුතු අඩාල වී ඇති බව සදහන්. ඉන්දුනීසියාවේ සුරබායා සිට සිංගප්පූරුව බලා ගමන් ගනිමින් තිබියදී පසුගිය දෙසැම්බර් 27 වන දා අනතුරට ලක්වූ එයාර් ඒෂියා ගුවන් යානයේ පුද්ගලයන් 162 ගමන් ගත් අතර මේ වන විට සිරුරු 30ක් පමණ ගොඩගෙන තිබෙනවා.\nමේ අතර, ගුවන් අනතුරක් පිළිබදව දැනුම් දීම සඳහා එහිදී දිවි ගලවා ගත් 7 හැවිරිදි දැරියක් සිය ගම්මානය වෙත පැමිණි පුවතක් ඇමරිකාවේ කෙන්ටකි ප්‍රාන්තයෙන් වාර්තා වනවා. මෙම සැහැල්ලූ ගුවන් යානයේ නියමුවා සහ තවත් තුන්දෙනෙකු ගමන් කර ඇති අතර ඔවුන් සියලූ දෙනාම අනතුරෙන් ජීවිතක්ෂයට පත්වී ඇති බව සදහන්. විලක් ආසන්නයේ පිහිටි වනලැහැබ් සහිත ප්‍රදේශයකටයි ගුවන් යානය කඩා වැටී ඇත්තේ. එහිදී හාස්කමකින් මෙන් දිවි ගලවා ගත් මෙම දැරිය පයින් ඇවිද ගොස් තොරතුර ලබාදීම සඳහා ගොස් ඇත්තේ ආසන්නතම පොලීසියටයි.",
       "URL": "https://www.hirunews.lk/100538/එයාර්-ඒෂියා-ගුවන්-යානයේ-විශාල-කොටස්-දෙකක්-හමුවේ",
       "Category": "International News",
       "Parent URL": "https://www.hirunews.lk/international-news.php?pageID=771"
}