{
       "Source": "hirunews",
       "Timestamp": "Sunday, 15 March 2015 - 8:38",
       "Headline": "පෑම් සුළඟ මහා විනාශයක් වෙයි",
       "News Content": "පෑම් චන්ඩ මාරුතයෙන් දකුණු පැසිෆික් සාගරයේ පිහිටි වනවාටු දිවයිනට දැවැන්ත විනාශයක් සිදුව ඇති බව විදෙස් වාර්තා සඳහන් කළා. පෝට් - විලා අගනුවර නිවාසවලින් සියයට 90 ක් පමණ විනාශ වී ඇති අතර දහස් සංඛ්‍යාත ජනතාව ඊයේ දෙවන දිනටත් අවතැන්  කඳවුරුවල රැඳී සිටියා. සුළි සුළඟින් අවම වශයෙන් පුද්ගලයන් 40 දෙනෙකුවත් මියයන්නට ඇතැයි සැළකෙනවා. එහෙත් මරණ සංඛ්‍යාව සහ සම්පූර්ණ විනාශය දැනගැනීමට හැකිවන්නේ තවත් දින 4 කින් පමණ බවයි වනවාටු දිවයින් බලධාරීන් සඳහන් කළේ. පැසිෆික් සාගරයේ දිවයින් 65 ක විසිරුණු වනවාටු රාජ්‍යයේ ජනගහණය දෙලක්ෂ 67 000 ක්. ඉන් 47000 ක්ම පෝට්විලා අගනුවර වාසය කරනවා. පැයට කිලෝමීටර් 270 ක වේගයෙන් හමා ආ පෑම් සුළි සුළගින් වනවාටු දිවයිනට අමතරව පැසිෆික් සාගරයේ සැමෝවා දිවයින්වලට සහ කිරිබතී දිවයිනටද හානි සිදුවුණා. සුළි සුළෙඟ් හානිය හේතුවෙන් වනවාටු රාජ්‍යයට  ඕස්ට්‍රේලියාව, නවසීලන්තය සහ එක්සත් ජාතීන්ගේ මානුෂීය ආධාර කාර්යාලය දැනටමත් ආධාර යැවීමට කටයුතු කර තිබෙනවා.",
       "URL": "https://www.hirunews.lk/105500/පෑම්-සුළඟ-මහා-විනාශයක්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=750"
}