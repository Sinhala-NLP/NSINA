{
       "Source": "hirunews",
       "Timestamp": "Sunday, 03 June 2018 - 8:31",
       "Headline": "චීනය සහ ඇමරිකාව මුහුදට ගැටේ",
       "News Content": "දකුණු චීන මුහුදේ අයිතිය පිළිබඳ මතභේදයක් පවතින දිවයින් පෙළක් සම්බන්ධයෙන් ඇමරිකානු ආරක්ෂක ලේකම්වරයා සිදුකළ ප්‍රකාශයට චීනය දැඩි ප්‍රතිචාරයක් දක්වා තිබෙනවා.\nජාත්‍යන්තර නෞකා මාර්ගයක් වැටී ඇති මත්ස්‍ය සහ ඛනිජ සම්පත් බහුල මෙම දිවයින්වල හමුදා බලය තර කිරීම සිංගප්පූරුවේ පැවැත්වෙන ෂැංග්‍රිලා ආරක්ෂක සමුළුවේදී ඇමරිකානු ආරක්ෂක ලේකම් ජිම් මැතිස්ගේ දැඩි විවේචනයට ලක් වුණා.\nචීනය සිය අසල්වාසීන්ට තරවටු කරන බවටයි ඔහු එහිදී චෝදනා කළේ.\nඑම සමුළුවේදීම ඊට පිළිතුරු ලබාදුන් චීනය නියෝජනය කරන ලූතිනන් ජෙනරාල් හේ ලෙයි කියා සිටියේ තම මුහුදු සීමාවේ ආරක්ෂාව තර කිරීම සම්බන්ධයෙන් පිටස්තරයන් සිදුකරන ප්‍රකාශ පිළිගත නොහැකි බවයි.\nඑය තම රටේ අභ්‍යන්තර කටයුතුවලට මැදිහත්වීමක් ලෙස ඔහු සඳහන් කළා.\nචීනය පූර්ණ අයිතිය ප්‍රකාශ කරන මෙම දිවයින් පෙළට වියට්නාමය, පිලිපීනය, තායිවානය ඇතුලූ රටවල් රැසක්ම  හිමිකම් පළ කරනවා.",
       "URL": "https://www.hirunews.lk/192191/චීනය-සහ-ඇමරිකාව-මුහුදට-ගැටේ",
       "Category": "International News",
       "Parent URL": "https://www.hirunews.lk/international-news.php?pageID=363"
}