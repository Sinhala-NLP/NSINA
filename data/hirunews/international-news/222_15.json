{
       "Source": "hirunews",
       "Timestamp": "Tuesday, 19 November 2019 - 7:38",
       "Headline": "මාලි, ත්‍රස්ත ප්‍රහාරයකින් සොල්දාදුවන් 24 දෙනෙකු මරුට",
       "News Content": "අප්‍රිකානු මාලි රාජ්‍යයේ ත්‍රස්ත ප්‍රහාරයකින් එරට සොල්දාදුවන් 24 දෙනෙකු ජීවිතක්ෂයට පත්වී තිබෙනවා.\nමාලි සහ නයිජර් රාජ්‍යයන් අතර දේශසීමාව ආසන්නයේ ක්‍රියාත්මක වූ හමුදා මෙහෙයුමක් අතරතුරයි එම ප්‍රහාරය එල්ල වී ඇත්තේ.\nඑහිදී තවත් 29 දෙනෙකු තුවාල ලබා තිබෙනවා. මාලි යුද හමුදාව ප්‍රකාශ කළේ ත්‍රස්තවාදීන් 17 දෙනෙකු ජීවිතක්ෂයට පත්වී 100 දෙනෙකු පමණ අත්අඩංගුවට ගනු ලැබූ බවයි.\nමාලි රාජ්‍යයේ මෙම ත්‍රස්ත ප්‍රහාරය වාර්තා වන්නේ තවත් එවැනිම ප්‍රහාරයකින් මාලි සෙබලූන් 54 දෙනෙකු ජීවිතක්ෂයට පත්වී සති කිහිපයක් ඇතුළතයි. මාලි රාජ්‍යයේ බෙදුම්වාදී කණ්ඩායම් මෙන්ම අයි.එස්. සහ අල්ඛයිඩා ඇතුළු ඉස්ලාමීය අන්තවාදී ත්‍රස්ත කණ්ඩායම් ක්‍රියාත්මකයි.\n1500 දෙනෙකුගෙන් සමන්විත ජගත් සාම සාධක බල ඇණියක් ද මාලි දේශයේ රදවා ඇති අතර, ඊට ශ්‍රී ලංකා සෙබලූන් ද ඇතුළත්.",
       "URL": "https://www.hirunews.lk/228532/මාලි-ත්‍රස්ත-ප්‍රහාරයකින්-සොල්දාදුවන්-24-දෙනෙකු-මරුට",
       "Category": "International News",
       "Parent URL": "https://www.hirunews.lk/international-news.php?pageID=222"
}