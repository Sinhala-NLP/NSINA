{
       "Source": "hirunews",
       "Timestamp": "Sunday, 28 January 2018 - 8:32",
       "Headline": "පැසිෆික් ගිනි වළල්ල සක්‍රිය වෙයි",
       "News Content": "ආසියාකරයේ සිට ඇලස්කාව දක්වා කෙටි කාලයක් ඇතුළත ගිනි කඳු පිපිරීම් සහ භූ කම්පන කිහිපයක් වාර්තාවීම පැසිෆික් ගිනි වළල්ල සක්‍රිය වීමක සළකුණක් බවට ජගත් සංවිධානය අනතුරු අඟවනවා.\nඑක්සත් ජාතීන්ගේ ආපදා අවදානම් පාලන කාර්යාලය මේ බව ප්‍රකාශ කළේ ඇලස්කාවේ පසුගිය සතියේ සිදුවූ ප්‍රබල භූ කම්පනයෙන් පසු එදිනම ඉන්දුනීසියාවේ ජාවා දිවයිනේ සිදුවූ භූ කම්පනය පිළිබඳවද සිහිපත් කරමින්.\nජපානයේ කසාට්සු ගිනි කන්දද පිපිරීමට ලක්වී එක් අයෙකු මියගොස් 11 දෙනෙකු තුවාල ලැබුවේද පසුගිය සතියේදියි.\nඑමෙන්ම පිලිපීනයේ මයොන් ගිනි කන්ද පිපිරෙමින් ලාවා සහ ගිනි කඳු දුමාරය පිටකරමින් පවතිනවා.\nමෙම සිදුවීම් සියල්ල පැසිෆික් සාගරයේ මහාද්වීපික තැටි යාවන වළල්ලක ආකාරයෙන් පිහිටි ගිනි කඳු හා භූ කම්පන කලාපයෙන් වාර්තාවූ ඒවායි.\nඇමරිකානු භූ විද්‍යා සමීක්ෂණ ආයතනය ප්‍රකාශ කරන පරිදි ලෝකයේ භූකම්පනවලින් සියයට 90 ක්ම සිදුවන්නේ මෙම කලාපය තුළයි.",
       "URL": "https://www.hirunews.lk/182228/පැසිෆික්-ගිනි-වළල්ල-සක්‍රිය-වෙයි",
       "Category": "International News",
       "Parent URL": "https://www.hirunews.lk/international-news.php?pageID=400"
}