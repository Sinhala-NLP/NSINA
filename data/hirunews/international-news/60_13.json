{
       "Source": "hirunews",
       "Timestamp": "Saturday, 19 February 2022 - 6:57",
       "Headline": "අමෙරිකා ජනාධිපති ජෝ බයිඩ්න්ගෙන් විශ්වසනීය අනාවරණයක්",
       "News Content": "රුසියානු ජනාධිපති ව්ලැදිමීර් පුටින් විසින් යුක්රේනය ආක්‍රමණය කිරීමට තීරණය කර ඇති බව තමාට සහතික යැයි ඇමරිකානු ජනාධිපති ජෝ බයිඩ්න් පවසනවා.\nඑවැනි ප්‍රහාරයක් ඉදිරි දින කිහිපය තුළ සිදුවිය හැකි බවයි ඔහු සඳහන් කළේ.\nඇමරිකානු බුද්ධි සේවා තොරතුරුවලට අනුව කීව්ෆ් අගනුවර එහිදී ඉලක්ක කරගනු ඇති බව ජනපති බයිඩ්න් කියා සිටියා.\nබටහිර රටවල් පවසන්නේ ආක්‍රමණය ආරම්භ කිරීම සඳහා නැගෙනහිර යුක්රේනයේ, රුසියානු සහය ලබන බෙදුම්වාදී කණ්ඩායම් ව්‍යාජ ගැටුම් නිර්මාණය කළ හැකි බවයි.\nඑම උපකල්පනය සනාථ කරමින් නැගෙනහිර යුක්රේනයේ තෙල් සැපයුම් මාර්ගයක පිපිරීමක්ද වාර්තාවුණා.\nමේ හේතුවෙන් යුක්රේනය සහ රුසියාව අතර උණුසුම්කාරී තත්වය උත්සන්න වී තිබෙනවා.\nඇමරිකාව සඳහන් කරන පරිදි 169,000 ත් 190,000 ත් අතර රුසියානු භට පිරිස් මේ වනවිට යුක්රේන දේශසීමා ආසන්නයේ රැඳී සිටිනවා.\nඑහෙත් ආක්‍රමණයකට සැරසෙන බවට එල්ලවන චෝදනා රුසියාව දිගින් දිගටම ප්‍රතික්ෂේප කළා.\nකෙසේ නමුත් ජනපති ජෝ බයිඩ්න් ඊයේ සඳහන් කළේ ජනපති පුටින් විසින් ආක්‍රමණය පිළිබඳ තීරණයකට එළඹී ඇති බව තමාට විශ්වාස කළ හැකි බවයි.",
       "URL": "https://www.hirunews.lk/297403/අමෙරිකා-ජනාධිපති-ජෝ-බයිඩ්න්ගෙන්-විශ්වසනීය-අනාවරණයක්",
       "Category": "International News",
       "Parent URL": "https://www.hirunews.lk/international-news.php?pageID=60"
}