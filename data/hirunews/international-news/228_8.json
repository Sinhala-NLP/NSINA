{
       "Source": "hirunews",
       "Timestamp": "Sunday, 27 October 2019 - 13:24",
       "Headline": "නළ ළිඳක සිරවූ ළදරුවෙකු බේරාගැනීමට තමිල්නාඩුවේ දැවැන්ත මෙහෙයුමක්",
       "News Content": "තමිල්නාඩුවේ - නඩුකට්ටුපට්ටි ප්‍රදේශයේ අත්හැර දමන ලද අඩි 100 ක් පමණ ගැඹුරු නළ ළිඳකට වැටුණු වයස අවුරුදු දෙකක් වන කුඩා දරුවෙකු බේරාගැනීම සඳහා මේ වනවිට දැවැන්තද ජීවිතාරක්ෂක මෙහෙයුමක් ක්‍රියාත්මක වනවා.\nසුජිත් විල්සන් නැමති මෙම කුඩා දරුවා නළ ලිඳේ අඩි 68 ක් පමණ ගැඹුරක සිරවී ඇති බවයි විශ්වාස කෙරෙන්නේ.\nදරුවා එම නළ ළිඳට වැටී මේ වනවිට පැය 36 ක කාලයක් ඉක්ම ගොස් ඇති අතර, නව මෙහෙයුම සිදු කෙරෙන්නේ එම නළ ළිඳට සමාන්තරව තවත් නළ ළිඳක් කැණීමෙන්. එතැන් සිට හරස් මාර්ගයකින් පිවිස දරුවා බේරාගැනීම ජීවිතාරක්ෂක මෙහෙයුමේ සැළසුමයි.\nමෙම සිද්ධිය තමිල්නාඩු ප්‍රාන්තයේ මහත් ආන්දෝලනයකට හේතුවී ඇති අතර, මේ වනවිට ඉන්දීය ජාතික ආපදා ප්‍රතිචාර ආයතනයේ සාමාජිකයන් ඇතුලු 70 කට අධික පිරිසක් කුඩා දරුවා බේරාගැනීමේ ජීවිතාරක්ෂක මෙහෙයුමේ නිරතවනවා. කෙසේ නමුත් ඔහු නිරුපද්‍රිතව සිටින්නේද යන්න මෙතෙක් තහවුරු වී නැහැ.",
       "URL": "https://www.hirunews.lk/227082/නළ-ළිඳක-සිරවූ-ළදරුවෙකු-බේරාගැනීමට-තමිල්නාඩුවේ-දැවැන්ත-මෙහෙයුමක්",
       "Category": "International News",
       "Parent URL": "https://www.hirunews.lk/international-news.php?pageID=228"
}