{
       "Source": "hirunews",
       "Timestamp": "Thursday, 11 February 2021 - 16:02",
       "Headline": "දේශසීමාවෙන් හමුදා ඉවත් කර ගැනීමට ඉන්දියාව සහ චීනය අතර එකඟතාවක්",
       "News Content": "හිමාල කඳුකරය බටහිර දෙසින් වූ ලඩාක් ප්‍රදේශයේ පැන්ගොන් - සෝ විල ආශ්‍රිත දේශසීමාවෙන් සිය හමුදා ඉවත් කර ගැනීමට ඉන්දියාව සහ චීනය එකඟ වී තිබෙනවා.\nමුහුදු මට්ටමින් අඩි 14,000 ක් උසින් පිහිටි මෙම දේශසීමාවේ හමුදා ගැටුමක් වළක්වාලීමට දෙපාර්ශවය එකඟ වූයේ හමුදා අණදෙන නිලධාරින් සහ රාජ්‍ය තාන්ත්‍රිකයන් අතර, සාකච්ඡාවලින් අනතුරුවයි.\nඉන්දීය ආරක්ෂක අමාත්‍ය රාජ්නාත් සිං මේ බව අද ඉන්දීය පාර්ලිමේන්තුවට දැනුම් දුන්නා. දෙපාර්ශවය අතර, පසුගිය වසරේ අප්‍රේල් මාසයේ ගැටුම්කාරි තත්ත්වයක් පැන නැගුණේ දේශසීමාව උල්ලංඝනය කළ බවට එකිනෙකාට චෝදනා නගමින්.\nලඩාක් දේශසීමාවේ ගැල්වාන් නිම්න ප්‍රදේශයේදී පසුගිය ජුනි මාසයේ ඇති වූ ගැටුමකින් ඉන්දීය හමුදා සෙබලුන් 20 දෙනෙකු ද ජිවිතක්ෂයට පත්වුණා.\nඉන් අනතුරුව, ඉන්දියාව මෙන්ම චීනය ද හමුදා යුධ ටැංකි සහ කාලතුවක්කු මෙන්ම ප්‍රහාරක ජෙට් යානා ද දේශසීමා සමීපයට යවනු ලැබුවා.",
       "URL": "https://www.hirunews.lk/262325/දේශසීමාවෙන්-හමුදා-ඉවත්-කර-ගැනීමට-ඉන්දියාව-සහ-චීනය-අතර-එකඟතාවක්",
       "Category": "International News",
       "Parent URL": "https://www.hirunews.lk/international-news.php?pageID=136"
}