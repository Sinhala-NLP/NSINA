{
       "Source": "hirunews",
       "Timestamp": "Sunday, 04 October 2020 - 14:00",
       "Headline": "රාහුල් සහ ප්‍රියංකා ගාන්ධි සමූහ දූෂනයට ලක්වී මියගිය තරුණියගේ ඥාතීන් හමුවේ",
       "News Content": "උසස් යැයි සම්මත කුලවල පුද්ගලයන් හතරදෙනෙකු අතින් සමූහ දූෂණයට ලක්වී මියගිය උත්තර් ප්‍රදේශ් ප්‍රාන්තයේ හත්රාස් හි විසි හැවිරිදි කුලහීන තරුණියගේ ඥාතීන් හමුවීමට ඉන්දීය කොංග්‍රස් පක්ෂයේ හිටපු සභාපති රාහුල් ගාන්ධි සහ මහ ලේකම් ප්‍රියංකා ගාන්ධි ඊයේ සමත්වුණා.\nඊට පෙර ඔවුන් උත්තර් ප්‍රදේශ් ප්‍රාන්ත පොලීසිය මගින් නතර කර හරවා යැවූ අතර, පොලිසිය තෙරපීමෙන් බිම ඇද වැටී රාහුල් ගාන්ධි සුළු තුවාල ලැබුවා.\nකෙසේ නමුත් දැඩි පොලිස් රැකවල් නොතකා හත්රාස් හි අදාළ තරුණියගේ නිවසට ගිය රාහුල් ගාන්ධි සහ ප්‍රියංකා ගාන්ධි ප්‍රකාශ කළේ ඔවුන්ට සාධාරණයක් ඉටුකරලීම සඳහා අඛන්ඩව සටන් කරන බවයි.\nසමූහ දූෂණයට ලක්වූ තරුණිය කෙත් යායක නිරුවතින් ලේ ගලමින් රැඳී සිටියදී පවුලේ අයට හමුවූවත් රෝහල් ගතකරන විටද ඇය මියගොස් සිටි බව සඳහන්.\nඑමෙන්ම උත්තර් ප්‍රාන්ත පොලීසිය ඇගේ සිරුර පසුදින අලුයම 2.30 ට පෙට්‍රල් යොදා ගිනි තබා ඇත්තේ පවුලේ ඥාතීන්ගේ විරෝධතා මැදයි.\nඒ සම්බන්ධයෙන් ප්‍රාන්ත රජය පිළිතුරු සැපයිය යුතු බව ප්‍රියංකා ගාන්ධි පසුව මාධ්‍ය හමුවේ ප්‍රකාශ කළා.\nනවදිල්ලියේ සිට කිලෝමීටර 200 ක් පමණ ඈතින් වූ හත්රාස් වෙත ගාන්ධිවරුන් සමඟ කොංග්‍රස් පක්ෂයේ මන්ත්‍රීවරුන් 30 දෙනෙකු පමණ පැමිණ සිටි බව සඳහන්.",
       "URL": "https://www.hirunews.lk/251775/රාහුල්-සහ-ප්‍රියංකා-ගාන්ධි-සමූහ-දූෂනයට-ලක්වී-මියගිය-තරුණියගේ-ඥාතීන්-හමුවේ",
       "Category": "International News",
       "Parent URL": "https://www.hirunews.lk/international-news.php?pageID=161"
}