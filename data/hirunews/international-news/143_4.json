{
       "Source": "hirunews",
       "Timestamp": "Saturday, 09 January 2021 - 8:27",
       "Headline": "බයිඩ්න්ගේ දිවුරුම් දීමේ උත්සවයට ට්‍රම්ප් නොයයි",
       "News Content": "තවදුරටත් ප්‍රචණ්ඩත්වය උසිගැන්වීමේ අවදානම හේතුවෙන් ඇමරිකානු ජනාධිපති ඩොනල්ඩ් ට්‍රම්ප්ගේ ට්විටර් ගිණුම ස්ථීරවම අත්හිටුවීමට ට්විටර් සමාගම මේ වන විට කටයුතු කර තිබෙනවා.\nඑම සමාගම බ්ලොග් සටහනක් තබමින් ඒ බව තහවුරු කළා.\nජනපති ට්‍රම්ප්ගේ ප්‍රධාන සන්නිවේදන මෙවලම ට්විටර් සමාජ මාධ්‍යය වන අතර, එමගින් මිලියන 88කට වැඩි තම ආධාරකරුවන්ට ඍජු සන්නිවේදනයන් සිදුකිරීමට හැකියාව පවතිනවා.\nමේ අතර ට්‍රම්ප්ගේ ෆේස්බුක් ගිණුම ද ඔහුගේ ධුර කාලය අවසන් වන ලබන 20 වන දා තෙක් අත්හිටුවීමට සිදුවන ෆේස්බුක් සමාගම ඊයේ ප්‍රකාශ කළා.\nමේ අතර, ඇමරිකානු නව ජනාධිපති ජෝ බයිඩ්න්ගේ නිළ දිවුරුම්දීමේ උත්සවය සඳහා තමන් සහභාගි නොවන බවට ඩොනල්ඩ් ට්‍රම්ප් ඊයේ ට්විටර් සටහනක් තබා තිබුණා.\nලබන 20 වනදා වොෂින්ටන් අගනුවර වෙස්ට් ෆ්‍රන්ට් හි කැපිටල් ගොඩනැගිල්ලේදී එරට 46 වන ජනාධිපතිවරයා ලෙස දිවුරුම්දීමට නියමිතයි.",
       "URL": "https://www.hirunews.lk/259213/බයිඩ්න්ගේ-දිවුරුම්-දීමේ-උත්සවයට-ට්‍රම්ප්-නොයයි",
       "Category": "International News",
       "Parent URL": "https://www.hirunews.lk/international-news.php?pageID=143"
}