{
       "Source": "hirunews",
       "Timestamp": "Monday, 24 May 2021 - 7:35",
       "Headline": "මාධ්‍යවේදියෙකු පැහැර ගැනීමට බෙලරූස් රජය ගුවන් යානයක් හරවයි",
       "News Content": "සෝවියට් සංගමයෙන් වෙන් වූ බෙලරූස් ජනරජයේ ආණ්ඩුව විවේචනය කළ මාධ්‍යවේදියෙකු  පැහැර ගැනීමට සඳහා ගුවන් යානයක් හැර වූ පුවතක් විදෙස් මාධ්‍ය වාර්තා කළා.\n1994 වසරේ සිට බෙලරූස් පාලන බලය හොබවන ජනපති ඇලෙක්සැන්ඩර් ලුකෂෙන්කෝගේ ඒකාධිපති පාලනයට එරෙහි වූ විදෙස්ගතව සිටින තරුණ මාධ්‍යවේදියෙකු වන රෝමන් පොටසෙවිච් මෙලෙස පැහැරගෙන ඇත්තේ රාජ්‍ය බලය යොදවමින්.\nඔහු රයන් එයාර් ගුවන් සේවයට අයත් යානයකින් ග්‍රීසියේ සිට ලිතුවේනියාව බලා ගමන්ගෙන ඇත්තේ බෙලරූස් ගුවන් තලයට හරහායී.\nඑහිදී බෙලරූස් ජනරජයේ මින්ස්ක් නුවර ගුවන් පාලක කුළුණ මගින් දැනුම් දී ඇත්තේ එම යානයේ බෝම්බයක් තිබෙන බවට තොරතුරු ලැබී ඇති බවයි.\nඒ අනුව මිග් 29 ප්‍රහාරක යානාවක් යවා යානය මින්ස්ක් ගුවන් තොටුපලට ගොඩ බස්වා තිබෙනවා.\nගුවන් යානය පරීක්ෂා කිරීමෙන් පසු එහි අනතුරුදායක දෙයක් නොමැති බව පවසා, නැවත ලිතුවේනියාවේ ගමනාන්තය වෙත යෑමට ඉඩ දී ඇත්තේ එය සාමාන්‍ය සිදුවීමක් ලෙස සලකමින්.\nඑහෙත් පසුව අනාවරණ වූයේ බෙලරූස් හි විපක්ෂයට සහය දැක්වූ නෙක්ස්ටා මාධ්‍ය සමූහයේ සංස්කාරකවරයෙකු වන රෝමන් පොටසෙවිච් අතුරුදන් වී ඇති බවයි.\nමෙය රාජ්‍ය ත්‍රස්තවාදය යොදා මාධ්‍යවේදියෙකු පැහැර ගැනීමේ සිදුවීමක් ලෙස බෙලරූස් හි අමෙරිකානු තානාපතිවරයා හැඳින් වූ අතර, සිද්ධිය සම්බන්ධයෙන් දැඩි ප්‍රතිවිපාකවලට මුහුණදීමට සිදුවනු ඇති බවට යුරෝපා සංගමය අනතුරු ඇඟවීමක් කළා.\nඑමෙන්ම, ඔවුන් පැහැරගත් 26 හැවිරිදි මාධ්‍යවේදියා වහා නිදහස් කරන ලෙස ඉල්ලා සිටියා.",
       "URL": "https://www.hirunews.lk/272258/මාධ්‍යවේදියෙකු-පැහැර-ගැනීමට-බෙලරූස්-රජය-ගුවන්-යානයක්-හරවයි",
       "Category": "International News",
       "Parent URL": "https://www.hirunews.lk/international-news.php?pageID=114"
}