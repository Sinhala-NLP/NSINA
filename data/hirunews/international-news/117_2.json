{
       "Source": "hirunews",
       "Timestamp": "Thursday, 13 May 2021 - 10:21",
       "Headline": "ඊශ්‍රායල ප්‍රහාර ගැන ජගත් ආරක්ෂණ මණ්ඩල ප්‍රකාශය ඇමෙරිකාව අවහිර කරයි",
       "News Content": "ළමයින් 17 දෙනෙකු, කාන්තාවන් 8 දෙනෙකු, ඇතුළු පලස්තීනුවන් 69 දෙනෙකු ජිවිතක්ෂයට පත් කරමින් තවත් 390 කට තුවාල සිදුකරමින් ගාසා තීරයට එල්ල වූ ඊශ්‍රායල ප්‍රහාරය සම්බන්ධයෙන් ජගත් ආරක්ෂක මණ්ඩලයේ සාකච්ඡාවක් ඊයේ නැවතත් පැවැත්වුණා.\nකෙසේ නමුත්, ආරක්ෂක මණ්ඩලයේ සාමාජික රටවල් 15 න් 14 ක්ම එකඟ වූ එහි ප්‍රකාශයට ඇමෙරිකාව විරුද්ධත්වය පළ කර තිබෙනවා.\nපසුව නෝර්වේ, එස්තෝනියාව, ප්‍රංශය සහ අයර්ලන්තය යන රටවල් ඊශ්‍රායල, පලස්තීන ගැටුම් හෙලා දකිමින් වෙනම ප්‍රකාශයක් නිකුත් කළා.\nහමාස් රොකට් ප්‍රහාර වලින් ඊශ්‍රායල පාර්ශවයේ 6 දෙනෙකු ජිවිතක්ෂයට පත් වීම මෙන්ම, ගාසා තීරයේ ඊශ්‍රායල ගුවන් ප්‍රහාරවලින් ළමයින් ඇතුළු සිවිල් ජනතාවට සිදුව ඇති හානි හෙලා දකිනු ලැබුවා.\nආරක්ෂක මණ්ඩලයේ වර්තමාන සභාපති ධුරය හොබවන චීනයේ මැදිහත්වීමෙන් ඊශ්‍රායල - පලස්තීන ගැටුම සම්බන්ධයෙන් තවත් සාකච්ඡාවක් හෙට පැවැත්වෙනු ඇතැයි අපේක්ෂිතයි.",
       "URL": "https://www.hirunews.lk/271227/ඊශ්‍රායල-ප්‍රහාර-ගැන-ජගත්-ආරක්ෂණ-මණ්ඩල-ප්‍රකාශය-ඇමෙරිකාව-අවහිර-කරයි",
       "Category": "International News",
       "Parent URL": "https://www.hirunews.lk/international-news.php?pageID=117"
}