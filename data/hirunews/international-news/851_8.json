{
       "Source": "hirunews",
       "Timestamp": "Thursday, 04 April 2013 - 13:14",
       "Headline": "උතුරු කොරියානු තර්ජන හමුවේ ඇමරිකාව ආරක්ෂාව තර කරයි.",
       "News Content": "උතුරු කොරියාව එල්ල කර ඇති තර්ජනය සැබෑ විය හැකි බවත් එසේ වුවහොත් එය බරපතල තත්ත්වයක් විය හැකි බවත් ඇමරිකාව පවසනවා. ඇමරිකානු ආරක්ෂක ලේකම් ජක් හේගල් මේ බව ප්‍රකාශ කර ඇත්තේ උතුරු කොරියානු හමුදාවන්ට ඇමරිකාව වෙත න්‍යෂ්ටික ප්‍රහාරයක් එල්ල කිරීමට අවසර ලබාදී ඇති බවට පළවන වාර්තාත් සමගයි. ඇමරිකාවේ ගුවාම් සහ හවායි කඳවුරු වෙත න්‍යෂ්ටික ප්‍රහාරයක් එල්ල කරන බවට උතුරු කොරියාව මීට පෙර ප්‍රකාශ කර තිබුණා. ඒ අනුව මිසයිල ආරක්ෂණ පද්ධතියක් කඩිනමින් ගුවාම් හි ස්ථාපිත කිරීමට ඇමරිකාව ක්‍රියා කරමින් ඇති බවයි ජක් හේගල් ප්‍රකාශ කර ඇත්තේ. තාඞ් නමින් නව මිසයිල ආරක්ෂණ පද්ධතියක් ස්ථාපිත කිරීමට සූදානම් වන බවද ඇමරිකානු ආරක්ෂක ලේකම්වරයා වැඩිදුරටත් ප්‍රකාශ කළා. කෙසේ වෙතත් උතුරු කොරියානු තර්ජන හමුවේ එවැනි ආරක්ෂණ වැඩ පිළිවෙලක් ජපානය සහ දකුණු කොරියාව සතුව නොමැති බවද විදෙස් වාර්තා පෙන්වා දෙනවා.",
       "URL": "https://www.hirunews.lk/56531/උතුරු-කොරියානු-තර්ජන-හමුවේ-ඇමරිකාව-ආරක්ෂාව-තර-කරයි",
       "Category": "International News",
       "Parent URL": "https://www.hirunews.lk/international-news.php?pageID=851"
}