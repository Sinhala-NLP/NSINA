{
       "Source": "hirunews",
       "Timestamp": "Saturday, 05 June 2021 - 15:37",
       "Headline": "අල්කයිඩා නායකයා ඇෆ්ගන් - පාකිස්ථාන දේශසීමාවේ සිටින බවට තොරතුරු",
       "News Content": "අල් කයිඩා ත්‍රස්ත සංවිධානයේ වත්මන් නායකයා ලෙස සැලකෙන අයිමාන් අල් සවහිරි ඇෆ්ගනිස්ථානය සහ පාකිස්ථානය අතර කඳුකර දේශසීමා ප්‍රදේශයේ සිටින බවට තොරතුරු ලැබී ඇතැයි ජගත් සංවිධාන වාර්තාවක් මගින් හෙලි කරනවා.\nඔහු මෙන්ම, අල්කයිඩා සංවිධානයේ සන්නද්ධ පිරිස් බොහෝමයක් එහි රැදී සිටින බවටයි තොරතුරු ලැබී ඇත්තේ.\nඑමෙන්ම, තලේබාන් සංවිධානය සමග සම්බන්ධ විදේශීය සන්නද්ධ පිරිස් ද ඇෆ්ගනිස්ථානයේ විවිධ ප්‍රදේශවල සිටින බව ද ජගත් සංවිධානය අද නිකුත් කළ වාර්තාවේ සඳහන්.\nඅල්කයිඩා සංවිධානයේ ප්‍රධාන සාමාජිකයන් උතුරු අප්‍රිකානු හෝ මැදපෙරදිග සම්භවයක් සහිත අයයි.\nකෙසේ නමුත්, බහුතරයක් අල්කයිඩා සාමාජිකයන් ඇෆ්ගනිස්ථාන සහ පාකිස්ථාන ජාතිකයන් වන අතර, බංග්ලාදේශ, ඉන්දියානු සහ මියන්මාර ජාතිකයන් ද ඊට එක්ව සිටිනවා.\nජගත් සංවිධාන වාර්තා මගින් වැඩිදුරටත් පෙන්වා දෙන්නේ ඇෆ්ගනිස්ථානය කලාපීය සහ ජාත්‍යන්තර අරමුණු අනුව කටයුතු කරන ත්‍රස්ත කණ්ඩායම් වල ක්ෂේම භූමියක් බවට පත්වීම වැළැක්විය යුතු බවයි.\nඅයි.එස්.අයි.එස් කෝරසාන් හෙවත් අයි.එස්. සංවිධානයේ මධ්‍යම සහ දකුණු ආසියානු කලාපය මගින් ඇෆ්ගනිස්ථානය, පාකිස්ථානය, බංග්ලාදේශය, ඉන්දියාව, මාලදිවයින, මධ්‍යම ආසියානු රටවල් මෙන්ම, ශ්‍රී ලංකාව ද ආවරණය කරන බවයි ජගත් සංවිධාන වාර්තාවෙන් පෙන්වා දී ඇත්තේ.",
       "URL": "https://www.hirunews.lk/273462/අල්කයිඩා-නායකයා-ඇෆ්ගන්-පාකිස්ථාන-දේශසීමාවේ-සිටින-බවට-තොරතුරු",
       "Category": "International News",
       "Parent URL": "https://www.hirunews.lk/international-news.php?pageID=112"
}