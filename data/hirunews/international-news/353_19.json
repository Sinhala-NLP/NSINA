{
       "Source": "hirunews",
       "Timestamp": "Saturday, 07 July 2018 - 13:56",
       "Headline": "ලෙන තුළ සිරවූ ළමයින්ගෙන් දෙමාපියන්ට හසුන්පත්",
       "News Content": "පසුගිය ජූනි 23 වනදා සිට තායිලන්තයේ චියංරායි ප්‍රාන්තයේ තාම් ලූවන් ලෙන තුළ සිරවී සිටින යොවුන් පාපන්දු කණ්ඩායමේ පාසල් ළමයින් 12 දෙනා සිය දෙමාපියන් වෙත හසුන්පත් පෙළක් යොමුකර තිබෙනවා.\nඒවා දුෂ්කර කිමිඳුම් ව්‍යායාමයකින් රැගෙන විත් ඇත්තේ තායිලන්ත නාවික හමුදා සීල් භටයන් විසින්.\nලෙන තුළ කිලෝමීටර කිහිපයක් ඈතින් සිරවී සිටින ළමයින් එම ලිපි මගින් දෙමාපියන්ට දන්වා ඇත්තේ තමන්ගේ ආරක්ෂාව ගැන සැක සංකාවක් ඇති කර නොගන්නා ලෙසයි.\nසීල් භටයන් රැගෙන ගිය සටහන් පොතක පිටුවල ඔවුන් සිය අත් අකුරෙන් එම ලිපි ලියා ඇති බව සඳහන්.\nළමයින් මෙන්ම ඔවුන්ගේ 25 හැවිරිදි පුහුණුකරුද සිය නෑ හිතවතුන්ට මෙලෙස පණිවුඩයක් යොමුකර තිබෙනවා.\nකෙසේ නමුත් පිවිසුම දක්වා ජලයෙන් පිරී ඇති ලෙන් කුහරයෙන් මොවුන් ඉවතට ගැනීම තවමත් විශාල අභියෝගයක් බවයි තායි බලධාරීන් පවසන්නේ.",
       "URL": "https://www.hirunews.lk/194716/ලෙන-තුළ-සිරවූ-ළමයින්ගෙන්-දෙමාපියන්ට-හසුන්පත්",
       "Category": "International News",
       "Parent URL": "https://www.hirunews.lk/international-news.php?pageID=353"
}