{
       "Source": "hirunews",
       "Timestamp": "Sunday, 26 May 2019 - 8:54",
       "Headline": "නරේන්ද්‍ර මෝදි ඉන්දීය ජනපති හමුවෙයි",
       "News Content": "පසුගියදා පැවති ඉන්දීය මහ මැතිවරණයෙන් දැවැන්ත ජයග්‍රහණයක් ලැබූ භාරතීය ජනතා පක්ෂ සන්ධානයේ නරේන්ද්‍ර මෝදි ඊයේ ජනාධිපති රාම්නාත් කෝවින්ද් මුණගැසී තිබෙනවා.\nඒ, මැතිවරණයේ ප්‍රතිඵලය අනුව නව රජයක් පිහිටුවීමට සූදානම් බව ඔහු වෙත දැනුම්දීමටයි.\nභාරතීය ජනතා පක්ෂයේ සභාපති අමිත් ෂා ප්‍රධාන ජාතික ප්‍රජාතන්ත්‍රවාදී සන්ධානයේ නියෝජිතයන් පිරිසක්ද ඉන්දීය ජනාධිපතිවරයා ඊයේ මුණගැසී තිබෙනවා.\nඔවුන් ප්‍රකාශ කර ඇත්තේ නරේන්ද්‍ර මෝදිගේ අග්‍රාමාත්‍ය ධුරයට තමන් සහය පළ කරන බවයි.\nඉන් අනතුරුව නරේන්ද්‍ර මෝදි, ඉන්දියාවේ අග්‍රාමාත්‍යවරයා ලෙස පත්කරනු ලැබූ බව ඉන්දීය ජනාධිපතිවරයා ට්විටර් පණිවුඩයක් නිකුත් කරමින් සඳහන් කළා.\nමහ මැතිවරණයේ අවසන් ප්‍රතිඵලය මේ වනවිට ප්‍රකාශයට පත් වී ඇති අතර, භාරතීය ජනතා පක්ෂ සන්ධානය ආසන 543 කින් යුත් ඉන්දීය ලෝක් සභාවේ ආසන 352 ක් ජයග්‍රහණය කර තිබෙනවා.\nකොංග්‍රස් සන්ධානය ආසන 91 ක් හිමිකරගෙන ඇති අතර, ප්‍රාදේශීය පක්ෂ ඇතුලූ අනෙකුත් පක්ෂ හිමිකරගෙන ඇති ආසන සංඛ්‍යාව 99 ක්.",
       "URL": "https://www.hirunews.lk/217103/නරේන්ද්‍ර-මෝදි-ඉන්දීය-ජනපති-හමුවෙයි",
       "Category": "International News",
       "Parent URL": "https://www.hirunews.lk/international-news.php?pageID=263"
}