{
       "Source": "hirunews",
       "Timestamp": "Sunday, 24 April 2016 - 8:19",
       "Headline": "පොප් ගායක ප්‍රින්ස් ආදාහනය කෙරේ",
       "News Content": "බටහිර සංගීත ලෝකයේ පෙරලිකාර චරිතයක් වූ ඇමරිකානු පොප් ගායක ප්‍රින්ස්ගේ අවසන් කටයුතු ඊයේ පෞද්ගලික අවමංගල්‍ය උත්සවයක් ලෙස සිදුකර තිබෙනවා.\n57 හැවිරිදි ප්‍රින්ස් පසුගිය බ්‍රහස්පතින්දා මිනසෝටාහි - පේස්ලි පාර්ක් මන්දිරයේදී හදිසියේ මියයාමට හේතුව මෙතෙක් අනාවරණ වී නැහැ.\nඑය සියදිවි හානි කර ගැනීමක් නොවන බව මූලික පරීක්ෂණවලින් හෙළි වුණා.\nකෙසේ නමුත්, පශ්චාත් මරණ පරීක්ෂණයේ ප්‍රතිඵල නිකුත් කිරීමට තවත් සති 4 ක් පමණ ගතවනු ඇති බව සඳහන්.\nඇමරිකානු ටැබ්ලෝයිඩ් පුවත්පතක් සදහන් කළේ ප්‍රින්ස් වේදනානාශක ඖෂධ ප්‍රමාණය ඉක්මවා ගැනීම හේතුවෙන් මීට පෙර ප්‍රතිකාර ලබාඇති බවයි.\n80 සහ 90 දශකවල අතිශය ජනප්‍රිය පොප් ගායකයෙකු වූ ප්‍රින්ස්ගේ ගීත ඇල්බම මිලියන 100 කට වැඩි සංඛ්‍යාවක් ලොව පුරා අලෙවි වී ඇති අතර ඔහු ඔස්කාර් සම්මානයෙන් පිදුම් ලැබූ සංගීත නිර්මාණ ශිල්පියෙක්.",
       "URL": "https://www.hirunews.lk/131586/පොප්-ගායක-ප්‍රින්ස්-ආදාහනය-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=642"
}