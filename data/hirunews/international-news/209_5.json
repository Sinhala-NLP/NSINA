{
       "Source": "hirunews",
       "Timestamp": "Tuesday, 07 January 2020 - 13:09",
       "Headline": "දිල්ලි සරසවියේ මැර ප්‍රහාරයට එරෙහිව, ඉන්දියාව පුරා විරෝධතා",
       "News Content": "ඉන්දියාවේ නවදිල්ලි නුවර කීර්තිමත් ජවහර්ලාල් නේරු විශ්වවිද්‍යාලයට ඇතුළු වූ මැර පිරිසක් එහි සිසු සිසුවියන්ට සහ ආචාර්යවරුන්ට ප්‍රහාරයක් එල්ල කිරීමට එරෙහිව ඉන්දියාව පුරා විරෝධතා රැළි සංවිධාන කර තිබෙනවා.\nඉරිදා සන්ධ්‍යාවේ මෙලෙස පොලූ මුගුරු රැගෙන විශ්වවිද්‍යාලයට ඇතුළු වූ භාරතීය ජනතා පක්ෂ ශිෂ්‍ය සංගමයේ අනුගාමිකයන් ලෙස සැලකෙන මැරයන් දරුණු ලෙස පහරදීමෙන් සිසු සිසුවියන් සහ ආචාර්යවරුන් 34 දෙනෙකු තුවාල ලැබුවා.\nපහරදීම වැළැක්වීමට පොලීසිය සහ විශ්වවිද්‍යාල ආරක්ෂකයන් කටයුතු නොකළ බවට චෝදනා එල්ල වන අතර ඔවුන්ට ප්‍රහාරයෙන් පසු පළා යාමට ඉඩ සලසා තිබෙනවා.\nප්‍රහාරයට එරෙහිව දිල්ලිය, මුම්බායි ඇතුළු නගර රැසක විරෝධතා රැළි සංවිධාන කර තිබූ අතර, මුම්බායි විරෝධතාව පොලීසිය මැදිහත් වී විසුරුවා ඇති බව වාර්තා වනවා.\nපහරදීම සම්බන්ධයෙන් මෙතෙක් කිසිවෙකු අත්අඩංගුවට ගෙන නොමැති අතර, ප්‍රබල ලෙස ප්‍රහාරයට ලක්ව රෝහලේ ප්‍රතිකාර ලබන ජවහර්ලාල් නේරු විශ්වවිද්‍යාල ශිෂ්‍ය සංගමයේ සභාපතිනිය වන අයිෂි ගෝෂ් ඇතුළු ශිෂ්‍ය ක්‍රියාකාරීන්ට එරෙහිව පොලීසිය නඩුවක් ගොනු කර ඇති බව සඳහන්.",
       "URL": "https://www.hirunews.lk/231763/දිල්ලි-සරසවියේ-මැර-ප්‍රහාරයට-එරෙහිව-ඉන්දියාව-පුරා-විරෝධතා",
       "Category": "International News",
       "Parent URL": "https://www.hirunews.lk/international-news.php?pageID=209"
}