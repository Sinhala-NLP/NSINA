{
       "Source": "hirunews",
       "Timestamp": "Sunday, 03 September 2017 - 13:10",
       "Headline": "හයිඩ‍්‍රජන් බෝම්බයක් සාර්ථකව අත්හදා බැලූ බව උතුරු කොරියාව කියයි",
       "News Content": "මෑතකදී තමන් අත්හදා බැලූ අන්තර් මහද්වීපික මිසයිලයක රැදවිය හැකි හයිඩ‍්‍රජන් බෝම්බයක් සාර්ථක ලෙස අද අත්හදා බැලූ බව උතුරු කොරියාව ප්‍රකාශ කළා.\nඑය පසුගිය න්‍යෂ්ටික පිපිරවීම් වලට වඩා වැඩි ඵලදායීතාවකින් යුක්ත වූවක් බවත්, උතුරු කොරියානු රජය කියා සිටියා. සිය නායක කිම් ජොං අන්ගේ නියෝගයෙන් නිර්මාණය කළ හයිඩ‍්‍රජන් බෝම්බය අතිශයෙන් සාර්ථක වූ අතර, එය සිය රටේ න්‍යෂ්ටික වැඩසටහන සම්පූර්ණ කිරීමේ අර්ථවත් පියවරක් බවයි උතුරු කොරියානු රාජ්‍ය මාධ්‍ය සඳහන් කළේ.\nඋතුරු කොරියාවෙන් අද උදෑසන රික්ටර් පරිමාණයේ 6.3ක භූ කම්පනයක් සහ ඉන් සුළු වේලාවකට පසු රික්ටර් පරිමාණයේ 4.6ක කම්පනයක් වාර්තා වුණා.\nඑම කම්පන උතුරු කොරියාව විසින් න්‍යෂ්ටික පිපිරවීමක් සිදුකිරීම නිසා ඇති වූ බව මුලින්ම ප්‍රකාශ කළේ ජපානයයි.",
       "URL": "https://www.hirunews.lk/170050/හයිඩ‍්‍රජන්-බෝම්බයක්-සාර්ථකව-අත්හදා-බැලූ-බව-උතුරු-කොරියාව-කියයි",
       "Category": "International News",
       "Parent URL": "https://www.hirunews.lk/international-news.php?pageID=443"
}