{
       "Source": "hirunews",
       "Timestamp": "Thursday, 10 November 2016 - 12:33",
       "Headline": "ට්‍රම්ප්ට එරෙහිව ඇමරිකාවේ විරෝධතා",
       "News Content": "ඇමරිකාවේ නව ජනාධිපති ලෙස තෝරා පත් වු ඩොනල්ඞ් ට්‍රම්ප්ට විරෝධය පළ කරමින් ඇතැම් පිරිස්  ඊයේ රාත්‍රියේ සිට ඇමරිකාවේ ප්‍රධාන නගර ආශ්‍රිතව විරෝධතා රැලි සංවිධානය කර තිබෙනවා.\nවිදෙස් වාර්තා සඳහන් කළේ නිව්යෝක් නුවර උද්ඝෝෂණවල යෙදෙන පිරිස් ට්‍රම්ප් කුළුණ සහ ඔහුගේ නිවස පිහිටි ප්‍රදේශයද වටලා ඇති බවයි.\nඑමෙන්ම චිකාගෝ නුවර උද්ඝෝෂණවලට එක්ව සිටින පිරිස් ට්‍රම්ප් ජාත්‍යන්තර හෝටලය සහ කුළුණ වටලා තිබෙනවා.\nපොලිස් නිලධාරීන් ඇතැම් මාර්ග වසා දැමීමටද කටයුතු කර ඇති බවයි විදෙස් මාධ්‍ය තවදුරටත් වාර්තා කළේ.\nඊට අමතරව බොස්ටන්, සියැටල්, පෝට්ලන්ඩ්, සැන්ප්‍රැන්සිස්කෝ, ලොස් ඇන්ජලීස්, ඔක්ලන්ඩ් සහ කැලිෆෝනියා යන ප්‍රදේශවලද විරෝධතා සංවිධාන කර තිබෙනවා.\nවිරෝධතාකරුවන් පවසන්නේ ට්‍රම්ප්, අන්තවාදි මත දරන්නෙකු බවයි.\nකෙසේ වෙතත් ඇමරිකාවේ වත්මන් ජනපති බැරක් ඔබාමා ජනතාවගෙන් ඉල්ලා ඇත්තේ  මැතිවරණයේ අවසන් ප්‍රතිඵලය පිළිගන්නා ලෙසටයි.\nඇමරිකාවේ නව ජනාධිපති ලෙස තෝරා පත් වු ඩොනල්ඩ් ට්‍රම්ප් අද බැරක් ඔබාමා හමුවීමටද නියමිතයි.",
       "URL": "https://www.hirunews.lk/147253/ට්‍රම්ප්ට-එරෙහිව-ඇමරිකාවේ-විරෝධතා",
       "Category": "International News",
       "Parent URL": "https://www.hirunews.lk/international-news.php?pageID=561"
}