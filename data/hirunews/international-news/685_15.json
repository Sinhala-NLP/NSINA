{
       "Source": "hirunews",
       "Timestamp": "Saturday, 28 November 2015 - 13:58",
       "Headline": "රුසියාව, සිරියාවේ බලමුළු තර කරයි",
       "News Content": "ගුවන් යානා නාශක අවි සහිත යුද නෞකාවක් මධ්‍යධරණී මුහුදට යැවීම ඇතුළු සිරියාවේ සිය ප්‍රහාරක හැකියාව ශක්තිමත් කිරීමේ පියවර රැසක් රුසියාව විසින් ගෙන තිබෙනවා. සිරියාවේ සිය ප්‍රධාන මෙහෙයුම් කඳවුරේ නව මිසයිල ස්ථානගත කිරීමට ද ඔවුන් පියවර ගෙන ඇති බව විදෙස් වාර්තා සඳහන් කළා. දිගුදුර ගුවන් ආරක්ෂණ ප්‍රගතියක් සහිත මොස්ක්වා යුද නෞකාව ඊයේ දිනයේ සිරියානු වෙරළට සමීපයෙන් ස්ථාන ගත කර තිබෙනවා. එමගින් සිරියාවේ අයි.එස් ඉලක්ක වෙත ප්‍රහාර එල්ල කරන රුසියානු ගුවන් යානාවලට ආරක්ෂාව ලබාදෙනු ඇති.\nරුසියානු ප්‍රහාරක යානයක් තුර්කිය විසින් බිම හෙලීමේ සිද්ධියෙන් පසු රුසියාව සහ තුර්කිය අතර ඇති වී තිබෙන අර්බුදය ඊයේ තවදුරටත් උත්සන්න වූයේ තුර්කි ජනාධිපති එර්ඩෝගන් කළ ප්‍රකාශයකින්. ඔහු කියා සිටියේ ජනාධිපති පුටින් ගින්දර සමඟ සෙල්ලමකට එළඹ සිටින බවයි. කෙසේ නමුත්, තුර්කියට එරෙහිව රුසියාව ද නව පියවර රැසක් ප්‍රකාශයට පත් කර තිබෙනවා. ඒ අනුව තුර්කි ජාතිකයන්ට ලබන ජනවාරි පළමුවැනිදා සිට වීසා නොමැතිව රුසියාවට ඇතුළුවීම තහනම් කෙරෙනු ඇති. රුසියානු ජනාධිපති ව්ලැදිමීර් පුටින් කියා සිටියේ අර්බුදය ගැන සාකච්ඡා කිරීමට පෙර තුර්කි ජනාධිපතිවරයා ගුවන් යානය බිම හෙලීමේ සිද්ධිය සම්බන්ධයෙන් සමාව අයැදිය යුතු බවයි.",
       "URL": "https://www.hirunews.lk/120998/රුසියාව-සිරියාවේ-බලමුළු-තර-කරයි",
       "Category": "International News",
       "Parent URL": "https://www.hirunews.lk/international-news.php?pageID=685"
}