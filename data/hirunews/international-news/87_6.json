{
       "Source": "hirunews",
       "Timestamp": "Tuesday, 19 October 2021 - 10:05",
       "Headline": "මියන්මාරයේ දේශපාලන සිරකරුවන් රැසක් නිදහස්",
       "News Content": "ආසියාන් සංවිධානයේ බලපෑම හමුවේ මියන්මාර මිලිටරි ජුන්ටා නායක මින් අවුන් හයින් විසින් දේශපාලන සිරකරුවන් 5600ක් පමණ නිදහස් කරන බව ප්‍රකාශ කිරීමෙන් අනතුරුව එලෙස විශාල පිරිසක් අද දිනයේ මුදා හැර ඇති බව වාර්තා වනවා.\nයැන්ගුන් නුවර කුප්‍රකට ඉන්සෙයින් බන්ධනාගාරයෙන් එලෙස නිදහස් කළ අය අතර, ප්‍රජාතන්ත්‍රවාදය සඳහා වූ ජාතික ලීගයේ නායිකා අවුන්සාන් සුකීගේ ප්‍රකාශකයා ද වනවා.\nපසුගිය පෙබරවාරි 1 වැනි දා අත්අඩංගුවට ගත් ඔහු මාස 8ක් සිර භාරයේ පසුවුණා.\nමියන්මාරයේ ජනප්‍රිය විකට ශිල්පියෙකු වන සරාගනාර් එලෙස නිදහස් කළ තවත් ප්‍රකට පුද්ගලයෙක්.\nමීට අමතරව මිලිටරි ජුන්ටාවට එරෙහිව විරෝධතාවල නිරත වීම නිසා අත්අඩංගුවට ගත් විශාල පිරිසක් යැන්ගුන් නුවර මෙන්ම මැන්ඩලේ, ලෂියෝ ඇතුළු ප්‍රාදේශීය නගරවල පිහිටි බන්ධනාගාරවලින් අද නිදහස් කර තිබෙනවා.\nමියන්මාරය සඳහා වූ ජගත් සංවිධාන විශේෂ නියෝජිත ටොම් ඇන්ඩෲස් ප්‍රකාශ කළේ බාහිරව එල්ල වන පීඩනය හමුවේ දේශපාලන සිරකරුවන් නිදහස් කළ ද මිලිටරි ජුන්ටාවේ ප්‍රතිපත්තිමය වෙනසක් දැකිය නොහැකි බවයි.",
       "URL": "https://www.hirunews.lk/285411/මියන්මාරයේ-දේශපාලන-සිරකරුවන්-රැසක්-නිදහස්",
       "Category": "International News",
       "Parent URL": "https://www.hirunews.lk/international-news.php?pageID=87"
}