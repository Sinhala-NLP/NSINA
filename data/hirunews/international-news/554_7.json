{
       "Source": "hirunews",
       "Timestamp": "Sunday, 27 November 2016 - 7:32",
       "Headline": "කස්ත්‍රෝ පිළිබද ඩොලන්ඩ් ට්‍රම්ප්ගෙන් විශේෂ ප්‍රකාශයක්",
       "News Content": "ඇමෙරිකානු නව ජනපති ඩොලන්ඩ් ට්‍රම්ප් විසින් කියුබානු හිටපු නායක අභාවප්‍රාප්ත ෆිදෙල් කස්ත්‍රෝ සම්බන්ධයෙන් විශේෂ ප්‍රකාශයක් සිදුකර තිබෙනවා.\nඩොලන්ඩ් ට්‍රම්ප් පවසා ඇත්තේ ෆිදෙල් කස්ත්‍රෝ දරුණු ආඥාදායකයෙකු  බවයි.\nකියුබානු හිටපු නායක කස්ත්‍රෝගේ මරණය පිළිබද දැනුම් දී පැය කිහිපයක් තුල ඩොලන්ඩ් ට්‍රම්ප් මෙම ප්‍රකාශය සිදුකර ඇති බව සදහන්.\nට්‍රම්ප් වැඩිදුරටත් පවසා ඇත්තේ කියුබානු ජනතාවට වඩාත් නිදහස් වූ අනාගයත් වෙත ගමන් කිරීමට අවස්ථාව දැන් උදාවී ඇති බවයි.\nමේ අතර ජනාධිපති බැරැක් ඔබාමා ප්‍රකාශ කළේ ලෝකය කෙරෙහි ෆිදෙල් කස්ත්‍රෝගේ දැවැන්ත බලපෑම ඉතිහාසය විසින් තීරණය කරනු ඇති බවයි.\nමේ අවස්ථාවේ කියුබානු ජනතාව වෙත මිත්‍රත්වයේ හස්තය දිගු කරන බව ජනාධිපති ඔබාමා ප්‍රකාශ කළා.\nරාජකීයයෙකු නොවී විසි වන සියවසේ දීර්ඝතම කාලයක් රටක් මෙහෙයවූ ලෝක නායකයා වන ෆිදෙල් කස්ත්‍රෝ, 1959 වසරේ සිට 2008 වසරේ සොහොයුරු රාවුල් කස්ත්‍රෝ වෙත බලය පවරනතුරු කියුබානු නායකයා ලෙස කටයුතු කළා.\nරුසියානු ජනාධිපති ව්ලැදිමීර් පුටින් කියා සිටියේ කස්ත්‍රෝගේ අභාවය රුසියාවේ විශ්වාසදායී සහ සුහද මිතුරෙකුගේ අහිමිවීමක් බවයි.\nකස්ත්‍රෝගේ අභාවය සැබෑ සහෘදයෙකුගේ වෙන්වීමක් ලෙස චීන ජනාධිපති ෂී ජින්පින් ප්‍රකාශ කළා.\nෆිදෙල් කස්ත්‍රෝගේ නායකත්වය යටතේ කියුබාව අධ්‍යාපනය, සාක්ෂරතාව සහ සෞඛ්‍ය අංශයෙන් ලබා ඇති විශිෂ්ඨ ප්‍රගතිය සිහිපත් කළ ජගත් සංවිධාන මහ ලේකම් බෑන් කී මූන් කියුබාව, ප්‍රතිසංස්කරණ මාවත ඔස්සේ ඉදිරියට ගමන් කරනු ඇතැයි අපේක්ෂා පළ කළා.\nෆිදෙල් කස්ත්‍රෝගේ අදාහන කටයුතු හවානා නුවර පෞද්ගලික අවමංගල්‍ය උත්සවයක් ලෙස අද පැවැත්වෙන අතර, භෂ්මාවශේෂ සන්තියාගෝ නුවර තැන්පත් කරන තුරු දෙසැම්බර් 4 වනදා තෙක් කියුබාව ජාතික ශෝක කාලයක් ප්‍රකාශයට පත් කර තිබෙනවා.\nකියුබානුවන් සිය අසහාය විප්ලවවාදී නායකයාගේ අභාවයෙන් දැඩි සේ කම්පාවට පත්වී සිටින අතර, ඉන් සැතපුම් 90 ක් ඔබ්බෙන් ඇමරිකාවේ මයාමි ප්‍රදේශයේ සිටින කියුබානුවන් කස්ත්‍රෝගේ අභාවය සාම්ප්‍රදායික කියුබානු නර්තනයන්ගෙන් සමරනු ලැබුවා.\nඔවුන් කස්ත්‍රෝගේ කොමියුනිස්ට් පාලනය සමයේ ඇමරිකාවට මුහුදු මාර්ගයෙන් පලා ආ කියුබානුවන්ගෙන් පැවතෙන අයයි.",
       "URL": "https://www.hirunews.lk/148402/කස්ත්‍රෝ-පිළිබද-ඩොලන්ඩ්-ට්‍රම්ප්ගෙන්-විශේෂ-ප්‍රකාශයක්",
       "Category": "International News",
       "Parent URL": "https://www.hirunews.lk/international-news.php?pageID=554"
}