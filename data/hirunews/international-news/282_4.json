{
       "Source": "hirunews",
       "Timestamp": "Saturday, 16 March 2019 - 7:19",
       "Headline": "නවසීලන්ත ත්‍රස්තයා අධිකරණයේ",
       "News Content": "පුද්ගලයන් 49 දෙනෙකුට මරු කැදවමින් නවසීලන්තයේ ක්‍රයිස්චර්ච් නුවර මුස්ලිම් දේවස්ථාන දෙකකට ප්‍රහාරයක් එල්ල කිරීමේ ප්‍රධාන සැකකරු දිස්ත්‍රික් අධිකරණය ඉදිරියේ අද පෙනී සිටියා.\nඕස්ට්‍රේලියාවේ උපන් නවසීලන්තයේ ඩුනෙඩ්න් හි පදිංචි බ්‍රෙන්ටන් හැරිසන් ටැරන්ට් නමැති 28 හැවිරිදි ඔහු සුදු අන්තවාදී අදහස් දරන්නෙක්.\nඒ බව  ඕස්ට්‍රේලියානු අග්‍රාමාත්‍ය ස්කොට් මොරිසන් විසින් ද තහවුරු කළ අතර, පසුව හෙළිදරව් වූයේ ඔහු විසින් ඝාතනයට පෙර සිය අන්තවාදී අදහස් ඇතුළත් පිටු 74ක ප්‍රකාශයක් සකස් කර ඇති බවයි.\nඑමගින් සුදු ජාතික යුරෝපීයන් අභිබවා වෙනත් වර්ණ සහිත සංක්‍රමණිකයන් නැගී සිටින බවට උදාහරණ ගෙන දක්වා ඇති අතර, ඇමරිකානු ජනාධිපති ඩොනල්ඩ් ට්‍රම්ප්, ඔහු හඳුන්වා ඇත්තේ සුදු ජාතික අනන්‍යතාව පුනර්ජීවනයක් ලැබීමේ සංකේතයක් ලෙසයි.\nකෙසේ නමුත්, ප්‍රහාරය හෙළා දකිමින් ඇමරිකානු ජනාධිපති ට්‍රම්ප් මෙන්ම බ්‍රිතාන්‍යයේ දෙවන එළිසබෙත් මහරැජිණ විසින් ද ශෝක පණිවුඩ යොමු කර තිබුණා.",
       "URL": "https://www.hirunews.lk/212488/නවසීලන්ත-ත්‍රස්තයා-අධිකරණයේ",
       "Category": "International News",
       "Parent URL": "https://www.hirunews.lk/international-news.php?pageID=282"
}