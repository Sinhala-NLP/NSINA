{
       "Source": "hirunews",
       "Timestamp": "Tuesday, 27 August 2013 - 7:54",
       "Headline": "සිරියාව ගැන රුසියාවෙන් අනතුරු ඇගවීමක්.",
       "News Content": "ජගත් ආරක්ෂක මණ්ඩලයේ අවසරයකින් තොරව සිරියාවට ප්‍රහාරයක් එල්ල කිරීම ජාත්‍යන්තර නීතිය උල්ලංගණය කිරීමක් බව රුසියාව පවසනවා. රුසියානු විදේශ අමාත්‍ය සර්ජි ලැවරොෆ් මේ බව ප්‍රකාශ කළේ රසායනික අවි භාවිත කළ බවට චෝදනා කරමින් ජනාධිපති අසාද්ගේ රජයේ හමුදා වෙත ප්‍රහාරයක් එල්ල කිරීමට බටහිර රටවල් සැරසෙන විටයි. රුසියානු විදේශ අමාත්‍යවරයා තවදුරටත් කියා සිටියේ පුද්ගලයන් සිය ගණනකට මරු කැදවූ රසායනික අවි ප්‍රහාරය අසාද්ගේ රජයේ හමුදා විසින් එල්ල කළ බවට සාක්ෂි බටහිර රටවල් ඉදිරිපත් කර නොමැති බවයි. මේ අතර, රසායනික අවි ප්‍රහාරය සිදුවූ ප්‍රදේශය නිරීක්ෂණය සඳහා ගිය ජගත් සංවිධාන අවි නිරීක්ෂකයන්ට ඊයේ (26) නාඳුනන පිරිසක් ස්නයිපර් ප්‍රහාරයක් එල්ල කළා. එය ත්‍රස්තවාදීන්ගේ ක්‍රියාවක් ලෙස සිරියානු රජය හැදින්වූ අතර අවි නිරීක්ෂකයන් ඒ පිළිබද සිරියානු රජයට එරෙහිව ජගත් සංවිධානය වෙත පැමිණිලි කිරීමට නියමිතයි.",
       "URL": "https://www.hirunews.lk/65926/සිරියාව-ගැන-රුසියාවෙන්-අනතුරු-ඇගවීමක්",
       "Category": "International News",
       "Parent URL": "https://www.hirunews.lk/international-news.php?pageID=809"
}