{
       "Source": "hirunews",
       "Timestamp": "Saturday, 23 January 2016 - 9:32",
       "Headline": "ඔබාමා ධවල මන්දිරය තුල සිරවෙයි",
       "News Content": "ඇමරිකාවේ නැගෙනහිර වෙරළ ප්‍රදේශයට ඊයේ හැමූ හිම කුණාටුවෙන් ප්‍රදේශ රැසක් අඩි දෙකක පමණ හිම තට්ටුවකින් වැසී ගොස් තිබෙනවා.\nඇමරිකාවේ  ප්‍රාන්ත 15ක පමණ මිලියන 50ක් පමණ ජනතාවට මෙම හිම කුණාටුව බලපා ඇති බව සදහන්.\nමෙම තත්ත්වය ඉදිරි පැය 36 තුළ පැවතිය හැකි අතර ඉරිදා වන විට වොෂින්ටන් අගනුවර අඟල් 30ක පමණ හිම තට්ටුවක් පතිත වනු ඇතැයි අපේක්ෂා කෙරෙනවා.\nඑසේ වුවහොත් එය 1922 වසරේ ඇති වූ අඟල් 28ක හිම පතනයේ වාර්තාව අභිබවා යනු ඇති.\nහිම කුණාටුව හේතුවෙන් ඊයේ සහ අද දිනයේ ගුවන් ගමන් 6000ක් පමණ අවලංගු කර ඇති අතර, ප්‍රාන්ත රැසක හදිසි තත්ත්වයක් ද ප්‍රකාශයට පත් කෙරුණා.\nටෙනසී සහ කෙන්ටකි ඇතුළු ප්‍රදේශ කිහිපයකම රිය අනතුරුවලින් පුද්ගලයන් 8 දෙනෙකු ජීවිතක්ෂයට පත්වී තිබෙනවා.\nලොව දෙවන ජනාකීර්ණතම වූ වොෂින්ටනයේ ප්‍රවාහන පද්ධතිය සති අන්තයේ අක්‍රිය කර ඇති බවයි විදෙස් වාර්තා සදහන් කළේ.\nහිම කුණාටුව හේතුවෙන් ඇමරිකානු ජනාධිපති බැරක් ඔබාමා ද ධවල මන්දිරය තුළම කාලය ගත කිරීමට තීරණය කර තිබෙනවා.",
       "URL": "https://www.hirunews.lk/124574/ඔබාමා-ධවල-මන්දිරය-තුල-සිරවෙයි",
       "Category": "International News",
       "Parent URL": "https://www.hirunews.lk/international-news.php?pageID=670"
}