{
       "Source": "hirunews",
       "Timestamp": "Friday, 09 August 2013 - 8:15",
       "Headline": "ත්‍රස්තවාදීන් මළගම් සොයා යයි.",
       "News Content": "නිරිත දිග පාකිස්ථානයේ - බලූචිස්තාන් ප්‍රාන්තයේ ක්වෙටා නුවර අවමංගල්‍ය උත්සවයකට ඊයේ (08) එල්ල වූ බෝම්බ ප්‍රහාරයකින් පුද්ගලයන් 28 දෙනෙකු ජීවිතක්ෂයට පත්වුණා. පොලිස් නිලධාරියෙකුගේ අවමංගල්‍ය උත්සව කටයුතු ආරම්භ වීමට සූදානම් වූ මොහොතේයි මෙලෙස මරාගෙන මැරෙන බෝම්බකරුවෙකු පිපිරවීම සිදුකර ඇත්තේ. මෙහිදී තවත් පුද්ගලයන් 50 දෙනෙකු පමණ තුවාල ලබා ඇති අතර, ප්‍රහාරය සම්බන්ධයෙන් කිසිවෙකු වගකීම භාර ගෙන නැහැ. එහෙත්, එය තලෙයිබාන්වරුන්ගේ ප්‍රහාරයක් ලෙසයි විශ්වාස කෙරෙන්නේ. මෙවර රාමසාන් සමයේ පාකිස්ථානයේ මරාගෙන මැරෙන ප්‍රහාරවලින් පුද්ගලයන් 90 දෙනෙකු පමණ මියගොස් තිබෙනවා.\nමේ අතර, නැගෙනහිර ඇෆ්ගනීස්ථානයේ සුසාන භූමියක සිය ඥාතියෙකු සිහිකිරීමට ගිය පිරිසක් ඊයේ බෝම්බ ප්‍රහාරයකට ගොදුරු වුණා. පාකිස්ථාන රජයට හිතවත්, ගෝත්‍රික නායකයෙකුගේ බිරිඳ ඇතුළු පිරිස මෙහි ගොස් ඇත්තේ රාමසාන් නිවාඩුව ඒ සඳහා යොදාගෙනයි. එහිදී, සිදුවූ බෝම්බ පිපිරීමෙන් කාන්තාවන් 12 දෙනෙකු සහ ළමයින් දෙදෙනෙකු ජීවිතක්ෂයට පත්වී ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/64712/ත්‍රස්තවාදීන්-මළගම්-සොයා-යයි",
       "Category": "International News",
       "Parent URL": "https://www.hirunews.lk/international-news.php?pageID=815"
}