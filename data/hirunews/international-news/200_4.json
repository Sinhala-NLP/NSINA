{
       "Source": "hirunews",
       "Timestamp": "Sunday, 09 February 2020 - 9:08",
       "Headline": "තායිලන්තයේ විසි දෙනෙකු ඝාතනය කළ හමුදා නිලධාරියා ආරක්ෂක අංශ වෙඩි පහරින් මරුට",
       "News Content": "තායිලන්තයේ කොරාට් නුවර සාප්පු සංකීර්ණයකට ඇතුලුවී ඉවක් බවක් නොමැතිව වෙඩි තබා පුද්ගලයන් විසිදෙනෙකු ඝාතනය කළ හමුදා නිලධාරියා ආරක්ෂක අංශවල වෙඩි පහරින් ජිවිතක්ෂයට පත්ව තිබෙනවා.\nතායිලන්ත පොලිසිය සඳහන් කළේ ජක්රෆනාත් තොම්මා නැමති මොහු ඊයේ වෙඩි ප්‍රහාරය එල්ල කිරීමට පෙර සිය අණදෙන නිලධාරියාට වෙඩි තබා ඝාතනය කර ඇති බවයි.\nඉන් පසුව පැහැරගත් ගිනි අවි සමඟ හමුදා රථයකින් කොරාට් නගරය මධ්‍යයට පැමිණි ඔහු සාප්පු සංකීර්ණයකට ඇතුලුවී වෙඩි තැබීමට පටන්ගත් බව සඳහන්.\nකෙසේ නමුත් ඔහුගේ එම ඝාතනවලට හේතුව මෙතෙක් අනාවරණ වී නැහැ.\nවෙඩි තැබීමෙන් තවත් පුද්ගලයන් 42 කු තුවාල ලැබුවා.\nසැඟවී සිටි වෙඩික්කරු මියගොස් ඇත්තේ අද අලුයම් කාලයේ තායි ආරක්ෂක අංශ සිදුකළ මෙහෙයුමකදියි.\nඑහිදී ආරක්ෂක හමුදා සාමාජිකයෙකුද මියගොස් ඇති අතර, තවත් දෙදෙනෙකු තුවාල ලබා තිබෙනවා.",
       "URL": "https://www.hirunews.lk/234015/තායිලන්තයේ-විසි-දෙනෙකු-ඝාතනය-කළ-හමුදා-නිලධාරියා-ආරක්ෂක-අංශ-වෙඩි-පහරින්-මරුට",
       "Category": "International News",
       "Parent URL": "https://www.hirunews.lk/international-news.php?pageID=200"
}