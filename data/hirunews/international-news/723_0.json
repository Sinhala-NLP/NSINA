{
       "Source": "hirunews",
       "Timestamp": "Monday, 29 June 2015 - 16:42",
       "Headline": "සූර්යබල ගුවන් යානය පැසිෆික් සයුරේ තරණය අරඹයි",
       "News Content": "කිලෝමීටර් 35,000 ක් ගෙවා ලොව වටා ගමන් කරන මුළුමනින්ම සූර්යබලයෙන් ක්‍රියා කරන සෝලා ඉම්පල්ස් දෙක ගුවන් යානය එහි දුෂ්කරතම කොටස වූ පැසිෆික් සයුර තරණය කිරීම දැන් ආරම්භ කර තිබෙනවා. ජපානයේ නගෝයා සිට මුලින්ම හවායි දිවයින වෙත ගමන් කරන සෝලා ඉම්පල්ස් යානය ඉන් පසු එහි සිට ඇමෙරිකාවේ බටහිර පිහිටි ෆීනික්ස් වෙත ලඟාවීමට නියමිතයි. මෙහි මුල් අදියර කිලෝමීටර් 8200 ක් වන අතර දෙවන අදියර කිලෝමීටර් 4700 කින් සමන්විතයි. පසුගිය මාර්තු 9 වනදා අබුඩාබියෙන් ආරම්භ වූ සූර්යබල ගුවන් යානයේ ලෝක චාරිකාව අදියර 7 කින් සමන්විත වනවා. එහෙත්, 7 වන අදියරේදී චීනයේ නැන්ජින් සිට හවායි වෙත ගමන් කරන අතරතුර කාලගුණයෙන් එල්ල වූ බාධා නිසා එය පසුගිය මැයි 31 වනදා ජපානයේ නගෝයා වෙත හදිසියේ ගොඩබැස්සවීමට සිදුවුණා.",
       "URL": "https://www.hirunews.lk/112318/සූර්යබල-ගුවන්-යානය-පැසිෆික්-සයුරේ-තරණය-අරඹයි",
       "Category": "International News",
       "Parent URL": "https://www.hirunews.lk/international-news.php?pageID=723"
}