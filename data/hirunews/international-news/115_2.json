{
       "Source": "hirunews",
       "Timestamp": "Sunday, 23 May 2021 - 9:14",
       "Headline": "ඉන්දියාවේ පැතිරෙන කළු පුස් රෝගයට අපිරිසිදු මුව ආවරණ බලපා ඇති බවට මතයක්",
       "News Content": "කොරෝනා වෛරසය සමග ඉන්දියාවේ පැතිර යන මාරාන්තික විය හැකි කළු පුස් රෝගයට අපිරිසිදු මුව ආවරණ ද බලපෑ ඇති බවට මතයක් ඉදිරිපත් වී තිබෙනවා.\nවෛද්‍ය විශේෂඥයන් පෙන්වා දී ඇත්තේ අපිරිසිදු මුව ආවරණ දිගු කලක් භාවිත කිරීම මෙන්ම, හොඳ වාතාශ්‍රයක් නොමැති වීම මෙම රෝගය ඇති වීමට හේතුවක් බවයි.\nකෙසේ නමුත්, ඒ සඳහා ඔප්පු කළ හැකි සායනික සාධක නොමැති බවට තවත් වෛද්‍ය විශේෂඥයන් පිරිසක් තරඟ කරනවා.\nඇතැම් වෛද්‍යවරුන්ගේ මතය වී ඇත්තේ උත්තේජක වර්ග අනිසි ලෙස භාවිත කිරීම ද කළු පුස් රෝගය ඇති වීමට හේතුවක් බවයි.\nඑමෙන්ම, කොරෝනා ආසාදනය නිසා ශරීරයේ ප්‍රතිශක්තිය බෙහෙවින් දුර්වල වීම නිසා ද, කළු පුස් රෝගයට ගොදුරු විය හැකි බව ඇතැම් වෛද්‍යවරුන්ගේ මතයයි.\nමේ අතර, ඔක්ස්ෆර්ඩ් ඇස්ට්‍රාසෙනෙකා හෝ ෆයිසර් බයෝඑන්ටෙක් කොරෝනා එන්නත් මගින් ඉන්දියානු කොරෝනා විකෘති ප්‍රභේදයට එරෙහිව 80% ක ශක්‍යතාවක් පෙන්නුම් කරන බව බි්‍රතාන්‍ය රජයේ සෞඛ්‍ය අංශ සිදුකළ අධ්‍යයනයකින් හෙලි වී තිබෙනවා.\nරජය මගින් පත්කළ වෛරස් ප්‍රතිචාර උපදේශක කණ්ඩායම මෙම සොයා ගැනීම සිදුකර ඇති බවයි ලන්ඩන් වාර්තා සඳහන් කළේ.\nබී එක 617 දෙක ලෙස නම් කෙරුණු ඉන්දියානු විකෘති ප්‍රභේදය මේ වනවිට ඉන්දියාවේ මෙන්ම ලොව පුරා කොරෝනා ව්‍යාප්තිය වේගවත් කිරීමට හේතු වී තිබෙනවා.\nබ්‍රිතාන්‍ය අධ්‍යයන කණ්ඩායම වැඩිදුරටත් ප්‍රකාශ කළේ ඇස්ට්‍රාසෙනෙකා හෝ ෆයිසර් එන්නත් මාත්‍රා දෙකම ලබාගැනීමෙන් කෙන්ට් කොරෝනා ප්‍රභේදයට එරෙහිව 87%ක රැකවරණයක් සලසන බවයි.",
       "URL": "https://www.hirunews.lk/272182/ඉන්දියාවේ-පැතිරෙන-කළු-පුස්-රෝගයට-අපිරිසිදු-මුව-ආවරණ-බලපා-ඇති-බවට-මතයක්",
       "Category": "International News",
       "Parent URL": "https://www.hirunews.lk/international-news.php?pageID=115"
}