{
       "Source": "hirunews",
       "Timestamp": "Saturday, 04 January 2020 - 20:44",
       "Headline": "තවත් ගල්ෆ් යුද්ධයක් එපා - ජගත් මහලේකම් කියයි",
       "News Content": "ඉරානයේ ඉහළම හමුදා ප්‍රධානියා වූ ජෙනරාල් කාසෙම් සොලෙයිමානි ඇමරිකානු ඩ්‍රෝන් ප්‍රහාරයකින් ජීවිතක්ෂයට පත්වීමෙන් පසු ඇති වී තිබෙන උණුසුම්කාරී වාතාවරණය මැද 3500ක අතිරේක හමුදා බල ඇණියක් මැදපෙරදිග යැවීමට පෙන්ටගනය තීරණය කර තිබෙනවා.\nඑම පියවර නව යුද්ධයක ආරම්භයක් නොව, යුද්ධයක් වැළැක්වීම බව ප්‍රහාරයට අණ දුන් ඇමරිකානු ජනාධිපති ඩොනල්ඩ් ට්‍රම්ප් ප්‍රකාශ කළා.\nමේ අතර, ඇමරිකානු ගුවන් ප්‍රහාරයකින් මියගිය ඉරාන හමුදා ප්‍රධානී ජෙනරාල් කාසෙම් සොලෙයිමානි සහ ඉරාක සන්නද්ධ කණ්ඩායමේ නායක අබු මහදි - අල් - මුහන්දිස් වෙනුවෙන් බැග්ඩෑඩ් නුවර අද පැවති අවමංගල්‍ය යාච්ඤා මෙහෙයට දහස් සංඛ්‍යාත ඉරාක ජනයා එක්වුණා.\nබැග්ඩෑඩයේ ෂියා මුස්ලිම් ආගමික ප්‍රදේශයක් වන කධමියා හි පැවති අවමංගල්‍ය පෙරහරට එක්වූවන්, ඇමරිකානු විරෝධී පාඨ හඬ නැගූ අතර, ඇතමුන් ඉරාන ආධ්‍යාත්මික නායක අයතොල්ල අලි කමේනිගේ ඡායාරූප අතැතිව සිටි බව සඳහන්.\nබැග්ඩෑඩ් ජාත්‍යන්තර ගුවන්තොටුපල ආසන්නයේදී ඊයේ උදෑසන ඇමරිකානු හමුදා එල්ල කළ ඩ්‍රෝන ප්‍රහාරයෙන් ඔවුන් දෙදෙනා ඇතුළු දස දෙනෙකු ජිවිතක්ෂයට පත්වුණා.\nඉරාන හමුදා ප්‍රධානියාගේ දේහය අද පස්වරුවේ ඉරානයට රැගෙන යාමට නියමිත අතර, ඔහුගේ දේහය පිලිබඳ අවසන් කටයුතු ලබන අඟහරුවාදා මධ්‍යම ඉරානයේ - කර්මෙන්හි පැවැත්වීමට නියමිතයි.\nමේ අතර, තවත් ගල්ෆ් යුද්ධයක් ලෝකයට අනවශ්‍ය බවත්, කලාපයේ යුද උණුසුම සමනය කිරීමට සියලූ පාර්ශවයන් කටයුතු කළ යුතු බවත්, ජගත් සංවිධාන මහලේකම් අන්තෝනියෝ ගුටේරස් ප්‍රකාශ කළා.\nඉරානයේ හමුදා ප්‍රධානියා ඉරාකයේ ඇමරිකානු හමුදා ප්‍රහාරයකින් ජිවිතක්ෂයට පත්වීම පිළිබඳව අදහස් දක්වමින් ඔහු මේ බව කියා සිටියා.\nජගත් සංවිධාන මහලේකම්වරයා වැඩිදුරටත් සඳහන් කළේ මෙය ලෝක නායකයන් උපරිම ඉවසීමෙන් කටයුතු කළ යුතු අවස්ථාවක් බවයි.",
       "URL": "https://www.hirunews.lk/231589/තවත්-ගල්ෆ්-යුද්ධයක්-එපා-ජගත්-මහලේකම්-කියයි",
       "Category": "International News",
       "Parent URL": "https://www.hirunews.lk/international-news.php?pageID=209"
}