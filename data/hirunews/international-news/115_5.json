{
       "Source": "hirunews",
       "Timestamp": "Saturday, 22 May 2021 - 19:25",
       "Headline": "ඇමෙරිකානු ජනපතිගෙන් නව විශේෂ නියෝජිතයෙක්",
       "News Content": "උතුරු කොරියාවේ න්‍යෂ්ටික වැඩපිළිවෙල සම්බන්ධයෙන් සංවාදයක නිරත වීම සඳහා ඇමෙරිකානු ජනාධිපති ජෝ බයිඩ්න් විසින් නව විශේෂ නියෝජිතයෙකු පත් කර තිබෙනවා.\nකොරියානු සම්භවයක් සහිත ඇමෙරිකානු රාජ්‍ය තාන්ත්‍රිකයෙකු වූ සුන් කිම් මෙලෙස උතුරු කොරියාව පිළිබඳ විශේෂ නියෝජිතයා ලෙස පත් කර ඇති අතර, ඔහු මීට පෙර ජනාධිපති ඔබාමාගේ උතුරු කොරියාව පිළිබඳ විශේෂ නියෝජිතයා ලෙස කටයුතු කළා.\nහිටපු ජනාධිපති ඩොනල්ඩ් ට්‍රම්ප් සහ උතුරු කොරියානු නායක කිම් ජොං අං අතර සමුළු සම්බන්ධීකරණයට ද ඔහු එක්වී ඇති බව සඳහන්.\nජනපති බයිඩ්න් මෙම පත් කිරීම සිදුකළේ ඇමෙරිකාවේ සංචාරයක නිරත වන දකුණු කොරියානු ජනාධිපති මූන් ජේ ඉන් සමඟ වොෂින්ටනයේදී ඒකාබද්ධ සමුළුවකට එක්වීමෙන් අනතුරුවයි.\nඋතුරු කොරියාවේ න්‍යෂ්ටික අවි පිළිබඳව තම දැඩි අවධානය යොමුව ඇති බවයි නායකයන් දෙදෙනා එහිදී ප්‍රකාශ කළේ.\nසුදුසු වාතාවරණයක් යටතේ උතුරු කොරියානු නායක කිම් ජොං අං මුණ ගැසීමට තමන් සූදානම් බවයි ජනපති ජෝ බයිඩ්න් එම සමුළුවේදී කියා සිටියේ.",
       "URL": "https://www.hirunews.lk/272152/ඇමෙරිකානු-ජනපතිගෙන්-නව-විශේෂ-නියෝජිතයෙක්",
       "Category": "International News",
       "Parent URL": "https://www.hirunews.lk/international-news.php?pageID=115"
}