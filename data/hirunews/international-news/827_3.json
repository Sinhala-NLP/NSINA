{
       "Source": "hirunews",
       "Timestamp": "Saturday, 29 June 2013 - 18:04",
       "Headline": "බ්‍රිතාන්‍ය අගමැති ඇෆ්ගනිස්ථානයේ.",
       "News Content": "බටහිර ජාතීන් විසින් තලෙයිබාන් සංවිධානය සමග සාකච්ඡා ආරම්භ කළයුතුව තිබුණේ මීට දශකයකට පෙර බව ඇෆ්ගනිස්ථානයේ බ්‍රිතාන්‍ය හමුදා ප්‍රධානියා පවසනවා. ජනරාල් නික් කාටර් කියා සිටියේ ඔවුන්ගේ පාලනය බිඳ හෙලූ අවස්ථාවේදී සාකච්ඡා කළේ නම් මේ වනවිට විසඳුමකට පැමිණීමේ හැකියාවක් තිබූ බවයි. තලෙයිබාන් සංවිධානය සමග සාකච්ඡා පැවැත්වීමට බටහිර ජාතීන් උත්සාහ කරන අවස්ථාවකයි බ්‍රිතාන්‍ය ජනරාල්වරයා මේ බව ප්‍රකාශ කර ඇත්තේ. 2014 වසරේදී විදේශ හමුදා ඇෆ්ගනිස්ථානයෙන් නික්මුණු පසුද ඇෆ්ගන් රජයට ජාත්‍යන්තරයේ සහය අවශ්‍ය වන බව ජනරාල් නික් කාටර් සඳහන් කළා. මේ අතර බ්‍රිතාන්‍යයේ හමුදා දිනය නිමිත්තෙන් එරට අග්‍රාමාත්‍ය ඬේවිඞ් කැමරන් අද හදිසියේම ඇෆ්ගනිස්ථානයේ චාරිකාවක නිරතවුණා. එහිදී ඔහු සඳහන් කළේ ඇෆ්ගනිස්ථානයේදී මියගිය බ්‍රිතාන්‍ය සොල්දාදුවන් වෙනුවෙන් ස්ටැෆඞ්ෂයර් හි ස්ථිර ස්මාරකයක් පිහිටුවන බවයි.",
       "URL": "https://www.hirunews.lk/62029/බ්‍රිතාන්‍ය-අගමැති-ඇෆ්ගනිස්ථානයේ",
       "Category": "International News",
       "Parent URL": "https://www.hirunews.lk/international-news.php?pageID=827"
}