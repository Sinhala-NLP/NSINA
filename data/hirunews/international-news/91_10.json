{
       "Source": "hirunews",
       "Timestamp": "Thursday, 30 September 2021 - 13:18",
       "Headline": "ඇෆ්ගන් හිටපු උප ජනාධිපති රටින් බැහැර ආණ්ඩුවක් නිවේදනය කරයි",
       "News Content": "තලේබාන් සංවිධානය ඇෆ්ගනිස්ථානයේ බලය අත්පත් කරගැනීමත් සමඟ පාලන බලය අහිමි වූ හිටපු ඇෆ්ගන් රජයේ උප ජනාධිපතිවරයා ඇතුලු පිරිසක් එක්ව රටින් බැහැරව ආණ්ඩුවක් ප්‍රකාශයට පත් කර තිබෙනවා.\nඒ ඇෆ්ගනිස්ථානයේ හිටපු උප ජනාධිපති අම්රුල්ලා සලේගේ නායකත්වයෙන්.\nමේ සම්බන්ධයෙන් ස්විසර්ලන්තයේ පිහිටි ඇෆ්ගනිස්ථාන කාර්යාලය නිවේදනයක් නිකුත් කරමින් සඳහන් කළේ ඇෆ්ගන් වැසියන්ගේ ඡන්දයෙන් තෝරා පත් වූ ඉස්ලාමීය ඇෆ්ගනිස්ථාන රජය එරට නීත්‍යානුකූල ආණ්ඩුව බවයි.\nවෙනත් කිසිදු ආණ්ඩුවකට හෝ කණ්ඩායමකට එම නීත්‍යානුකූල වලංගුභාවය හිමි ආණ්ඩු බලය ළඟා කරගැනීමට නො හැකි බව අදාළ නිවේදනයේ සඳහන්.\nරටින් බැහැරව ඇෆ්ගන් ආණ්ඩුව, අහමඩ් ෂා මෂූඩ්ගේ නායකත්වයෙන් යුත් උතුරු පෙරමුණු සන්ධානයට සහය පළ කරන බවත්, විදේශයන්හි සියලු ඇෆ්ගනිස්ථාන තානාපති සහ කොන්සල් කාර්යාල මෙම ආණ්ඩුව නියෝජනය කරන බවත්, එම නිවේදනයේ දැක්වෙනවා.\nරටින් බැහැර මෙම ආණ්ඩුවේ විධායක, අධිකරණ සහ ව්‍යවස්ථාදායකය සම්බන්ධයෙන් ඉදිරියේ දී නිවේදනය කරන බවත් පිටස්තර පාර්ශවයක් විසින් අත්පත් කරගෙන ඇති බලය යළි ලබාගෙන නීත්‍යානුකූල රජයක් ස්ථාපිත කිරීමට තම ආණ්ඩුවේ අපේක්ෂාව බවත් ඔවුන් ප්‍රකාශ කර තිබෙනවා.",
       "URL": "https://www.hirunews.lk/283654/ඇෆ්ගන්-හිටපු-උප-ජනාධිපති-රටින්-බැහැර-ආණ්ඩුවක්-නිවේදනය-කරයි",
       "Category": "International News",
       "Parent URL": "https://www.hirunews.lk/international-news.php?pageID=91"
}