{
       "Source": "hirunews",
       "Timestamp": "Saturday, 03 November 2018 - 10:44",
       "Headline": "ඉම්රාන් ඛාන් චීන ජනපති ෂී - ජින්පින් හමුවෙයි",
       "News Content": "චීනයේ සහ පාකිස්තානයේ අනාගතය පිළිබද නව යුගයක් ආරම්භ කිරීමට සූදානම් බව චීන ජනාධිපති ෂී - ජින්පින් පවසනවා.\nඑමෙන්ම පාකිස්තානය සියළු කාලයන් හිදී චීනයේ ක්‍රමෝපාය සහකරුවෙකු බවයි ඔහු කියා සිටියේ.\nචීන ජනාධිපතිවරයා මෙම අදහස් පළ කළේ එරට සංචාරයක නිරත වන පාකිස්තාන අග්‍රාමාත්‍ය ඉම්රාන් ඛාන් හමුවූ අවස්ථාවේදියි.\nපාකිස්තාන අග්‍රාමාත්‍යවරයාගේ චීන සංචාරයේ ප්‍රධාන අරමුණක් වන්නේ ආර්ථික අර්බුදයකට මුහුණ දෙන තම රට වෙනුවෙන් මූල්‍යාධාර ලබා ගැනීමයි.\nචීනයේ මහාමාර්ග, වරාය, විදුලිබල සහ කර්මාන්ත උද්‍යාන ආදිය වෙනුවෙන් චීනය මේ වන විට පාකිස්තානයේ ආයෝජනය කර ඇති මුදල ඩොලර් බිලියන 60කට අධිකයි.\nඉන් ඇතැම් මූල්‍යාධාර ජනාධිපති ෂී - ජින්පින්ගේ නව සේද මාර්ග ව්‍යාපෘතිය යටතේ පිරිනැමුණු ඒවායි.",
       "URL": "https://www.hirunews.lk/203488/ඉම්රාන්-ඛාන්-චීන-ජනපති-ෂී-ජින්පින්-හමුවෙයි",
       "Category": "International News",
       "Parent URL": "https://www.hirunews.lk/international-news.php?pageID=320"
}