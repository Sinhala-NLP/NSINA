{
       "Source": "hirunews",
       "Timestamp": "Sunday, 14 March 2021 - 8:21",
       "Headline": "මියන්මාර හමුදාව විරෝධතාකරුවන්ට යළි වෙඩි තබයි - ඊයේත් 12ක් මරුට",
       "News Content": "මියන්මාරයේ බලය පැහැරගත් මිලිටරි ජුන්ටාව එරට නිරායුධ විරෝධතාකරුවන්ට ඉවක් බවක් නොමැතිව වෙඩි තැබීමේ සිද්ධීන් ඊයේ නැවතත් වාර්තාවුණා.\nඑහිදී අවම වශයෙන් පුද්ගලයන් 12 දෙනෙකු ජීවිතක්ෂයට පත්ව ඇති අතර, තවත් විශාල පිරිසක් තුවාල ලබා තිබෙනවා.\nමියන්මාරයේ දෙවන විශාලතම නගරය වන මැන්ඩලේ හි මාර්ගයේ හිඳගෙන විරෝධතාවල නිරතවූ පුද්ගලයන්ට මියන්මාර ආරක්ෂක හමුදා සිදුකළ වෙඩි තැබීමෙන් පුද්ගලයන් පස්දෙනෙකු මියගොස් තිබෙනවා.\nවානිජ අගනුවර වන යැන්ගුන්, පයායි, චාවුක් ඇතුලු අනෙකුත් නගරවලදී හමුදා වෙඩි තැබීමෙන් පුද්ගලයන් හත්දෙනෙකු ජීවිතක්ෂයට පත්වුණා.\nමියන්මාරය පිළිබඳ එක්සත් ජාතීන්ගේ විශේෂ නියෝජිත ටොම් ඇන්ඩෲස් ප්‍රකාශ කළේ මියන්මාර හමුදාව ජාත්‍යන්තර මානුෂීය නීතිය උල්ලංඝනය කරමින් කටයුතු කරන බවයි.\nමේ වනවිට හමුදා වෙඩි පහරින් මියගිය සංඛ්‍යාව 80 ඉක්මවන අතර, තවත් දහස් ගණනක් අත්අඩංගුවට ගෙන තිබෙනවා.\nඊයේ වෙඩි පහරට ලක්වූ පිරිස අතර භික්ෂූන් වහන්සේ නමක්ද සිටින බවයි විදෙස් වාර්තා සඳහන් කළේ.\nඅත්අඩංගුවට ගත් පුද්ගලයන් දෙදෙනෙකු පැය කිහිපයක් තුළ මියගොස් ඇති බවද වාර්තාවී තිබෙනවා.\nප්‍රජාතන්ත්‍රවාදී ලෙස තේරී පත්වූ අවුන්සාන් සුකී ඇතුලු ජාතික ප්‍රජාතන්ත්‍රවාදී ලීගයේ නායකයන් තවදුරටත් හමුදා අත්අඩංගුවේ පසුවන බව සඳහන්.",
       "URL": "https://www.hirunews.lk/265264/මියන්මාර-හමුදාව-විරෝධතාකරුවන්ට-යළි-වෙඩි-තබයි-ඊයේත්-12ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=130"
}