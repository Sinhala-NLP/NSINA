{
       "Source": "hirunews",
       "Timestamp": "Saturday, 14 September 2013 - 20:17",
       "Headline": "ඇමරිකාව සහ රුසියාව, සිරියාවට සතියක් කල් දෙයි.",
       "News Content": "සිරියාව විසින් භාවිතා කරන රසායනික අවි ලබන වසරේ මැදභාගය වනවිට සම්පූර්ණයෙන්ම විනාශ කිරීමට ඇමෙරිකාව සහ රුසියාව එකඟත්වයකට පැමිණ තිබෙනවා. කරුණු 6 කින් යුත් යෝජනාවලියක් ඉදිරිපත් කරමින් ඇමෙරිකානු රාජ්‍ය ලේකම් ජෝන් කෙරී ප්‍රකාශ කළේ සිරියාව තමන් සන්තකයේ ඇති රසායනික අවි පිලිබඳ සවිස්තර වාර්තාවක් සතියක කාලයක් ඇතුළත නිකුත් කළ යුතු බවයි. සිරියාව ඊට එකඟත්වය පළ නොකළහොත්, ජගත් සංවිධානය හරහා හෝ සම්බාධක පැනවීම මගින් මෙන්ම, හමුදාමය ක්‍රියාමාර්ගයක් තුළින් ඊට ප්‍රතිචාර දැක්වීමට සිදුවනු ඇතැයි ඇමෙරිකානු රාජ්‍ය ලේකම්වරයා ප්‍රකාශ කළා. ඔහු මෙම අදහස් පළ කළේ සිරියාවේ රසායනික අවි සුරක්ෂිත ලෙස ඉවත් කිරීමේ සැලසුම් පිළිබඳව රුසියානු විදේශ අමාත්‍යවරයා සමඟ පැවති සාකච්ඡාවෙන් අනතුරුව පැවැත්වූ ඒකාබද්ධ මාධ්‍ය හමුවකට එක්වෙමින්.",
       "URL": "https://www.hirunews.lk/67194/ඇමරිකාව-සහ-රුසියාව-සිරියාවට-සතියක්-කල්-දෙයි",
       "Category": "International News",
       "Parent URL": "https://www.hirunews.lk/international-news.php?pageID=804"
}