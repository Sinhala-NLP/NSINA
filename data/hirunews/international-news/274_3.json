{
       "Source": "hirunews",
       "Timestamp": "Tuesday, 16 April 2019 - 12:58",
       "Headline": "ලොව පුරා සරම්ප පැතිරීම තුන් ගුණයකින් ඉහළට",
       "News Content": "මේ වසරේ පළමු මාස 03 තුළ ලොව පුරා සරම්ප රෝගය පැතිරීම තුන් ගුණයකින් ඉහළ ගොස් ඇති බව ලෝක සෞඛ්‍ය සංවිධානය පවසනවා.\nඑය සියළු කලාපයන් සැලකූ විට කැපී පෙනෙන ප්‍රවණතාවයක් බවයි එමඟින් පෙන්වා දෙන්නේ.\nසරම්ප රෝගය පැතිරීම වේගවත් වීම අප්‍රිකානු කලාපයේ විශේෂයෙන් දක්නට ලැබෙන අතර, එහි වර්ධනය 700% ක්. සැබෑ සරම්ප රෝගීන් සංඛ්‍යාව තවත් ඉහළ යා හැකි අතර, වාර්තා වන්නේ රෝගය වැළඳුණු පුද්ගලයින්ගෙන් දහයෙන් එකක් බව ලෝක සෞඛ්‍ය සංවිධානයේ අදහසයි.\nයුක්රේනය, මැඩගස්කරය සහ ඉන්දියාව සරම්ප රෝගය විශාල වශයෙන් පැතිර යන රටවල් වන අතර, මැඩගස්කරයේ පමණක් පසුගිය සැප්තැම්බරයේ සිට සරම්ප රෝගයෙන් මියගිය සංඛ්‍යාව 800 කට අධිකයි.\nබ්‍රසීලය, පාකිස්තානය සහ යේමනය යන රටවලින්ද සරම්ප මරණ රැසක් වාර්තා වී තිබෙනවා. ඉන් බහුතරයක් ළමයින්.\nසීඝ්‍රයෙන් බෝවන වෛරස් රෝගයක් වන සරම්ප පෙනහල්ලේ සිට මොලය දක්වා ආසාදන ඇති කරන රෝගයක් වන අතර, ඊට එරෙහි එන්නත් වැඩසටහන් ලොව පුරා ක්‍රියාත්මකයි.",
       "URL": "https://www.hirunews.lk/214558/ලොව-පුරා-සරම්ප-පැතිරීම-තුන්-ගුණයකින්-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=274"
}