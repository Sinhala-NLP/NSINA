{
       "Source": "hirunews",
       "Timestamp": "Monday, 17 February 2020 - 13:22",
       "Headline": "කොවිඩ් - 19 පහව යනු ඇති බවට විශේෂඥයින් කියයි",
       "News Content": "කොවිඞ් නයින්ටීන් හෙවත් කොරෝනා වෛරසය 2009 වසරේ ඇතිවූ ඉන්ෆුවෙන්සා එච් වන් එන් වන් තත්ත්වයට සමාන වන අතර එහි ප්‍රතිවිපාකද කාලයත් සමඟ පහව යනු ඇති බවයි වෛරස් රෝග විශේෂඥයන් ප්‍රකාශ කළා.\nඉන්ෆුවෙන්සා එච් වන් එන් වන් වෛරසයෙන් පුද්ගලයන් 18,000කට වැඩි සංඛ්‍යාවක් ජීවිතක්ෂයට පත් වූ අතර එහි අවධානමද කාලයත් සමඟ පහව ගිය බවයි එම විශේෂඥයන් පෙන්වා දෙන්නේ.\nකොවිඩ් නයින්ටීන් ආසාදනයෙන් මේ වනවිට පුද්ගලයන් 1770ක් ජීවිතක්ෂයට පත්ව ඇති අතර ආසාදිත මුළු රෝගීන් සංඛ්‍යාව 71,000 ඉක්මවා තිබෙනවා.\nමේ අතර ජර්මනියේ - ෆ්රෑන්ක්ෆර්ට් ගුවන්තොටුපල ආසන්නයේ හමුදා කඳවුරක නිරෝධායනයට ලක් කළ ජර්මානු ජාතිකයන් 100 කට වැඩි පිරිසක් යළි සමාජගත කර ඇති බවයි විදෙස් වාර්තා සඳහන් කළේ.\nචීනයේ වූහාන් නගරයේ සිට පැමිණි පිරිසක් මෙලෙස සති දෙකක කාලයක් නිරෝධායනයට ලක් කිරිමෙන් අනතුරුව මුදා හැර තිබෙනවා.\nඑමෙන්ම ජපානයේ - යොකොහොමා වරායේ නවතා ඇති ඩයමන්ඩ් ප්‍රින්සස් නෞකාවේ ඇමරිකානු ජාතිකයන් 40 කට කොවිඩ් නයින්ටීන් ආසාදනය වී ඇති බවයි විදෙස් වාර්තා සඳහන් කළේ.\nඔවුන් ප්‍රතිකාර සඳහා ජපානයේ රෝහලක් වෙත යොමුකර තිබෙනවා.",
       "URL": "https://www.hirunews.lk/234626/කොවිඩ්-19-පහව-යනු-ඇති-බවට-විශේෂඥයින්-කියයි",
       "Category": "International News",
       "Parent URL": "https://www.hirunews.lk/international-news.php?pageID=198"
}