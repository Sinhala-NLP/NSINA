{
       "Source": "hirunews",
       "Timestamp": "Friday, 18 November 2016 - 10:59",
       "Headline": "මරණාසන්න මොහොතේ පසුවු දැරියකට ලැබුනු ඉතිහාසගත වන අධිකරණ නියෝගය",
       "News Content": "ඉතා දුර්ලභ ගණයේ පිළිකාවකින් පීඩා විඳ මරණාසන්න මොහොතේ සිටි දැරියකට ලැබුනු අධිකරණ නියෝගයක් පිළිබඳ විදෙස් මාධ්‍ය අනාවරණ කර තිබෙනවා.\n14 හැවිරිදි මෙම දැරියගේ සිරුර මරණයෙන් පසු සංරක්ෂණය කිරීමටයි ඇයගේ මව අධිකරණයෙන් ඉල්ලීම් කර තිබුනේ.\nකෙසේවෙතත් දැරියගේ පියා එම ඉල්ලීමට ප්‍රතිචාරයක් දක්වා නැහැ.\nදැරියගේ මෙන්ම මවගේ විශ්වාසය වී ඇත්තේ මරණයෙන් පසු යළිත් ඉපදීමට හැකියාව පවතින බවයි.\nඒ හේතුවෙන් දැරියගේ සිරුර සංරක්ෂණය කිරීමට අවස්ථාව ලබාදෙන ලෙසට අධිකරණයෙන් ඉල්ලීම් කර තිබුනා.\nදීර්ඝ කාලයක සිට පැවති මෙම සිද්ධියට අදාළ විභාගය අවසානයේ දැරියගේ සිරුර සංරක්ෂණයට අවසර ලබාදී ඇති බවයි විදෙස් පුවත් සේවා සඳහන් කලේ.\nඒ දැරියගේ මරණයට සුලු මොහොතකට පෙර වීම ද විශේෂත්වයක්.\nඒ අනුව දැරියගේ සිරුරට කුමක් සිදුකරන්නේ ද යන්න මවට තීරණය කල හැකි බවටයි අධිකරණය ප්‍රකාශකර ඇත්තේ.\nපසුගිය ඔක්තෝම්බර් මාසයේ මරණයට පත්වු දැරියගේ සිරුර ශීතාගාරයක තැන්පත් කිරීම සඳහා මේවන  විට අමරිකාවට රැගෙන විත් ඇතැයි සඳහන්.\nපසුගිය මාසයේ සිදුවු මෙම නඩු තීන්දුවේ තොරතුරු පළමු වරට මාධ්‍යයට අනාවරණ වී ඇත්තේ සිරුර අමරිකාවට රැගෙන ආ අද දිනයේදීයි.\nකෙසේවෙතත් ලන්ඩනය ආසන්නයේ ජීවත්වු 14 හැවිරිදි දැරියගේ නම හෝ අනන්‍යතාව හෙළිවන කිසිදු කරුණක් මෙතෙක් අනාවරණ වී නැහැ.",
       "URL": "https://www.hirunews.lk/147800/මරණාසන්න-මොහොතේ-පසුවු-දැරියකට-ලැබුනු-ඉතිහාසගත-වන-අධිකරණ-නියෝගය",
       "Category": "International News",
       "Parent URL": "https://www.hirunews.lk/international-news.php?pageID=558"
}