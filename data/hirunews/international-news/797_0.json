{
       "Source": "hirunews",
       "Timestamp": "Tuesday, 08 October 2013 - 13:10",
       "Headline": "2015 දී මැලේරියාවට එන්නතක්.",
       "News Content": "මැලේරියා රෝගය සඳහා අනුමත කෙරුණු ලොව ප්‍රථම එන්නත 2015 වසරේ දී එළිදකිනු ඇතැයි විද්‍යාඥයන් අපේක්ෂා පළ කරනවා. ඒ සඳහා බ්‍රිතාන්‍ය ඖෂධ නිෂ්පාදන සමාගමක් සකස් කළ එන්නත අප්‍රිකානු ළමයින් සඳහා පරීක්ෂා කළ අවස්ථාවේදී සාර්ථක ප්‍රතිඵල අත්වීම ඊට හේතුවයි. මදුරුවන් මගින් ප්‍රචාරණය වන මැලේරියාව වසරකට දහස් සංඛ්‍යාත ජීවිත බිළි ගන්නා අතර අප්‍රිකානු මහද්වීපය ඒ අතරින් ප්‍රධානයි. බ්‍රිතාන්‍ය ඖෂධ සමාගම නව එන්නත නිෂ්පාදනය කර ඇත්තේ බිල් හා මෙලින්ඩා ගේට්ස් පදනමේ මූල්‍ය අනුග්‍රහයෙන්. ඒ අනුව අනුමත කෙරුණහොත් මැලේරියා එන්නත ලාභ අපේක්ෂාවකින් තොරව දුප්පත් රටවලට බෙදා හැරෙනු ඇති. නව එන්නත අප්‍රිකානු රටවල් 7ක ළමයින් 15,500ක් යොදාගෙන අත්හදා බලා ඇති අතර, එන්නත ලබාදුන් සියයට 45ක් මැලේරියාවට ප්‍රතිරෝධය දැක්වූ බව සඳහන්.",
       "URL": "https://www.hirunews.lk/68883/2015-දී-මැලේරියාවට-එන්නතක්",
       "Category": "International News",
       "Parent URL": "https://www.hirunews.lk/international-news.php?pageID=797"
}