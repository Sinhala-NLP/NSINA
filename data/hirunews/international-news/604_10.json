{
       "Source": "hirunews",
       "Timestamp": "Tuesday, 02 August 2016 - 16:34",
       "Headline": "ඔන්ලයින් හමුවු පෙම්වතිය දකින්න දින 10 ක් ගුවන්තොටුපලේ ඉඳලා වෙච්ච දේ (ඡායාරූප)",
       "News Content": "සමාජ මාධ්‍ය ඔස්සේ හඳුනාගත් සිය පෙම්වතිය එන තෙක් චීනයේ ගුවන්තොටුපලක දින 10 ක් බලා සිටි නෙදර්ලන්ත ජාතිකයකු පිළිබඳ විදෙස් මාධ්‍ය අනාවරණ කර තිබෙනවා.\nපසුව ඇතිවු අධික වෙහෙස හේතුවෙන් ගුවන්තොටුපල බලධාරීන් මෙම පුද්ගලයා රෝහල් ගතකර ඇති බවයි විදෙස් පුවත් සේවා සඳහන් කලේ.\nදින 10 ක් පුරා පෙම්වතිය අපේක්ෂාවෙන් සිටීම හේතුවෙන් ඔහු මානසික ආතතිය මෙන්ම දැඩි වෙහෙසකට පත්ව ඇතැයි රෝහල් බලධාරීන් ප්‍රකාශකර තිබෙනවා.\n41 හැවිරිදි මෙම නෙදර්ලන්ත ජාතිකයා නෙදර්ලන්තයේ සිට චීනයේ හුනාන් ප්‍රාන්තයට පැමිණ ඇත්තේ අන්තර්ජාලය ඔස්සේ හඳුනාගත් චීන ජාතික පෙම්වතිය දැක ගැනීම සඳහායි.\nකෙසේවෙතත් දින 10 ක් ගුවන්තොටුපලට වී සිටිය ද එම තරුණිය පැමිණ නැහැ.\nපසුව ඇතිවු රෝගී තත්වය මත ගුවන්තොටුපල බලධාරීන් සහ ආරක්ෂක අංශ මැදිහත්වී ඔහු රෝහල් ගතකර තිබෙනවා.\nමීට මාස 2 කට පමණ පෙර 26 හැවිරි දීන ජාතික තරුණිය අන්තර්ජාලය ඔස්සේ හඳුනාගත් බවයි මෙම නෙදර්ලන්ත ජාතිකයා ප්‍රකාශකර ඇත්තේ.\nඅනතුරුව ඇය දැක ගැනීමේ අපේක්ෂාවෙන් පැමිණිය ද කිසිවකු තමා හමුවීමට නොපැමිණි බව ඔහු වැඩිදුරටත් සඳහන් කර තිබෙනවා.\nපසුව අදාළ තරුණිය චීන මාධ්‍ය වෙත ප්‍රකාශකර ඇත්තේ මෙම තරුණයා තමා හමුවීමට පැමිණෙන බව පැවසුව ද එය තමා විශ්වාස නොකල බවයි.\nශල්‍යකර්මයක් සඳහා තමා වෙනත් ප්‍රාන්තයකට ගොස් සිටි බැවින් දුරකථනය ක්‍රියා විරහිත කර තැබු බව ද ඇය සඳහන් කර ඇතැයි විදෙස් පුවත් සේවාවල සඳහන්.",
       "URL": "https://www.hirunews.lk/139653/ඔන්ලයින්-හමුවු-පෙම්වතිය-දකින්න-දින-10-ක්-ගුවන්තොටුපලේ-ඉඳලා-වෙච්ච-දේ-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=604"
}