{
       "Source": "hirunews",
       "Timestamp": "Sunday, 10 September 2023 - 8:02",
       "Headline": "මොරොක්කෝ ප්‍රබල භූ කම්පනයෙන් මියගිය සංඛ්‍යාව දෙදහස පනී",
       "News Content": "මොරොක්කෝවට බලපෑ ප්‍රබල භූමිකම්පනයෙන් මියගිය සංඛ්‍යාව මේ වනවිට දෙදහස ඉක්මවා තිබෙනවා.\nරික්ටර් මාපකයේ 6.8 ක ප්‍රබලත්වයෙන් යුත් මෙම භූ කම්පනය හේතුවෙන් තුවාල ලැබූ සංඛ්‍යාවද දෙදහසකට වැඩි බවටයි වාර්තාවන්නේ.\nඉන් බරපතල තුවාල ලැබූ 1,400 කට වැඩි පිරිසක් වාර්තාවන්නේ මරකේස් නගරයට දකුණින් පිහිටි ප්‍රදේශයෙන්.\nමේ හේතුවෙන් හයවන මොහොමඩ් රජු දින 3 ක ශෝක කාලයක්ද ප්‍රකාශයට පත් කිරීමට කටයුතු කර තිබෙනවා.\nදිවි ගළවාගත් දහස් ගණනක් මේ වනවිට එළිමහනේ රාත්‍රිය ගතකරමින් සිටින අතර, ඔවුන්ට ආහාර සහ නවාතැන් සැපයීමටද ඔහු නියම කර තිබෙනවා.\nමරකේස් සිට නිරිත දෙසින් කිලෝමීටර 71 ඔබ්බෙන් වූ හයි ඇට්ලස් කඳුකරයෙන් වාර්තාවූ මෙම කම්පනය රික්ටර් මාපකයේ 6.8 ක් ලෙස සටහන් වූ මෙම කම්පනයෙන් ගම්මානයක්ම බිමට සමතලා වී ඇති බවයි විදෙස් වාර්තා සඳහන් කළේ.\nභූමිකම්පාව සිදුව ඇත්තේ පොළොව අභ්‍යන්තරයේ කිලෝමීටර 18.5 ක ගැඹුරින්. වන අටලක්ෂ 40,000 කට ආසන්න ජනගහණයක් සිටින භූ කම්පනය බලපෑ ඇත්තේ ජනප්‍රිය සංචාරක පුරවරයක්ද කඳුකර ප්‍රදේශයට බැවින් ඊට ළඟාවීම ඉතාමත් අපහසු වී ඇති බවටයි මුදාගැනීමේ කණ්ඩායම් ප්‍රකාශ කර ඇත්තේ.\nඅප්‍රිකානු - යුරේසියානු භූ තල අතර පිහිටීම හේතුවෙන් මොරොක්කොවේ උතුරු කලාපයේ නිරන්තරයෙන් භූ කම්පන සිදුවන අතර, 2004 වසරේ සිදුවූ භූ කම්පනයකින් 628 දෙනෙකු මියගොස් 926 දෙනෙකු තුවාල ලැබුවා.\nඑමෙන්ම 1960 වසරේදී රික්ටර් මාපකයේ 6.7 ක අගයක් ගත් භූ කම්පාවකින් 12,000 කට අධික පිරිසක් මියගොස් තිබුණා.",
       "URL": "https://www.hirunews.lk/347762/මොරොක්කෝ-ප්‍රබල-භූ-කම්පනයෙන්-මියගිය-සංඛ්‍යාව-දෙදහස-පනී",
       "Category": "International News",
       "Parent URL": "https://www.hirunews.lk/international-news.php?pageID=6"
}