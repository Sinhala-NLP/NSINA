{
       "Source": "hirunews",
       "Timestamp": "Friday, 08 November 2019 - 15:16",
       "Headline": "ඕස්ට්‍රේලියාවේ ලැව් ගිනි",
       "News Content": "ඕස්ට්‍රේලියාවේ නිව් සවුත් වේල්ස් ප්‍රාන්තය කේන්ද්‍ර කරගෙන අසාමාන්‍ය ලැව් ගින්නක් පැතිරෙමින් පවතින බව විදෙස් වාර්තා සඳහන් කළා.\nප්‍රාන්තය පුරා මෙලෙස ලැව් ගිනි 90 ක් පමණ ඇවිලෙන අතර, නියඟය පවතින ප්‍රදේශවල සුළඟත් සමඟ එය පැතිරෙන්නේ සාමාන්‍ය උෂ්ණත්වය සෙල්සියස් අංශක 35 දක්වා ඉහළ නංවමින්.\nලැව් ගින්නත් සමඟ ප්‍රදේශ ගණනාවක නිවෙස්වල සිරවුණු පුද්ගලයින් පිළිබඳව තොරතුරු ලැබී ඇති නමුත්, ලැව් ගිනිවල ප්‍රබලතාව හේතුවෙන් ඒවා වෙත ළඟා වීම දුෂ්කර බව සඳහන්.\nනිව් සවුත් වේල්ස් ගිනි නිවන සේවා කොමසාරිස්වරයා කියා සිටියේ අවම වශයෙන් ලැව් ගිනි 17 ක් උපරිම අවධානමක් ඇති කරන බවයි.\nඑය හදිසි තත්ත්වයක් ලෙසද හඳුන්වනු ලැබුවා. පසුගිය සතියේ  ඕස්ට්‍රේලියාවේ ඇති වූ ලැව් ගින්නකින් කොආලා වනෝද්‍යානය ඇතුළු හෙක්ටයාර දෙදහසක ප්‍රදේශයක් විනාශ වූ අතර, වන සතුන් සිය ගණනක් එහිදී මිය යන්නට ඇතැයි සැලකෙනවා.",
       "URL": "https://www.hirunews.lk/227897/ඕස්ට්‍රේලියාවේ-ලැව්-ගිනි",
       "Category": "International News",
       "Parent URL": "https://www.hirunews.lk/international-news.php?pageID=225"
}