{
       "Source": "hirunews",
       "Timestamp": "Sunday, 22 September 2019 - 8:08",
       "Headline": "සෞදි අරාබිය ප්‍රතිප්‍රහාරයකට සූදානම්",
       "News Content": "තම තෙල් පිරිපහදු සංකීර්ණ වෙත එල්ල කළ ප්‍රහාරය පිටුපස ඉරානය සිටින බවට යළි අවධාරණය කළ සෞදි අරාබිය අවශ්‍ය පියවර ගනිමින් ඊට ප්‍රතිචාර දැක්වීමට සූදානම් බව කියා සිටියා.\nසෞදි අරාබියේ විදේශ කටයුතු පිළිබඳ රාජ්‍ය අමාත්‍ය අදෙල් අල් ජුබයිර්, රියාද් නුවරදී ඊයේ මාධ්‍ය අමතමින් මේ බව සඳහන් කළා.\nඑහිදී ඔහු වැඩිදුරටත් සඳහන් කළේ ප්‍රතිචාර දැක්විය යුතු පියවර පිළිබඳව සිය මිතුරු රටවල් සමඟ අදහස් හුවමාරු කරගනිමින් සිටින බවයි.\nඇමරිකා එක්සත් ජනපදය සහ බ්‍රිතාන්‍ය ඇතුලූ ජාත්‍යන්තර ප්‍රජාවේ සහය සෞදි අරාබියට දැන් වෙන කවරදාකටත් වඩා අවශ්‍ය වන බව රාජ්‍ය අමාත්‍ය අදෙල් අල් ජුබයිර්, වැඩිදුරටත් කියා සිටියා.\nප්‍රහාරය සම්බන්ධයෙන් යේමනයේ හවුති කැරළිකරුවන් වගකීම භාරගනු ලැබුවද ඇමරිකාව සහ සෞදි අරාබිය ඒ පිළිබඳ ඍජුව චෝදනා කරන්නේ ඉරානයටයි.\nසෞදි අරාබිය වෙත සිය හමුදා යැවීමට ද කටයුතු කරන බව ඇමරිකානු  ආරක්ෂක ලේකම් මාක් එස්පර් ඊයේ නිවේදනය කළා.\nකෙසේ නමුත් ඉරාන විප්ලවකාරී හමුදාවේ ප්‍රධානී මේජර් ජෙනරාල් හුසේන් සලාමි ප්‍රකාශ කළේ තම රටට එරෙහි  ඕනෑම ආක්‍රමණිකයෙකු මුළුමනින්ම විනාශ කිරීමට සූදානම් බවයි.",
       "URL": "https://www.hirunews.lk/224769/සෞදි-අරාබිය-ප්‍රතිප්‍රහාරයකට-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=236"
}