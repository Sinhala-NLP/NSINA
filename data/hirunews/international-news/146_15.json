{
       "Source": "hirunews",
       "Timestamp": "Tuesday, 22 December 2020 - 8:01",
       "Headline": "ජෝ බයිඩ්න්ටත් කොරෝනා එන්නත",
       "News Content": "ඇමරිකානු නව ජනාධිපති ජෝ බයිඩ්න් අමෙරිකානු හා ජර්මානු ඒකාබද්ධ නිපැයුමක් වන ෆයිසර් බයෝඑන්ටෙක් එන්නත ලබාගෙන ඇති බව විදෙස් මාධ්‍ය වාර්තා කර තිබෙනවා.\nඑහි පළමු එන්නත් මාත්‍රාව ඔහු විසින් ලබා ගන්නා ආකාරය ඊයේ (21) එරට රූපවාහිනී ඔස්සේ සජීවී ව විකාශය කර ඇති බවයි එම වාර්තා පෙන්වා දෙන්නේ.\nඋප ජනාධිපතිනී කමලා හැරිස් සහ ඇයගේ ස්වාමි පුරුෂයාට ද ඉදිරි සතියේදී මෙම එන්නත ලබාදීමට නියමිතයි.\nමේ අතර, ෆයිසර් බයෝඑන්ටෙක් එන්නත ලබාගත් පළමු ආසියාතික රට බවට සිංගප්පූරුව පත්ව තිබෙනවා.\nබෙල්ජියමේ සිට එන්නත් රැගත් ගුවන් යානය සිංගප්පූරුවට ගොඩබැස්සවීමෙන් පසු පළමු එන්නත් තොගය පැමිණීම දැක මා සතුටට පත්වූ බවට එරට අග්‍රාමාත්‍ය ලී හෙසියෑං ලූන්ග් සිය ෆේස්බුක් පිටුවට සටහනක්ද එක්කර තිබුණා.\nඑමෙන්ම, මස්කට් ගුවන් තොටුපල ඊයේ මධ්‍යම රාත්‍රියේ සිට වසා දැමීමට ඕමාන රජය කටයුතු කළා.\nඒ අනුව සියලු ජාත්‍යන්තර ගුවන් ගමන් අද සිට ජනවාරි හයවනදා තෙක් අවලංගු කර ඇති බවයි ඕමාන් එයාර් ගුවන් සේවය දැනුම් දුන්නේ.",
       "URL": "https://www.hirunews.lk/257616/ජෝ-බයිඩ්න්ටත්-කොරෝනා-එන්නත",
       "Category": "International News",
       "Parent URL": "https://www.hirunews.lk/international-news.php?pageID=146"
}