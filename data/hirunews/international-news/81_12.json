{
       "Source": "hirunews",
       "Timestamp": "Friday, 12 November 2021 - 17:06",
       "Headline": "ඇමෙරිකානු මාධ්‍යවේදියෙකුට මියන්මාර මිලිටරි ජුන්ටාව වසර 11 ක සිරදඩුවම් නියම කරයි",
       "News Content": "මියන්මාර හමුදා අධිකරණය මගින් ඇමෙරිකානු මාධ්‍යවේදී ඩැනී ෆෙන්ස්ටර්ට වසර 11 ක සිරදඩුවමක් නියම කර තිබෙනවා.\nසංක්‍රමණික නීති උල්ලංඝනය කිරීම නීතිවිරෝධී සම්බන්ධතා සහ මියන්මාර හමුදාවට එරෙහිව ජනතාව උසිගැන්වීම ඔහුට එල්ල වී ඇති චෝදනා වනවා.\n37 හැවිරිදි ඇමෙරිකානු මාධ්‍යවේදියා හමුදා රජය මගින් තහනම් කළ මියන්මාර නව් ප්‍රවෘත්ති වෙබ් අඩවියේ කටයුතු කළ අයෙක්.\nඔහුට එරෙහිව ත්‍රස්තවාදය සහ රාජද්‍රෝහය යන චෝදනා ද එල්ල වී ඇති අතර ඒ පිළිබඳ නඩු විභාගය 16 වනදා ආරම්භ වීමට නියමිතයි.\nඑහිදී වරදකරු වූ ෆෙන්ස්ටර්ට ජිවිතාන්තය දක්වා සිරදඩුවම් නියම කළ හැකියි. ඔහුට සිරදඩුවම් නියම කිරීම සම්බන්ධයෙන් ඇමෙරිකානු රාජ්‍ය දෙපාර්තමේන්තුව මියන්මාර රජය වෙත අනතුරු ඇඟවීමේ ප්‍රකාශයක් ද නිකුත් කළා.",
       "URL": "https://www.hirunews.lk/287816/ඇමෙරිකානු-මාධ්‍යවේදියෙකුට-මියන්මාර-මිලිටරි-ජුන්ටාව-වසර-11-ක-සිරදඩුවම්-නියම-කරයි",
       "Category": "International News",
       "Parent URL": "https://www.hirunews.lk/international-news.php?pageID=81"
}