{
       "Source": "hirunews",
       "Timestamp": "Friday, 17 June 2016 - 13:24",
       "Headline": "ගුජරාට් සමූල ඝාතනයේ චූදිතයන්ට දිවි ඇති තෙක් සිරදඩුවම්",
       "News Content": "වත්මන් ඉන්දීය අග්‍රාමාත්‍ය නරේන්ද්‍ර මෝදි ප්‍රධාන අමාත්‍ය ධුරය හොබවන සමයේ  ගුජරාට් ප්‍රාන්තයේ මුස්ලිම්වරුන් 69 දෙනෙකු  ඝාතනය කර පිලිස්සීම  සම්බන්ධයෙන් වරදකරුවන් වූ 11 දෙනෙකුට එරට විශේෂ අධිකරණය මගින් අද ජීවිතාන්තය දක්වා සිරදඩුවම් නියම කළා.\n2002 වසරේ ගුජරාටයේ පැන නැගුණු හින්දු මුස්ලිම් ගැටුම් වලදී  මෙම සිද්ධිය වාර්තා වූ අතර එහිදී ගැටුම් වැළැක්වීමට කටයුතු නොකළ බව ද ප්‍රධාන අමාත්‍ය මෝදිට ද චෝදනා  එල්ල වුණා.\nගුල්බර්ග්  ඝාතනය ලෙස  ප්‍රකට මුස්ලිම්වරුන් 69 දෙනෙකු ඝාතනය කිරීමේ සිද්ධිය සම්බන්ධයෙන් තවත් 12 දෙනෙකුට වසර 7 ක සිරදඩුවම් නියම වූ අතර එක් අයෙකුට දස වසරක සිරදඩුවම් නියම වුණා.\nහින්දු බැතිමතුන් 60 දෙනෙකු ගුජරාටය හරහා ගමන් ගත් දුම්රියකදී ගිනි තබා ඝාතනය කිරීමේ සිද්ධියෙන් අනතුරුවයි එහි හින්දු මුස්ලිම් ගැටුම් පැන නැගුණේ.\nඑහිදී මියගිය සංඛ්‍යාව දහසකට අධිකයි.",
       "URL": "https://www.hirunews.lk/135805/ගුජරාට්-සමූල-ඝාතනයේ-චූදිතයන්ට-දිවි-ඇති-තෙක්-සිරදඩුවම්",
       "Category": "International News",
       "Parent URL": "https://www.hirunews.lk/international-news.php?pageID=622"
}