{
       "Source": "hirunews",
       "Timestamp": "Monday, 23 March 2015 - 15:48",
       "Headline": "ජනපති වෙන්න ජෝර්ජ් බුෂ්ගේ පුතත් එයි",
       "News Content": "2016 වසරේ පැවැත්වෙන ඇමරිකානු ජනාධිපතිවරණය සඳහා තමන් ඉදිරිපත් වන බව රිපබ්ලිකන් පක්ෂයේ සෙනෙට් සභික ටෙඞ් කෲස් ප්‍රකාශ කළා. කැනඩාවේ උපත ලබා ඇමරිකානු පුරවැසිභාවය ලැබූ 44 හැවිරිදි ටෙඞ් කෲස් තම ජනපතිවරණ සටනේ සැලසුම් වර්ජිනියාහිදී අද (23) එළිදැක්වීමට නියමිතයි. 2016 ඇමරිකානු ජනාධිපතිවරණය සඳහා ඉදිරිපත් වන බව ප්‍රකාශයට පත් කළ ප්‍රථම අපේක්ෂකයා ඔහුයි. කෙසේ නමුත් ඔහුට රිපබ්ලිකන් පක්ෂයේ ජෙබ් බුෂ් ඇතුළු අපේක්ෂකයන් කිහිප දෙනෙකු සමඟ තරඟ කිරීමට සිදුවනු ඇති. ජෙබ් බුෂ් හිටපු ජනාධිපති ජෝර්ජ් බුෂ්ගේ දෙවන පුත්‍රයා මෙන්ම ජනාධිපති ජෝර්ජ් ඩබ්ලිව් බුෂ්ගේ සොහොයුරායි. කෙසේ නමුත් ඔහු මෙතෙක් තම අපේක්ෂකත්වය ප්‍රකාශයට පත් කර නැහැ. ජනාධිපති ඔබාමාගේ ධුර කාල දෙක අවසන්වීම හේතුවෙන් ඩිමොක්‍රටික් පක්ෂයේ අපේක්ෂකත්වය සඳහා ඉදිරියෙන් සිටින්නේ හිටපු ඇමරිකානු රාජ්‍ය ලේකම්වරිය වූ හිලරි ක්ලින්ටන්.",
       "URL": "https://www.hirunews.lk/106105/ජනපති-වෙන්න-ජෝර්ජ්-බුෂ්ගේ-පුතත්-එයි",
       "Category": "International News",
       "Parent URL": "https://www.hirunews.lk/international-news.php?pageID=748"
}