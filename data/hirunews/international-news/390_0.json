{
       "Source": "hirunews",
       "Timestamp": "Thursday, 01 March 2018 - 17:46",
       "Headline": "රුසියානු ජනපතිගෙන් මිසයිලයක් ගැන ඉඟියක්",
       "News Content": "රුසියාව පරාජයට පත්කළ නොහැකි මිසයිලයක් නිර්මාණය කරමින් පවතින බවට තොරතුරු අනාවරණ  වී තිබෙනවා.\nජනාධිපති ව්ලැද්මීර් පුටින් කළ ප්‍රකාශයක් පදනම් කර ගනිමිනුයි මෙම කරුණු හෙළිවී ඇත්තේ.\nඉදිරියේදී පැවැත්වීමට නියමිත රුසියා ජනාධිපතිවරණය වෙනුවෙන් පැවති ප්‍රචාරක රැළියකදී ඔහු මිසයිලය පිළිබඳ කරුණු හෙළිකර තිබෙනවා.\nනවතම අවි ආයුධ පිළිබඳව මෙන්ම ලොව ඕනෑම  ස්ථානයකට ළගාවිය හැකි මිසයිලයක් සම්බන්ධයෙන් ද රුසියානු ජනාධිපතිවරයා සිය කතාවේ දී කරුණු දක්වා ඇති බවයි විදෙස් පුවත් සේවාවල දැක්වෙන්නේ.\nයුරෝපයේ සහ ආසියානු කලාපයේ ක්‍රියාත්මක අමරිකානු ආරක්ෂක පද්ධතිවලට හෝ මෙම මිසයිලය නතර කළ නොහැකි බව ව්ලැද්මීර් පුටින් ප්‍රකාශකර තිබෙනවා.\nන්‍යෂ්ඨික බලය සහිත අවි දෙකක්, මිසයිල මෙන්ම නියමුවන් රහිත සබ්මැරීන පිළිබඳව ද කරුණු දක්වමින් තම රටේ යුද ශක්තිය පිළිබඳ රුසියානු ජනපතිවරයා මෙහිදී කරුණු දක්වා ඇතැයි සඳහන්.\nඋතුරු කොරියාවේ මිසයිල පිළිබඳ ලෝකයේ දැඩි අවධානයක් යොමුවී ඇති මොහොතක රුසියානු ජනාධිපතිවරයාගේ මෙම ප්‍රකාශය සම්බන්ධයෙන් ද දැඩි කතාබහක් නිර්මාණය වී තිබෙනවා.\nඋතුරු කොරියාව ගෙන යන න්‍යෂ්ඨික වැඩපිළිවෙලට අමරිකාව දැඩි විරෝධයක් පළ කරන අතර ඊට රුසියාව ද සහයෝගය දක්වනවා.",
       "URL": "https://www.hirunews.lk/184841/රුසියානු-ජනපතිගෙන්-මිසයිලයක්-ගැන-ඉඟියක්",
       "Category": "International News",
       "Parent URL": "https://www.hirunews.lk/international-news.php?pageID=390"
}