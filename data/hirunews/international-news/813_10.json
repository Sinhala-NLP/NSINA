{
       "Source": "hirunews",
       "Timestamp": "Wednesday, 14 August 2013 - 19:13",
       "Headline": "ඉන්දීය සබ්මැරීනයේ පිපිරීම තවමත් රහසක්.",
       "News Content": "මුම්බායි වරායේදි ඉන්දීය සබ්මැරීනයක සිදුවූ පිපිරීමට හේතුව මෙතෙක් අනාවරණය වී නොමැති බව ඉන්දීය වාර්තා ප්‍රකාශ කළා. අද අලූයම මෙම පිපිරීම සිදුවන අවස්ථාවේදී සබ්මැරීනය තුළ ඉන්දීය නාවික සෙබළුන් 18 දෙනෙකු රැඳී සිට තිබෙනවා. කෙසේ වෙතත් පිපිරීමෙන් පසු මෙම නාවික හමුදා සෙබළුන් ජීවතුන් අතර සිටින්නේද යන්න මෙතෙක් තහවුරු වී නොමැති බව නවතම ඉන්දීය වාර්තා සඳහන් කළා. ඉන්දීය නාවික හමුදාපති අද්මිරාල් ටී.ඞී. ජෝසි ප්‍රකාශ කර ඇත්තේ මෙම සබ්මැරීනය තුළ තිබූ මිසයිල සහ ටෝපිඩෝ පිපිරීම වළක්වාගැනීමට ක්‍රමවේදයක් තිබුණද එය ක්‍රියාත්මක වී නොමැති බවයි. කෙසේ වෙතත් මෙය ත්‍රස්තවාදී ප්‍රහාරයක්ද යන්න පිළිබඳව මෙතෙක් ප්‍රකාශ කළ නොහැකි බවයි ඉන්දීය ආරක්ෂක අමාත්‍ය ඒ.කේ. ඇන්තනී එරට මාධ්‍ය වෙත ප්‍රකාශ කර තිබෙන්නේ.",
       "URL": "https://www.hirunews.lk/65075/ඉන්දීය-සබ්මැරීනයේ-පිපිරීම-තවමත්-රහසක්",
       "Category": "International News",
       "Parent URL": "https://www.hirunews.lk/international-news.php?pageID=813"
}