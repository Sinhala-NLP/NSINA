{
       "Source": "hirunews",
       "Timestamp": "Tuesday, 25 April 2017 - 13:21",
       "Headline": "ඇමරිකානු න්‍යෂ්ටික සබ්මැරීනයක් කොරියානු මුහුදට",
       "News Content": "උතුරු කොරියාව සිය මහජන හමුදාව බිහි කර 85 වන වසර සැමරීම සඳහා න්‍යෂ්ටික හෝ මිසයිල අත්හදා බැලීමක් සිදුකිරීමේ සූදානමක් පවතිද්දී, ඇමරිකාව න්‍යෂ්ටික බලයෙන් ක්‍රියාත්මක සබ්මැරීනයක් දකුණු කොරියාව වෙත එවා තිබෙනවා.\nයූ.එස්.එස්. මිචිගන් නැමැති ඇමරිකානු නාවික හමුදාවට අයත් එම සබ්මැරීනය සෝල් වරායට දැන් ළඟා වී ඇති බවයි විදෙස් වාර්තා සදහන් කළේ.\nදකුණු කොරියාව ජපානය සහ ඇමරිකා එක්සත් ජනපදය යන රටවල නියෝජිතයන් උතුරු කොරියාව සම්බන්ධයෙන් අද ටෝකියෝ නුවර දී විශේෂ සාකච්ඡාවක් ද පැවැත්වීමට නියමිතයි.\nඋතුරු කොරියාව සිය න්‍යෂ්ටික වැඩසටහන අත්හැරීමට පියවර නොගැනීම බටහිර ලෝකයේ උදහසට ලක්වී ඇති කරුණ වනවා.\nමේ අතර, ඇමරිකානු ජනාධිපති ඩොනල්ඩ් ට්‍රම්ප් එක්සත් ජාතීන්ගේ ආරක්ෂක මණ්ඩලයෙන් ඉල්ලා සිටියේ න්‍යෂ්ටික වැඩසටහන හේතුවෙන් උතුරු කොරියාවට එරෙහිව පනවා ඇති සම්බාධක දැඩි කරන ලෙසයි.\nඋතුරු කොරියාව අද ලෝකයටම ප්‍රශ්නයක් වී ඇති අතර, එය අප විසින් විසදිය යුත්තක් බව ද ඔහු අවධාරණය කළා.",
       "URL": "https://www.hirunews.lk/159944/ඇමරිකානු-න්‍යෂ්ටික-සබ්මැරීනයක්-කොරියානු-මුහුදට",
       "Category": "International News",
       "Parent URL": "https://www.hirunews.lk/international-news.php?pageID=487"
}