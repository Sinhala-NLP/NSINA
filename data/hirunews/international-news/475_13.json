{
       "Source": "hirunews",
       "Timestamp": "Monday, 29 May 2017 - 12:04",
       "Headline": "අවුරුදු 09ක් හිරේ දමා, පිටුවහල් කළ \"ගංජා රැජින\"",
       "News Content": "වසර 09ක සිරදඬුවමක්‌ සහ වසර 03ක පොදු සමා කාලයකින් අනතුරුව මත්ද්‍රව්‍ය ජාවාරම්කාරියක් ඉන්දුනීසියාවෙන් පිටුවහල් කර තිබෙනවා.\nමෙලෙස පිටුවහල් කර ඇත්තේ ඕස්ට්‍රේලියානු ජාතික ෂපෙල් කෝබි නම් කාන්තාවක් බවයි වාර්තා වන්නේ.\nඅදාල කාන්තාව රූපලාවන්‍ය උපදේශකවරියක් ලෙස කටයුතු කර ඇති අතර ගංජා කිලෝග්‍රෑම් 4.2 ක්‌ ළඟ තබාගෙන සිටියදී 2004 වසරේදී බාලි දූපත් ගුවන් තොටුපොලේදී අත්අඩංගුවට ගනු ලැබුවා.\nඑහිදී ඇයට ඉන්දුනීසියානු අධිකරණයක් විසින් 2005 දී සිරදඬුවම් නියම කාළා.\nෂපෙල් කෝබි හට ලබා දුන් දඬුවම දරුණු වැඩි බව බොහෝ ඕස්ට්‍රේලියානුවන් මත පලකර අතර එය දෙරටේ රාජ්‍යතාන්ත්‍රික සම්බන්ධතාවලටද බලපානු ලැබුවා.\nමත්ද්‍රව්‍ය ජාවාරම්කාරියක බවට එල්ල වූ චෝදනාව ඇය මේ වනතුරුම ප්‍රතික්‌ෂේප කිරීම විශේෂත්වයක් වන අතර ඇය පිටුවහල් කිරීමට ආධාර කිරීම සදහා සිය ගණනක පොලිස්‌ භට කණ්‌ඩායමක්‌ යොදවා තිබූ බවයි විදෙස් මාධ්‍ය වාර්තා කරන්නේ.\nමත්ද්‍රව්‍ය සම්බන්ධයෙන් ඉන්දුනීසියාව තුල දැඩි නීති පවතින අතර, ඒ අනුව ගංජා සහ හෙරොයින් හෝ කොකේන් වැනි මත්ද්‍රව්‍ය සම්බන්ධයෙන් බලපවත්වන්නේ එකම නීතියක්.\nෂපෙල් කෝබි සිය සිරදඬුවම විඳින අතර තුර මානසික ආබාධයකට මුහුණදුන් ආකාරය ඕස්ට්‍රේලියානු මාධ්‍ය වාර්තා කළ නමුත් අපරාධකාරියක වශයෙන් ඉන්දුනීසියානුවන් ඇය සැලකූ බවයි වාර්තා වන්නේ.\nඉන්දුනීසියාවේ ජනාධිපතිවරයා වෙත ඉදිරිපත් කෙරුණු අභියාචනයකින් අනතුරුව ඇයගේ දඬුවම වසර 05කින් අඩු කෙරුණු අතර, යහපත් කල්ක්‍රියාව හේතුවෙන් ද දඬුවම වරින් වර ලිහිල් කෙරුණා.\n2014 වසරේදී බන්ධනාගාරයෙන් නිදහස්‌ කෙරුණු නමුත් පොදු සමාව සම්බන්ධ විධිවිධානවලට අනුකූලව වසර 03ක් ගතවන තුරු රටින් පිටවීමට ඇයට අවසර නොලැබුණු බව සදහන්.\n2007 වසරේදී ජනීන් හොස්‌කින් විසින් සම්පාදනය කරන ලද \"ගංජා රැජින\" වාර්තා චිත්‍රපටයට පාදක වූයේ ඇගේ චරිතය වීම විශේෂත්වයක්.",
       "URL": "https://www.hirunews.lk/162374/අවුරුදු-09ක්-හිරේ-දමා-පිටුවහල්-කළ-ගංජා-රැජින",
       "Category": "International News",
       "Parent URL": "https://www.hirunews.lk/international-news.php?pageID=475"
}