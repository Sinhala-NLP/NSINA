{
       "Source": "hirunews",
       "Timestamp": "Saturday, 01 August 2015 - 10:14",
       "Headline": "Update : අනතුරට ලක්වූ ගුවන් යානයේ බින්ලාඞ්න්ගේ පවුලේ සාමාජිකයින් සිටි බව හෙලිවේ",
       "News Content": "එංගලන්තයේ හැම්ප්ෂයර් ප්‍රාන්තයේ මෝටර් රථ වෙන්දේසි භූමියට ඊයේ කඩා වැටුණු පෞද්ගලික ජෙට් යානයේ අල්ඛයිඩා නායක ඔසාමා බින් ලාඞ්න්ගේ පවුලේ සාමාජිකයින් සිටි බව දැන් හෙළිදරව් වී තිබෙනවා. ඉතාලියේ සිට පැමිණි සෞදි අරාබියේ ලියාපදිංචි පෞද්ගලික ජෙට් යානයක් එංගලන්තයේ ගුවන් තොටුපළක් ආසන්නයේදී මෙලෙස කඩා වැටීමෙන් ගුවන් යානයේ ගමන් ගත් හතර දෙනෙකු ජීවිතක්ෂයට පත්වුණා. එහි ගමන් ගත් නියමුවා හැර අනෙක් මගීන් තුන්දෙනා ඔසාමා බින්ලාඞ්න්ගේ පවුලේ සාමාජිකයින් බව සෞදි අරාබිය තහවුරු කළා. ඔසාමා බින්ලාඞ්න්ගේ පියා වන මොහොමඞ් බින්ලාඞ්න් යේමනයේ උපත ලැබූ අතර, 1910 වසරේදී සෞදි අරාබියට සංක්‍රමණය වී තිබෙනවා. ඔහුට බිරින්දෑවරුන් රැසක් සිටි අතර, ඔසාමා ඇතුළු දරුවන් 50 දෙනෙකු පමණ සිටි බව සදහන්. ඔහුගේ වැඩිමහල් පුත්‍රයා 1988 වසරේ ඇමරිකාවේ සිදුවූ ගුවන් අනතුරකින් මිය ගියා.\nUpdate : Saturday, 01 August 2015 - 13:45\n-------------------------------------------------\nජෙට් යානයක් එංගලන්තයේ මෝටර් රථ වෙන්දේසියකට කඩා වැටී 4 දෙනෙකු මරුට\nඉතාලියේ සිට පැමිණි සෞදි අරාබියේ ලියාපදිංචි පෞද්ගලික ජෙට් යානයක් එංගලන්තයේ හැම්ප්ෂෙයර් ප්‍රාන්තයේ මෝටර් රථ වෙන්දේසි භූමියකට කඩා වැටීමෙන් ගුවන් යානයේ ගමන් ගත් හතර දෙනෙකු මිය ගොස් තිබෙනවා. ඊයේ (31) සිදුවූ මෙම අනතුරේදී මෝටර් රථ රැසක් ගිනි ගෙන විනාශ වී ඇති අතර, ගොඩබිම සිටි කිසිවෙකුට හානියක් සිදුව නැහැ. බ්‍රසීලයේ නිෂ්පාදිත ෆෙනම් 300 වර්ගයේ මෙම ජෙට් යානයේ පුද්ගලයන් 8 දෙනෙකුට ගමන් කළ හැකි අතර, අඩි 45,000ක් ඉහළින් පියාසර කළ හැකියි.",
       "URL": "https://www.hirunews.lk/114158/update-අනතුරට-ලක්වූ-ගුවන්-යානයේ-බින්ලාඞ්න්ගේ-පවුලේ-සාමාජිකයින්-සිටි-බව-හෙලිවේ",
       "Category": "International News",
       "Parent URL": "https://www.hirunews.lk/international-news.php?pageID=714"
}