{
       "Source": "hirunews",
       "Timestamp": "Saturday, 17 October 2015 - 9:07",
       "Headline": "ලැව්ගිනි මැඩලන්න ඉන්දුනීසියාවෙන් දැවැන්ත මෙහෙයුමක්",
       "News Content": "අග්නිදිග ආසියාව පුරා දුමාරයක් ඇති කරන මහා ලැව්ගිනි මැඩලීම සඳහා ඉන්දුනීසියාව දැවැන්ත මෙහෙයුමක් ආරම්භ කර තිබෙනවා. ඒ සඳහා ජලය විසුරුවන ගුවන් යානා සහ හෙලිකොප්ටර් 32ක් යොදා ගැනෙන අතර, ගොඩබිම් මෙහෙයුමට එක්වන සංඛ්‍යාව 22,000කට අධිකයි. සිංගප්පූරුව, මලයාසියාව සහ  ඕස්ට්‍රේලියාව ද තම ගුවන් යානා එක් කරමින් ඉන්දුනීසියානු ලැව් ගිනි නිවීමේ මෙහෙයුමට එක්ව සිටිනවා.\nසුමාත්‍රා දිවයිනේ සහ බෝනියෝ දිවයිනේ ලැව් ගිනි පැතිරෙන ප්‍රදේශ වෙත ගුවන් යානා මගින් ජල බෝම්බ හෙලීමට නියමිත බවයි ඉන්දුනීසියානු ජාතික ආපදා කළමනාකරණ ආයතනය ප්‍රකාශ කළේ. එමෙන්ම එම ප්‍රදේශවල කෘත්‍රිම වැසි ඇති කිරීමට ද උත්සාහයක් දැරෙනවා. එල්නිනෝ සංසිද්ධිය හේතුවෙන් වියළි කාලගුණයක් පැවතීම නිසා මෙවර ඉන්දුනීසියානු ලැව් ගිනි මැඩලීම දුෂ්කර වී ඇති බවයි කාලගුණ විද්‍යාඥයන් පෙන්වා දෙන්නේ.",
       "URL": "https://www.hirunews.lk/118604/ලැව්ගිනි-මැඩලන්න-ඉන්දුනීසියාවෙන්-දැවැන්ත-මෙහෙයුමක්",
       "Category": "International News",
       "Parent URL": "https://www.hirunews.lk/international-news.php?pageID=697"
}