{
       "Source": "hirunews",
       "Timestamp": "Saturday, 04 May 2019 - 7:16",
       "Headline": "'ෆොනී' චණ්ඩ මාරුතයෙන්, ඉන්දියාවේ ප්‍රාන්ත රැසකට දැඩි හානි",
       "News Content": "විසි වසරකින් ඉන්දියාව අත්දුටු ප්‍රබලතම චණ්ඩ මාරුතය වන 'ෆොනී', ඔඩිෂා ප්‍රාන්තයේ මහා විනාශයක් සිදුකර අද උදෑසන බටහිර බෙංගාල ප්‍රාන්තයට කඩා වැදුණා.\nඑහි කරග්පූර් නගරය සිසාරා ඊසාන දෙසට සුළි සුළඟ ගමන් කළේ පැයට කිලෝමීටර් 90ක වේගයකින්. ඔඩිෂා ප්‍රාන්තයේ පූරි නගරය සුළි සුළඟත් සමඟ ජලයෙන් යට වූ අතර මේ වනවිට ජීවිත හානි 08ක් වාර්තා වනවා.\nගැබිණි මව්වරුවන් 600කට වැඩි පිරිසක් සමඟ පුද්ගලයන් එකොළොස් ලක්ෂයක් ආරක්ෂිත ස්ථාන කරා ඉවත් කර ගැනුණා.\nමේ දිනවල පැවැත්වෙන ඉන්දීය මහමැතිවරණයේ ප්‍රචාරක රැළියකට රාජස්ථාන් හිදී සහභාගි වෙමින් ඉන්දීය අග්‍රාමාත්‍ය නරේන්ද්‍ර මෝදි ප්‍රකාශ කළේ සුළි සුළඟින් විපතට පත් පුද්ගලයන්ට සහන සැලසීම සඳහා ඉන්දීය රුපියල් කෝටි දහසක් මුදා හැර ඇති බවයි.\nසුළි සුළඟ හේතුවෙන් භූබනේෂ්වර් සහ කොල්කටා ගුවන් තොටුපළ ගුවන් ගමන් තවදුරටත් අඩාල වූ අතර ගුවන් ගමන් 200කට වැඩි සංඛ්‍යාවක් අවලංගු කෙරුණා.\nගස් ඉදිරී කඩා වැටීමෙන් සහ ගොඩනැගිලි වහල ගසාගෙන යාමෙන් මෙන්ම විදුලි පහන් කණු කඩා වැටීමෙන් අනතුරු රැසක් සිදුව තිබුණා.\nදුම්රිය ගමන් වාර 147ක් අවලංගු කෙරුණු අතර, බටහිර බෙංගාලයේ සංචාරකයන් ආරක්ෂිත ස්ථාන කරා ඉවත් කරගෙන තිබෙනවා.\nආන්ද්‍ර ප්‍රදේශ් ප්‍රාන්තයේ ද සුළි සුළඟ නිසා ධාරාණිපාත වර්ෂාවක් සහ දේපළ හානි වාර්තා වන අතර, 20,000කට අධික පිරිසක් සහන කඳවුරු 126ක රදවා තිබෙනවා.\nඉන්දීය යුද, නාවික සහ ගුවන් හමුදා මෙන්ම වෙරළාරක්ෂක සහ ආපදා කළමනාකරණ අංශ සුළි සුළඟින් විපතට පත්වූවන් සඳහා සහන මෙහෙයුම් ක්‍රියාත්මක කරනු ලබනවා.\n‘ෆොනී’ ලෙස මෙම සුළි සුළඟ නම් කර ඇත්තේ බංග්ලාදේශය විසින්.\nඑහි අරුථ වන්නේ නාග පෙණය යන්නයි.",
       "URL": "https://www.hirunews.lk/215705/ෆොනී-චණ්ඩ-මාරුතයෙන්-ඉන්දියාවේ-ප්‍රාන්ත-රැසකට-දැඩි-හානි",
       "Category": "International News",
       "Parent URL": "https://www.hirunews.lk/international-news.php?pageID=270"
}