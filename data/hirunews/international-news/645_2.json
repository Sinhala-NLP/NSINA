{
       "Source": "hirunews",
       "Timestamp": "Monday, 18 April 2016 - 14:39",
       "Headline": "බ්‍රසීල ජනපතිනිය දෝෂාභියෝගයෙන් පරදී",
       "News Content": "බ්‍රසීල ජනාධිපතිනි ඩිල්මා රූසෙෆ්ට එරෙහිව එරට පාර්ලිමේන්තුවට  ඉදිරිපත්ව ඇති දෝෂාභියෝගය පිළිබඳ ඡන්ද විමසීම මේ වනවිට අවසන් වී තිබෙනවා.\nඒ අනුව එම යෝජනාවට පක්ෂව ඡුන්ද 367 ක් ලැබී ඇති අතර විපක්ෂව ලැබී ඇත්තේ ඡන්ද 137 ක් පමණයි.\nඒ අනුව මෙම යෝජනාවට තුනෙන් දෙකක බහුතර බලය හිමිව ඇති අතර, එම ප්‍රතිඵලය ඉහළ මන්ත්‍රී මණ්ඩලය වෙත දැනුම්දීමට නියමිතයි.\nඔවුන් ගන්නා තීරණයට අනුව බ්‍රසීල ජනාධිපතිනිය දේශපාලනයෙන් ඉවත් කිරීමටද ඉඩ පවතිනවා.\nආණ්ඩුවේ ගිණුම්වල පවතින මුදල් ජනාධීපති බලතල යොදාගනිමින් දේශපාලන කටයුතුවලට භාවිතා කළ බවට ඩිල්මා රූසෙෆ්ට චෝදනා එල්ලවනවා.\nබ්‍රසීල ජනාධීපතිනිය එරට හිටපු ජනාධිපතිවරයෙකු වූ ලූලා ද සිල්වා තමන්ගේ කාර්ය මණ්ඩල ප්‍රධානියා ලෙස පත් කිරීමට විරෝධය පළ කරමින් ප්‍රධාන නගර කිහිපයක පසුගියදා විරෝධතාද සංවිධාන කර තිබුණා.\nඋද්ඝෝෂණකරුවන් සඳහන් කළේ හිටපු ජනාධිපති ලූලා ද සිල්වා වංචා දූෂණ රැසකට සම්බන්ධ පුද්ගලයෙකු බැවින් එවැනි පුද්ගලයෙකු මෙවැනි තනතුරකට පත් නොකළ යුතු බවයි.\nමේ අතර දෝෂාභියෝග ඡන්ද විමසීම සිදුවන අවස්ථාවේ පාර්ලිමේන්තුවෙන් පිටත රැඳී සිටි ජනතාව මෙම ප්‍රතිඵලයත් සමඟ ප්‍රීති ඝෝෂා පවත්වන බවයි විදෙස් වාර්තා තවදුරටත් සඳහන් කළේ.",
       "URL": "https://www.hirunews.lk/131129/බ්‍රසීල-ජනපතිනිය-දෝෂාභියෝගයෙන්-පරදී",
       "Category": "International News",
       "Parent URL": "https://www.hirunews.lk/international-news.php?pageID=645"
}