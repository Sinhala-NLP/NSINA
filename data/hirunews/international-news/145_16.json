{
       "Source": "hirunews",
       "Timestamp": "Sunday, 27 December 2020 - 11:07",
       "Headline": "කොරෝනා වෛරසය අවසන් ගෝලීය වසංගතය නොවේ - ලෝක සෞඛ්‍ය සංවිධානයේ ප්‍රධානියාගෙන් ප්‍රකාශයක්",
       "News Content": "කොරෝනා වෛරස් ගෝලීය වසංගතය ලෝකය මුහුණ දෙන අවසන් වසංගතය නොවන බව ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ගෙබ්‍රියේසස් පවසනවා.\nඔහු මේ බව ප්‍රකාශ කළේ වසංගත සූදානම පිළිබඳ ප්‍රථම ජාත්‍යන්තර දිනය නිමිත්තෙන් ජිනිවා නුවරදී ඊයේ වීඩියෝ ප්‍රකාශයක් නිකුත් කරමින්.\nඔහු එහිදී වැඩිදුරටත් කියා සිටියේ කාලගුණ වෙනස පාලනය කිරීම සහ සත්ත්ව සුබ සාධනය වැඩිදියුණු කිරීමකින් තොරව, ලෝකය විපත්තිකාරි අවදානමින් මුදාලීම දුෂ්කර බවයි.\nගෝලීය වසංගතයේදී ඇතැම් රටවල් අනතුරුදායක කෙටි දැක්මක් සහිත පියවර වලට එළඹෙන බව ද, ලෝක සෞඛ්‍ය සංවිධානයේ ප්‍රධානියාගේ අදහසයි.\nමීළඟට එළඹිය හැකි තත්ත්වයට සූදානම් වීමකින් තොරව වර්තමාන වසංගතයේදී විශාල වශයෙන් මුදල් වැය කිරීම ඥානාන්විත පියවරක් නොවන බව ඔහු අවධාරණය කළා.\nමේ අතර, යුරෝපය පුරා මහා පරිමාණ වශයෙන් කොරෝනා වෛරස් එන්නත්කරණය අද ආරම්භ කෙරුණා.\nමිලියන 450 ක ජනගහනයක් සහිත යුරෝපා කලාපයේ එන්නත් කිරීම සඳහා කොරෝනා වෛරසයට එරෙහි එන්නත් මාත්‍රා බිලියන 2ක් ලබා ගැනෙන බව සඳහන්.\nකලාපයේ සියලුම වැඩිහිටියන් 2021 වසර තුලදී කොරෝනා වෛරසයට එරෙහිව එන්නත් කිරීමටයි සැලසුම් කර ඇත්තේ.\nලොව විශිෂ්ඨතම සෞඛ්‍ය සේවා පද්ධතීන් පැවතුන ද, යුරෝපීය රටවල් මේ වනවිට කොරෝනා වෛරසයේ තුන්වන රැල්ලට ද මුහුණදී සිටින අතර, ඇතැම් රටවල් විශ්‍රාමික වෛද්‍ය වෘත්තීකයන් ද සේවයට කැඳවනු ලැබුවා.\nයුරෝපා සංගමයේ රටවල් 27ක අදින් ආරම්භ වූ එන්නත්කරණය තුලින් ඉදිරි වසරේදී ජනජීවිතය සාමාන්‍ය තත්ත්වයට පත් කිරීමට හැකිවනු ඇතැයි අපේක්ෂා කෙරෙනවා.",
       "URL": "https://www.hirunews.lk/258050/කොරෝනා-වෛරසය-අවසන්-ගෝලීය-වසංගතය-නොවේ-ලෝක-සෞඛ්‍ය-සංවිධානයේ-ප්‍රධානියාගෙන්-ප්‍රකාශයක්",
       "Category": "International News",
       "Parent URL": "https://www.hirunews.lk/international-news.php?pageID=145"
}