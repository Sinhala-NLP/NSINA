{
       "Source": "hirunews",
       "Timestamp": "Monday, 30 September 2013 - 13:10",
       "Headline": "ඉන්දු - පාකිස්ථාන නායකයන් දෙරටේ සංචාරයක.",
       "News Content": "ඉන්දීය අග්‍රාමාත්‍ය ආචාර්ය මන් මෝහන් සිං සහ පාකිස්ථාන නව අගමැති නවාෂ් ෂරීෆ් අතර විශේෂ සාකච්ඡාවක් නිව්යෝක් නුවරදී ඊයේ (29) පැවැත්වුණා. පසුගිය මැයි මාසයේ පැවති මැතිවරණයෙන් අගමැති ධුරයට පත්වීමෙන් පසු නවාෂ් ෂරිෆ් ඉන්දීය නායකයා මුණගැසුණු පළමු අවස්ථාව මෙයයි. ජගත් සංවිධාන මහා මණ්ඩලයට සහභාගිවීම සඳහා නිව්යෝක් නුවරට ගොස් සිටින ඔවුන් අතර ඊයේ පැවති සාකච්ඡාවේදී කාශ්මීරයේ ගැටුම් නතර කිරීම සඳහා එක්ව කටයුතු කිරීමට එකඟත්වය පළවී තිබෙනවා. නායකයන් දෙදෙනා අතර පැයකට වැඩි කාලයක් පැවති සාකච්ඡාව අතිශයින් ඵලදායී වූ බවයි පාකිස්ථාන විදේශ ලේකම් ජලීල් අබ්බාස් ජිලානි ප්‍රකාශ කළේ.\nවිශේෂයෙන් කාශ්මීර දේශ සීමාවේ ගැටුම්කාරී සිදුවීම් පාලනය කිරීම සඳහා ගතයුතු ඉදිරි පියවර පිළිබඳ පූර්ව කොන්දේසිවලට දෙපාර්ශවය එකඟ වූ බව ඉන්දිය ජාතික ආරක්ෂක උපදේශක ෂිව්ෂංකර් මෙනන් මෙහිදී කියා සිටියා. ඉන්දු - පාකිස්ථාන නායකයන් සිය රටවල් දෙක අතර සංචාරයන්ටද කැමැත්ත පළ කළ බවයි වාර්තාවන්නේ. කෙසේ නමුත් ඒ සඳහා දින වකවානු සකස් කර නැහැ.",
       "URL": "https://www.hirunews.lk/68305/ඉන්දු-පාකිස්ථාන-නායකයන්-දෙරටේ-සංචාරයක",
       "Category": "International News",
       "Parent URL": "https://www.hirunews.lk/international-news.php?pageID=799"
}