{
       "Source": "hirunews",
       "Timestamp": "Sunday, 03 September 2017 - 10:12",
       "Headline": "උතුරු කොරියාවේ ප්‍රබල කම්පනයක්",
       "News Content": "උතුරු කොරියා භූමිය ආශ්‍රිතව දැවැන්ත කම්පනයක් සිදුව තිබෙනවා.\nඅමරිකානු භූ විද්‍යා සමීක්ෂණ ආයතනය සඳහන් කළේ මෙම කම්පය රික්ටර් පරිමාණයේ ඒකක 6.3 ක් ලෙසට සටහන් වී ඇති බවයි.\nඑය පොළොව අභ්‍යන්තරයේ කිලෝමීටර් 10 ක් පමණ ගැඹුරකින් හටගත් එකක් බවටයි අනාවරණ වී ඇත්තේ.\nමෙම කම්පනයත් උතුරු කොරියාව තවත් මිසයිල අත්හදා බැලීමකින් සිදුවු එකක් බවට ද සැක මතුවී තිබෙනවා.\nමෙම කම්පනයත් සමග දකුණු කොරියාව ආරක්ෂක මණ්ඩලයේ රැස්වීමක් ද වහාම කැඳවා ඇති බවයි විදෙස් පුවත් සේවාවල දැක්වෙන්නේ.\nදකුණු කොරියානු මාධ්‍ය මගින් ප්‍රකාශ කළේ මෙය කෘත්‍රිම භූ කම්පනයක් බවයි.\nමීට පෙර එවැනි කම්පන වාර්තා වූ සෑම අවස්ථාවකදීම හෙළි වුයේ උතුරු කොරියාව න්‍යෂ්ටික අත්හදා බැලීමක් සිදු කිරීම හේතුවෙන් එම කම්පන සිදුව තිබු බවයි.\nමේ අතර බැලිස්ටික් මිසයිලයක රැදවිය හැකි වඩාත් දියුණු න්‍යෂ්ටික අවියක් තමන් නිෂ්පාදනය කර ඇති බව උතුරු කොරියාව ප්‍රකාශ කළා.\nහයිඩ‍්‍රජන් බෝම්බයක් ලෙස සැලකෙන එය උතුරු කොරියානු නායක කිම් ජොන් අං විසින් පරීක්ෂා කිරීමේ ඡායාරූප ද එරට රාජ්‍ය මාධ්‍ය මගින් ප්‍රසිද්ධියට පත් කර තිබෙනවා.\nඋතුරු කොරියාව සඳහන් කලේ එම බෝම්බය බැලස්ටික් මිසයිලකට සවි කළ හැකි බවයි.\nඋතුරු කොරියා නායකයා අදාළ බෝම්බය පරීක්ෂා කරන ආකාරය දැක්වෙන ඡායාරූප ප්‍රසිද්ධියට පත්වී පැය කිහිපයකට පසුවයි මෙම කම්පනය සිදුවී ඇත්තේ.",
       "URL": "https://www.hirunews.lk/170039/උතුරු-කොරියාවේ-ප්‍රබල-කම්පනයක්",
       "Category": "International News",
       "Parent URL": "https://www.hirunews.lk/international-news.php?pageID=443"
}