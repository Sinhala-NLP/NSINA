{
       "Source": "hirunews",
       "Timestamp": "Sunday, 29 January 2017 - 11:44",
       "Headline": "ට්‍රම්ප්ගේ සංක්‍රමණික තහනමෙන් ඇමරිකානු තාක්ෂණ කර්මාන්තයට තර්ජනයක්",
       "News Content": "මුස්ලිම් බහුතරයක් වෙසෙන රටවල් හතකින් පැමිණෙන සංක්‍රමණිකයන් නවතාලීමට ජනාධිපති ඩොනල්ඩ් ට්‍රම්ප් ගෙන ඇති තීරණය ඇමරිකාවේ තොරතුරු තාක්ෂණ කර්මාන්තයට අහිතකර ලෙස බලපා තිබෙනවා.\nමයික්‍රොසොෆ්ට්, ගූගල්, නෙට්ෆ්ලික්ස්, ඇපල් වැනි දැවැන්ත සමාගම්වල සේවකයන් රැසක් අදාළ තහනම පනවා ඇති රටවලින් පැමිණි අය වීම ඊට හේතුවයි.\nගූගල් සමාගම සිය ඉරාන සේවකයෙකු වහා නැවත ඇමරිකාවට ගෙන්වා ගෙන ඇත්තේ තහනම ක්‍රියාත්මකවීමට පැය කිහිපයක් තිබියදියි.\nඩොනල්ඩ් ට්‍රම්ප්ගේ තීරණයට තමන් සහය නොදක්වන බව ඇපල් සමාගමේ ප්‍රධාන විධායක ටිම් කුක් සිය සේවකයන් වෙත ලිපියක් යවමින් ප්‍රකාශ කළා.\nසංක්‍රමණික තහංචිවල අහිතකර බලපෑම් පිළිබඳව ධවල මන්දිරය වෙත කරුණු ඉදිරිපත් කිරීමද මෙම තාක්ෂණික සමාගම් සූදානම් වන බව සඳහන්.",
       "URL": "https://www.hirunews.lk/153171/ට්‍රම්ප්ගේ-සංක්‍රමණික-තහනමෙන්-ඇමරිකානු-තාක්ෂණ-කර්මාන්තයට-තර්ජනයක්",
       "Category": "International News",
       "Parent URL": "https://www.hirunews.lk/international-news.php?pageID=524"
}