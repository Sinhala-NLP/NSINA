{
       "Source": "hirunews",
       "Timestamp": "Sunday, 31 May 2015 - 15:33",
       "Headline": "ජපානයේ විශාල භූ කම්පනයක් ඇති වෙන ලකුණු",
       "News Content": "ජපාන ඔබ්බෙන් වූ මුහුදේ ඊයේ සිදුවූ රික්ටර් පරිමාණයේ 7 යි දශම 8 ක භූ කම්පනයෙන් පසු ඇතිවිය හැකි මීළඟ ප්‍රබල භූ කම්පනයට සූදානම් වන ලෙස භූ විද්‍යාඥයන් අනතුරු ඇඟවීමක් සිදුකළා. ටෝකියෝ නුවරට කිලෝමීටර් 874 ක් ඈතින් දකුණු දිග ජපානයේ දුරස්ථ ප්‍රදේශයක ඊයේ සිදුවූ භූ කම්පනයෙන් ජපාන අගනුවරද සසල වූ නමුදු විශාල ජීවිත හෝ දේපල හානියක් සිදුවූයේ නැහැ.\nපෘථිවි ස්ථරයේ කිලෝමීටර් 676 ක් ගැඹුරෙන් එය සිදුවීම භූ කම්පනයේ හානිය අවමවීමට හේතුවක් ලෙස සැළකෙනවා. කෙසේ නමුත් මෙම භූ කම්පනය තුළින් ජපානයේ භූ කම්පන අවදානම ඉහළ ගොස් ඇති බව ටොකායි විශ්වවිද්‍යාලයේ භූ කම්පන අනාවැකි පර්යේෂණ අංශයේ ප්‍රධානී ටොෂියාසු නගාවෝ ප්‍රකාශ කළා. මේ නිසා නුදුරේදී විශාල භූ කම්පනයක් සිදුවීමට ඉඩ ඇති බවයි ඔහු පෙන්වා දෙන්නේ.",
       "URL": "https://www.hirunews.lk/110517/ජපානයේ-විශාල-භූ-කම්පනයක්-ඇති-වෙන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=730"
}