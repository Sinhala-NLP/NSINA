{
       "Source": "hirunews",
       "Timestamp": "Saturday, 25 July 2020 - 9:15",
       "Headline": "අභ්‍යාවකාශ අවියක් අත්හදා බැලු බවට රුසියාවට චෝදනාවක්",
       "News Content": "රුසියාව විසින් අභ්‍යාවකාශයේදී චන්ද්‍රිකා නාශක අවියක් අත්හදා බැලූ බවට ඇමරිකා එක්සත් ජනපදය චෝදනාවක් එල්ල කළා.\nපසුගිය 15 වන දා සිදුකළ එම අත්හදා බැලීම සැබවින්ම තර්ජනයක් බවයි ඇමරිකානු න්‍යෂ්ටික අවිහරණ සාකච්ඡා නියෝජිත මාර්ෂල් බිලින්ස්ලි ප්‍රකාශ කළේ.\nඇමරිකාව සහ රුසියාව අතර නව න්‍යෂ්ටික අවි සීමා එකඟතාවක් සඳහා ඉදිරි සතියේ වියනා නුවර දී සාකච්ඡා ආරම්භවීමට නියමිතයි.\nරුසියානු අත්හදා බැලීම එහිදී ප්‍රධාන මාතෘකාවක් වනු ඇති බව ඔහු සඳහන් කළා.\nකෙසේ නමුත්, ඇමරිකාව එල්ල කරන චෝදනා ප්‍රතික්ෂේප කරමින් රුසියානු විදේශ අමාත්‍යාංශය සඳහන් කළේ අභ්‍යාවකාශයේ අවිහරණය සඳහා රුසියාව පූර්ණ සහය ලබාදෙන බවයි. එමෙන්ම, තමන්ට එල්ල වන චෝදනාව හුදෙක් ඇමරිකාවේ ප්‍රචාරක අවියක් පමණක් බව එමගින් කියා සිටියා.",
       "URL": "https://www.hirunews.lk/246348/අභ්‍යාවකාශ-අවියක්-අත්හදා-බැලු-බවට-රුසියාවට-චෝදනාවක්",
       "Category": "International News",
       "Parent URL": "https://www.hirunews.lk/international-news.php?pageID=173"
}