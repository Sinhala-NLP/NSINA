{
       "Source": "hirunews",
       "Timestamp": "Sunday, 21 November 2021 - 10:09",
       "Headline": "රුසියාව, යුක්‍රේනය ආක්‍රමණය කිරීමේ අවදානමක්",
       "News Content": "ක්‍රිමියාව, රුසියාවට ඈදා ගැනීමෙන් ඇති වූ රාජ්‍ය තාන්ත්‍රික අර්බුදය උත්සන්නවීම හේතුවෙන් රුසියාව විසින් යුක්‍රේනය, ආක්‍රමණය කිරීමේ අවදානමක් පවතින බව වාර්තාවනවා.\nයුක්‍රේනයට අයත්ව තිබූ ක්‍රිමියාව රුසියාවට ඈදාගැනීමෙන් පසු යුක්‍රේනය සහ නේටෝ සන්ධානය අතර, සබඳතා වර්ධනය වූ අතර, 2014 වසරේ සිට යුක්‍රේනයට ඇමරිකාවෙන් ඩොලර් බිලියන 2.5ක ආධාර හිමිවුණා.\nනව තර්ජනය මතු වී ඇත්තේ රුසියානු හමුදා බලය, යුක්‍රේන දේශසීමාව සමීපයේ ගොඩනැංවීම හේතුවෙන්.\nරුසියාව පවසන්නේ නේටෝ සංවිධානය විසින් යුක්‍රේනය තුළ හමුදා යටිතල පහසුකම් අසීමිතව වර්ධනය කරන බවයි.\nඑය, කලාපයේ බල සමතුලිතතාව බිඳ දමන බවට රුසියාව චෝදනා කළා.\nකෙසේ නමුත් තම රට ආක්‍රමණය කර ඇති බවට යුක්‍රේනය අවදානම් ප්‍රකාශයක් නිකුත් කිරීමෙන් පසු ඊට බටහිර කඳවුර ප්‍රතිචාර දක්වා තිබෙනවා.\nඇමරිකා එක්සත් ජනපදය එහිදී යුක්‍රේනයට සහය පළ කරමින් වෙරළාරක්ෂක මුර යාත්‍රා දෙකක් රැගත් නෞකාවක් කළු මුහුද වෙත පිටත් කර යවා ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/288690/රුසියාව-යුක්‍රේනය-ආක්‍රමණය-කිරීමේ-අවදානමක්",
       "Category": "International News",
       "Parent URL": "https://www.hirunews.lk/international-news.php?pageID=79"
}