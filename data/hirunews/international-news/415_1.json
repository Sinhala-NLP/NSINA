{
       "Source": "hirunews",
       "Timestamp": "Friday, 08 December 2017 - 15:47",
       "Headline": "මව ඝාතනය කළ 13 හැවිරිදි පුතා අත්අඩංගුවට",
       "News Content": "තම මව ඝාතනය කිරීමේ චෝදනාවට චීනයේ සිචුවාන් ප්‍රාන්තයේ 13 හැවිරිදි පිරිමි දරුවෙකු පොලිස් අත්අඩංගුවට ගෙන තිබෙනවා.\nමවගේ හිස ද සිරුරෙන් වෙන්කර ඇති බවටයි අනාවරණ වී ඇත්තේ.\nසැකකාර පිරිමි දරුවා මව ඝාතනය කරන ආකාරය වීඩියෝගත කර එය සමාජ මාධ්‍ය වෙත ද මුදාහැර තිබෙනවා.\nචීනයේ ජනප්‍රිය සන්නිවේදන හුවමාරු මාධ්‍යයක් ඔස්සේ සැකකාර පිරිමි ළමයා අදාළ වීඩියෝව තම මිතුරන්ට ද යවා ඇති බවටයි හෙළිවී ඇත්තේ.\nඉන් එක් මිතුරෙකු අදාළ වීඩියෝව සිය මවට පෙන්වීමෙන් අනතුරුව ඝාතනය සම්බන්ධයෙන් සැකකාර 13 හැවිරිදි පිරිමි ළමයා අත්අඩංගුවට ගෙන තිබෙනවා.\nසිචුවාන් ප්‍රාන්ත ආරක්ෂක අංශ මෙම තොරතුරු තහවුරු කර ඇති අතර ඒ සම්බන්ධයෙන් වැඩිදුර කරුණු හෙළිකර නැහැ.\nපසුගිය ඉරිදා රාත්‍රි ඝාතනය සිදුව තිබෙනවා.\nසැකකාර පිරිමි ළමයා මව ඝාතනය කර ඇයගේ හිස කඳින් වෙන්කර එය කසල බඳුනකට දමා තිබෙනවා.\nපසුව එය ද ආරක්ෂක අංශ විසින් සොයාගෙන ඇති බවයි විදෙස් පුවත් සේවාවල දැක්වෙන්නේ.\nඝාතනය සම්බන්ධයෙන් ඊයේ පොලිසිය වෙත තොරතුරු ලැබී ඇත්තේ සැකකාර ළමයාගේ මිතුරෙක් අදාළ වීඩියෝව මවට පෙන්වීමෙන් අනතුරුවයි.\nඅනතුරුව ඔවුන් වහාම මේ පිළිබඳ පොලිසියට පැමිණිලි කර තිබෙනවා.\nපසුව ආරක්ෂක අංශ සැකකාර ළමයා පාසලේ ඉගෙනුම ලබමින් සිටියදී අත්අඩංගුවට ගෙන ඇතැයි සඳහන්.\nඔහු සම්බන්ධයෙන් වැඩිදුර තොරතුරු අනාවරණ වී නැහැ.\nඔහුගේ පියා කවුරුන් ද යන්න හෝ මව සහ මෙම ළමයා ජීවත්වී ඇත්තේ තනිවම ද යන්න ද මෙතෙක් හෙළිවී නොමැති බවයි විදෙස් වාර්තා කියාසිටියේ.",
       "URL": "https://www.hirunews.lk/177917/මව-ඝාතනය-කළ-13-හැවිරිදි-පුතා-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=415"
}