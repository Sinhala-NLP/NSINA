{
       "Source": "hirunews",
       "Timestamp": "Friday, 04 February 2022 - 9:11",
       "Headline": "අයි.එස්. නායකයා මරුට",
       "News Content": "ඉස්ලාමීය රාජ්‍ය හෙවත් අයි.එස්. සංවිධානයේ නායක අබු ඊබ්‍රාහිම් අල් - හෂිමි අල් - කුරයාෂි සිරියාවේ ඇමරිකානු මෙහෙයුමකදී ජීවිතක්ෂයට පත්ව තිබෙනවා.\nජනාධිපති ජෝ බයිඩ්න් ප්‍රකාශ කළේ බ්‍රහස්පතින්දා (03) රාත්‍රියේ සිදුකළ මෙහෙයුමේ දී අයි.එස්. නායකයා පුපුරුවාගනිමින් මෙලෙස මියගිය බවයි.\nඇමරිකානු විශේෂ බලකායේ හමුදා සිරියාවේ ඉඩ්ලිබ් ප්‍රාන්තයේ අට්මේ නගරයේ සැඟවී සිටි තුන් මහල් ගොඩනැගිල්ල වැටලීමත් සමඟ මෙලෙස සිය පවුලේ සාමාජිකයන් සමඟ පුපුරුවාගෙන ඇති බව ඔහු වැඩිදුරටත් සඳහන් කළා.\nඅයි.එස්. නායකයා තමන් සිදුකළ අපරාධවලට නීතිය ඉදිරියේ පෙනී සිටීම වෙනුවට මෙලෙස පුපුරුවාගෙන ජීවිතක්ෂයට පත්වීම ඔහුගේ බියසුළු කමක් ලෙසයි ජනපති ජෝ බයිඩ්න් හැඳින්වූයේ.\nඑමෙන්ම ඔහුගේ මරණය ලෝකයට එල්ලවී ඇති ප්‍රධාන ත්‍රස්ත තර්ජනයක් ඉවත්වීමක් මෙන්ම අනෙකුත් ත්‍රස්තවාදී කණ්ඩායම්වලට ද අනතුරු ඇඟවීමක් ලෙස ජනපති ජෝ බයිඩ්න් හැඳින්වූවා.\nඅබු ඊබ්‍රාහිම් 2019 වසරේ අයි.එස්. නායක අබු බකර් අල් බග්ඩාඩි මියයාමෙන් පසු අයි.එස්. සංවිධානයේ නායකත්වයට පත්වූ බව සැළකෙනවා.",
       "URL": "https://www.hirunews.lk/296122/අයි-එස්-නායකයා-මරුට",
       "Category": "International News",
       "Parent URL": "https://www.hirunews.lk/international-news.php?pageID=63"
}