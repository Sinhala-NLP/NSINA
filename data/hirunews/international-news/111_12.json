{
       "Source": "hirunews",
       "Timestamp": "Wednesday, 09 June 2021 - 14:02",
       "Headline": "ජගත් මහලේකම් ධුරයට යළිත් ගුටේරස්",
       "News Content": "එක්සත් ජාතීන්ගේ සංවිධානයේ මහලේකම් අන්තෝනියෝ ගුටේරස්ට දෙවන ධුර කාලයක් ලබාදීම සඳහා ආරක්ෂක මණ්ඩලයේ අනුමැතිය ඊයේ හිමිවුණා.\nනිව්යෝක් නුවර ජගත් සංවිධාන මූලස්ථානයේ පැවති සංවෘත රැස්වීමේදී ආරක්ෂක මණ්ඩලයේ සාමාජිකයන් 15 දෙනාම ඊට ඒකමතිකව කැමැත්ත පළ කර තිබෙනවා.\nආරක්ෂක මණ්ඩලයේ වත්මන් සභාපති එස්තෝනියානු තානාපති ස්වෙන් ජාගන්සන් මේ බව නිවේදනය කළා.\nලොව පුරා තවත් අපේක්ෂකයන් දස දෙනෙකු ජගත් සංවිධාන මහලේකම් ධුරය අපේක්ෂා කල ද ඔවුන්ගේ නම් ජගත් සංවිධානයේ සාමාජික රටවල් 193 අතුරෙන් කිසිවක් ඉදිරිපත් කර නැහැ.\nපෘතුගාලයේ හිටපු අග්‍රාමාත්‍යවරයා වූ 72 හැවිරිදි අන්තෝනියෝ ගුටේරස් 2017 වසරේ සිට ජගත් සංවිධාන මහලේකම් ධුරය දරනවා.\nඔහු සිය ප්‍රථම ධුර කාලය තුල ඇමෙරිකානු ජනාධිපති ඩොනල්ඩ් ට්‍රම්ප්ගේ ඒකපාර්ශවික, ජාතිකවාදී විදේශ ප්‍රතිපත්තියෙන් ජගත් සංවිධානයට සිදුවිය හැකිව තිබූ හානිය අවමකරලීමට පියවර ගත්තා.\nනව ධුර කාලයේදී ජගත් මහලේකම් අන්තෝනියෝ ගුටේරස්ට ලොව පුරා පවතින අර්බුදවලට එරෙහිව ගැටුම් සැලැස්මක් සකස් කිරීමට සිදුවන ඇති.",
       "URL": "https://www.hirunews.lk/273820/ජගත්-මහලේකම්-ධුරයට-යළිත්-ගුටේරස්",
       "Category": "International News",
       "Parent URL": "https://www.hirunews.lk/international-news.php?pageID=111"
}