{
       "Source": "hirunews",
       "Timestamp": "Saturday, 11 September 2021 - 9:29",
       "Headline": "ඇමරිකාව අවුරුදු පහෙන් ඉහළ ළමයින්ටත් ෆයිසර් එන්නත ලබාදීමට සැරසේ",
       "News Content": "අමෙරිකාවේ අවුරුදු පහෙන් ඉහළ ළමයින්ටත් ෆයිසර් එන්නත්\nපූර්ණ එන්නත්කරණය ලැබූ පුද්ගලයින් කොරෝනා ආසාදනයෙන් මිය යෑමේ අවස්ථාව එන්නත්කරණය නො ලැබූ පුද්ගලයින්ට වඩා 11 ගුණයකින් අඩු බව අමෙරිකානු පර්යේෂණාත්මක අධ්‍යයනයකින් හෙළි වී තිබෙනවා.\nසී.ඩී.සී. හෙවත් රෝග පාලන හා වැළැක්වීමේ මධ්‍යස්ථානය මඟින් ප්‍රකාශයට පත්කර ඇති එම අධ්‍යයන වාර්තාවේ දැක්වෙන්නේ පූර්ණ එන්නත්කරණය ලැබූවන් කොරෝනා ආසාදිත ව රෝහල්ගත කිරීමේ අවස්ථාව ද දස ගුණයකින් අඩු බවයි.\nසී.ඩී.සී. ආයතනය මඟින් ඊට අදාළ විද්‍යාත්මක ලේඛණ 03ක් ඉදිරිපත් කර ඇති අතර, ඩෙල්ටා කොරෝනා ප්‍රභේදය හමුවේ වූව ද මෙලෙස එන්නත්කරණයෙන් මරණය බොහෝ දුරට වළකන බව තහවුරු වී තිබෙනවා.\nරෝහල්ගත කිරීමට සහ මරණයට එරෙහි ව එන්නත්කරණයෙන් ලැබෙන රැකවරණය බොහෝ දුරට ස්ථාවර වන අතර, වයස අවුරුදු 65 ඉක්ම වූවන්ගේ යම් තරමකින් දුර්වල වීමක් දක්නට ලැබෙනවා.\nමේ හේතුවෙන් ඔවුන් වෙත 03 වැනි මාත්‍රාවක් නැතිනම් වර්ධක එන්නත් මාත්‍රාවක් ලබා දීමට යි අමෙරිකානු සෞඛ්‍ය බලධාරීන් සැලසුම් කර ඇත්තේ.\nමේ අතර, එක්සත් ජනපද සෞඛ්‍ය බලධාරීන් විසින් වයස අවුරුදු 05ත්, 11ත් අතර ළමයින්ට ද ලබන මස අවසානයේ සිට ෆයිසර් කොරෝනා එන්නත ලබාදීමට සැලසුම් කර ඇති බව රොයිටර් පුවත් සේවය පවසනවා.\nඅභ්‍යන්තර ආරංචි මාර්ග උපුටා දක්වමින් එම ප්‍රවෘත්ති සේවය වැඩිදුරටත් සඳහන් කළේ ෆයිසර් එන්නත එම වයස් කාණ්ඩයේ හදිසි භාවිතය සඳහා අනුමැතිය ලබාගැනීමට මේ මස අවසානයේ අමෙරිකානු ආහාර හා ඖෂධ පරිපාලන ආයතනය වෙත ඉදිරිපත් කරනු ඇති බවයි.\nඑලෙස අනුමැතිය ලබාගැනීම සඳහා ප්‍රමාණවත් සායනික දත්ත පවතින බව ද සඳහන්.\nඒ අනුව එෆ්.ඩී.ඒ. හෙවත් අමෙරිකානු ආහාර හා ඖෂධ පරිපාලන ආයතනය ෆයිසර් එන්නත වයස අවුරුදු 05ත්, 11ත් අතර කාණ්ඩයට ලබාදීම ආරක්ෂිත සහ ක්‍රියාකාරී ද යන්න පිළිබඳව සති 03ක පමණ ඇගයීමකින් තීරණයක් ලබාදෙනු ඇති.\nඑය අමෙරිකානු දෙමව්පියන් විශේෂයෙන් බලාපොරොත්තුව සිටින්නේ ඩෙල්ටා කොරෝනා ප්‍රභේදය හමුවේ එරට පාසල් බොහොමයක් යළි විවෘත කිරීම හේතුවෙන්.",
       "URL": "https://www.hirunews.lk/281918/ඇමරිකාව-අවුරුදු-පහෙන්-ඉහළ-ළමයින්ටත්-ෆයිසර්-එන්නත-ලබාදීමට-සැරසේ",
       "Category": "International News",
       "Parent URL": "https://www.hirunews.lk/international-news.php?pageID=96"
}