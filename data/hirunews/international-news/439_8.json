{
       "Source": "hirunews",
       "Timestamp": "Friday, 15 September 2017 - 15:08",
       "Headline": "දරුවන් තිදෙනාගේ ජීවිත වලින් කෙලවර වූ පවුල් ආරවුල (ඡායාරූප)",
       "News Content": "තම දරුවන් තිදෙනා ඝාතනය කළ පුද්ගලයෙකු පිළිබඳ පුවතක් විදෙස් මාධ්‍ය වාර්තා කරනවා.\nරොබට් හෝජර්ස් නමැති 33 හැවිරිදි පියෙකු විසින් තම දරුවන් තිදෙනා මෙලෙස මරා දමා ඇති බවටයි වාර්තා වන්නේ.\nතම 11 හැවිරිදි පිරිමි දරුවා සහ 09 හැවිරිදි ගැහැණු දරුවා සමඟ මාස 08ක් වයසැති බිළිඳියක් අදාල පුද්ගලයා විසින් ඝාතනය කර ඇති අතර සැකකාර පියා පොලිසිය විසින් බ්‍රහස්පතින්දා (ඊයේ) අත්අඩංගුවට ගෙන තිබෙනවා.\nඇමරිකාවේ, කැලිෆෝනියාවේ මෙම සිදුවීම සිදුව ඇති අතර බිරිඳ සමඟ ඇතිවූ ආරවුලක් හේතුවෙන් මෙම ඝාතන සිදුකර ඇති බවටයි තොරතුරු අනාවරණය වී ඇත්තේ.\nඅදාල පුද්ගලයා දරුවන් මරා දැමූ ආකාරය පිළිබඳව තවමත් තොරතුරු අනාවරණය වී නොමැති බවයි එරට පොලිසිය පවසන්නේ.\nබිරිඳ සහ සැමියා අතර ඇතිවූ ආරවුලේදී බිරිඳට තුවාල සිදුවී ඇති අතර සැමියා විසින් දරුවන් ඝාතනය කරන අවස්ථාවේදී ඇය නිවාස තුල සිට ඇති බවට තොරතුරු වාර්තා වී තිබෙනවා.\nසිද්ධිය සම්බන්ධයෙන් පොලිසිය වැඩිදුර පරීක්ෂණ පවත්වන අතර අත්අඩංගුවට පත් සැකකාර පියා අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගතකර ඇති බවයි විදෙස් මාධ්‍ය වැඩිදුරටත් කරුණු වාර්තා කරන්නේ.",
       "URL": "https://www.hirunews.lk/171008/දරුවන්-තිදෙනාගේ-ජීවිත-වලින්-කෙලවර-වූ-පවුල්-ආරවුල-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=439"
}