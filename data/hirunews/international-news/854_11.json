{
       "Source": "hirunews",
       "Timestamp": "Friday, 22 March 2013 - 19:11",
       "Headline": "සයිප්‍රසය, උග්‍ර ආර්ථික අර්බුදයක.",
       "News Content": "සයිප්‍රසය මුහුණ පා සිටින උග්‍ර ආර්ථික අර්බුදයෙන් මිදීම සඳහා අත්‍යාවශ්‍ය මූල්‍ය ප්‍රතිපාදන ලබාගැනීම සම්බන්ධයෙන් වන පාර්ලිමේන්තු ඡන්දයක් ඉදිරි පැය කිහිපය තුළ පැවැත්වීමට නියමිතයි. මෙලෙස සයිප්‍රසය උග්‍ර මූල්‍ය අර්බුදයකට මුහුණ දී ඇත්තේ යුරෝපා මධ්‍යම බැංකුව, ඔවුන්ට යුරෝ බිලියන 5.8ක මුදලක් ලබන සඳුදා වන විට සොයා ගත යුතු බව පැවසීමත් සමගයි. සයිප්‍රසය යුරෝපා මධ්‍යම බැංකුවෙන් යුරෝ බිලියන 10ක මූල්‍ය ප්‍රතිපාදනයක් ඉල්ලා ඇති අතර, ඒ සඳහායි යුරෝ බිලියන 5.8ක මුදලක් සයිප්‍රසයට පෙන්වන ලෙස යුරෝපා මධ්‍යම බැංකුව ඔවුන්ට දන්වා ඇත්තේ. එළඹෙන සඳුදා වන විට එම මුදල සයිප්‍රසය විසින් සම්පාදනය කර නොගතහොත් එරට ආර්ථිකය කඩා වැටීමේ දැඩි අවදානමක් පවතින බවයි ආර්ථික විශ්ලේෂකයින් පෙන්වා දෙන්නේ.",
       "URL": "https://www.hirunews.lk/55758/සයිප්‍රසය-උග්‍ර-ආර්ථික-අර්බුදයක",
       "Category": "International News",
       "Parent URL": "https://www.hirunews.lk/international-news.php?pageID=854"
}