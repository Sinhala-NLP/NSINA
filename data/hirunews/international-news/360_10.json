{
       "Source": "hirunews",
       "Timestamp": "Tuesday, 12 June 2018 - 13:29",
       "Headline": "ට්‍රම්ප් - කිම් ජොං අන් ගිවිසුමකට අත්සන් තබයි",
       "News Content": "වසරක කාලයක් තිස්සේ දැඩි පසමිතුරන් ලෙස තර්ජනාත්මක වාග් ප්‍රහාරවල නිරත වූ ඇමරිකානු ජනාධිපති ඩොනල්ඩ් ට්‍රම්ප් සහ උතුරු කොරියානු නායක කිම් ජොං අන් අතර සාකච්ඡා සමුළුව මේ වනවිට සිංගප්පූරුවේ සෙන්ටෝසා දිවයිනේ කැපෙල්ලා නිකේතනයේදී ක්‍රියාත්මකයි.\nඔවුන්ගේ සාකච්ඡාවල ප්‍රධාන මාතෘකාව වන්නේ උතුරු කොරියානු අර්ධද්වීපයේ න්‍යෂ්ටික අවිහරණයයි.\nකැපෙල්ලා නිකේතනය ආලින්දයේ ඇමරිකානු සහ උතුරු කොරියානු ධජ පසුපසින් ලෙලදෙද්දී ජනපති ට්‍රම්ප් සහ කිම්ජොං අන් උණුසුම් ලෙස අතට අත දුන් ආකාරය අද ලොව පුරා ඡායාරූප මාධ්‍යවේදීන්ගේ සිහිවටනයක් බවට පත්වුණා.\nමෙම සාකච්ඡාව අතිශය සාර්ථක වනු ඇති බවට ජනපති ට්‍රම්ප් බලාපොරොත්තු පළ කල අතර, සාකච්ඡාවේ ආරම්භය කෙතරම් දුෂ්කරවීද යන්න උතුරු කොරියානු නායක කිම්ජොං අන් මුලින්ම පැහැදිලි කළ කරුණයි.\nසිය භාෂා පරිවර්තකයන් පමණක් කැටුව ජනපති ට්‍රම්ප් සහ කිම්ජොං අන් විනාඩි 40 ක පමණ සාකච්ඡාවක නිරත වූ අතර, ඉන් අනතුරුවයි දෙපාර්ශවයේ උපදේශකයන් සහ අනෙකුත් නියෝජිතයන් ක්‍රියාකාරි දිවා භෝජනයට එක්වූයේ.\nසාකච්ඡා අතරතුර ඉන් මොහොතකට මිදී පැමිණි ජනපති ට්‍රම්ප් සහ උතුරු කොරියානු නායකයා ගිවිසුමකට අත්සන් තැබුවා.\nඑය පරිපූර්ණ ගිවිසුමක් ලෙස ජනපති ට්‍රම්ප් හැදින්වූ අතර, එහි අඩංගු කරුණු අනාවරණ කළේ නැහැ.\nඅතීතයේ සිදුවීම් පසෙකලා ලෝකයටම වෙනසක් අත්දැකීමට කටයුතු කරන බවයි උතුරු කොරියානු නායක කිම් ජොං අන් ප්‍රකාශ කළේ.\nසාකච්ඡා විශාල ප්‍රගතියක් අත් කරගෙන ඇති බව ජනපති ට්‍රම්ප් එහිදී කියා සිටියා.",
       "URL": "https://www.hirunews.lk/192884/ට්‍රම්ප්-කිම්-ජොං-අන්-ගිවිසුමකට-අත්සන්-තබයි",
       "Category": "International News",
       "Parent URL": "https://www.hirunews.lk/international-news.php?pageID=360"
}