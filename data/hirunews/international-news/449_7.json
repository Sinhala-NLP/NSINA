{
       "Source": "hirunews",
       "Timestamp": "Friday, 18 August 2017 - 6:22",
       "Headline": "ස්පාඤ්ඤයේ බාසිලෝනා නුවරට එල්ලවු ප්‍රහාරයකින් 13 ක් මරුට",
       "News Content": "ස්පාඤ්ඤයේ බාසිලෝනා නුවරට එල්ලවු ප්‍රහාරයකින් පුද්ගලයන් 13 දෙනෙකු මියගොස් තිබෙනවා.\nවෑන් රථයක් ජනතාව රැඳී සිටි ස්ථානයකට ධාවනය කරවීමෙනුයි මෙම ප්‍රහාරය එල්ලකර ඇත්තේ.\nතවත් විශාල පිරිසක් තුවාල ලබා ඇති අතර අයි එස් සංවිධානය ප්‍රහාරයේ වගකීම භාරගෙන ඇතැයි විදෙස් පුවත් සේවා සඳහන් කළා.\nස්පාඤ්ඤ අග්‍රාමාත්‍යවරයා ප්‍රකාශකර ඇත්තේ මෙය ජිහාඩ් සංවිධාන ප්‍රහාරයක් බවටයි.\nසිද්ධියට අදාළව මේ වන විට පුද්ගලයන් දෙදෙනෙකු අත්අඩංගුවට ගෙන තිබෙනවා.\nකෙසේවෙතත් වෑන් රථයේ රියදුරා පළාගොස් ඇති අතර ඔහු සොයා මෙහෙයුම් ක්‍රියාත්මක බවයි බාසිලෝනා ආරක්ෂක අංශ සඳහන් කර ඇත්තේ.\nමේ අතර ස්පාඤ්ඤයේ කැම්බ්රිල්ස් ප්‍රදේශයේදී තවත් ප්‍රහාරයක් ව්‍යර්ත කිරීමට ආරක්ෂක අංශ සමත්වී තිබෙනවා.\nඑහිදී පොලිස් වෙඩි පහරින් පුද්ගලයන් 4 දෙනෙකු මියගොස් ඇති බවයි විදෙස් පුවත් සේවා කියාසිටියේ.\nආරක්ෂක අංශ ජනතාවට උපදෙස් ලබාදී ඇත්තේ නැවත දැනුම්දෙන තෙක් මාර්ගවලට නොපැමිණ නිවෙස්වල රැඳී සිටින ලෙසටයි.",
       "URL": "https://www.hirunews.lk/168704/ස්පාඤ්ඤයේ-බාසිලෝනා-නුවරට-එල්ලවු-ප්‍රහාරයකින්-13-ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=449"
}