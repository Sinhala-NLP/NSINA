{
       "Source": "hirunews",
       "Timestamp": "Thursday, 21 May 2020 - 13:16",
       "Headline": "ඇමරිකාව අර්ධ වශයෙන් විවෘත කෙරේ - ඉන්දියාවේ අභ්‍යන්තර ගුවන් ගමන් 25 සිට",
       "News Content": "දැනට වසා දමා ඇති ඇමරිකාවේ ප්‍රාන්ත 50ක් අර්ධ වශයෙන් විවෘත කිරීමට සැළසුම් කර තිබෙනවා.\nරෝගීන් වැඩි වශයෙන් වාර්තාවූ නිව්යෝක්, නිව්ජර්සි සහ වොෂින්ටන් වැනි ප්‍රාන්තවල මේ වනවිට රෝගීන් වාර්තාවීම අඩුවීම මෙම තීරණයට හේතුවී ඇති බවයි විදෙස් මාධ්‍ය වාර්තා කළේ.\nමේ වනවිට ඇමරිකාවේ කොරෝනා ආසාදිතයන් 15 ලක්ෂ 93,039 ක් දක්වා ඉහළ ගොස් ඇති අතර මරණ සංඛ්‍යාව දැක්වෙන්නේ 94,941 ක් ලෙසයි.\nඑමෙන්ම දිනකට අවම වශයෙන් හය වරක් හෝ 10 වරක් අත සේදීමෙන් කොරෝනා ඇතුලූ  වෛරස වැළඳීමේ අවදානම අඩුවන බව ඇමරිකාවේ පර්යේෂකයන් පිරිසක් සිදුකළ අධ්‍යයනයකින් හෙළිවී තිබෙනවා.\nකොරෝනා ඇතුලූ සෙම්ප්‍රතිශ්‍යාව ඇතිවන වෛරස් වර්ග සබන් සහ වතුර යොදා අත් සේදීමෙන් විනාශ කළ හැකි බවයි එහිදී අනාවරණ වී ඇත්තේ.\nපුද්ගලයන් 1,663 දෙනෙකු මෙම පර්යේෂනය සඳහා එක් කරගෙන තිබෙනවා.\nකෙසේ වෙතත් ඇමරිකානු පර්යේෂකයින් සඳහන් කළේ අත් සේදීමෙන් පමණක් කොරෝනා වෛරසය ආසාදනය වීමෙන් වැළකීමට නොහැකි බවයි.\nමේ අතර කොරෝනා වෛරසය හේතුවෙන් අත්හිටුවා තිබූ ඉන්දියාවේ අභ්‍යන්තර ගුවන් ගමන් නැවත ආරම්භ කිරීමට තීරණය කර තිබෙනවා.\nඒ අනුව ලබන 25 වනදා සිට සියලූ මෙහෙයුම් කටයුතු ආරම්භ කිරීමටයි එරට සිවිල් ගුවන් සේවා අමාත්‍යාංශය සැළසුම් කර ඇත්තේ.\nපසුගිය මාර්තු 25 වනදා සිට ඉන්දියාවේ අභ්‍යන්තර සහ ජාත්‍යන්තර ගුවන් ගමන් නවතා දමනු ලැබුවේ ලොව පුරා කොරෝනා ව්‍යාප්තිය සමඟයි.\nමේ වනවිට ඉන්දියාවේ කොරෝනා වෛරසය ආසාදනය වූ සංඛ්‍යාව එක්ලක්ෂ 12,442 ක් වන අතර, මරණ සංඛ්‍යාව දැක්වෙන්නේ 3,4038ක් ලෙසයි.\nජපානයේ ඔසාකා, කියෝටෝ සහ හියුගෝ ප්‍රාන්තවලට පනවා තිබූ හදිසි තත්ත්වය ද ඉවත් කිරීමට පියවර ගෙන තිබෙනවා.\nකොවිඞ් 19 ආසාදිතයින් අඩුවීමත් සමග ජපාන රජය මෙම තීරණය ගෙන ඇති බවයි විදෙස් මාධ්‍ය වාර්තා පවසන්නේ.\nමේ වනවිට ජපානයේ කොවිඞ් 19 ආසාදිතයින් 16385 ක් වාර්තා වන අතර මරණ සංඛ්‍යාව දැක්වෙන්නේ 771 ක් ලෙසයි.\nලොව රටවල් 215 ක් පුරා පුද්ගලයින් පනස් ලක්ෂ 90,064 ක්  කොරෝනා ආසාදිතයන් බවට පත්ව ඇති අතර මරණ සංඛ්‍යාව දැක්වෙන්නේ තුන්ලක්ෂ 29,732 ක් ලෙසයි.",
       "URL": "https://www.hirunews.lk/241181/ඇමරිකාව-අර්ධ-වශයෙන්-විවෘත-කෙරේ-ඉන්දියාවේ-අභ්‍යන්තර-ගුවන්-ගමන්-25-සිට",
       "Category": "International News",
       "Parent URL": "https://www.hirunews.lk/international-news.php?pageID=181"
}