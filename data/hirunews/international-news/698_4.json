{
       "Source": "hirunews",
       "Timestamp": "Tuesday, 13 October 2015 - 9:27",
       "Headline": "රුසියාව, සිරියාවේ ප්‍රහාර දෙගුණ කරයි",
       "News Content": "රුසියානු යුද ගුවන් යානා මගින් සිරියාවේ අයි.එස්. ඉලක්ක වෙත එල්ල කරන ප්‍රහාර දෙගුණ කර ඇති බව එරට රාජ්‍ය මාධ්‍ය ප්‍රකාශ කළා. ඒ අනුව දිනකට ගුවන් ප්‍රහාර 60ක් පමණ සිරියාව තුළ ක්‍රියාත්මක කරන බවයි එමගින් වැඩිදුරටත් සඳහන් කළේ. ජනාධිපති බෂාර් අල් අසාද්ගේ ගොඩබිම් හමුදා ක්‍රියාත්මක කරන මෙහෙයුම්වලට සහායවීම තම ප්‍රහාරවල අරමුණ බව රුසියානු ජනාධිපති ව්ලැදිමිර් පුටින් ප්‍රකාශ කළා. එමගින් ඇමරිකානු සහාය ලබන අසාද් විරෝධී සන්නද්ධ කණ්ඩායම්වලට ද ප්‍රහාර එල්ල වීම විශේෂත්වයක්. ඒ හේතුවෙන් සිරියාවේදී ඇමරිකාව සහ රුසියාව අතර දෙවන පෙළ යුද්ධයක් හටගෙන ඇති බවයි විදෙස් විචාරකයන් පෙන්වා දෙන්නේ.",
       "URL": "https://www.hirunews.lk/118369/රුසියාව-සිරියාවේ-ප්‍රහාර-දෙගුණ-කරයි",
       "Category": "International News",
       "Parent URL": "https://www.hirunews.lk/international-news.php?pageID=698"
}