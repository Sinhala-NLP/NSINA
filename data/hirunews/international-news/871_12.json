{
       "Source": "hirunews",
       "Timestamp": "Tuesday, 15 January 2013 - 13:03",
       "Headline": "පාකිස්තාන රජයට නව අභියෝගයක්.",
       "News Content": "පාකිස්තානයේ දූෂණය තුරන් කොට මහජන පාර්ලිමේන්තුවක් බිහි කළ යුතු යැයි කියා සිටින ආගමික නායක තහිරුල් කද්රිගේ ආධාරකරුවන් ඉස්ලාමාබාද් නුවර ආසන්නයේ දී එරට පොලීසිය හා ගැටී තිබෙනවා. ලාහෝරයෙන් ගමන් ඇරඹූ කද්රිගේ දහස් සංඛ්‍යාත ආධාරකරුවන් අද (15) උදෑසන ඉස්ලාමාබාද් නුවරට ළඟා වූ අතර එහිදී පොලීසිය විසින් කඳුළු ගෑස් ප්‍රහාරයක් ඔවුන් වෙත එල්ල කළා.\nකැනඩාවේ සිට පැමිණි මෙම පාකිස්තාන ආගමික නායකයා කියා සිටින්නේ ස්වාධීන මැතිවරණයක් පැවැත්වීමට ඉඩ සලසමින් වත්මන් රජය ඉල්ලා අස්වී හමුදාවේ සහ අධිකරණයේ නියෝජනයෙන් භාරකාර ආණ්ඩුවක් පිහිට විය යුතු බවයි. ඒ සඳහා ඔහු පාකිස්තාන රජය ලබාදුන් කාල විරාමය පාකිස්තාන වේලාවෙන් අද (15) පෙරවරු 11.00ට අවසන් වුණා.\nමධ්‍යස්ථ මතධාරියෙකු ලෙස සැලකෙන තහිරුල් කද්රි ලොව පුරා ඉස්ලාමීය අධ්‍යාපන සහ ආගමික සංවිධාන ජාලයක් පවත්වාගෙන යන අතර, කැනඩාවේ සිට පාකිස්තානයට පැමිණියේ පසුගිය මාසයේදියි. ඔහුට කැනඩාවේ පුරවැසිභාවය ද හිමි බව සඳහන්. සිය ආණ්ඩු විරෝධී උද්ඝෝෂණ ව්‍යාපාරය සඳහා පාකිස්තාන ජාතිකයන් මිලියනයක් එක්වන බවයි තහිරුල් කද්රි ප්‍රකාශ කළේ. ඔවුන්ගේ විරෝධතා පා ගමන හේතුවෙන් ඉස්ලාමාබාද් නුවර ආරක්ෂාව තර කර තිබෙනවා.",
       "URL": "https://www.hirunews.lk/51478/පාකිස්තාන-රජයට-නව-අභියෝගයක්",
       "Category": "International News",
       "Parent URL": "https://www.hirunews.lk/international-news.php?pageID=871"
}