{
       "Source": "hirunews",
       "Timestamp": "Saturday, 25 September 2021 - 8:17",
       "Headline": "ඇමෙරිකා - චීන වෙළඳ යුද්ධය අවසන් වන ලකුණු",
       "News Content": "ඇමරිකා එක්සත් ජනපදය සහ චීනය අතර ට්‍රම්ප් පාලන සමයේ උත්සන්න වූ වෙළඳ යුද්ධය අවසන් වීමේ මූලික සලකුණක් ඊයේ විද්‍යමාන වුණා.\nඒ, ඇමරිකාව විසින් ඉල්ලා සිටින, කැනඩාව වසර දෙකක් තිස්සේ රඳවාගෙන සිටි චීන 'හුවාවේ' මූල්‍ය ප්‍රධානියා නිදහස් කිරීමත් සමඟයි.\nලොව විශාලතම දුරකතන මෙවලම් නිෂ්පාදකයා වන හුවාවේ තාක්ෂණ සමාගමේ මූල්‍ය ප්‍රධානි මෙන් වන්ෂු 2018 වසරේ දෙසැම්බරයේ කැනඩාව විසින් රඳවා ගනු ලැබූයේ අමෙරිකාවේ ඉල්ලීමක් මතයි.\nඇය හුවාවේ සමාගම සහ ස්කයිකොම් සමාගම අතර සබඳතා පිළිබඳ ව එච්.එස්.බී.සී. බැංකුවට නිසි තොරතුරු ලබා නො දුන් බවටයි චෝදනා එල්ල වන්නේ.\nඑමඟින් ඇමරිකාව විසින් ඉරානයට එරෙහි ව පනවා ඇති ආර්ථික සම්බාධක උල්ලංඝනය වූ බව අමෙරිකාවේ අදහසයි.\nඒ අනුව සමාගමේ හිමිකරු වන රෙන් ෂෙන්ෆිගේ වැඩිමහල් දියණිය වන එහි මූල්‍ය ප්‍රධානී මෙන් වන්ෂු කැනඩාව විසින් රඳවා ගනු ලැබුවා.\nඊට ප්‍රතිචාර දක්වමින් චීනය ඔත්තු බැලීමේ චෝදනා මත කැනේඩියානු ජාතිකයින් දෙදෙනෙකු අත්අඩංගුවට ගෙන ඔවුන්ට සිරදඬුවම් ද නියම කළා.\nහුවාවේ මූල්‍ය ප්‍රධානී මෙන් වන්ෂු නිදහස් කර ඇත්තේ, ඇමරිකා එක්සත් ජනපදය සහ චීනය අතර ඇති වූ එකඟතාවක් අනුවයි.\nඒ අනුව කැනඩා අධිකරණය මඟින් ඊයේ ඇය නිදහස් කළ අතර, අද දිනයේ ම චීනය බලා යනු ඇතැ යි අපේක්ෂිතයි.",
       "URL": "https://www.hirunews.lk/283168/ඇමෙරිකා-චීන-වෙළඳ-යුද්ධය-අවසන්-වන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=92"
}