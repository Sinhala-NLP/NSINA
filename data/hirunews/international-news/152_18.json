{
       "Source": "hirunews",
       "Timestamp": "Wednesday, 18 November 2020 - 15:04",
       "Headline": "ඉන්දියාවේ කොරෝනා ආසාදිතයන් අසූනව ලක්ෂය ඉක්මවයි",
       "News Content": "අද (18) උදෑසනින් අවසන් වූ පැය 24 තුළ ඉන්දියාවෙන් තවත් කොරෝනා ආසාදිතයන් 38,617 ක් වාර්තා වීමත් සමඟ එරට සමස්ත කොරෝනා ආසාදිතයන් සංඛ්‍යාව අසූනව ලක්ෂය ඉක්මවූවා.\nඑමෙන්ම, ඊයේ දිනයේ මියගිය 474 දෙනෙකු සමඟ ඉන්දියාවේ කොරෝනා මරණ සංඛ්‍යාව ද එක්ලක්ෂ 30,993 දක්වා ඉහළ ගොස් තිබෙනවා.\nපෙර දිනයට සාපේක්ෂව ආසාදිත සංඛ්‍යාව ඉහළ යාමට හේතුව පරීක්ෂණ වැඩි වශයෙන් සිදුකිරීම බවයි ඉන්දීය සෞඛ්‍ය අමාත්‍යාංශය ප්‍රකාශ කළේ.\nදීපවාලි උත්සවය හේතුවෙන් පසුගිය දින කිහිපය තුළ කොවිඩ් 19 පරීක්ෂාවන් සිදුකර ඇත්තේ අවම මට්ටමකින්.\nමේ අතර, කොවිඩ් 19 ව්‍යාප්තිය සීඝ්‍රයෙන් සිදුවන දිල්ලියේ රෝගීන්ට ප්‍රතිකාර කිරීමේ සහ නිරෝධායනයට ලක් කිරීමේ මධ්‍යස්ථානයක් ලෙසින් යොදා ගැනීම සඳහා ඇඳන් 800 ක් යෙදූ දුම්රිය මැදිරි ලබාදීමට ඉන්දීය දුම්රිය සේවාව පියවර ගෙන තිබෙනවා.",
       "URL": "https://www.hirunews.lk/255018/ඉන්දියාවේ-කොරෝනා-ආසාදිතයන්-අසූනව-ලක්ෂය-ඉක්මවයි",
       "Category": "International News",
       "Parent URL": "https://www.hirunews.lk/international-news.php?pageID=152"
}