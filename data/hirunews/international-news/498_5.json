{
       "Source": "hirunews",
       "Timestamp": "Sunday, 02 April 2017 - 6:42",
       "Headline": "කොළොම්බියාවේ නායයාමකින් 206 ක් මරුට - විශාල පිරිසක් අතුරුදන්",
       "News Content": "බටහිර කොළොම්බියාවේ සිදුවු නායයාමකින් පුද්ගලයන් 206 දෙනෙකු මියගොස් තිබෙනවා.\nතවත් විශාල පිරිසක් තුවාල ලබා ඇති බවයි විදෙස් පුවත් සේවාවල දැක්වෙන්නේ.\nපැය ගණනාවක් පුරා පැවති දැඩි වර්ෂාව හමුවේ ගං ඉවුරු බිඳවැටී දැඩි ජල ගැලීමක් ද සිදුව ඇතැයි සඳහන්.\nනාය යාමෙන් නිවාස රැසක් ද සම්පුර්ණයෙන් විනාශවී තිබෙනවා.\nජාත්‍යන්තර රතු කුරුස සංවිධානය ප්‍රකාශකර ඇත්තේ පුද්ගලයන් 220 කට වැඩි පිරිසක් තවමත් අතුරුදන් බවයි.\nකොළොම්බියානු ජනාධිපති හුවාන් මනුවෙල් සැන්ටොස් මෙම ප්‍රදේශයේ චාරිකා කරමින් ජීවිතාරක්ෂක මෙහෙයුම් සඳහා ආරක්ෂක හමුදා යෙදවීමට නියෝග කළා.\nඑමෙන්ම කලාපයේ හදිසි තත්ත්වයක්ද ප්‍රකාශයට පත් කර තිබෙනවා.\nජීවිතාරක්ෂක මෙහෙයුම්වලට හමුදා සෙබලූන් 1100 ක් පමණ යොදවා ඇති අතර තුවාලකරුවන් විශාල සංඛ්‍යාවකට ප්‍රතිකාර කිරීම ප්‍රදේශයේ රෝහල්වලට ගැටළුවක් වී ඇති බවයි වාර්තාවන්නේ.\nපාලම් සහ මාර්ග නායයෑමත් සමග සේදී යාම නිසා එම ස්ථානයට ළඟාවීම දුෂ්කර වී ඇති බව සඳහන්.",
       "URL": "https://www.hirunews.lk/158294/කොළොම්බියාවේ-නායයාමකින්-206-ක්-මරුට-විශාල-පිරිසක්-අතුරුදන්",
       "Category": "International News",
       "Parent URL": "https://www.hirunews.lk/international-news.php?pageID=498"
}