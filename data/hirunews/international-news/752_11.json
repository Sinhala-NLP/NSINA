{
       "Source": "hirunews",
       "Timestamp": "Sunday, 08 March 2015 - 9:10",
       "Headline": "ඔබාමා, කළු ජාතිකයන්ට ඡන්ද අයිතිය ලබාදුන් විරුවන් සමරයි",
       "News Content": "මීට වසර 50 කට පෙර එනම් 1965 වසරේ මාර්තු 7 වැනිදා කළු ජාතිකයන්ගේ ඡන්ද අයිතිය වෙනුවෙන් ඇලබාමා හි සිවිල් ක්‍රියාකාරීන් සිදුකළ තීරණාත්මක පෙළපාලිය සැමරීමට ජනාධිපති බැරැක් ඔබාමා ඊයේ එක්වුණා. සුප්‍රකට එඞ්මන්ඞ් පෙටුස් පාලම මතදී කළු ජාතිකයන්ගේ පෙළපාලියට සුදු පොලිස් නිලධාරීන් වෙඩි තැබූ අතර විශාල පිරිසක් එහිදී තුවාල ලැබුවා. කෙසේ නමුත් ඉන් සති දෙකකට පසු කළු ජාතිකයන්ට ඡුන්ද අයිතිය ලබාදීමේ පනතක් ලින්ඩන් ජොන්සන් ජනාධිපතිවරයා ඇමරිකානු කොංග්‍රසයට ඉදිරිපත් කළා. ඇලබාමාවේ සෙල්මා සිට මොන්ටොගොමරි වෙත ගමන් ගත් මෙම පෙළපාලිය ප්‍රසිද්ධ වී ඇත්තේ සෙල්මා සිවිල් අයිතිවාසිකම් අරගලය ලෙසයි. ඇමරිකාවේ ප්‍රථම කළු ජාතික ජනාධිපතිවරයා වන බැරැක් ඔබාමා ඇතුලූ 40 000 ක් පිරිස සෙල්මා අරගලය සමරමින් ගැටුම සිදුවූ පාලම මතට පිවිසි අතර මීට වසර 50 කට පෙර එම සිද්ධියේදී තුවාල ලැබූ කොංග්‍රස් සභිකයෙකුද ඊට එක්වුණා.",
       "URL": "https://www.hirunews.lk/104992/ඔබාමා-කළු-ජාතිකයන්ට-ඡන්ද-අයිතිය-ලබාදුන්-විරුවන්-සමරයි",
       "Category": "International News",
       "Parent URL": "https://www.hirunews.lk/international-news.php?pageID=752"
}