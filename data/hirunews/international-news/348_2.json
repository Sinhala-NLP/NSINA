{
       "Source": "hirunews",
       "Timestamp": "Saturday, 28 July 2018 - 13:16",
       "Headline": "කරුණානිධි අසාධ්‍ය තත්ත්වයෙන් රෝහලේ",
       "News Content": "තමිල්නාඩුවේ ප්‍රවීන දේශපාලනඥයෙකු වන, ප්‍රාන්ත මහඇමති ධුරය 5 වරක් දැරූ 94 හැවිරිදි මුත්තවේල් කරුනානිධි ඊයේ රාත්‍රියේ හදිසියේ රෝගාතුරව රෝහල් ගත කර තිබෙනවා.\nඒ, ඔහුගේ තත්ත්වය බරපතල නොවන බවට කරුනානිධිගේ පුත් එම්.කේ. ස්ටාලින් ප්‍රකාශයක් සිදුකර පැය කිහිපයක් ගතවීමට පෙරයි.\nරුධිර පීඩනය පහත වැටීම හේතුවෙන් ඔහු චෙන්නායි හි කාවේරි රෝහලේ දැඩි සත්කාර ඒකකයට ඇතුළත් කර තිබෙනවා.\nකෙසේ නමුත් රුධිර පීඩනය මේ වන විට යථා තත්ත්වයට පත්වී ඇති බව වෛද්‍යවරුන් ප්‍රකාශ කළා.\nහිටපු මහඇමති කරුණානිධි රෝහල් ගත කිරීමත් සමඟ තමිල්නාඩු ඩී.එම්.කේ. පක්ෂ අනුගාමිකයින් දහස් ගණනක් රෝහල ආසන්නයේ රොක් වී සිටිනවා.\nපසුගිය කාලය තුළ කරුණානිධිගේ සෞඛ්‍ය තත්ත්වය සීග්‍රයෙන් පිරිහී ඇති අතර, ජනාධිපති රාම් නාත් කෝවින්ද්, අග්‍රාමාත්‍ය නරේන්ද්‍ර මෝදි, කොංග්‍රස් පක්ෂ සභාපති රාහුල් ගාන්ධි මෙන්ම මෑතකදී තමිල්නාඩු දේශපාලනයට පිවිසි කොලිවුඞ් සිනමාවේ සුපිරි තරුව රැජිණිකාන්ත් ද ඔහුගේ සුවදුක් බැලීමට පැමිණියා.",
       "URL": "https://www.hirunews.lk/196251/කරුණානිධි-අසාධ්‍ය-තත්ත්වයෙන්-රෝහලේ",
       "Category": "International News",
       "Parent URL": "https://www.hirunews.lk/international-news.php?pageID=348"
}