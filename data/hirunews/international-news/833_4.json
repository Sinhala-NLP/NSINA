{
       "Source": "hirunews",
       "Timestamp": "Sunday, 09 June 2013 - 13:32",
       "Headline": "උතුරු - දකුණු කොරියානු සාකච්ඡා යළි ඇරඹේ.",
       "News Content": "තවත් කොරියානු යුද්ධයක් මතුවන අයුරෙන් දැඩි උණුසුම්කාරි තත්ත්වයක් පැවති උතුරු සහ දකුණු කොරියානු රාජ්‍යයන් අතර, නිල සාකච්ඡා යලි ආරම්භ වී තිබෙනවා. දෙරට අතර යුධ මුක්ත කලාපයේ පිහිටි පැන්මුන්ජොම් හි පැවැත්වෙන මෙම සාකච්ඡාව, උතුරු සහ දකුණු කොරියානු රාජ්‍යයන් අතර, වසර දෙකකින් සිදුවූ පළමු ඍජු සංවාදයයි. කොරියානු අර්ධද්වීපයේ උණුසුම්කාරි වාතාවරණය පසුගිය කාලය තුළ උත්සන්න වූ අතර කේසොං හි පිහිටි ඒකාබද්ධ වාණිජ කලාපයෙන් දකුණු කොරියානුවන් පිටුවහල් කිරීමට උතුරු කොරියාව පසුගිය අප්‍රේල් මාසයේදී කටයුතු කළා.\nඑහෙත් දැන් දෙරට අතර උණුසුම පහව යමින් පවතින අතර, ඉහළ පෙලේ සාකච්ඡා සඳහා ආරාධනා කර ඇත්තේ දකුණු කොරියාවයි. කෙසේ නමුත්, දකුණු කොරියාවේ සෝල් අගනුවර සාකච්ඡා පැවැත්වීමට පෙර පහළ මට්ටමේ සාකච්ඡා ආරම්භ කළ යුතු බව උතුරු කොරියාවේ අදහස වී තිබෙනවා. ඒ අනුවයි, පැන්මුන්ජොම් සාකච්ඡා අද පැවැත්වෙන්නේ. එහිදී ඉදිරියේ පැවැත්වෙන දෙරටේ අමාත්‍ය මට්ටමේ සාකච්ඡා සඳහා සැලසුම් සකස් කෙරෙනු ඇති. කොරියානු රාජ්‍යයන් අතර මතභේද උත්සන්න වූයේ මේ වසරේ පෙබරවාරි 12 වැනිදා උතුරු කොරියාව විසින් තවත් න්‍යෂ්ටික අත්හදා බැලීමක් සිදුකිරීමත් සමඟයි.",
       "URL": "https://www.hirunews.lk/60634/උතුරු-දකුණු-කොරියානු-සාකච්ඡා-යළි-ඇරඹේ",
       "Category": "International News",
       "Parent URL": "https://www.hirunews.lk/international-news.php?pageID=833"
}