{
       "Source": "hirunews",
       "Timestamp": "Friday, 10 September 2021 - 11:09",
       "Headline": "අමෙරිකානු ජනපති ජෝ බයිඩ්න් සහ චීන ජනපති ෂී ජින්පින් අතර දුරකතන සංවාදයක්",
       "News Content": "අමෙරිකානු ජනාධිපති ජෝ බයිඩ්න්, චීන ජනාධිපති ෂී ජින්පින් සමඟ දුරකතන සංවාදයක නිරත වී තිබෙනවා.\nනායකයින් දෙදෙනා අතර මාස 07 කට පසු ව සිදු වූ ප්‍රථම දුරකතන සංවාදය මෙයයි.\nධවල මන්දිරය නිවේදනයක් නිකුත් කරමින් ප්‍රකාශ කළේ ජනපති බයිඩ්න්, චීන ජනාධිපතිවරයා සමඟ අමෙරිකාවේ අභිලාෂයන් ආවරණය කරන පුළුල් ක්‍රමෝපාය සාකච්ඡාවක නිරත වූ බවයි.\nලොව විශාලතම ආර්ථිකයන් දෙක අතර, තරගකාරීත්වය අරගලයක් බවට පත් නො විය යුතු යැ යි මෙහි දී දෙදෙනා අවධාරණය කළ බවයි එමඟින් වැඩිදුරටත් සඳහන් කළේ.\nවෙළඳ කටයුතු, බුද්ධිමය දේපල හිමිකම් සහ කොරෝනා වෛරස් ගෝලීය වසංගතය සම්බන්ධයෙන් දෙපාර්ශවය අතර පසුගිය කාලය තුළ සබඳතා පළුදු වී තිබුණා.\nකෙසේ නමුත්, සබඳතා සමනය කිරීම සඳහා මේ වසර මුල දී දෙපාර්ශවය අතර ඉහළ මට්ටමේ සාකච්ඡාවක් ද පැවැත්වුණා.",
       "URL": "https://www.hirunews.lk/281851/අමෙරිකානු-ජනපති-ජෝ-බයිඩ්න්-සහ-චීන-ජනපති-ෂී-ජින්පින්-අතර-දුරකතන-සංවාදයක්",
       "Category": "International News",
       "Parent URL": "https://www.hirunews.lk/international-news.php?pageID=96"
}