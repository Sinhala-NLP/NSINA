{
       "Source": "hirunews",
       "Timestamp": "Sunday, 24 October 2021 - 9:30",
       "Headline": "කොළොම්බියාව හෙල්ලූ මත්ද්‍රව්‍ය ජාවාරම්කරු ඒකාබද්ධ මෙහෙයුමකින් අත්අඩංගුවට",
       "News Content": "කොළොම්බියාවේ නම් දරා සිටින ප්‍රබල මත්ද්‍රව්‍ය ජාවාරම්කරුවෙකු එරට ආරක්ෂක අංශ විසින් අත්අඩංගුවට ගෙන තිබෙනවා.\nමෙම පුද්ගලයා ආරක්ෂක අංශවලට අවශ්‍ය කර සිටි අයෙක් මෙන්ම එරට දැවැන්තම අපරාධ කල්ලියේ නායකයා ලෙසටයි සැලකෙන්නේ.\nඩයිරෝ ඇන්ටෝනියෝ නොහොත් ඔටෝනියල් ලෙසට හැඳින්වෙන මෙම අපරාධ කල්ලි නායකයා අත්අඩංගුවට ගෙන ඇත්තේ කොළොම්බියාවේ පොලිසිය ගුවන් හමුදාව සහ යුද හමුදාව ඒකාබද්ධව සිදු කළ විශේෂ මෙහෙයුමකින්.\nකොළොම්බියාවේ වයඹදිග පළාතේ පැනමා දේශසීමාවට ආසන්න ග්‍රාමීය ප්‍රදේශයක සැඟව සිටියදීයි ඔටෝනියල් අත්අඩංගුවට ගැණුනේ.\nසැකකරු සිටිනා තැනක් පිළිබඳ තොරතුරක් ලබාදෙන අයෙකුට ඇමරිකානු ඩොලර් ලක්ෂ 8 ක මුදලක් ලබාදෙන බවට කොළොම්බියා බලධාරීන් මීට පෙර ප්‍රකාශකර තිබුණා.\nඑමෙන්ම මෙම පුද්ගලයාගේ හිස ලබාදෙන අයෙකුට ඩොලර් මිලියන 5ක් ලබාදෙන බවටයි ඇමරිකාව ප්‍රකාශකර තිබුණේ.\nප්‍රබල මත්ද්‍රව්‍ය ජාවාරම්කරුවා අත්අඩංගුවට පත්වීම පිළිබඳ කොළොම්බියා ජනාධිපතිවරයා එරට රූපවාහිනිය ඔස්සේ විශේෂ ප්‍රකාශයක් සිදු කරමින් ආරක්ෂක අංශවල ක්‍රියාව ප්‍රශංසාවට ලක්කර තිබෙනවා.\nමෙය තම රට තුල ක්‍රියාත්මක මත්ද්‍රව්‍ය ජාවාරම්වලට එරෙහිව මෙම සියවස තුල සිදුවූ දැවැන්තම බලපෑම මෙය බවයි ඔහු පෙන්වා දෙන්නේ.\nඑය සම කළ හැකි වන්නේ 1990 වසරේදී මත්ද්‍රව්‍ය ජාවාම්කරුවෙකු වූ පැබ්ලෝ එස්කොබාර් අත්අඩංගුවට ගැනීමේ සිද්ධියට පමණක් බව ද කොළොම්බියා ජනාධිපතිවරයා පෙන්වා දෙනවා.\nඔටෝනියල් අත්අඩංගුවට ගත් මෙහෙයුම පිළිබඳ මෙතෙක් නිශ්චිත තොරතුරක් අනාවරණ වී නැහැ.\nකෙසේවෙතත් එහිදී එක් පොලිස් නිලධාරියෙකු ජීවිතක්ෂයට පත්වී ඇතැයි විදෙස් මාධ්‍ය වාර්තාවල සඳහන්.\n50 හැවිරිදි මෙම පුද්ගලයා අත්අඩංගුවට ගැනීම වෙනුවෙන් මීට පෙර ආරක්ෂක අංශ දැවැන්ත මෙහෙයුම් ක්‍රියාත්මක කළ ද ඒවා සාර්ථක වූයේ නැහැ.\nඔටෝනියල් ගල්ෆ් කලාපයේ අපරාධ කල්ලි නායකයා බවට පත්වන්නේ මීට වසර 10කට පමණ ඉහතදී ඔහුගේ සොහොයුරා වන හිටපු නායකයා පොලිස් වෙඩි පහරකින් ජීවිතක්ෂයට පත්වීමත් සමගයි.\nනව වසර සැමරුම් උත්සවයක් අවස්ථාවේ එම ඝාතනය සිදුව තිබුණා.\nමෙම අපරාධ සහ මත්ද්‍රව්‍ය ජාවාරම් කණ්ඩායම කොළොම්බියාවේ බලවත්ම අපරාධ කණ්ඩායම ලෙසටයි නම් දරා ඇත්තේ.\nවෙනත් රටවල අපරාධ කණ්ඩායම් සමග සම්බන්ධ වෙමින් ජාත්‍යන්තරව සිදු කරන නීති විරෝධී මිනිස් ජාවාරම්, මත්ද්‍රව්‍ය ජාවාරම, නීති විරෝධී රන් ආකර පවත්වාගෙන යාම මෙන්ම කප්පම් ගැනීම ඔවුන්ගේ ප්‍රධාන ආදායම් මාර්ග අතර වනවා.\nසාමාජිකයන් 1800ක පමණ පිරිසක් ඔවුන්ගේ අපරාධ කල්ලියට එක්ව සිටින අතර ඔවුන්ගෙන් ඇතමෙකු පසුගිය කාලසීමාව තුල ආජන්ටිනාව, බ්‍රසීලය, හොන්ඩුරාස් පේරු සහ ස්පාඤ්ඤය යන රටවලදී අත්අඩංගුවට ගෙන තිබෙනවා.\nකොළොම්බියාවේ සිට ඇමරිකාව මෙන්ම රුසියාවට මත්ද්‍රව්‍ය ජාවාරම් කිරීමේ ප්‍රධාන මාර්ග රැසක් සතුකරගෙන සිටින්නේ ඔටෝනියල්ගේ සන්නද්ධ කණ්ඩායම බවටයි සැලකෙන්නේ.\nඅත්අඩංගුවට ගත් මෙම පුද්ගලයාට චෝදනා රැසක් යටතේ නඩු පැවරෙනු ඇතැයි සඳහන්.\nමත්ද්‍රව්‍ය ජාවාරම, කොකේන් මත්ද්‍රව්‍ය ඇමරිකාවට නැව්ගත කිරීම, පොලිස් නිලධාරීන් ඝාතනය මෙන්ම අපරාධ කණ්ඩායමට ළමුන් බඳවා ගැනීම එම චෝදනාවලට අයත්.",
       "URL": "https://www.hirunews.lk/285898/කොළොම්බියාව-හෙල්ලූ-මත්ද්‍රව්‍ය-ජාවාරම්කරු-ඒකාබද්ධ-මෙහෙයුමකින්-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=85"
}