{
       "Source": "hirunews",
       "Timestamp": "Sunday, 08 September 2019 - 19:22",
       "Headline": "ටෝකියෝ නුවරට චණ්ඩ මාරුතයක්",
       "News Content": "මෑත කාලයේ නොවූ විරූ අන්දමේ ප්‍රබල සුළං රැළි සහ වර්ෂාව රැගත් චණ්ඩ මාරුතයක් ජපානයේ ටෝකියෝ අගනුවරට අද ඍජුවම කඩා වදිනු ඇතැයි අපේක්ෂා කෙරෙනවා.\nෆැක්සායි ලෙස නම් කර ඇති මෙම සුළි සුළඟ හේතුවෙන් උස් රළ, නාය යාම් සහ ජල ගැලීම් ද ඇති විය හැකි බවයි ජපාන කාලගුණ විද්‍යා ආයතනය ප්‍රකාශ කළේ.\nජපාන වේලාවෙන් අද රාත්‍රියේ හෝ හෙට අලුයම් කාලයේ ෆැක්සායි චණ්ඩ මාරුතය ටෝකියෝවට ළඟා වනු ඇත්තේ පැයට කිලෝමීටර් 216 ඉක්ම වූ වේගයක් සහිතවයි.\nඑමගින් වාර්තාගත වර්ෂාපතනයක් ටෝකියෝවට ලැබෙනු ඇතැයි අපේක්ෂිතයි. සුළි සුළඟට සූදානම්වීමක් ලෙස ටෝකියෝව සහ මධ්‍යම හා බටහිර නගර යා කරන විදුලි දුම්රිය 50ක් පමණ අවලංගු කිරීමට සිදුවන බව ජපාන මධ්‍යම දුම්රිය සමාගම ප්‍රකාශ කළා.\nඑමෙන්ම, ටෝකියෝ බොක්කේ මගී යාත්‍රා ප්‍රවාහනය ද අත්අහිටුවා තිබෙනවා. රාත්‍රියේ ගුවන් ගමන් ද 30ක් පමණ අවලංගු කිරීමට සිදුවනු ඇතැයි ජපාන මාධ්‍ය සඳහන් කළේ.",
       "URL": "https://www.hirunews.lk/223873/ටෝකියෝ-නුවරට-චණ්ඩ-මාරුතයක්",
       "Category": "International News",
       "Parent URL": "https://www.hirunews.lk/international-news.php?pageID=239"
}