{
       "Source": "hirunews",
       "Timestamp": "Sunday, 30 June 2019 - 19:03",
       "Headline": "ට්‍රම්ප්, උතුරු කොරියාවට. - කිම් ජොං අන්ට ධවල මන්දිරයට ආරාධනා",
       "News Content": "ඇමරිකානු ජනාධිපති ඩොනල්ඞ් ට්‍රම්ප්, කොරියානු රාජ්‍යන් දෙක අතර දේශසීමාවේ පිහිටි යුද මුක්ත කලාපයේදී අද උතුරු කොරියානු නායක කිම් ජොං අන් මුණගැසුණා.\nඑහිදී එකිනෙකාට අතිනත දී සුහදත්වය පළ කෙරුණු අතර, ඇමරිකානු ජනාධිපතිවරයා සුළු වේලාවකට දේශසීමාව තරණය කොට උතුරු කොරියානු භූමියට පිවිසීමද විශේෂත්වයක්.\nඇමරිකානු ජනාධිපතිවරයෙකු උතුරු කොරියානු භූමියට සම්ප්‍රාප්ත වූ ප්‍රථම අවස්ථාව මෙයයි. පසුව දෙදෙනා සුහද පිළිසඳරක යෙදුනු අයුරු ලොව පුරා මාධ්‍ය ඔස්සේ සජීවී ලෙස විකාශය කෙරුණා.\nඉන් අනතුරුව ජනපති ට්‍රම්ප් සහ කිම් ජොං අන් අතර පැවති සාකච්ඡාවේදී උතුරු කොරියානු නායකයාට ධවල මන්දිරය වෙත පැමිණෙන ලෙස ආරාධනාවක් කර තිබෙනවා.\nඋතුරු කොරියානු නායකයා මුණගැසීම සඳහා ජනපති ට්‍රම්ප් කළින් සැලසුම් කර නොතිබූ අතර, ඔහු හමුවීමේ අදහස ප්‍රකාශයට පත් කළේ ජපානයේ පැවති ජී - විස්ස සමුළුවේදියි.\nනායකයන් දෙදෙනා අතර පැයකට ආසන්න කාලයක් පැවති සාකච්ඡාවේදී උතුරු කොරියානු න්‍යෂ්ටික වැඩසටහන සම්බන්ධයෙන් ද්වි පාර්ශවික සාකච්ඡා යළි ආරම්භ කිරීමට එකඟත්වයක් ඇති වී තිබෙනවා.",
       "URL": "https://www.hirunews.lk/219405/ට්‍රම්ප්-උතුරු-කොරියාවට-කිම්-ජොං-අන්ට-ධවල-මන්දිරයට-ආරාධනා",
       "Category": "International News",
       "Parent URL": "https://www.hirunews.lk/international-news.php?pageID=254"
}