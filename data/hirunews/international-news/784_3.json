{
       "Source": "hirunews",
       "Timestamp": "Saturday, 23 November 2013 - 7:33",
       "Headline": "ඉරාන න්‍යෂ්ටික අර්බුදයට විසඳුමක් ලැබෙන ලකුණු.",
       "News Content": "ඉරානයේ මතභේදකාරී න්‍යෂ්ටික වැඩපිළිවෙල සම්බන්ධයෙන් ජීනිවා නුවර දැන් පැවැත්වෙන සාකච්ඡාවලදී ලෝක බලවතුන් සමඟ එකඟතාවකට පැමිණීමේ ලකුණු පහළ වී තිබෙනවා. මෙම සාකච්ඡා ඊයේ නිමවීමට නියමිතව තිබූ නමුදු එය සති අන්තය දක්වා කල් තබා ඇත්තේ පුළුල් සාකච්ඡාවක් සඳහායි. එක්සත් ජනපද රාජ්‍ය ලේකම් ජෝන් කෙරී සාකච්ඡාවලට සහභාගීවීම සඳහා ඊයේ (22) ඇමරිකාවෙන් නික්මුණු අතර, බ්‍රිතාන්‍යය, ප්‍රංශය සහ ජර්මනිය යන රටවල විදේශ අමාත්‍යවරුන් ද එහි පැමිණීමට නියමිතයි. රුසියානු සහ ඉරාන විදේශ අමාත්‍යවරුන් දැනටමත් ජිනිවා සාකච්ඡාවලට එක්වී සිටිනවා.\nඉරානය සිය න්‍යෂ්ටික වැඩසටහන සාමකාමී කටයුතු සඳහා යොදා ගන්නා බව ප්‍රකාශ කළ ද බටහිර රටවල් කියා සිටින්නේ ඔවුන් න්‍යෂ්ටික අවි වලින් සන්නද්ධවීමට උත්සාහ කරන බවයි. ජීනිවා සාකච්ඡාවලදී ඉරානයේ න්‍යෂ්ටික වැඩසටහන සඳහා සීමාවන් පැනවීමට ලෝක බලවතුන් උත්සාහ කරන අතර ඉරානයේ අපේක්ෂාව වී ඇත්තේ තමන් වෙත පැනවී ඇති ජාත්‍යන්තර සහ ඒකපාර්ශවික සම්බාධක ඉවත් කර ගැනීමයි.",
       "URL": "https://www.hirunews.lk/71925/ඉරාන-න්‍යෂ්ටික-අර්බුදයට-විසඳුමක්-ලැබෙන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=784"
}