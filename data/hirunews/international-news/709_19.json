{
       "Source": "hirunews",
       "Timestamp": "Friday, 21 August 2015 - 13:24",
       "Headline": "උල්කාපාත අනතුරක් ගැන බියවිය යුතු නැහැ - නාසා ආයතනය කියයි",
       "News Content": "මේ වසරේ සැප්තැම්බර් මාසයේ දැවැන්ත ග්‍රහකයක් හෙවත් උල්කාපාතයක් පෘථිවිය මත ගැටෙන බවට පැතිරෙන රාවයේ විද්‍යාත්මක සත්‍යයක් නොමැති බව ඇමෙරිකානු නාසා ආයතනය පවසනවා. නාසා ආයතනයේ පෘථිවියට ආසන්න වස්තූන් පිළිබඳ අංශයේ ප්‍රධානී පෝල් චෝඩාස් කියා සිටියේ ඉදිරි සියවස තුළදී හෝ එලෙස විශාල හානියක් සිදුකළ හැකි උල්කාපාතයක් පෘථිවියට පතිත වීමේ අවස්ථාවක් නොමැති බවයි.\nඑවැනි විශාල උල්කාවක් පතිත වීමේ අවස්ථාව හත්ලක්ෂයකට එකක් ලෙස ප්‍රකට තාරාකා විද්‍යාඥ ෆිල් ප්ලේට් ද ප්‍රකාශ කළා. ඔහු කියා සිටින්නේ මිනිසෙකුගේ ජීවිත කාලය තුළ විදුලි අකුණකට ගොදුරු වීමේ අවදානම තුන්දහසකට එකක් වන අතර, බෙල්ලෙකුගේ මුතු හමුවීමේ අවස්ථාව දොලොස් දහසකට එකක් බවයි.\nමේ වසරේ සැප්තැම්බර් 15 වනදා සිට 28 වැනිදා දක්වා කාලය තුළ දකුණු ඇමෙරිකාවේ පෝටෝ-රීකෝ ප්‍රදේශයට දැවැන්ත උල්කාවක් පතිත වන බවට අන්තර්ජාලය ඔස්සේ රාවයක් පැතිර ගියේ ලෝක විනාශය පිළිබඳව අතීත අනාවැකි හුවා දක්වමින්.",
       "URL": "https://www.hirunews.lk/115234/උල්කාපාත-අනතුරක්-ගැන-බියවිය-යුතු-නැහැ-නාසා-ආයතනය-කියයි",
       "Category": "International News",
       "Parent URL": "https://www.hirunews.lk/international-news.php?pageID=709"
}