{
       "Source": "hirunews",
       "Timestamp": "Monday, 03 January 2022 - 8:17",
       "Headline": "දකුණු අප්‍රිකානු පාර්ලිමේන්තු ගින්නට පුද්ගලයෙකු අත්අඩංගුවට",
       "News Content": "දකුණු අප්‍රිකානු පාර්ලිමේන්තු ගොඩනැගිල්ල ගිනිගැනීමේ සිද්ධියට අදාළව 48 හැවිරිදි පුද්ගලයෙකු අත්අඩංගුවට ගෙන තිබෙනවා.\nඅනන්‍යතාව හෙළි නො කළ මෙම සැකකරු ගිනි තැබීමේ, ගෙවල් බිඳුමේ සහ සොරකම් කිරීමේ චෝදනා යටතේයි අධිකරණයට ඉදිරිපත් කරනු ලබන්නේ.\nඊයේ උදෑසන ඇති වූ මෙම ගින්නෙන් දකුණු අප්‍රිකානු පාර්ලිමේන්තුවේ 1884 වසරේ දී ඉදිකරන ලද එහි මුල් ගොඩනැගිල්ලට හානි සිදු ව තිබෙනවා.\nඑමෙන්ම පාර්ලිමේන්තු මන්ත්‍රීවරුන් අසුන් ගන්නා ශාලාවට ද විශාල හානියක් සිදු ව ඇති බවයි විදෙස් වාර්තාවල දැක්වෙන්නේ.\nකෙසේ වෙතත් දකුණු අප්‍රිකානු ජනාධිපති සිරිල් රමෆෝසා ප්‍රකාශ කළේ මෙය, විනාශකාරී හා භයානක සිදුවීමක් වුව ද පාර්ලිමේන්තුවේ කටයුතු අඛණ්ඩව පවත්වාගෙන යන බවයි.",
       "URL": "https://www.hirunews.lk/292871/දකුණු-අප්‍රිකානු-පාර්ලිමේන්තු-ගින්නට-පුද්ගලයෙකු-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=69"
}