{
       "Source": "hirunews",
       "Timestamp": "Monday, 21 January 2013 - 13:00",
       "Headline": "රාහුල් ගාන්ධිට මවගෙන් බලය පිළිබඳ අවවාදයක්.",
       "News Content": "බලය නිසි ලෙස භාවිතා කළ යුතු බවට ඉන්දීය කොංග්‍රස් පක්ෂ නායිකා සෝනියා ගාන්ධි තම පුත් රාහුල් ගාන්ධිට අවවාදයක් ලබාදී තිබෙනවා. ජායිපූර් හි ඊයේ පැවති කොංග්‍රස් පක්ෂයේ විශේෂ සමුළුවකදී රාහුල් ගාන්ධි පක්ෂයේ නියෝජ්‍ය සභාපතිවරයා ලෙස තෝරා පත්කරගත්තා. ඉන් අනතුරුව අද දිනයේ මාධ්‍ය වෙත අදහස් දක්වමිනුයි රාහුල් ගාන්ධි මේ බව සඳහන් කර ඇත්තේ. ඊයේ රාත්‍රියේ තම නිදන කාමරයට පැමිණි මව, බලයේ ඇති කුරිරුකම පිළිබඳ හඩා වැලපෙමින් පහදා දුන් බවයි රාහුල් ගාන්ධි ප්‍රකාශ කළේ. එහිදී ඇය බලය වස වලට සමාන කර දැක්වූ බවයි ඔහු පවසන්නේ. තම මිත්තනිය සහ පියා, බලයේ ඇති එම කුරිරුභාවය හේතුවෙන් මෙලොව හැර ගිය බව තම මව සිහිපත් කළ බව රාහුල් ගාන්ධි අද පැවති මාධ්‍ය හමුවේදී වැඩිදුරටත් සඳහන් කළා. රාහුල් කොංග්‍රස් පක්ෂයේ නියෝජ්‍ය සභාපතිවරයා ලෙස පත්වීමත් සමගම ඔහු පක්ෂය තුළ දෙවැනි වන්නේ එහි නායිකා සෝනියා ගාන්ධිට පමණයි.",
       "URL": "https://www.hirunews.lk/51829/රාහුල්-ගාන්ධිට-මවගෙන්-බලය-පිළිබඳ-අවවාදයක්",
       "Category": "International News",
       "Parent URL": "https://www.hirunews.lk/international-news.php?pageID=869"
}