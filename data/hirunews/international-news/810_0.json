{
       "Source": "hirunews",
       "Timestamp": "Monday, 26 August 2013 - 18:54",
       "Headline": "සිරියාව ගැන ප්‍රංශයේ තීරණය දින කිහිපයකින්.",
       "News Content": "සිරියානු රජයේ හමුදා විසින් සිය වැසියන්ට එරෙහිව රසායනික අවි එල්ල කළ බවට පවතින චෝදනා සම්බන්ධයෙන් ඉදිරි දින කිහිපය තුළ තීරණයකට එළඹෙන බව ප්‍රංශය පවසනවා. එහිදී සිරියාවට එරෙහිව බලය යෙදවීම පිළිබදවයි ප්‍රංශය තීරණය කරනු ඇත්තේ. ඒ සඳහා ප්‍රංශ අග්‍රාමාත්‍යවරයා විසින් පාර්ලිමේන්තුව කැදවා තිබෙනවා. රසායනික අවි ප්‍රහාරය මුල් කරගෙන බ්‍රිතාන්‍යය සහ ඇමරිකාව ද සිරියාවට එරෙහිව මිසයිල ප්‍රහාරයක් එල්ල කිරීමට සූදානම් වන බව සදහන්. කෙසේ නමුත් එවැනි ප්‍රහාරයක් අසාර්ථකභාවයෙන් අවසන් වනු ඇතැයි සිරියානු ජනාධිපති බසාර් අල් අසාද් ප්‍රකාශ කළා. සිරියාවේ සමීප හිතවතෙකු වන රුසියාව මෙහිදී අනතුරු ඇගවූයේ එවැනි ප්‍රහාරයක් දැඩි අනතුරුදායක ප්‍රතිඵල අත්කර දෙනු ඇති බවයි.\nඩමස්කස් අගනුවර තදාසන්නයේ සිදුවී ඇති රසායනික අවි ප්‍රහාරයෙන් පුද්ගලයන් 1300ක් ජීවිතක්ෂයට පත්වූ බව විපක්ෂ ක්‍රියාකාරීන් පවසන අතර, දේශසීමා නොමැති වෛද්‍යවරු සංවිධානය ද මරණ 355ක් සනාථ කළා. ජගත් සංවිධාන නිරීක්ෂණ කණ්ඩායමක් එම ප්‍රහාරය සම්බන්ධයෙන් සොයා බැලීමට සිරියාවට පැමිණියේ ඉන් අනතුරුවයි. කෙසේ නමුත්, ඔවුන්ට ප්‍රහාරය සිදුවූ බව කියන ප්‍රදේශයට පිවිසීම සිරියානු බලධාරීන් කිහිප විටක් වළක්වනු ලැබුවා. එහෙත් දැඩි බලපෑම මත ඔවුන්ට එම ප්‍රදේශය නිරීක්ෂණය කිරීම සඳහා අවසානයේ දී අවසර ලබා දී තිබෙනවා.",
       "URL": "https://www.hirunews.lk/65900/සිරියාව-ගැන-ප්‍රංශයේ-තීරණය-දින-කිහිපයකින්",
       "Category": "International News",
       "Parent URL": "https://www.hirunews.lk/international-news.php?pageID=810"
}