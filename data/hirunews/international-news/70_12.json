{
       "Source": "hirunews",
       "Timestamp": "Friday, 31 December 2021 - 8:11",
       "Headline": "ඇමරිකානු - රුසියානු ජනපතිවරුන් තීරණාත්මක දුරකථන සංවාදයක",
       "News Content": "ඇමරිකානු ජනාධිපති ජෝ බයිඩ්න් සහ රුසියානු ජනාධිපති ව්ලැදිමීර් පුටින් තීරණාත්මක දුරකතන සංවාදයක නිරත වී තිබෙනවා.\nඒ, රුසියාව විසින් යුක්රේනය ආක්‍රමණය කිරීමේ අවදානමක් මතුව තිබියදියි.\nමෙය, සති 3ක් තුළ ලොව ප්‍රබලතම නායකයන් දෙදෙනා අතර සිදු වූ දෙවන දුරකතන සංවාදයයි.\nවිනාඩි 50ක් පුරා පැවති නවතම සාකච්ඡාවේ දී රුසියාව සහ බටහිර සහය ලබන යුක්රේනය අතර, යුද උණුසුම සංසිඳවීමට නායකයන් දෙදෙනා ම යම් එකඟත්වයකට පැමිණි බවයි විදෙස් වාර්තා සඳහන් කළේ.\nකෙසේ නමුත් මෙහි දී ජනපති ජෝ බයිඩ්න් අනතුරු අඟවා ඇත්තේ, රුසියාව විසින් යුක්රේනය ආක්‍රමණය කිරීමේ දී ඇමරිකානු සන්ධානය විසින් ප්‍රබල ප්‍රතිචාරයක් දක්වන බවටයි.\nඑහෙත්, එවැනි ප්‍රතිචාරයක් විශාල අත්වැරැද්දක් වනු ඇති බව ජනපති පුටින් පවසා තිබෙනවා.",
       "URL": "https://www.hirunews.lk/292627/ඇමරිකානු-රුසියානු-ජනපතිවරුන්-තීරණාත්මක-දුරකථන-සංවාදයක",
       "Category": "International News",
       "Parent URL": "https://www.hirunews.lk/international-news.php?pageID=70"
}