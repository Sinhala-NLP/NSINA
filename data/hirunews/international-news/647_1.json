{
       "Source": "hirunews",
       "Timestamp": "Wednesday, 13 April 2016 - 10:36",
       "Headline": "පොලිසිය පැනමා නීති සමාගම වටලයි",
       "News Content": "අති විශාල මූල්‍ය ගලනයකට මඟ පෑදු බව කියන පැනමාවේ මොසැක් ෆොන්සේකා නීති සමාගම එරට පොලිසිය විසින් ඊයේ (12() වටලා තිබෙනවා.\nලෝක බලවතුන් සහ ධනවතුන් සිය වත්කම් සැගවීමේ සහ බදු වංචා කිරීමේ සිද්ධීන් පිළිබඳව පැනමා නීති සමාගමේ රහස්‍ය ලිපි ලේඛණ හෙලිදරව්වීමත් සමඟ මේ පිළිබඳව ලොවපුරා මහත් ආන්දෝලනාත්මක තත්ත්වයක් ඇති වුණා.\nමෙම ගණුදෙනු පිළිබඳව මේ වනවිට බොහෝ රටවල් අභ්‍යන්තර පරීක්ෂණ ආරම්භ කර ඇති බව සඳහන්.\nමේ අතර මොසැක් ෆොන්සේකා නීති සමාගමේ එල් සැල්වදෝර ශාඛාවද එරට ආරක්ෂක අංශ පසුගිය 09 වැනිදා පරීක්ෂාවට ලක් කළා.\nපැනමාවේ ජනාධිපති යුවාන් කාලෝස් ප්‍රකාශ කළේ ලොවපුරා විනිවිදභාවයකින් යුත් මූල්‍ය ගනුදෙනු සඳහා අතහිත දීමටත් සීමා මායිම් රහිත කූට සමාගම් ලොවපුරා ක්‍රියාත්මක වීම වැළැක්වීමටත් සහය ලබා දෙන බවයි.\nපැනමා හෙලිදරව්වලින් පසුව අයිස්ලන්ත අග්‍රාමාත්‍යවරයාද සිය ධූරයෙන් ඉල්ලා අස්වුණා.\nඊට අමතරව බ්‍රිතාන්‍ය අග්‍රාමාත්‍ය ඩේවිඩ් කැමරන්, චීන ජනාධිපති ෂී - ජින්පින්, පාකිස්තාන අගමැති නවාස් ශරීෆ්, සෞදි රජු, රුසියානු ජනාධිපති පුටින් මෙන්ම බොලිවුඞ් නළු නිළියන් ඇතුළු ඉන්දියානුවන් 500 දෙනෙකු සහ සුප්‍රකට පාපන්දු ක්‍රීඩක ලයනල් මෙසී ද මෙලෙස බදු පැහැර හැරීම ඇතුළු හේතූන් මත ඩොලර් බිලියන සංඛ්‍යාත ධනයක් සඟවා ඇති ස්ථාන පිළිබඳව පැනමා ලිපිවලින් තොරතුරු හෙළි කරනු ලැබුවා.",
       "URL": "https://www.hirunews.lk/130765/පොලිසිය-පැනමා-නීති-සමාගම-වටලයි",
       "Category": "International News",
       "Parent URL": "https://www.hirunews.lk/international-news.php?pageID=647"
}