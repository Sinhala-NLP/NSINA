{
       "Source": "hirunews",
       "Timestamp": "Tuesday, 25 October 2016 - 8:20",
       "Headline": "Update-  පාකිස්ථානයේ පොලිස් පුහුණු පාසලට එල්ලවූ ප්‍රහාරයෙන් මියගිය සංඛ්‍යාව 59 දක්වා ඉහළට",
       "News Content": "පාකිස්ථානයේ ක්වෙටා නුවර පොලිස් අභ්‍යාස මධ්‍යස්ථානයට ඊයේ රාත්‍රියේ එල්ලවූ ප්‍රහාරයෙන් මියගිය සංඛ්‍යාව 59 දක්වා ඉහළ ගොස් තිබෙනවා.\nඑහිදී තවත් 117 දෙනෙකු බරපතල තුවාල ලබා ඇති බවයි විදෙස් වාර්තා සඳහන් කළේ. පාකිස්ථානයේ බලොචිස්ථාන් ප්‍රාන්තයේ අගනුවර වන ක්වෙටා හි රෝහලක් සහ නීතීඥයන් ඉලක්ක කරගෙන පසුගිය අගෝස්තුවේ එල්ලවූ ප්‍රහාරයෙන් පසු එහි වාර්තාවන දරුණුතම ප්‍රහාරය මෙයයි.\nප්‍රහාරය සම්බන්ධයෙන් කිසිදු කණ්ඩායමක් මෙතෙක් වගකීම භාරගෙන නොමැති අතර එය ලෂ්කාර් ඊ ජාන්ග්වි සන්නද්ධ කල්ලිය විසින් එල්ල කරන්නට ඇතැයි සැළකෙනවා.\nUpdate- Tuesday, October 25, 2016 10.08\n-------------------------------------------------------------\nබටහිරදිග පාකිස්ථානයේ ක්වෙටා නුවර පොලිස් පුහුණු පාසලට ඊයේ එල්ලවූ සන්නද්ධ ප්‍රහාරයකින් පොලිස් ආධුනිකයන් ඇතුලු  44 දෙනෙකු ජීවිතක්ෂයට පත්වුණා.\nසන්නද්ධ සාමාජිකයන් පස්දෙනෙකු පොලිස් පුහුණු පාසලේ ප්‍රධාන දොරටුවෙන් ඇතුලුවී වෙඩි තබමින් බෝම්බ ප්‍රහාර එල්ල කර ඇති අතර, ඉන් හතරදෙනෙකුද ප්‍රති ප්‍රහාරයෙන් මියගොස් තිබෙනවා.\nපුහුණු පාසලේ සිටි පොලිස් ආධුනිකයන් සිය ගණනක් ඉවත් කර ගැනුනු බවයි පාකිස්ථාන ආරක්ෂක අංශ ප්‍රකාශ කළේ.\nපාකිස්ථානයේ - බලොචිස්ථාන් ප්‍රාන්තයේ අගනුවර වන ක්වෙටා හි මෙවැනි බෙදුම්වාදී  කණ්ඩායම්වල ප්‍රහාර නිරන්තරයෙන් සිදුවන අතර, පසුගිය අගෝස්තු මාසයේ  එහි රෝහලක් සහ නීතීඥයන් ඉලක්ක කරගෙන එල්ල කළ ප්‍රහාරවලින් 88 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/146000/update-පාකිස්ථානයේ-පොලිස්-පුහුණු-පාසලට-එල්ලවූ-ප්‍රහාරයෙන්-මියගිය-සංඛ්‍යාව-59-දක්වා-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=567"
}