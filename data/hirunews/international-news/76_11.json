{
       "Source": "hirunews",
       "Timestamp": "Sunday, 05 December 2021 - 9:19",
       "Headline": "සෙමේරු අවහිර කළ ගුවන් ගමන්",
       "News Content": "ඉන්දුනීසියාවේ ජාවා දිවයිනේ පිහිටි සෙමේරු ගිනිකන්ද විදාරණයට ලක්වීම හේතුවෙන් ඒ අවට ජනතාව වහා ඉවත් කරගැනීමට එරට බලධාරීන්ට සිදුවුණා.\nවිදාරණය වූ ගිනිකන්දෙන් දැවැන්ත දූලි වලාවක් ගුවනට එක්වූ අතර, නික්මෙන ලාවාවලින් අවට ගම්මාන යටවූයේ එක් පුද්ගලයෙකු ජීවිතක්ෂයට පත් කරමින්.\nඑහිදී තවත් 41 දෙනෙකු තුවාල ලබා තිබෙනවා.\nඅවට ගොඩනැගිලිවල සිරවූ පුද්ගලයන් ඉවත් කරගැනීමට හෙලිකොප්ටර් යානා යොදා ගැනීමට සිදුව ඇති අතර, ගිනි කඳු දුමාරයෙන් වැසීයාම නිසා ප්‍රදේශයම අඳුරු ස්වභාවයක් ගන්නා බවයි විදෙස් වාර්තා සඳහන් කළේ.\nමීටර 15,000ක් පමණ ඉහළ අහසට ගිනි කඳු අළු සහිත දුමාරය එක්වීම නිසා ගුවන් ගමන් අනතුරුදායක වී ඇති බවයි වාර්තා වන්නේ.\nඑම ගිනි කඳු ධූලි ඇතුළු වුවහොත් ගුවන් යානයක එන්ජිම අක්‍රිය වීමේ අවදානමක් පැවතීම ඊට හේතුවයි.\nමුහුදු මට්ටමෙන් මීටර 4,300ක් උසින් පිහිටි සෙමේරු ගිනිකන්ද ඉන්දුනීසියාවේ සක්‍රීය ගිනිකඳු 130න් එකක්.\nමහද්වීපික භූ කාරක තැටි යාවන පැසිෆික් ගිනි වළල්ලට අයත් ඉන්දුනීසියාවේ ගිනි කඳු සහ භූ කම්පන නිරන්තරයෙන් වාර්තා වනවා.\nදැන් යළි විදාරණය වන සෙමේරු ගිනිකන්ද අවසන් වරට පිපිරී ඇත්තේ පසුගිය වසරේ දෙසැම්බරයේදි යි.",
       "URL": "https://www.hirunews.lk/290055/සෙමේරු-අවහිර-කළ-ගුවන්-ගමන්",
       "Category": "International News",
       "Parent URL": "https://www.hirunews.lk/international-news.php?pageID=76"
}