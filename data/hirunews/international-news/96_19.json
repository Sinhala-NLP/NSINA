{
       "Source": "hirunews",
       "Timestamp": "Tuesday, 07 September 2021 - 7:39",
       "Headline": "තලේබාන් නායකයින් සහ චීන තානාපති අතර හමුවක්",
       "News Content": "ඇෆ්ගනිස්ථානයේ අවසන් ප්‍රාන්තයේ ද බලය තහවුරු කරගත් තලේබාන් සංවිධානයේ නායකයින් කිහිප දෙනෙකු එරට චීන තානාපතිවරයා හමු වී තිබෙනවා.\nතලේබාන් සංවිධානයේ දේශපාලන කාර්යාලයේ නියෝජ්‍ය ප්‍රධානී මවුලවි අබ්දුල් සලාම් හනිෆි එම සාකච්ඡා සඳහා එක් වූ බව යි තලේබාන් ප්‍රකාශකයා සඳහන් කළේ.\nකාබුල් නුවර චීන තානාපති වෑන් යූ මෙහි දී සඳහන් කර ඇත්තේ ඇෆ්ගනිස්ථානයේ ස්වෛරීත්වයට, නිදහසට සහ භෞමික අඛණ්ඩතාවට චීනය සැමවිට ගරු කරන බවයි.\nඇෆ්ගන් ජනතාවට ස්වාධීන ව සංවර්ධන මාවතක් තෝරා ගැනීමට ඇති අයිතිය ද පිළිගන්නා බව යි ඔහු එහි දී සඳහන් කර ඇත්තේ.\nඑමෙන්ම, මධ්‍යස්ත  විදේශ ප්‍රතිපත්තියක් අනුගමනය කරන ලෙසත් විශේෂයෙන් අසල්වාසී රටවල් සමඟ මිතුරු සබඳතා ගොඩනගන ලෙසත් තලේබාන් සංවිධානයට උපදෙස් දී ඇති චීන තානාපතිවරයා සියලු ම ආකාරයේ ත්‍රස්තවාදී කණ්ඩායම්වලට එරෙහි ව කටයුතු කරන ලෙසට ඉල්ලීමක් කර තිබෙනවා.\nතලේබාන් ප්‍රකාශක සබිහුල්ලා මුජයිඩ් ඊයේ පැවති මාධ්‍ය හමුවක දී ප්‍රකාශ කළේ, ඇෆ්ගනිස්ථානයේ ආර්ථිකය සහ වෙළඳාම ගොඩනැංවීමට මෙන්ම වාරිමාර්ග, විදුලිබල ව්‍යාපෘති, ස්වභාවික වායු නළ මාර්ග ඇතුළු යටිතල පහසුකම් සංවර්ධනය සඳහා චීනයේ සහයෝගය අපේක්ෂා කරන බව යි.",
       "URL": "https://www.hirunews.lk/281560/තලේබාන්-නායකයින්-සහ-චීන-තානාපති-අතර-හමුවක්",
       "Category": "International News",
       "Parent URL": "https://www.hirunews.lk/international-news.php?pageID=96"
}