{
       "Source": "hirunews",
       "Timestamp": "Friday, 12 August 2016 - 8:07",
       "Headline": "තායිලන්තයේ සංචාරක නිකේතන නගරයක බෝම්බ පිපිරීම්",
       "News Content": "තායිලන්තයේ දේශීය හා විදේශීය සංචාරකයන් අතර, ප්‍රචලිත හුවා හින් ප්‍රදේශයේදී ඊයේ සිදුවූ බෝම්බ පිපිරීම් දෙකකින් කාන්තාවක මියගොස් තවත් 19 දෙනෙකු තුවාල ලැබුවා.\nවිදේශීය සංචාරකයන් 5 දෙනෙකු ද තුවාල ලැබූ අය අතර සිටින බව සදහන්.\nහුවා හින්හි  සංචාරක නිකේතනයක මල් පෝච්චිවල එකිනෙකට මීටර් 50 ක් පමණ දුරින් අටවා තිබූ බෝම්බ දෙකක් පැය භාගයක් ඇතුළත පුපුරුවා හැර තිබුණේ ජංගම දුරකථනවලින් ක්‍රියාත්මක දුරස්ථ පාලක වලින්.\nතායිලන්තයේ දකුණු දිග ප්‍රදේශවල අන්තවාදී ප්‍රහාර මීට පෙර දක්නට ලැබුණ ද සංචාරක නිකේතන ප්‍රදේශයක මෙවැනි ප්‍රහාර විරල සිද්ධියක්.\nතායිලන්තයේ භූමිබෝල් රජුගේ නිවහනක් ද තායි බොක්කේ පිහිටි හුවා හින්හි පිහිටා තිබෙනවා.",
       "URL": "https://www.hirunews.lk/entertainment/140428/තායිලන්තයේ-සංචාරක-නිකේතන-නගරයක-බෝම්බ-පිපිරීම්",
       "Category": "International News",
       "Parent URL": "https://www.hirunews.lk/international-news.php?pageID=600"
}