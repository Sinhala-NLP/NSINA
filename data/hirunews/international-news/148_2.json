{
       "Source": "hirunews",
       "Timestamp": "Wednesday, 16 December 2020 - 10:27",
       "Headline": "නිවසේ සිට සිදුකරන කොරෝනා ඇන්ටිජන් පරීක්ෂණ වලට ඇමෙරිකාවේ අනුමැතිය",
       "News Content": "නිවසේ සිට සිදුකළ හැකි විනාඩි 20 කින් ප්‍රතිඵල ලබා දෙන කොරෝනා වෛරස් ඇන්ටිජන් පරික්ෂණවලට ඇමෙරිකාවේ අනුමැතිය හිමිවී තිබෙනවා.\nකැලිෆෝනියාවේ ඖෂධ නිෂ්පාදන සමාගමක් එම පරීක්ෂණ කට්ටලයක් ඩොලර් 30 කට ලබාදෙන අතර, ලබන ජනවාරි මාසය වනවිට එම පරීක්ෂණ කට්ටල මිලියන 3 ක් බෙදා හැරීමට අපේක්ෂිතයි.\nඇමෙරිකානු ආහාර හා ඖෂධ පරිපාලන කොමසාරිස් ස්ටීවන් හාන් ප්‍රකාශ කළේ හදිසි භාවිතය සඳහා ඇන්ටිජන් පරීක්ෂණ අනුමත කිරීම වැදගත් සන්ධිස්ථානයක් බවයි.\nඑමගින් ඇමෙරිකානුවන්ට පරීක්ෂණාගාර මත රැදී සිටීමකින් තොරව කොරෝනා පරීක්ෂණ සඳහා ප්‍රවේශයක් ලබාදෙන බව ඔහුගේ අදහසයි.\nඇන්ටිජන් පරීක්ෂණවලදී පී.සී.ආර්. පරීක්ෂණවලදී මෙන් නොව, වෛරසයේ ජාන සංඝටක වෙනුවට මතුපිට අනු - ග්‍රහණය කර ගැනීම සිදුවනවා.\nඑය ගර්භණීභාවය පරීක්ෂා කිරීමේ තාක්ෂණයට සමාන ක්‍රමවේදයක්. කෙසේ නමුත්, ඇන්ටිජන් පරීක්ෂණ මගින් ආසාදිතයන් ලෙස හඳුනා ගැණුනු පුද්ගලයන්ට පී.සී.ආර්. පරීක්ෂණයක් සිදුකළ යුතු බවට ද වෛද්‍යවරුන් නිර්දේශ කරනවා",
       "URL": "https://www.hirunews.lk/257156/නිවසේ-සිට-සිදුකරන-කොරෝනා-ඇන්ටිජන්-පරීක්ෂණ-වලට-ඇමෙරිකාවේ-අනුමැතිය",
       "Category": "International News",
       "Parent URL": "https://www.hirunews.lk/international-news.php?pageID=148"
}