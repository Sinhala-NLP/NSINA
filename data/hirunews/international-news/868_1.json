{
       "Source": "hirunews",
       "Timestamp": "Sunday, 27 January 2013 - 13:24",
       "Headline": "අවුන්සාන් සුකීගේ ඇස ජනාධිපති ධුරය වෙත.",
       "News Content": "තමාට මියන්මාරයේ ජනාධිපති ධුරයට පත්වීම සඳහා පවතින බාධක ඉවත්කිරීමට එරට හමුදා රජය කටයුතු කරනු ඇතැයි විපක්ෂ නායිකා අවුන්සාන් සුකී ප්‍රකාශ කළා. ඒ සඳහා ව්‍යවස්ථාවේ සංශෝධන සිදුකරනු ඇති බවටයි ඇය විශ්වාසය පළ කළේ. මියන්මාරය වඩාත් සතුටින් සිටින ජනතාවක් සහිත ශක්තිමත් සාමකාමී රටක් ලෙස ගොඩනැගීම සියල්ලන්ගේම අපේක්ෂාවයි. මේ නිසා එම සංශෝධන සිදුකිරීම සඳහා මියන්මාර හමුදා රජය කටයුතු කරනු ඇති බව ඇය සඳහන් කළා. අවුන්සාන් සුකී මේ බව කියා සිටියේ හවායි හි සංචාරයක නිරතවෙමින්. ජනාධිපති තෙයින් සෙයින්ගේ මියන්මාර් හමුදා රජය 2011 වසරේදී එරට දේශපාලන සංශෝධන රැසක් සිදුකළා. දේශපාලන සිරකරුවන් නිදහස් කිරීම, මාධ්‍ය වාරණ ඉවත්කිරීම මෙන්ම අවුන්සාන් සුකීට මියන්මාර් පාර්ලිමේන්තුවට පත්වීමට ඉඩ සැළසීම එම සංශෝධනවලට ඇතුළත්.",
       "URL": "https://www.hirunews.lk/52211/අවුන්සාන්-සුකීගේ-ඇස-ජනාධිපති-ධුරය-වෙත",
       "Category": "International News",
       "Parent URL": "https://www.hirunews.lk/international-news.php?pageID=868"
}