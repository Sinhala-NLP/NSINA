{
       "Source": "hirunews",
       "Timestamp": "Friday, 13 January 2017 - 7:26",
       "Headline": "ඇමරිකාවේ, කියුබානු සංක්‍රමණික ප්‍රතිපත්තියේ වෙනසක්",
       "News Content": "වීසා බලපත් නොමැතිව ඇමරිකාවට පැමිණෙන කියුබානුවන්ට පදිංචිය පිරිනැමීමේ ප්‍රතිපත්තිය වහා අවසන් කිරීමට ජනාධිපති බැරැක් ඔබාමා තීරණය කර තිබෙනවා.\n20 වසරක් ක්‍රියාත්මක වූ එම ප්‍රතිපත්තිය ජනාධිපති ඔබාමා වෙනස් කිරීමට පියවර ගෙන ඇත්තේ සිය ධුරයෙන් සමු ගැනීමට සතියක් පමණක් තිබියදීයි.\nමෙතෙක් ක්‍රියාත්මක වූ ප්‍රතිපත්තියට අනුව, ඇමරිකානු භූමියට ළඟා වන කියුබානුවෙකුට වසරක කාලයකට පසු එහි සේවය කිරීමේ අවසරය හිමිවනවා.\nඑම ප්‍රතිපත්තිය අහෝසි කිරීමට ප්‍රතිචාර වශයෙන් ඇමරිකාවෙන් පිටුවහල් කරන කියුබානුවන් පිළිගැනීමට කියුබාව එකඟවී ඇති බව සඳහන්.\nකෙසේ නමුත්, ඇමරිකාව සහ කියුබාව අතර ඇති වී තිබෙන මෙම එකඟතාවට ඇමරිකාවේ දැනටමත් රැදී සිටින කියුබානුවන්ගෙන් වැඩි ප්‍රසාදයක් හිමිවී නැහැ.\nඑමෙන්ම, නීතිවිරෝධී සංක්‍රමණිකයන්ට එරෙහි දැඩි ප්‍රතිපත්තියක් ක්‍රියාත්මක කිරීමට අපේක්ෂා කරන ඩොනල්ඩ් ට්‍රම්ප් ජනාධිපතිවරයා යටතේ ඇමරිකාවේ කියුබානු ප්‍රතිපත්තිය මුළුමනින්ම වෙනස්විය හැකි බවයි විශ්වාස කෙරෙන්නේ.\nඔබාමා පාලන සමයේ ඇමරිකානු - කියුබානු සබඳතා වර්ධනය වූ අතර, ඔහු පසුගිය වසරේදී හවානා නුවර සංචාරය කරමින් ජනාධිපති රාවුල් කස්ත්‍රෝ ද මුණ ගැසුණා.",
       "URL": "https://www.hirunews.lk/151934/ඇමරිකාවේ-කියුබානු-සංක්‍රමණික-ප්‍රතිපත්තියේ-වෙනසක්",
       "Category": "International News",
       "Parent URL": "https://www.hirunews.lk/international-news.php?pageID=531"
}