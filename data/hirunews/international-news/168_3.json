{
       "Source": "hirunews",
       "Timestamp": "Sunday, 23 August 2020 - 13:20",
       "Headline": "ලොව වයස්ගතම පුද්ගලයා මියයයි",
       "News Content": "වර්තමානයේ ලොව වයස්ගතම පුද්ගලයා ලෙස සැළකුණු දකුණු අප්‍රිකානු ජාතික ෆ්‍රෙඩී බ්ලොම් වයස අවුරුදු 116 ක්ව සිටියදී මියගොස් තිබෙනවා.\n1904 වසරේ මැයි මාසයේ දකුණු අප්‍රිකාවේ නැගෙනහිර කේප් ප්‍රාන්තයේ උපත ලැබූ ඔහුගේ පවුලේ සාමාජිකයන් සියලූදෙනා 1918 වසරේ ස්පැනිෂ් ෆ්ලූ ගෝලීය වසංගතයෙන් මියගොස් ඇති බව සඳහන්.\nදිගුකලක් ජීවත්වීම සඳහා තමා තුළ විශේෂ රහසක් නොවූ බවයි 2018 වසරේ බී බී සී සම්මුඛ සාකච්ඡාවකට එක්වෙමින් ඔහු සඳහන් කළේ.\nඑහෙත් මිනිසාට ඉහළින් වූ දෙවියන් තමා වැටුණු සැමවිටම ඔසවා තැබූ බව ෆ්‍රෙඞී බ්ලොම් කියා සිටියා.\nගොවිපල සහ ඉදිකිරිම් කම්කරුවෙකු සහ සිය ජීවිතයෙන් වැඩි කළක් ගත කළ ඔහු විශ්‍රාම ලැබුවේ වයස අවුරුදු 80 සම්පූර්ණවීමෙන් අනතුරුවයි.\nලෝක යුද්ධ දෙකක් අත්දුටු ඔහු දකුණු අප්‍රිකාවේ පැවති වර්ණභේද වාද යුගයේ පූර්ණ අත්දැකීම් ලැබුවෙක්. ෆ්‍රෙඞී බ්ලොම් කේප් ටවුන් නුවරදී ස්වභාවික හේතූන් මත ඊයේ මියගිය බවයි ඔහුගේ පවුලේ සාමාජිකයන් ප්‍රකාශ කළේ.",
       "URL": "https://www.hirunews.lk/248449/ලොව-වයස්ගතම-පුද්ගලයා-මියයයි",
       "Category": "International News",
       "Parent URL": "https://www.hirunews.lk/international-news.php?pageID=168"
}