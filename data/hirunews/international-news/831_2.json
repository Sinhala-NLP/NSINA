{
       "Source": "hirunews",
       "Timestamp": "Sunday, 16 June 2013 - 13:11",
       "Headline": "උතුරු කොරියාව ඇමරිකාව සමග සාකච්ඡාවට සූදානම්.",
       "News Content": "ඇමරිකාව සමග ඉහළ පෙළේ සාකච්ඡාවලට සූදානම් බව උතුරු කොරියාව ප්‍රකාශ කරනවා. කොරියානු අර්ධද්වීපයේ සාමය සහ ස්ථාවර භාවය වෙනුවෙන් ගැඹුරු සංවාදයකට සිය ජාතික ආරක්ෂක කොමිසම සූදානම් බවයි උතුරු කොරියානු රාජ්‍ය ප්‍රවෘත්ති සේවය සඳහන් කළේ. සාකච්ඡා පවත්වන කාලය සහ ස්ථානය ඇමරිකාවට තීරණය කළ හැකියි. එහෙත් ඒ සඳහා පෙර කොන්දේසි ඉදිරිපත් නොකළ යුතු බව උතුරු කොරියානු ප්‍රවෘත්ති නිවේදනයේ වැඩිදුරටත් සඳහන්. දකුණු කොරියාව සමග පැවැත්වීමට නියමිතව තිබූ සාකච්ඡා වටයක් උතුරු කොරියාව පසුගිය සතියේ අවලංගු කළා. දකුණු කොරියාව විසින් සිතා මතා සිදුකළ බාධාවන් ඊට හේතුවූ බවයි උතුරු කොරියාව ප්‍රකාශ කළේ. කොරියානු අර්ධද්වීපයේ පසුගිය කාලය තුළ උණුසුම්කාරී තත්ත්වයක් පැන නැගුණු අතර එහිදී දකුණු කොරියාවට සහ ඇමරිකාවට මිසයිල ප්‍රහාර එල්ල කරන බවටද උතුරු කොරියාව තර්ජනය කළා. උතුරු කොරියාව සාකච්ඡා සඳහා යොමුකර ගැනීම සඳහා චීනය මැදිහත්වන්නට ඇතැයි විශ්වාස කරනවා.",
       "URL": "https://www.hirunews.lk/61106/උතුරු-කොරියාව-ඇමරිකාව-සමග-සාකච්ඡාවට-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=831"
}