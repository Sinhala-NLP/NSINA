{
       "Source": "hirunews",
       "Timestamp": "Tuesday, 08 February 2022 - 9:13",
       "Headline": "රුසියාව, යුක්රේනය ආක්‍රමණය කළහොත්, ගෑස් නළ මාර්ගය වසා දමන බවට, ඇමරිකාවෙන් තර්ජන",
       "News Content": "යුක්රේන ආක්‍රමණයකදී රුසියාවේ සිට යුරෝපයට ඇදෙන ගෑස් නළ මාර්ගය වසා දමන බවට ඇමරිකානු ජනාධිපති ජෝ බයිඩ්න් අනතුරු ඇගවීමක් කළා.\nඒ, ජර්මානු චාන්සලර් ඕලාෆ් ෂෝල්ස් සමග වොෂින්ටනයේදී ඊයේ පැවති සාකච්ඡාවකින් අනතුරුවයි.\nයුක්රේනය නේටෝ සංවිධානයට එක්වීම නතර කරන ලෙස ඉල්ලමින් රුසියාව දේශසීමාවේ හමුදා ගොඩනැංවීම බටහිර රටවල විරෝධයට හේතු වී තිබෙනවා.\nතත්ත්වය සමනය කිරීම සඳහා ප්‍රංශ ජනාධිපති එම්මානුවෙල් මැක්‍රොන් ඊයේ මොස්කව් නුවරට ගොස් ජනපති ව්ලැදිමීර් පුටින් ද හමුවුණා.\nඇමරිකානු ජනාධිපතිවරයා ඊයේ ප්‍රකාශ කළේ රුසියාවේ සිට ජර්මනිය දක්වා බෝල්ටික් මුහුද යටින් ඉදිකර ඇති කිලෝමීටර් 1225ක් දිගැති ගෑස් නළ මාර්ගය වසා දමන බවටයි.\nවසර 5ක් තිස්සේ ඉදිකළ, එම නළ මාර්ගය සඳහා වැය වී ඇති මුදල ඩොලර් බිලියන 11ක්.",
       "URL": "https://www.hirunews.lk/296451/රුසියාව-යුක්රේනය-ආක්‍රමණය-කළහොත්-ගෑස්-නළ-මාර්ගය-වසා-දමන-බවට-ඇමරිකාවෙන්-තර්ජන",
       "Category": "International News",
       "Parent URL": "https://www.hirunews.lk/international-news.php?pageID=62"
}