{
       "Source": "hirunews",
       "Timestamp": "Tuesday, 03 March 2020 - 9:04",
       "Headline": "තලෙයිබාන් සංවිධානය යළි ප්‍රහාර අරඹයි",
       "News Content": "ඇමරිකා එක්සත් ජනපදය සමඟ සාම ගිවිසුමකට එළඹුණු ඇෆ්ගනිස්ථානයේ තලෙයිබාන් සංවිධානය යළි ප්‍රහාර දියත් කිරීමට සැරසෙනවා.\nඔවුන් කටාරයේදී පසුගිය සෙනසුරාදා එම සාම ගිවිසුමට අත්සන් තැබුයේ සතියක සටන් විරාමයක් පිළිපැදීමෙන් අනතුරුවයි.\nසාම ගිවිසුම අනුව ඇමරිකානු හමුදා ඇෆ්ගනිස්ථානයෙන් මාස 14ක් ඇතුළත ඉවත් කර ගැනෙන අතර, තලෙයිබාන් සංවිධානය ඒ වෙනුවෙන් ඇෆ්ගනිථානයේ ආරක්ෂාව තහවුරු කළ යුතු වනවා.\nඑමෙන්ම, ඔවුන් ඇෆ්ගන් රජය සමඟ අඛණ්ඩව සාම සාකච්ඡා පැවැත්වීම සාම ගිවිසුමේ කොන්දේසියක්.\nකෙසේ නමුත්, තලෙයිබාන් ප්‍රකාශකයෙකු සඳහන් කළේ ඇෆ්ගන් සිරභාරයේ පසුවන තලෙයිබාන් සාමාජිකයන් 5000කට අධික පිරිස නිදහස් කරන තුරු එලෙස සාකච්ඡා ආරම්භ කළ නොහැකි බවයි.\nඑමෙන්ම, විදේශීය හමුදාවලට ප්‍රහාර එල්ල නොකළ ද ඇෆ්ගන් රජයේ හමුදාවට එරෙහි ප්‍රහාරක මෙහෙයුම් යළි ආරම්භ කරන බව තලෙයිබාන් ප්‍රකාශකයා කියා සිටියා.\nඇෆ්ගන් ජනාධිපති අෆ්රෆ් ඝානි සඳහන් කළේ එලෙස සිරකරුවන් නිදහස් කිරීමට තමන් එකඟ නොවූ බවයි.\nඑහෙත් තලෙයිබාන් සංවිධානය සමඟ පූර්ණ සටන් විරාමයකට එළඹීම සඳහා සාකච්ඡා පැවැත්වීමට සූදානම් බව ඇෆ්ගන් ජනාධිපතිවරයා කියා සිටියා.",
       "URL": "https://www.hirunews.lk/235673/තලෙයිබාන්-සංවිධානය-යළි-ප්‍රහාර-අරඹයි",
       "Category": "International News",
       "Parent URL": "https://www.hirunews.lk/international-news.php?pageID=193"
}