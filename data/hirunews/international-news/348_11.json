{
       "Source": "hirunews",
       "Timestamp": "Friday, 27 July 2018 - 13:35",
       "Headline": "ඇමරිකාව සතු සියල්ල විනාශ කරන්න ඉරානය සූදානම්",
       "News Content": "ඇමරිකාව, ඉරානයට ප්‍රහාරයක් එල්ල කළහොත් ඇමරිකානුවන් සතු සියල්ල විනාශ කරන බව ඉරාන විශේෂ බලකායේ අණදෙන නිලධාරියා ප්‍රකාශ කළා.\nමේජර් ජනරාල් කාසෙම් සොලෙයිමනි මේ බව ප්‍රකාශ කළේ ඇමරිකාවට තර්ජනය නොකරන ලෙසට ජනාධිපති ඩොනල්ඩ් ට්‍රම්ප් සිදුකළ ප්‍රකාශයට පිළිතුරු ලෙසයි.\nඉරාන ටස්නිම් ප්‍රවෘත්ති සේවය සඳහන් කළ පරිදි මේජර් ජනරාල්වරයා ප්‍රකාශ කර ඇත්තේ සොල්දාදුවෙකු ලෙස තර්ජනවලට ප්‍රතිචාර දැක්වීම තම වගකීමක් බවයි.\nජනාධිපති රව්හානිට නොව යුද තර්ජන එල්ල කළ යුත්තේ තමාට බව ඔහු ප්‍රකාශ කර තිබෙනවා.\nඉරාන හමුදා ඇමරිකානුවන් නොසිතන තරම් සමීපයෙන් සිටින බවත්, ප්‍රහාරයක් සඳහා පැමිණියහොත් ඊට මුහුණදීමට තමන් සූදානම් බවත්, ඔහු අවධාරණය කළා.\nඇමරිකාව යුද්ධය ආරම්භ කළහොත් එය අවසන් කිරීමට ඉරානය සූදානම්.\nඑහිදී ඇමරිකානුවන් සතු සියල්ල විනාශ වනු ඇති බවයි ඉරාන හමුදා ප්‍රධානියා සඳහන් කර ඇත්තේ.",
       "URL": "https://www.hirunews.lk/196190/ඇමරිකාව-සතු-සියල්ල-විනාශ-කරන්න-ඉරානය-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=348"
}