{
       "Source": "hirunews",
       "Timestamp": "Thursday, 30 May 2019 - 20:10",
       "Headline": "නරේන්ද්‍ර මෝදි යළි අග්‍රාමාත්‍ය ධූරයේ දිවුරුම් දෙයි",
       "News Content": "ඉන්දීය නව අගමැති ලෙස දෙවන වරටත් තේරී පත් වූ නරේන්ද්‍ර මෝදිගේ අද පස්වරු 7 ට යළි අග්‍රාමාත්‍ය ධූරයේ දිවුරුම් දෙනු ලැබුවා.\nදිවුරුම් දීමේ අවස්ථාවට බංග්ලාදේශ, මියන්මාර, තායිලන්ත, භූතාන, ශ්‍රී ලංකා සහ නේපාලය යන රටවල නායකයන් ඇතුළු ආරාධිතයන් 8000 ක් එක්ව සිටි බවයි ඉන්දීය මාධ්‍ය වාර්තා කළේ.\nමේ අතර අමාත්‍ය ධුර සදහා තෝරා ගත් පිරිස අද පස්වරුවේ මෝදිගේ නිවසට කැදවා විශේෂ තේ පැන් සංග්‍රහයක් ද පවත්වා ඇති බව සඳහන්.\nදිවුරුම් දීමේ අවස්ථාවට ආරාධනා ලැබ සිටි ජනාධිපති මෛත්‍රිපාල සිරිසේන මහතා ඊට සහභාගී වීම සදහා දිවයිනෙන් පිටව ගියේ අද පෙරවරුවේයි.\nනවදිල්ලි නුවර ඉන්දිරාගාන්ධි ජාත්‍යන්තර ගුවන් තොටුපළට ළගා වූ ජනාධිපති මෛත්‍රිපාල සිරිසේන මහතා පිළිගනු ලැබුවේ ඉන්දීය විදේශ කටයුතු අමාත්‍යාංශයේ ජ්‍යෙෂ්ඨ නිලධාරීන් පිරිසක් විසින්.\nලොව ප්‍රජාතන්ත්‍රවාදී රාජ්‍යයක පැවති විශාලතම මැතිවරණය ලෙස සැලකෙන ඉන්දීය මහ මැතිවරණයේ ආසන 542 න් 354 ක බලය හිමිකර ගැනීමට නරේන්ද්‍ර මෝදිගේ භාරතීය ජනතා පක්ෂය ප්‍රමුඛ සන්ධානයට හැකිවුණා.\n8000 කට අධික ආරාධිතයින් පිරිසක් සහභාගී වන දිවුරුම් දීමේ උත්සවය සඳහා ශ්‍රී ලංකා ජනාධිපතිවරයාට අමතරව බංග්ලාදේශය, මියන්මාරය, තායිලන්තය, නේපාලය සහ භූතානය මෙන්ම කිරිගිස්තානය සහ මුරුසි රාජ්‍ය නායකයින්ට ද ආරාධනා ලැබී තිබුණා.\nකෙසේ වෙතත්, සිය අසල්වාසී රාජ්‍යය වන පාකිස්තාන රාජ්‍ය නායකයාට මෙවර ආරාධනා කර නැහැ.\nසුප්‍රකට ක්‍රීඩා සහ සිනමා තරු රැසක් ද දිවුරුම් දීමේ උත්සවයට සහභාගී වී සිටියා.",
       "URL": "https://www.hirunews.lk/217412/නරේන්ද්‍ර-මෝදි-යළි-අග්‍රාමාත්‍ය-ධූරයේ-දිවුරුම්-දෙයි",
       "Category": "International News",
       "Parent URL": "https://www.hirunews.lk/international-news.php?pageID=261"
}