{
       "Source": "hirunews",
       "Timestamp": "Sunday, 14 March 2021 - 9:08",
       "Headline": "පොලිස් නිලධාරියෙකු තරුණියක පැහැරගෙන ඝාතනය කිරීමේ සිද්ධියට ලන්ඩනයේ විරෝධතා",
       "News Content": "33 හැවිරිදි සාරා එවරඩ් නැමති තරුණිය පැහැරගෙන ගොස් ඝාතනය කිරීමේ සිද්ධිය සම්බන්ධයෙන් ලන්ඩන් නුවර මධ්‍යයේ ඊයේ පැවති විරෝධතාවක් පොලීසිය විසින් විසුරුවා හැර තිබෙනවා.\nමෙම සිද්ධීය සම්බන්ධයෙන් චෝදනා  එල්ලවී ඇත්තේ රාජ්‍යතාන්ත්‍රික කාර්යාලවලට පවා ආරක්ෂාව සැපයූ පොලිස් නිලධාරියෙක්.\n48 හැවිරිදි වේන් කෝසන්ස් නැමති එම පොලිස් නිලධාරියා ඊයේ ලන්ඩන් වෙස්ට්මිනිස්ටර් මහේස්ත්‍රාත් අධිකරණය වෙත ඉදිරිපත් කළ අතර, ඔහුට එරෙහිව පැහැරගැනීමේ සහ ඝාතනය කිරීමේ චෝදනා ගොනුකර තිබෙනවා.\nසාරා එවරඩ් පසුගිය 3 වනදා රාත්‍රී 9.30 ට පමණ සිය මිතුරෙකුගේ නිවසේ සිට තම නිවසට හුදකලාව ගමන් කරන විටයි පැහැරගැනීමට ලක්ව ඇත්තේ.\nපසුව ඇගේ සිරුර ලන්ඩනයට කිලෝමීටර 80 ක් පමණ ඈතින් පිහිටි වුඩ්ලන්ඩ් ප්‍රදේශයෙන් හමුවූයේ කසළ බෑගයක බහා තිබියදියි.\nසිද්ධියට විරෝධය පා ලන්ඩන් නගර මධ්‍යයට ඊයේ රැස්වූ කාන්තාවන් ඇතුලු පිරිස විසුරුවා හැරීමට දැඩි බලය යෙදවීම ගැන නගරාධිපති සාදික් ඛාන් ද නොසතුට පළ කළා.\nලන්ඩන් නාගරික පොලීසිය සඳහන් කළේ කොරෝනා නිරෝධායන නීති උල්ලංඝනය කිරීම නිසා විරෝධතාව විසුරුවා හැරි බවයි.\nසාරා එවරඩ් සිහිපත් කරමින් ලන්ඩන් වැසියන් ඊයේ රාත්‍රියේ ඉටිපහන් දැල්වූ අතර, ඊට අගමැති බොරිස් ජොන්සන් සහ සහකාරියද එක්වී තිබෙනවා.",
       "URL": "https://www.hirunews.lk/265267/පොලිස්-නිලධාරියෙකු-තරුණියක-පැහැරගෙන-ඝාතනය-කිරීමේ-සිද්ධියට-ලන්ඩනයේ-විරෝධතා",
       "Category": "International News",
       "Parent URL": "https://www.hirunews.lk/international-news.php?pageID=130"
}