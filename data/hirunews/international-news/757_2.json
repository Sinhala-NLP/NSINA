{
       "Source": "hirunews",
       "Timestamp": "Sunday, 22 February 2015 - 9:08",
       "Headline": "යේමනයේ හිටපු ජනපති නිවාස අඩස්සියෙන් පළා යයි",
       "News Content": "ෂියා මුස්ලිම් හවුති කැරළිකරුවන් බලයට පත්වූ යේමනයේ හිටපු ජනපති අබ්දරබු මන්සූර් හාදි නිවාස අඩස්සියෙන් පලාගොස් තිබෙනවා. ඔහු තම අනුගාමිකයන්ගේ බලකොටුව වන ඒඩන් ප්‍රදේශයේ රැඳී සිටින බවයි විදෙස් වාර්තා සඳහන් කළේ. එහිදී ඔහු ප්‍රකාශ කර ඇත්තේ තමා තවදුරටත් යේමනයේ ජනාධිපතිවරයා බවයි. හවුති කැරළිකරුවන් බලයට පත්වීම කුමන්ත්‍රණයක ප්‍රතිඵලයක් ලෙස ඔහු හැඳින්වූවා. යේමනයේ සුන්නි මුස්ලිම් බහුතරය නියෝජනය කරන මන්සූර් හාදි ජනාධිපතිවරයා බලයට පත්වූයේ හිටපු ජනපති අලි අබ්දුල්ලා සලේගේ පාලන බලය පෙරළා දැමීමෙන් අනතුරුවයි.\nහවුති ගරිල්ලන් අබ්දුල්ලා සලේගේ පාලනයට එරෙහි විරෝධතාවලට එක්වූ කණ්ඩායමක්. ඔවුන් යේමනයේ උතුරුකරයේ ස්වයං පාලනයක් ඉල්ලා සිටියේ බොහෝ කලක සිටයි. ජනාධිපති මන්සූර් හාදිට නිවාස අඩස්සියෙන් පලා යාමට හැකිවී ඇත්තේ හවුති ගරිල්ලන් ඒ සඳහා ඉඩ සැළසීම නිසා බව ඇතැම් වාර්තාකරුවන් ප්‍රකාශ කළා. බටහිර රටවල ජගත් සංවිධානයේ බලපෑම් මත හිටපු ජනාධිපතිවරයා මුදාහැර ඇති බවයි ඔවුන් කියා සිටින්නේ. යේමනය වර්ගවාදී ගැටුම්වලට මුහුණදෙන රටක් වන අතර එය කලාප 6 කට වැඩි කොට ෆෙඩරල් රාජ්‍යයක් බවට පත් කිරීමේ යෝජනාවක්ද ඉදිරිපත්වී තිබෙනවා. කෙසේ නමුත් දැන් බලයට පත්වී තිබෙන ෂියා මුස්ලිම් හවුති ගරිල්ලන්ට දීර්ඝ කාලීනව සුන්නි මුස්ලිම් බහුතරයේ සහය අවශ්‍ය වනු ඇති.",
       "URL": "https://www.hirunews.lk/104006/යේමනයේ-හිටපු-ජනපති-නිවාස-අඩස්සියෙන්-පළා-යයි",
       "Category": "International News",
       "Parent URL": "https://www.hirunews.lk/international-news.php?pageID=757"
}