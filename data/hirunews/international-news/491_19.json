{
       "Source": "hirunews",
       "Timestamp": "Tuesday, 18 April 2017 - 13:18",
       "Headline": "උතුරු කොරියාවට එරෙහිව ඇමරිකාවෙන් ජපානයට පොරොන්දුවක්",
       "News Content": "අග්නිදිග ආසියානු සංචාරයක නිරත වන ඇමරිකානු උප ජනාධිපති මයික් පෙන්ස් දැන් ජපානයට පැමිණ තිබෙනවා.\nඋතුරු කොරියාවෙන් එල්ල වන තර්ජන හමුවේ ජපානයේ ආරක්ෂාව පිළිබදව පැහැදිලි ප්‍රතිඥාවක් ලබාදීම ඔහුගේ මෙම සංචාරයේ අරමුණයි. පසුගිය ජනාධිපතිවරණ සමයේ ඩොනල්ඩ් ට්‍රම්ප් ජනාධිපතිවරයා කියා සිටියේ ආරක්ෂාව සැලසීම වෙනුවෙන් ජපානය, ඇමරිකාවට ගෙවීමක් සිදුකළ යුතු බවයි.\nඑහෙත් ජපානයේ ආරක්ෂාව උදෙසා දශක ගණනාවක් තිස්සේ ඇමරිකාව දක්වන කැපවීම තහවුරු කිරීමට උප ජනාධිපති පෙන්ස් දැන් කටයුතු කරනු ඇති බවයි විචාරකයන් පෙන්වා දෙන්නේ.\nඇමරිකානු උප ජනාධිපතිවරයා ජපානයට පැමිණියේ දකුණු කොරියානු සංචාරයකින් අනතුරුවයි.\nඊයේ ඔහු කොරියානු අර්ධද්වීපයේ දේශසීමා යුද මුක්ත කලාපයේ ද සංචාරයක නිතර වුණා.\nඇමරිකානු උප ජනාධිපතිවරයා, දකුණු කොරියාවේ වැඩබලන ජනාධිපති සමඟ පැවැති සාකච්ඡාවෙන් අනතුරුව ප්‍රකාශ කළේ ඇමරිකානු තාඞ් මිසයිල ආරක්ෂණ පද්ධතිය කඩිනමින් එහි ස්ථාපිත කිරීමට එකඟත්වයක් ඇති වූ බවයි.\nඋතුරු කොරියාවෙන් එල්ල වන මිසයිල තර්ජන හමුවේ ඒවා ගුවනේදීම විනාශ කිරීමට මෙම මිසයිල ආරක්ෂණ පද්ධතිය වැදගත් වනු ඇති.\nඑහෙත් එය සිය රටේ ආරක්ෂාවට ද තර්ජනයක් බවයි චීනය පවසන්නේ්.",
       "URL": "https://www.hirunews.lk/159417/උතුරු-කොරියාවට-එරෙහිව-ඇමරිකාවෙන්-ජපානයට-පොරොන්දුවක්",
       "Category": "International News",
       "Parent URL": "https://www.hirunews.lk/international-news.php?pageID=491"
}