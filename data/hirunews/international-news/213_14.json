{
       "Source": "hirunews",
       "Timestamp": "Saturday, 21 December 2019 - 16:54",
       "Headline": "විරාට් කෝලි ඉන්දියාවේ කීර්තිමත් ධනවතුන් අතර මුල්තැනට",
       "News Content": "බොලිවුඩ් නළුවන් ඇතුළු සුප්‍රකට ඉන්දියානුවන් අතුරින් මේ වසරේ වැඩිම ආදායමක් ඉපයූ පුද්ගලයා ලෙස ඉන්දීය ක්‍රිකට් නායක විරාට් කෝලි, ජාත්‍යන්තර ෆෝබ්ස් සඟරාව මගින් නම් කර තිබෙනවා.\nමීට 8 වසරකට පෙර හඳුන්වා දුන් එම ලැයිස්තුවේ ප්‍රමුඛ ස්ථානය, ක්‍රීඩකයෙකුට හිමිවූ ප්‍රථම අවස්ථාව මෙයයි.\n2018 වසරේ ඔක්තෝම්බර් පළවනදා සිට මේ වසරේ සැප්තැම්බර් 30 වනදා දක්වා, ඉපයූ ආදායම් මෙහිදී සැලකිල්ලට ගෙන ඇති අතර, එම කාලය තුළ විරාට් කෝලි ඉන්දීය රුපියල් කෝටි 252 යි දශම 7 යි 2 ක්, උපයා තිබෙනවා.\nමේ වසරේ ඉන්දියාවේ සුප්‍රසිද්ධ ධනවතුන් අතර, දෙවන තැන ආක්ෂේ කුමාර්ට හිමිවී ඇති අතර, තුන්වන ස්ථානය හිමිව ඇත්තේ 2016 වසරේ සිට එහි මුල්තැන හිමිකර ගත් සල්මන් ඛාන්ටයි.\nවිරාට් කෝලි මෙහිදී සිය ධනය උපයාගෙන ඇත්තේ ක්‍රිකට් තරඟ ගාස්තු, ඉන්දීය ක්‍රිකට් පාලක මණ්ඩලයේ කොන්ත්‍රාත් මුදල, වෙළඳ සන්නාම නියෝජනය මෙන්ම, ඉලක්කම් 8 ක ගාස්තුවක් හිමිවන ඔහුගේ අනුග්‍රාහක ඉන්ස්ටග්‍රෑම් පළ කිරීම් වලින්.",
       "URL": "https://www.hirunews.lk/230680/විරාට්-කෝලි-ඉන්දියාවේ-කීර්තිමත්-ධනවතුන්-අතර-මුල්තැනට",
       "Category": "International News",
       "Parent URL": "https://www.hirunews.lk/international-news.php?pageID=213"
}