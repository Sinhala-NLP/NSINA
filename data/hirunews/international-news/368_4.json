{
       "Source": "hirunews",
       "Timestamp": "Saturday, 12 May 2018 - 10:07",
       "Headline": "මැලේසියාවේ හිටපු අගමැතිට රටින් පිටවීම තහනම්",
       "News Content": "මැලේසියාවේ හිටපු අගමැති නජීබ් රසාක් සහ ඔහුගේ බිරිඳ රොස්මා මන්සූර්ට රටින් පිටවීම තහනම් කර ඇති බව වාර්තා වනවා.\nමැලේසියානු ආගමන විගමන දෙපාර්තමේන්තුව සඳහන් කළේ හිටපු අගමැති නජීබ් රසාක්ට මූල්‍ය දූෂණ චෝදනා රැසක් එල්ල වී ඇති අතර, ඒ පිළිබද පරීක්ෂණ ඔහුගේ පාලන කාලය තුළ ක්‍රියාත්මක වූයේ නැහැ.\nහිටපු අගමැතිවරයා සිය ට්විටර් සහ ෆේස්බුක් සමාජ මාධ්‍ය පිටුවලට සටහන් එක් කරමින් සඳහන් කර ඇත්තේ තමාට සහ පවුලේ සාමාජිකයන් රටින් පිටවීම බලධාරීන් විසින් වළක්වා ඇති බවයි.\nහිටපු අගමැති නජීබ් රසාක් සිය පවුලේ සාමාජිකයන් සමඟ අද සිට සතියක කාලයක් විදේශයන් හි ගත කරන බව මීට පෙර ප්‍රකාශ කර තිබුණා.\nමැලේසියාවේ පසුගිය දා පැවති මහ මැතිවරණයෙන් හිටපු අග්‍රාමාත්‍ය මහතීර් මොහොමඞ්ගේ නායකත්වයෙන් යුත් විපක්ෂය බලයට පැමිණියේ ද නජීබ් රසාක් රජයට එල්ල වූ දූෂණ චෝදනා හේතුවෙන්.\n92 හැවිරිදි මහතීර් මොහොමඞ් විසි දෙවසරක් එරට පාලනය කළ අතර මැලේසියාව ආසියාකරයේ ආර්ථික බලවතෙකු කිරීමට දායක වුණා.\nඑහෙත් හිටපු අගමැති නජීබ් රසාක්ගේ පාලනය යටතේ බිහි කළ වන් - එම්.ඩී.බී. හෙවත් මැලේසියානු සංවර්ධන අරමුදල මගින් දැවැන්ත මූල්‍ය දූෂණ සිදුවූ බවට චෝදනා එල්ල වනවා.\nඑම අරමුදලේ ඩොලර් මිලියන 3.5ක මුදලක් අවභාවිත වී ඇති බව එක්සත් ජනපද රාජ්‍ය දෙපාර්තමේන්තුව පවා ප්‍රකාශ කළා.\nහිටපු අගමැති නජීබ් රසාක්ගේ පෞද්ගලික ගිණුම්වලට ඉන් ඩොලර් මිලියන 700ක් පමණ බැර වී ඇති බවයි පසුව අනාවරණ වූයේ.",
       "URL": "https://www.hirunews.lk/190557/මැලේසියාවේ-හිටපු-අගමැතිට-රටින්-පිටවීම-තහනම්",
       "Category": "International News",
       "Parent URL": "https://www.hirunews.lk/international-news.php?pageID=368"
}