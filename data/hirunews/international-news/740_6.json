{
       "Source": "hirunews",
       "Timestamp": "Saturday, 25 April 2015 - 11:26",
       "Headline": "ඇමරිකානු නිදහස් ප්‍රතිමාව පුපුරුවා හැරීමේ තර්ජන",
       "News Content": "ඇමරිකානු නිදහසේ සංකේතය ලෙස සැලකෙන ලිබර්ටි ප්‍රතිමාව පුපුරුවා හරින බවට ලැබුණු දුරකථන ඇමතුමක් හේතුවෙන් නිව්යෝක් නුවර සහ ප්‍රතිමාව පිහිටි එලීස් දිවයිනේ ඊයේ ඇති වූයේ කලබලකාරී තත්ත්වයක්. මෙම බෝම්බ තර්ජනය තවදුරටත් සංකීර්ණ වූයේ ප්‍රතිමාව පාමුලින් සැක කටයුතු පාර්සලයක් ද හමුවීමත් සමඟයි. මේ නිසා ඇමරිකානු නිදහස් ප්‍රතිමාව නැරඹීමට ගිය සංචාරකයන් දහස් ගණනක් එය පිහිටි දිවයිනෙන් ඉවත් කර ගැනුණා. නිව්යෝක් වරාය ආසන්නයේ පිහිටි එම දිවයින වෙත යාත්‍රා සේවය ද තාවකාලිකව අත්හිටුවා එය දැඩි පරීක්ෂාවකට ලක් කළේ පොලිස් සුනඛයන් ද යොදා ගනිමින්. කෙසේ නමුත්, අවසානයේ ලිබර්ටි ප්‍රතිමාව සුරක්ෂිත බවයි ඇමරිකානු බලධාරීන් නිවේදනය කළේ. ලෝහයෙන් තැනූ අඩි 305ක් උසැති ලිබර්ටි ප්‍රතිමාව 1886 වසරේදී ප්‍රංශය විසින් ඇමරිකානු එක්සත් ජනපදයට ලබාදුන් තිළිණයක්.",
       "URL": "https://www.hirunews.lk/108258/ඇමරිකානු-නිදහස්-ප්‍රතිමාව-පුපුරුවා-හැරීමේ-තර්ජන",
       "Category": "International News",
       "Parent URL": "https://www.hirunews.lk/international-news.php?pageID=740"
}