{
       "Source": "hirunews",
       "Timestamp": "Sunday, 02 June 2013 - 9:02",
       "Headline": "තුර්කිය පුරා විරෝධතා රැල්ලක්.",
       "News Content": "තුර්කියේ ඉස්තාන්බුල් නගර මධ්‍යයේ පිහිටි උද්‍යානයේ සාප්පු සංකීර්ණයක් ඉදිකිරීමට විරෝධය පළකරමින් ඇරඹුණු උද්ඝෝෂණ දැන් තුර්කිය පුරා පැතිරී තිබෙනවා. විරෝධතාකරුවන් ඊයේ දෙවන දිනටත් තුර්කි පොලීසිය හා ගැටුණු අතර, තුර්කිය පුරා විරෝධතා 90 ක් පමණ පැවති බවයි විදෙස් වාර්තා සඳහන් කළේ. ඇතැම් උද්ඝෝෂණ මැඩලීම සඳහා පොලීසිය විසින් කඳුළු ගෑස් සහ ජල කදම්බ ප්‍රහාර එල්ල කළා. ඉපැරණි ගස් කපා දමා නවීන සාප්පු සංකීර්ණයක් ඉදිකිරීමට සැළසුම් කර ඇති ඉස්තාන්බුල් නුවර ගෙසී උද්‍යානය අසල පිහිටි  ටක්සිම් චතුරශ්‍රයට දහස් ගණන් ජනයා එක්රැස්වී සිටි අතර අන්කාරා අගනුවරද විරෝධතා පැවති බව සඳහන්. ගැටුම් ඇතිකළ විරෝධතාකරුවන් 939 දෙනෙකු අත්අඩංගුවට ගත් බව තුර්කි අභ්‍යන්තර කටයුතු අමාත්‍යාංශය ප්‍රකාශ කළා. අගමැති රෙසෙප් එර්ඩෝගන් කියා සිටියේ විරෝධතා නොතකා නගරය නවීකරණය කිරීමේ කටයුතු අඛණ්ඩව සිදුකරන බවයි. විරෝධතාවන්ට එරෙහිව දැඩි බලයක් යෙදවීමෙන් පොලීසිය සිදුකර ඇත්තේ අත්වැරැද්දක්. එහෙත් ඉස්තාන්බුල් - ටක්සිම් චතුරශ්‍රය අන්තවාදීන්ගේ තෝතැන්නක් කිරීමට ඉඩ නොදෙන බවයි තුර්කි අගමැතිවරයා අවධාරණය කළේ.",
       "URL": "https://www.hirunews.lk/60124/තුර්කිය-පුරා-විරෝධතා-රැල්ලක්",
       "Category": "International News",
       "Parent URL": "https://www.hirunews.lk/international-news.php?pageID=835"
}