{
       "Source": "hirunews",
       "Timestamp": "Tuesday, 21 March 2017 - 15:40",
       "Headline": "කාසි ආහාරයට ගත් කැස්බෑවා මියයයි (ඡායාරූප)",
       "News Content": "කාසි ආහාරයට ගැනීම හේතුවෙන් ලෝකයම පුදුමයට පත් කල තායිලන්ත කැස්බෑවා මරණයට පත්වී තිබෙනවා.\nඒ එම සත්වයා ආහාරයට ගත් කාසි ඉවත් කිරීමට සිදු කල ශල්‍යකර්මයකින් අනතුරුවයි.\nවිදෙස් වාර්තා සඳහන් කලේ මෙම කැස්බෑවාගේ උදරයේ කාසි දහසකට වැඩි ප්‍රමාණයක් තිබු බවයි.\nවසර 25 ක් පමණ වයසැති කැස්බෑවාට පසුගිය ඉරිදා සිදුකල ශල්‍යකර්මයකින් අනතුරුව කෝමා තත්වයෙන් පසුවු බව සඳහන්.\nඑම ශල්‍යකර්ම සිදුකර තිබුනේ සත්වයාගේ බඩවැල්වල ඇතිවු ආසාදන තත්වයකට ප්‍රතිකාර වශයෙනුයි.\nඔස්මින් නම් මෙම කැස්බෑවා \"කුඩා බැංකුව\" යන ආදර නාමයකින් ද හඳුන්වා තිබෙනවා.\nබැංකොක් නුවර චොන්බුරි ප්‍රදේශයේ උද්‍යානයක පොකුණක ජීවත්වු කැස්බෑවා උද්‍යානයට පැමිණෙන පිරිස් විසින් පොකුණට දමන කාසි ආහාරයට ගැනීමට පුරුදුවී තිබු බවයි විදෙස් පුවත් සේවා පෙන්වා දෙන්නේ.\nඋද්‍යානයට පැමිණෙන පිරිස් එම පොකුණට කාසි විසි කිරීමේ අරමුණ වී ඇත්තේ තමන්ට යහපත් අනාගතයක් ප්‍රාර්ථනා කරමිනුයි.\nශල්‍යකර්මයකින් ඉවත්කල එම කාසි තොගයේ බර කිලේ 5 කට අධිකයි.\nඒවා ඉවත් කිරීම වෙනුවෙන් තායිලන්ත පශූ වෛද්‍යවරුන් පැය 7 ක පමණ ශල්‍යකර්මයක් ද සිදුකර තිබුනා.\nකෙසේවෙතත් එම සැත්කමෙන් අනතුරුව ඇතිවු කෝමා තත්වයකින් සිටි කැස්බෑවා අද මරණයට පත්ව ඇති බවයි විදෙස් පුවත් සේවාවල දැක්වෙන්නේ.",
       "URL": "https://www.hirunews.lk/157382/කාසි-ආහාරයට-ගත්-කැස්බෑවා-මියයයි-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=503"
}