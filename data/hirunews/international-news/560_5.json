{
       "Source": "hirunews",
       "Timestamp": "Sunday, 13 November 2016 - 11:17",
       "Headline": "ජනාධිපති ඔබාමාගෙන් හිලරි ක්ලින්ටන්ට සමාවක් ලැබෙන ලකුණු",
       "News Content": "ඇමරිකානු ජනාධිපති බැරැක් ඔබාමා සිය රාජ්‍ය පාලනයේ අවසන් තීරණයක් ලෙස ඩිමොක්‍රටික් පක්ෂ අපේක්ෂිකා හිලරි ක්ලින්ටන්ට සමාවක් ලබාදෙනු ඇතැයි ඇමරිකානු මාධ්‍ය වාර්තා කළා.\nමෙවර ජනාධිපතිවරණයෙන් ජයගත් රිපබ්ලිකන් අපේක්ෂක ඩොනල්ඩ් ට්‍රම්ප් කියා සිටියේ හිලරි ක්ලින්ටන්ගේ ඊමේල් සිද්ධිය පිළිබඳව පරීක්ෂා කිරීම සඳහා විශේෂ නීතිපති නිලධාරියෙකු පත් කරන බවයි.\nඑෆ්.බී.අයි. ඔත්තු සේවාවට වැරදි තොරතුරු සැපයීම සහ ක්ලින්ටන් පදනමේ මූල්‍ය දුෂණ පිළිබඳවද හිලරි ක්ලින්ටන්ට චෝදනා එල්ලවනවා.\nමේ නිසා ජනාධිපති බැරැක් ඔබාමා සිය තනතුරෙන් නික්ම යාමට පෙර හිලරි ක්ලින්ටන් සිරගතකිරීම වැළැක්වීම සඳහා ජනාධිපති සමාවක් ලබාදෙනු ඇතැයි අපේක්ෂිතයි.\nමේ අතර හිලරි ක්ලින්ටන් සිය පරාජයේ වගකීම ඇමරිකානු එෆ්.බී.අයි. ඔත්තු සේවාවේ ප්‍රධානියාට පවරා තිබෙනවා.\nඇමරිකානු රාජ්‍ය ලේකම්වරිය ලෙස සිටි සමයේ පෞද්ගලික ඊමේල් ලිපිනයක් භාවිත කරමින් ඇය සිදුකළ සංවාද පිළිබඳ නව පරීක්ෂණයක් පවත්වන බව එෆ්.බී.අයි. ප්‍රධානී ජේම්ස් කොමේ ප්‍රකාශ කළේ ප්‍රචාරක ව්‍යාපාරයේ උණුසුම් අදියරකදියි.\nඑය තමාගේ පරාජයට ප්‍රධාන හේතුවක් ලෙස හිලරි ක්ලින්ටන් සිය පක්ෂයේ අනුග්‍රහකයන් පිරිසකට පවසා ඇත්තේ දුරකථනයෙන්.\nකෙසේ නමුත් එම දුරකථන සංවාදය මාධ්‍ය වෙත හෙළිදරව් වී තිබෙනවා.\nමේ අතර  විකිලීක්ස් නවතම හෙළිදරව්ව මගින් අනාවරණ කර ඇත්තේ සිරියානු යුද්ධය නිර්මාණය කිරීම සඳහා හිටපු එක්සත් ජනපද රාජ්‍ය ලේකම්වරිය වන හිලරි ක්ලින්ටන් මැදිහත්වී ඇති බවයි.\nඊශ්‍රායලයේ ආරක්ෂාව තහවුරු කිරීම සඳහා හොඳම පියවර ජනාධිපති බෂාර් අල් අසාද්ගේ රජය පෙරළා දැමීමෙන් බවට හිලරි ක්ලින්ටන් යැවූ ඊමේල් පණිවුඩයයි විකිලීක්ස් අනාවරණ කර ඇත්තේ.\nඉරානය න්‍යෂ්ටික බලවතෙකු ලෙස ශක්තිමත් වීම වළක්වාලීම සඳහා ඉරානයේ සමීප හිතවතා වන සිරියාව දුර්වලකළ යුතු බව හිලරි ක්ලින්ටන් ප්‍රකාශ කර තිබෙනවා.",
       "URL": "https://www.hirunews.lk/147448/ජනාධිපති-ඔබාමාගෙන්-හිලරි-ක්ලින්ටන්ට-සමාවක්-ලැබෙන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=560"
}