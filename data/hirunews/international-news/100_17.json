{
       "Source": "hirunews",
       "Timestamp": "Friday, 13 August 2021 - 18:37",
       "Headline": "කාබුල් නගරයෙන්  බටහිර තානාපති කණ්ඩායම් ඉවත් වෙයි",
       "News Content": "ඇෆ්ගනිස්ථානයේ කාබුල් අගනුවර රැඳී සිටින බටහිර තානාපති කණ්ඩායම් ඉවත් කරගැනීම සඳහා හමුදා කණ්ඩායම් යෙදවීමට ඇති හැකියාව සම්බන්ධයෙන් කාබුල් අගනුවර තානාපති සේවාවන් පවත්වාගෙන යන බටහිර රටවල් සලකා බලමින් සිටින බව වාර්තා වනවා.\nමේ වන විට ඇෆ්ගනිස්තානයේ බලය පතුරවමින් සිටින තලේබාන් අන්තවාදී  ත්‍රස්ත කණ්ඩායම් එරට ප්‍රාන්ත 18 ක සම්පූර්ණ පාලනය ඔවුන් යටතට ගෙන තිබෙනවා.\nඇෆ්ගනිස්ථානයේ දෙවැනි විශාලතම නගරය වන කන්දහාර් නගරයේේ පාලනය ද මේ වන විට පවතින්නේ අන්තවාදී කණ්ඩායම් අතේයි.\nඇෆ්ගනිස්තානයට උපායමාර්ගික අතින් අතිශය වැදගත් වන කන්දහාර් නගරය අන්තවාදී තලෙබාන් කණ්ඩායම් අතට පත්වීමත් සමග එහි වාසය කරන 270000ට අධික සාමාන්‍ය ජනයා නගරයෙන් පිටතට පළා යමින් සිටින බවයි වාර්තා වන්නේ.\nඇෆ්ගනිස්ථානය තුළ මේ වන විට බලය පතුරවන අන්තවාදී ත්‍රස්ත කණ්ඩායම් කන්දහාර් නගරයට අමතරව හෙරට් සහ ලෂ්කාර්ගා යන නගරවල පාලන බලය ද මේ වන විට ඔවුන් අතට ගෙන අවසන්.\nමේ වන විටත් ඇමරිකානු සහ බ්‍රිතාන්‍ය රාජ්‍යයන් ඔවුන්ගේ තානාපති කණ්ඩායම් කාබුල් නගරයෙන් ඉවත් කර ගැනීම සඳහා හමුදා කණ්ඩායම් යොදවා අවසන් බවයි වාර්තා වන්නේ.",
       "URL": "https://www.hirunews.lk/279623/කාබුල්-නගරයෙන්-බටහිර-තානාපති-කණ්ඩායම්-ඉවත්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=100"
}