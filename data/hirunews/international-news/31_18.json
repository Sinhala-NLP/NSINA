{
       "Source": "hirunews",
       "Timestamp": "Tuesday, 20 September 2022 - 9:08",
       "Headline": "නන්මඩොල් සුළි කුණාටුවෙන් ජපානයට දැඩි බලපෑම්",
       "News Content": "ජපානයට බල පෑ නන්මඩොල් සුළි කුණාටුව හේතුවෙන් මිලියන 9කට අධික පිරිසකට ආරක්ෂිත ස්ථාන වෙත ගමන් කරන ලෙස දැනුම් දී තිබෙනවා.\nමෙම ප්‍රබල සුළි කුණාටුවේ කියුෂු දිවයිනට මේ වන විට බලපා ඇති අතර, හොන්ෂු දිවයිනට හෙට දිනයේ කඩා වදිනු ඇති බවට යි කාලගුණ විද්‍යා බලධාරීන් අනතුරු අඟවා ඇත්තේ.\nකියුෂු දිවයිනේ නිවාස තුන්ලක්ෂ පනස් දහසකට විදුලිය විසන්ධි වී තිබුණා.\nඋමං දුම්රිය, මගී යාත්‍රා සහ සියයකට අධික ගුවන් ගමන් ප්‍රමාණයක් මේ වන විටත් අවලංගු කර ඇති බවයි විදෙස් මාධ්‍ය වාර්තා කළේ.\nනන්මඩොල් සුළි කුණාටුව හේතුවෙන් ගත වූ පැය විසි හතර තුළ මිලිමීටර 400ක වර්ෂාවක් පතිත වී ඇති අතර, පැයට කිලෝමීටර 234ක වේගයෙන් සුළං හමා ගොස් තිබුණා.\nටෝකියෝ අගනුවරට ද දැඩි වර්ෂාපතනයෙන් බලපෑම් එල්ල වී ඇති අතර, උමං දුම්රිය ධාවනය ද අත්හිටුවා තිබෙනවා.\nපස් වැනි ගණයට අයත් මෙම සුළි කුණාටුව හේතුවෙන් මේ දක්වා දෙදෙනෙකු මියගොස් 90 දෙනෙකු තුවාල ලබා ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/315852/නන්මඩොල්-සුළි-කුණාටුවෙන්-ජපානයට-දැඩි-බලපෑම්",
       "Category": "International News",
       "Parent URL": "https://www.hirunews.lk/international-news.php?pageID=31"
}