{
       "Source": "hirunews",
       "Timestamp": "Tuesday, 21 June 2022 - 21:18",
       "Headline": "‘අග්නිපත්’ විරෝධතා ඉන්දියාව අකර්මණ්‍ය කරයි - දුම්රිය සේවා 600ක් අවලංගුයි",
       "News Content": "‘අග්නිපත්’ යෝජනා ක්‍රමයට එරෙහි ප්‍රචණ්ඩ විරෝධතා හේතුවෙන් අද ඉන්දියාවේ දුම්රිය 600කට ආසන්න සංඛ්‍යාවක් අවලංගු කර තිබෙනවා.\nඉන්දියාව පුරා සෑම දුම්රිය ස්ථානයක ම පාහේ දැඩි ආරක්ෂාවක් යොදවා ඇත්තේ, පසුගිය සතියේ සිට ඇරඹුණු ‘අග්නිපත්’ යෝජනා ක්‍රමයට එරෙහි ප්‍රචණ්ඩ විරෝධතා හේතුවෙන්.\nඉන්දීය සන්නද්ධ හමුදාවන් සඳහා බඳවා ගැනීමේ නව යෝජනා ක්‍රමය වන \"අග්නිපත්\" පටිපාටියට විරෝධය දැක්වීම සඳහා 2022 ජූනි 20 වැනි සඳුදා දින රාන්චි හි දී කැඳවනු ලැබූ භාරත් බන්ද් විරෝධතාව ඉනික්බිති රට පුපුරා පැතිර ගියා.\nඒ සම්බන්ධයෙන් පැවති අඛණ්ඩ විරෝධතා හමුවේ රට පුරා අවම වශයෙන් දුම්රිය 595ක් දිවා කාලයේ දී අවලංගු කර තිබෙනවා.\nමේ අතරට තැපැල් ශීඝ්‍රගාමී දුම්රිය 208ක් සහ මඟී දුම්රිය 379ක් ඇතුළත් බව ANI ප්‍රවෘත්ති ඒජන්සිය වාර්තා කළා.\nතව ද පවතින උද්ඝෝෂණය හේතුවෙන් තැපැල් ශීඝ්‍රගාමී දුම්රිය හතරක් සහ මඟී දුම්රිය හයක් අර්ධ වශයෙන් අවලංගු කර තිබෙනවා.\nඇතැම් විනාශකාරීන් බිහාර්හි දුම්රියවලට ගිනි තැබූ අතර, දුම්රිය දේපළවලට ද හානි කළා.\nමේ සම්බන්ධයෙන් මේ වන විටත් සිය ගණනක් පොලිස් අත්අඩංගුවට ගෙන තිබෙනවා.\nමේ අතර භාරත් බන්ද් විරෝධතා හේතුවෙන් රට පුරා ආරක්ෂක විධිවිධාන ද තර කර තිබෙනවා.\nනීතිය හා සාමය පවත්වා ගැනීම සඳහා නැගෙනහිර ප්‍රාන්තය පුරා 5,000කට අධික අතිරේක භට පිරිස් යොදවා ඇති අතර, ජාර්කන්ඩ් හි සියලු ම පාසල් වසා තබන ලෙසත් නියෝග ක‍ර තිබෙනවා.\nමීට අමතර ව හර්යානාහි, ජජ්ජර් සහ මහේන්ද්‍රගාර්හි පරිපාලනය සියලු ම පුහුණු මධ්‍යස්ථාන වසා තබන ලෙස නියෝග කර තිබෙනවා.\nපන්ජාබ්, උත්තර් ප්‍රදේශ් සහ තෙලන්ගානා ප්‍රාන්තවල පවා එවැනි ම තත්ත්වයන් පැවතුණු අතර නීතිය හා සාමය ආරක්ෂා කිරීම සඳහා මාර්ගවල ආරක්ෂක හමුදා විශාල සංඛ්‍යාවක් දක්නට ලැබුණා.\nවිරෝධතා ආරම්භයේ දී ම බිහාර්, උත්තර් ප්‍රදේශ් සහ තෙලන්ගානා ප්‍රාන්තවල දුම්රිය කිහිපයකට සහ ඒවායේ මැදිරිවලට ගිනි තබා තිබූ අතර විරෝධතාවයේ නිරත සන්නද්ධ හමුදා අපේක්ෂකයින් විසින් දුම්රිය ස්ථානාධිපති කාර්යාල කොල්ල කා නවතා තිබූ පොලිස් වාහන ද ගිනි තබා විනාශ කළා.\nතෙලන්ගානා ප්‍රාන්තයේ සෙකන්දරාබාද් හි පැවති එවැනි එක් විරෝධතාවක් අතරතුර පොලිසිය සිදු කළ වෙඩි තැබීමකින් එක් පුද්ගලයෙක් මිය ගියා.\nආරක්ෂක අමාත්‍ය රාජ්නාත් සිං ඉන්දීය යුද, නාවික සහ ගුවන් හමුදා ප්‍රධානීන් තිදෙනා සමඟ එක්ව ජූනි 14 වන දින මෙම ‘අග්නිපත්’ බඳවා ගැනීමේ යෝජනා ක්‍රමය දියත් කිරීමට කටයුතු කළා.\nමෙම බඳවා ගැනීමේ යෝජනා ක්‍රමයට රටපුරා දියත් වූ උද්ඝෝෂණ හා විපක්ෂ නායකයින්ගේ තියුණු විවේචන හමුවේ වුව ද BJP ප්‍රමුඛ ආරක්ෂක බලධාරීන් මෙම යෝජනා ක්‍රමය අවලංගු කිරීම ප්‍රතික්ෂේප කර තිබෙනවා.",
       "URL": "https://www.hirunews.lk/307823/අග්නිපත්-විරෝධතා-ඉන්දියාව-අකර්මණ්‍ය-කරයි-දුම්රිය-සේවා-600ක්-අවලංගුයි",
       "Category": "International News",
       "Parent URL": "https://www.hirunews.lk/international-news.php?pageID=43"
}