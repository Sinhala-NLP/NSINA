{
       "Source": "hirunews",
       "Timestamp": "Saturday, 12 October 2019 - 10:04",
       "Headline": "වෙළඳ යුද්ධය අවසන් කිරීමට ඇමරිකානු - චීන එකඟතාවක්",
       "News Content": "මාස 15කට අධික කාලයක් පවතින ඇමරිකානු - චීන වෙළඳ යුද්ධය අවසන් කිරීමේ මූලික එකඟතාවකට දෙපාර්ශවය එළඹ ඇති බව විදෙස් වාර්තා සඳහන් කළා.\nමෙම පාර්ශවීය එකඟතාව ඇති වූයේ වොෂින්ටනයේදී චීන නියෝජිතයන් සහ ට්‍රම්ප් පරිපාලනයේ නියෝජිතයන් අතර පැවති සාකච්ඡාවකින් අනතුරුවයි.\nඒ අනුව චීනයෙන් ආනයනය කරන භාණ්ඩ සඳහා මේ මාසයේදී පැනවීමට තිබූ නව බදු කල් දැමීමට ද ජනපති ට්‍රම්ප් තීරණය කර තිබෙනවා.\nඇමරිකාව සහ චීනය අතර ඇති වී තිබෙන මූලික එකඟතාව මගින් කෘෂිකර්මාන්තය, විනිමය සහ බුද්ධිමය දේපළ ආරක්ෂා කිරීමේ ඇතැම් ක්‍රියාමාර්ග ආවරණය කෙරෙනවා.\nලොව ප්‍රබලතම ආර්ථිකයන් දෙක වන ඇමරිකා එක්සත් ජනපදය සහ චීනය අතර වෙළඳ යුද්ධය ලොව පුරා මූල්‍ය වෙළඳපොළ බිද වැටීමට මෙන්ම ගෝලීය ආර්ථික වර්ධනය මන්දගාමී වීමට හේතු වූ කරුණක්.",
       "URL": "https://www.hirunews.lk/226086/වෙළඳ-යුද්ධය-අවසන්-කිරීමට-ඇමරිකානු-චීන-එකඟතාවක්",
       "Category": "International News",
       "Parent URL": "https://www.hirunews.lk/international-news.php?pageID=232"
}