{
       "Source": "hirunews",
       "Timestamp": "Thursday, 18 July 2013 - 7:58",
       "Headline": "පාකිස්ථාන තලෙයිබාන් නායකයාගෙන් මළාලාට ලිපියක්.",
       "News Content": "ගැහැණු දරුවන්ගේ අධ්‍යාපනය ලැබීමේ අයිතිය වෙනුවෙන් හඬ නැගීම නිසා තලෙයිබාන්වරුන්ගේ වෙඩි පහරට ලක් වූ මලාලා යුසුෆායිට පාකිස්ථාන තලෙයිබාන් නායකයෙකුගෙන් ලිපියක් ලැබී තිබෙනවා. ජ්‍යෙෂ්ඨ තලෙයිබාන් නායකයෙකු වන අද්නන් රෂීඞ් සිය ලිපියෙන් ප්‍රකාශ කර ඇත්තේ මලාලාට වෙඩි තැබීමේ සිද්ධිය තමන් කම්පාවට පත් කරන බවයි. එය සිදු නොවිය යුතු මෙන්ම වැළැක්විය හැකිව තිබූ සිදුවීමක් ලෙසයි ඔහු හඳුන්වා ඇත්තේ. කෙසේ නමුත්, තලෙයිබාන් ප්‍රහාරය ඔහු මෙහිදී හෙළා දැක නැහැ.\nතලෙයිබාන් ප්‍රහාරයෙන් පසු එංගලන්තයේදී ප්‍රතිකාර ලබා සුවය ලැබූ මලාලා පසුගිය සිකුරාදා සිය 16 වන උපන් දිනයේදී ජගත් සංවිධානය ඇමතුවා. එහිදී ඇය කියා සිටියේ තලෙයිබාන්වරුන් ඇතුළු ත්‍රස්තවාදීන් පොත් සහ පෑන් වලට බිය පළ කරන බවයි. එමගින් ඇය ප්‍රකාශ කළේ පෑන් අසිපතක් ලෙස නම් තලෙයිබාන්වරුන් පහරදී ඇත්තේ එම අසිපතට බව අද්නන් රෂීඞ් සිය ලිපියේ සඳහන් කර තිබෙනවා.\nමලාලා තලෙයිබාන්වරුන්ට එරෙහි ප්‍රචාරක ව්‍යාපාරයක නිරත වූ බවට ඔහු මෙහිදී චෝදනා කළා. මලාලා යුසුෆායි ජගත් සංවිධානය අමතා කළ ප්‍රබල කතාවෙන් පාකිස්ථාන තලෙයිබාන්වරුන් දැඩි ලෙස සසල වී ඇති බව මෙම ලිපියෙන් පැහැදිලි වන්නේ යැයි විදෙස් විචාරකයන් පෙන්වා දෙනවා.",
       "URL": "https://www.hirunews.lk/63249/පාකිස්ථාන-තලෙයිබාන්-නායකයාගෙන්-මළාලාට-ලිපියක්",
       "Category": "International News",
       "Parent URL": "https://www.hirunews.lk/international-news.php?pageID=821"
}