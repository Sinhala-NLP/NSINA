{
       "Source": "hirunews",
       "Timestamp": "Monday, 18 July 2016 - 13:14",
       "Headline": "බෙදීම පසෙක ලා එක්සත් වෙමු",
       "News Content": "ඇමරිකාවේ කළු සහ සුදු ජාතික ජනකොටස් අතර උණුසුම් වාතාවරණයක් හට ගෙන තිබියදී සන්සුන් වන්නැයි ජනාධිපති බැරැක් ඔබාමා ඇමරිකානුවන්ගෙන් ඉල්ලීමක් කළා.\nධවල මන්දිරයේ සිට සජීවි ලෙස ජනතාව අමතමින් ඔහු කියා සිටියේ ඇමරිකානුවන් බෙදීම් පසෙකලා එකමුතු විය යුතු බවයි. ලූවිසියානා ප්‍රාන්තයේ බැට්න් රූජ්හිදී කළු ඇමරිකාවෙකු විසින් සුදු ජාතික පොලිස් භටයන් තුන් දෙදෙනෙකු වෙඩි තබා ඝාතනය කිරීමේ සිද්ධියකින් අනතුරුවයි ඔහු මේ බව ප්‍රකාශ කළේ.\nගැවින් ලෝන් නමැති එම කළු ඇමරිකානුවා මැරින් භටයෙකු ලෙස ඇමරිකානු හමුදාවේ පස් වසරක් සේවය කළ අයෙක්.\nකළු ඇමරිකානුවන්ට පොලිසිය සලකන ආකාරය පිළිබදව කිසිසේත්ම සතුටු විය නොහැකි බවයි ඔහු අන්තර්ජාලයට එක් කළ ප්‍රකාශවලින් දැක්වෙන්නේ.\nමෙය පසුගිය කාලය තුළ ඇමරිකාවෙන් වාර්තා වූ එවැනි දෙවැනි වෙඩි තැබීමේ සිද්ධිය වන අතර, මිනසෝටා හිදී කළු ජාතික හමුදා ප්‍රවීණයෙකු විසින් සුදු ජාතික පොලිස් භටයන් පස් දෙනෙකු වෙඩි තබා ඝාතනය කළා.\nමීට සති දෙකකට පෙර කළු ජාතිකයන් දෙදෙනෙකු සුදු ජාතික පොලිස් භටයන්ගේ වෙඩි පහරින් ජීවිතක්ෂයට පත්වීම ඇමරිකාවේ කළු - සුදු උණුසුම ඉහළ නැංවීමට හේතුවුණා.",
       "URL": "https://www.hirunews.lk/138335/බෙදීම-පසෙක-ලා-එක්සත්-වෙමු",
       "Category": "International News",
       "Parent URL": "https://www.hirunews.lk/international-news.php?pageID=611"
}