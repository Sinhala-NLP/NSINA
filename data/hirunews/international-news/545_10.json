{
       "Source": "hirunews",
       "Timestamp": "Saturday, 17 December 2016 - 14:01",
       "Headline": "ඉරාකය පාලනය කළ හැක්කේ සදාම් හුසේන්ට පමණයි - ඇමරිකානු ඔත්තු සේවා පිළිගනී",
       "News Content": "ඉරාකයේ හිටපු නායක සදාම් හුසේන්, ඉරාකය පාලනය කිරීමට සුදුසුම පුද්ගලයා බව ඔහු අත්අඩංගුවට ගත් අවස්ථාවේ ප්‍රශ්න කරනු ලැබූ ඇමරිකානු CIA ඔත්තු සේවා නිලධාරියා පවසනවා.\nජෝන් නික්සන් නමැති මෙම CIA  නිලධාරියා ඉරාක යුද්ධය සම්බන්ධයෙන් ලියූ ග්‍රන්ථයක් මේ මාසයේදී එළිදැක්වීමට නියමිතයි.\n2003 වසරේ දෙසැම්බරයේදී ඇමරිකානු සන්ධානයේ හමුදා,සදාම් හුසේන් අල්ලා ගත් අවස්ථාවේ ඔහුගෙන් ප්‍රශ්න කර ඇත්තේ මොහු විසින්.\nඉරාකය ඇමරිකානුවන් සිතන තරම් පහසුවෙන් පාලනය කළ නොහැකි බවත්, ඔවුන් එහි අසාර්ථක වනු ඇති බවත් සදාම් හුසේන් පැවසී යැයි මෙම ඔත්තු සේවා නිලධාරියා සඳහන් කළා.\nඒ අවස්ථාවේ තමා එය විශ්වාස නොකළ නමුදු එසේ පවසන්නේ කෙසේ දැයි සදාම් හුසේන්ගෙන් විමසා සිටි බවයි දැන් සේවයෙන් විශ්‍රාම ගෙන සිටින මෙම CIA ඔත්තු සේවා නිලධාරියා ප්‍රකාශ කළේ.\nඑහිදී සදාම් හුසේන් පවසා ඇත්තේ බටහිර රටවල් අරාබි බස පමණක් නොව ඔවුන්ගේ ඉතිහාසය සහ වඩා වැදගත් වන අරාබිවරුන්ගේ මනස කියවීමට අපොහොසත් බවයි.\nසදාම් හුසේන් දැඩි පාලකයෙකු වුවත් ඉරාකයේ විවිධ ජාතීන් සහ ගෝත්‍රිකයන් එක්ව තැබීමට සමත් වූ බවයි ඔහු පිළිබඳ වැඩිදුරටත් සටහනක් තැබූ CIA හිටපු ඔත්තු සේවා නිලධාරියා සඳහන් කළේ.",
       "URL": "https://www.hirunews.lk/149924/ඉරාකය-පාලනය-කළ-හැක්කේ-සදාම්-හුසේන්ට-පමණයි-ඇමරිකානු-ඔත්තු-සේවා-පිළිගනී",
       "Category": "International News",
       "Parent URL": "https://www.hirunews.lk/international-news.php?pageID=545"
}