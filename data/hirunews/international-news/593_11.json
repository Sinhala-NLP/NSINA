{
       "Source": "hirunews",
       "Timestamp": "Saturday, 27 August 2016 - 13:17",
       "Headline": "ඉන්දුනීසියාවේ ලැව් ගිනි පැතිරේ",
       "News Content": "ඉන්දුනීසියාවේ වනාන්තර ආශ්‍රිතව පැතිර යන දැවැන්ත ලැව් ගිනි මැඩලීම සඳහා සහාය ලබාදීමට අසල්වැසි මලයාසියාව ඉදිරිපත් වී සිටිනවා.\nමලයාසියානු අග්‍රාමාත්‍ය කාර්යාලය නිවේදනය කළේ ඒ සඳහා බොම්බඩියර් වර්ගයේ ගුවන් යානා දෙකක් ඉන්දුනීසියාවට ලබාදෙන බවයි.\nඑමගින් සෑම තත්ත්පර 12කට වරක් වතුර ලීටර් 6000 බැගින් නිකුත් කළ හැකියි. දකුණු සුමාත්‍රා දිවයිනේ සහ කලිමාන්තාන් ප්‍රදේශයේ නව ලැව්ගිනි පැතිරීමත් සමඟයි මලයාසියාව මෙලෙස සහයට ඉදිරිපත් වී ඇත්තේ.\nකෙසේ නමුත් ඒ සඳහා ඉන්දුනීසියාවේ නිළ ඉල්ලීමක් ඉදිරිපත් විය යුතු බව මලයාසියානු අග්‍රාමාත්‍ය කාර්යාලය සදහන් කළා.\nඉන්දුනීසියාවේ ලැව් ගිනි දුමාරය මලයාසියාව, තායිලන්තය සහ සිංගප්පූරුව දක්වාම පැතිරීමේ අවදානමක් පවතිනවා.\nසිංගප්පූරුව ජාතික පාරිසරික ආයතනය සදහන් කළේ අද දිනයේම එලෙස දුමාර තත්ත්වයක් දැකිය හැකි බවයි.",
       "URL": "https://www.hirunews.lk/141583/ඉන්දුනීසියාවේ-ලැව්-ගිනි-පැතිරේ",
       "Category": "International News",
       "Parent URL": "https://www.hirunews.lk/international-news.php?pageID=593"
}