{
       "Source": "hirunews",
       "Timestamp": "Tuesday, 12 May 2015 - 8:45",
       "Headline": "ජයලලිතා මැයි 17 දිවුරුම් දෙයි",
       "News Content": "දූෂණ චෝදනාවලින් නිදහස ලැබූ ජයලලිතා ජයරාම් ලබන මැයි 17 වන ඉරිදා තමිල්නාඩු මහඇමතිනිය ලෙස යළි දිවුරුම්දීමට නියමිත බව ඉන්දීය මාධ්‍ය වාර්තා කළා. ජයලලිතාගේ ඒ.අයි.ඒ.ඞී.එම්.කේ පක්ෂය ඒ සඳහා සුබ දිනයක් ලෙස එම දිනය තෝරාගෙන ඇති බව සදහන්. එමෙන්ම ප්‍රාන්ත සභාවට කඩිනම් මැතිවරණයක් ප්‍රකාශයට පත් කිරීමට ද ජයලලිතා කටයුතු කරනු ඇති. ඉන්දීය ව්‍යවස්ථාවට අනුව ජයලලිතාට සිය ධුරයේ තවදුරටත් රැදී සිටීමට නම් මාස 6ක් තුළ මැතිවරණයකට මුහුණ දිය යුතුයි.\nදූෂණ චෝදනාවලට වරදකාරිය වී සිර දඬුවම් නියම වීමෙන් පසු ජයලලිතාට වසර 10ක් යන තුරු දේශපාලන කටයුතුවල නිරතවීම ද තහනම් වුණා. එහිදී තමිල්නාඩු මහඇමතිවරයා ලෙස දිවුරුම් දුන්නේ ඇගේ සගයෙකු වන  ඕ. පන්නීර් සෙල්වම්. ඔහු ඊයේ දිනයේදීම ඉල්ලා අස්වීමට සූදානම් වූ නමුදු ජයලලිතා දිවුරුම් දීමේ නව දිනය හේතුවෙන් එය මැයි 16 වන දා සිදුවනු ඇතැයි අපේක්ෂිතයි.\n67 හැවිරිදි ජයලලිතා ජයරාම්ට පසුගිය වසරේදී බැංගලෝර් අධිකරණය මගින් සිර දඬුවම් නියම කළේ දශක දෙකක් පැරණි දූෂණ චෝදනාවලට වරදකාරිය කරමින්. කර්ණාටක මහාධිකරණයේදී එම නඩු තීන්දුව යළි සලකා බැලූණේ තමිල්නාඩුවේ දේශපාලන බලපෑම්වලින් තොරව එය සිදුකිරීමට බව ඉන්දීය මාධ්‍ය වාර්තා කළා. කර්ණාටක අධිකරණය මගින් ජයලලිතා මෙන්ම ඇගේ සමීපතම තැනැත්තියක වන ශෂිකලා නටරාජන් ද නිදහස් කරනු ලැබුවා.",
       "URL": "https://www.hirunews.lk/109292/ජයලලිතා-මැයි-17-දිවුරුම්-දෙයි",
       "Category": "International News",
       "Parent URL": "https://www.hirunews.lk/international-news.php?pageID=735"
}