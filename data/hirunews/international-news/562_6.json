{
       "Source": "hirunews",
       "Timestamp": "Monday, 07 November 2016 - 19:33",
       "Headline": "ඉන්දියානුවන්ට වීසා වරප්‍රසාද ලබා දිය නොහැකි බව බ්‍රිතාන්‍යය කියයි",
       "News Content": "ඉන්දියාවේ සංචාරයක නිරත වන බ්‍රිතාන්‍ය අගමැතිනී තෙරේසා මේ සහ ඉන්දීය අග්‍රාමාත්‍ය නරේන්ද්‍ර මෝදි අතර සාකච්ඡාවක් නවදිල්ලියේදී අද පැවැත්වුණා.\nඒ, යුරෝපා සංගමයෙන් වෙන් වීමේ තීරණයෙන් පසු බ්‍රිතාන්‍යය විදේශ රටක් සමඟ ඇති කර ගන්නා ප්‍රථම වෙළඳ ගිවිසුම සහතික කිරීමේ අරමුණින්.\n21 වන සියවසේ දැනුම ආර්ථිකය සකස් කිරීම සඳහා බ්‍රිතාන්‍ය සහ ඉන්දියාව අතර සහයෝගීතාව වැදගත් වන බවයි ඉන්දීය අග්‍රාමාත්‍ය නරේන්ද්‍ර මෝදි මෙහිදී සඳහන් කළේ.\nඉන්දියානුවන්ට පහසුවෙන් බ්‍රිතාන්‍යයට පැමිණීම සඳහා වීසා රෙගුලාසි ලිහිල් කරන ලෙස මෙහිදී බ්‍රිතාන්‍ය අගමැතිනිය වෙත ඉල්ලීමක් ඉදිරිපත් වී තිබෙනවා.\nඑහෙත් ඇය සඳහන් කර ඇත්තේ දැනට පවතින ක්‍රමය යටතේ ඉන්දියානුවන්ට බ්‍රිතාන්‍යයට පැමිණීමට විශාල බාධාවක් නොපවතින බවයි.",
       "URL": "https://www.hirunews.lk/147047/ඉන්දියානුවන්ට-වීසා-වරප්‍රසාද-ලබා-දිය-නොහැකි-බව-බ්‍රිතාන්‍යය-කියයි",
       "Category": "International News",
       "Parent URL": "https://www.hirunews.lk/international-news.php?pageID=562"
}