{
       "Source": "hirunews",
       "Timestamp": "Sunday, 14 October 2018 - 7:59",
       "Headline": "සෞදියට දඩුවම් කරන්න ට්‍රම්ප් සූදානම්",
       "News Content": "ඇමරිකාවේ වෙසෙන සෞදි ජාතික මාධ්‍යවේදී ජමාල් කෂෝගි තුර්කියේ සෞදි කොන්සල් කාර්යාලය තුළ ඝාතනය කළ බව තහවුරු වුවහොත් සෞදි අරාබියට දැඩි දඩුවම් පැමිණවීමට සූදානම් බව ඇමරිකානු ජනාධිපති ඩොනල්ඩ් ට්‍රම්ප් පවසනවා.\nපසුගිය ඔක්තෝම්බර් 2 වනදා ඉස්තාන්බුල් නුවර සෞදි කොන්සල් කාර්යාලය වෙත ගිය කෂෝගි නැවත ඉන් පිටතට නොපැමිණි අතර, ඔහුගේ අනාගත තුර්කි බිරිඳ පැමිණිලි කළේ පැය 12ක් ඔහු පමාවීම හේතුවෙන්.\nකෂෝගි කොන්සල් කාර්යාලය වෙත ගොස් ඇත්තේ සිය සෞදි බිරිඳගෙන් වෙන්වීමේ දික්කසාද ලියවිලි ලබාගැනීමටයි.\nඔහු සෞදි අරාබියේ බින් සල්මාන් කුමරු දැඩි ලෙස විවේචනය කළ පුද්ගලයෙක්.\nකෂෝගි සෞදි කොන්සල් කාර්යාලය වෙත ඇතුලූවූ පසු රාජාතන්ත්‍රික වාහන රැසක් එය තුළටත්, ඉන් පිටතටත් ගමන් කරන වීඩියෝ පටයක් තුර්කිය ඊයේ ප්‍රකාශයට පත් කළා.\nජනපති ට්‍රම්ප් කියා සිටියේ සිද්ධිය සම්බන්ධයෙන් තමා දැඩි කනස්සල්ලටත්, කෝපයටත් පත්වූ බවයි.\nකෙසේ නමුත් කෂෝගි ඝාතනය කළ බවට එල්ලවන චෝදනා සෞදි අරාබි රජය ප්‍රතික්ෂේප කළා.\nතුර්කිය ප්‍රකාශ කළේ සිද්ධිය සම්බන්ධයෙන් සිදුකරන පරීක්ෂණවලට සෞදි රජය සහය නොදක්වන බවයි.",
       "URL": "https://www.hirunews.lk/202081/සෞදියට-දඩුවම්-කරන්න-ට්‍රම්ප්-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=325"
}