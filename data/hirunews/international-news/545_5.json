{
       "Source": "hirunews",
       "Timestamp": "Sunday, 18 December 2016 - 8:40",
       "Headline": "වෙනිසියුලාව මුදල් නෝට්ටු මාරු කිරීම කල් දමයි",
       "News Content": "බොලිවර් සියයයේ නෝට්ටු අවලංගු කිරීමට ගෙන තිබූ තීරණය ලබන වසරේ ජනවාරි දෙවනදා දක්වා කල් තැබීමට වෙනිසියුලානු ජනාධිපති නිකලස් මදූරෝ තීරණය කර තිබෙනවා.\nඒ, මුදල් නෝට්ටු මාරු කිරීමේ තීරණය හේතුවෙන් එරට දැවැන්ත ආර්ථික ව්‍යාකූලතාවක් පැන නැගීමත් සමඟයි.\nඒ අනුව සිය තීරණය කල් දැමීම ජනාධිපති මදූරෝ, වෙනිසියුලානු රූපවාහිනිය ඔස්සේ ජාතිය අමතමින් ප්‍රකාශ කළා.\nඑහිදී ඔහු සඳහන් කළේ වෙනිසියුලාව, සිය රට ආර්ථික වශයෙන් කඩාකප්පල් කිරීමේ ජාත්‍යන්තර කුමන්ත්‍රණයකට ගොදුරුවී සිටින බවයි.\nඑහෙත් ජනාධිපති මදූරෝ මුදල් නෝට්ටු අවලංගු කිරීමට ගනු ලැබූ තීරණයත් සමඟ රට තුළ දැඩි විරෝධයක් පැන නැගුණා.\nමුදල් හිඟය හේතුවෙන් කඩ සාප්පු දහස් ගණනක් වසා දැමුණු අතර, ජනතාවට ආහාර පවා මිලදීගැනීම දුෂ්කර වුණා.\nඑමෙන්ම පැරණි මුදල් නෝට්ටු මාරුකරගැනීම සඳහා වෙනිසියුලානු ජාතිකයන් බැංකු අසළ දිගු පෝලිම්වලට එක්ව සිටියා.\nජනාධිපති නිකලස් මදූරෝ කියා සිටියේ මුදල් නෝට්ටු අවලංගු කිරීමට තමා තීරණය කළේ රජයට එරෙහි ආර්ථික යුද්ධය ජයගැනීමේ පියවරක් ලෙස බවයි.\nමාෆියා කල්ලි බොලිවර් බිලියන 300 ඉක්මවූ මුදල් නෝට්ටු ගබඩාවල සඟවාගෙන සිටින බවට ඔහු චෝදනාවක් එල්ල කළා.\nමේ නිසා මුදල් නෝට්ටු අවලංගු කිරීමේ තීන්දුව ජනවාරියේ අනිවාර්යයෙන් ක්‍රියාත්මක කරන බවට ඔහු ප්‍රතිඥාවක් ලබාදුන්නා.",
       "URL": "https://www.hirunews.lk/149970/වෙනිසියුලාව-මුදල්-නෝට්ටු-මාරු-කිරීම-කල්-දමයි",
       "Category": "International News",
       "Parent URL": "https://www.hirunews.lk/international-news.php?pageID=545"
}