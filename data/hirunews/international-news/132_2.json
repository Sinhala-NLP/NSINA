{
       "Source": "hirunews",
       "Timestamp": "Saturday, 06 March 2021 - 8:06",
       "Headline": "ප්‍රචන්ඩත්වය සහ අන්තවාදය අවසන් කරන්නැයි පාප්වහන්සේ ඉරාකයේදී ඉල්ලයි",
       "News Content": "සිය ප්‍රථම ඉරාක සංචාරය සඳහා ඊයේ බැග්ඩෑඩ් නුවරට පැමිණි ශුද්ධෝත්තම ප්‍රැන්සිස් පාප්වහන්සේ ප්‍රචන්ඩත්වය සහ අන්තවාදය දුරලන ලෙස විවෘත ඉල්ලීමක් කළා.\nයුද්ධයෙන් පීඩාවට ලක්වූ ඉරාකයට පාප් වහන්සේ ඊයේ පැමිණියේ කිහිපවතාවක්ම එම සංචාරය කල් දැමීමෙන් අනතුරුවයි.\nඑමෙන්ම කොරෝනා වෛරස් ගෝලීය වසංගතය ආරම්භවීමෙන් පසු පාප් වහන්සේ යෙදෙන ප්‍රථම විදෙස් සංචාරයද මෙයයි.\nඉරාකයේ ක්‍ෂීණ වෙමින් පවතින ක්‍රිස්තියානි ප්‍රජාවට පූර්ණ අයිතිවාසිකම් සහිත පුරවැසියන් ලෙස නිදහස සහ වගකීම් හිමිවිය යුතු බවද පාප්වහන්සේ එහිදී ප්‍රකාශ කළා.\nපාප්වහන්සේගේ සංචාරය නිමිත්තෙන් ඉරාක ආරක්ෂක හමුදාවල  සාමාජිකයන් දස දහසක් පමණ යොදවා ඇති බව සඳහන්.\nඑමෙන්ම කොරෝනා වසංගතය හේතුවෙන් ඉරාකයේ මේ වනවිට ඇඳිරි නීතියද ක්‍රියාත්මකයි.\nපාප්වහන්සේ ගුවන් තොටුපලේදී පිළිගනු ලැබුවේ ඉරාක අග්‍රාමාත්‍ය මුස්තාෆා අල් හදිමි විසින්.\nරතු පළස මතින් පිළිගැනුනු පාප්වහන්සේ දැකබලාගැනීමට ගුවන් තොටුපලේ සිට වීථි ඔස්සේ ජනතාව පෙළගැසී සිටි බව විදෙස් වාර්තා සඳහන් කළා.\nඉරාක ජනාධිපති බර්හාම් සලී විසින් පිලිගැනීමෙන් අනතුරුව පාප්වහන්සේ ප්‍රකාශ කළේ මානව ශිෂ්ඨාචාරයේ තොටිල්ල වූ ඉරාකයට පැමිණීම ගැන අතිශයින් සතුටට පත්වන බවයි.",
       "URL": "https://www.hirunews.lk/264480/ප්‍රචන්ඩත්වය-සහ-අන්තවාදය-අවසන්-කරන්නැයි-පාප්වහන්සේ-ඉරාකයේදී-ඉල්ලයි",
       "Category": "International News",
       "Parent URL": "https://www.hirunews.lk/international-news.php?pageID=132"
}