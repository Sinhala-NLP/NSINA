{
       "Source": "hirunews",
       "Timestamp": "Sunday, 26 June 2016 - 11:12",
       "Headline": "තවත් ජනමත විචාරණයක් පවත්වන ලෙස ඉල්ලා බ්‍රිතාන්‍ය වාසීන්ගෙන් පෙත්සමක්",
       "News Content": "යුරෝපා සංගමයෙන් වෙන්වීමට බ්‍රිතාන්‍ය වාසීන් ජනමත විචාරණයකදී කැමැත්ත ප්‍රකාශ කිරීමෙන් පසු එය තීරණය කිරීම සදහා තවත් ජනමත විචාරණයක් පවත්වන්නැයි ඉල්ලා මහජන පෙත්සමක් ඉදිරිපත් කෙරෙනවා.\nඒ සදහා මේ වනවිට විසිපන් ලක්ෂයක් බ්‍රිතාන්‍ය ජාතිකයන්  අත්සන් තබා ඇතැයි සදහන්.\nපසුගිය බ්‍රහස්පතින්දා පැවති ජනමත විචාරණයේදී බ්‍රිතාන්‍ය ඡන්ද දායකයන් සියයට 52 ක් යුරෝපා සංගමයෙන් වෙන් වීමට කැමැත්ත පළ කළ අතර, එක්ව සිටිය යුතු බවට ඡන්දය ප්‍රකාශ කළේ සියයට 48 ක් පමණයි.\nඑහෙත් ලන්ඩනයේ, ස්කොට්ලන්තයේ සහ උතුරු අයර්ලන්තයේ බහුතරයක් ඡන්දය ප්‍රකාශ කළේ යුරෝපා සංගමය සමග එක්ව සිටීමටයි.\nමේ නිසා, යුරෝපා සංගමයෙන් වෙන්වීම පිළිබද තවත් ජනමත විචාරණයක් පවත්වන ලෙසයි බ්‍රිතාන්‍ය පාර්ලිමේන්තුවට ඉදිරිපත් වී ඇති නව පෙත්සමෙන් ඉල්ලා ඇත්තේ.\nකෙසේ නමුත්, අග්‍රාමාත්‍ය ඬේවිඩ් කැමරන් මීට පෙර ප්‍රකාශ කළේ මේ සම්බන්ධයෙන් දෙවන ජනමත විචාරණයක් නොපවත්වන බවයි.",
       "URL": "https://www.hirunews.lk/136469/තවත්-ජනමත-විචාරණයක්-පවත්වන-ලෙස-ඉල්ලා-බ්‍රිතාන්‍ය-වාසීන්ගෙන්-පෙත්සමක්",
       "Category": "International News",
       "Parent URL": "https://www.hirunews.lk/international-news.php?pageID=619"
}