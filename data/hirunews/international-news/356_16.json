{
       "Source": "hirunews",
       "Timestamp": "Tuesday, 26 June 2018 - 12:07",
       "Headline": "දුම්රිය මාර්ග යා කිරීම ගැන උතුරු - දකුණු කොරියානුවන් සාකච්ඡා",
       "News Content": "උතුරු සහ දකුණු කොරියානු රාජ්‍යයන්හි දුම්රිය මාර්ග දේශසීමාව හරහා යා කිරීම පිළිබදව දෙරටේ නියෝජිතයන් අතර සාකච්ඡාවක් පැන්මුන්ජොම් නගරයේදී අද පැවැත්වෙනවා.\nයුද්ධයෙන් බෙදුණු කොරියානු අර්ධද්වීපය භෞතික වශයෙන් එක්කිරීම සඳහා මෙම පියවර වැදගත් වන බවයි දෙරටේම අදහස වී ඇත්තේ.\nදෙරටේ දුම්රිය මාර්ග යා කිරීම පිළිබදව මීට දස වසරකට පෙර ද සාකච්ඡාවක් පැවති අතර එහිදී ප්‍රගතියක් අත්වූයේ නැහැ.\nකොරියානු යුද්ධයට පෙර 20 වන සියවසේ මුල භාගයේදී දකුණු කොරියාවේ සෝල් නුවර සිට උතුරු කොරියාවේ පියොංයැං නුවර දක්වා දුම්රිය මාර්ගයක් ජපාන අධිරාජ්‍ය පාලනය මගින් ඉදිකර තිබුණා.\nඑම මාර්ගය නවීකරණය කර උතුරු කොරියාවට සෝල් නුවර හරහා චීනය, රුසියාව සහ යුරෝපය දක්වා පිවිසිය හැකි වනු ඇති බවයි විචාරකයන් පෙන්වා දෙන්නේ.",
       "URL": "https://www.hirunews.lk/193928/දුම්රිය-මාර්ග-යා-කිරීම-ගැන-උතුරු-දකුණු-කොරියානුවන්-සාකච්ඡා",
       "Category": "International News",
       "Parent URL": "https://www.hirunews.lk/international-news.php?pageID=356"
}