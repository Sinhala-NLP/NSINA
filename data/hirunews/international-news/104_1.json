{
       "Source": "hirunews",
       "Timestamp": "Monday, 26 July 2021 - 8:06",
       "Headline": "තලේබාන්වරුන්ට එරෙහි අමෙරිකානු ගුවන් ප්‍රහාර අඛණ්ඩව",
       "News Content": "ගම් දනව් නගර අත්පත් කරගනිමින් ඉදිරියට ඇදෙන තලේබාන් සන්නද්ධ කණ්ඩායම් වැළැක්වීම සඳහා සටන් වැද සිටින ඇෆ්ගන් හමුදාවලට සහය වෙමින් සිය ගුවන් ප්‍රහාර තවදුරටත් ක්‍රියාත්මක කරන බව අමෙරිකාව පවසනවා.\nගැටුම් උත්සන්නවද්දී ඇෆ්ගන් රජය මාසයකට බල පවත්වන පරිදි රට පුරා ඇඳිරි නීතිය පැනවූ අතර, දකුණු දිග කන්දහාරයේ දරුණු ගැටුම් පවතින බවයි වාර්තා වන්නේ.\nතලේබාන් සන්නද්ධ කණ්ඩායම් සහ ඇෆ්ගන් රජයේ හමුදා අතර ගැටුම් වර්ධනය වූයේ අමෙරිකානු හමුදා ඇෆ්ගනිස්ථානයෙන් ඉවත් කර ගැනීමත් සමඟයි.\nඅගෝස්තු 31 වැනිදා වනවිට සියලුම අමෙරිකානු හමුදා එරටින් නික්මීමට නියමිත අතර, ඉන් පසු ගුවන් ප්‍රහාර පිළිබඳවද පවතින්නේ අවිනිශ්චිත බවක්.\nඉස්ලාමීය මූලධර්මවාදී තලේබාන්වරුන් මීට විසි වසරකට පෙර ක්‍රියාත්මක වූ අමෙරිකානු ආක්‍රමණය මගින් බලයෙන් පහ කෙරුණා.\nකෙසේ නමුත්, ඔවුන් දැන් නැවතත් ප්‍රධාන සැපයුම් මාර්ග සහ දේශසීමා මුරපොල අත්පත් කරගනිමින් ඉදිරියට පැමිණෙමින් සිටිනවා.",
       "URL": "https://www.hirunews.lk/278019/තලේබාන්වරුන්ට-එරෙහි-අමෙරිකානු-ගුවන්-ප්‍රහාර-අඛණ්ඩව",
       "Category": "International News",
       "Parent URL": "https://www.hirunews.lk/international-news.php?pageID=104"
}