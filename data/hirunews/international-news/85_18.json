{
       "Source": "hirunews",
       "Timestamp": "Saturday, 23 October 2021 - 10:35",
       "Headline": "බොලිවුඩ් නිළි අනන්‍යා පාන්ඩේගෙන් ඉන්දීය මත්ද්‍රව්‍ය නිවාරණ කාර්යාංශය ප්‍රශ්න කරයි",
       "News Content": "ජනප්‍රිය බොලිවුඩ් නිළි අනන්‍යා පාන්ඩේගෙන් ඉන්දීය මත්ද්‍රව්‍ය නිවාරණ කාර්යාංශය ප්‍රශ්නකර ඇති බව එරට මාධ්‍ය වාර්තා කරනවා.\nවිදෙස් මාධ්‍ය වැඩි දුරටත් සඳහන් කළේ මත්ද්‍රව්‍ය චෝදනා සම්බන්ධයෙන් බොලිවුඩ් නළු ෂාරුක් ඛාන්ගේ පුත්‍රයා වන ආර්යන් ඛාන්ව අත්අඩංගුවට ගෙන දින කිහිපයකට පසු ඇයගෙන් මෙම ප්‍රශ්න කිරීම සිදුකර ඇති බවයි.\nකෙසේ වෙතත් අනන්‍යාගේ සිදුකළ ප්‍රශ්න කිරීම් සහ ආර්යන් ඛාන්ව අත්අඩංගුවට ගැනීම අතර සම්බන්ධතාවයක් තියනවාද නැද්ද යන්න සම්බන්ධයෙන් එම කාර්යංශය තවමත් නිශ්චිත ප්‍රකාශයක් සිදුකර නැහැ.\nපිට පිට දෙවැනි දිනටත් තමන් මෙලෙස ප්‍රශ්න කිරීමට කැඳවීම සම්බන්ධයෙන් අනන්‍යා පාන්ඩේ ද කිසිදු ප්‍රකාශයක් සිදුකර නොමැතිවීම විශේෂත්වයක්.\nමුම්බායි හි නෞකාවක පැවති සාදයකට සහභාගී වෙමින් සිටිය දී බොලිවුඩ් නළු ෂාරුක් ඛාන්ගේ පුත්‍රයා වන ආර්යන් ඛාන් ඇතුළු පිරිසක් ඉන්දීය මත්ද්‍රව්‍ය නිවාරණ කාර්යංශය විසින් පසුගියදා අත්අඩංගුවට ගත අතර මේ වනවිට  ආර්යන් ඛාන් පසුවන්නේ රක්ෂිත බන්ධනාගාර ගතවයි.\nකෙසේ වෙතත් ඔහුට ඇප ලබාදීමට අධිකරණය විසින් කිහිපවරක් ප්‍රතික්ෂේප කළ අතර පසුගිය දා ඔහුව බැලීම සඳහා ෂාරුක් ඛාන් රක්ෂිත බන්ධනගාරයට පැමිණියා.",
       "URL": "https://www.hirunews.lk/285818/බොලිවුඩ්-නිළි-අනන්‍යා-පාන්ඩේගෙන්-ඉන්දීය-මත්ද්‍රව්‍ය-නිවාරණ-කාර්යාංශය-ප්‍රශ්න-කරයි",
       "Category": "International News",
       "Parent URL": "https://www.hirunews.lk/international-news.php?pageID=85"
}