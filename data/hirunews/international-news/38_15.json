{
       "Source": "hirunews",
       "Timestamp": "Saturday, 23 July 2022 - 13:41",
       "Headline": "මහනුවර ඇසළ පෙරහර ඇරඹීමට කටයුතු සූදානම්",
       "News Content": "පාසල් අධ්‍යයන කටයුතුවලට බාධාවක් නොවන ආකාරයෙන් මෙවර මහනුවර වාර්ෂික ඇසල පෙරහර මංගල්‍යය පැවැත්වෙන බව මහනුවර දිස්ත්‍රික් ලේකම් චන්දන තෙන්නකෝන් ප්‍රකාශ කළා.\nමීට පෙර වසරවලදී පෙරහර සමයේ පාසල් නිවාඩුව ක්‍රියාත්මක වූ නමුත් වසර කිහිපයක් පාසල් අධ්‍යාපන කටයුතු සිදුකිරීම අභියෝගාත්මක වූ නිසා මෙවර පෙරහර මංගල්‍යය හේතුවෙන් පාසල් වසා නොතබන බවයි දිස්ත්‍රික් ලේකම්වරයා පෙන්වා දුන්නේ.\nපසුගිය වසරවලදී ආරක්ෂක අංශ සහ නර්තන කණ්ඩයම් සඳහා නවාතැන් පහසුකම් ලබාදීමට මහනුවර හා ඒ අවට පාසල් යොදා ගනු ලැබුවා.\nකෙසේ නමුත් මෙවර, ආරක්ෂක අංශ හා නර්තන කණ්ඩායම් සඳහා නවාතැන් පහසුකම් සම්පාදනයේදී පාසල් යොදා ගැනීමට නොහැකි නිසා 5500 කට ආසන්න පිරිසක් සඳහා විකල්ප ස්ථානවල නේවාසික පහසුකම් සැලසීමටයි සිදුව ඇත්තේ.\nපෙරහර කටයුතු සම්බන්ධයෙන් ඊයේ පැවති සාකච්ඡාවකදී දියවඩන නිලමේ ප්‍රදීප් නිලංග දෑලද කියා සිටියේ මෙවර මහනුවර ඇසළ පෙරහර මංගල්‍යය සඳහා මේ වනවිට සියලු කටයුතු සූදානම් වෙමින් පවතින බවයි.\nමහනුවර ශ්‍රී දළදා මාලිගාවේ මෙවර ඇසළ පෙරහර මංගල්‍යය සඳහා කප් සිටුවීම ලබන 29 වනදා සිදුකෙරෙනවා. ඒ අනුව පළමු කුඹල් පෙරහර අගෝස්තු 2 වනදා ආරම්භවීමට නියමිතයි.\nඅගෝස්තු හත්වනදා සිට රන්දෝලි පෙරහර ආරම්භ වන අතර, අවසන් රන්දෝලි මහ පෙරහර අගෝස්තු 11 වනදා රාත්‍රියේ වීදි සංචාරය කිරීමටයි නියමිතව ඇත්තේ.",
       "URL": "https://www.hirunews.lk/310738/මහනුවර-ඇසළ-පෙරහර-ඇරඹීමට-කටයුතු-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=38"
}