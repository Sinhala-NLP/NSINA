{
       "Source": "hirunews",
       "Timestamp": "Saturday, 29 August 2020 - 15:08",
       "Headline": "දේශපාලනයට මැදිහත් විය නොහැකි බව ඇමරිකානු සන්නද්ධ හමුදා ප්‍රධානියා කියයි",
       "News Content": "ලබන නොවැම්බර් 3 වනදා පැවැත්වෙන ඇමරිකානු ජනාධිපතිවරණයේ ප්‍රතිඵල සම්බන්ධයෙන් යම් අවිනිශ්චිතභාවයක් ඇතිවුවහොත්, ඊට මැදිහත්වීම සඳහා ඇමරිකානු හමුදාවලට හැකියාවක් නොමැති බව ඇමරිකානු ඒකාබද්ධ හමුදා මාණ්ඩලික ප්‍රධානී ජනරාල් මාර්ක් මිලේ පවසනවා.\nඑළඹෙන ජනාධිපතිවරණයේදී තැපැල් ඡන්ද සම්බන්ධයෙන් ජනපති ට්‍රම්ප් සැකයෙන් පසුවන අතර, මැතිවරණය දූෂිත විය හැකි බවට ඔහු දැනටමත් ප්‍රකාශ කර අවසන්.\nජනමත විචාරණවලින් දැනට ඩිමොක්‍රටික් අපේක්ෂක ජෝ බයිඩ්න් ඉදිරියෙන් සිටින අතර, කොවිඩ් 19 වසංගතය හේතුවෙන් ඇමරිකානුවන් බහුතරයක් මෙවර තැපැල් ඡන්ද භාවිත කිරීමට අපේක්ෂා කරනවා.\nමේ නිසා මැතිවරණ ප්‍රතිඵලය ජනපති ට්‍රම්ප් පිළිනොගතහොත් අර්බුදකාරි තත්ත්වයක් ඇතිවිය හැකියි.\nකෙසේ නමුත්, ජනරාල් මාර්ක් මිලේ සඳහන් කළේ ඇමරිකානු ව්‍යවස්ථාවෙන් දේශපාලන අර්බුද විසඳීමට හමුදා වෙත කාර්යභාරයක් පවරා නොමැති අතර, එවැනි ගැටලූ ඇමරිකානු අධිකරණය සහ කොංග්‍රස් මණ්ඩලය හරහා විසඳා ගත යුතු බවයි.\nමේ නිසා ව්‍යවස්ථාවට පටහැනිව දේශපාලන කටයුතුවල තීරකයෙකු වීමට සූදානම් නොමැති බව ඇමරිකානු ඒකාබද්ධ හමුදා මාණ්ඩලික ප්‍රධානියා අවධාරණය කළා.",
       "URL": "https://www.hirunews.lk/248917/දේශපාලනයට-මැදිහත්-විය-නොහැකි-බව-ඇමරිකානු-සන්නද්ධ-හමුදා-ප්‍රධානියා-කියයි",
       "Category": "International News",
       "Parent URL": "https://www.hirunews.lk/international-news.php?pageID=167"
}