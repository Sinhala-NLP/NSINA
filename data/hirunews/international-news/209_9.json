{
       "Source": "hirunews",
       "Timestamp": "Monday, 06 January 2020 - 15:34",
       "Headline": "ඉරාන සන්නද්ධ නායකයාගේ අවමඟුලට ටෙහෙරානයේ වීථි, ජනයාගෙන් පිරේ",
       "News Content": "ඉරාකයේ බැග්ඩෑඞ් අගනුවර දී ඇමරිකානු ඩ්‍රෝන ප්‍රහාරයකින් මිය ගිය ඉරාන සන්නද්ධ හමුදා නායක කසෙම් සොලෙයිමානිගේ අවමංගල්‍ය උත්සවය සඳහා දස දහස් සංඛ්‍යාත පිරිස් ඉරානයේ ටෙහෙරාන් නුවර වීථිවලට අද රොක් වුණා.\nජනපති ට්‍රම්ප්ගේ නියෝගයකින් ඝාතනයට ලක්වූ ඉරාන සන්නද්ධ නායකයා වෙනුවෙන් පැවති ආගමික මෙහෙය ඉරාන ආධ්‍යාත්මික නායක අයතුල්ලා කමේනි විසින් මෙහෙය වූ අතර, ඔහු එක් අවස්ථාවක කඳුළු සලන අයුරු රූපවාහිනිය ඔස්සේ දැක ගත හැකි වුණා.\nසොලෙයිමානිගේ මරණය වෙනුවෙන් ප්‍රබල ප්‍රතිචාරයක් දක්වන බවට ඉරානය දැනටමත් ප්‍රකාශ කර ඇති අතර, අවමංගල්‍ය උත්සවයට එක්වූ ඔහුගේ දියණිය සෙයිනාබ් සොලෙයිමානි කියා සිටියේ සිය පියාගේ මරණයෙන් සියල්ල අවසන් බවට ජනපති ට්‍රම්ප් විශ්වාස කරන්නේ නම් එය මුලාවක් බවයි.\n62 හැවිරිදි සොලෙයිමානි මැදපෙරදිග ඉරාන සන්නද්ධ මෙහෙයුම්වල නියමුවා වූ අතර, ඔහුගේ අද පැවැත්වෙන අවමංගල්‍ය උත්සවයෙන් පසු භෂ්මාවශේෂ ෂියා මුස්ලිම් පූජ්‍යස්ථානයක් පිහිටි කොම් නුවරට රැගෙන යාමට නියමිතයි. ඉන් පසු භෂ්මාවශේෂ හෙට දිනයේදී සොලෙයිමානි උපන් නගරය වූ කාමෙන් හි තැන්පත් කෙරෙනු ඇති.",
       "URL": "https://www.hirunews.lk/231710/ඉරාන-සන්නද්ධ-නායකයාගේ-අවමඟුලට-ටෙහෙරානයේ-වීථි-ජනයාගෙන්-පිරේ",
       "Category": "International News",
       "Parent URL": "https://www.hirunews.lk/international-news.php?pageID=209"
}