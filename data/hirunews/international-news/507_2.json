{
       "Source": "hirunews",
       "Timestamp": "Sunday, 12 March 2017 - 13:43",
       "Headline": "මෝදිට ජයග්‍රහණයට රාහුල් ගාන්ධිගෙන් සුබපැතුම්",
       "News Content": "ඉන්දියාවේ ජනාකීර්ණතම මෙන්ම දේශපාලන වශයෙන් තීරණාත්මක උත්තර්ප්‍රදේශ් ප්‍රාන්තයේ පාලන බලය නැවතත් හිමිකරගැනීමට අග්‍රාමාත්‍ය නරේන්ද්‍ර මෝදිගේ භාරතිය ජනතා පක්ෂය ඊයේ සමත්වුණා.\nසම්පූර්ණ ප්‍රතිඵල නිකුත්වීමෙන් අනතුරුව ආසන 403 කින් යුත් උත්තර් ප්‍රදේශ් ප්‍රාන්තයේ ආසන 312ක්ම භාරතීය ජනතා පක්ෂයට හිමිවූ අතර එහි සහයක පක්ෂ දිනාගත්  ආසන සමග එම සංඛ්‍යාව 325 ක්.\nමෙම ප්‍රතිඵලය 2019 වසරේදී නරේන්ද්‍ර මෝදි නැවතත් ඉන්දිය අග්‍රාමාත්‍ය ධුරයට පත්වීමේ සළකුණක් ලෙසයි විචාරකයන් හඳුන්වන්නේ.\nඊයේ ප්‍රාන්ත 5 ක මැතිවරණ ප්‍රතිඵල නිකුත්වූ අතර, යාබද උත්තර්කාන්ද් ප්‍රාන්තයද පහසුවෙන් ජයගැනීමට භාරතීය ජනතා පක්ෂය සමත්වුණා.\nපන්ජාබ් ප්‍රාන්තයේ පාලන බලය කොංග්‍රසයට හිමිවූ අතර ගෝව සහ මනිපූර් හිදී සැළකිය යුතු ආසන සංඛ්‍යාවක් හිමිකරගැනීමටද රාහුල් ගාන්ධි ඡන්ද සටන මෙහෙයවූ කොංග්‍රස් පක්ෂයට හැකිවී තිබෙනවා.\nමෙම ප්‍රාන්ත මැතිවරණවලදී දරුණුතම පරාජයක් වී ඇත්තේ අරවින්ද් කෙජ්රිවාල්ගේ ආම් ආද්මි පක්ෂයටයි.\nඋත්තර් ප්‍රදේශ් ප්‍රාන්තයේ ලද ජයග්‍රහණය පිළිබඳව කොංග්‍රස් පක්ෂ ඡන්ද සටනේ නියමුවා වන රාහුල් ගාන්ධි අග්‍රාමාත්‍ය මෝදි වෙත සුබපැතුම් එක්කර තිබෙනවා.\nඊට පිළිතුරු වශයෙන් ට්විටර් පණිවුඩයක් මගින් අග්‍රාමාත්‍ය මෝදි සඳහන් කර ඇත්තේ ‘‘ප්‍රජාතන්ත්‍රවාදය දිනේවා’’ යන්නයි.\nඉන්දියානුවන් එකිනෙකා වර්ණ ගන්වන හෝලි උත්සවය අදට යෙදී ඇති අතර මැතිවරණ ජයග්‍රහණය සමග භාරතීය ජනතා පක්ෂ ආධාරකරුවන් ඊයේ සිටම හෝලි උත්සවය සමරන බවයි ඉන්දීය මාධ්‍ය වාර්තා කළේ.",
       "URL": "https://www.hirunews.lk/156666/මෝදිට-ජයග්‍රහණයට-රාහුල්-ගාන්ධිගෙන්-සුබපැතුම්",
       "Category": "International News",
       "Parent URL": "https://www.hirunews.lk/international-news.php?pageID=507"
}