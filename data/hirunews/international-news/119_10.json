{
       "Source": "hirunews",
       "Timestamp": "Saturday, 01 May 2021 - 19:54",
       "Headline": "මාර්තුවේ කළ අනතුරු ඇඟවීම නොසළකා හැරි බවට ඉන්දීය අගමැතිට චෝදනා",
       "News Content": "ඉන්දියාව තුළ නව කොරෝනා වෛරස් ප්‍රභේදයක් පැතිරෙන බවට විශේෂඥයන් පසුගිය මාර්තු මාසයේ කළ අනතුරු ඇඟවීමක් අගමැති නරේන්ද්‍ර මෝදි  නොසළකා හැර ඇති බවට රොයිටර් පුවත් සේවය අද අනාවරණයක් සිදුකළා.\nඒ, ඉන්දියාවේ මිලියන 19 කට අධික පිරිසක් කොරෝනා වෛරසයට ගොදුරුවී ඇති පසුබිමකයි.\nරොයිටර් පුවත් සේවය අද වාර්තා කළේ ඉන්දීය  විද්‍යාත්මක උපදේශක සංසදය අදාළ අනතුරු ඇඟවීම සිදුකර ඇති බවයි.\nඑම අනතුරු ඇඟවීම් සැලකිල්ලට ගෙන ඉන්දීය රජය සීමාවන් පැනවීමට පියවර නොගත් බව එම සංසදයේ විද්‍යාඥයන් ප්‍රකාශ කර තිබෙනවා.\nඉන්දීය අග්‍රාමාත්‍ය නරේන්ද්‍ර මෝදි ප්‍රමුඛ පාලක භාරතිය ජනතා පක්ෂයේ නායකයින් මෙන්ම විපක්ෂ දේශපාලනඥයින්ගේද සහභාගීත්වයෙන් පසුගිය දිනවල දේශපාලන රැළි සහ ආගමික උත්සව පැවැත්වුණේ මුව ආවරණ නොමැතිව මිලියන ගණනක් වන ජනතාව සමූහ වශයෙන් එක්රැස් කරමින්.\nසීග්‍ර ව්‍යාප්තියක් සහිත නව ප්‍රභේදයක් ඉන්දියාවේ ඇති බවට ජ්‍යෙෂ්ඨ විද්‍යාඥයෙකු විසින් අග්‍රාමාත්‍ය නරේන්ද්‍ර මෝදි ඍජුවම දැනුවත් කර ඇති බව රොයිටර් පුවත් සේවය වාර්තා කළා.\nඅප්‍රේල් 17 වනදා ප්‍රාන්ත මැතිවරණයට පෙර පැවති රැළියක් අමතමින් මෙතරම් ජන සමූහයක් මීට පෙර  රැළියකදී දැක නොමැති බවට අගමැති මෝදි සිදුකළ ප්‍රකාශයද මේ වනවිට විදෙස් මාධ්‍ය තුළ දැඩි ලෙස විවේචනයට ලක්ව තිබෙනවා.\nවිශේෂඥ පිරිස් විසින් දැනුවත් කර තිබියදී ජනතාවගේ ජීවිත අවදානමට හෙලීමට ඉන්දීය පාලකයන් කටයුතු කර ඇති පසුබිමක ඉන්දියාව මේ වනවිට දැඩි මානුෂිය අර්බුදයකට මුහුණදී සිටිනවා.\nපසුගිය අප්‍රේල් 22 වනදා සිට දෛනිකව එරටින් ආසාදිතයන් ලක්ෂ තුන ඉක්මවා වාර්තාවූ අතර, අද එය ලක්ෂ හතර ඉක්මවා වාර්තා වීම විශේෂත්වයක්.\nරෝහල් පිරිී ගොස් ආදාහනාගාර සහ සුසාන භූමිවල පවා ඉඩ නොමැති තත්වයක් තුළ රටේ පවතින ඔක්සිජන් හිඟය හමුවේ දිල්ලි අගනුවර රෝහලක වෛද්‍යවරයෙකු ඇතුලු අටදෙනෙකු පස්වරුවේ ජීවිතක්ෂයට පත්ව තිබුණේ ඔක්සිජන් සැපයුම නතර කිරීම හේතුවෙන්.\nමේ අතර නවදිල්ලි මහාධිකරණය අද මධ්‍යම රජයට නියෝගයක් ලබාදුන්නේ දිල්ලි නුවර සෑම රෝහලකටම උපරිම ධාරිතාවයෙන් ඔක්සිජන් සැපයීමට පියවර ගන්නා ලෙසයි.\nඑමෙන්ම ඔක්සිජන් ටොන් 490 ක් මිලදී ගැනීමට ද දිල්ලි මහාධිකරණය මධ්‍යම රජයට නියෝග කර තිබෙනවා.",
       "URL": "https://www.hirunews.lk/270129/මාර්තුවේ-කළ-අනතුරු-ඇඟවීම-නොසළකා-හැරි-බවට-ඉන්දීය-අගමැතිට-චෝදනා",
       "Category": "International News",
       "Parent URL": "https://www.hirunews.lk/international-news.php?pageID=119"
}