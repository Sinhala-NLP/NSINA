{
       "Source": "hirunews",
       "Timestamp": "Tuesday, 07 August 2018 - 7:53",
       "Headline": "සෞදිය, කැනඩාව සමඟ සබඳතා අත්හිටුවයි - තානාපතිත් පිටුවහල් කරයි",
       "News Content": "කැනඩාව සමඟ සියලූ රාජ්‍ය තාන්ත්‍රික සහ වෙළඳ සබදතා වහාම ක්‍රියාත්මක වන පරිදි අත්හිටුවීමට සෞදි අරාබිය තීරණය කර තිබෙනවා.\nසෞදි රජය මෙම තීරණය ගැනීමට හේතු වී ඇත්තේ දැනට එරට අත්අඩංගුවේ සිටින සිවිල් සමාජීය හා කාන්තා අයිතිවාසිකම් වෙනුවෙන් පෙනී සිටින කැනේඩියානු පුරවැසිභාවය හිමි සමර් බඩාවි ඇතුළු ක්‍රියාකාරීන් නිදහස් කරන මෙන් ඉල්ලා කැනඩා විදේශ කටයුතු ඇමතිවරිය සිදුකළ ඉල්ලීමක්.\nමෙය සෞදි රජයේ කටයුතුවලට අනවශ්‍ය අතපෙවීමක් ලෙස ඔවුන් පෙන්වා දී තිබෙනවා.\nඊට අමතරව සෞදියේ සිටින කැනේඩියානු තානාපතිවරයාට පැය 24ක් තුළ රටින් පිටවන ලෙසත්, කැනඩාවේ සිටින සෞදි තානාපතිවරයාට යළි සිය රට පැමිණෙන ලෙසත් නියෝග කර ඇති බවයි විදෙස් වාර්තාවල දැක්වෙන්නේ.\nඑමෙන්ම වහාම ක්‍රියාත්මක වන පරිදි සෞදි ගුවන් සේවය කැනඩාව සමඟ ගුවන් ගමන් ද සම්පූර්ණයෙන්ම නවතා දමා තිබෙනවා.",
       "URL": "https://www.hirunews.lk/196962/සෞදිය-කැනඩාව-සමඟ-සබඳතා-අත්හිටුවයි-තානාපතිත්-පිටුවහල්-කරයි",
       "Category": "International News",
       "Parent URL": "https://www.hirunews.lk/international-news.php?pageID=345"
}