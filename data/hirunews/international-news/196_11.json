{
       "Source": "hirunews",
       "Timestamp": "Saturday, 22 February 2020 - 20:36",
       "Headline": "කුඩා ක්වෝඩන්ට මුළු ලෝකයේම අවධානය",
       "News Content": "ක්වෝඩන් බේයිල්ස්.\nමුළු ලෝකයේම අවධානය මේ 9 හැවිරිදි කුඩා දරුවා වෙත යොමු වීමට ගතවුයේ පැය 48කටත් අඩු කාලයක්.\nඔහුගේ මව පවසන්නේ සිය දරුවාගේ වීඩියෝව හරහා මුළු ලෝකයටම පණිවිඩයක් දීමට හැකිවූ බවයි.\nඕස්ට්‍රේලියානු ජාතික ක්වෝඩන් බේයිල්ස් 9 හැවිරිදි ඒකොන්ඩ්‍රෝප්ලේසියා රෝගයෙන් පෙලෙන දරුවෙක් වන අතර ශරීරයේ පෙනුම හේතුවෙන් පාසැලේදී ඔහු නිතර හිරිහැරයට ලක්ව තිබෙනවා.\nඑවැනි අවස්ථාවක කුඩා ක්වෝඩන් තමන්ට දිවිනසාගැනීමට අවශ්‍ය බවට පවසන වීඩියෝව ඔහුගේ මව විසින් සමාජ මාධ්‍ය වෙත මුදාහැර තිබුණා.\nඉතාම කෙටි කාලයක් තුලදී මිලියන ගණනක් එම වීඩියෝව නරඹා තිබූ අතර ඉන් පසුව ඔහුගේ සහයට ලොව පුරා විවිධ පිරිස් එක්වන්නට වුණේ ක්වෝඩන්ගේ මව පවා පුදුමයට පත් කරමින්.\nමේ වනවිටත් ඔහුගේ සහයට හොලිවුඩ් නලු නිලියන්, ක්‍රීඩකයින් ඇතුළු විශාල පිරිසක් එක්ව අවසන්.\nමෙම පිරිසට එක්වූ ඕස්ට්‍රේලියානු ඕල් ස්ටාර්ස් රගර් කණ්ඩායමද කුඩා ක්වෝඩන්ට අද තරඟයේ ආරාධිතයෙකු වන්නටත් ඇරයුම් කළා.\nඒ අනුව අද තරඟය ආරම්භ වුණේ ක්වෝඩන් බේයිල්ස් පෙරටුගෙනයි.\nහාස්‍යයෝත්පාදක රංගන ශිල්පියෙකු වු බ්‍රෑඩ් විලියම්ස් මේ කුඩා දරුවා වෙනුවෙන් ඇරඹූ ගෝ ෆන්ඩ් මී පදනමට මේ වනවිට ඩොලර් ලක්ෂ 3ට අධික මුදල් ආධාර ලැබී තිබෙනවා.\nක්වෝඩන්ගේ මව පවසන්නේ ශාරීරික අඩුපාඩු හේතුවෙන් සමාජයෙන් පීඩාවට පත් වන මෙවැනි කුඩා දරුවන් වෙනුවෙන් ප්‍රබල හඩක් නැඟීමට සිය දරුවාගේ සිදුවීමෙන් හැකිවූ බවයි.",
       "URL": "https://www.hirunews.lk/235015/කුඩා-ක්වෝඩන්ට-මුළු-ලෝකයේම-අවධානය",
       "Category": "International News",
       "Parent URL": "https://www.hirunews.lk/international-news.php?pageID=196"
}