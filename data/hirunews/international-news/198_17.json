{
       "Source": "hirunews",
       "Timestamp": "Saturday, 15 February 2020 - 7:33",
       "Headline": "ඇන්ටාක්ටිකාවේ උෂ්ණත්වය ඉහළට",
       "News Content": "දක්ෂිණ ධ‍්‍රැවයේ පිහිටි හිමෙන් වැසුණු ඇන්ටාක්ටිකා මහද්වීපයේ උෂ්ණත්වය ප්‍රථමවරට සෙල්සියස් අංශක 20 ඉක්මවා තිබෙනවා.\nඑහි උෂ්ණත්වය පසුගිය 9 වන දා සෙල්සියස් අංශක 20.75ක් ලෙස සටහන්ව ඇති අතර, එවැනි උෂ්ණත්වයක් ඇන්ටාක්ටිකා මහද්වීපයේ කිසිදා වාර්තා නොවූ බවයි බ්‍රසීල විද්‍යාඥ කාලෝස් ෂේෆර් සඳහන් කළේ.\nමෙය ලෝක කාලගුණ වෙනස පිළිබඳ ප්‍රවනතාව පිළිබිඹු කරන අතර, මිහිතලය උණුසුම් වන බව තවදුරටත් සනාථ කරන්නේ යැයි ඔහු කියා සිටියා.\nමෙම උෂ්ණත්ව මාපක සටහන් ලබාගෙන ඇත්තේ ඇන්ටාක්ටිකා මහද්වීපයේ උතුරුදිග කෙළවර පිහිටි දිවයිනකින්. එහි ආර්ජන්ටිනා පර්යේෂණ මධ්‍යස්ථානයක් ද පිහිටා තිබෙනවා.\nඇන්ටාක්ටිකාවෙන් මීට පෙර වාර්තා වී ඇති ඉහළම උෂ්ණත්වය සෙල්සියස් අංශක 19ක්. මේ අතර, එක්සත් ජාතීන්ගේ කාලගුණ විද්‍යා සංවිධානය ප්‍රකාශ කළේ පසුගිය දශකය මිහිපිට වාර්තා වූ උණුසුම්ම දශකය වන අතර, 2016 වසර උණුසුම්ම වසර බවයි.\nඑමෙන්ම දෙවැනුව උණුසුම්ම වසර ලෙස 2019 සටහන් වූ අතර, මේ වසරේදී ද එම ප්‍රවනතාව අඛණ්ඩව සිදුවන බව පෙනී යනවා.\nපසුගිය ජනවාරි මාසය මෙතෙක් වාර්තා වූ උණුසුම්ම ජනවාරි මාසය වීම ඊට සලකුණක්.",
       "URL": "https://www.hirunews.lk/234449/ඇන්ටාක්ටිකාවේ-උෂ්ණත්වය-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=198"
}