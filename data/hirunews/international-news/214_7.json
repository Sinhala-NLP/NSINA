{
       "Source": "hirunews",
       "Timestamp": "Thursday, 19 December 2019 - 8:21",
       "Headline": "ට්‍රම්ප් කොංග්‍රස් මණ්ඩලයේදී දෝෂාභියෝගය පරදීයි",
       "News Content": "තමන්ට එරෙහිව ඉදිරිපත්ව ඇති දෝෂාභියෝගය සඳහා කොංග්‍රස් මණ්ඩලයේ අද පැවති ඡන්ද විමසීමෙන් ඇමරිකානු ජනාධිපති ඩොනල්ඩ් ට්‍රම්ප් පරාජයට පත්වුණා.\nසිය බලතල අනිසි  ලෙස භාවිත කිරීම සහ කොංග්‍රසයේ ක්‍රියාවලියට බාධා කිරීම සම්බන්ධයෙන් ඔහුට චෝදනා එල්ලවී තිබෙනවා.\nලබන වසරේ පැවැත්වෙන ජනාධිපතිවරණයේ සිය ප්‍රතිවාදියා වන ඩිමොක්‍රටික් අපේක්ෂක ජෝ බයිඞ්න්ට එරෙහිව විමර්ශනයක් පවත්වා අපකීර්තියට පත් කරන ලෙස යුක්රේන ජනාධිපතිවරයාට බලපෑම් එල්ල කිරීම ට්‍රම්ප්ට මෙම චෝදනා එල්ලවීමට ප්‍රධාන හේතුව වුණා.\nකොංග්‍රස් මණ්ඩලයේදී දෝෂාභියෝගයක් ජයගැනීමට නම් ඡන්ද 216 ක් හෝ ඊට වැඩි සංඛ්‍යාවක් ලබාගත යුතු වනවා.\nඒ අනුව පළමු චෝදනාව සඳහා පැවති ඡුන්ද විමසීමේදී ඊට පක්ෂව ඡන්ද 230 ක් ලැබුණු අතර, විරුද්ධව ලැබුණේ ඡුන්ද 197 ක් පමණයි.\nකොංග්‍රසයේ ක්‍රියාවලියට බාධා කිරීමේ චෝදනාවට පක්ෂව ඡන්ද 229 ක් සහ විරුද්ධව ඡන්ද 198 ක් ලැබුණා.\nඇමරිකානු කොංග්‍රස් මණ්ඩලයේදී දෝෂාභියෝග යෝජනාවක් පරාජයට පත්වූ තුන්වන ජනාධිපතිවරයා බවට මේ අනුව ඩොනල්ඞ් ට්‍රම්ප් ඉතිහාස ගත වනවා.\nකොංග්‍රස් මණ්ඩලයේදී අදාළ යෝජනාව පරාජයට පත්වූ නමුත් ඊට අදාළ සෙනෙට් මණ්ඩලයේ නඩු විභාගය ලබන ජනවාරි මාසයේදී පැවැත්වෙනවා.",
       "URL": "https://www.hirunews.lk/230537/ට්‍රම්ප්-කොංග්‍රස්-මණ්ඩලයේදී-දෝෂාභියෝගය-පරදීයි",
       "Category": "International News",
       "Parent URL": "https://www.hirunews.lk/international-news.php?pageID=214"
}