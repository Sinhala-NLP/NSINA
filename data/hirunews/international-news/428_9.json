{
       "Source": "hirunews",
       "Timestamp": "Tuesday, 24 October 2017 - 18:28",
       "Headline": "ටයිටැනික් නෞකාවේ සිටි අයෙකුගේ දෙයක් වාර්තාගත මිලකට විකිණෙයි (ඡායාරූප)",
       "News Content": "ටයිටැනික් නෞකාවේ සිට ලියන ලද අවසන් ලියුම් කිහිපය අතරින් එකක් වෙන්දේසියක දී වාර්තාගත මිලකට අලෙවි වී ඇතිබව බීබීසී පුවත් සේවය වාර්තාකරනවා.\nටයිටැනික් නෞකාවේ ගමන් ගත් මගියෙකු වූ ඇමරිකානු ව්‍යාපාරික ඔස්කාර් හොල්වර්සන් විසින් ලියන ලද එම ලියුම අලෙවි වී ඇත්තේ ඇමරිකානු ඩොලර් එක් ලක්ෂ හැටහය දහසකට ආසන්න මිලකටයි.\nඋතුරු අයර්ලන්තයේ බෙල්ෆාස්ට් නගරයේ දී ඉදි කෙරුණු ටයිටැනික් නෞකාව 1912 වසරේ දී සිය මංගල චාරිකාව ආරම්භ කළේ එංගලන්තයේ සවුතැම්ටන් වාරයෙන්.\nඇමරිකාවේ නිව්යෝක් බලා යාත්‍රා කරමින් තිබූ නෞකාව හිම කුට්ටියක ගැටී අනතුරට පත් වූයේ උතුරු අත්ලාන්තික් සාගරයේදීයි.\nඅත්ලාන්තික් සයුරට ගොස් බේරුණු ටයිටැනික් ශීර්ෂය සහිත සටහන් පතක ලියන ලද එකම ලියුම එය වේ.\nවෙන්දේසියට ඉදිරිපත් කරන ලද ලියුම මිලට ගනු ලැබ ඇත්තේ බ්‍රිතාන්‍ය ගැනුම්කරුවෙකු විසින්.\nසිය බිරිඳ මේරි සමග ටයිටැනික් නෞකාවේ ගමන් කළ ඔස්කාර් හොල්වර්සන් එම ලියුම ලියා ඇත්තේ ඔහුගේ මවටයි.\nඒ සවුතැම්ටන් සිට නිව්යෝර්ක්හි පිහිටි සිය නිවස බලා යමින් සිටියදීයි.\nසිය ලියුම තුළ තම වටපිටාව විස්තර කරන ඔස්කාර්, \"ප්‍රමාණය අතින් යෝධ නෞකාවක්, මාලිගාවක් වැනි හෝටලයක් ලෙස ඉදි කර තිබෙනවා\" යනුවෙන් තම මව වෙත පවසා තිබෙනවා.\nඑමෙන්ම එහි ගමන් ගත් \"එවක ලොව ධනවත්ම පුද්ගලයා ලෙස සැලකුණු\" ජෝන් ජේකොබ් ඇස්ටර් සහ ඔහුගේ බිරිඳ පිළිබඳව ද ඔස්කාර් එහි සටහන් තබා තිබෙනවා.\n\"සල්ලි මිලියන ගණනක් තිබුණත් ඔහුත් සාමාන්‍ය මිනිහෙක් වගේමයි. ඔවුන් අප සමග නැව් තට්ටුවේ ඉඳගෙන හිටියා\"\nකෙසේ නමුත් ඔස්කාර් සිය ලියුම තුළින් අනාගතය පිළිබඳ කී එක් දෙයක් කිසිදා සැබෑ වී නෑ.\nඒ \"හැම දේම හොඳින් සිදුවුනොත් බදාදා උදේ වෙනකොට අපි නිව්යෝක් වෙත ළඟා වේවි\" යන්නය.\nටයිටැනික් නෞකාව අනතුරට පත් වන විට මගීන් එක්දහස් පන්සීයකට අධික පිරිසක් එහි ගමන් ගත්තා.\nමරණයට පත් පිරිස අතර ඔස්කාර් හොල්වර්සන් සහ ජෝන් ජේකොබ් ඇස්ටර් ද වුණා.\nඔස්කාර්ගේ බිරිඳ මේරි දිවි බේරා ගැනීමට සමත් වූ බවයි බීබීසී පුවත් සේවය වාර්තාකළේ.\nපසුව ඇයගේ ස්වාමියාගේ මෘත දේහය සොයා ගනු ලැබූ අතර ලියුම තිබී ඇත්තේ ඔහුගේ සාක්කුවක තිබූ සටහන් පොතක් තුළයි.\nඅවසානයේ සිය පුතුගේ ලියුම මව වෙත ලැබීමට සලස්වා තිබෙනවා.",
       "URL": "https://www.hirunews.lk/174330/ටයිටැනික්-නෞකාවේ-සිටි-අයෙකුගේ-දෙයක්-වාර්තාගත-මිලකට-විකිණෙයි-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=428"
}