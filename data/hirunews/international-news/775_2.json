{
       "Source": "hirunews",
       "Timestamp": "Wednesday, 25 December 2013 - 8:41",
       "Headline": "Update : දකුණු සුඩානයේ ගැටුම්වලින් දහස් ගණනක් මියයයි.",
       "News Content": "දකුණු සුඩානයේ පවතින වර්ගවාදී ගැටුම් හේතුවෙන් පසුගිය සතිය තුළ දහස් සංඛ්‍යාත පිරිසක් මියගොස් ඇති බව ජගත් සංවිධාන මානුෂවාදී සම්බන්ධීකාරක ටෝබී ලන්සර් ප්‍රකාශ කළා. ජනාධිපති සල්වා කියර් අයත් ලින්කා ගෝත්‍රිකයන් සහ උප ජනාධිපති රියෙක් මචාර්ගේ  නුවර් ගෝත්‍රිකයන් අතරයි මෙම ගැටුම් ඇවිලී ඇත්තේ. ගැටුම්වලින් මියගිය වැඩි පිරිසක් සිවිල් වැසියන් බව සඳහන්. ජගත් සංවිධානය ප්‍රකාශ කළේ පුද්ගලයන් 80 000 ක් පමණ දකුණු සුඩානයේ ගැටුම්වලින් අවතැන්වී ඇති බවයි. වසර 22 ක සිවිල් යුද්ධයකට මැදිවූ දකුණු සුඩානය ජගත් සංවිධානයේ සහයෙන් නිදහස් රාජ්‍යයක් බවට පත්වූයේ 2011 වසරේදියි.\nUpdate : Wednesday, 25 December 2013 - 11:09\n------------------------------------------------------\nදකුණු සුඩානයට තවත් ජගත් සංවිධාන හමුදා.\nසිවිල් යුද්ධයකට මැදිවී සිටින ලොව නවතම රාජ්‍යයක් වන අප්‍රිකාවේ දකුණු සුඩානයට තවත් සාමසාධක හමුදා යැවීමට ජගත් සංවිධානය ඊයේ තීරණය කළා. ජගත් ආරක්ෂක මණ්ඩලය ඒකමතිකව තීරණය කළේ එහි සිටින සාම සාධක භටයන්ගේ සංඛ්‍යාව 12 500 දක්වා දෙගුණයකින් වැඩිකිරීමටයි. මේ අතර කැරළිකාර හමුදා විසින් අල්ලාගත් තෙල් සම්පත් සහිත බෝර් නගරය යළි අත්පත් කරගැනීමට හැකිවූ බව දකුණු සුඩාන ජනාධිපති සල්වා කියර් ප්‍රකාශ කළා.",
       "URL": "https://www.hirunews.lk/74093/update-දකුණු-සුඩානයේ-ගැටුම්වලින්-දහස්-ගණනක්-මියයයි",
       "Category": "International News",
       "Parent URL": "https://www.hirunews.lk/international-news.php?pageID=775"
}