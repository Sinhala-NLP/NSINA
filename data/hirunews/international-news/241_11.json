{
       "Source": "hirunews",
       "Timestamp": "Sunday, 01 September 2019 - 6:36",
       "Headline": "ඇමරිකාවේ වෙඩි තැබීමකින් 5ක් මරුට - කෙනඩි ඝාතක සිර්හාන්ට පිහි පහර",
       "News Content": "ඇමරිකාවේ ටෙක්සාස් ප්‍රාන්තයේ තවත් වෙඩි තැබීමකින් පුද්ගලයන් පස්දෙනෙකු ජීිවිතක්ෂයට පත්ව ඇති අතර, දහසය දෙනෙකු තුවාල ලබා තිබෙනවා.\nඊයේ සන්ධ්‍යාවේ කැබ් රථයක නැගී නගරයේ සැරිසරමින් මෙම වෙඩි තැබීම සිදුකළ පුද්ගලයාද පොලිස් වෙඩි පහරින් ජීවිතක්ෂයට පත්වුණා.\nමෙම වෙඩි තැබීම වාර්තාවන්නේ ටෙක්සාසයේ එල්පාසෝ හි වෙඩි තැබීමකින් පුද්ගලයන් 22 කු ජීවිතක්ෂයට පත්වී හරියටම සති 4 කින් අනතුරුවයි.\nමේ අතර ඇමරිකාවේ ජනාධිපති ධුරයට පත්වනු ඇතැයි අපේක්ෂා කෙරුණු රොබට් එෆ් කෙනඩිගේ ඝාතක සිර්හාන් සිර්හාන් කැලිෆෝනියා බන්ධනාගාරයේදී ඊයේ පිහි පහරට ලක්වී තිබෙනවා.\n1968 වසරේ සිදුකළ ඝාතනය හේතුවෙන් ජීවිතාන්තය දක්වා සිර දඩුවම් නියමවූ සිර්හාන් මේ වනවිට 75 වන වියේ පසුවන අතර, ඔහුගේ දිවි ගලවාගැනීමට හැකිවූ බව බලධාරින් ප්‍රකාශ කළා.\n1967 වසරේ සයදින යුද්ධයේදී රොබට්ගේ් සොහොයුරු ජනාධිපති  ජෝන් එෆ් කෙනඩි ඊශ්‍රායලයට සහය වීම එම ඝාතනයට හේතුව බවට පලස්තීන සම්භවය සහිත ජෝර්දාන ජාතිකයෙකු වන සිර්හාන් පසුව පාපොච්චාරණය කර තිබුණා.\nරොබට් කෙනඩි මිහිදන් කරනු ලැබුවේද 1963 වසරේදී ඝාතනයට ලක්වූ ජෝන් එෆ් කෙනඩිගේ සුසානය අසළයි.",
       "URL": "https://www.hirunews.lk/223351/ඇමරිකාවේ-වෙඩි-තැබීමකින්-5ක්-මරුට-කෙනඩි-ඝාතක-සිර්හාන්ට-පිහි-පහර",
       "Category": "International News",
       "Parent URL": "https://www.hirunews.lk/international-news.php?pageID=241"
}