{
       "Source": "hirunews",
       "Timestamp": "Friday, 08 February 2013 - 7:51",
       "Headline": "උතුරු කොරියාවට බෑන්කී මූන්ගෙන් අනතුරු ඇගවීමක්.",
       "News Content": "උතුරු කොරියාව විසින් තවත් න්‍යෂ්ටික අත්හදා බැලීමේ පිපුරුමක් සිදුකළහොත් එය දකුණු කොරියාවේ නව ජනාධිපතිවරයාගේ දෑත් බැඳ දැමීමක් වැනි යැයි ජගත් සංවිධාන මහලේකම් බෑන්කී මූන් පවසනවා. නිව්යෝක් නුවර ජගත් සංවිධාන මූලස්ථානයේදී ඊයේ මාධ්‍ය අමතමින් මහලේකම්වරයා සඳහන් කළේ එවැනි තත්ත්වයකදී, දකුණු කොරියාවේ නව ජනාධිපති පාක්-ගියුන්-හේ ට උතුරු කොරියාව වෙත මිත්‍රත්වයේ දෑත දිගුකළ නොහැකි වනු ඇති බවයි. එමෙන්ම, උතුරු සහ දකුණු කොරියානු රාජ්‍යයන් අතර සබඳතා සාමාන්‍ය තත්ත්වයට පත් කිරීම සඳහා තවත් බෝහෝ කලක් ගතවනු ඇති බව ජගත් සංවිධාන මහලේකම්වරයා ප්‍රකාශ කළා. පසුගිය ජනාධිපතිවරණයෙන් ජයගත් පාක්-ගියුන්-හේ, වත්මන් ජනාධිපති ලී මියුන් බක් වෙතින් ලබන පෙබරවාරි 25 වැනිදා, දකුණු කොරියාවේ ජනාධිපති ධුරය භාර ගැනීමට නියමිතයි. උතුරු කොරියාව සමඟ සබඳතා ශක්තිමත් කරලීමට කැපවී සිටින බව පවසන නව දකුණු කොරියානු ජනාධිපතිවරයා, උතුරු කොරියාව න්‍යෂ්ටික අත්හදා බැලීමක් සිදුකළහොත් දැඩි ප්‍රතිවිපාකවලට මුහුණදීමට සිදුවනු ඇතැයි දැනටමත් අනතුරු අඟවා අවසන්.",
       "URL": "https://www.hirunews.lk/52966/උතුරු-කොරියාවට-බෑන්කී-මූන්ගෙන්-අනතුරු-ඇගවීමක්",
       "Category": "International News",
       "Parent URL": "https://www.hirunews.lk/international-news.php?pageID=865"
}