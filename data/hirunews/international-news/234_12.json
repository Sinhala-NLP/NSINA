{
       "Source": "hirunews",
       "Timestamp": "Sunday, 29 September 2019 - 13:20",
       "Headline": "උතුරු ඉන්දියාවේ වැසි ආපදාවලින් 83ක් මරුට",
       "News Content": "අධික වර්ෂාව නිසා ඇතිවූ ජල ගැලීම් ඇතුලූ ආපදා හේතුවෙන් පසුගිය දින 4 තුළ ඉන්දියාවේ උත්තර් ප්‍රදේශ් ප්‍රාන්තයේ පුද්ගලයන් 73 දෙනෙකු ජීවිතක්ෂයට පත්ව තිබෙනවා.\nඊට අමතරව රාජස්ථාන් ප්‍රාන්තයෙන් ජීවිත හානි 6 ක් සහ මධ්‍ය ප්‍රදේශ් ප්‍රාන්තයෙන් ජීවිත හානි 3 ක් වාර්තා වුණා.\nජම්මුකාශ්මීරයෙන්ද එක් මරණයක් වාර්තාවනවා.\nබිහාරයද මෙලෙස වැසි ආපදාවන්ට ගොදුරු වී අතර, පට්නා නුවර ඇතුලූ ප්‍රදේශ ගණනාවක් තවදුරටත් ජලයෙන් යටවී ඇති බව සඳහන්.\nඑහි දුම්රිය ඇතුලූ ප්‍රවාහන සේවා අඩාල වී ඇති අතර, පාසල් ද වසා දමා ඇති බවයි ඉන්දීය මාධ්‍ය සඳහන් කළේ.\nපට්නා නුවර - නාලන්දා වෛද්‍ය විද්‍යාලයද ජලයෙන් යටවී තිබෙනවා.\nඉන්දියාවේ උත්තර් ප්‍රදේශ් ප්‍රාන්තයට පෙරේදා එහි සාමාන්‍ය වර්ෂාපතනය මෙන් සියයට 1700 ගුණයක වාර්තාගත වර්ෂාවක් ඇද හැලී තිබෙනවා.",
       "URL": "https://www.hirunews.lk/225242/උතුරු-ඉන්දියාවේ-වැසි-ආපදාවලින්-83ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=234"
}