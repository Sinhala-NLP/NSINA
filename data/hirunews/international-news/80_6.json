{
       "Source": "hirunews",
       "Timestamp": "Wednesday, 17 November 2021 - 14:15",
       "Headline": "නොනැවතී ඉහළ යන ගෝලීය ආසාදිතයින්",
       "News Content": "අඛණ්ඩ සිව්වන සතියටත් ගෝලීය ආසාදිතයන් සහ මරණ වාර්තාවීමේ වර්ධනයක් පෙන්නුම් කරන බව ලෝක සෞඛ්‍ය සංවිධානයේ තාක්ෂණික කමිටුව අනතුරු අඟවනවා.\nඔවුන් පෙන්වා දෙන්නේ ගෙවුණු සතියේදී ගෝලීයව වාර්තා වූ ආසාදිතයන් මිලියන 3.3කින් 2.1ක් වාර්තා වී ඇත්තේ යුරෝපා කලාපයෙන් බවයි.\nඑම වාර්තාවීමේ අගය 8%ක ඉහළ යාමක් බවයි සෞඛ්‍ය සංවිධානය පෙන්වා දෙන්නේ.\nමේ හේතුවෙන් ඔස්ට්‍රියාව පියවර ගෙන ඇත්තේ එරට එන්නත්කරණයට ලක් නොවූ පුද්ගලයන්ට සංචරණ සීමා පැනවීමටයි.\nකෙසේ වෙතත්, ලෝක සෞඛ්‍ය සංවිධානය නිවේදනය කරන්නේ එම ක්‍රියාව මානව අයිතිවාසිකම් උල්ලංඝනය කිරීමක් බැවින් රජයන් සැලකිලිමත්ව කටයුතු කළ යුතු බවයි.\nමේ වනවිට ලොවපුරා රටවල් 184ක කුමන හෝ කොවිඩ් එන්නත් මාත්‍රා බිලියන 7.52ක් ලබාදී ඇති බව බ්ලූම් බර්ග් වෙබ් අඩවියේ සංගණන වාර්තා පෙන්වා දෙනවා.\nදිනක් තුළ ගෝලීයව එන්නත් මිලියන 35.2ක් ලබාදෙන බව එහි සඳහන්.\nඅමෙරිකාව තුළ මේ වනවිට මිලියන 441කට එන්නත් ලබා දී තිබෙනවා.\nනිසි එන්නත්කරණ වැඩසටහන් සහ බූස්ටර් එන්නත් ලබාදීම හරහා අමෙරිකාව නුදුරේදීම වසංගතය පාලනය කරනු ඇති බව අමෙරිකානු ආහාර සහ ඖෂධ පාලන අධිකාරියේ අධ්‍යක්ෂ වෛද්‍ය ඇන්තනී ෆෝචි පෙන්වා දෙනවා.\nඑන්නත් ලබා ගැනීමට පැමිණෙන දරුවන්ගේ බිය නැති කරවීමට අමෙරිකාවේ එන්නත් මධ්‍යස්ථානවල සුරතල් සුනඛයන් යොදා ගන්නා අයුරු විදෙස්\nමාධ්‍ය මෙලෙස වාර්තා කර තිබුණා.",
       "URL": "https://www.hirunews.lk/288306/නොනැවතී-ඉහළ-යන-ගෝලීය-ආසාදිතයින්",
       "Category": "International News",
       "Parent URL": "https://www.hirunews.lk/international-news.php?pageID=80"
}