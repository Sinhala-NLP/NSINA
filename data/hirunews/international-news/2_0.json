{
       "Source": "hirunews",
       "Timestamp": "Monday, 25 September 2023 - 11:57",
       "Headline": "අමෙරිකාවෙන් යුක්‍රේනයට නවීන දිගු දුර මිසයිල",
       "News Content": "අමෙරිකානු ජනාධිපති ජෝ බයිඩන් යුක්‍රේනයට නවීන දිගු දුර මිසයිල ලබා දීමට සැලසුම් කර ඇති බව, විදෙස් මාධ්‍ය වාර්තා කරනවා.\nයුද විශ්ලේෂකයින් කියා සිටින්නේ එම මිසයිල පද්ධතිය මගින් රුසියාවට දරුණු ප්‍රතිප්‍රහාර එල්ල කිරීමට හැකියාව තිබෙන බවයි.\nඑළඹෙන සතියේදී ඇමෙරිකානු බලධාරීන් විසින් “ඇටෑකම්ස්” මිසයිල පද්ධතිය යුක්ක්‍රේනයට ලබා දෙන බව අමෙරිකානු මාධ්‍ය පවසනවා.\nපළ වන මාධ්‍ය වාර්තා පිළිබඳ දෙරටේ බලධාරින් විසින් තහවුරු කිරීමක් තවමත් සිදු කර නැහැ.\nකෙසේවෙතත්, කිලෝමීටර් 300 දක්වා පරාසයක ඇති ඉලක්ක වෙත එල්ල කළ හැකි මිසයිල පද්ධතියක් යුක්‍රේනයට ලබා දෙනු ඇති බවයි අමෙරිකානු බලධාරීන් මාධ්‍යට හෙළි කර තිබුණේ.\nමෙම මිසයිල පද්ධතිය මගින් ඉදිරි පෙළට බොහෝ දුරින් සිටින රුසියානු හමුදා බලඇණිවලට පහර දීමට සහ ප්‍රධාන රුසියානු සැපයුම් මාර්ග, සහ පසුපෙළින් තිබෙන හමුදා බලඇණිවලට සාර්ථකව ප්‍රහාර එල්ල කිරීමට හැකියාව පවතින බවත්, යුද විශ්ලේෂකයින් මත පළ කර සිටිනවා.",
       "URL": "https://www.hirunews.lk/349325/අමෙරිකාවෙන්-යුක්‍රේනයට-නවීන-දිගු-දුර-මිසයිල",
       "Category": "International News",
       "Parent URL": "https://www.hirunews.lk/international-news.php?pageID=2"
}