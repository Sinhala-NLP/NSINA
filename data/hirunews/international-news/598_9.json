{
       "Source": "hirunews",
       "Timestamp": "Monday, 15 August 2016 - 19:03",
       "Headline": "ඉන්දීය නිදහස් දිනයේදී අගමැති මෝදිගෙන් පාකිස්තානයට වාග් ප්‍රහාරයක්",
       "News Content": "ඉන්දීය නිදහස් දිනය නිමිත්තෙන් අද ජාතිය ඇමතූ අග්‍රාමාත්‍ය නරේන්ද්‍ර මෝදි පාකිස්තානය දැඩි දෝෂදර්ශනයට ලක් කළා.\nනවදිල්ලියේ ඓතිහාසික රතු බලකොටුව අභියස පැවැති නිදහස් දින උළෙලේදී විනාඩි 94ක දීර්ඝ කතාවක නිරත වූ 65 හැවිරිදි මෝදි, කියා සිටියේ ත්‍රස්තවාදය දිරිගන්වන්නන් පිටුදැකිය යුතු බවයි.\nඉන්දියාව තම රට තුළ සිදුවන ත්‍රස්ත ප්‍රහාර සම්බන්ධයෙන් ඍජුවම පාකිස්තානයට චෝදනා කරනවා.\nමේ අනුව ඔහු සිය කතාවේදී පාකිස්තානය ඉලක්ක කරගෙන ඇති බව නොරහසක්.\nකෙසේ නමුත්, මාසයකට අධික කාලයක් තිස්සේ කාශ්මීරයේ පවතින ගැටුම් පිළිබදව ඔහු නිදහස් දින කතාවේදී සිහිපත් කළේ නැහැ.\nඉන්දියාවේ මුස්ලිම් බහුතරයක් වෙසෙන එකම ප්‍රාන්තය වන කාශ්මීරයේ බෙදුම්වාදී නායකයෙකු ඉන්දීය ආරක්ෂක අංශ අතින් පසුගිය ජුලි 8 වන දා මිය යාමෙන් පසු ඇති වූ ගැටුම් නිසා පුද්ගලයන් 54 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/140699/ඉන්දීය-නිදහස්-දිනයේදී-අගමැති-මෝදිගෙන්-පාකිස්තානයට-වාග්-ප්‍රහාරයක්",
       "Category": "International News",
       "Parent URL": "https://www.hirunews.lk/international-news.php?pageID=598"
}