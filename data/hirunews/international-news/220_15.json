{
       "Source": "hirunews",
       "Timestamp": "Tuesday, 26 November 2019 - 9:12",
       "Headline": "බග්ඩාඩිට මරු කැදවූ කොනන් ජනපති ට්‍රම්ප්ගෙන් බුහුමන් ලබයි",
       "News Content": "අයි.එස්. නායක අබු බකර් අල් බග්ඩාඩිගේ මරණයට හේතු වූ සිරියාවේ ඇමරිකානු මෙහෙයුමේදී බග්ඩාඩි ලුහුබැද ගිය කොනන් නැමති සුනඛයාට ධවල මන්දිරයේදී ජනාධිපති ඩොනල්ඞ් ට්‍රම්ප් විසින් ඊයේ බුහුමන් පුදනු ලැබුවා.\nඑහිදී ඇමරිකානු ජනාධිපතිවරයා කියා සිටියේ ලොව වඩාත්ම ප්‍රකට සුනඛයා ලෙස කොනන්ගෙන් ගැලවීමට කිසිවෙකුට නොහැකි වනු ඇති බවයි.\nසිරියානු මෙහෙයුමේදී මෙම සුනඛයා බග්ඩාඩි සහ ඔහුගේ දරුවන් තුන් දෙනා පසුපස උමඟක් ඔස්සේ ලුහුබැද ගිය අතර, බග්ඩාඩි මරාගෙන මැරෙන ඇඳුම් කට්ටලය පුපුරුවා ගනු ලැබුවේ එහි කෙළවරදීයි.\nඑහිදී තුවාල ලැබූ කොනන් නැවත ඇමරිකාවට රැගෙන එනු ලැබුවේ සුවය ලැබීමෙන් අනතුරුවයි. ධවල මන්දිරයේ රෝස උද්‍යානයේ ඊයේ පැවති මාධ්‍ය හමුවට ජනපති ට්‍රම්ප් පැමිණියේ කොනන් සුනඛයා සමඟයි.\nඑහිදී ජනපති ට්‍රම්ප් විසින් කොනන් වෙත වීර පදක්කමක් සහ පළිහක් ද පිරිනැමුවා.",
       "URL": "https://www.hirunews.lk/229002/බග්ඩාඩිට-මරු-කැදවූ-කොනන්-ජනපති-ට්‍රම්ප්ගෙන්-බුහුමන්-ලබයි",
       "Category": "International News",
       "Parent URL": "https://www.hirunews.lk/international-news.php?pageID=220"
}