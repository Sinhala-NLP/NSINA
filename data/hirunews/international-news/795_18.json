{
       "Source": "hirunews",
       "Timestamp": "Sunday, 13 October 2013 - 10:03",
       "Headline": "රතු නැපෝලියන් අද අවසන් ගමන් යයි.",
       "News Content": "ප්‍රංශ සහ ඇමරිකානු හමුදා වියට්නාමයෙන් පළවා හැරීම සඳහා සටන් මෙහෙය වූ ජෙනරාල් වෝ නගුයෙන් ගියප්ගේ දේහය පිළිබඳ දෙදින රාජ්‍ය අවමංගල්‍යය කටයුතු අද අවසන් වනවා. හැනෝයි නුවර තැන්පත් කර තිබූ ඔහුගේ දේහයට බුහුමන් දැක්වීමට දසදහස් ගණන් වියට්නාම ජාතිකයන් වැල නොකැඞී පැමිණි බව සඳහන්. වයස අවුරුදු 102 ක්ව සිටියදී පසුගිය සතියේ මියගිය ජෙනරාල් ගියප්ගේ දේහය ඔහු උපන් නගරය වූ කුවන් බින් හිදී අද තැන්පත් කෙරෙනු ඇති. වයස අවුරුදු 14 දී වියට්නාම ජාතික ව්‍යාපාරයට එක්වු වෝ නගුයෙන් ගියප් 1954 වසරේ ඩියෙන් වියෙන් ෆූ හිදී ප්‍රංශ හමුදාවලට එරෙහිව සිදුකළ මෙහෙයුමේදී ඵෙතිහාසික ජයක් ලැබීමට සමත් වුණා. ඇමරිකන් හමුදා වියට්නාමයෙන් පළවා හැරීමට මෙහෙයුම් දියත් කෙරුණේද ජෙනරාල් වෝ නගුයෙන් ගියප්ගේ මූලිකත්වයෙන් රතු නැපෝලියන් ඔහුගේ අන්වර්ථ නාමයයි.",
       "URL": "https://www.hirunews.lk/69190/රතු-නැපෝලියන්-අද-අවසන්-ගමන්-යයි",
       "Category": "International News",
       "Parent URL": "https://www.hirunews.lk/international-news.php?pageID=795"
}