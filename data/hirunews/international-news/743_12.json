{
       "Source": "hirunews",
       "Timestamp": "Monday, 13 April 2015 - 8:23",
       "Headline": "හිටපු ජනපති කෙනෙකුගේ බිරිඳ මැතිවරණයට",
       "News Content": "ඉදිරි ජනාධිපතිවරණයේදී තමන් ඩිමොක්‍රටික් පක්ෂයේ ජනාධිපති අපේක්ෂිකාව ලෙස ඉදිරිපත් වන බව ඇමරිකානු හිටපු රාජ්‍ය ලේකම් හිලරි ක්ලින්ටන් පවසනවා. නිල වශයෙන් ප්‍රකාශයක් නිකුත් කරමින් හිලරි ක්ලින්ටන් සඳහන් කර ඇත්තේ ඩිමොක්‍රටික් පක්ෂය තුළින්ද තමන්ට ඒ සඳහා අනුමැතිය ලැබෙනු ඇති බවයි. 67 හැවිරිදි වියේ පසුවන හිලරි ක්ලින්ටන් ඇමරිකානු හිටපු ජනාධිපති බිල් ක්ලින්ටන්ගේ බිරිඳයි. ඔබාමා පාලනය තුළ ඇමරිකානු රාජ්‍ය ලේකම්වරිය ලෙස ඇය අනුගමනය කළ ක්‍රියාමාර්ග ජාත්‍යන්තරයේ බොහෝ අවස්ථාවල කතාබහට ලක්වුණා. ජනාධිපති ඔබාමාගේ ධුර කාල දෙකම අවසන්වීමට ආසන්නවීම හේතුවෙන් ලබන වසරේ ඇමරිකාවේ ජනාධිපතිවරණයක් පැවැත්වීමට නියමිතයි. මේ වනවිට ඩිමොක්‍රටික් පක්ෂය තුළ ජනාධිපතිවරණ අපේක්ෂක ලැයිස්තුවේ හිලරි ක්ලින්ටන් ඉදිරියෙන්ම පසුවන බවද විදෙස් මාධ්‍ය වාර්තා කළා.",
       "URL": "https://www.hirunews.lk/107447/හිටපු-ජනපති-කෙනෙකුගේ-බිරිඳ-මැතිවරණයට",
       "Category": "International News",
       "Parent URL": "https://www.hirunews.lk/international-news.php?pageID=743"
}