{
       "Source": "hirunews",
       "Timestamp": "Friday, 31 March 2017 - 6:40",
       "Headline": "දකුණු කොරියාවේ හිටපු ජනපතිනිය අත්අඩංගුවට",
       "News Content": "බලයෙන් පහ කෙරුනු දකුණු කොරියාවේ හිටපු ජනාධිපතිනි පාර්ක් ග්වෙන් හයි අත්අඩංගුවට ගෙන තිබෙනවා.\nඒ ඇයට එල්ලවී ඇති දුෂණ චෝදනා කිහිපයකට අදාළවයි.\nමෙම අත්අඩංගුවට ගැනීම පිළිබඳ අධිකරණය දැනුවත් කිරීමෙන් අනතුරුව ඇය රැඳවුම් මධ්‍යස්ථානයකට රැගෙන යමින් පවතින බවයි විදෙස් පුවත් සේවාවල දැක්වෙන්නේ.\nඇය දුෂණය සහ බලය අයුතු ලෙස යොදා ගැනීමේ චෝදනාව මත පසුගියදා දෝෂාභියෝගයකට ලක්කරනු ලැබුවා.\nඒ අනුව, බලයෙන් පහ කෙරුණු දකුණු කොරියාවේ හිටපු ජනපතිනිය අත්අඩංගුවට ගැනීම සදහා එරට අධිකරණය නියෝගයක් නිකුත් කළේ ඊයේ දිනයේදීයි.\nඒ අල්ලස, අධිකාරි බලය, අයුතු ලෙස යොදා ගැනීම, බලහත්කාරකම් සහ රජයේ රහස් හෙළිදරව් කිරීම යන චෝදනා පිළිබදව පැවති දීර්ඝ නඩු විභාගයකින් අනතුරුවයි.\nහිටපු ජනපතිනියට එරෙහිව එල්ල වී ඇති චෝදනාවල සාක්ෂි විනාශ කිරීමේ අවදානමක් පවතින බැවින් ඇය අත්අඩංගුවට ගැනීම අත්‍යාවශ්‍ය බව අධිකරණයේ තීන්දුව වුණා.\nපාර්ක් ගුවෙන් හයි බලයෙන් පහ කිරීම නිසා දකුණු කොරියාවේ මීළග නායකයා තෝරා ගැනීමේ ජනපතිවරණය ලබන මැයි 9 වනදා පැවැත්වීමට නියමිතයි.",
       "URL": "https://www.hirunews.lk/158150/දකුණු-කොරියාවේ-හිටපු-ජනපතිනිය-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=499"
}