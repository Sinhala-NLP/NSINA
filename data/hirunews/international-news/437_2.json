{
       "Source": "hirunews",
       "Timestamp": "Friday, 22 September 2017 - 10:33",
       "Headline": "තුන් මාසයක් තිස්සේ ගුරුවරුන් අතින් ශිෂ්‍යාවක් දූෂණය වීම ගැන ඉන්දියාවේ උද්ඝෝෂණ",
       "News Content": "තුන් මසක් තිස්සේ ගුරුවරුන් දෙදෙනෙකු අතින් දූෂණයට ලක් වූ බව පැවසෙන පාසල් ශිෂ්‍යාවක ගබ්සාවකින් අනතුරුව අසාධ්‍ය තත්වයේ පසුවන බව ඉන්දියාවාර්තා උපුටා දක්වමින් බී බී සී ය වාර්තා කර තිබුනා.\nසැක පිට ඉන්දීය පොලිසිය විසින් රාජස්තාන් ප්‍රාන්තයේ පාසලක අධ්‍යක්‍ෂවරයා සහ ගුරුවරයෙකු අත්අඩංගුවට ගත් බවද එහි සඳහන්.\n18 හැවිරිදි ශිෂ්‍යාව ගබ්සාවක් සඳහා බලහත්කාරයෙන් පෞද්ගලික රෝහලකට යොමු කර ඇති බවයි ඉන්දීය පොලිසිය සඳහන් කර ඇත්තේ.\nගබ්සාව කර ඇති බව පැවසෙන රෝහල පිළිබඳව ද පොලිසිය පරීක්ෂණ ආරම්භ කර ඇතැයි එම වාර්තාවේ සඳහන්.\nඉන්දීය පොලිසිය කියා ඇති පරිදි මෙම ශිෂ්‍යාව තුන් මසක් තිස්සේ ගුරුවරුන් දෙදෙනෙකු අතින් දුෂණයට ලක් වී තිබෙනවා.\nඇය මේ වනවිට සිහිසුන්ව රෝහල්ගතව  සිටින බව ඉන්දීය පොලිසිය ප්‍රකාශ කර ඇති බවද බී බී සී වාර්තාවේ දැක්වෙනවා.\nඑම නිසා ශිෂ්‍යාවගෙන් මේවනතුරු කටඋත්තරයක් ලබා ගැනීමට පවා පොලිසියට හැකියාවක් ලැබී නැහැ.\nකෙසේවෙතත් ඇය රෝහල්ගත කර ඇත්තේ උදරයේ වේදනාවක් ඇති බවට ප්‍රකාශ කිරීම නිසයි.\nඇය ගැබ් ගෙන ඇති බව රෝහල් කාර්ය මණ්ඩලය පවසා තිබෙනවා.\nගබ්සාවෙන් අනතුරුව ඇය අසාධ්‍ය තත්වයට පත්වී තිබෙනවා.\nමෙම සිද්ධිය සැළවීමත් සමඟ ඇයගේ පාසල ඉදිරිපිටට රැස්වූ ප්‍රදේශවාසීන් කෝපයෙන් යුතුව විරෝධතා දක්වන්නට පටන්ගෙන ඇති බවද ඉන්දීය වාර්තාවල දැක්වෙනවා.\nඇය ඉගෙන ගනිමින් සිටි පාසල වසා දැමීමට බලධාරීන් නියෝග කර තිබෙනවා",
       "URL": "https://www.hirunews.lk/171538/තුන්-මාසයක්-තිස්සේ-ගුරුවරුන්-අතින්-ශිෂ්‍යාවක්-දූෂණය-වීම-ගැන-ඉන්දියාවේ-උද්ඝෝෂණ",
       "Category": "International News",
       "Parent URL": "https://www.hirunews.lk/international-news.php?pageID=437"
}