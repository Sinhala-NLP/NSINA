{
       "Source": "hirunews",
       "Timestamp": "Friday, 07 August 2015 - 9:23",
       "Headline": "චීස් කන්දක් බුල්ඩෝසර් කරයි",
       "News Content": "බටහිර රටවලින් සිදුකරන ආනයනයන් සදහා පනවා ඇති සම්බාධක උල්ලංඝනය කරමින් ගෙන්වූ චීස් ටොන් ගණනාවක්  ඇතුළු දැවැන්ත ආහාර කන්දක් රුසියානු බලධාරින් බුල්ඩෝසර් යොදා ඊයේ (06) සමතලා කළා.\nබටහිර ආනයනයන්ට රුසියාව මෙම සම්බාධක පැනවූයේ රුසියාවට එරෙහිව යුරෝපා සංගමය සහ ඇමෙරිකාව පැනවූ සම්බාධක වලට ප්‍රතිචාර දැක්වීමක් ලෙසයි. එම තහංචිය නොතකා ගෙන්වූ චීස් පමණක් නොව බේකන්, පීච්, තක්කාලි ඇතුළු ආහාර වර්ග තොග බුල්ඩෝසර් සහ ට්‍රැක්ටර් යොදා විනාශ කළ බවයි මොස්කව් වාර්තා සඳහන් කළේ.\nමෙම ආහාර විනාශ නොකොට ජනතාව අතර බෙදා දෙන ලෙස දෙලක්ෂ 85,000 ක් රුසියානුවන්ගේ අත්සනින් ජනාධිපති පුටින් වෙත සංදේශයක් ද ඉදිරිපත් කළා. එහෙත්, රුසියානු නායකයාගේ නියෝගය ඊයේ ක්‍රියාත්මක වී තිබෙනවා.",
       "URL": "https://www.hirunews.lk/114488/චීස්-කන්දක්-බුල්ඩෝසර්-කරයි",
       "Category": "International News",
       "Parent URL": "https://www.hirunews.lk/international-news.php?pageID=713"
}