{
       "Source": "hirunews",
       "Timestamp": "Tuesday, 08 November 2016 - 17:39",
       "Headline": "ඇමරිකාවේ ප්‍රාන්ත 9 ක් ජනපති තෝරයි",
       "News Content": "ඇමරිකාවේ 45 වන ජනාධිපතිවරයා තෝරාපත්කරගැනීම වෙනුවෙන් ඡන්දය ප්‍රකාශ කිරීම එරට ප්‍රාන්ත 9 කදී මේ වනවිට ආරම්භ වී තිබෙනවා.\nවර්ජිනියා, නිව් හැම්ප්ෂයර්, කනිටිකට්, මේන්, වර්මන්, කෙන්ටකි, ඉන්ඩියානා, නිව්යෝක් සහ නිව්ජර්සි යන ප්‍රාන්ත ඊට අයත්.\nමෙවර ඇමරිකානු ජනාධිපතිවරණයේ ඡන්දය ප්‍රකාශ කිරීමට සුදුසුකම් ලැබූ ඡන්දදායකයින් සංඛ්‍යාව 14 කෝටි 63 ලක්ෂ 11 000 ක්.\nප්‍රාන්ත 50 කින් සමන්විත ඇමරිකාවේ පැවැත්වෙන 58 වන ජනාධිපතිවරණය මෙය වන අතර, ප්‍රධාන අපේක්ෂකයන් දෙදෙනා වන හිලරි ක්ලින්ටන් සහ ඩොනල්ඩ් ට්‍රම්ප් සිය අවසන් ප්‍රචාරක කටයුතුද සාර්ථකව අවසන් කර තිබුණා.\nමේ අතර, ක්ලින්ටන් සහ ට්‍රම්ප් ඇමරිකාවේ 45 වන ජනාධිපති ධුරය සඳහා තරඟ කරද්දී එම ධුරය දෙවරක් ඉසිලූ ජනාධිපති බැරක් ඔබාමාගේ ජනප්‍රියත්වය කැපී පෙනෙන ලෙස ඉහළ ගොස් ඇති බවද අද වාර්තාවීම විශේෂත්වයක්.\nඔහු මෙතෙක් ලබා සිටි උපරිම ජනප්‍රියත්වය සියයට 56ක් වුවත් මෙවර ජනාධිපතිවරණයට පෙර එය සියයට 57 දක්වා ඉහළ ගොස් ඇති බව විදෙස් වාර්තා සදහන් කළා.\nජනාධිපති ඔබාමා පසුගිය දින 10 තුළ ඩිමොක්‍රටික් පක්ෂ අපේක්ෂිකා හිලරි ක්ලින්ටන්ගේ මැතිවරණ රැළි 17කට සහභාගි වී තිබෙනවා.\nනවතම ජනමත සමීක්ෂණවලින් හෙළි වී ඇත්තේ හිලරි ක්ලින්ටන් ට්‍රම්ප් අභිබවා ඉදිරියෙන් සිටින බවයි.\nඑහෙත් බ්‍රිතාන්‍යය, යුරෝපා සංගමයෙන් වෙන්වීමට ගනු ලැබූ අනපේක්ෂිත තීරණය වැනි පෙරළියක් මෙවර ඇමරිකානු ජනාධිපතිවරණයේදී සිදුවිය හැකි බවට විචාරකයන් මත පළ කරනවා.\nපසුගිය වසර 30 ක් සලකා බැලීමේදි ඇමරිකානු ජනාධිපතිවරණයට ඉදිරිපත් වූ අපේක්ෂකයින් අතරින් ජනප්‍රියත්වය අවම අපේක්ෂකයින් දෙදෙනා හිලරි ක්ලින්ටන් සහ ඩොනල්ඩ් ට්‍රම්ප් බව විදෙස් මාධ්‍ය වාර්තා කළා.\nපරිපාලන සේවයේ 30 වසරක පළපුරුද්දක් ඇති 69 හැවිරිදි හිලරි ක්ලින්ටන් නිව්යෝර්ක් නගර සෙනට් සභිකාවක් සහ ඇමරිකානු රාජ්‍ය ලේකම්වරියක්\nලෙසද කටයුතු කළා.\nජනාධිපති ආර්යාවක ලෙසින්ද ඇය ජනාදරයට පත්ව සිටියා.\nකෝටිපති ව්‍යාපාරිකයෙක් වන 70 හැවිරිදි ඩොනල්ඩ් ට්‍රම්ප් රූපවාහිනී නිවේදකයෙක් මෙන්ම නිෂ්පාදකවරයෙක් ලෙසද කටයුතු කර තිබෙනවා.\nහිලරි ක්ලින්ටන් ජනාධිපතිවරණය ජය ගතහොත් ඇය එම ධුරයට පත් වූ පළමුවැනි ඇමරිකානු කාන්තාව බවට ඉතිහාසගත වනවා.\nඇමරිකානු ව්‍යවස්ථාවට අනුව ජනාධිපති ධුරයට පත්වන්නේ වැඩිම ඡන්ද සංඛ්‍යාවක් ලබාගන්නා අපේක්ෂකයා නොව වැඩිම ඡන්ද ආසන සංඛ්‍යාවක්\nහිමිකරගන්නා අපේක්ෂකයායි.\nපූර්ව මැතිවරණ සමීක්ෂණ වාර්තා සියල්ල මධ්‍යයනයක් ලෙස සැලකීමේදී හිලරි ක්ලින්ටන් ඡන්ද ආසන 168 ක බලය තහවුරු කර ගෙන ඇති අතර ඩොනල්ඩ් ට්‍රම්ප් ආසන 155 ක බලය තහවුරු කරගෙන සිටිනවා.\nආසන 9 කින් සමන්විත කොලරාඩෝ ප්‍රාන්තය මෙවර ජනාධිපතිවරණයේදී ඉතා වැදගත්. පසුගිය ජනාධිපතිවරණ දෙකේදී මේ ප්‍රාන්තය ඩිමොක්‍රටික්\nපක්ෂයට හිමි වුවද මෙවර මේ ප්‍රාන්තය පවතින්නේ තියුණු සටනක්.\nඇමරිකානු ජනාධිපතිවරණයකදී තීරණාත්මක ප්‍රාන්ත ලෙස සැලකෙන්නේ ඇරිසෝනා, ෆ්ලෝරිඩා, නෝර්ත් කැරොලයිනා, වර්ජිනියා සහ ඔහායෝ ප්‍රාන්තයි.\nඒ, ජනාධිපතිවරයා තෝරාගනු ලබන ආසන 538කින් සමන්විත ඡන්ද විද්‍යාලය තුළ එම ප්‍රාන්තවලට වැඩි නියෝජනයක් හිමිවීමයි.\nඇමරිකාවේ ජනාධිපති ධුරයට පත්වීමට ඡන්ද විද්‍යාලය තුළ අපේක්ෂකයෙකු ඡන්ද 270 ක බහුතරය ලබා ගත යුතුවනවා.\nකෙසේ වෙතත් වසරක කාලයක් පුරා ලෝක බලවතා බවට පත්වන්නේ හිලරි ක්ලින්ටන්ද, ඩොනල්ඩ් ට්‍රම්ප්ද යන කාරණය පිළිබඳ තිබූ ප්‍රශ්නාර්ථය හෙට විසඳෙනු ඇති.",
       "URL": "https://www.hirunews.lk/147122/ඇමරිකාවේ-ප්‍රාන්ත-9-ක්-ජනපති-තෝරයි",
       "Category": "International News",
       "Parent URL": "https://www.hirunews.lk/international-news.php?pageID=561"
}