{
       "Source": "hirunews",
       "Timestamp": "Tuesday, 15 December 2020 - 7:54",
       "Headline": "ජෝ බයිඩ්න් අවසන් කඩුල්ලත් පනී - ට්‍රම්ප්ගේ නීතිපති ඉල්ලා අස්වේ",
       "News Content": "මෙවර අමෙරිකානු ජනාධිපතිවරණයේ ජයග්‍රාහකයා වූ ඩිමොක්‍රටික් අපේක්ෂක ජෝ බයිඩ්න්ගේ එම ජයග්‍රහණය තහවුරු කරන අවසන් පියවර ඊයේ (14) ක්‍රියාත්මක වුණා.\nඒ, ඡන්ද විද්‍යාල හෙවත් කොට්ඨාශ ඡන්ද නියෝජිතයින් රැස්වී ජෝ බයිඩ්න් ජනාධිපතිවරයා ලෙස තෝරා ගැනීමෙන් අනතුරුවයි.\nජනාධිපතිවරණයේදී ඔහුට කොට්ඨාශ ඡන්ද 306 ක් හිමි වූ අතර, ජනපති ට්‍රම්ප්ට හිමි වූයේ එම ඡන්ද 232 ක් පමණයි.\nඅමෙරිකානු ව්‍යවස්ථාව අනුව ජනප්‍රිය වැඩි ඡන්ද සංඛ්‍යාවෙන් ජනාධිපතිවරයා තෝරා පත්කර ගැනෙන්නේ නැහැ.\nඒ වෙනුවට එක් එක් ප්‍රාන්තවල ජනගහණයට සමානුපාතිකව කොට්ඨාශ නියෝජිතයින් සංඛ්‍යාවක් තෝරා පත්කර ගැනෙන අතර, ඔවුන්ගේ ඡන්දයෙන් ජනාධිපතිවරයා තෝරා පත්කර ගැනෙනවා.\nජනපති ට්‍රම්ප්, 2016 වසරේදී ජනාධිපති ධූරයට තේරී පත්වූයේ හිලරි ක්ලින්ටන්ට වඩා ජනප්‍රිය ඡන්ද මිලියන 03 ක් අඩුවෙන් ලබා සිටියදීයි.\nඑහෙත් මෙවර ඩිමොක්‍රටික් අපේක්ෂක ජෝ බයිඩ්න් ජනපති ට්‍රම්ප්ට වඩා මිලියන 07 ඉක්ම වූ වැඩි ඡන්ද ලබා සිටින අතර, ඡන්ද විද්‍යාල තහවුරු කිරීමත් සමඟ ඔහුගේ ජනාධිපති ධූරය තවදුරටත් නීතිමය අභියෝගයකට ලක් කිරීම දුෂ්කර වනු ඇති.\nඑහෙත් ජනපති ට්‍රම්ප් මේ මොහොතේ හෝ සිය පරාජය පිළිගැනීමට කටයුතු නොකරනු ඇති බවයි විශ්ලේෂකයින් පෙන්වා දෙන්නේ.\nමේ අතර, ජනපති ට්‍රම්ප් විසින් 2018 වසරේදී පත් කළ අමෙරිකානු නීතිපති විලියම් බාර් නත්තලට පෙර සිය තනතුරෙන් ඉවත් වන බව ජනපති ට්‍රම්ප් නිවේදනය කළා.\nඒ, ඔහු සමඟ පැවති සාකච්ඡාවකින් අනතුරුවයි.\nජනපති ට්‍රම්ප්ගේ ප්‍රතිපත්තිමය තීරණවලදී ඊට සහය දැක්වූ නීතිපති විලියම් බාර්, ජනාධිපතිවරයා ප්‍රකාශ කරන පරිදි මෙවර ජනාධිපතිවරණයේ ඡන්ද දූෂණයක් සිදු වූ බව පිළිගැනීම ප්‍රතික්ෂේප කළා.\nමේ නිසා පසුගිය දිනවල ජනපති ට්‍රම්ප් සහ නීතිපති විලියම් බාර් අතර ගැටුම්කාරී තත්ත්වයක් පැවති බව සඳහන්.",
       "URL": "https://www.hirunews.lk/257051/ජෝ-බයිඩ්න්-අවසන්-කඩුල්ලත්-පනී-ට්‍රම්ප්ගේ-නීතිපති-ඉල්ලා-අස්වේ",
       "Category": "International News",
       "Parent URL": "https://www.hirunews.lk/international-news.php?pageID=148"
}