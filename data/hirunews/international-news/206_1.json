{
       "Source": "hirunews",
       "Timestamp": "Saturday, 18 January 2020 - 20:17",
       "Headline": "ඇෆ්ගන් තලෙයිබාන්වරුන්, ඇමරිකාව සමග සාම ගිවිසුමකට සූදානම්",
       "News Content": "මේ මාසය අවසන් වීමට පෙර ඇමරිකාව සමග සාම ගිවිසුමකට එළඹීමට බලාපොරොත්තු වන බව ඇෆ්ගනිස්ථානයේ තලෙයිබාන් සංවිධානය පවසනවා.\nඑහි ප්‍රකාශක සුහයිල් ශහීම් ප්‍රකාශ කළේ ඇමරිකානු හමුදා ඉවත් කර ගැනීම එම ගිවිසුම මගින් අපේක්ෂා කරන බවයි.\nඒ සඳහා වාතාවරණය සැකසීමට තම සන්නද්ධ මෙහෙයුම් අවම කිරීමට සූදානම් බවත්, ඔහු සඳහන් කළා.\nදශක දෙකකට ආසන්න කාලයක් පවතින ඇෆ්ගන් යුද්ධය අවසන් කිරීම සඳහා ඇමරිකාව සහ තලෙයිබායි සංවිධානය කටාර් රාජ්‍යයේදී සාකච්ඡාවක නිරත වන්නේ පසුගිය දෙසැම්බරයේ සිටයි.\n2001 වසරේදී ඇමරිකානු හමුදා ඇෆ්ගනිස්ථානය ආක්‍රමණය කළේ ඇෆ්ගන් - තලෙයිබාන්වරුන් අල්කයිඩා සංවිධානය සමග පැවැත්වූ සබඳතා හේතුවෙන්.\nඇෆ්ගනිස්ථාන රජය සහ ඔවුන්ට සහය දක්වන ඇමරිකාව සමග සාකච්ඡා කිරීම තලෙයිබාන් සංවිධානය දිගු කලක් ප්‍රතික්ෂේප කර තිබුණා.\nකෙසේ නමුත්, දෙපාර්ශවය අතර, සාම ගිවිසුමක් අත්සන් තැබුවහොත් එය, ප්‍රධාන කරුණු දෙකකින් සමන්විත වනු ඇති.\nඇෆ්ගනිස්ථානයේ ඇමරිකානු හමුදා ඉවත් කර ගැනීම සහ අන්තවාදී කණ්ඩායම්වලට ඇෆ්ගන් භූමිය යොදා ගැනීමට තලෙයිබාන් සංවිධානය විසින් ඉඩ ලබා නොදීමයි.",
       "URL": "https://www.hirunews.lk/232537/ඇෆ්ගන්-තලෙයිබාන්වරුන්-ඇමරිකාව-සමග-සාම-ගිවිසුමකට-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=206"
}