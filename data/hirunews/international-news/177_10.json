{
       "Source": "hirunews",
       "Timestamp": "Saturday, 27 June 2020 - 10:09",
       "Headline": "ඊශ්‍රායලයෙන් පලස්තීන ගාසා තීරයට ගුවන් ප්‍රහාර",
       "News Content": "පලස්තීන ගාසා තීරයේ හමාස් ඉලක්ක වෙත ගුවන් ප්‍රහාරයක් ක්‍රියාත්මක කළ බව ඊශ්‍රායල හමුදාව ප්‍රකාශ කළා.\nඒ, ගාසා තීරයේ සිට හමාස් සංවිධානය ඊශ්‍රායලය දෙසට රොකට් ප්‍රහාරයක් එල්ල කිරීමෙන් අනතුරුවයි.\nඊශ්‍රායල හමුදාව ප්‍රකාශ කළේ ගාසා තීරයේ අවි ගබඩා සහ බෝම්බ නිෂ්පාදනාගාර ගුවන් ප්‍රහාරයේදී ඉලක්ක කෙරුණු බවයි.\nපලස්තීන බටහිර ඉවුරේ යුදෙව් ජනාවාස සහිත ප්‍රදේශ ඊශ්‍රායලයට ඈදා ගැනීමේ යෝජනාවට විරෝධය පළ කිරීම හමාස් ප්‍රහාරයේ අරමුණ බව සඳහන්.\nබටහිර ඉවුරේ සහ ජෝර්දාන නිම්නයේ ප්‍රදේශ රැසක් මෙලෙස ඊශ්‍රායලයට ඈදා ගැනෙන්නේ මේ වසර මුලදී ප්‍රකාශයට පත් කෙරුණු ඇමරිකානු ට්‍රම්ප් පරිපාලනයේ මැදපෙරදිග සාම සැලැස්මට අනුවයි.\nකෙසේ නමුත්, මෙම සැලැස්ම මගින් පලස්තීනුවන් අපේක්ෂා කරන ස්වයං රාජ්‍යයට බටහිර ඉවුරේ තවත් ප්‍රදේශයක් අහිමි වන අතර නැගෙනහිර ජෙරුසලම එහි අනනුවර බවට පත් කිරීමට ඉඩ සැලසෙන්නේ නැහැ.\nහමාස් සංවිධානය සහ ඊශ්‍රායලය මෑත කාලයේදී යුද ගැටුම් 3කට අවතීර්ණ වූ අතර, 2014 වසරේ සිදුවූ එම අවසන් ගැටුමෙන් පලස්තීනුවන් 2251ක් සහ ඊශ්‍රායල පාර්ශවයේ 74 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/244057/ඊශ්‍රායලයෙන්-පලස්තීන-ගාසා-තීරයට-ගුවන්-ප්‍රහාර",
       "Category": "International News",
       "Parent URL": "https://www.hirunews.lk/international-news.php?pageID=177"
}