{
       "Source": "hirunews",
       "Timestamp": "Saturday, 22 February 2020 - 13:58",
       "Headline": "සිරියාවේ ගැටුම් නවතන්නැයි ජගත් සංවිධාන මහ ලේකම්වරයාගෙන් ඉල්ලීමක්",
       "News Content": "සිරියානු කැරළිකරුවන්ට එරෙහිව බෂාර් අල් අසාද් රජයේ අවසන් මෙහෙයුම් දියත් කෙරෙද්දී ගැටුම් නතර කරන ලෙස ජගත් සංවිධාන මහ ලේකම් අන්තෝනියෝ ගුටේරස් ඉල්ලීමක් කර තිබෙනවා.\nමෙහෙයුම් ක්‍රියාත්මක වන්නේ කැරළිකරුවන්ගේ අවසන් බලකොටුවක් වන ඉඞ්ලිබ් ප්‍රාන්තයේයි. ජනාධිපති අසාද්ගේ රජයේ හමුදාවලට සහයක් ලෙස රුසියානු ගුවන් හමුදා ප්‍රහාරද එහි ක්‍රියාත්මක වන බව සඳහන්.\nජගත් සංවිධාන මහ ලේකම් අන්තෝනියෝ ගුටේරස්, නිව්යෝක් නුවර ජගත් සංවිධාන මූලස්ථානයේදී ප්‍රකාශ කළේ සිරියාවේ මානුෂිය ඛේදවාචකයක් වැළැක්වීම සඳහා ගැටුම් නතර කළ යුතු බවයි.\nසිරියානු අර්බුදයට හමුදාමය විසඳුමක් නොපවතින අතර, එය දේශපාලන විසඳුමකින් කෙළවර විය යුතු බවයි ඔහු අවධාරණය කළේ.\nඉඞ්ලිබ් ප්‍රාන්තයේ ගැටුම් හේතුවෙන් මිලියනයකට ආසන්න පිරිසක් මේ වනවිට අවතැන්වී සිටිනවා.",
       "URL": "https://www.hirunews.lk/234996/සිරියාවේ-ගැටුම්-නවතන්නැයි-ජගත්-සංවිධාන-මහ-ලේකම්වරයාගෙන්-ඉල්ලීමක්",
       "Category": "International News",
       "Parent URL": "https://www.hirunews.lk/international-news.php?pageID=196"
}