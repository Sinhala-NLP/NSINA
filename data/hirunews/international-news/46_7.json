{
       "Source": "hirunews",
       "Timestamp": "Wednesday, 08 June 2022 - 16:21",
       "Headline": "ජර්මනියේ කාර්ය බහුල පදික වේදිකාවකට මෝටර් රථයක් කඩා වදී",
       "News Content": "ජර්මනියේ බර්ලින් නගරයේ කාර්යබහුල වීථියට කඩා වැදුණු මෝටර් රථයක් එහි ජනතාව අතරින් ධාවනය කිරීම හේතුවෙන් අවම වශයෙන් එක් අයෙකු මිය ගොස් තවත් අට දෙනෙකු තුවාල ලබා ඇති බව විදෙස් මාධ්‍ය වාර්තා කරනවා.\nමෙම සිද්ධිය හටගෙන ඇත්තේ, එරට වේලාවෙන් රාත්‍රී 10.30ට පමණ බවයි බීබීසී ලෝක සේවාව පවසන්නේ.\nකෙසේ වෙතත් මෙම සිදුවීම හදිසි අනතුරුක්ද නැතහොත් සිතා මතා සිදු කළ දෙයක් ද යන්න පිළිබඳ තවමත් අපැහැදිලි බව විමර්ශන සිදු කරන නිලධාරීන් කියා සිටියා.\nපොලිස් ප්‍රකාශකයෙකු මාධ්‍ය වෙත කියා සිටියේ සිද්ධියට සම්බන්ධ රියදුරු එම ස්ථානයේදී ම අත්අඩංගුවට ගත් බව යි.\nමෙම සිද්ධිය බටහිර බර්ලිනයේ කාර්යබහුල රැන්ක්ට්‍රෙස්සේ වීථි කෙළවරේ සිදු වී තිබෙනවා.\nසිද්ධිය ඇසින් දුටුවන් පවසන්නේ, වාහනය පාරෙන් ඉවතට පැන පදික වේදිකාවට නැඟීමට පෙර වෙළඳසලක් ඉදිරිපිට ගැටී ඇති බවයි.\nරෙනෝල්ට් ක්ලියෝ වර්ගයේ (Renault Clio) රිදී පැහැති කුඩා මෝටර් රථයක් රූපලාවන්‍ය භාණ්ඩ අලෙවිසැලක ප්‍රදර්ශන කවුළුවක ගැටෙන ආකාරය දැක්වෙන ඡායාරූප සමාජ මාධ්‍යවල සංසරණය වී තිබුනා.\nසිද්ධිය සැලවීමත් සමග බර්ලින් ගිනි නිවන සේවයේ හදිසි සේවා භටයින් 60ක් පමණ වහාම එම ස්ථානයට පැමිණ අනතුරෙන් තුවාල ලැබුවන් වහාම ගුවන් මඟින් ආසන්නයේ පිහිටි රෝහල් වෙත යොමු කිරීමට කටයුතු කළ අතර බර්ලින් පොලිස් නිළධාරින් සිද්ධිය වූ ස්ථානයෙන් සාමාන්‍ය ජනතාව ඉවත් කරමින් සිටින බවයි ජනප්‍රිය ජර්මානු නළුවකු වන ජෝන් බැරෝමන් ට්විටර් පණිවුඩයක් නිකුත් කරමින් කියා සිටියේ.\nඔහු සියැසින් දුටු මෙම අනතුර සම්බන්ධයෙන් ට්විටර් පණිවිඩ කිහිපයක්ම නිකුත් කර තිබුණා.",
       "URL": "https://www.hirunews.lk/306586/ජර්මනියේ-කාර්ය-බහුල-පදික-වේදිකාවකට-මෝටර්-රථයක්-කඩා-වදී",
       "Category": "International News",
       "Parent URL": "https://www.hirunews.lk/international-news.php?pageID=46"
}