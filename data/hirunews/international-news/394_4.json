{
       "Source": "hirunews",
       "Timestamp": "Saturday, 17 February 2018 - 16:25",
       "Headline": "කෝච්චි පෙට්ටියේ ඉඳන් සෙල්ෆි ගන්න ගිය තරුණයාට මරු කැඳවූ අධිබලැති විදුලි සැර",
       "News Content": "ඉන්දියාවේ බිහාර් ප්‍රාන්තයේදී දුම්රිය මැදිරියක් මත සිට සෙල්ෆි ඡායාරූප ගැනීමට ගිය තරුණයෙකු විදුලිසැර වැදීමෙන් මියගොස් තිබෙනවා.\nඊයේ සවස 6 ට පමණ ඔහු දුම්රිය මැදිරිය මත සිට ඡායාරූප ගැනීමට උත්සාහ කිරීමේ දී ඊට යොදාගන්නා සෙල්ෆි ස්ටික් උපකරණය වොල්ට් තිස් දහසක අධි බලැති විදුලි රැහැනක ගැටීමෙන් අනතුර සිදුව ඇතැයි සඳහන්.\nමියගොස් ඇත්තේ 22 හැවිරිදි තරුණයෙක් වන අතර ඔහු ඡායාරූප ගැනීමට උත්සාහ කර ඇත්තේ භාණ්ඩ ප්‍රවාහන දුම්රියක මැදිරියක් මත සිටයි.\nබිහාර් ප්‍රාන්තයේ සිකන්දර්පුර් ප්‍රදේශයේ පදිංචිකරුවෙකු වන මෙම තරුණයා විදුලිසැර වැදීමෙන් අනතුරුව බරපතල ලෙස පිළිස්සුම් තුවාල ලබා ඇතැයි සඳහන්.\nඑම අවස්ථාවේදීම ඔහු මරණයට පත්ව තිබෙනවා.\nවිදුලිසැර වැදීමත් සමග මෙම තරුණයා ගිනි ගැනීමකට ලක්වූ බවයි සිද්ධිය ඇසින් දුටුවන් ප්‍රකාශකර ඇත්තේ.\nමියගිය තරුණයා සමග ගමන් කළ ඔහුගේ මිතුරෙකු සිද්ධියෙන් අනතුරුව පළාගොස් ඇතැයි සඳහන්.",
       "URL": "https://www.hirunews.lk/183874/කෝච්චි-පෙට්ටියේ-ඉඳන්-සෙල්ෆි-ගන්න-ගිය-තරුණයාට-මරු-කැඳවූ-අධිබලැති-විදුලි-සැර",
       "Category": "International News",
       "Parent URL": "https://www.hirunews.lk/international-news.php?pageID=394"
}