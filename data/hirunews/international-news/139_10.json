{
       "Source": "hirunews",
       "Timestamp": "Tuesday, 26 January 2021 - 8:05",
       "Headline": "ඉන්දීය ජනරජ දිනය අදයි - ගොවීන් දිල්ලියේ ට්‍රැක්ටර් පෙළපාලියක",
       "News Content": "ඉන්දියාවේ 72 වන ජනරජ දිනය අදට යෙදී ඇති අතර, දිල්ලියේ ඵෙතිහාසික රතු බලකොටුව ආශ්‍රිත රාජ්පාත් හි එම සැමරුම් උත්සවය අද (26) උදෑසන පැවැත්වෙන්නේ අග්‍රාමාත්‍ය නරේන්ද්‍ර මෝදිගේ ප්‍රධානත්වයෙන්.\nකෙසේ නමුත්, කොරෝනා වෛරස් ගෝලීය වසංගතය හේතුවෙන් එම වැඩසටහන කෙටි කාලයක් තුළ ක්‍රියාත්මක කිරීමටයි පියවර ගෙන ඇත්තේ.\nඒ අනුව ප්‍රධාන ආරාධිතයෙකු මෙවර ඉන්දීය ජනරජ දිනයට සහභාගි නොවන අතර, නරඹන්නන් සංඛ්‍යාවද සීමා කර තිබෙනවා.\nආචාර පෙළපාලියේ ගමන්මග කෙටි කර ඇති අතර, ඒ සඳහා යොදා ගන්නා සන්නද්ධ හමුදා සාමාජිකයින් සංඛ්‍යාවද සීමා කර ඇති බව සඳහන්.\nවයස අවුරුදු 15 ට අඩු ළමයින්ද සැමරුම් පෙළපාලියට එක්කර ගැනෙන්නේ නැහැ.\nඉන්දීය ජනරජ දිනයට සමගාමීව එරට රජයේ උත්තමාචාර සම්මාන පිරිනැමීමද අද සිදුකෙරෙනවා.\nඑහිදී ඉන්දීය රජයේ ඉහළම සම්මානය වන පද්ම විභූෂන් සම්මානය සඳහා ජපාන හිටපු අග්‍රාමාත්‍ය ෂින්සෝ අබේ සහ පසුගියදා අභාවප්‍රාප්ත වූ තමිල්නාඩුවේ සුප්‍රකට ගායක එස්.පී.බාලසුබ්‍රමනියම්ද නම් කර ඇති බවයි ඉන්දීය මාධ්‍ය සඳහන් කළේ.\nමේ අතර, ඉන්දීය ජනරජ දිනයේදී දිල්ලියේ වීථිවල ට්‍රැක්ටර් රථ පෙළපාලියක් පැවැත්වීමට ගොවි විරෝධතාකරුවන් සැරසෙනවා.\nඔවුන්ට ඒ සඳහා නිශ්චිත මාර්ගයක් පොලිසිය විසින් ලබාදී ඇති නමුදු එය පිළිපැදීමට තමන් බැඳී නොසිටින බවයි ගොවීන් පවසන්නේ.\nමෝදි රජය විසින් පසුගියදා සම්මත කරගත් ගොවි පනත් හකුලා ගන්නා ලෙස බලකරමිනුයි ඔවුන් මෙලෙස විරෝධතාවයේ නිරත වන්නේ.",
       "URL": "https://www.hirunews.lk/260727/ඉන්දීය-ජනරජ-දිනය-අදයි-ගොවීන්-දිල්ලියේ-ට්‍රැක්ටර්-පෙළපාලියක",
       "Category": "International News",
       "Parent URL": "https://www.hirunews.lk/international-news.php?pageID=139"
}