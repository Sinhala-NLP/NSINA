{
       "Source": "hirunews",
       "Timestamp": "Friday, 15 April 2022 - 10:05",
       "Headline": "රුසියානු න්‍යෂ්ටික තර්ජනය නො සළකා හැරිය නොහැකි බව සී.අයි.ඒ සංවිධානය කියයි",
       "News Content": "යුක්රේන ආක්‍රමණයේදී රුසියාව ලද පසුබෑම් හමුවේ උපක්‍රමශීලී හෝ අඩු බලයකින් යුත් න්‍යෂ්ටික අවි භාවිත කිරීමට ජනපති පුටින් යොමුවිය හැකි බවට ඇමරිකානු සී.අයි.ඒ. ඔත්තු සේවා අධ්‍යක්ෂ විලියම් බර්න්ස් අනතුරු අඟවනවා.\nඇට්ලන්ටා නුවර - ජෝර්ජියා තාක්ෂණික විශ්වවිද්‍යාලයේ සිසුන් අමතමින් ඔහු කියා සිටියේ ජනපති පුටින් සහ රුසියානු නායකත්වය හමුදාමය වශයෙන් යුක්රේනය ලද පසුබෑම් හේතුවෙන් එම තර්ජනය නොසළකා හැරිය නොහැකි කරුණක් බවයි.\nපසුගිය පෙබරවාරි 24 වනදා යුක්රේන ආක්‍රමණය ආරම්භ කරමින් රුසියාව ප්‍රකාශ කළේ සිය න්‍යෂ්ටික අවි බලකාය සීරුවෙන් තැබීමට පියවර ගත් බවයි.\nඑහෙත් එය, ප්‍රායෝගික වශයෙන් දිස්වන තර්ජනයක් නොවන බව ඇමරිකාව මීට පෙර ප්‍රකාශ කළා.\nකෙසේ නමුත් සී.අයි.ඒ. අධ්‍යක්ෂවරයා පවසන්නේ න්‍යෂ්ටික ගැටුමක් තවදුරටත් සිදුවීමේ අවදානමක් පවතින බවයි.\nඇමරිකාව විසින් දෙවන ලෝක යුද්ධයේදී හිරෝෂිමාවට හෙළන ලද න්‍යෂ්ටික බෝම්බයට වඩා අඩු බලයකින් යුත් න්‍යෂ්ටික අවි රැසක් රුසියාව සතුවන බව සී.අයි.ඒ. සංවිධානයේ අදහසයි.",
       "URL": "https://www.hirunews.lk/301987/රුසියානු-න්‍යෂ්ටික-තර්ජනය-නො-සළකා-හැරිය-නොහැකි-බව-සී-අයි-ඒ-සංවිධානය-කියයි",
       "Category": "International News",
       "Parent URL": "https://www.hirunews.lk/international-news.php?pageID=53"
}