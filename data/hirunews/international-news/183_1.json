{
       "Source": "hirunews",
       "Timestamp": "Wednesday, 06 May 2020 - 20:11",
       "Headline": "කොරෝනා නිසා පුටින්ගේ ජනප්‍රියත්වය පහළට - (වීඩියෝ)",
       "News Content": "කොරෝනා ආසාදනය වීමෙන් ඇමරිකාවේ සිදුව ඇති මරණ සංඛ්‍යාව මේ වනවිට 72,285ක් ලෙස සටහන් වනවා.\nලොව රටවල් රැසකින් මේ වනවිට වාර්තාවන ආසාදිතයන් සංඛ්‍යාව 3,747,400ක්.\nලොව පුරා සිදුවූ මරණ සංඛ්‍යාව දැක්වෙන්නේ 258,973 ක් ලෙසටයි.\nමේ අතර පසුගිය වසරේ චීනයෙන් කොරෝනා ආසාදිතයන් වාර්තාවීමටත් පෙර ඇමරිකාවේ බෙල්විල්හි නගරාධිපතිවරයෙකුට කොරෝනා ආසාදනය වී තිබූ බව විදෙස් මාධ්‍ය වාර්තා කළා.\nමීට පෙර යුරෝපා කලාපයේ වෛරස ව්‍යාප්තියේ කේන්ද්‍රස්ථානයක්  බවට පත්ව තිබූ ස්පාඤ්ඤය, ඉතාලිය, ප්‍රංශය සහ බ්‍රිතාන්‍යයෙන් වාර්තාවන කොරෝනා මරණවල ක්‍රමික අඩුවීමක් මේ වනවිට දක්නට ලැබුණද ස්පාඤ්ඤයේ මරණ සංඛ්‍යාව ගතවූ දින 3 ට සාපේක්ෂව අද දිනයේ ඉහළ ගොස් තිබෙනවා.\nමේ අතර රුසියානු ජනපති ව්ලැදිමීර් පුටින්ගේ ජනප්‍රියත්වයේ අගය සියයට 63 සිට සියයට 59 දක්වා පහළ ගොස් ඇති බව විදෙස් මාධ්‍ය අද වාර්තා කළා.\nඒ, කොරෝනා වෛරසය පාලනය කිරීම සඳහා කටයුතු කිරීම පිළිබඳව වන සමීක්ෂණයකට අදාළවයි.\nමේ අතර, මාරාන්තික කොවිඩ් 19 වෛරසය ස්වභාවිකව හටගත් වෛරසයක්ද නැතහොත් විද්‍යාගාරයක නිර්මාණය කරන ලද්දක්ද යන්න සනාථ කර ගැනිමට මෙන්ම එහි ව්‍යාප්තිය චීනයෙන් හටගත් බවට ප්‍රකාශයට කිසිදු සාක්ෂියක් නොමැති බවට පෙන්ටගනය අද ආන්දෝලනාත්මක ප්‍රකාශයක් සිදුකළා.",
       "URL": "https://www.hirunews.lk/240213/කොරෝනා-නිසා-පුටින්ගේ-ජනප්‍රියත්වය-පහළට-වීඩියෝ",
       "Category": "International News",
       "Parent URL": "https://www.hirunews.lk/international-news.php?pageID=183"
}