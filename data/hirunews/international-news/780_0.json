{
       "Source": "hirunews",
       "Timestamp": "Saturday, 07 December 2013 - 13:02",
       "Headline": "බුෂ්, ඔබාමා, ක්ලින්ටන් දකුණු අප්‍රිකාවට.",
       "News Content": "වර්ණභේද විරෝධී සටනේ සංකේතය වූ දකුණු අප්‍රිකාවේ හිටපු ජනාධිපති අභාවප්‍රාප්ත නෙල්සල් මැන්ඩෙලාගේ අවමංගල්‍ය උත්සවය සඳහා ඇමෙරිකානු ජනාධිපතිවරුන් තුන් දෙනෙකු සහභාගි වන බව විදෙස් වාර්තා සඳහන් කළා. වත්මන් ජනාධිපති මෙන්ම ඇමෙරිකාවේ ප්‍රථම කළු ජාතික ජනාධිපතිවරයා වන බැරැක් ඔබාමා, මිෂෙල් ඔබාමා සමඟ ඉදිරි සතියේ දකුණු අප්‍රිකාව බලා නික්මීමට නියමිතයි.\nජනාධිපති ඔබාමා දකුණු අප්‍රිකාව බලා යන්නේ සිය නිල ගුවන් යානය වන එයාර් ෆෝස් වන් යානයෙන්. හිටපු ජනාධිපති ජෝර්ජ් ඩබ්ලිව් බුෂ් සිය බිරිඳ ලෝරා බුෂ් සමඟ එම ගුවන් යානයෙන්ම දකුණු අප්‍රිකාව බලා නික්මෙන්නේ නෙල්සල් මැන්ඩෙලාගේ අවමංගල්‍ය උත්සවයට සහභාගිවීමටයි.\nහිටපු ජනාධිපති බිල් ක්ලින්ටන් ද සිය බිරිඳ වන හිටපු රාජ්‍ය ලේකම් හිලරි ක්ලින්ටන් සමඟ මැන්ඩෙලාගේ අවමඟුලට සහභාගිවීමට සැලසුම් කර ඇති බව සඳහන්. එහෙත් ඔවුන් ජනාධිපති ඔබාමාගේ යානයෙන් දකුණු අප්‍රිකාව බලා ගමන් කරන්නේ ද යන්න මෙතෙක් ප්‍රකාශ වී නැහැ. අභාවප්‍රාප්ත නෙල්සන් මැන්ඩෙලාගේ අවසන් කටයුතු ලබන 15 වන ඉරිදා පැවැත්වීමට නියමිතයි.",
       "URL": "https://www.hirunews.lk/72926/බුෂ්-ඔබාමා-ක්ලින්ටන්-දකුණු-අප්‍රිකාවට",
       "Category": "International News",
       "Parent URL": "https://www.hirunews.lk/international-news.php?pageID=780"
}