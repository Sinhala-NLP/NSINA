{
       "Source": "hirunews",
       "Timestamp": "Sunday, 14 January 2018 - 10:19",
       "Headline": "මිසයිල බියකින් හවායි තැති ගනී",
       "News Content": "උතුරු කොරියාවෙන් බැලිස්ටික් මිසයිල ප්‍රහාරයක් එල්ලවන බවට හවායි දිවයිනේ බලධාරීන් අවදානම් යාන්ත්‍රණය ක්‍රියාත්මක කිරීමත් සමග එහි ඊයේ දැඩි කලබලකාරී තත්ත්වයක් පැන නැගුණා.\nබැලිස්ටික් මිසයිලයක් හවායි දිවයිනට පැමිණෙන බැවින් වහා ආවරණ වෙත පිවිසෙන ලෙසත් එය අභ්‍යාසයක් නොවන බවත්  හවායි දිවයින් වැසියන්ගේ ජංගම දුරකථනවලට කෙටි පණිවුඩයක්ද ලැබී තිබෙනවා.\nදිවයිනේ රූපවාහිනී සහ ගුවන් විදුලි සේවා සිය සාමාන්‍ය විකාශයක් අතරතුර නිවෙස්වලට වී සිටින්නැයි හවායි වැසියන්ට දැනුම් දෙන පටිගත කළ පණිවුඩයක්ද විකාශය කළා.\nඋතුරු කොරියාව එල්ල කරන බැලිස්ටික් මිසයිල ප්‍රහාරයක් ළඟාවිය හැකි ආසන්නතම ඇමරිකානු ප්‍රදේශ ය වන්නේ හවායි දිවයිනයි.\nඋතුරු කොරියාව න්‍යෂ්ටික අවියක් එල්ල කළ හැකි අන්තර් මහද්වීපික බැලිස්ටික් මිසයිල අත්හදා බලද්දී හවායි දිවයින පසුගිය දෙසැම්බරයේ න්‍යස්ටික ප්‍රහාරයක අවදානම අඟවන සයිරන් පද්ධතිය අත්හදා බලනු ලැබුවා.\nඒ දෙවන ලෝක යුද සමයෙන් පසු ප්‍රථම වරටයි.\nකෙසේ නමුත් පසුව හෙළිදරව් වූයේ ඊයේ බැලිස්ටික් මිසයිල අවදානම් සංඥා හැඟවීම අත්වැරැද්දකින් සිදුව ඇති බවයි.\nකාර්ය මණ්ඩල සාමාජිකයෙකු වැරදි බොත්තමක් තද කිරීමෙන් සිදුවූ එම වැරැද්ද පිළිබඳව හවායි ප්‍රාන්තයේ ආණ්ඩුකාර ඩේවිඩ් ඉගේ හවායි වැසියන්ගෙන් සමාව අයැද සිටියා.\nකෙසේ නමුත් සිද්ධිය සම්බන්ධයෙන් පූර්ණ පරීක්ෂණයක් පවත්වන බව ඇමරිකානු රජය නිවේදනය කළා.",
       "URL": "https://www.hirunews.lk/181009/මිසයිල-බියකින්-හවායි-තැති-ගනී",
       "Category": "International News",
       "Parent URL": "https://www.hirunews.lk/international-news.php?pageID=404"
}