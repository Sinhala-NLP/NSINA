{
       "Source": "hirunews",
       "Timestamp": "Saturday, 26 January 2013 - 11:10",
       "Headline": "ඉන්දීය ජනරජ දිනය අදයි.",
       "News Content": "අදට යෙදී ඇති ඉන්දීය ජනරජ දිනය නිමිත්තෙන් දිල්ලි අගනුවර දැඩි ආරක්ෂාවක් යොදා ඇති බව ඉන්දීය වාර්තා සඳහන් කළා. රාජ්පත් සිට ඓතිහාසික රතු බලකොටුව දක්වා ජනරජ දින ආචාර පෙළපාලිය ගමන් ගන්නා කිලෝමීටර් 8 ක මාර්ගයේ ස්නයිපර් වෙඩික්කරුවන් සහ අති නවීන යුදෝපකරණ යොදවා ඇත්තේ ආරක්ෂාව පිණිසයි. ඒ අතර මාර්ගයේ ආරක්ෂිත වීඩියෝ කැමරා 160 ක් ද ස්ථාපිත කර තිබෙනවා. ඉන්දීය රාජ්‍ය නායකයන් සහභාගි වන ජනරජ දින උත්සව සඳහා දිල්ලි නුවර යොදවා ඇති ආරක්ෂක භටයන්ගේ සංඛ්‍යාව 25,000 කට අධිකයි.\nමේ අතර, ඉන්දීය ජනරජ දිනය නිමිත්තෙන් පිරිනැමෙන රාජ්‍ය සම්මාන සඳහා සුප්‍රකට බොලිවුඞ් තාරකාවන් තුන්දෙනෙකු ද ඇතුළත් වනවා. 70 දශකයේ හින්දි සිනමාව කැළඹූ රාජේශ් ඛන්නා සහ ශර්මිලා තාගෝර්, ඉන්දියාවේ තුන්වන ඉහළතම සම්මානය වන පද්ම භූෂන් සම්මානය සඳහා නම් කර තිබෙනවා. ආරාධනා සහ අමර් ප්‍රේම් ඔවුන් රඟපෑ ජනප්‍රිය චිත්‍රපට අතර වනවා. රාජේශ් ඛන්නා පසුගිය වසරේ ජුනි 18 වැනිදා මියගිය අතර ඔහු වෙනුවෙන් පවුලේ සාමාජිකයෙකු සම්මාන හිමිකර ගනු ඇති. ශ්‍රී දේවිට හිමිවන්නේ සිව්වන ඉහළතම සම්මානය වන පද්ම ශ්‍රී සම්මානයයි. පසුගිය වසරේ ක්‍රිකට් ක්‍රීඩාවෙන් විශ්‍රාම ගත් රාහුල් ඩ‍්‍රාව්ඞ් ද පද්ම භූෂන් සම්මානලාභියෙක්.",
       "URL": "https://www.hirunews.lk/52147/ඉන්දීය-ජනරජ-දිනය-අදයි",
       "Category": "International News",
       "Parent URL": "https://www.hirunews.lk/international-news.php?pageID=868"
}