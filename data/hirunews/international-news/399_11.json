{
       "Source": "hirunews",
       "Timestamp": "Tuesday, 30 January 2018 - 18:05",
       "Headline": "වෛද්‍යවරුන් පිරිසකගෙන් ෆේස් බුක් වෙත ලිපියක්",
       "News Content": "ෆේස්බුක් භාවිත කරන්නන් අතර වඩාත් ජනප්‍රිය මැසෙන්ජර් යෙදවුම කුඩා ළමුන්ගේ ගිණුම්වලින් අවහිර කිරීමට අවධානය යොමු කරන්නැයි ඉල්ලා ඇමරිකාවේ  ළමා වෛද්‍ය උපදේශකයන් පිරිසක් ලිපියක් යොමු කර තිබෙනවා.\nෆේස් බුක් නිර්මාතෘ මාර්ක් සකර්බර්ග් වෙත යොමු කළ එම ලිපියට වෛද්‍යවරුන් 97 දෙනෙකු අත්සන් තබා ඇති බවයි විදෙස් පුවත් සේවා කියාසිටියේ.\nමැසෙන්ජර් භාවිතයට කුඩා ළමුන් හුරුවීම තුලින් ඔවුන් අධ්‍යාපනයයට යොමු කරන කාලය අවම වීමේ අවධානම වෛද්‍යවරුන් පෙන්වාදී තිබෙනවා.\nමේ හේතුවෙන් ළමුන් පරිගණක සහ මැසෙන්ජර් වෙත යොමුවිය හැකි අනෙක් තාක්ෂණික උපාංග සමග වැඩි කාලයක් ගතකරනු ඇති බවයි ඔවුන් අනතුරු අඟවන්නේ.\nවයස අවුරුදු 6 සිට 12 දක්වා වන ළමුන්ට එය අවධානම් සහගත වන බව වෛද්‍යවරුන් පෙන්වාදී තිබෙනවා.\nමෑතකදී සිදු කළ සමීක්ෂණවලදී අනාවරණ වී ඇත්තේ සමාජ මාධ්‍ය බහුලව භාවිත කරන ළමුන් ආතතිය, නිසි පරිදි නින්දක් නොමැති වීම,  සිරුර නිසි පරිදි නොවැඩීම වැනි රෝගී තත්වයන්ගෙන් පෙළෙන බවයි.\nකෙසේවෙතත් ෆේස් බුක් සමාගම පසුගියදා ප්‍රකාශකර තිබුනේ මැසෙන්ජර් තුලින් ළමුන්ට වෙළඳ දැන්වීම් අවහිර කර ඇති අතර ළමුන්ගේ ෆේස් බුක් ගිණුම් පාලනය කිරීමට දෙමව්පියන්ට හැකි ආකාරයෙන් කටයුතු සැලසුම් කර ඇති බවයි.\nඑහෙත් මෙවැනි ක්‍රියාමාර්ග අනුගමනය කළ ද ළමුන් මැසෙන්ජර් භාවිත කිරීම තුලින් ගැටලු මතුවන බවයි වෛද්‍යවරුන් පෙන්වා දෙන්නේ.",
       "URL": "https://www.hirunews.lk/182445/වෛද්‍යවරුන්-පිරිසකගෙන්-ෆේස්-බුක්-වෙත-ලිපියක්",
       "Category": "International News",
       "Parent URL": "https://www.hirunews.lk/international-news.php?pageID=399"
}