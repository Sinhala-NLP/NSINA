{
       "Source": "hirunews",
       "Timestamp": "Saturday, 16 May 2015 - 13:56",
       "Headline": "නේපාලයට තවදුරටත් භූ කම්පන",
       "News Content": "පුද්ගලයන් 8000කට වැඩි පිරිසක් මරුමුවට පත් කරමින් පසුගිය දා කත්මණ්ඩු නුවර සසල කළ මහා භූ කම්පනය වැනි තවත් භූ කම්පන ඉදිරියේදී ඇතිවිය හැකි බවට භූ විද්‍යාඥයන් අනතුරු අඟවනවා. හිමාල අඩවියට මීට පෙර මහා භූ කම්පනයක් ඇති වූයේ වසර 80කට පෙරයි. කලක් තිස්සේ නිද්‍රාගතව පැවති මෙම භූ කලාපය යළි සක්‍රියවීම හේතුවෙන් පසුගිය අප්‍රේල් 25 වන දා රික්ටර් පරිමාණයේ 7.9ක භූ කම්පනයක් ඇති වූ අතර, ඉන් දින 17කට පසු පසුගිය මැයි 12 වන දා රික්ටර් පරිමාණයේ 7.3ක භූ කම්පනයක් සිදුවුණා. මහා භූ කම්පනයකට පසු මෙවැනි විශාල අතුරු කම්පන වාර්තා වන්නේ කලාතුරකින්. මෙම භූ කම්පන දෙකම පොළොවේ සුළු ගැඹුරකින් සිදුවීම ද විශේෂත්වයක්.\nනේපාල භූ කම්පනයට හේතු වූයේ පෘථිවි කබොල්ලේ යුරෝඒසියානු තලය සහ ඉන්දියානු තලය එකිනෙක ගැටීමයි. හිමාල කඳුවැටිය නිර්මාණය වී ඇත්තේ ද එම ක්‍රියාකාරීත්වයෙන්. දැන් සක්‍රිය වී ඇති මෙම භූ ක්‍රියාවලිය ශක්තිය ගබඩා කිරීමක් ලෙස හැදින්විය හැකි බව විද්‍යාඥයන්ගේ අදහසයි. එම ශක්තිය ඕනෑම අවස්ථාවක මුදා හැරිය හැකි අතර, එහි ප්‍රතිඵලය වනු ඇත්තේ තවත් භූ කම්පනයක්.\nඑමෙන්ම පසුගිය අප්‍රේල් 25 වන දා සහ මැයි 12 වන දා භූ කම්පනයෙන් පෘථිවි අභ්‍යන්තරයේ භූ ක්‍රියාකාරීත්වයෙන් එක්රැස් වූ සියලූ ශක්තිය නිදහස් වී නොමැති බව විද්‍යාඥ මතයයි. මේ නිසා ඉදිරියේදී නේපාලයේ තවදුරටත් භූ කම්පන ඇති විය හැකි අතර ඒවා ඇති වන දිනය නිශ්චිත වශයෙන් ප්‍රකාශ කළ නොහැකි බව ඇමරිකානු භූ විද්‍යාඥයින් පිරිසක් පෙන්වා දෙනවා. අප්‍රේල් 25 වන දා සිට මේ වන විට නේපාලයේ අතුරු කම්පන සිය ගණනක් සිදුව ඇති අතර, කත්මණ්ඩු නුවර ආසන්නයේ බනීපා ප්‍රදේශයේ අදත් රික්ටර් පරිමාණයේ 4.8ක අතුරු කම්පනයක් වාර්තා වුණා.",
       "URL": "https://www.hirunews.lk/109592/නේපාලයට-තවදුරටත්-භූ-කම්පන",
       "Category": "International News",
       "Parent URL": "https://www.hirunews.lk/international-news.php?pageID=734"
}