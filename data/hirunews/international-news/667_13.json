{
       "Source": "hirunews",
       "Timestamp": "Friday, 05 February 2016 - 7:35",
       "Headline": "විකිලීක්ස් නිර්මාතෘ ජූලියන් අසාන්ජ් බ්‍රිතාන්‍යයේ  හිර කරයි",
       "News Content": "ඇමරිකානු රාජ්‍ය දෙපාර්තමේන්තුවේ රහස්‍ය ලිපිගොනු අන්තර් ජාලයට මුදාහල විකිලීක්ස් වෙබ් අඩවියේ නිර්මාතෘ ජූලියන් අසාන්ජ් බ්‍රිතාන්‍ය තුළ බලහත්කාරයෙන් රඳවාගෙන සිටින බවට ජගත් සංවිධාන කමිටුවක් තීරණය කර තිබෙනවා. 44 හැවිරිදි අසාන්ජ් 2012 වසරේදී ලන්ඩනයේ - ඉක්වදෝර තානාපති කාර්යාලයට රැකවරණය සඳහා පැමිණියේ බ්‍රිතාන්‍ය රජය ඔහු අත්අඩංගුවට ගෙන ස්වීඩනයට පිටුවහල් කිරීමට සැරසෙන විටයි. ස්වීඩනය අසාන්ජ්ට ස්ත්‍රී දූෂණ චෝදනා එල්ල කරනවා. එහෙත්, ජූලියන් අසාන්ජ් ගේ නීතීඥයන් කියා සිටියේ එම චෝදනා දේශපාලන හේතූන් මත ගොනුකර ඇති බවයි.\nඕස්ට්‍රේලියානුවෙකු වන ජූලියන් අසාන්ජ් බ්‍රිතාන්‍යයේදී අත්අඩංගුවට ගෙන ඇමරිකාවට පිටුවහල් කිරීමේ ප්‍රයත්නයක් පවතින බව විකිලීක්ස් වෙබ් අඩවිය හෙළි කළේ ඒ සඳහා ඇමරිකාව ඉදිරිපත් කළ රහස්‍ය ලිපියේ පිටපතක් ද සමගින්. ලන්ඩනයේ - ඉක්වදෝර තානාපති කාර්යාලයෙන් නික්මුණහොත් ඔහු අත්අඩංගුවට ගැනීමට බ්‍රිතාන්‍ය පොලිසිය සූදානමින් සිටිනවා.\nඑම ක්‍රියාමාර්ගය ජූලියන් අසාන්ජ් බලහත්කාරයෙන් රඳවා ගැනීමේ පියවරක් ලෙස ඔහුගේ රඳවා ගැනීම පිළිබඳ සොයා බැලූ ජගත් සංවිධාන කමිටුව තීරණය කළා. ඔවුන් එම තීරණය අද නිල වශයෙන් ප්‍රකාශයට පත් කිරීමට නියමිතයි. එහෙත් බ්‍රිතාන්‍ය කියා සිටින්නේ ජගත් සංවිධාන කමිටු තීරණය පිළිපැදීමට තමන් බැඳී නොසිටින බවයි. ස්වීඩනය ද ජගත් සංවිධාන කමිටු වාර්තාව හේතුවෙන් ජූලියන් අසාන්ජ්ට එරෙහි පරීක්ෂණ නතර නොකරන බව ප්‍රකාශ කළා.",
       "URL": "https://www.hirunews.lk/125488/විකිලීක්ස්-නිර්මාතෘ-ජූලියන්-අසාන්ජ්-බ්‍රිතාන්‍යයේ-හිර-කරයි",
       "Category": "International News",
       "Parent URL": "https://www.hirunews.lk/international-news.php?pageID=667"
}