{
       "Source": "hirunews",
       "Timestamp": "Thursday, 22 January 2015 - 15:55",
       "Headline": "ඔබාමා සහ මෝදි ගුවන් විදුලියෙන් ඉන්දීය ජනතාව ඇමතීමේ සූදානමක.",
       "News Content": "ඇමරිකානු ජනාධිපති බැරක් ඔබාමා සහ ඉන්දියානු අග්‍රාමාත්‍ය නරේන්ද්‍ර මෝදි සහභාගීවන ගුවන් විදුලි වැඩසටහනක් විසුරුවා හැරීමට ඉන්දීය රජය සූදානම් වනවා. එරට රාජ්‍ය ගුවන් විදුලිය වන සමස්ත ඉන්දීය ගුවන් විදුලි සේවාවේ මැදිරියක සිට මෙම වැඩසටහන විසුරුවා හැරීමට නියමිතයි. එම ගුවන් විදුලි වැඩසටහන ඉන්දියාවේ සියලූම ජාතික ගුවන් විදුලි නාළිකා, ප්‍රාදේශීය ගුවන් විදුලි නාළිකා සහ ප්‍රජා ගුවන් විදුලි සේවාවල විකාශය කරන බවයි ඉන්දීය මාධ්‍ය වාර්තා කරන්නේ. තුන්දින සංචාරයක් සඳහා ඉන්දියාවට පැමිණෙන ජනාධිපති බැරක් ඔබාමා ලබන 26 වැනිදා ඉන්දීය ජනරජ දින උත්සවයට සහභාගීවීමෙන් පසු දින මෙම ගුවන් විදුලි වැඩසටහන පැවැත්වෙනු ඇති. සමස්ත ඉන්දීය ජනතාව ඇමතීමට සාර්ථකම මාධ්‍ය ගුවන් විදුලිය වන බැවින් මෙම වැඩසටහන ගුවන් විදුලිය ඔස්සේ විකාශය කරන බවයි ඉන්දීය රජය පවසන්නේ.",
       "URL": "https://www.hirunews.lk/101782/ඔබාමා-සහ-මෝදි-ගුවන්-විදුලියෙන්-ඉන්දීය-ජනතාව-ඇමතීමේ-සූදානමක",
       "Category": "International News",
       "Parent URL": "https://www.hirunews.lk/international-news.php?pageID=766"
}