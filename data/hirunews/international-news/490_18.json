{
       "Source": "hirunews",
       "Timestamp": "Thursday, 20 April 2017 - 15:35",
       "Headline": "ඕස්ට්‍රේලියාවේ පදිංචියට යන්න අලුත්ම සුදුසුකම් මෙන්න - බහුවරණ විභාගයකුත් එයි",
       "News Content": "ඔස්ට්‍රේලියානු පුරවැසිභාවය ලබා ගැනීම සඳහා අවශ්‍ය සුදුසුකම් තව තවත් දැඩි කිරීමට ඔස්ට්‍රේලියානු රජය තීරණය කළ බව අග්‍රාමාත්‍ය මැල්කම් ටර්න්බුල් ප්‍රකාශ කරනවා.\nනව වෙනස්කම් වලට අනුව ඔස්ට්‍රේලියානු පුරවැසිභාවය සඳහා  අයදුම් කිරීමට ඔබ ඔස්ට්‍රේලියාවේ වසර 4 ක අවම කාලයක් ස්ථිර පදිංචි කරුවෙකු ලෙස සිටිය යුතු අතර ඉංග්‍රීසි භාෂාවේ ප්‍රවීනත්වය මැන බැලීමට ඉංග්‍රීසි පරීක්ෂණයක්ද පැවැත්වීමට නියමිතයි.\nමීට අමතරව ඔස්ට්‍රේලියානු වටිනාකම් පිළිබඳ දැනුම  සහ අවබෝධය පරීක්ෂා කර බැලෙන බහුවරණ පරීක්ෂණය තුන් වතාවකට වඩා අසමත් වුවහොත් ඔස්ට්‍රේලියානු පුරවැසිභාවය ලබා ගැනීමට හැකියාවක් ලැබෙන්නේ නැහැ.\nවිධිමත් ඔස්ට්‍රේලියානු සමාජයක් ගොඩනගමින් ශක්තිමත් ඔස්ට්‍රේලියාවක් නිර්මාණය කිරීම මෙහි අරමුණ බවයි  අග්‍රාමාත්‍ය මැල්කම් ටර්න්බුල් පෙන්වා දෙන්නේ.\nඔස්ට්‍රේලියාවේ පවතින බහු සංස්කෘතිකත්ව සමාජය ලොවට පූර්වාදර්ශී උදාහරණයක් ලබා දෙන නමුත් එය සෑම විටම ඔස්ට්‍රේලියානු වටිනාකම් නිරූපණය කළ යුතු බවද අගමැති ටර්න්බුල් පවසනවා.\nඔස්ට්‍රේලියානු පුරවැසිභාවය පිළිබඳ සිදු කළ වෙනස්කම් පිළිබඳ පැහැදිලි කිරීමේදී මේ සියල්ලක්ම සිදු කරනු ලැබුවේ ඔස්ට්‍රේලියානු වටිනාකම් පෙරමුණේ තබාගෙන බව ආගමන කටයුතු පිළිබද අමාත්‍ය Peter Dutton කියා සිටිනවා.\nඔස්ට්‍රේලියාවට පැමිණෙන සංක්‍රමණිකයින්ගේ මව් රටවල සංස්කෘතියට සහ උරුමයට ඔස්ට්‍රේලියානු රජය සැම විටම ගෞරව කරනවා සේම එම පුද්ගලයින් ඔස්ට්‍රේලියාව තුළදී ඔස්ට්‍රේලියානු නීතියට සහ වටිනාකම් වලට අනුගත විය යුතු බවද ඔහු ප්‍රකාශ කළා.\nමේ අතර ඔස්ට්‍රේලියානු පුරවැසිභාවය ලබා දීමේදී සිදු කිරීමට යන මෙම නව වෙනස්කම්වල මූලික අරමුණක් වන්නේ අදාළ අයදුම් කරුවන්ගේ ආකල්ප පරීක්ෂා කර ඔවුන් ඔස්ට්‍රේලියානු පුරවැසිභාවය ලබා ගැනීමට නියම සුදුස්සන්ද යන්න පරීක්ෂා කිරීම බව ඔස්ට්‍රේලියානු විදේශ ඇමතිනී Julie Bishop චැනල් Nine පුවත් සේවයට පවසා තිබූ බව SBS පුවත් සේවය වාර්තා කර තිබුණා.",
       "URL": "https://www.hirunews.lk/159591/ඕස්ට්‍රේලියාවේ-පදිංචියට-යන්න-අලුත්ම-සුදුසුකම්-මෙන්න-බහුවරණ-විභාගයකුත්-එයි",
       "Category": "International News",
       "Parent URL": "https://www.hirunews.lk/international-news.php?pageID=490"
}