{
       "Source": "hirunews",
       "Timestamp": "Saturday, 19 August 2017 - 13:11",
       "Headline": "දකුණු ආසියාවේ ජල ගැල්මෙන් මිලියන 16කට පීඩා",
       "News Content": "දකුණු ආසියාවේ පැතිර ඇති මහා ජල ගැලීම් තත්වය හේතුවෙන් මිලියන 16කට ආසන්න ජන කොටසක් පීඩාවට පත්ව සිටිනවා.\nනේපාලය, බංග්ලාදේශය සහ උතුරු ඉන්දියාවේ ප්‍රදේශ රැසක පවතින ජල ගැල්මෙන් මිය ගිය සංඛ්‍යාව 500කට අධිකයි.\nමෙය වසර ගණනාවකින් කලාපය තුළ දක්නට ලැබුණු දරුණුතම මානුෂීය ඛේදවාචකයක් බවයි ජාත්‍යන්තර රතු කුරුස සංවිධානය ප්‍රකාශ කළේ.\nවිපතට පත්වුවන්ට ආහාර සහ වෛද්‍යාධාර ලබාදීම ගැටළුකාරී වන අතර, වසංගත රෝග පැතිරීමේ තත්වයක් ද දක්නට ලැබෙනවා.\nජල ගැල්මෙන් විශාල පිරිසකට සිය ගොවි බිම් සහ නිවාස අහිමි වී ඇති බව සඳහන්.\nමේ අතර, ඉන්දියාවේ බිහාර් ප්‍රාන්තයේ දිස්ත්‍රික්ක 17ක පැතිර ඇති ජල ගැල්මෙන් සිදුවූ ජීවිත හානි සංඛ්‍යාව 150 ඉක්මවා ඇති බව එරට මාධ්‍ය සඳහන් කළා.\nජල ගැල්මෙන් පීඩාවට පත්වූ ජන කොටස කෝටිය ඉක්ම වන අතර, ජීවිතාරක්ෂක සහ සහන මෙහෙයුම් සඳහා යුද හමුදාව ද කැදවා ඇති බවයි වාර්තා වන්නේ.\nකෙසේ නමුත්, ඇසැම් සහ බටහිර බෙංගාල ප්‍රාන්තවල ගං වතුර තත්ත්වය ක්‍රමයෙන් අඩුවෙමින් පවතින බව ඉන්දීය මාධ්‍ය වැඩිදුරටත් කියා සිටියා.",
       "URL": "https://www.hirunews.lk/168840/දකුණු-ආසියාවේ-ජල-ගැල්මෙන්-මිලියන-16කට-පීඩා",
       "Category": "International News",
       "Parent URL": "https://www.hirunews.lk/international-news.php?pageID=448"
}