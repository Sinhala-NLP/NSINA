{
       "Source": "hirunews",
       "Timestamp": "Saturday, 31 December 2016 - 6:50",
       "Headline": "ඩොනල්ඩ් ට්‍රම්ප්ගෙන් පුටින්ට මල් මිටක්",
       "News Content": "ඔබාමා පරිපාලනය විසින් රුසියානු රාජතාන්ත්‍රිකයන් පිටුවහල් කිරීමේ සිද්ධියට රුසියානු ජනාධිපති ව්ලැදිමීර් පුටින් ප්‍රතිචාර දැක්වූ ආකාරය මෙවර ඇමරිකානු ජනාධිපතිවරණයේ ජයග්‍රාහකයා වූ ඩොනල්ඩ් ට්‍රම්ප්ගේ ප්‍රසාදයට ලක්වී තිබෙනවා.\nඔබාමා පරිපාලනය විසින් රුසියානු රාජතාන්ත්‍රිකයන් 35 දෙනෙකුට පැය 72ක් ඇතුළත ඇමරිකාවෙන් පිටවන ලෙස නියෝග කළේ ජනාධිපතිවරණයේ ප්‍රතිඵලයට රුසියානු සයිබර් ප්‍රහාර හේතු වූ බවට චෝදනා කරමින්.\nකෙසේ නමුත් එම චෝදනාව රුසියාව මෙන්ම ඩොනල්ඩ් ට්‍රම්ප් ද පිළිගන්නේ නැහැ.\nජනාධිපති ඔබාමා තනතුරෙන් නික්ම යාමට පෙර රුසියාවට මෙලෙස තරවටු කළ ද ජනවාරි 20 වන දා ට්‍රම්ප් බලයට පැමිණෙන තුරු රුසියාව බලා සිටින බවයි විශ්ලේෂකයන් පෙන්වා දෙන්නේ.\nඇමරිකාවට ප්‍රතිචාර වශයෙන් රුසියාවේ සිටින ඇමරිකානු රාජතාන්ත්‍රිකයන් 35 දෙනෙකු ද පිටුවහල් කරන ලෙස රුසියානු විදේශ අමාත්‍යාංශය ජනාධිපති පුටින්ගෙන් ඉල්ලා සිටියා.\nඑහෙත් ඔහු කියා සිටියේ එලෙස කිසිදු ඇමරිකානු රාජතාන්ත්‍රිකයෙකු පිටුවහල් නොකරන බවයි.",
       "URL": "https://www.hirunews.lk/150944/ඩොනල්ඩ්-ට්‍රම්ප්ගෙන්-පුටින්ට-මල්-මිටක්",
       "Category": "International News",
       "Parent URL": "https://www.hirunews.lk/international-news.php?pageID=538"
}