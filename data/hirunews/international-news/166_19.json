{
       "Source": "hirunews",
       "Timestamp": "Sunday, 30 August 2020 - 19:55",
       "Headline": "ට්‍රම්ප්ගේ ආධාරකරුවන් කළු ජාතිකයන්ගේ අයිතිවාසිකම් උදෙසා හඬ නගන පිරිස හා ගැටේ",
       "News Content": "ඇමරිකාවේ ඔරිගන් ප්‍රාන්තයේ පෝට්ලන්ඩ් නුවර දී ජනපති ඩොනල්ඩ් ට්‍රම්ප්ගේ ආධාරකරුවන් සහ කළු ජාතිකයන්ගේ අයිතිවාසිකම් වෙනුවෙන් විරෝධතාවල නිරත වූ කණ්ඩායමක් අතර ඇති වූ ගැටුමකදී එක් අයෙක් වෙඩි වැදී ජීවිතක්ෂයට පත්වී තිබෙනවා.\nනිරායුධ කළු ජාතික ජෝර්ජ් ෆ්ලොයිඩ්, සුදු ජාතික පොලිස් නිලධාරියෙකු අතින් මිය යාමේ සිද්ධියෙන් පසු මෙහි මාස ගණනක් පුරා විරෝධතා පැවැත්වුණා.\nඊයේ මෙම ගැටුම ඇති වී තිබෙන්නේ ජනපති ට්‍රම්ප්ගේ අනුගාමිකයන් නගරයේ වීථි ඔස්සේ වාහන 600කින් පමණ රථ පෙළපාලියක නිරත වද්දීයි.\nමේ අතර, තවත් කළු ජාතිකයෙකු වන ජේකොබ් බ්ලේක්, පොලිස් වෙඩි පහරට ලක්වූ විස්කොන්සින් ප්‍රාන්තයේ කෙනෝෂා නගරයේ ලබන අඟහරුවාදා සංචාරය කරන බව ජනපති ට්‍රම්ප් ප්‍රකාශ කළා.\nඑහි කළු ජාතිකයන්ගේ විරෝධතාවලින් සිදුවූ හානිය සොයා බැලීම සඳහා පොලිස් නිලධාරීන් මුණ ගැසීමට අදහස් කරන බවයි ඔහු සඳහන් කළේ.\nපොලීසිය විසින් පිටුපස ප්‍රදේශයට වෙඩි පහර 7ක් එල්ල කිරීමෙන් ජේකොබ් බ්ලේක් දැන් ආබාධිතයෙකු බවට පත්ව තිබෙනවා.",
       "URL": "https://www.hirunews.lk/249010/ට්‍රම්ප්ගේ-ආධාරකරුවන්-කළු-ජාතිකයන්ගේ-අයිතිවාසිකම්-උදෙසා-හඬ-නගන-පිරිස-හා-ගැටේ",
       "Category": "International News",
       "Parent URL": "https://www.hirunews.lk/international-news.php?pageID=166"
}