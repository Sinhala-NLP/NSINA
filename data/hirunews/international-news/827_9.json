{
       "Source": "hirunews",
       "Timestamp": "Saturday, 29 June 2013 - 8:09",
       "Headline": "ඔබාමා දකුණු අප්‍රිකාවේ.",
       "News Content": "සිය තුන් ඈඳුතු අප්‍රිකානු චාරිකාවේ දෙවන පියවර ලෙස ඇමරිකානු ජනාධිපති බැරක් ඔබාමා ඊයේ (28) දකුණු අප්‍රිකාවට ළඟා වුණා. කෙසේ නමුත් දැනට අසාධ්‍ය තත්ත්වයෙන් රෝහල්ගතව සිටින දකුණු අප්‍රිකානු හිටපු ජනාධිපති නෙල්සන් මැන්ඩෙලා බැලීමට යාමට අදහස් නොකරන බව සෙනගාලයෙන් නික්මෙද්දී ඔබාමා ප්‍රකාශ කළා. ඇමරිකානු ජනාධිපතිවරයාගේ නිළ ගුවන් යානය වන එයාර් ෆෝස් වන් යානය වෙත ගොඩවීමට පෙර ඔහු වාර්තාකරුවන් වෙත කියා සිටියේ තමාට ප්‍රසිද්ධිය සඳහා මැන්ඩෙලා සමග ඡායාරූපයක් ගැනීමේ අවශ්‍යතාවක් නොමැති බවයි. නෙල්සන් මැන්ඩෙලා, ඇමරිකාවේ ප්‍රථම කළු ජාතික ජනාධිපතිවරයා වන  බැරක් ඔබාමාගේ පෞද්ගලික ජීවිතයේ ද වීරයෙක්. ඔහු ඇමරිකානු සෙනෙට් සභිකයෙකු ලෙස සිටි සමයේ එනම්, 2005 වසරේ දකුණු අප්‍රිකාවට පැමිණ මැන්ඩෙලා හමුවුණා.\nමේ අතර, නෙල්සන් මැන්ඩෙලා වෙනුවෙන් දකුණු අප්‍රිකානු ජනතාව තවදුරටත් ආශිර්වාද යාඥා මෙහෙයන් පවත්වමින් සිටිනවා. මැන්ඩෙලාගේ තත්ත්වයේ වැඩි දියුණුවීමක් දක්නට ලැබුණ ද ඔහු තවදුරටත් අසාධ්‍ය තත්ත්වයේ සිටින බවයි මැන්ඩෙලාගේ පැරණි බිරිද විනී මැන්ඩෙලා සඳහන් කළේ. 94 හැවිරිදි නෙල්සන් මැන්ඩෙලා ප්‍රතිකාර ලබන ප්‍රිටෝරියා අගනුවර හදවත් රෝහල අවට වීථිවලට ද දැඩි ආරක්ෂාවක් යොදා ඇති බව සඳහන්.",
       "URL": "https://www.hirunews.lk/61983/ඔබාමා-දකුණු-අප්‍රිකාවේ",
       "Category": "International News",
       "Parent URL": "https://www.hirunews.lk/international-news.php?pageID=827"
}