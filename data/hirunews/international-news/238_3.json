{
       "Source": "hirunews",
       "Timestamp": "Sunday, 15 September 2019 - 8:31",
       "Headline": "බින් ලාඩන්ගේ පුත්‍රයා මියගිය බව ජනපති ට්‍රම්ප් සනාථ කරයි",
       "News Content": "අල්කයිඩා ත්‍රස්ත සංවිධානය යළි ගොඩනැංවීමේ නිරතව සිටි ඔසාමා බින් ලාඩන්ගේ පුත්‍රයෙකු වන හම්සා බින් ලාඩන් ගුවන් ප්‍රහාරයකින් මියගිය බව ඇමරිකානු ජනාධිපති ඩොනල්ඩ් ට්‍රම්ප් තහවුරු කළා.\nඇෆ්ගනිස්ථානය සහ පාකිස්ථානය අතර දේශසීමා ප්‍රදේශයේ ත්‍රස්ත මර්දන මෙහෙයුමකදී ඔහු එලෙසින් මියගිය බවත්, එම මෙහෙයුමට ඇමරිකානු හමුදා සම්බන්ධ වූ බවත්, ජනපති ට්‍රම්ප් සඳහන් කර තිබෙනවා.\nඔත්තු සේවා උපුටා දක්වමින් ඇමරිකානු මාධ්‍ය හම්සා බින් ලාඩන්ගේ මරණය වාර්තා කර තිබූ අතර, ඇමරිකානු ආරක්ෂක ලේකම්වරයාද පසුව ඒ බව සනාථ කළා.\nඑහෙත් ජනපති ට්‍රම්ප් සහ පරිපාලනයේ අනෙකුත් ජ්‍යෙෂ්ඨ නිලධාරින් ඒ බව මෙතෙක් තහවුරු කර තිබුණේ නැහැ.\nකෙසේ නමුත් ධවල මන්දිරය ඊයේ නිකුත් කළ නිවේදනයක් මගින් ජනපති ට්‍රම්ප්, හම්සා බින් ලාඩන්ගේ මරණය තහවුරු කර ඇති අතර, එය එම සංවිධානයට එරෙහි මෙහෙයුම්වල ජයග්‍රහණයක් ලෙසයි හඳුන්වා ඇත්තේ.\nහම්සා බින් ලාඩන් ඇතමුන් හඳුන්වනු ලැබුවේ ජිහාඩ් හෙවත් ශුද්ධ යුද්ධයේ කුමාරයා ලෙසයි.",
       "URL": "https://www.hirunews.lk/224298/බින්-ලාඩන්ගේ-පුත්‍රයා-මියගිය-බව-ජනපති-ට්‍රම්ප්-සනාථ-කරයි",
       "Category": "International News",
       "Parent URL": "https://www.hirunews.lk/international-news.php?pageID=238"
}