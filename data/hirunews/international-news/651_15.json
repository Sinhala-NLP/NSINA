{
       "Source": "hirunews",
       "Timestamp": "Monday, 28 March 2016 - 19:37",
       "Headline": "ලන්ඩනයට  අයි.එස්. සංවිධානයෙන් තර්ජන",
       "News Content": "අනපේක්ෂිත මොහොතක කිසිවෙකු නොසිතන ආකාරයෙන් බ්‍රිතාන්‍යයේ ලන්ඩන් පුරවරයට ප්‍රබල ප්‍රහාරයක් එල්ල කිරීමට තමන් සූදානම් බව අයි.එස්. සංවිධානය අනතුරු ඇගවීමක් සිදුකර තිබෙනවා.\nප්‍රචාරක වීඩියෝපටයක් අන්තර්ජාලයට එක්කරමින් ඔවුන් කියා සිටින්නේ ලන්ඩනයේ වීථි රුධිරයෙන් නැහැවීමට තමන් සූදානම් බවයි.\nඔවුන් මෙම වීඩියෝපටය නිකුත් කර ඇත්තේ පුද්ගලයන් 35 දෙනෙකු මරුමුවට පත් කරමින් බෙල්ජියමේ බ්‍රසල්ස් නුවර ගුවන් තොටුපළට සහ උමං දුම්රිය ස්ථානයට එල්ල කළ ප්‍රහාරයේ වගකීම පිළිගනිමින්.\nපැරීසිය මෙන්ම ලන්ඩනය සහ බර්ලින් ඇතුළු යුරෝපයේ අගනුවර ආක්‍රමණය කිරීමට තමන් සූදානම් බවයි අයි.එස්. සංවිධානය එහිදී ප්‍රකාශ කර ඇත්තේ.\nලන්ඩනයේ සෑම පල්ලියකම කුරුස ඉවත් කරන බව ද ඔවුන් එහිදී පවසා තිබෙනවා.\nමෙම වීඩියෝපටය නිමා කර ඇත්තේ ප්‍රංශයේ අයිෆල් කුළුණ පුපුරුවා හැර බිමට සමතලා කරන දර්ශනයකින්.",
       "URL": "https://www.hirunews.lk/129583/ලන්ඩනයට-අයි-එස්-සංවිධානයෙන්-තර්ජන",
       "Category": "International News",
       "Parent URL": "https://www.hirunews.lk/international-news.php?pageID=651"
}