{
       "Source": "hirunews",
       "Timestamp": "Tuesday, 12 October 2021 - 8:25",
       "Headline": "තායිලන්තය නොවැම්බර් 1 වැනි දා සිට රටවල් 10කට විවෘතයි",
       "News Content": "අඩු අවදානමක් සහිත රටවල් 10ක පූර්ණ එන්නත්කරණය ලැබූ සංචාරකයින් සඳහා තායිලන්තය ලබන 1 වැනි දා සිට විවෘත කරන බව එරට අග්‍රාමාත්‍ය ප්‍රයුත් චාන් ඕචා ප්‍රකාශ කළා.\nකොරෝනා වසංගතය හමුවේ බිඳ වැටී ඇති තායිලන්ත සංචාරක කර්මාන්තය ප්‍රකෘතිමත් කිරීම එහි අරමුණයි.\nමෙලෙස මුලින් අවසර ලබාදෙන රටවල් 10ට එක්සත් රාජධානිය, චීනය, ජර්මනිය සහ ඇමරිකා එක්සත් ජනපදය ද ඇතුළත් වන බවයි රාජ්‍ය රූපවාහිනිය ඔස්සේ පෙනී සිටිමින් තායි අග්‍රාමාත්‍යවරයා කියා සිටියේ.\nතායි සංචාරක කර්මාන්තයට පසුගිය වසරේදී පමණක් සිදු වූ පාඩුව ඩොලර් බිලියන 50ක් පමණ වනවා.\n2019 වසරේ තායිලන්තයට සංචාරකයන් මිලියන 40ක් පමණ පැමිණි අතර, මේ වසරේ මුල් මාස 8 තුළ පැමිණ ඇත්තේ සංචාරකයන් 70,000ක් පමණයි.\nඔවුන් තායිලන්තයට පැමිණියේ සංචාරකයන් අතර ජනප්‍රිය ෆූකට් දිවයිනේ පසුගිය ජුලි මාසයේ ආරම්භ කළ නියමු ව්‍යාපෘතියක් යටතේයි.",
       "URL": "https://www.hirunews.lk/284760/තායිලන්තය-නොවැම්බර්-1-වැනි-දා-සිට-රටවල්-10කට-විවෘතයි",
       "Category": "International News",
       "Parent URL": "https://www.hirunews.lk/international-news.php?pageID=89"
}