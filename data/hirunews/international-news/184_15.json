{
       "Source": "hirunews",
       "Timestamp": "Saturday, 18 April 2020 - 11:18",
       "Headline": "කොරෝනා ගෝලීය සංගීත ප්‍රසංගය අද මැදියම් රැයේ",
       "News Content": "පළමු කොරෝනා වෛරස් මරණය චීනයේ හුබෙයි ප්‍රාන්තයේ වූහාන් නගරයෙන් වාර්තාවූයේ පසුගිය ජනවාරි 9 වනදායි.\nඑතැන් සිට කොවිඩ්- 19 මරණ 50,000 ක් වාර්තාවීමට දින 83ක කාලයක් ගතවුවද එය ලක්ෂයක් වීමට ගතවූයේ තවත් දින 8 ක් පමණයි.\nඑමෙන්ම ලොව පුරා කොරෝනා මරණ ලක්ෂයේ සිට එක්ලක්ෂ පනස්දහස දක්වා ඉහළ යාමට ද දින 8 ක් පමණක් ගතවී ඇති බව ගණනය කර තිබෙනවා.\nකෙසේ නමුත් කොවිඩ් 19 හෙවත් නව කොරෝනා ගෝලීය වසංගතය 1918 වසරේ ලොව ඇතිවූ ස්පැනිෂ් ෆ්ලූ හෙවත් ප්‍රතිශ්‍යා වසංගතය තරම් හානියක් තවමත් සිදුකර නැහැ.\nඑම වසංගතයෙන් පුද්ගලයන් මිලියන 20ක් පමණ ජීවිතක්ෂයට පත්වූ බව විශ්වාස කෙරෙනවා.\nමේ අතර, කොරෝනා වෛරස් ගෝලීය වසංගතය හේතුවෙන් නිවෙස්වල රැදී සිටීමට සිදුව ඇති ලෝකවාසීන් උදෙසා ඇමරිකානු සුපිරි ගායිකා ලේඩි - ගාගා සංවිධාන කරන සජීවී සංගීත සංදර්ශනය අද මැදියම් රැයේ ලොව පුරා විකාශය ආරම්භ වනවා.\nගෝලීය පුරවැසි ව්‍යාපාරය සහ ලෝක සෞඛ්‍ය සංවිධානය අනුග්‍රහය දක්වන සංගීත සන්ධ්‍යාවට සුප්‍රකට ගායක ගායිකාවන් සියයට අධික සංඛ්‍යාවක් ඔවුන්ගේ නිවෙස්වල සිටම එක්වන අතර, සංදර්ශනය පැය 8ක කාලයක් පැවැත්වෙනු ඇති.",
       "URL": "https://www.hirunews.lk/238899/කොරෝනා-ගෝලීය-සංගීත-ප්‍රසංගය-අද-මැදියම්-රැයේ",
       "Category": "International News",
       "Parent URL": "https://www.hirunews.lk/international-news.php?pageID=184"
}