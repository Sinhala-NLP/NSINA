{
       "Source": "hirunews",
       "Timestamp": "Monday, 28 August 2023 - 15:33",
       "Headline": "මුදල්, ව්‍යාජ රත්‍රන්, තුවක්කු සහ පතොරම් සමඟ ගුවන්යානයක්  අත්අඩංගුවට",
       "News Content": "සැම්බියාවේ අගනුවර වන ලුසාකාහිදී පෞද්ගලික ගුවන්යානයක් ඩොලර් මිලියන 5කට (පවුම් මිලියන 4කට) වැඩි මුදලක්, ව්‍යාජ රත්‍රන්, තුවක්කු සහ පතොරම් තොගයක් සමඟ අත්අඩංගුවට ගෙන තිබෙනවා.\nමෙම යානය ඊජිප්තුවේ අගනුවර වන කයිරෝවෙන් පියාසර කර ඇති අතර ඉන් සති දෙකකට පෙර සැම්බියාවට ගොඩ බස්සවා ඇති බව වාර්තා වෙනවා.\nනමුත්, ඊජිප්තුවේ හෝ සැම්බියාවේ කිසිවකු මෙම ගුවන් යානය කුලියට ගැනීමක් හෝ එහි අයිති‍ය තමන් සතු බව මෙතෙක් පිළිගෙන නැහැ.\nමේ යානය සම්බන්ධව මේ වන විට විවිධ කටකතා පැතිරෙමින් පවතිනවා.\nමෙම ගුවන්යානය සහ එහි තිබූ භාණ්ඩවලට සම්බන්ධ වූවන් ඉහළ මට්ටමේ ඊජිප්තු හෝ සැම්බියානු දේශපාලන හෝ හමුදා චරිත විය හැකි ද යන්න පැතිරෙන එක් කටකතාවකි. මෙම ගුවන් ගමන පළමු ගුවන් ගමන ද නැතහොත් කී වෙනි ගුවන් ගමන ද යන්න ගැන ඇත්තේ ද අවනිශ්චිතතාවක්.\nමෙම ගුවන් යානයේ සිටි ඊජිප්තු ජාතිකයන් හය දෙනා සහ ලුසාකා ගුවන් තොටුපළේදී ඔවුන් සමඟ එක් වූ අනෙක් පුද්ගලයන් අද (28) අධිකරණයට ඉදිරිපත් කිරීමට නියමිතව තිබුණා.\nඅත්අඩංගුවට ගෙන රඳවා තබා ගෙන සිටින ඇතැම් සැම්බියානුවන්ට ඔත්තු බැලීම සහ ව්‍යාජ මවාපෑම් මත මුදල් ලබා ගැනීම යන චෝදනා එල්ල වී තිබෙනවා. නමුත් ඊජිප්තුවරුන්ට තවමත් චෝදනා එල්ල වී නැති බවයි වාර්තා වන්නේ.",
       "URL": "https://www.hirunews.lk/346420/මුදල්-ව්‍යාජ-රත්‍රන්-තුවක්කු-සහ-පතොරම්-සමඟ-ගුවන්යානයක්-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=11"
}