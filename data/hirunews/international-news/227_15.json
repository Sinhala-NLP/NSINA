{
       "Source": "hirunews",
       "Timestamp": "Tuesday, 29 October 2019 - 14:12",
       "Headline": "අයි.එස්. නායකයාට මරණය ගෙනදුන් මෙහෙයුම ඇමරිකානු කාන්තාවකට පුද කෙරේ",
       "News Content": "අයි.එස්. නායක අබුබකර් අල් බග්ඩාඩි ඇමරිකානු හමුදා මෙහෙයුමක් අතරතුර මියයාමට පෙර යුද්ධය උණුසුම්ව පැවති සිරියාවේ - ඉඩ්ලිබ් ප්‍රාන්තයේ රැඳී සිටි බව අනාවරණ වී තිබෙනවා.\nආරක්ෂක අංශ අපේක්ෂා කළේ අයි.එස්. නායකයා දේශසීමා ප්‍රදේශයේ හෝ කාන්තාර ප්‍රදේශයක සැඟවී සිටින්නට ඇති බවයි.\nඑහෙත් අයි.එස්. නායකයා සිරියානු සහ රුසියානු ගුවන් ප්‍රහාර දිනපතා ක්‍රියාත්මක වන ප්‍රදේශයක සතුරන් වටකොට සිටියදී නිරුපද්‍රිතව සිටි බවයි හෙළිදරව් වී ඇත්තේ.\nතුර්කි දේශසීමාවේ මුරකපොලූ යොදා තිබූ නිසා ඔහුට ඉන් ඉවත්ව යාමට හැකියාවක් නොතිබූ බව සඳහන්.\nමේ අතර බග්ඩාඩිගේ මරණයට හේතුවූ හමුදා මෙහෙයුම අයි.එස්. සංවිධානයේ ග්‍රහණයට ලක්ව මියගිය ඇමරිකානු සහන සේවිකාවකගේ නමින් නම් කර තිබෙනවා.\n2013 වසරේදී සිරියානු රෝහලකට ගිය අවස්ථාවේ පැහැර ගැනුනු 26 හැවිරිදි කයිලා මුලර් අයි.එස්. නායක බග්ඩාඩි විසින් රඳවාගෙන සිට ඇති අතර, ඔහු අතින් අපයෝජනයට ලක්වී ඇති බවද වාර්තාවුණා.\nපසුව අයි.එස්. සංවිධානය සඳහන් කළේ ඇමරිකානු ගුවන් ප්‍රහාරයක් අතරතුර 2015 වසරේදී ඇය මියගිය බවයි.",
       "URL": "https://www.hirunews.lk/227210/අයි-එස්-නායකයාට-මරණය-ගෙනදුන්-මෙහෙයුම-ඇමරිකානු-කාන්තාවකට-පුද-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=227"
}