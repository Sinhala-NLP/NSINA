{
       "Source": "hirunews",
       "Timestamp": "Tuesday, 17 December 2013 - 8:12",
       "Headline": "ඩයනා කුමරිගේ මරණය ගැන නව අභිරහසක්.",
       "News Content": "ඩයනා කුමරිය සහ ඇගේ පෙම්වතා වූ ඩෝඩි අල්ෆයාඞ් මරණයට පත්වූයේ බ්‍රිතාන්‍ය ආරක්ෂක අංශවල සැලසුමකට අනුව බවට නව සාක්ෂියක් ඉදිරිපත්වීමත් සමඟ බ්‍රිතාන්‍යයේ ඇති වී තිබෙන්නේ මහත් ආන්දෝලනයක්. බ්‍රිතාන්‍ය විශේෂ බලකායේ සොල්දාදුවෙකු විසින් මේ බව හෙළිදරව් කර ඇති අතර, ඩයනා කුමරිය සහ ඩෝඩි ෆයාඞ් මුහුණ දුන් අනතුරට පෙර ගත් ඡායාරූපයක් ද ඔහු සතුව ඇති බව සඳහන්. මෙම සොල්දාදුවාගේ නම හෙළිදරව් කර නොමැති අතර, ඔහුගෙන් ලැබුණු තොරතුරු ස්කොට්ලන්ඞ්යාඞ් පොලීසියේ පරීක්ෂාවට යොමු කර තිබෙනවා. එන් ලෙස නම් කෙරුණු මෙම සොල්දාදුවා ප්‍රකාශ කර ඇත්තේ ඩයනා සහ ඩෝඩි ෆයාඞ් ගමන් ගත් රථයේ රියදුරු හෙන්රි පෝල් බ්‍රිතාන්‍ය ආරක්ෂක අංශවල ඉලක්කය වූ බවයි. සුදු පැහැ මෝටර් රථයක් සහ යතුරුපැදියක් උපයෝගී කරගෙන ඔවුන් ලූහුබැද ගිය බ්‍රිතාන්‍ය ආරක්ෂක නියෝජිතයා රියදුරුගේ දෑස්වලට දීප්තිමත් ආලෝකයක් යොමු කර අනතුර සිදුකර ඇති බවයි එම සොල්දාදුවා ප්‍රකාශ කර ඇත්තේ. කෙසේ නමුත් මෙම තොරතුරු පරීක්ෂාවට ලක් කළ බ්‍රිතාන්‍ය මෙට්‍රපොලිටන් පොලීසිය සදහන් කළේ බ්‍රිතාන්‍ය විශේෂ බලකාය ඩයනාගේ ඩෝඩි ෆයාඞ්ගේ මරණයට සම්බන්ධ බවට විශ්වසනීයත්වයක් සහිත සාක්ෂි නොමැති බවයි. මේ නිසා ඒ පිළිබද අපරාධ පරීක්ෂණයක් පැවැත්වීම අවශ්‍ය නොවන බව එමගින් ප්‍රකාශ කර තිබෙනවා.",
       "URL": "https://www.hirunews.lk/73563/ඩයනා-කුමරිගේ-මරණය-ගැන-නව-අභිරහසක්",
       "Category": "International News",
       "Parent URL": "https://www.hirunews.lk/international-news.php?pageID=777"
}