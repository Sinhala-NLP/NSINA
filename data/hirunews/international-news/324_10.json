{
       "Source": "hirunews",
       "Timestamp": "Friday, 19 October 2018 - 21:33",
       "Headline": "පන්ජාබ් ප්‍රාන්තයේදී දුම්රියේ ගැටීමෙන් 50 ක් මරුට",
       "News Content": "ඉන්දියාවේ පන්ජාබ් ප්‍රාන්තයේ අම්රිත්සාර් ප්‍රදේශයේදී දුම්රියේ ගැටීමෙන් පුද්ගලයන් 50 කට වැඩි පිරිසක් මියගොස් තිබෙනවා.\nතවත් විශාල පිරිසක් තුවාල ලබා ඇති බවයි ඉන්දීය මාධ්‍ය වාර්තා කළේ.\nදුම්රිය මාර්ගයේ හා ඒ අවට උත්සවයක් සමරමින් සිටි පිරිසක් මෙලෙස දුම්රියේ ගැටී ඇති බවට අනාවරණ වී තිබෙනවා.\nඑම ආගමික උත්සවයේ රාවනාගේ අනුරුවකට ගිනි තබන අවස්ථාවේදී එහි සිටි පිරිසට දුම්රිය පැමිණෙන හඬ නොඇසීම හේතුවෙන් මෙම අනතුර සිදුව තිබෙනවා.\nපිළිරුවට ගිනි තැබීම සමග රතිඤ්ඤා ද දැල්වීම හේතුවෙන් ඇතිවූ ශබ්දය මත එහි සිටි පිරිසට දුම්රිය පැමිණෙන හඩ නොඇසෙන්නට ඇති බවටයි ආරක්ෂක අංශ සඳහන් කර ඇත්තේ.\nතුවාල ලැබුවන් බරපතල තත්වයේ පසුවන බැවින් මියයන පිරිස තවදුරටත් ඉහළ යාහැකි බවට වෛද්‍යවරුන් ප්‍රකාශකර ඇතැයි ඉන්දීය මාධ්‍ය වාර්තාවල සඳහන්.\nමේ අතර ඉන්දීය අග්‍රාමාත්‍ය නරේන්ද්‍ර මෝදි ද  සිය ට්විටර් ගිණුම ඔස්සේ සටහනක් තබමින් මෙම අනතුර පිළිබඳ සිය ශෝකය පළකර තිබෙනවා.\nඑමෙන්ම අනතුරින් ආපදාවට පත්වුවන්ට කඩිනමින් සහන සලසන ලෙසට නිලධාරීන්ට උපදෙස් දුන් බවයි ඉන්දීය අගමැතිවරයා ප්‍රකාශකර ඇත්තේ.\nඉන්දීය දුම්රිය ප්‍රවාහන කටයුතු සම්බන්ධ අමාත්‍යවරයා ද සිය ට්විටර් ගිණුම ඔස්සේ මෙම අනතුර පිළිබඳ සිය ශෝකය පළ කළා.",
       "URL": "https://www.hirunews.lk/202505/පන්ජාබ්-ප්‍රාන්තයේදී-දුම්රියේ-ගැටීමෙන්-50-ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=324"
}