{
       "Source": "hirunews",
       "Timestamp": "Sunday, 17 October 2021 - 9:29",
       "Headline": "කේරළයේ මහ වැසි සමඟ නායයෑම් සහ ජලගැලීම්",
       "News Content": "අරාබි මුහුදේ ගිණිකොණ දිග ප්‍රදේශයේ ඇතිවූ අවපීඩන තත්වය හේතුවෙන් ඉන්දියාවේ කේරළ ප්‍රාන්තයේ දැඩි වර්ෂාපතනයක් සහ ජලගැලීම් වාර්තා වනවා.\nවිශේෂයෙන් ඉලුක්කායි සහ කොට්ටායම් ප්‍රදේශවල නායයෑම් ද සිදුව ඇති බවයි ඉන්දීය මාධ්‍ය සඳහන් කළේ.\nවැසි ආපදා හේතුවෙන් අවම වශයෙන් ජීවිත හානි 05ක් සිදුව ඇති අතර, කාලගුණ විද්‍යා අංශ ප්‍රකාශ කළේ, අද උදෑසන වනතුරු ධාරානිපාත වැසි පැවතිය හැකි බවයි.\nකොට්ටායම් ප්‍රදේශයේ ඇති වූ නායයෑමක් හේතුවෙන් පුද්ගලයන් 12 දෙනෙකු අතුරුදන්ව සිටිනවා.\nකේරළ ප්‍රාන්තයේ දිස්ත්‍රික්ක 12කට ආපදා අනතුරු ඇඟවීම් නියෝග නිකුත් කරනු ලැබුවා.\nඑමෙන්ම ප්‍රාන්ත රජය, ජීවිතාරක්ෂක සහ සහන මෙහෙයුම් සඳහා ඉන්දීය යුද, නාවික සහ ගුවන් හමුදාවල සහය ඉල්ලා තිබෙනවා.\nඒ අනුව කණ්ඩායම් 11ක් යෙදවීමටයි ඉන්දියාවේ ජාතික ආපදා ප්‍රතිචාර බලකාය පියවර ගෙන ඇත්තේ.\nජනයා ඉවත් කරගැනීම සඳහා එම්.අයි. 17 සහ සරාන්ග් වර්ගයේ හෙලිකොප්ටර යානා පෙළක් ද සූදානම් කර ඇති බව ඉන්දීය ගුවන් හමුදාවේ දකුණු දිග විධානය ප්‍රකාශ කළා.",
       "URL": "https://www.hirunews.lk/285233/කේරළයේ-මහ-වැසි-සමඟ-නායයෑම්-සහ-ජලගැලීම්",
       "Category": "International News",
       "Parent URL": "https://www.hirunews.lk/international-news.php?pageID=88"
}