{
       "Source": "hirunews",
       "Timestamp": "Monday, 30 September 2013 - 8:13",
       "Headline": "ඕස්ට්‍රේලියානු සිහිනය ඉන්දුනීසියානු මුහුදු පත්ලෙන් කෙළවර වෙයි.",
       "News Content": "ඉන්දුනීසියානු ජාවා මුහුදේ ගිලිනු නීතිවිරෝධී සංක්‍රමණික යාත්‍රාවේ සිටි 31 දෙනෙකු ජීවිතක්ෂයට පත්වූ බව මේ වනවිට තහවුරු වී තිබෙනවා.  ඕස්ට්‍රේලියාව බලා යාමට උත්සාහ කළ ඔවුන්ගේ යාත්‍රාව පසුගිය සති අන්තයේ අනතුරට ලක්වුණා. ටෝනි ඇබට් ගේ රජය බිහිවීමෙන් පසු සංක්‍රමණික යාත්‍රා සම්බන්ධයෙන් වාර්තා වූ පළමු සිද්ධිය මෙයයි. මේ අතර නීතිවිරෝධී සංක්‍රමණිකයන්  ඕස්ට්‍රේලියාවට ළඟාවීම අවම කිරීම සඳහා අසල්වැසි රටවල් සමග සාකච්ඡා කිරීමේ පියවර නව අගමැතිවරයා දැනටමත් ආරම්භ කර තිබෙනවා. ඒ සඳහා ඔහු මුලින්ම ඉන්දුනීසියාවේ දෙදින චාරිකාවක නිරතවන අතර එරට ජනාධිපතිවරයා සමග සාකච්ඡා කිරීමට නියමිතයි.  ඕස්ට්‍රේලියාවට නීතිවිරෝධී සංක්‍රමණිකයන් බහුතරයක් පැමිණෙන්නේ ඉන්දුනීසියානු වෙරළේ සිටයි. ශ්‍රී ලංකාව සමගද මේ සම්බන්ධයෙන් සාකච්ඡා කිරීමට සූදානම් බව  ඕස්ට්‍රේලියානු නව අගමැතිවරයා ප්‍රකාශ කළා.",
       "URL": "https://www.hirunews.lk/68274/ඕස්ට්‍රේලියානු-සිහිනය-ඉන්දුනීසියානු-මුහුදු-පත්ලෙන්-කෙළවර-වෙයි",
       "Category": "International News",
       "Parent URL": "https://www.hirunews.lk/international-news.php?pageID=799"
}