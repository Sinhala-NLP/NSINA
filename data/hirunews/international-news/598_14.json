{
       "Source": "hirunews",
       "Timestamp": "Monday, 15 August 2016 - 14:01",
       "Headline": "ඇමරිකානු පොලීසියට යළිත් විරෝධතා",
       "News Content": "ඇමරිකාවේ සුදු ජාතික පොලිස් නිලධාරියෙකු කළු ජාතිකයෙකුට වෙඩි තබා ඝාතනය කිරීමේ සිද්ධියක් සමඟ එහි විරෝධතා ආරම්භ වී තිබෙනවා.\nමිලවෝකි නගරයේ සුදු ජාතික පොලිස් නිලධාරියෙකු තුවක්කුවක් අතැතිව සිටි කළු ජාතිකයෙකුට වෙඩි තබා ඇත්තේ ඊයේ දිනයේයි.\nමෙම සිද්ධියත් සමඟ ඊට විරෝධය පළ කරමින් ජනතාව වීදි බැස ඇති බවයි විදෙස් වාර්තා සඳහන් කළේ.\nවිරෝධතාකරුවන් පොලිස් නිලධාරීන් සමඟ ගැටුම් ඇති කර ගෙන තිබෙන අතර පොලිස් නිල රථවලට ද පහර දී තිබෙනවා.\nඊට අමතරව මොවුන් ඉන්ධන පිරවුම් හලකට ද ගිනි තබා ඇති බවයි විදෙස් වාර්තා සඳහන් කළේ.\nසොරකම් කරන ලද ගිනි අවියක් අතැතිව සිටි මියගිය කළු ජාතිකයාට එය බිම හෙලන ලෙසට පොලිසිය දැනුම් දී ඇති අතර ඊට අවනත නොවී දිව යාම හේතුවෙන් මෙම වෙඩි තැබීම සිදු කළ බව පොලිසිය පවසනවා.\nඇමරිකාවේ වර්ණ භේද වාදි ගැටුම් පසුගිය කාලය පුරාම වාර්තා වූ අතර ඩලස් සහ මිසුරි ප්‍රදේශවලදී කළු ජාතිකයන් හා සුදු ජාතික පොලිස් නිලධාරීන් අතර ඇතිවූ ගැටුම් මෙහි ආසන්නතම සිද්ධීන් ලෙස පෙන්වා දිය හැකිීයි.",
       "URL": "https://www.hirunews.lk/140675/ඇමරිකානු-පොලීසියට-යළිත්-විරෝධතා",
       "Category": "International News",
       "Parent URL": "https://www.hirunews.lk/international-news.php?pageID=598"
}