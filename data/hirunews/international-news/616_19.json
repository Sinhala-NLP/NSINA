{
       "Source": "hirunews",
       "Timestamp": "Sunday, 03 July 2016 - 7:57",
       "Headline": "යුරෝපයෙන් වෙන්වීමට එරෙහිව ලන්ඩනයේ විරෝධතා",
       "News Content": "යුරෝපා සංගමයෙන් වෙන්වීම සඳහා බ්‍රිතාන්‍ය ජනමත විචාරණයකින් තීරණය කිරීමෙන් පසු ඊට එරෙහි විශාලතම විරෝධතාව ඊයේ ලන්ඩන් නගර මධ්‍යයේ පැවැත්වුණා.\n40000 කට අධික පිරිසක් ඊට සහභාගිවූ අතර, ඔවුන් යුරෝපා සංගම් ධජ ප්‍රදර්ශනය කරමින් ලන්ඩන් වීථි ඔස්සේ පා ගමනේ නිරතවූ බවයි විදෙස් වාර්තා සඳහන් කළේ.\nඔවුන් බ්‍රිතාන්‍ය අගමැති නිවහන පිහිටි ඩවුනින් වීථිය ඔස්සේ ගමන් කළේ අග්‍රාමාත්‍ය ඬේවිඞ් කැමරන් දැඩි දෝෂ දර්ශනයට ලක් කරමින්.\nඒ, යුරෝපා සංගමයෙන් බ්‍රිතාන්‍ය වෙන්විය යුතුද යන්න තීරණය කිරීම සඳහා ඔහු ජනමත විචාරණයක් කැඳවීම හේතුවෙන්.\nපසුගිය ජූනි 23 වනදා පැවති ජනමත විචාරණයෙන් බ්‍රිතාන්‍ය වැසියන් සියයට 52 ට 48 ක් ලෙස යුරෝපා සංගමයෙන් වෙන්වීමට තීරණය කළා.\nඑහෙත් ලන්ඩනය, ස්කොට්ලන්තය සහ උතුරු අයර්ලන්තයේ බහුතරයක් ඡන්දය ප්‍රකාශ කළේ යුරෝපා සංගමය සමඟ තවදුරටත් රැඳී සිටීමටයි.",
       "URL": "https://www.hirunews.lk/137051/යුරෝපයෙන්-වෙන්වීමට-එරෙහිව-ලන්ඩනයේ-විරෝධතා",
       "Category": "International News",
       "Parent URL": "https://www.hirunews.lk/international-news.php?pageID=616"
}