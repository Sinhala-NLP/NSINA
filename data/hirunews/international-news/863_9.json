{
       "Source": "hirunews",
       "Timestamp": "Saturday, 16 February 2013 - 13:09",
       "Headline": "බුද ග්‍රහයා වර්ණ පෙන්වයි.",
       "News Content": "සූර්යග්‍රහ මණ්ඩලයේ සූර්යයාට වඩාත්ම සමීප බුද ග්‍රහයා මෙතෙක් සැළකුණේ අළු - දුඹුරු පැහැති විශේෂ වර්ණයක් නොමැති ග්‍රහ ලෝකයක් ලෙසයි. එහෙත් නාසා ආයතනයේ මැසෙන්ජර් පරීක්ෂණ යානය මගින් එවන ලද ඡායාරූප පරීක්ෂා කිරීමෙන් හෙළිවී ඇත්තේ එය බෙහෙවින් වර්ණවත් ග්‍රහ ලෝකයක් බවයි. බුද ග්‍රහයා මතුපිට භූ ලක්ෂණද මෙම වර්ණවලින් පිළිබිඹු වන බව විද්‍යාඥයන්ගේ අදහසයි. මැසෙන්ජර් පරීක්ෂණ යානයෙන් ලැබුණු දත්ත පරිගණක ක්‍රියාවලියකට ලක් කිරීමෙන් එහි පවතින නියම වර්ණ හඳුනාගෙන තිබෙනවා. ඒ අනුව බුද ග්‍රහයාගේ ගිනි කඳු සානු තැඹිලි පැහැයෙන් දිස්වනවා. එහි තද නිල් පැහැයෙන් සළකුණු වන්නේ වටිනා ඛනිජ වර්ගයක් විය හැකි බව නාසා විද්‍යාඥයන් සඳහන් කලා. කෙසේ නමුත් එම ඛනිජ වර්ගය කුමක්දැයි මෙතෙක් හඳුනාගෙන නැහැ. බුද ග්‍රහයාගේ ආවාට තුළින් පාෂාණ නික්මීම දීප්තිමත් නිල් වර්ණයෙන් සළකුණු වී තිබෙනවා. මෙම වර්ණ සංකලනය සහිත බුද ග්‍රහයාගේ මතුපිට සිතියම් ගතකළ නව ආදර්ශනයක් ඇමරිකානු විද්‍යා සම්මේලනයේ සමුළුව වෙතද ඉදිරිපත් කෙරුණා. බුද ග්‍රහයා පිළිබඳ පරීක්ෂණ පවත්වන මැසෙන්ජර් යානය වසර 2015 වනතුරු එහි තොරතුරු පොළොවට එවනු ඇති. යුරෝපය සහ ජපානය එක්ව ක්‍රියාත්මක කරන බෙපිකලම්බු නැමති ව්‍යාපෘතිය තුළින් වසර 2022 දී බුද ග්‍රහයාගේ කක්ෂය වෙත චන්ද්‍රිකා දෙකක් යැවීමට නියමිතයි.",
       "URL": "https://www.hirunews.lk/53513/බුද-ග්‍රහයා-වර්ණ-පෙන්වයි",
       "Category": "International News",
       "Parent URL": "https://www.hirunews.lk/international-news.php?pageID=863"
}