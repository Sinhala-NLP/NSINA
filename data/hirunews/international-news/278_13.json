{
       "Source": "hirunews",
       "Timestamp": "Saturday, 30 March 2019 - 8:46",
       "Headline": "ඇමරිකාව, උතුරු කොරියාවේ න්‍යෂ්ටික අවි ඉල්ලූ බව හෙළිවෙයි",
       "News Content": "උතුරු කොරියානු නායක කිම් ජොං අන් සමඟ පසුගිය පෙබරවාරි 28 වන දා වියට්නාමයේ හැනොයි නුවර පැවති සාකච්ඡා බිද වැටුණේ ඇමරිකාව විසින් උතුරු කොරියානු න්‍යෂ්ටික අවි ඉල්ලා සිටීම නිසා බව රොයිටර් හෙළිදරව් කරනවා.\nඑම හමුවේදී ජනපති ට්‍රම්ප්, උතුරු කොරියානු නායකයා වෙත ඉංග්‍රීසි සහ කොරියානු භාෂාවලින් ලිපියක් භාර දී ඇති අතර එහි සඳහන්ව ඇත්තේ උතුරු කොරියාව සතු සියළුම න්‍යෂ්ටික අවි සහ අමුද්‍රව්‍ය ඇමරිකාව වෙත භාර දෙන ලෙසයි.\nන්‍යෂ්ටික අවි හරණය සඳහා ඇමරිකානු ජාතික ආරක්ෂක උපදේශක ජෝන් බෝල්ටන් එම ක්‍රමවේදය ලිබියාව සඳහා ද ක්‍රියාත්මක කර තිබෙනවා.\nකෙසේ නමුත් එම ඉල්ලීම තමන්ට කළ සරදමක් සහ තර්ජනයක් ලෙස කිම් ජොං අන් විසින් සැලකීම වියට්නාම සාකච්ඡා බිඳ වැටීමට හේතු වූ බව ද රොයිටර් පුවත් සේවය සඳහන් කළේ අදාළ ලියවිල්ල දැක ගැනීමෙන් අනතුරුවයි.",
       "URL": "https://www.hirunews.lk/213461/ඇමරිකාව-උතුරු-කොරියාවේ-න්‍යෂ්ටික-අවි-ඉල්ලූ-බව-හෙළිවෙයි",
       "Category": "International News",
       "Parent URL": "https://www.hirunews.lk/international-news.php?pageID=278"
}