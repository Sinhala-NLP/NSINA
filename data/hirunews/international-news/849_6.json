{
       "Source": "hirunews",
       "Timestamp": "Friday, 12 April 2013 - 13:11",
       "Headline": "මුෂාරෆ්ගෙන් ඇමරිකාව ගැන නව හෙළිදරව්වක්.",
       "News Content": "නියමුවන් රහිත ඩ්‍රෝන් යානා මගින් පාකිස්ථාන - ඇෆ්ගනිස්ථාන දේශ සීමාවේ තලෙයිබාන්වරුන්ට එරෙහිව ප්‍රහාර එල්ලකිරීම සඳහා ඇමරිකාව සහ පාකිස්ථානය ගිවිසුමකට එළඹ සිටි බව හිටපු ජනාධිපති පර්වේස් මුෂාරෆ් හෙළිදරව් කළා. පාකිස්ථාන නායකයෙකු එවැනි ගිවිසුමක් පිළිබඳ හෙළිදරව් කළ ප්‍රථම අවස්ථාව මෙයයි. කෙසේ නමුත් පසුගිය කාලය පුරාම පාකිස්ථානු නායකයන් ඇමරිකානු ඩ්‍රෝන් ප්‍රහාර සිය රට තුළ ක්‍රියාත්මක වීම පිළිබඳව ප්‍රසිද්ධියේ විරෝධය පළ කළා. එම ප්‍රහාරවලින් පාකිස්ථානයේ ස්වෛරීභාවය උල්ලංඝනය වන බව ජගත් සංවිධානයද පිළිගෙන තිබෙනවා. කෙසේ නමුත් නැවත සිය රට පැමිණ සිටින හිටපු ජනාධිපති මුෂාරෆ් සම්මුඛ සාකච්ඡාවකට සහභාගි වෙමින් ප්‍රකාශ කළේ පාකිස්ථානු නායකයන් ඩ්‍රෝන් ගිවිසුම ගැන දැනුවත්ව සිටි බවයි.",
       "URL": "https://www.hirunews.lk/57036/මුෂාරෆ්ගෙන්-ඇමරිකාව-ගැන-නව-හෙළිදරව්වක්",
       "Category": "International News",
       "Parent URL": "https://www.hirunews.lk/international-news.php?pageID=849"
}