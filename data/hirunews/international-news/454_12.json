{
       "Source": "hirunews",
       "Timestamp": "Wednesday, 02 August 2017 - 9:38",
       "Headline": "අම්මාගේ මිතුරිය මාස 05 බිළිඳාට කළ අපරාධය (ඡායාරූප)",
       "News Content": "සිය මිතුරියකගේ මාස 05ක් වයසැති බිළිදෙකු කුණු දමන මල්ලක දමා  පැහැරගෙන ගිය කාන්තාවක් පිළිබද පුවතක් විදෙස් මාධ්‍ය වාර්තා කරනවා.\nකාම්බෝජයේ පෙනෝම් පේන් ප්‍රදේශයේ මෙම සිදුවීම සිදුව ඇති අතර සැකකාර කාන්තාවට වසර 11 සිර දඬුවමක් පසුගිය සතියේ අධිකරණය විසින්  නියම කර තිබෙනවා.\nපසුගිය මාර්තු මාසයේ සිය මිතුරියකගේ නිවසක සංවිධානකර තිබූ සාදයකට සහභාගී වී ඇති යෙං සොතිරා නමැති 34 හැවිරිදි සැකකාර කාන්තාව සහභාගී වී ඇති බව සඳහන්.\nඑහිදී ඇය කාන්තාවන් කිහිපදෙනෙක් සමඟ කාඩ් ක්‍රීඩාවේ නිරතවී ඇති බවයි වාර්තා වන්නේ.\nපසුව රාත්‍රී 12ට පමණ ඇය නිවසෙන් පිටව යන බව පවසා නිවසේ උඩු මහලේ නිදා සිටි දරුවාගේ කාමරයට හොර රහසේ ඇතුල් වී තිබෙනවා.\nකාමරයට ඇතුල් වූ අදාල කාන්තාව  මාස 05ක්  වයසැති බිළිඳාගේ කට ගම්ටේප් පටියකින් අලවා ඇති අතර දරුවාගේ අත් පා ගැටගසා කුණු දමන මල්ලකට දරුවා දමා එය  ගම්ටේප් මඟින් අලවා  ඇති බවයි තොරතුරු අනාවරණය වී ඇත්තේ.\nපසුව ලනුවක් ආධාරයෙන් නිවසේ ඉහළ මහලේ සිට බිළිඳා බහාලූ මල්ල බිමට දමා ඇති බවයි වාර්තාවන්නේ.\nනිවැසියන්ට නොදැනෙන සේ නිවසෙන් පිටව ඇති සැකකාරිය තම ස්කුටර් රථයේ අසුන යට බිළිඳා සඟවාගෙන පලා ගොස් තිබෙනවා.\nකෙසේ වෙතත් තමන් සිදුකල දේ වරදක් බව වැටහී ඇති කාන්තාව මාර්ගය අසල ඇති කසළ ගොඩක් අසල දරුවා බහාලු මල්ල දමා ගොස් ඇති බව සදහන්.\nතම  බිළිඳා නොමැති බව දැනගත් දෙමව්පියන් ඒ සම්බන්ධයෙන් පොලිසියට පැමිණිල්ලක් කර ඇති අතර, මාර්ගයේ ගමන් ගත් පුද්ගලයෙක් කසළ ගොඩ අසල තිබූ මල්ල පිළිබදව සැක සිතී එය පිරික්සීමේදී බිළිඳා හමුවී තිබෙනවා.\nඒ සම්බන්ධයෙන් පොලිසිය දැනුවත් කර ඇති අතර සැකකාර කාන්තාව අත්අඩංගුවට ගැනීමට පොලිසිය සමත් වී ඇති බවයි විදෙස් මාධ්‍ය වැඩිදුරටත්  වාර්තා කරන්නේ.\nවැන්දබු කාන්තාවක් වන සැකකාරිය අත්අඩංගුවට ගැනීමෙන් පසුව පොලිසියට පවසා ඇත්තේ තමන් විවිධ පාර්ශවයන්ට අධික ලෙස ණය වී ඇති බවත් එම ණය පියවා ගැනීමට තමන් දරුවා පැහැරගෙන ගොස් දෙමව්පියන්ගෙන් කප්පම් ලබා ගැනීමට සැලසුම් කර තිබු බවයි.\nපැහැර ගැනීමට ලක්වූ බිළිඳා සොයාගන්නා අවස්ථාවේ යහපත් සෞඛ්‍ය තත්වයෙන් පසු වූ බවයි වාර්තා වන්නේ.",
       "URL": "https://www.hirunews.lk/167400/අම්මාගේ-මිතුරිය-මාස-05-බිළිඳාට-කළ-අපරාධය-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=454"
}