{
       "Source": "hirunews",
       "Timestamp": "Friday, 16 April 2021 - 8:04",
       "Headline": "පිලිප් කුමරුගේ අවමංගල්‍යය උත්සවයේ සැළැස්ම",
       "News Content": "අභාවප්‍රාප්ත බි්‍රතාන්‍යයේ පිලිප් කුමරුගේ රාජකීය අවමංගල්‍යය උත්සවය පැවැත්වෙන ආකාරය පිළිබඳ තොරතුරු බකිංහැම් මාළිගය මගින් ප්‍රකාශයට පත් කර තිබෙනවා.\nඒ අනුව අවමංගල්‍යය උත්සවයේ ආරාධිතයන් සංඛ්‍යාව කලින් ප්‍රකාශයට පත් කළ පරිදි තිස් දෙනෙකුට සීමාවනු ඇති.\nදෙවන එලිසබෙත් මහ රැජිණ හෙට පැවැත්වෙන අවමංගල්‍ය උත්සවයට තනිව එක්වන අතර, මෘතදේහය රැගත් දෙණ පිටුපසින් ගමන් කරනු ඇත්තේ පිලිප් කුමරුගේ දරුවන් වන චාල්ස් කුමරු, ඇන්ඩෲ කුමරු, එඩ්වඩ් කුමරු සහ ඈන් කුමරියයි.\nඉන් අනතුරුව විලියම් සහ හැරී කුමරු දෙන පිටුපසින් ගමන් කළද ඔවුන් උරෙන් උර ගැටී ගමන් නොකරනු ඇති.\nඒ ඔවුන් අතරට තවත් ඥාති කුමරෙකු එක්කිරීම හේතුවෙන්.\nමීට අමතරව බියටි්‍රස් සහ ඉව්ජින් කුමරිය ඇතුලු පිලිප් කුමරුවන්ගේ දරු මුණුපුරන් සියල්ලන්ම පාහේ රාජකීය අවමංගල්‍ය උත්සවයට එක්වනවා.\nඊට අමතරව පිලිප් කුමරුගේ සමීපතමයෙකු වූ මවුන් බැට්න් සාමිවරයාගේ බිරිඳ වන 67 හැවිරිදි අර්ල් මවුන්ට් බැට්න් සාමිවරියද අවමංගල්‍ය උත්සවයට ආරාධනා ලැබූ සුළු පිරිස අතර වනවා.\nපිලිප් කුමරු හෙවත් එඩින්බරෝ ආදිපාදවරයා වයස අවුරුදු 99 ක්ව සිටියදී පසුගිය 9 වනදා අභාවප්‍රාප්ත වුණා.",
       "URL": "https://www.hirunews.lk/268568/පිලිප්-කුමරුගේ-අවමංගල්‍යය-උත්සවයේ-සැළැස්ම",
       "Category": "International News",
       "Parent URL": "https://www.hirunews.lk/international-news.php?pageID=122"
}