{
       "Source": "hirunews",
       "Timestamp": "Saturday, 30 July 2016 - 10:05",
       "Headline": "සිරියාවේ මාතෘ රෝහලකට බෝම්බ ප්‍රහාරයක්",
       "News Content": "සේව් ද චිල්රන් ජාත්‍යන්තර සහන සංවිධානය මගින් වයඹදිග සිරියාවේ පවත්වාගෙන යන මාතෘ රෝහලකට එල්ල වූ බෝම්බ ප්‍රහාරයකින් පුද්ගලයන් දෙදෙනෙකු ජීවිතක්ෂයට පත්වී තවත් පිරිසක් තුවාල ලබා තිබෙනවා.\nළදරුවන් රදවා තබන වීදුරු කුටීරයන් ද ප්‍රහාරයෙන් විනාශ වී ඇති අතර, ගැබිණි කාන්තාවකට ඇගේ පාදය අහිමි වී ඇත්තේ බෝම්බයෙන් විසුරුණු තියුණු ලෝහයකින් තුවාල ලැබීමෙන්.\nකුඩා ළදරුවන් රැසක්ම ප්‍රහාරයෙන් තුවාල ලැබූ බවයි සේව් ද චිල්රන් ආයතනය ප්‍රකාශ කළේ.\nමෙම මාතෘ රෝහල ප්‍රදේශයේ ක්‍රියාත්මක වන විශාලතම රෝහල වන අතර මසකට දරු උපත් 300ක් පමණ එහි සිදුවනවා.\nප්‍රහාරය එල්ල වන අවස්ථාවේ එහි ශල්‍යකර්ම දෙකක් සිදුකරමින් පැවති අතර, කාන්තාවක් දරු ප්‍රසූතියේ නිරතව සිටි බවයි වාර්තා වන්නේ.\nමෙම ප්‍රහාරය එල්ලල වී ඇත්තේ කුමන කණ්ඩායමකින් ද යන්න මෙතෙක් හෙළිදරව් වී නැහැ.",
       "URL": "https://www.hirunews.lk/139371/සිරියාවේ-මාතෘ-රෝහලකට-බෝම්බ-ප්‍රහාරයක්",
       "Category": "International News",
       "Parent URL": "https://www.hirunews.lk/international-news.php?pageID=606"
}