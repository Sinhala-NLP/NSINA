{
       "Source": "hirunews",
       "Timestamp": "Tuesday, 27 December 2016 - 8:56",
       "Headline": "උගන්ඩාවේ ඇල්බට් විලේ 30ක් සමඟ බෝට්ටුවක් ගිලේ",
       "News Content": "අප්‍රිකානු උගන්ඩා දේශයේ පාපන්දු කණ්ඩායමක් සහ ඔවුන්ගේ ආධාරකරුවන් රැගත් බෝට්ටුවක් ඇල්බට් විලේ පෙරළීමෙන් එහි ගමන් ගත් 30 දෙනෙකු පමණ දියේ ගිලී ජීවිතක්ෂයට පත්වී තිබෙනවා.\nමෙම බෝට්ටුව ඊයේ නත්තල් දා පාපන්දු තරඟයක් සඳහා අසල්වැසි ප්‍රදේශයක් වෙත ගමන් ගනිමින් තිබූ අතර, එහි 45ක පමණ පිරිසක් ගමන් ගත් බව සඳහන්.\nඔවුන් බොහෝ දෙනා බීමත්ව සිටි අතර, ඔවුන් නටමින්, ගයමින් සංගීත භාණ්ඩ වාදනය කරමින් ගමන් කර ඇති බවයි විදෙස් වාර්තා සදහන් කළේ.\nප්‍රමාණය ඉක්මවා මගීන් පැටවූ මෙම බෝට්ටුවේ එක් පසෙකට වැඩි පිරිසක් යොමු වීමෙන් සමබරතාව නැති වී පෙරළී ඇති බව විශ්වාස කෙරෙනවා.\n15 දෙනෙකු මුදා ගත් අතර, ජීවිතාරක්ෂක මෙහෙයුමට ධීවරයන් ද එක් වුණා.\nඅප්‍රිකාව මධ්‍යයේ පිහිටි ඇල්බට් විල වික්ටෝරියා නයිල් නදියෙන් පෝෂණය ලබන අතර,උගන්ඩාවේ ප්‍රධානතම මගී ප්‍රවාහන මාර්ගයක් ලෙසයි සැලකෙන්නේ.",
       "URL": "https://www.hirunews.lk/150658/උගන්ඩාවේ-ඇල්බට්-විලේ-30ක්-සමඟ-බෝට්ටුවක්-ගිලේ",
       "Category": "International News",
       "Parent URL": "https://www.hirunews.lk/international-news.php?pageID=540"
}