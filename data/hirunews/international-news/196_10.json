{
       "Source": "hirunews",
       "Timestamp": "Sunday, 23 February 2020 - 7:40",
       "Headline": "කොවිඩ් - 19 වෛරසය ගැන ඇමරිකානු - රුසියානු මත ගැටුමක්",
       "News Content": "කොවිඩ්-19 හෙවත් කොරෝනා වෛරසය පිටුපස ඇමරිකාව සිටින්නේ යැයි ව්‍යාජ තොරතුරු සමාජ මාධ්‍ය හරහා ප්‍රචාරය කළ බවට එල්ල වන චෝදනා රුසියාව ප්‍රතික්ෂේප කරනවා.\nඇමරිකානු රාජ්‍ය දෙපාර්තමේන්තුව ප්‍රකාශ කළේ රුසියානු සම්බන්ධය සහිත සමාජ මාධ්‍ය ගිණුම් මගින් කොවිඩ්-19 වෛරසය ඇමරිකාවේ නිර්මාණයක් බවට කුමන්ත්‍රණ මතවාදයක් පැතිරවීමට කටයුතු කර ඇති බවයි.\nඑය වෛරසය මර්දනය කිරීමේ ගෝලීය ප්‍රයත්නයට බාධාවක් බව යුරෝපය සහ යුරෝපීය ආසියාකරය සඳහා වන ඇමරිකානු සහකාර රාජ්‍ය ලේකම් පිලිප් රීකර් ප්‍රකාශ කළා.\nඔවුන් ටිව්ටර්, ෆේස්බුක් සහ ඉන්ස්ටග්‍රෑම් ගිණුම් ඔස්සේ ඇමරිකානු සී.අයි.ඒ. සංවිධානය වෛරසය පිටුපස සිටින බවට ව්‍යාජ තොරතුරු පතුරුවා ඇති බවයි ඔහු කියා සිටියේ.\nකෙසේ නමුත්, රුසියානු විදේශ කටයුතු අමාත්‍යාංශයේ ප්‍රකාශිකා මරියා සකරෝවා රුසියානු ටාස් ප්‍රවෘත්ති සේවය වෙත ප්‍රකාශ කළේ ඇමරිකානු චෝදනා සිතාමතා ලෝක ප්‍රජාව නොමඟ යැවීමේ අරමුණින් සිදුකර ඇති බවයි.\nඑය ඇමරිකානු චෝදනාවලට රුසියාව නිල වශයෙන් ප්‍රතිචාර දැක්වීමක් ලෙසයි විදෙස් මාධ්‍ය සඳහන් කළේ.\nමේ අතර, කොවිඩ් 19 හෙවත් කොරෝනා වෛරසය ආසාදනය වීමෙන් සිදුවී ඇති මරණ සංඛ්‍යාව මේ වනවිට 2458 දක්වා ඉහළ ගොස් ඇති අතර, ඉන් මරණ 2441ක්ම වාර්තාවන්නේ චීනයෙන්.\nඉරානයේ මරණ සංඛ්‍යාව 5 දක්වා ඉහළ ගොස් ඇති අතර, ඉතාලියේ ආසාදිත සංඛ්‍යාව 79 දක්වා ඉහළ ගොස් තිබෙනවා.\nමේ හේතුවෙන් කොරෝනා වෛරසය ආසාදනය විය හැකි ප්‍රදේශ වෙත ගමන් කිරීම හෝ එහි සිට පැමිණීම තාවකාලිකව අත්හිටුවීමට ඉතාලි අග්‍රාමාත්‍ය ජුසපෙ කොන්ටි තීරණය කර තිබෙනවා.",
       "URL": "https://www.hirunews.lk/235024/කොවිඩ්-19-වෛරසය-ගැන-ඇමරිකානු-රුසියානු-මත-ගැටුමක්",
       "Category": "International News",
       "Parent URL": "https://www.hirunews.lk/international-news.php?pageID=196"
}