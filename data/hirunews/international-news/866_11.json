{
       "Source": "hirunews",
       "Timestamp": "Saturday, 02 February 2013 - 13:09",
       "Headline": "අමානාත්ගේ දුෂකයන්ට අද චෝදනා ගොනු කෙරේ.",
       "News Content": "දිල්ලි නුවර බස් රථයකදී දූෂණයට ලක්වී සිංගප්පූරුවේ රෝහලක ප්‍රතිකාර ලබමින් සිටියදී මියගිය ඉන්දීය වෛද්‍ය ශිෂ්‍යාව අමානාත්ගේ දූෂකයන් දිල්ලි නුවර විශේෂ අධිවේගී අධිකරණය වෙත අද යළි ඉදිරිපත් කෙරෙනවා. එහිදී ඔවුන්ට එරෙහි අධි චෝදනා ඉදිරිපත් කෙරෙනු ඇති බවයි ඉන්දීය මාධ්‍ය වාර්තා සඳහන් කළේ. මිනීමැරීම, සමූහ දූෂණය, මංකොල්ලකෑම සහ කුමන්ත්‍රණය යන ඉන්දීය අපරාධ නඩු සංග්‍රහයේ චෝදනා ඔවුන්ට එරෙහිව ඉදිරිපත් කෙරෙනු ඇති. පසුගිය වසරේ දෙසැම්බර් 16 වැනිදා සිදුවූ අමානාත්ගේ සමූහ දූෂණය සම්බන්ධයෙන් චෝදනා ලැබූ සැකකරුවන් 5 දෙනෙකු අද මෙලෙස අධිකරණය වෙත ඉදිරිපත් කෙරෙන අතර බාලවයස්කාර සැකකරු ඉදිරිපත් කෙරෙන්නේ වෙනත් අධිකරණයක් වෙතයි.\nකෙසේ නමුත්, වයස අවුරුදු 17 යි මාස 6 ක් වන මෙම සැකකරු අමානාත් සහ ඇගේ මිතුරාට කෲර වද හිංසා පැමිණවීමේදී දරුණු අන්දමින් කටයුතු කර ඇති බව දිල්ලි පොලිසිය සඳහන් කළා. එහෙත් ඔහු වැඩිහිටි සැකකරුවන් සමඟ එක්ව දිල්ලි විශේෂ අධිකරණය වෙත ඉදිරිපත් කරන ලෙස කළ ඉල්ලීම ඉන්දීය ශ්‍රේෂ්ඨාධිකරණය ප්‍රතික්ෂේප කර තිබෙනවා. මේ අතර සමූහ දූෂණයට ලක්වී මියගිය අමානාත්ගේ පවුලේ සාමාජිකයන් ඉන්දීය කොංග්‍රස් පක්ෂයේ නායිකා සෝනියා ගාන්ධි හමුවීමට ඉල්ලීමක් කර තිබෙනවා. බාලවයස්කාර සැකකරු සම්බන්ධයෙන් ද ඔවුන් කොංග්‍රස් නායිකාවගේ අවධානය යොමුකරලීමට අදහස් කර ගෙන සිටින බව ඉන්දීය මාධ්‍ය සඳහන් කළා.",
       "URL": "https://www.hirunews.lk/52598/අමානාත්ගේ-දුෂකයන්ට-අද-චෝදනා-ගොනු-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=866"
}