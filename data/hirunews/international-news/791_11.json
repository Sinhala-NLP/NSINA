{
       "Source": "hirunews",
       "Timestamp": "Sunday, 27 October 2013 - 19:26",
       "Headline": "ඉන්දීය විපක්ෂ මංගල රැළියේ බෝම්බ පිපිරීම් 6ක්.",
       "News Content": "ඉන්දීය මහමැතිවරණය ඉලක්ක කරගෙන එරට විපක්ෂය වූ භාරතීය ජනතා පක්ෂය අද (27) සංවිධානය කර තිබූ මංගල රැළියේ දී බෝම්බ පිපිරීම් 6ක් සිදුවුණා. ඉන් පුද්ගලයන් 5 දෙනෙකු මිය ගොස් 75කට අධික පිරිසක් තුවාල ලැබුවා.  විදෙස් වාර්තා සඳහන් කළේ බිහාර් ප්‍රාන්තයේ පට්ටා ප්‍රදේශයේ මෙම රැළිය සංවිධානය කර තිබූ බවයි. මෙහිදී පුපුරා ගොස් ඇත්තේ කුඩා ප්‍රමාණයේ බෝම්බ බවයි ඉන්දීය වාර්තා සදහන් කළේ. මෙම රැළිය සඳහා භාරතීය ජනතා පක්ෂයේ අග්‍රාමාත්‍ය ධුර අපේක්ෂක නරේන්ද්‍ර මෝඩි සහභාගිවීමට නියමිතව තිබුණා. ඔහු එම ස්ථානයට පැමිණීමට පැයකට පමණ පෙර මෙම පිපිරීම් සිදුව ඇති බවයි වාර්තා වන්නේ. කෙසේ වෙතත්, නරේන්ද්‍ර මෝඩිගේ ප්‍රධානත්වයෙන් එම රැස්වීම පැවැත්වූ බව ද ඉන්දීය වාර්තා වැඩිදුරටත් සඳහන් කළා. ඉන්දීය මහමැතිවරණය ලබන වසරේ මැයි මාසයේ දී පැවැත්වීමට නියමිතයි. ඒ සඳහා එරට දේශපාලන පක්ෂ දැනටමත් ප්‍රචාරක කටයුතු ආරම්භ කර තිබෙනවා.",
       "URL": "https://www.hirunews.lk/70157/ඉන්දීය-විපක්ෂ-මංගල-රැළියේ-බෝම්බ-පිපිරීම්-6ක්",
       "Category": "International News",
       "Parent URL": "https://www.hirunews.lk/international-news.php?pageID=791"
}