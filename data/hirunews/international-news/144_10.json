{
       "Source": "hirunews",
       "Timestamp": "Friday, 01 January 2021 - 16:05",
       "Headline": "කැලිෆෝනියාවේ කොරෝනා මරණ 25,000 ඉක්මවයි",
       "News Content": "කොරෝනා වෛරස් ගෝලීය වසංගතයේ අමිහිරි සංධිස්ථානයක් පසුකරමින් අමෙරිකාවේ කැලිෆෝනියා ප්‍රාන්තයේ කොරෝනා මරණ සංඛ්‍යාව ඊයේ 25,000 ඉක්මවා ගියා.\nනව ආසාදිතයින් රෝහල්ගත කිරීම ප්‍රාන්තයේ රෝහල් පද්ධතියට ගැටළුවක් වී ඇති අතර, වෛද්‍යවරුන් සහ සෞඛ්‍ය කාර්ය මණ්ඩල දැඩි වෙහෙසකට පත්ව සිටින බවයි විදෙස් වාර්තා සඳහන් කළේ.\nඑහි රෝහලක දැඩි සත්කාර ඒකකයේ හෙදියක සඳහන් කළේ රෝහල් කාර්ය මණ්ඩල නිමක් නොදකින යුද්ධයක නිරත වී සිටින බවයි.\nසන්නද්ධ බලය අවසන් වෙමින් පැවතුණද ඊලඟ සටනට සූදානම් වීම දැරිය නොහැකි තත්ත්වයක් ලෙසයි ඇය හැඳින්වූයේ.\nඅමෙරිකා එක්සත් ජනපදයේ කොරෝනා ආසාදිතයින් සංඛ්‍යාව මේ වනවිට දෙකෝටි 44 ලක්ෂය ඉක්මවා ඇති අතර, මරණ සංඛ්‍යාව තුන්ලක්ෂ 54,000 කට අධිකයි.\nමේ වනවිට අමෙරිකාවේ දෛනික කොරෝනා මරණ සංඛ්‍යාවේ සාමාන්‍ය 3,200 ඉක්මවා ඇති බව සඳහන්.",
       "URL": "https://www.hirunews.lk/258499/කැලිෆෝනියාවේ-කොරෝනා-මරණ-25000-ඉක්මවයි",
       "Category": "International News",
       "Parent URL": "https://www.hirunews.lk/international-news.php?pageID=144"
}