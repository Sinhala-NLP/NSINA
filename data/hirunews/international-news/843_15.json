{
       "Source": "hirunews",
       "Timestamp": "Friday, 03 May 2013 - 8:40",
       "Headline": "සෝමාලියාවේ සාගතයෙන් දෙලක්ෂ හැටදහසක් මරුට.",
       "News Content": "මෑත කාලයේ සෝමාලියාවේ ඇති වූ නියගය සහ සාගතය හේතුවෙන් පුද්ගලයන් දෙලක්ෂ හැටදහසක් පමණ මියගොස් ඇති බව අධ්‍යයන වාර්තාවකින් හෙළි වී තිබෙනවා. 2010 සහ 2012 කාලය තුළ සිදුවී ඇති මෙම සාගත මරණවලින් අඩක්ම වයස අවුරුදු 05 ට අඩු දරුවන් වීම විශේෂත්වයක්. ‘‘සාගත, පෙර අනතුරු ඇගවීම් පද්ධති ජාලය’’ නමැති සංවිධානය මගින් මෙම අධ්‍යයනය සිදුකර තිබෙනවා. එමගින් පෙන්වාදී ඇත්තේ සෝමාලියාවේ මානුෂීය අවශ්‍යතා සපුරාලීම සඳහා ලෝක ආහාර හා කෘෂිකාර්මික සංවිධානය කඩිනම් පියවර ගත යුතු බවයි. දැඩි නියගය සහ සිවිල් යුධ තත්ත්වය හේතුවෙන් සෝමාලියාවේ සාගතය දරුණු වී තිබෙනවා. 1992 වසරේදී ද සෝමාලියාවේ සාගතයක් පැවති එහිදී මියගිය සංඛ්‍යාව දෙලක්ෂ විසි දහසකට අධිකයි.",
       "URL": "https://www.hirunews.lk/58234/සෝමාලියාවේ-සාගතයෙන්-දෙලක්ෂ-හැටදහසක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=843"
}