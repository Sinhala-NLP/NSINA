{
       "Source": "hirunews",
       "Timestamp": "Sunday, 25 January 2015 - 13:20",
       "Headline": "ඇමරිකානු ජනාධිපති ඔබාමා ඉන්දියාවේදී හරසරින් පිළිගැනේ.",
       "News Content": "සිය තුන් දින ඉන්දීය සංචාරය ආරම්භ කරමින් ඇමෙරිකානු ජනාධිපති බැරැක් ඔබාමා සිය බිරිඳ මිචෙල් ඔබාමා සමඟ අද උදෑසන නවදිල්ලි ජාත්‍යන්තර ගුවන්තොටුපල වෙත ළඟාවුණා.  ඇමෙරිකානු ජනාධිපතිවරයාට වෙන් වූ එයාර් ෆෝස් වන් විශේෂ ගුවන් යානයෙනුයි ඔහු එහි පැමිණ ඇත්තේ. ඇමරිකානු ජනාධිපතිවරයා ඉන්දීය අග්‍රාමාත්‍ය නරේන්ද්‍ර මෝදි විසින් පිළිගනු ලැබූයේ උණුසුම් අයුරින්. ඉන් අනතුරුව ජනාධිපති ඔබාමා ඔහු වෙනුවෙන් ඇමරිකාවේ සිට විශේෂයෙන් ගෙන්වූ ද බීස්ට් රථයෙන් නික්මුණා. එහි ඇමරිකානු සහ ඉන්දීය ධජ සවිකොට තිබීමද විශේෂත්වයක්. හෙට පැවැත්වෙන ඉන්දීය ජනරජ දිනයේ ප්‍රධාන ආරාධිතයා වන ජනාධිපති බැරැක් ඔබාමා, එම උළෙලට සහභාගි වන ප්‍රථම ඇමෙරිකානු ජනාධිපතිවරයා ලෙස ඉතිහාස ගත වනවා.  ඇමරිකානු ජනාධිපතිවරයා වෙනුවෙන් පිලිගැනීමේ උත්සවයක් ඉන්දීය අගමැති නිවහන වන රාෂ්ඨපති භවන් හි අද දහවල් පැවැත්වෙනවා. ඉන් අනතුරුව ජනාධිපති ඔබාමා සහ ඉන්දීය අග්‍රාමාත්‍ය මෝදි රාජ්ගත් හි පිහිටි මහත්මා ගාන්ධි පිළිරුවට බුහුමන් දැක්වීමට නියමිතයි. ඉන්දීය සහ ඇමරිකානු නායකයන් අතර හයිද්‍රබාද් මැදුරේ අද පැවැත්වෙන සාකච්ඡාවලදී ඉන්දු - ඇමරිකානු න්‍යෂ්ටික සබඳතා පිළිබඳ විශේෂ අවධානයක් යොමුවනු ඇති. හෙට පැවැත්වෙන ජනරජ දිනයේ විශේෂ ආරාධිතයා ලෙස සහභාගිවන ජනාධිපති ඔබාමා අඟහරුවාදා ඉන්දු - ඇමරිකානු ව්‍යාපාරික හමුවට එක්වීමට නියමිතයි. කෙසේ නමුත් අඟහරුවාදා පස්වරුවේ ජනාධිපති ඔබාමා අභාවප්‍රාප්ත අබ්දුල්ලා රජු වෙනුවෙන් බුහුමන් දැක්වීම සඳහා සෞදි අරාබිය වෙත යාමට නියමිතයි. මේ නිසා ඇමරිකානු නායකයාගේ ටජ්මහල් චාරිකාව අවලංගු කර තිබෙනවා. ජනාධිපති ඔබාමා පිළිගැනීම සඳහා අග්‍රා නුවර ටජ් මහල වෙත දිවෙන මාර්ගය ඉන්දියානුවන් 600 දෙනෙකු දිනකට රුපියල්  300ක වැටුපට සෝදා පවිත්‍ර කළා.\nඅද ඉන්දියාවට පැමිණි ඇමරිකානු ජනාධිපති බැරැක් ඔබාමා, රාෂ්ඨපති භවන් හිදී පිළිගනු ලැබුවේ ආචාර පෙළපාලියකින්. එය ඉන්දීය ගුවන් හමුදාවේ වින්ග් කමාන්ඩර් තනතුර හොබවන පූජා ඨකූර් නැමති කාන්තා නිලධාරිනියක විසින් මෙහෙයවීම විශේෂත්වයක්. ජනාධිපති ඔබාමා වෙනුවෙන් ආචාර වෙඩි මුර 21 ක්ද එහිදී පැවැත්වුණා. ජනාධිපති ප්‍රනාබ් මුකර්ජි සහ අගමැති මෝදි මෙන්ම ඉන්දීය රජයේ අමාත්‍යවරුන් සහ රාජතාන්ත්‍රිකයන්ද එම අවස්ථාවට එක්වුණා. ජනාධිපති ඔබාමා ප්‍රධානත්වය උසුලන හෙට පැවැත්වෙන ඉන්දීය ජනරජ දින ආචාර පෙළපාලියේදීද වින්ග් කමාන්ඩර් පූජා ඨකූර් ට විශේෂ කාර්යභාරයක් පැවරෙන බවයි ඉන්දීය මාධ්‍ය වාර්තා කළේ.",
       "URL": "https://www.hirunews.lk/101979/ඇමරිකානු-ජනාධිපති-ඔබාමා-ඉන්දියාවේදී-හරසරින්-පිළිගැනේ",
       "Category": "International News",
       "Parent URL": "https://www.hirunews.lk/international-news.php?pageID=765"
}