{
       "Source": "hirunews",
       "Timestamp": "Sunday, 21 June 2020 - 14:47",
       "Headline": "ට්‍රම්ප්ගේ රැළියට අපේක්ෂිත සෙනඟ පැමිණ නැහැ",
       "News Content": "පසුගිය මාර්තු මාසයෙන් පසු ඇමරිකානු ජනාධිපති ඩොනල්ඩ් ට්‍රම්ප් ඊයේ පැවැත්වූ සිය ප්‍රථම ජනාධිපතිවරණ ප්‍රචාරක රැළියට අනුගාමිකයන් අපේක්ෂිත සංඛ්‍යාව නොපැමිණි බව වාර්තාවනවා.\nරැළිය පැවති ටල්සා හි ආසන 19,000 කින් යුත් ඔක්ලහෝමා ගෘහස්ථ මධ්‍යස්ථානයේ ආසන රැසක් හිස්ව පැවති බව සඳහන්.\nගෘහස්ථ පරිශ්‍රයෙන් පිටත පැවැත්වීමට අපේක්ෂා කෙරුණු දැවැන්ත ජන රැළියද අවලංගු කෙරුණේ ඊට ප්‍රමාණවත් පිරිසක් එක් කරගැනීමට නොහැකිවීම හේතුවෙන්.\nටල්සා රැළියට සහභාගිවීම සඳහා මිලියනයකට අධික පිරිසක් ඉල්ලුම් කර තිබූ බවයි සංවිධායකයන් ප්‍රකාශ කළේ.\nකොවිඩ් 19 ව්‍යාප්තිය ඉහළ යාමේ අවදානම හේතුවෙන් මෙම රැළියට එරෙහිව විරෝධතාද පැවැත්වුණා.\nරැළිය සඳහා අනුගාමිකයන් ඇතුළත් කරගැනුනේ රෝගී තත්වයක් ඇතිවුවහොත් සංවිධායකයන්ට එරෙහිව නීතිමය ක්‍රියාමාර්ග නොගැනීමේ පොරොන්දු පත්‍රයකට අත්සන් ගැනීමෙන් අනතුරුවයි.\nරැළිය අමතමින් ඩොනල්ඩ් ට්‍රම්ප් සඳහන් කළේ කොවිඩ් 19 රෝගීන් වාර්තාවීම ඉහළ හේතුවෙන් වෛරසය සඳහා පරික්ෂා කිරීම් මන්දගාමී කරන ලෙස තමා උපදෙස් දුන් බවයි.\nකෙසේ නමුත් එම ප්‍රකාශය ප්‍රහසනයක් ලෙස ධවල මන්දිරය පසුව හැඳින්වූවා.",
       "URL": "https://www.hirunews.lk/243606/ට්‍රම්ප්ගේ-රැළියට-අපේක්ෂිත-සෙනඟ-පැමිණ-නැහැ",
       "Category": "International News",
       "Parent URL": "https://www.hirunews.lk/international-news.php?pageID=178"
}