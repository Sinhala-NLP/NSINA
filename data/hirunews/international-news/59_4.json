{
       "Source": "hirunews",
       "Timestamp": "Friday, 25 February 2022 - 15:53",
       "Headline": "යුක්‍රේනයේ සිර වී ඇති ඉන්දීය ජාතිකයින් බේරා ගැනීම සඳහා ඉන්දියාවෙන් විශේෂ ගුවන් මෙහෙයුමක්",
       "News Content": "යුද ගැටුම් හේතුවෙන් මේ වන විට යුක්‍රේනයේ සිර වී සිටින සියලු ම ඉන්දීය පුරවැසියන් නැවත සිය රට ගෙන්වා ගැනීම සඳහා ගලවා ගැනීමේ ගුවන් යානා පිටත් කර හරින බව ඉන්දීය රජය පවසනවා.\nමේ සඳහා යන සියලු වියහියදම් ඉන්දීය රජය විසින් දරන බව යි ඉන්දීය විදේශ අමාත්‍යාංශය සඳහන් කරන්නේ.\nමේ වන විට රුසියාව සහ යුක්‍රේනය අතර හටගෙන ඇති දරුණු යුද ගැටුම් හේතුවෙන් යුක්‍රේනයේ කිව් අගනුවර රැඳී සිටින බොහෝ විදේශිකයින් ඔවුන්ගේ මව් රටවලට යෑමට නො හැකි ව සිර වී ඇති බව යි වාර්තා වන්නේ.\nරුසියාවෙන් අඛණ්ඩ ව එල්ල වන ෂෙල් වෙඩි සහ මිසයිල ප්‍රහාරවලින් ආරක්ෂා වීම සඳහා කිව් අගනුවර වැසියන් බොහොමයක් මේ වන විට උමං දුම්රිය මාර්ග භාවිත කරමින් සිටින බවත් මේ හේතුවෙන් උමං දුම්රිය මාර්ග සහ උමං දුම්රිය පොළවල් අතිශයින් ජනාකීර්ණ වී ඇති බවත් වාර්තා වනවා.",
       "URL": "https://www.hirunews.lk/298029/යුක්‍රේනයේ-සිර-වී-ඇති-ඉන්දීය-ජාතිකයින්-බේරා-ගැනීම-සඳහා-ඉන්දියාවෙන්-විශේෂ-ගුවන්-මෙහෙයුමක්",
       "Category": "International News",
       "Parent URL": "https://www.hirunews.lk/international-news.php?pageID=59"
}