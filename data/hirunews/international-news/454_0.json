{
       "Source": "hirunews",
       "Timestamp": "Thursday, 03 August 2017 - 21:25",
       "Headline": "ජලාශයකින් මතුවු බුදු පිළිමයක් නිසා විශේෂ කැණීමක්",
       "News Content": "චීනයේ ජියැන්ෂි ප්‍රාන්තයේ ජලාශයකින් මතුවු බුදු පිළිමයක් සම්බන්ධයෙන් වැඩිදුරටත් ගවේෂණය කිරීමට එරට පුරා විද්‍යාඥයන් පියවර ගෙන තිබෙනවා.\nජලාශයේ කොටසක ඇති ගල් පර්වතයක නෙළා ඇති බුදු පිළිමයක උඩ කොටස මේ වනවිට ජලයෙන් මතුපිටට පෙනෙන ලෙසට මතුවී ඇති බවයි විදෙස් පුවත් සේවා පෙන්වා දෙන්නේ.\nඑම ස්ථානය පුරාවිද්‍යා වටිනාකමකින් යුත් ස්ථානයක් ද යන්න සෙවීමට කැණීම් කිරීමට පුරාවිද්‍යාඥයන් තීරණය කර තිබෙනවා.\nපසුගිය ජනවාරි මාසයේ මෙම බුදු පිළිමය මතුවී ඇති අතර එම ස්ථානයේ ජලය අභ්‍යන්තරයේ නිරීක්ෂණය කර කැණීම් සිදු කිරීමට නියමිතයි.\nමෙම මස අවසානයේ ආරම්භ කෙරෙන එම කැණීම්වල අරමුණ වි ඇත්තේ බුදු පිළිමය මතුවු ස්ථානය විහාරස්ථානයක් ද යන්න සහ පුරාවිද්‍යාත්මක වටිනාකමකින් යුත් බෞද්ධ නගරයක් ද යන්න සොයා බැලීමයි.\nපසුගිය වසරේ දෙසැම්බර් මාසයේදී ජලාශයේ සොරොව් කිහිපයක් අලුත්වැඩියා කිරීම සඳහා ජල මට්ටම මීටර් 10 කින් පමණ අඩු කිරීමත් සමගයි බුදු පිළිමය නෙළා ඇති පර්වතය මතුවී ඇත්තේ.\nප්‍රදේශයේ ජනතාව ඒ පිළිබඳ දැක ඇති අතර ඔවුන් පුරාවිද්‍යා බලධාරීන් දැනුවත් කර තිබෙනවා.\nගල් පර්වතයක කොටා ඇති බුදු පිළිමය මීටර් 3.8 කින් යුක්ත බව සඳහන්.\n1368 සහ 1644 අතර කාලසීමාවන්වලදී මෙම බුදු පිළිම නෙළන්නට ඇති බවටයි විශ්වාස කෙරෙන්නේ.\nජලාශය අභ්‍යයන්තරයේ ගල් ගුහාවක් ද දක්නට ඇති අතර එහි විහාරස්ථානයක් තිබෙන්නට ඇතැයි පුරාවිද්‍යාඥයන් ප්‍රකාශකර තිබෙනවා.\nප්‍රදේශයේ ජනතාව හෙළි කර ඇති කරුණු අනුව මෙම ජලාශය ඉදිකර ඇත්තේ නටඹුන් වී ගිය ගම්මානයක් ද ජලයෙන් යටකරමින්.\nජියැන්ෂි සහ ෆුජියෑන් ප්‍රාන්ත අතර ජලයෙන් භාණ්ඩ ප්‍රවාහනය කිරීමේ මුලස්ථානයක් ලෙසට ද නටඹුන් වී ඇති ගම පැවති බව හෙළිවී තිබෙනවා.",
       "URL": "https://www.hirunews.lk/167560/ජලාශයකින්-මතුවු-බුදු-පිළිමයක්-නිසා-විශේෂ-කැණීමක්",
       "Category": "International News",
       "Parent URL": "https://www.hirunews.lk/international-news.php?pageID=454"
}