{
       "Source": "hirunews",
       "Timestamp": "Wednesday, 29 April 2020 - 23:05",
       "Headline": "ඇමරිකාවේ සුනඛයෙකුටත් කොරෝනා",
       "News Content": "කොවිඩ් 19 ගෝලීය වසංගතය අදවන විට මිනිස් සමාජයට දැඩි තර්ජනයක් එල්ල කර තිබෙනවා.\nවෛරසය වැළඳුණු ආසාදිතයින් දිනෙන් දින ඉහළ යද්දී සුරතල් සත්වයින්ද මාරාන්තික වෛරසයට ගොදුරු වීමේ අවදානමක් මතුව ඇති බව දනවන පුවතක් ඇමරිකාවෙන් වාර්තා වුණා.\nපසුගිය වසරේ චීනයේ වූහාන් නගරයෙන් ව්‍යාප්තිය ආරම්භ වූ කොවිඩ් 19 ගෝලීය වසංගතයක් බවට පත් වුණේ මිනිසාගෙන් මිනිසාට සම්ප්‍රේෂණය වීමෙන්.\nඅද වනවිට මිනිසාගේ සමීපතම සුරතලෙක් වන සුනඛයින්ද මෙම මාරාන්තික වෛරසයට ගොදුරු විය හැකි බව අනාවරණය වී තිබෙනවා.\nඒ ඇමරිකාවේ උතුරු කැරොලයිනා  ප්‍රාන්තයෙන් පග් වර්ගයට අයත් සුනඛයෙකුට කොවිඩ් ආසාදිතබවට වාර්තා වීමත් සමගයි.\nඑම සුනඛ සුරතලා වාසය කළ නිවසේ පුද්ගලයින් තිදෙනෙක්ම කොවිඩ් 19 ආසාදිතයන්.\nඒ අතුරින් කෙනෙකුගෙන් සුනඛයාට වෛරසය ආසාදනය වන්නට ඇති බව සැලකෙනවා.\nමාර්තු මස මුලදී හොංකොං රාජ්‍ය යෙන් පළමු වරට සුනඛයෙකුට කොවිඩ් 19 ආසාදනය වීමේ සිද්ධියක් වාර්තා වුණා.\nඑය සැලකුණේ මිනිසාගෙන්  සතුන්ට රෝගය සම්ප්‍රේෂණය වූ පළමු අවස්ථාව ලෙසයි.\nඑසේම පසුගිය සතියේ නිව්යෝර්ක් නුවරින් සුරතල් බළලුන් දෙදෙනෙකුට වෛරසය ආසාදනය වී ඇති බව වාර්තා වූණා.\nඑය සුරතල් සතුන්ට කොවිඩ් 19 ආසාදිත බවට ඇමරිකාවෙන් වාර්තා වූ පළමු සිදුවීමයි.\nඇමරිකාවේ බ්‍රොන්ස් සත්වෝද්‍යානයේ ව්‍යාඝ්‍රයෙකුට කොවිඩ් 19 වැළදුණු බව පසුගියදා තහවුරු වූ අතර පසුව එම සත්ව උද්‍යානයේ ව්‍යාඝ්‍ර කුලයේ සත්වයින් 7 දෙනෙකුට ද වෛරසය ආසාදනය වී තිබුණා.\nසතෙකුගෙන් තවත් සතෙකුට වෛරසය සම්ප්‍රේෂණය විය හැකි බවට එය කදිම නිදර්ශනයක්.\nකෙසේ වෙතත් සුරතල් සතුන්ගෙන් මිනිසාට වෛරසය සම්ප්‍රේෂණය විය හැකි බවට ප්‍රමාණවත් තරම් සාධක නොමැති බව ඇමරිකානු පශු වෛද්‍ය විශේෂඥයින් පෙන්වා දෙනවා.\nඑමෙන්ම ලොව පුරා සතුන්ට  කොවිඩ් 19 ආසාදිත බවට වාර්තා වන්නේ සිද්ධීන් කිහිපයක් පමණක් වන බැවින් සතුන් නිරන්තර පරික්ෂාවට ලක්කිරීම අවශ්‍ය නොවන බව ඔවුන්ගේ අදහසයි.",
       "URL": "https://www.hirunews.lk/239736/ඇමරිකාවේ-සුනඛයෙකුටත්-කොරෝනා",
       "Category": "International News",
       "Parent URL": "https://www.hirunews.lk/international-news.php?pageID=183"
}