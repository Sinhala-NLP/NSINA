{
       "Source": "hirunews",
       "Timestamp": "Monday, 05 October 2020 - 17:41",
       "Headline": "ට්‍රම්ප් රෝහලෙන් නික්මෙයි -කොරෝනාවට බිය නොවන්නැයි, ඇමරිකානුවන්ට කියයි (වීඩියෝ)",
       "News Content": "කොරෝනා වෛරසය ආසාදනය වී රෝහල් ගත කළ ඇමරිකානු ජනාධිපති ඩොනල්ඩ් ට්‍රම්ප් ඉන් දින 3කට පසු වොෂින්ටනයේ වෝල්ටර් රීඩ් හමුදා රෝහලෙන් ඊයේ නික්මුණා.\nජනාධිපතිවරයාගේ නිළ හෙලිකොප්ටර් යානය වන මැරීන් වන්, හෙලිකොප්ටරයෙන් ධවල මන්දිරය බලා නික්මීමට පෙර ඔහු සියල්ලන්ටම තුති පුද කළා.\nඊට පෙර ට්විටර් පණිවුඩයක් නිකුත් කරමින් ඔහු කියා සිටියේ තමා සැබවින්ම හොඳ තත්ත්වයකින් පසුවන බවයි.\nඇමරිකා එක්සත් ජනපදයේ කොරෝනා වෛරස් ආසාදිතයින් සංඛ්‍යාව මේ වන විට 76 ලක්ෂය ඉක්මවා ඇති අතර, මරණ සංඛ්‍යාව දෙලක්ෂ 15,000කට ආසන්නයි. කෙසේ නමුත්, ඇමරිකානු ජනාධිපතිවරයා කොරෝනාවට බිය නොවන ලෙස ඇමරිකානුවන්ගෙන් ඉල්ලීමක් කළා.\nකොරෝනාවට කිසිවෙකුගේ ජීවිත අරක් ගැනීමට ඉඩ නොදිය යුතු බවත්, සිය පරිපාලනය යටතේ විශිෂ්ඨ ඖෂධ සහ දැනුම සංවර්ධනය කර ඇති බවයි.\nඇමරිකානු ජනාධිපතිවරයා පැමිණි ධවල මන්දිරයේ දී තවදුරටත් වෛද්‍ය ප්‍රතිකාර ලැබීමට නියමිත බව සඳහන්.\nඑමෙන්ම, ජනපති ට්‍රම්ප්ගේ සමීපතමයන් 12 දෙනෙකුට සහ ධවල මන්දිර කාර්ය මණ්ඩලයේ කණිෂ්ඨ සේවකයන්  කිහිප දෙනෙකුටම මේ වන විට කොරෝනා වෛරසය ආසාදනය වී තිබෙනවා.\nඑහෙත් ජනපති ට්‍රම්ප් කඩිනමින්ම නොවැම්බර් 3 වන දා පැවැත්වෙන ඇමරිකානු ජනාධිපතිවරණයේ ප්‍රචාරක ව්‍යාපාරයට එක්වනු ඇති බවයි විදෙස් වාර්තා සඳහන් කළේ.\nට්‍රම්ප් පරිපාලනය යටතේ කොරෝනා වෛරස් ගෝලීය වසංගතය පාලනය කිරීම සඳහා ප්‍රමාණවත් පියවර ගෙන නොමැති බවට ඇමරිකානුවන් අතර මේ වන විට මතයක් ගොඩනැගී තිබෙනවා.\nඒ බව අනාවරණ වූයේ නවතම මත සමීක්ෂණයෙන් ඩිමොක්‍රටික් ජනාධිපති ධුර අපේක්ෂක ජෝ බයිඩ්න් සහ ජනපති ට්‍රම්ප් අතර ජනප්‍රියතා පරතරය තවදුරටත් පුළුල් වීම හේතුවෙන්.",
       "URL": "https://www.hirunews.lk/251869/ට්‍රම්ප්-රෝහලෙන්-නික්මෙයි-කොරෝනාවට-බිය-නොවන්නැයි-ඇමරිකානුවන්ට-කියයි-වීඩියෝ",
       "Category": "International News",
       "Parent URL": "https://www.hirunews.lk/international-news.php?pageID=161"
}