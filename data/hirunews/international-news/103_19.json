{
       "Source": "hirunews",
       "Timestamp": "Monday, 26 July 2021 - 11:23",
       "Headline": "කොරෝනා එන්නත්කරණ ගමන් බලපත්‍රය, ප්‍රංශ පාර්ලිමේන්තුවෙන් සම්මත වේ",
       "News Content": "සිනමා ශාලා, සමාජ ශාලා ඇතුළු ජනයා ගැවසෙන ස්ථානවලට ඇතුළු වීම සඳහා පූර්ණ කොරෝනා එන්නත්කරණය ලබා ඇති බවට සඳහන් සෞඛ්‍ය ගමන් බලපත්‍රය අත්‍යාවශ්‍ය කිරීමේ නීතිය ප්‍රංශ පාර්ලිමේන්තුව ඊයේ සම්මත කළා.\nඒ සඳහා ආසාදිතයෙකු නොවන බවට කොරෝනා පරීක්ෂණයකින් තහවුරු කිරීමේ විකල්පයක් ද පවතිනවා.\nප්‍රංශ ජනාධිපති එම්මානුවෙල් මැක්රොන් අවධාරණය කළේ නව ප්‍රභේද බිහිවද්දී කොරෝනා වෛරසයට එරෙහිව සටන් වැදිය හැකි හොඳම අවිය එන්නත්කරණය බවයි.\nඑම නිසා සාමාන්‍ය ජන ජිවිතයක් අපේක්ෂා කරන සියල්ලන් කොරෝනා එන්නත් ලබා ගත යුතු බව ඔහු අවධාරණය කළා.\nප්‍රංශය මෙලෙස කොරෝනා එන්නත් ගමන් බලපත්‍රයක් හඳුන්වා දුන්නේ ඊට එරෙහිව දැඩි ජනතා විරෝධයක් පවතිද්දීයි.\nපනතට එරෙහිව සති අන්තයේ පැවති විරෝධතාවලට එක්ලක්ෂ 61,000 ක් පමණ සහභාගි වූ අතර, ආරක්ෂක අංශ හා ගැටුණු ඉන් 71 දෙනෙකු අත්අඩංගුවට ගෙන තිබෙනවා.\nප්‍රංශ ආරක්ෂක අංශ සාමාජිකයන් 29 දෙනෙකු ද එහිදී තුවාල ලැබුවා.",
       "URL": "https://www.hirunews.lk/278037/කොරෝනා-එන්නත්කරණ-ගමන්-බලපත්‍රය-ප්‍රංශ-පාර්ලිමේන්තුවෙන්-සම්මත-වේ",
       "Category": "International News",
       "Parent URL": "https://www.hirunews.lk/international-news.php?pageID=103"
}