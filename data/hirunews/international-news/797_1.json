{
       "Source": "hirunews",
       "Timestamp": "Tuesday, 08 October 2013 - 8:08",
       "Headline": "මාලදිවයින් ජනපතිවරණ ප්‍රතිඵල අවලංගුයි.",
       "News Content": "පසුගිය සැප්තැම්බර් 7 වන දා පැවැති මාලදිවයින් ජනපතිවරණයේ ප්‍රතිඵල එරට ශ්‍රේෂ්ඨාධිකරණය විසින් ඊයේ (07) අවලංගු කරනු ලැබුවා. ඒ අනුව ඔක්තෝම්බර් 20 වන දා නව ජනාධිපතිවරණයක් පැවැත්වීමටයි එමගින් නියෝග කළේ. පසුගිය මස පැවැති ජනාධිපතිවරණයෙන් හිටපු ජනපති මොහොමඞ් නෂීඞ් සියයට 45කට වැඩි ඡන්ද ප්‍රතිශතයක් ලබමින් පෙරමුණේ සිටියා. දෙවන තැන හිමි කර ගත් හිටපු ජනපති ගයුම්ගේ සොහොයුරු අබ්දුල් යමීන්ට හිමි වූයේ සියයට 25ක ඡන්ද ප්‍රතිශතයක්. කෙසේ නමුත් සියයට 50 ඉක්මවීමට නොහැකි වූ නිසා නෂීඞ් සැප්තැම්බර් 28 වන දා ජනපතිවරණයේ දෙවන වටයකට මුහුණදීමට නියමිතව තිබුණා.\nඑහෙත් ඊට පෙර ශ්‍රේෂ්ඨාධිකරණය විසින් එම දෙවන වටය අවලංගු කළේ ජනාධිපතිවරණයේ තුන්වන තැන ලබා ගත් අපේක්ෂක කසීම් ඊබ්‍රාහිම් එල්ල කළ දූෂණ චෝදනා සැලකිල්ලට ගනිමින්. මාලදිවයින් ශ්‍රේෂ්ඨාධිකරණය ඊයේ (07) තවදුරටත් ප්‍රකාශ කළේ නව ජනාධිපතිවරණයේ දෙවන වටයක් පැවැත්වීමට සිදුවුවහොත් එය නොවැම්බර් 4 වන දාට පෙර පැවැත්විය යුතු බවයි. නව ජනාධිපතිවරයාට දිවුරුම්දීම සඳහා එමගින් ලබාදී ඇති අවසන් දිනය නොවැම්බර් 11 වන දායි.",
       "URL": "https://www.hirunews.lk/68858/මාලදිවයින්-ජනපතිවරණ-ප්‍රතිඵල-අවලංගුයි",
       "Category": "International News",
       "Parent URL": "https://www.hirunews.lk/international-news.php?pageID=797"
}