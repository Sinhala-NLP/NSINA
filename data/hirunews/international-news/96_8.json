{
       "Source": "hirunews",
       "Timestamp": "Thursday, 09 September 2021 - 13:15",
       "Headline": "චීනයෙන්, ඇෆ්ගනිස්ථානයට ආහාර ආධාර සහ එන්නත්",
       "News Content": "ඇෆ්ගන් ජනතාවගේ හදිසි අවශ්‍යතාවක් ලෙස යුආන් මිලියන 200ක් වටිනා ධාන්‍ය, ශීත ඍතුව සඳහා සැපයුම්, එන්නත් සහ ඖෂධ ලබාදෙන බව චීනය නිවේදනය කළා.\nචීන විදේශ අමාත්‍ය වෑන් - යී මේ බව ප්‍රකාශ කළේ ඇෆ්ගනිස්ථානයට දේශ සීමා වූ රටවල විදේශ අමාත්‍යවරුන් සමඟ අන්තර්ජාල සමුළුවකට එක්වීමෙන් අනතුරුව යි.\nඑහිදී ඔවුන් කියා සිටියේ ඇෆ්ගන් ජනතාව සඳහා පළමු පියවරක් ලෙස කොරෝනා එන්නත් මිලියන 03ක් ලබාදීමට කටයුතු කරන බවයි.\nඑමෙන්ම, වසංගත රෝග වැළැක්වීම සඳහා අවශ්‍ය හදිසි ආධාර එරටට ලබාදෙන බව ද චීන විදේශ අමාත්‍යවරයා කියා සිටියා.\nඇෆ්ගනිස්ථානයේ අසල්වැසි රටවල් වෙන, පාකිස්තානයේ විදේශ අමාත්‍ය ෂා මහමුද් කුරේෂි, ඉරාන විදේශ අමාත්‍ය හුසේන් අමීර් මෙන්ම තජිකිස්ථානය, උස්බෙකිස්ථානය සහ තුර්ක්මෙනිස්ථානයේ විදේශ අමාත්‍යවරුන් මෙම සමුළුවට එක් වී තිබෙනවා.\nමෙහි දී චීන විදේශ අමාත්‍යවරයා වැඩිදුරටත් සඳහන් කළේ, ඇෆ්ගනිස්ථානයෙන් හමුදා ඉවත් කරගත් අමෙරිකා එක්සත් ජනපදය ඇතුළු එම සන්ධානයේ රටවලට ඇෆ්ගනිස්ථානය යළි ගොඩනැංවීම සඳහා ආධාර කිරීමේ වගකීමක් පවතින බවයි.",
       "URL": "https://www.hirunews.lk/281772/චීනයෙන්-ඇෆ්ගනිස්ථානයට-ආහාර-ආධාර-සහ-එන්නත්",
       "Category": "International News",
       "Parent URL": "https://www.hirunews.lk/international-news.php?pageID=96"
}