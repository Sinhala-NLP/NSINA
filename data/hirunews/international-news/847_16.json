{
       "Source": "hirunews",
       "Timestamp": "Wednesday, 17 April 2013 - 13:02",
       "Headline": "මුෂාරෆ්ට දේශපාලනය තහනම්.",
       "News Content": "පාකිස්ථානයේ හිටපු ජනාධිපති පර්වේස් මුෂාරෆ්ට එරට පාර්ලිමේන්තු අසුනක් සඳහා තරග කිරීමේ අවස්ථාව මැතිවරණ නිලධාරින් විසින් වළක්වා ඇති බව ඔහුගේ නීතීඥයන් ප්‍රකාශ කළා. එම තීරණය පාකිස්ථාන ශ්‍රේෂ්ඨාධිකරණය ඉදිරියේ අභියෝගයට ලක් කිරීමට සූදානම් බවයි ඔවුන් කියා සිටියේ. පාකිස්ථාන බලධාරින්ගේ මුෂාරෆ්ට එරෙහි ආකල්පය ලොවට හෙළි කිරීම තම අරමුණක් බව මුෂාරෆ්ගේ නීතීඥයන් තවදුරටත් සඳහන් කළා.\nමීට පස් වසරකට පෙර පාකිස්ථානයේ ජනාධිපති ධුරයෙන් ඉල්ලා අස් වූ පර්වේස් මුෂාරෆ් ලන්ඩනයේ සහ ඩුබායි හි ජීවත් වූ අතර, පසුගියදා සියරට පැමිණියේ ඉදිරියේ පැවැත්වෙන පාකිස්ථාන මහ මැතිවරණයට තරග කිරීමේ අරමුණින්. නැවත පාකිස්ථානයට පැමිණි පසු මුෂාරෆ්ට මීට සය වසරකට පෙර තමන් ජනාධිපති ධුරය දරන සමයේ විනිසුරුවන් පිරිසක් හදිසි නීතිය යටතේ රඳවා ගැනීමට එරෙහි අධිකරණ විභාගයකට ද මුහුණදීමට සිදුව තිබෙනවා. පාකිස්ථානයේ හිටපු අගමැතිනි බෙනාසීර් භූතෝ මැතිවරණ රැළියකදී ඝාතනයට ලක්වීමේ සිද්ධියට ද මුෂාරෆ්ට එරෙහි චෝදනා එල්ල වුණා. ඒ ඇයට, නිසි ආරක්ෂාව සැපයීමට අපොහොසත්වීම පිළිබඳවයි.",
       "URL": "https://www.hirunews.lk/57302/මුෂාරෆ්ට-දේශපාලනය-තහනම්",
       "Category": "International News",
       "Parent URL": "https://www.hirunews.lk/international-news.php?pageID=847"
}