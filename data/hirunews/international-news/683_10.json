{
       "Source": "hirunews",
       "Timestamp": "Saturday, 05 December 2015 - 13:24",
       "Headline": "චෙන්නායි නුවර ඇණහිට තිබු විදුලිය යථා තත්වයට (ඡායාරූප)",
       "News Content": "පැවති ගංවතුර තත්ත්වය පහව යාමත් සමඟ ඉන්දියාවේ චෙන්නායි ප්‍රදේශයේ ගමනාගමන කටයුතු ඇතුළු මහජන සේවා මේ වනවිට යථා තත්ත්වයට පත්වෙමින් තිබෙනවා. විදෙස් මාධ්‍ය වාර්තා කළේ අද දහවල් වනවිට චෙන්නායි ප්‍රදේශයේ විදුලි සැපයුම යථා තත්ත්වයට පත් කිරීමට ද කටයුතු කර තිබූ බවයි.\nඊට අමතරව, දුම්රිය මාර්ග සහ මහාමාර්ග ද රථවාහන ධාවනයට හැකිවන පරිදි යථා තත්ත්වයට පත් කරමින් තිබෙනවා. ඊට අමතරව, පැවති ආපදා තත්ත්වය නිසා ඉන්දියාවට ඇමෙරිකානු ඩොලර් මිලියන 75,000 ක ආධාර සැපයීමට සිංගප්පූරුව තීරණය කර තිබෙනවා.\nචෙන්නායි නුවර ජල ගැලීම් තත්වය හේතුවෙන් ඇණහිට තිබු විදුලි බලය ප්‍රදේශ රැසකට යළි ලබාදී තිබෙනවා.\nපැවති ආපදා තත්වය හමුවේ චෙන්නායි නුවර ඇතුලු ප්‍රදේශ රැසක විදුලිය ඇණ හිටීමෙන් ජන ජීවිතයට මෙන්ම සහන සේවා කටයුතුවලට ද බලපෑම් එල්ලවුනා.\nපීඩාවට පත්ව සිටින ජනතාව බේරා ගැනීමේ දැවැන්ත මෙහෙයුමක් ද මේවන විට චෙන්නායි නුවර ක්‍රියාත්මකයි.\nමේවන විට හත්දහසකට වැඩි පිරිසක් බේරා ගෙන ඇති අතර තවත් විශාල පිරිසක් අවතැන්ව සිටින බවයි ඉන්දීය බලධාරීන් සඳහන් කලේ.\nඒ යටතේ නිවාස අහිමිව කුඩාරම් වල මෙන්ම කඳවුරුවල ජීවත්වන ජනතාවට ආහාර / ඖෂධ සහ ජලය ලබාදීම ද සිදු කෙරෙනවා.\nඉන්දීය පුවත් සේවාවල දැක්වෙන්නේ ගංවතුර තත්වය හේතුවෙන් ඇණහිට තිබු ගුවන් ගමන් සහ දුම්රිය ගමන් අද යළි ආරම්භ කෙරෙන බවයි.\nචෙන්නායි නුවර ඇතුලු ප්‍රදේශවලට පැවති ජල ගැලීම් තත්වය හමුවේ පුද්ගලයන් 260 දෙනෙකුට ජීවිත අහිමිවුනා. මෙය චෙන්නායි නුවරට වසර සියයකින් පමණ පසු ඇතිවු දරුණුතම ජල ගැලීම් තත්වය ලෙසටයි සැලකෙන්නේ.",
       "URL": "https://www.hirunews.lk/121417/චෙන්නායි-නුවර-ඇණහිට-තිබු-විදුලිය-යථා-තත්වයට-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=683"
}