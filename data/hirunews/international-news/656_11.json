{
       "Source": "hirunews",
       "Timestamp": "Saturday, 12 March 2016 - 11:15",
       "Headline": "ලිංගික අපචාරවලට සම්බන්ධ සාමසාධක ඛණ්ඩ යළි කැඳවීමේ තීරණයක්",
       "News Content": "ලිංගික අපචාර ක්‍රියාවලට සම්බන්ධ වන සාම සාධක භටයන් ඇතුළත් සම්පූර්ණ භට ඛණ්ඩ ජගත් සංවිධාන සාම සාධක මෙහෙවරෙන් ඉවත් කිරීමට එක්සත් ජාතීන්ගේ ආරක්ෂක මණ්ඩලයේ අනුමැතිය ඊයේ හිමිවුණා.\nජගත් ආරක්ෂක මණ්ඩලයේ සාමාජික රටවල් 15 න් 14 ක් ඊට කැමැත්ත පළකළ අතර ඊජිප්තුව ඡන්දය ප්‍රකාශ කිරීමෙන් වැළකී සිටියා.\nජගත් සංවිධාන සාම සාධක ඛණ්ඩ 10 කට අදාළ ලිංගික අපචාර සිද්ධීන් 69 ක් පසුගිය වසරේදී වාර්තාවී තිබෙනවා.\n2014 වසරේදී එම සංඛ්‍යාව 52 ක්. ජගත් සාමසාධක භටයන්, ජාත්‍යන්තර පොලීසිය, අනෙකුත් කාර්ය මණ්ඩල සහ ස්වේච්ඡා සේවකයන්ට එරෙහිවද මෙවැනි චෝදනා එල්ලවී ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/128360/ලිංගික-අපචාරවලට-සම්බන්ධ-සාමසාධක-ඛණ්ඩ-යළි-කැඳවීමේ-තීරණයක්",
       "Category": "International News",
       "Parent URL": "https://www.hirunews.lk/international-news.php?pageID=656"
}