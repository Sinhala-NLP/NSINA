{
       "Source": "hirunews",
       "Timestamp": "Sunday, 31 October 2021 - 9:46",
       "Headline": "ලබන වසර අවසන් වනවිට ඉන්දියාවෙන් එන්නත් මාත්‍රා බිලියන 5ක්",
       "News Content": "ලබන වසර අවසන් වනවිට ගෝලීය වසංගතයට එරෙහිව සටන් වැදීම සඳහා ඉන්දියාව එන්නත් මාත්‍රා බිලියන 5 ක් නිපදවීමට සූදානම් බව අග්‍රාමාත්‍ය නරේන්ද්‍ර මෝදි ජී විස්ස සමුළු නායකයින් අමතමින් ප්‍රකාශ කළා.\nඒ සඳහා ඉන්දියානු කොවැක්සීන් එන්නතටද ලෝක සෞඛ්‍ය සංවිධානයේ හිමිවීම රුකුලක් වනු ඇති බවයි ඉන්දීය අග්‍රාමාත්‍යවරයා සඳහන් කළේ.\nකෙසේ නමුත් භාරත් බයෝටෙක් - කොවැක්සින් එන්නත පිළිබඳ තීරණයකට ලෝක සෞඛ්‍ය සංවිධානයේ තාක්ෂණික උපදේශක කමිටුව ලබන 3 වනදා රැස්වීමට නියමිතයි.\nඑක් මිහිතලයක්, එක් සෞඛ්‍යයක් යන දැක්ම සඳහා ඒකාබද්ධ ප්‍රයත්නයක් අවශ්‍ය බවයි රෝම නුවරදී ඉන්දිය අග්‍රාමාත්‍යවරයා අවධාරණය කළේ.\nජාත්‍යන්තර සංචාර සඳහා අවකාශ සැළසීම මෙන්ම එන්නත් සහතික පිළිගැනීම සම්බන්ධයෙන් ජාතීන් අතර එවැනි අවබෝධයක් පැවතීම අවශ්‍යතාවක්.\nගෝලීය ආර්ථිකය සහ ගෝලීය සෞඛ්‍යය යන තේමාව යටතේ ඊයේ පැවති සැසිය ඇමතූ ඉන්දීය අග්‍රාමාත්‍යවරයා බහුජාතික සමාගම්වලින් සියයට 15ක අවම ආයතනික බද්දක් අය කිරීමේ එකඟතාවද  ප්‍රසාදයට ලක්කළා.\nඊට පෙර ඇමරිකානු ජනාධිපති ජෝ බයිඩ්න් මෙන්ම ශුද්ධෝත්තම ප්‍රැන්සිස් පාප්වහන්සේද මුණගැසුණු ඉන්දීය අග්‍රාමාත්‍යවරයා පාප්වහන්සේට ඉන්දියාවේ සංචාරයක නිරතවන ලෙස ආරාධනාවක්ද කළා.",
       "URL": "https://www.hirunews.lk/286574/ලබන-වසර-අවසන්-වනවිට-ඉන්දියාවෙන්-එන්නත්-මාත්‍රා-බිලියන-5ක්",
       "Category": "International News",
       "Parent URL": "https://www.hirunews.lk/international-news.php?pageID=84"
}