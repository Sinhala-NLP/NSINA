{
       "Source": "hirunews",
       "Timestamp": "Sunday, 09 October 2016 - 9:16",
       "Headline": "රුසියානු න්‍යෂ්ටික මිසයිල යුරෝපය ආසන්නයට රැගෙන එයි",
       "News Content": "රුසියාව න්‍යෂ්ටික ප්‍රහාරයක් එල්ල කළ හැකි ස්කන්දර් මිසයිල පෙළක් යුරෝපය ආසන්නයටම රැගෙනවිත් තිබෙනවා.\nඒවා නේටෝ සාමාජිකයන් වන පෝලන්තය සහ ලිතුවේනියාවට මැදිව පිහිටි රුසියාවට අයත් කලිනින්ගාඞ් ප්‍රදේශයේ ස්ථානගත කොට ඇති බව සඳහන්.\nඑමඟින් ජර්මනියේ අගනුවරට වුවද න්‍යෂ්ටික ප්‍රහාරයක් එල්ල කිරීමට හැකියාවක් ලැබෙන බවයි ආරක්ෂක විචාරකයන් පෙන්වා දෙන්නේ.\nරුසියාව සහ නේටෝව අතර පසුගිය කාලය තුළ පසමිතුරුකම් උත්සන්න වුණා.\nඒ, රුසියාව ආසන්නයේ පිහිටි පෝලන්තය, ලිතුවේනියාව, ලැට්වියාව සහ එස්ටෝනියාවේ නේටෝ හමුදා ස්ථාන ගතකිරීමට ගෙන ඇති තීරණය හේතුවෙන්.\nරුසියාව හැකර්වරුන් යොදවා සිය ජනාධිපතිවරණයට බලපෑම් කිරීමට උත්සාහ කරන බවටද ඇමරිකාව චෝදනා කළා.\nඑමෙන්ම සිරියාවේදී රුසියාව යුද අපරාධ සිදුකරන බවටද ඇමරිකානු රාජ්‍ය ලේකම්වරයා චෝදනා කර තිබෙනවා.\nයුක්රේනය මුල් කරගෙන ඇමරිකාව රුසියාවට එරෙහිව සම්බාධකද ක්‍රියාත්මක කළා.\nඊට ප්‍රතිචාර දැක්වීමක් ලෙස ඇමරිකාව සමඟ ඇති කරගත් න්‍යෂ්ටික ඉන්ධන සංචිත සීමා කිරීමේ ගිවිසුමෙන්ද රුසියාව පසුගියදා ඉවත්වුණා.",
       "URL": "https://www.hirunews.lk/144781/රුසියානු-න්‍යෂ්ටික-මිසයිල-යුරෝපය-ආසන්නයට-රැගෙන-එයි",
       "Category": "International News",
       "Parent URL": "https://www.hirunews.lk/international-news.php?pageID=575"
}