{
       "Source": "hirunews",
       "Timestamp": "Tuesday, 28 May 2013 - 13:18",
       "Headline": "සිරියානු අවි තහනම ඉවතට.",
       "News Content": "ජනාධිපති බෂාර් අල් අසාද්ගේ රජයට එරෙහිව සටන් වැද සිටින සිරියානු කැරළිකරුවන්ට අවි සැපයීමට පවතින බාධාවන් යුරෝපා සංගමය ඊයේ (27) ඉවත් කළා. බ්‍රසල්ස් නුවර පැවැති යුරෝපා සංගම් විදේශ අමාත්‍ය සමුළුවේදී එම තීරණයට එළඹුණු බවයි විදෙස් වාර්තා සදහන් කළේ. කෙසේ නමුත් සිරියානු කැරළිකරුවන්ට වහා අවි සැපයීමේ සූදානමක් නොමැති බව යුරෝපා සංගමයේ විදේශ ප්‍රතිපත්ති ප්‍රධානී කැතරීන් ඇෂ්ටන් කියා සිටියා. සිරියානු විපක්ෂ කැරළිකරුවන්ට අවි සැපයීමට ඉඩ ලබාදෙන ලෙස යුරෝපා සංගමය තුළ බලපෑම් ඇති කළේ බ්‍රිතාන්‍යය සහ ප්‍රංශයයි. එමගින් වසර 2ක් තිස්සේ පවතින ගැටුම් නිමා කර ජනාධිපති අසාද්ගේ රජය දේශපාලන විසදුමක් සදහා යොමු කර ගත හැකි බව ඔවුන් එහිදී කියා සිටියා. එහෙත් අනෙක් රටවල් ප්‍රකාශ කළේ කැරළිකරුවන්ට අවි සැපයීමෙන් සිරියාවේ ප්‍රචණ්ඩත්වය තවදුරටත් උත්සන්න වනු ඇති බවයි. සිරියානු සිවිල් යුද්ධයෙන් මේ වන විට 80,000කට වැඩි පිරිසක් ජීවිතක්ෂයට පත්වී තිබෙනවා.",
       "URL": "https://www.hirunews.lk/59840/සිරියානු-අවි-තහනම-ඉවතට",
       "Category": "International News",
       "Parent URL": "https://www.hirunews.lk/international-news.php?pageID=836"
}