{
       "Source": "hirunews",
       "Timestamp": "Tuesday, 06 February 2018 - 11:21",
       "Headline": "ත්‍රස්තවාදීන් අතරට වැටුණු 33 හැවිරිදි ගුවන් නියමුවාගේ අවසානය",
       "News Content": "සිරියාවට කඩා වැටුණු  රුසියාවට අයත් ගුවන් යානයක සිටි ගුවන් නියමුවෙක් සියදිවි හානිකර ගැනීමේ පුවතක් විදෙස් මාධ්‍ය වාර්තා කරනවා.\nඅත් බෝම්බයක් පුපුරුවා ගැනීමෙන් අදාල ගුවන් නියමුවා මෙලෙස සියදිවි හානිකරගෙන ඇති බවයි වාර්තා වන්නේ.\nපසුගිය දා සිරියානු කැරළිකරුවන් විසින් වෙඩි තබා බිම හෙලන ලද ගුවන් යානයේ සිටි නියමුවා අනතුරෙන් දිවි ගලවා ගැනීමට සමත්ව තිබෙනවා.\nදිවි ගලවා ගැනීමට සමත් වූ නියමුවා කැරළිකරුවන් සිටින ප්‍රදේශයකට වැටී ඇති අතර එහිදී කැරළිකරුවන් විසින් ඔහුව වටකර ඇති බවයි වාර්තා වන්නේ.\nඑම අවස්ථාවේදී ගුවන් නියමුවා කැරළිකරුවන් දෙදෙනෙකුට වෙඩි තබා ඝාතනය කර ඇති අතර කැරළිකරුවන් ඔහුව හසුකර ගැනීමට යාමේදී ඔහු විසින් අත්\nබෝම්බයක් පුපුරුවාගෙන සියදිවි හානිකරගෙන ඇති බවයි විදෙස් මාධ්‍ය වැඩිදුරටත් වාර්තා කරන්නේ.\nයුධ රහස් කැරළිකරුවන් අතට පත්වීමට නොදී ඔහු සිදුකළ වීර ක්‍රියාව හේතුවෙන් 33 හැවිරිදි රෝමන් ෆිලිපොව් නමැති මෙම මේජර්වරයා රුසියානු යුධ වීරවරයෙකු ලෙස නම් කර තිබෙනවා.\nමේ අතර සිරියාවට ඉහළින් පියාසර කරන තම යුද ගුවන් යානා සඳහා රුසියාව නව නීති පනවා තිබෙනවා.\nඒ අනුව සිරියාවට ඉහළින් පියාසර කිරීමේදී අඩි 16,000කට වඩා ඉහළින් පියාසර කරන ලෙසයි අදාළ නියෝගයෙන් දැනුම් දී ඇත්තේ.\nඅදාල අවස්ථාව පහතින්.",
       "URL": "https://www.hirunews.lk/183011/ත්‍රස්තවාදීන්-අතරට-වැටුණු-33-හැවිරිදි-ගුවන්-නියමුවාගේ-අවසානය",
       "Category": "International News",
       "Parent URL": "https://www.hirunews.lk/international-news.php?pageID=397"
}