{
       "Source": "hirunews",
       "Timestamp": "Sunday, 13 November 2016 - 7:48",
       "Headline": "කොළොම්බියාවේ නව සාම ගිවිසුමක්",
       "News Content": "කොළොම්බියානු රජය සහ ෆාක් ගරිල්ලන් අතර නව සාම ගිවිසුමක් ප්‍රකාශයට පත් කර තිබෙනවා.\nඒ, වසර 52 ක් තිස්සේ පැවති සිවිල් යුද්ධය අවසන් කිරීම සඳහා ඇතිකරගත් සාම ගිවිසුම ජනමත විචාරණයකින් ප්‍රතික්ෂේප වී සති හයකට පසුවයි.\nනව ගිවිසුම සකස් කිරීම සඳහා මුල් ගිවිසුමට එරෙහිව ජනමත විචාරණය මෙහෙයවූ හිටපු ජනාධිපති ඇල්වාරෝ උරීබේද එක්වීම විශේෂත්වයක්.\nකළින් ඇතිකරගත් සාම ගිවිසුම වාමාංශික ෆාක් ගරිල්ලන්ට වාසිදායක බවටයි චෝදනා එල්ලවූයේ.\nනව ගිවිසුම ජනමත විචාරණයක් සඳහා යොමු කිරීම වෙනුවට කොළොම්බියානු පාර්ලිමේන්තුව වෙත ඉදිරිපත් කරනු ඇති.\nදෙපාර්ශවය විසින් නිකුත් කළ ඒකාබද්ධ නිවේදනයේ දැක්වෙන්නේ කොළොම්බියානු සිවිල් යුද්ධය අවසන් කිරීම සඳහා නව වෙනස්කම්, පැහැදිළි කිරීම් සහ විවිධ සමාජ කණ්ඩායම්වල දායකත්වය සහිතව නව සාම ගිවිසුම සකස් කළ බවයි.\nකොළොම්බියානු රජය සහ ෆාක් ගරිල්ලන් අතර සාම ගිවිසුමක් ඇතිකරගැනීම සඳහා කියුබාවේ හවානා නුවර පැවති සාකච්ඡා සම්බන්ධීකරණය කළේ සත්කාරක කියුබානු රජය සහ නෝර්වේ රාජ්‍යයයි.\nකොළොම්බියාවේ විශාලතම සන්නද්ධ ගරිල්ලා කණ්ඩායම වන ෆාක්, 1964 වසරේ පිහිටුවාගනු ලැබුවේ එරට රජය පෙරළා දමා කොමියුනිස්ට් පාලනයක් බිහිකිරීම සඳහායි.\nඑමෙන්ම එය ලතින් ඇමරිකාවේ විශාලතම සහ නවීනතම ආයුධවලින් සන්නද්ධ වූ ගරිල්ලා කණ්ඩායම ලෙස සැළකෙනවා.\nවසර 52 ක් තිස්සේ පැවති කොළොම්බියානු සිවිල් යුද්ධයේදී මියගිය සංඛ්‍යාව දෙලක්ෂ 60 000 ඉක්මවන අතර, මිලියන සංඛ්‍යාත පිරිසක් අවතැන් වුණා.",
       "URL": "https://www.hirunews.lk/147433/කොළොම්බියාවේ-නව-සාම-ගිවිසුමක්",
       "Category": "International News",
       "Parent URL": "https://www.hirunews.lk/international-news.php?pageID=560"
}