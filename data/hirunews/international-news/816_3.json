{
       "Source": "hirunews",
       "Timestamp": "Monday, 05 August 2013 - 19:12",
       "Headline": "ලොව පුරා ත්‍රස්ත බියක්.",
       "News Content": "මෙතෙක් නොවූ විරූ දැවැන්ත ප්‍රහාරයක් එල්ල කරන බවට තලෙයිබාන් සංවිධානය සිදුකර ඇති ප්‍රකාශය හේතුවෙන් පාකිස්තානයේ ඉස්ලාමාබාද් අගනුවරට දැඩි ආරක්ෂාවක් යොදා තිබෙනවා. පාකිස්තාන යුධ, නාවික සහ ගුවන් හමුදා කමාන්ඩෝ භටයන් නගරයේ මර්මස්ථානවල ආරක්ෂාව සඳහා යොදවා ඇත්තේ ඊයේ (04) සිටයි. ඉස්ලාමාබාද් නුවර ආරක්ෂක සංවේදී ගොඩනැගිලිවල මෙන්ම රාවල්පිණ්ඩි නුවර බෙනාසිර් භූතෝ ජාත්‍යන්තර ගුවන් තොටුපළේ ද ආරක්ෂාව භාරවී ඇත්තේ ඔවුන්ටයි. පාකිස්තාන පාර්ලිමේන්තුව, රාජතාන්ත්‍රික කාර්යාල, තරු පහේ හෝටල් සහ බන්ධනාගාරවලට ද විශේෂ ආරක්ෂාවක් යොදවා තිබෙනවා. පාකිස්තාන අගනගරයේ පොලිස් ප්‍රධානියා සඳහන් කළේ මෙය රට තුළ මෙතෙක් යෙදවූ උපරිම ආරක්ෂාව ලෙස හැදින්විය හැකි බවයි.\nමේ අතර, අල්කයිඩා ප්‍රහාරයක අවදානම හේතුවෙන් මැදපෙරදිග සහ උතුරු අප්‍රිකාවේ සිය තානාපති කාර්යාල රැසක් තවදුරටත් වසා තැබීමට ඇමරිකාව තීරණය කර තිබෙනවා. ඔත්තු සේවා මගින් හෙළිදරව් කළ ප්‍රහාරයක අවදානම හේතුවෙන් ලොව පුරා ඇමරිකානු තානාපති කාර්යාල 21ක් ඊයේ (04) වසා දැමුණා. ඒවා මේ අනුව ලබන සෙනසුරාදා තෙක් වසා තැබෙනු ඇති. යේමනයේ සිය තානාපති කාර්යාලය රාමසාන් උත්සවය අවසන් වන තුරු වසා තැබීමටයි බ්‍රිතාන්‍යය තීරණය කර ඇත්තේ.",
       "URL": "https://www.hirunews.lk/64484/ලොව-පුරා-ත්‍රස්ත-බියක්",
       "Category": "International News",
       "Parent URL": "https://www.hirunews.lk/international-news.php?pageID=816"
}