{
       "Source": "hirunews",
       "Timestamp": "Friday, 28 August 2020 - 8:01",
       "Headline": "පුටින්, බෙලරූස් ජනරජයට හමුදා යැවීමට සැරසේ",
       "News Content": "ජනතා විරෝධතා මැද අර්බුදයකට මුහුණදී සිටින බෙලරූස් ජනරජයේ ජනාධිපති ඇලෙක්සෙන්ඩර් ලුකචෙන්කෝ ට සහය වීම සඳහා හමුදා යැවීමට සූදානම් බව රුසියානු ජනාධිපති ව්ලැදිමීර් පුටින් ප්‍රකාශ කළා.\nකෙසේ නමුත් මැතිවරණ ප්‍රතිඵල මුල් කරගෙන පැනනැගී ඇති විරෝධතාවලට සාමකාමී විසඳුමක් ලැබෙනු ඇතැයිද ඔහු අපේක්ෂා පළ කළා.\nපසුගිය අගෝස්තු 9 වනදා පැවති ජනාධිපතිවරණයේදී තමන්ට සියයට 80 ක ජනප්‍රසාදයක් හිමිවූ බවයි බෙලරූස් ජනාධිපතිවරයා ප්‍රකාශ කළේ.\nඑහෙත් මැතිවරණ ප්‍රතිඵල දූෂිත බවට විපක්ෂය චෝදනා කරන අතර, විපක්ෂ නායිකා ස්වෙට්ලානා ටිකනොව්ස්ක්‍යා අසල්වැසි ලිතුවේනියා රාජ්‍යයට පලාගොස් සිටිනවා.\n65 හැවිරිදි ලුකචෙන්කෝ රුසියානු ජනාධිපති පුටින්ගේ හිතවතෙකු ලෙස සැළකෙන අතර, රුසියාව සමඟ සමීප සබඳතා පවත්වාගැනීමට ඔහු කටයුතු කළා.\nජනපති පුටින් ඊයේ ප්‍රකාශ කළේ බෙලරුස් රාජ්‍යය තුළ දැන් මතුවී ඇති තත්වය පාලනය කිරීම සඳහා දෙරට එක්ව ආරක්ෂක සංචිතයක් ඇති කළ යුතු බවයි. අන්තවාදී කොටස් සීමාව ඉක්මවා ගියහොත් එය භාවිත කළ හැකි බව ඔහු අවධාරණය කළා.\nකෙසේ නමුත් ස්වෛරී නිදහස් රාජ්‍යයක් වන බෙලරූස් හි අර්බුදයෙන් ඉවත්වී සිටින ලෙස නේටෝ ප්‍රධානියා රුසියාවට අනතුරු ඇඟවීමක් කළා.",
       "URL": "https://www.hirunews.lk/248816/පුටින්-බෙලරූස්-ජනරජයට-හමුදා-යැවීමට-සැරසේ",
       "Category": "International News",
       "Parent URL": "https://www.hirunews.lk/international-news.php?pageID=167"
}