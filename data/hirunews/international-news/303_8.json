{
       "Source": "hirunews",
       "Timestamp": "Tuesday, 01 January 2019 - 11:12",
       "Headline": "කිම් ජොං අන්ගෙන් නව වසරේදී අනතුරු ඇගවීමක්",
       "News Content": "තමන් කොරියානු අර්ධද්වීපයේ න්‍යෂ්ටික අවිහරණයට කැප වන බව උතුරු කොරියානු නායක කිම් ජොං අන් ප්‍රකාශ කළා.\nඑහෙත් ඇමරිකානු සම්බාධක අඛණ්ඩව ක්‍රියාත්මක වුවහොත් එම මඟ වෙනස් විය හැකි බවයි ඔහු සිය නව අවුරුදු ප්‍රකාශයේදී සඳහන් කළේ.\nඋතුරු කොරියානු නායකයාගේ නව අවුරුදු ප්‍රකාශය කෙරෙහි ලොව පුරා විශේෂ අවධානයක් යොමු වී තිබුණා.\nදකුණු කොරියාව සහ ඇමරිකා එක්සත් ජනපදය සමඟ රාජ්‍ය තාන්ත්‍රික සාකච්ඡා මඟට පිවිසෙන බව කිම් ජොං අන් ප්‍රකාශ කළේ 2018 නව වසර උදාවේදියි.\nමෙවර සිය නව අවුරුදු ප්‍රකාශයේදී උතුරු කොරියානු නායකයා ඇමරිකාවට චෝදනා කළේ ලෝකය ඉදිරියේ තමන් වෙත ලබාදුන් පොරොන්දු ඔවුන් ඉටු නොකරන බවටයි.\nකෙසේ නමුත්, න්‍යෂ්ටික අවිහරණ සාකච්ඡා සම්බන්ධයෙන් උතුරු කොරියානු නායක කිම් ජොං අන්, ඇමරිකානු ජනාධිපති ඩොනල්ඩ් ට්‍රම්ප් වෙත පසුගිය සති අන්තයේ ලිපියක් ද යොමු කර තිබුණා.\nඇමරිකානු ජනාධිපතිවරයා ද සදහන් කළේ මේ වසර මුලදී කිම් ජොං අන් සමඟ තවත් සමුළුවක් පැවැත්වීමට සූදානම් බවයි.",
       "URL": "https://www.hirunews.lk/207231/කිම්-ජොං-අන්ගෙන්-නව-වසරේදී-අනතුරු-ඇගවීමක්",
       "Category": "International News",
       "Parent URL": "https://www.hirunews.lk/international-news.php?pageID=303"
}