{
       "Source": "hirunews",
       "Timestamp": "Sunday, 10 October 2021 - 15:13",
       "Headline": "පාකිස්ථාන න්‍යෂ්ටික බෝම්බයේ පියා කොරෝනාවෙන් මියයයි",
       "News Content": "පාකිස්ථාන න්‍යෂ්ටික බෝම්බ වැඩසටහනේ නිර්මාතෘවරයා ලෙස සැලකෙන න්‍යෂ්ටික විද්‍යාඥ අබ්දුල් කදීර් ඛාන් වයස අවුරුදු 85ක්ව සිටියදී අභාවප්‍රාප්ත වූ බව පාකිස්ථාන මාධ්‍ය ප්‍රකාශ කළා.\nඔහු කොරෝනා වෛරසය ආසාදනය වීමෙන් රෝහල් ගත වී සිටි අතර, පෙනහළු ආසාදනයට ලක්වීම මරණයට හේතුව ලෙස සැලකෙනවා.\nපසුගිය අගෝස්තු මාසයේ කොරෝනා ආසාදනය වී රෝහල් ගත කෙරුණු ඔහු සුවය ලබා මීට සති කිහිපයකට පෙර නිවස බලා ගිය අතර නැවතත් තත්ත්වය අසාධ්‍ය වීම නිසයි යළි රෝහල් ගත කෙරුණේ.\nපාකිස්ථාන ජනාධිපති ට්විටර් පණිවුඩයක් නිකුත් කරමින් සඳහන් කළේ පාකිස්ථානය න්‍යෂ්ටික බලයෙන් සන්නද්ධ කිරීම සඳහා ආචාර්ය අබ්දුල් කදීර් ඛාන් ඉටු කළ මෙහෙවර ජාතිය කිසිදා අමතක නොකරනු ඇති බවයි.",
       "URL": "https://www.hirunews.lk/284622/පාකිස්ථාන-න්‍යෂ්ටික-බෝම්බයේ-පියා-කොරෝනාවෙන්-මියයයි",
       "Category": "International News",
       "Parent URL": "https://www.hirunews.lk/international-news.php?pageID=89"
}