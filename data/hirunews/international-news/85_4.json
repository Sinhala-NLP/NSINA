{
       "Source": "hirunews",
       "Timestamp": "Tuesday, 26 October 2021 - 9:25",
       "Headline": "ජපානයේ මකෝ කුමරිය රාජකීයත්වය අත්හැර විවාහ දිවියට",
       "News Content": "ජපානයේ මකෝ කුමරිය ඇගේ පාසල් සමයේ පෙම්වතා වූ කෙයික් කොමුරු සමඟ අද විවාහ දිවියට එළඹි තිබෙනවා.\nජපාන නීතියට අනුව සාමාන්‍ය පුරවැසියෙකු හා විවාහ ගිවිස ගන්නා රජ කුමරියකගේ රාජකීය තනතුරු අහිමි වන අතර, ඇයට රාජකීය මංගල්‍යයක් ද හිමි වන්නේ නැහැ.\nඑමෙන්ම, රජ පවුලෙන් නික්මෙන විට ලැබෙන විශාල දීමනාවට ද ඇය හිමිකම් නොකියන බව සඳහන්.\nමකෝ කුමරිය සිය දෙමව්පියන් වූ කිරුළ හිමි ෆුමිහිටෝ කුමරු සහ කිකෝ කුමරිය වෙත කිහිප වරක් ආචාර කොට සිය සොහොයුරිය වැළඳගෙන ජපාන වේලාවෙන් අද උදෑසන 10ට පමණ විවාහ ලියාපදිංචිය සඳහා නික්ම ගිය බවයි ජපාන මාධ්‍ය සඳහන් කළේ.\nමොවුන් අතර සම්බන්ධතාව ජපානයේ ඉමහත් ආන්දෝලනයට ලක් වූවක්.\nකෙසේ නමුත් විවාහයෙන් පසු මකෝ සහ කොමුරු ඇමරිකා එක්සත් ජනපදයේ පදිංචිය සඳහා යාමට නියමිතයි.\nසාමාන්‍ය පවුලක තැනැත්තියක විවාහ ගිවිස ගන්නා ජපානයේ රජ කුමරෙකුට මෙලෙස රාජකීය වරප්‍රසාද අහිමි නොවීම විශේෂත්වයක්.",
       "URL": "https://www.hirunews.lk/286075/ජපානයේ-මකෝ-කුමරිය-රාජකීයත්වය-අත්හැර-විවාහ-දිවියට",
       "Category": "International News",
       "Parent URL": "https://www.hirunews.lk/international-news.php?pageID=85"
}