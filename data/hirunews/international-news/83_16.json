{
       "Source": "hirunews",
       "Timestamp": "Monday, 01 November 2021 - 15:28",
       "Headline": "තායිලන්තය සහ ඕස්ට්‍රේලියාව ජාත්‍යන්තර දේශසීමා විවෘත කරයි",
       "News Content": "කොරෝනා වසංගතය හේතුවෙන් වසා දමා තිබූ තායිලන්තයේ සහ ඕස්ට්‍රේලියාවේ ජාත්‍යන්තර දේශසීමා වසර එක හමාරකට පසු අද යළි විවෘත කෙරුණා.\nඒ අනුව පූර්ණ එන්නත්කරණය ලැබූ විදෙස් සංචාරකයන් විශාල පිරිසක් අද දිනයේදීම බැංකොක් නුවර වෙත පැමිණි බවයි විදෙස් වාර්තා සදහන් කළේ.\nචීනය, ඇමරිකා එක්සත් ජනපදය ඇතුළු රටවල් 60කට වැඩි සංඛ්‍යාවකට සංචාරය කිරීම සඳහා තායිලන්තය මෙලෙස සිය ජාත්‍යන්තර දේශසීමා විවෘත කර තිබෙනවා.\nයුරෝපීය රටවල් රැසක්ම එම ලැයිස්තුවට එක්කර ඇත්තේ ශීත ඍතුවේ ඝර්ම කලාපීය රටවල් වෙත ඇදෙන සංචාරකයන් ඉලක්ක කර ගනිමින්.\nමේ අතර, පසුගිය වසරේ අප්‍රේල් මාසයෙන් පසු ප්‍රථම වරට නිරෝධායනයකින් තොරව රටට ඇතුළු විය හැකි ප්‍රථම පිරිස ඕස්ට්‍රේලියාවේ සිඩ්නි නුවරට අද ළඟා වුණා.\nඕස්ට්‍රේලියානු පුරවැසියන් වන ඔවුන් සිය නෑ හිතවතුන් විසින් පිළිගනු ලැබුවේ චොක්ලට්, බිස්කට් සහ වන මල් පිරිනමමින්. තායිලන්තය මෙන් නොව ඕස්ට්‍රේලියාව මෙලෙස සිය ජාත්‍යන්තර දේශසීමා මුලින් විවෘත කර ඇත්තේ සිය පුරවැසියන් සදහා වන අතර ඉන් අනතුරුව ක්‍රමානුකූලව විදේශ සංචාරකයන් සඳහා විවෘත කිරීමට නියමිතයි.",
       "URL": "https://www.hirunews.lk/286688/තායිලන්තය-සහ-ඕස්ට්‍රේලියාව-ජාත්‍යන්තර-දේශසීමා-විවෘත-කරයි",
       "Category": "International News",
       "Parent URL": "https://www.hirunews.lk/international-news.php?pageID=83"
}