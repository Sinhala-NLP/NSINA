{
       "Source": "hirunews",
       "Timestamp": "Saturday, 13 April 2013 - 13:10",
       "Headline": "ඉන්දියාවේ මැතිවරණ උණුසුම ඉහළට.",
       "News Content": "කොංග්‍රස් නායිකා සෝනියා ගාන්ධිගේ දියණිය ප්‍රියංකා ගාන්ධි ද ඉන්දියාවේ මීළග මහමැතිවරණයට ඉදිරිපත් වීමේ ලකුණු පහළ වී ඇතැයි හින්දු පුවත්පත අද සඳහන් කළා. ඉන්දියාවේ මීළඟ මහමැතිවරණය ලබන වසරේදී පැවැත්වීමට නියමිතයි. එහිදී රාහුල් ගාන්ධි උත්තර ප්‍රදේශ් ප්‍රාන්තයේ අමේති අසුනට තරග කරන අතර, සෝනියා ගාන්ධිගේ ආසනය වන්නේ ඊට ආසන්න රේ බෙරලි අසුනයි. එහෙත් කොංග්‍රස් නායිකාව ලෙස සමස්ථ ඉන්දියාව පුරා සංවිධාන කටයුතු මෙහෙයවීමට සිදුවීම හේතුවෙන් ඇය එහිදී තරග නොකරනු ඇතැයි සඳහන්. ඒ වෙනුවට ප්‍රියංකා ගාන්ධි, සෝනියාගේ අසුනට කොංග්‍රස් පක්ෂයෙන් ඉදිරිපත් වනු ඇති බවයි හින්දු පුවත්පත සඳහන් කළේ. ඇය මේ වනවිටත් එම ආසනයේ නිරන්තරයෙන් සංවිධාන කටයුතුවලට එක්වීම ඒ සඳහා සලකුණක් ලෙස හින්දු පුවත්පත හැඳින්වූවා.\nමේ අතර, ලබන වසරේ පැවැත්වෙන මැතිවරණය ඉලක්ක කර ගනිමින් ඉන්දීය ජනතා දාල් පක්ෂය අද නවදිල්ලියේදී දෙදින සමුළුවක් ආරම්භ කරනවා. ජනතා දාල්, ඉන්දියාවේ ප්‍රධාන විපක්ෂය වන භාරතීය ජනතා පක්ෂයේ සහායක පක්ෂයක්. ජනතා දාල් විධායක සමුළුවේදී මහමැතිවරණයේ විපක්ෂ අපේක්ෂකයන් පිළිබඳව සංවාදයක නිරත වනු ඇති. එහිදී නරේන්ද්‍ර මෝඩි භාරතීය ජනතා පක්ෂයේ මීළඟ අගමැති අපේක්ෂකයා දැයි විමසා සිටීමට ද ඔවුන් සැරසෙන බවයි ඉන්දීය මාධ්‍ය සඳහන් කළේ. ජනතා දාල් පක්ෂයේ නිතීෂ් කුමාර් ද අගමැති අපේක්ෂකත්වය බලාපොරොත්තු වන නායකයෙක්.",
       "URL": "https://www.hirunews.lk/57104/ඉන්දියාවේ-මැතිවරණ-උණුසුම-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=848"
}