{
       "Source": "hirunews",
       "Timestamp": "Sunday, 01 December 2019 - 10:13",
       "Headline": "ජගත් මානව හිමිකම් කොමසාරිස්වරියට චීනයෙන් චෝදනා",
       "News Content": "තම රටට අයත් විශේෂ පරිපාලන කලාපයක් වන හොංකොං හි කටයුතුවලට මැදිහත් වන බවට චීනය, ජගත් මානව හිමිකම් කොමසාරිස් මිෂෙල් බැචලෙට් වෙත චෝදනාවක් එල්ල කළා.\nජිනීවා නුවර චීන නියෝජිත කාර්යාලය සඳහන් කළේ එය චීනයේ අභ්‍යන්තර කටයුතුවලට මැදිහත්වීමක් ලෙස සැළකිය හැකි බවයි.\nඒ සම්බන්ධයෙන් ජිනීවා නුවර ජගත් මානව හිමිකම් කාර්යාලය වෙත චීනයේ නිල විරෝධය ද ගොනුකර තිබෙනවා.\nඒ, හොංකොං විරෝධතාකරුවන්ට එරෙහිව පොලීසිය විසින් දැඩි බලයක් යෙදවීම විවේචනය කරමින් ජගත් මානව හිමිකම් කොමසාරිස්වරිය ප්‍රකාශයක් නිකුත් කිරීම හේතුවෙන්.\nහොංකොං හි චීන ආදිපත්‍යයට එරෙහිව මාස 5 කට වැඩි කාලයක් ක්‍රියාත්මක විරෝධතා නිසා එහි කටයුතු අඩාල වී තිබෙනවා.\nජගත් මානව හිමිකම් කොමසාරිස්වරිය සඳහන් කළේ හොංකොං පොලීසියේ ක්‍රියාමාර්ග පිළිබඳව අපක්ෂපාතී ස්වාධීන පරික්ෂණයක් පැවැත්විය යුතු බවයි.\nකෙසේ නමුත් මානව හිමිකම් කොමසාරිස්වරියගේ ප්‍රකාශය එක්සත් ජාතීන්ගේ ප්‍රඥප්තිය අභිබවා යන කරුණක් ලෙසයි චීනය හැඳින්වූයේ.",
       "URL": "https://www.hirunews.lk/229332/ජගත්-මානව-හිමිකම්-කොමසාරිස්වරියට-චීනයෙන්-චෝදනා",
       "Category": "International News",
       "Parent URL": "https://www.hirunews.lk/international-news.php?pageID=219"
}