{
       "Source": "hirunews",
       "Timestamp": "Friday, 05 October 2018 - 7:31",
       "Headline": "පාකිස්ථානය, විදේශීය රාජ්‍ය නොවන සංවිධාන නෙරපයි",
       "News Content": "විදේශීය රාජ්‍ය නොවන සංවිධානවලට ඔවුන්ගේ මෙහෙයුම් නතර කොට දින 60 ක් තුළ නික්මෙන ලෙස පාකිස්ථාන රජය දැනුම්දී තිබෙනවා.\nඒ අනුව, සහන සංවිධාන 18 ක් පාකිස්ථානයෙන් නෙරපා ඇති බවයි එවැනි එක් සංවිධානයක් වන ඇක්ෂන් ඒඞ් ප්‍රකාශ කළේ.\nඑමෙන්ම, මෑතක සිට පාකිස්ථාන රජය සිවිල් සමාජයට ප්‍රහාරයක් එල්ල කරමින් සිටින බවට එමගින් චෝදනා කළා. කෙසේ නමුත්, මාස 6 කට පසු නැවත ඒ සදහා අයදුම්කරන බව ඇක්ෂන් ඒඞ් කියා සිටියා.\nපාකිස්ථාන අභ්‍යන්තර කටයුතු අමාත්‍යාංශය මේ සම්බන්ධයෙන් අදහස් දක්වා නැහැ.\nඅග්‍රාමාත්‍ය ඉම්රාන් ඛාන්ගේ පාකිස්ථාන රජය මානව හිමිකම් ක්‍රියාකාරීන්ට එරෙහිව කටයුතු කරන බවටත් මාධ්‍ය නිදහස අසුරණ බවටත් චෝදනා එල්ල වන අතරතුරයි මෙම නව පියවර ප්‍රකාශයට පත්වී ඇත්තේ.\nඑමෙන්ම, විදේශීය රාජ්‍ය නොවන සංවිධාන කෙරෙහි පාකිස්ථානයේ සැකය යොමුවූයේ ඉම්රාන් ඛාන් රජය බලයට පැමිණීමට පෙර සිටයි.\nඔසාමා බින්ලාඩන් සොයා ගැනීම සදහා ඇමරිකානු සී.අයි.ඒ ඔත්තු සේවය රාජ්‍ය නොවන සංවිධානයක් හරහා ව්‍යාජ එන්නත් වැඩසටහනක් ක්‍රියාත්මක කළ බවට ද චෝදනා එල්ල වනවා.\nකෙසේ නමුත්, ඒ සම්බන්ධයෙන් එල්ල වූ චෝදනා සේව් ද චිල්රන් ආයතනය ප්‍රතික්ෂේප කළා.\nපාකිස්ථානය නෙරපා ඇති තවත් විදේශීය රාජ්‍ය නොවන සංවිධානයක් වන ප්ලෑන් ඉන්ටර්නැෂනල් සදහන් කළේ මිලියන 1 යි දශම 6 ක පාකිස්ථාන ළමයින් වෙනුවෙන් සේවය සලසන තමන් පාකිස්ථාන රජයේ තීරණයෙන් කම්පාවට පත්වූ බවයි.",
       "URL": "https://www.hirunews.lk/201438/පාකිස්ථානය-විදේශීය-රාජ්‍ය-නොවන-සංවිධාන-නෙරපයි",
       "Category": "International News",
       "Parent URL": "https://www.hirunews.lk/international-news.php?pageID=327"
}