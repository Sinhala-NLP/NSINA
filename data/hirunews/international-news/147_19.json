{
       "Source": "hirunews",
       "Timestamp": "Wednesday, 16 December 2020 - 13:22",
       "Headline": "ෆයිසර් - මොඩර්නා එන්නත් දුප්පත් රටවලට ලබාගැනීමට ලෝක සෞඛ්‍ය සංවිධානයෙන් මෙහෙයුමක්",
       "News Content": "දැනට අමෙරිකා එක්සත් ජනපදයේ, බි්‍රතාන්‍යයේ, කැනඩාවේ සහ සිංගප්පූරුවේ එන්නත්කරණය ආරම්භ කර ඇති ෆයිසර් බයෝඑන්ටෙක් කොවිඞ් 19 එන්නත සහ 95% ක සාර්ථකත්වයක් සහතික කර ඇති මොඩර්නා එන්නත දුප්පත් රටවලට පහසු මිලට ලබාගැනීම පිළිබඳව ලෝක සෞඛ්‍ය සංවිධානය අදාළ සමාගම් සමඟ සාකච්ඡා ආරම්භ කර තිබෙනවා.\nකොවිඞ් 19 එන්නත් සියලු ලෝකවාසීන්ට සාධාරණ අන්දමින් බෙදාහැරීම සඳහා වන වැඩසටහනක් ලෝක සෞඛ්‍ය සංවිධානය ක්‍රියාත්මක කරන අතර, ඒ යටතේ බි්‍රතාන්‍යයේ ඔක්ස්ෆර්ඞ් සරසවියේ  ඇස්ට්‍රාසෙනෙකා, නොවැවැක්ස් සහ සෙනෝෆි ජී.එස්.කේ එන්නත් මාත්‍රා මිලියන ගණනක් දැනටමත් ඇණවුම් කර අවසන්.\nකෙසේ නමුත්, මේ වනවිට භාවිතය ආරම්භ වී ඇත්තේ අධිතාක්ෂණික ක්‍රමවේදයකින් නිපද වූ ෆයිසර් එන්නත සහ චීන හා රුසියානු කොවිඞ් 19 එන්නත් පමණයි.\nමොඩර්නා කොවිඞ් 19 එන්නතට ද මේ සතිය තුළ ඇමෙරිකානු මධ්‍යම ඖෂධ පරිපාලනයේ අනුමැතිය ලැබෙනු ඇතැයි අපේක්ෂිතයි.\nෆයිසර් සහ මොඩර්නා එන්නත් පමණක් නොව, චීන හා රුසියානු එන්නත්ද සිය එන්නත්කරණ වැඩසටහන් සඳහා යොදා ගැනීම පිළිබඳව අවධානය යොමු වී ඇති බවයි ලෝක සෞඛ්‍ය සංවිධානය ඊයේ ප්‍රකාශ කළේ.",
       "URL": "https://www.hirunews.lk/257171/ෆයිසර්-මොඩර්නා-එන්නත්-දුප්පත්-රටවලට-ලබාගැනීමට-ලෝක-සෞඛ්‍ය-සංවිධානයෙන්-මෙහෙයුමක්",
       "Category": "International News",
       "Parent URL": "https://www.hirunews.lk/international-news.php?pageID=147"
}