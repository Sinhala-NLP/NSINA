{
       "Source": "hirunews",
       "Timestamp": "Saturday, 15 December 2018 - 9:31",
       "Headline": "දේවාලයක පූජාව අනුභව කළ 11 දෙනෙකු ජීවිතක්ෂයට",
       "News Content": "ඉන්දියාවේ කර්ණාටක ප්‍රාන්තයේ චාමරජ්නගර් දිස්ත්‍රික්කයේ සුලිවේඩි ගම්මානයේ කිචු මරන්දා දේවලයේ බැතිමතුන්ට බෙදා දුන් පූජාව විෂ වී පුද්ගලයින් 11 දෙනෙකු ජීවිතක්ෂයට පත්වී තිබෙනවා.\nඅසනීප වූ තවත් අසු දෙදෙනෙකු චාමරජ්නගර් සහ මියුසුරු ප්‍රදේශවල රෝහල් වෙත ඇතුළත් කෙරුණු බවයි ඉන්දීය මාධ්‍ය සඳහන් කළේ.\nපූජාවට කිසියම් විෂ ද්‍රව්‍යයක් එක්වී ඇත්දැයි පරීක්ෂා කරන බව ප්‍රාන්ත බලධාරීන් ප්‍රකාශ කළා.\nඒ සඳහා ආහාර සාම්පල රස පරීක්ෂක අංශ වෙත යොමු කර තිබෙනවා.\nදේවාලයේ මුරුතැන්බත් අනුභව කළ බැතිමතුන් ඒවායෙන් භූමි තෙල් ගඳක් වහනය වන බව ද ප්‍රකාශ කර ඇති අතර, පසුව උදරාබාධ සහ වමනය හේතුවෙන් ඔවුන් රෝහල් ගත කර තිබෙනවා.",
       "URL": "https://www.hirunews.lk/206185/දේවාලයක-පූජාව-අනුභව-කළ-11-දෙනෙකු-ජීවිතක්ෂයට",
       "Category": "International News",
       "Parent URL": "https://www.hirunews.lk/international-news.php?pageID=308"
}