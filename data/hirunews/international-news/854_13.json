{
       "Source": "hirunews",
       "Timestamp": "Friday, 22 March 2013 - 11:05",
       "Headline": "ඉතාලි මැරීන් භටයන් ඉන්දියාවට.",
       "News Content": "ජාත්‍යන්තර මුහුදේදී කේරළ ධීවරයන් දෙදෙනෙකු වෙඩි තබා ඝාතනය කළ  බවට චෝදනා ලැබූ ඉතාලි මැරීන් භටයන් දෙදෙනා නඩු විභාගයක් සඳහා නැවත ඉන්දියාවට භාර දීමට ඉතාලිය තීරණය කර තිබෙනවා. ඔවුන් මේව නවිට ඉන්දියාවට පැමිණෙමින් සිටින බව ඉන්දීය විදේශ කටයුතු අමාත්‍යාංශය ප්‍රකාශ කළා. ඉන්දීය අත්අඩංගුවේ පසුවූ මෙම නාවික භටයන් දෙදෙනාට ඉතාලි මැතිවරණයේදී ඡුන්දය ප්‍රකාශ කිරීම සඳහා සියරට බලා යාමට ඉන්දියාව අවසර ලබා දුන්නා. එහෙත්, ඔවුන් නැවත ඉන්දියාව වෙත එවීම ප්‍රතික්ෂේප කිරීමත් සමඟ දෙරට අතර ඇතිවූයේ රාජ්‍ය තාන්ත්‍රික අර්බුදයක්. මැරීන් භටයන් දෙදෙනා නැවත ලබාදෙනතුරු ඉන්දියාවේ ඉතාලි තානාපතිවරයාට රටින් නික්මීම වළක්වාලීමේ නියෝගයක් ද ඉන්දීය ශ්‍රේෂ්ඨාධිකරණය මගින් නිකුත් කළා. 2012 වසරේ පෙබරවාරි මාසයේ කේරළයට ඔබ්බෙන් වූ මුහුදේදී ඉන්දීය ධීවරයන් දෙදෙනෙකු මෙම මැරීන් භටයන්ගේ වෙඩි පහරින් ජීවිතක්ෂයට පත්වුණා. ඉතාලි මැරීන් භටයන් සියට රටට අයත් තෙල් නෞකාවකට ආරක්ෂාව සපයමින් සිටියදීයි මෙම සිද්ධියට මැදිවී ඇත්තේ. ඔවුන් ප්‍රකාශ කළේ මුහුදු කොල්ලකරුවන්යැයි සිතා තමන් ධීවරයන්ට වෙඩි තැබූ බවයි.",
       "URL": "https://www.hirunews.lk/55728/ඉතාලි-මැරීන්-භටයන්-ඉන්දියාවට",
       "Category": "International News",
       "Parent URL": "https://www.hirunews.lk/international-news.php?pageID=854"
}