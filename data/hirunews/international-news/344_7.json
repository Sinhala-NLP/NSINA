{
       "Source": "hirunews",
       "Timestamp": "Saturday, 11 August 2018 - 10:59",
       "Headline": "සෞදි ගුවන් ප්‍රහාරයකින් යේමන ළමයින් 29 දෙනෙකු මිය යාම ගැන පරීක්ෂණ",
       "News Content": "යේමනයේ හවුති කැරළිකරුවන් ඉලක්ක කරගෙන එල්ල කළ සිය ගුවන් ප්‍රහාරයකින් ළමයින් 29 දෙනෙකු මිය යාම පිළිබදව පරීක්ෂණයක් ආරම්භ කරන බව සෞදි අරාබිය පවසනවා.\nයේමනයේ හවුති විරෝධී රජයට සහය දක්වන සෞදි අරාබිය කලින් ප්‍රකාශ කළේ සිය ගුවන් ප්‍රහාරය සාධාරණ පියවරක් බවයි.\nඑහෙත් ඒ පිළිබඳ පරීක්ෂණයක් සිදුකරන බව සෞදි රජයේ අරමුදලෙන් නඩත්තු වන අල් ඇරබියා රූපවාහිනිය ට්විටර් පණිවුඩයක් මගින් ප්‍රකාශ කළා.\nයේමනයේ හවුති රජයේ සෞඛ්‍ය අමාත්‍යාංශය ප්‍රකාශ කළේ සෞදි ගුවන් ප්‍රහාරයෙන් 51 දෙනෙකු මිය ගිය අතර ඉන් 40 දෙනෙකුම ළමයින් බවයි.\nසිද්ධිය පිළිබද ස්වාධීන පරීක්ෂණයක් පැවැත්විය යුතු බව ජගත් සංවිධාන මහලේකම් අන්තෝනියෝ ගුටේරස් ද ප්‍රකාශ කළා.",
       "URL": "https://www.hirunews.lk/197282/සෞදි-ගුවන්-ප්‍රහාරයකින්-යේමන-ළමයින්-29-දෙනෙකු-මිය-යාම-ගැන-පරීක්ෂණ",
       "Category": "International News",
       "Parent URL": "https://www.hirunews.lk/international-news.php?pageID=344"
}