{
       "Source": "hirunews",
       "Timestamp": "Monday, 06 January 2020 - 7:45",
       "Headline": "2015 න්‍යෂ්ටික ගිවිසුමේ සීමාකිරීම්වලින් ඉරානය ඉවතට",
       "News Content": "ඇමරිකාව, යුරෝපය, රුසියාව, චීනය ඇතුලු ලෝක බලවතුන් සමඟ 2015 දි එළඹි න්‍යෂ්ටික ගිවිසුමේ කිසිදු සීමා කිරීමකට තවදුරටත් යටත් නොවන බව ඉරානය නිල වශයෙන් ප්‍රකාශයට පත් කර තිබෙනවා.\nඅමාත්‍ය මණ්ඩල රැස්වීමකින් අනතුරුව නිවේදනයක් නිකුත් කරමින් ඉරාන රජය ප්‍රකාශ කර ඇත්තේ සිය න්‍යෂ්ටික හැකියාව, ධාරිතාව සහ න්‍යෂ්ටික උපකරණ තොග හෝ ඒ පිළිබඳ පර්යේෂණ හා සංවර්ධණ කටයුතු සඳහා පනවා තිබූ කිසිදු සීමා කිරීමක් තවදුරටත් අනුගමනය නොකරන බවයි.\nමේ අතර ඉරාන හමුදා ප්‍රධානී ජෙනරාල් කාසිම් සුලෙයිමාන්ගේ ඝාතනයෙන් පසු ඉරාක පාර්ලිමේන්තුව තම රටෙහි රැඳී සිටින විදේශ හමුදා ඉවත්ව යා යුතු බවට පවසමින් යෝජනාවක් සම්මත කරගෙන තිබෙනවා.\nඒ අනුව අයි.එස්. සංවිධානය ඉලක්ක කර ඇමරිකාව ප්‍රමුඛ මිත්‍ර පාර්ශවීය හමුදාවන් ඉරාකයේ සිදුකරන මෙහෙයුම් වහාම ක්‍රියාත්මක වන පරිදි නවතා දැමීමට පියවර ගෙන ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/231658/2015-න්‍යෂ්ටික-ගිවිසුමේ-සීමාකිරීම්වලින්-ඉරානය-ඉවතට",
       "Category": "International News",
       "Parent URL": "https://www.hirunews.lk/international-news.php?pageID=209"
}