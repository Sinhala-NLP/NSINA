{
       "Source": "hirunews",
       "Timestamp": "Saturday, 03 August 2013 - 19:49",
       "Headline": "ඉන්දීය කොන්සල් කාර්යාලයට ප්‍රහාරයක්.",
       "News Content": "ඇෆ්ගනිස්ථානයේ - ජලාලාබාද් නුවර ඉන්දීය කොන්සල් කාර්යාලය ඉලක්ක කර ගනිමින් අද මරාගෙන මැරෙන බෝම්බ ප්‍රහාරයක් එල්ල වුණා. වාහනයකින් එහි කඩා වැදුණු බෝම්බකරුවන් තුන්දෙනෙකු පිපිරවීම් සිදුකළ බවයි විදෙස් වාර්තා සඳහන් කළේ. එහිදී පුද්ගලයන් 10 දෙනෙකු ජීවිතක්ෂයට පත්වූ අතර, තවත් 23 දෙනෙකු තුවාල ලැබුවා. ඇෆ්ගන් වේලාවෙන් අද උදෑසන 10 ට පමණ එල්ල වූ මෙම බෝම්බ ප්‍රහාරයෙන් පසු වෙඩි හඬ අඛන්ඩව අසන්නට ලැබුණු බව ඇසින් දුටූවන් ප්‍රකාශ කළා. ඉන්දීය කොන්සල් කාර්යාලය ඉලක්කය වුව ද, බෝම්බ ප්‍රහාරයෙන් වැඩි හානියක් සිදුවූයේ අසල පිහිටි මුස්ලිම් දේවාස්ථානයටයි. මියගිය සහ තුවාල ලැබූ වැඩි දෙනෙක් ළමයින් බව සඳහන්. ඇෆ්ගන් පොලිසිය සඳහන් කළේ මරාගෙන මැරෙන බෝම්බ බඳපටි සහිත ත්‍රස්තවාදීන් ඉන්දීය කොන්සල් කාර්යාලය වෙත යාමට පෙර වෙඩි තබා නතර කළ බවයි. පිපිරීමෙන් මාර්ගයේ දැවැන්ත ආවාටයක් තැනී ඇති අතර, නිවාස සහ කඩසාප්පු රැසකට ද හානි සිදුවුණා.",
       "URL": "https://www.hirunews.lk/64362/ඉන්දීය-කොන්සල්-කාර්යාලයට-ප්‍රහාරයක්",
       "Category": "International News",
       "Parent URL": "https://www.hirunews.lk/international-news.php?pageID=816"
}