{
       "Source": "hirunews",
       "Timestamp": "Wednesday, 09 June 2021 - 9:13",
       "Headline": "ප්‍රංශ ජනපති මැක්රොන්ට කම්මුල් පහරක් දෙදෙනෙක් අත්අඩංගුවට",
       "News Content": "ගිණිකොන දිග ප්‍රංශයේ සංචාරයක නිරතවූ ප්‍රංශ ජනාධිපති එම්මානුවෙල් මැක්රොන්ට ජනතාව අතර සිටි පුද්ගලයෙකු අතුල් පහරක් එල්ල කර තිබෙනවා.\nසිය සංචාරයේදී හෝටල් පාසලක නිරීක්ෂණ චාරිකාවක නිරතවීමෙන් පසු ඉදිරිපස රැස්ව සිටි ජනතාව හමුවීමට පැමිණි අවස්ථාවේදී ඔහු මෙලෙස ප්‍රහාරයට ලක්වී ඇති බව සඳහන්.\nකෙසේ නමුත් ප්‍රංශ ජනාධිපතිවරයා වහා එම ස්ථානයෙන් ඉවත් කරගැනීමට ආරක්ෂක නිලධාරීන් කටයුතු කළ අතර, අතුල් පහර එල්ල කළ පුද්ගලයා සහ තවත් අයෙකු අත්අඩංගුවට ගනු ලැබුවා.\nසිද්ධියෙන් අනතුරුව ප්‍රංශ ජනාධිපතිවරයා කියා සිටියේ මෙය හුදෙකලා සිද්ධියක් ලෙස සළකන අතර, අතුල් පහර එල්ල කළ පුද්ගලයා සංවාදයට ලක් කළ යුතු අයෙකු නොවන බවයි.\nඑමෙන්ම තමන් ජනතාව හමුවට යාම අඛන්ඩව සිදුකරන බවත්, එය වැළැක්වීමට කිසිවෙකුට නොහැකි බවත්, ජනාධිපති මැක්රොන් අවධාරණය කළා.\nප්‍රංශ ජනාධිපතිවරයාට අතුල් පහර එල්ල කළ යෞවනයා දක්ෂිණාංශික අන්තවාදී අදහස් දරන්නෙකු ලෙස විශ්වාස කෙරෙනවා.\nඔහු ජනාධිපතිවරයාට අතුල් පහර එල්ල කර ඇත්තේ ප්‍රංශයේ පළමුවන චාල්ස් හෙවන් ෂාලමන් අධිරාජ්‍යයාගේ රණබිමේ පාඨයක් හඬ නගමින්.",
       "URL": "https://www.hirunews.lk/273793/ප්‍රංශ-ජනපති-මැක්රොන්ට-කම්මුල්-පහරක්-දෙදෙනෙක්-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=111"
}