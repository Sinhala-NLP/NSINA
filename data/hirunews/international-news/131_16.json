{
       "Source": "hirunews",
       "Timestamp": "Sunday, 07 March 2021 - 8:52",
       "Headline": "පාකිස්ථාන අගමැති ඉම්රාන් ඛාන් පාර්ලිමේන්තුවේ විශ්වාසය දිනයි",
       "News Content": "පාකිස්ථාන අග්‍රාමාත්‍ය ඉම්රාන් ඛාන් වෙනුවෙන් ඉදිරිපත් කළ විශ්වාසය පළ කිරීමේ යෝජනාවක් එරට පාර්ලිමේන්තුව මගින් ඊයේ අනුමත කළා.\nඒ සඳහා පැවති ඡන්ද විමසීමේදී ආසන 342 කින් යුත් පාකිස්ථාන පාර්ලිමේන්තුවේ නියෝජිතයන් 178 දෙනෙකු අග්‍රාමාත්‍ය ඉම්රාන් ඛාන්ට සහය පළ කරමින් ඡන්දය ප්‍රකාශ කර තිබෙනවා.\nයෝජනාව ජයගැනීම සඳහා ඔහුට අවශ්‍ය වූයේ පාර්ලිමේන්තුවේ සුළු බහුතරය එනම්, ඡන්ද 172ක් පමණයි.\nකෙසේ නමුත් පාකිස්ථාන ප්‍රජාතන්ත්‍රවාදී ව්‍යාපාරය ඇතුලු විපක්ෂයේ පක්ෂ 11ක් ඡන්ද විමසීම වර්ජනය කර තිබෙනවා.\nඅගමැති ඉම්රාන් ඛාන්ට මෙලෙස විශ්වාසය පළ කිරීමේ යෝජනාවට මුහුණදීමට සිදුවූයේ ඔහුගේ මුදල් අමාත්‍යවරයා සෙනෙට් මණ්ඩල ඡන්ද විමසීමෙන් පරාජයට පත්වීමත් සමඟයි.\nමෙම ජයග්‍රහණයත් සමඟ පාකිස්ථානයේ දේශපාලන අස්ථාවර භාවය අවසන් වන අතර, අගමැති ඉම්රාන් ඛාන්ගේ රජයේ ස්ථාවරත්වය තහවුරු වන බවයි විචාරකයන් පෙන්වා දෙන්නේ.",
       "URL": "https://www.hirunews.lk/264574/පාකිස්ථාන-අගමැති-ඉම්රාන්-ඛාන්-පාර්ලිමේන්තුවේ-විශ්වාසය-දිනයි",
       "Category": "International News",
       "Parent URL": "https://www.hirunews.lk/international-news.php?pageID=131"
}