{
       "Source": "hirunews",
       "Timestamp": "Tuesday, 24 December 2019 - 7:15",
       "Headline": "කෝටි 76ක අයිස් මත්ද්‍රව්‍ය අරාබි මුහුදෙන් අල්ලයි",
       "News Content": "ස්ටර්ලින් පවුම් මිලියන 3.3ක් එනම්, රුපියල් කෝටි 76ක් පමණ වටිනා ක්‍රිස්ටල් මෙත් හෙවත් අයිස් මත්ද්‍රව්‍ය කිලෝග්‍රෑම් 131ක් අරාබි මුහුදේ දී බ්‍රිතාන්‍ය නාවික හමුදා භාරයට ගෙන තිබෙනවා.\nඒ, මුහුදු කොල්ලකරුවන් සහ නීතිවිරෝධී නෞකා ප්‍රවාහන කටයුතු වැළැක්වීම සඳහා එහි ක්‍රියාත්මක ඩිෆෙන්ඩර් නැමැති බ්‍රිතාන්‍ය යුද නෞකා විසින් සිදුකළ මෙහෙයුමකදියි.\nඅරාබි මුහුදේ ධජයක් නොමැතිව සැක කටයුතු ලෙස යාත්‍රා කරමින් තිබූ යාත්‍රාවක් පරීක්ෂා කිරීමේදී මෙම මත්ද්‍රව්‍ය තොගය සොයා ගත් බවයි බ්‍රිතාන්‍ය රාජකීය නාවික හමුදාව ප්‍රකාශ කළේ.\nමත්ද්‍රව්‍ය තොගය තැපැල් මළු ප්‍රමාණයේ මළු වල බහා තිබූ අතර, යාත්‍රාව තුළට බ්‍රිතාන්‍ය නාවික හමුදා භටයන් ගොඩබැස ඇත්තේ ප්‍රහාරක හෙලිකොප්ටර් යානයක් ඒ මත ආරක්ෂාවට යොදවමින්.\nනෞකාවේ අණ දෙන නිලධාරී කමාන්ඩර් රිචඞ් හෙවිට් ප්‍රකාශ කළේ මෙම සොයා ගැනීම නත්තල් සමයේ මව්බිමෙන් ඈත් වී සේවයේ නිරත නාවිකයන් දිරි ගන්වන කරුණක් බවයි.\nමෙම නත්තල් නිවාඩු සමයේ බ්‍රිතාන්‍ය හමුදා සාමාජිකයන් 11,000ක් ලොව රටවල් 30කට වැඩි සංඛ්‍යාවක මෙහෙයුම්වල නිරතව සිටින බවයි බ්‍රිතාන්‍ය ආරක්ෂක අමාත්‍යාංශය සඳහන් කළේ.",
       "URL": "https://www.hirunews.lk/230846/කෝටි-76ක-අයිස්-මත්ද්‍රව්‍ය-අරාබි-මුහුදෙන්-අල්ලයි",
       "Category": "International News",
       "Parent URL": "https://www.hirunews.lk/international-news.php?pageID=212"
}