{
       "Source": "hirunews",
       "Timestamp": "Sunday, 30 August 2020 - 9:06",
       "Headline": "සුරේෂ් රයිනාගේ මාමා සොරමුලක ප්‍රහාරයකින් මරුට",
       "News Content": "ප්‍රවීන ඉන්දීය ක්‍රිකට් ක්‍රීඩක සුරේෂ් රයිනාගේ මාමා වන 58 හැවිරිදි අශෝක් කුමාර් නැමැත්තා පන්ජාබ් ප්‍රාන්තයේ ඔහුගේ නිවසට සොරුන් පිරිසක් එල්ල කළ ප්‍රහාරයකින් ජීවිතක්ෂයට පත්ව තිබෙනවා.\nඔහුගේ පවුලේ තවත් සාමාජිකයන් හතරදෙනෙකු තුවාල ලබා ඇති අතර, පන්ජාබයේ පතන්කෝට් හි තරියාල් ගම්මානයේ පිහිටි ඔහුගේ නිවසින් රන් භාණ්ඩ සහ මුදල් සොරාගෙන ඇති බව සඳහන්.\nකලේ කච්චෙවාලා නැමති ප්‍රකට සොර කල්ලිය මෙලෙස සුරේෂ් රයිනාගේ මාමාගේ නිවසට කඩාවැදී ඇත්තේ පසුගිය 19 වනදා රාත්‍රියේ ඔවුන් නින්දේ පසුවන විටයි.\nඑහෙත් මියගිය පුද්ගලයා සහ ක්‍රිකට් ක්‍රීඩක සුරේෂ් රයිනා අතර සම්බන්ධය හෙළිදරව් කෙරුණේ ඊයේ දිනයේදියි.\nඅයි.පී.එල්. තරගාවලියට සහභාගිවීම සඳහා එක්සත් අරාබි එමීර් රාජ්‍යයට ගොස් සිටි සුරේෂ් රයිනා ඊයේ නැවතත් ඉන්දියාවට පැමිණෙන බව ප්‍රකාශ කළේ පෞද්ගලික හේතූන් මත බව පවසමින්.\nඔහු නියෝජනය කරන චෙන්නායි සුපර් කිංග්ස් කණ්ඩායාමේ ක්‍රීඩකයන් දෙදෙනෙකු සහ කාර්ය මණ්ඩලයේ 10 දෙනෙකුට කොරෝනා ආසාදනය වීම නිසා කණ්ඩායමේ නිරෝධායන කාලසීමාවද දීර්ඝ කර තිබෙනවා.",
       "URL": "https://www.hirunews.lk/248966/සුරේෂ්-රයිනාගේ-මාමා-සොරමුලක-ප්‍රහාරයකින්-මරුට",
       "Category": "International News",
       "Parent URL": "https://www.hirunews.lk/international-news.php?pageID=167"
}