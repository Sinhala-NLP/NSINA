{
       "Source": "hirunews",
       "Timestamp": "Wednesday, 24 May 2017 - 10:38",
       "Headline": "සමලිංගිකයින් දෙදෙනාට ප්‍රසිද්ධියේ සිදුවූ දේ",
       "News Content": "සමලිංගිකව එක්වූ තරුණයන් දෙදෙනෙකුට ඉන්දුනීසියාවේ අචේ ප්‍රාන්තයේදී  ප්‍රසිද්ධියේ ලබා දුන් දඬුවමක් පිළිබදව විදෙස් මාධ්‍ය වර්තා කරනවා.\nමෙම පුද්ගලයින් දෙදෙනාට වේදිකාවක් මතට නංවා වේවැල් පහර 85 බැගින් වූ දඬුවමක් මෙලෙස ලබා දුන් බවයි වාර්තා වන්නේ.\nඅචේ ප්‍රාන්තයේ ප්‍රධාන නගරය වන බණ්ඩා අචේ හි මුස්ලිම් දේවස්ථානයක් ඉදිරිපිට 20 හැවිරිදි සහ 23 හැවිරිදි වියේ පසුවන මොවුන් දෙදෙනාට මෙම දඬුවම ලබා දී තිබෙනවා.\nමෙම අවස්ථාව නැරඹීම සඳහා විශාල පිරිසක් එම ස්ථානයට රැස්ව සිටි අතර දඬුවම ක්‍රියාත්මක කිරීමේ දී බොහෝ දෙනා ප්‍රීති ඝෝෂා කළ බවයි විදෙස් මාධ්‍ය\nවැඩිදුරටත් වාර්තා කළේ.\nසමලිංගිකත්වයට එරෙහිව ක්‍රියාත්මක වන කණ්ඩායමක් විසින් මෙම තරුණයන් දෙදෙනා නිරුවත්ව යහන්ගතව සිටින අවස්ථාවේදී මොවුන් දෙදෙනා හසුකර ගැනීමට සමත්ව ඇත්තේ පසුගිය මාර්තු මාසයේදීයි.\nමෙම තරුණයින් දෙදෙනාගෙන් එක් තරුණයෙක් වෛද්‍ය ශිෂ්‍යයෙක් බවයි වාර්තා වන්නේ.\nඅචේ ප්‍රාන්තයේ ශරියා උසාවිය නිවේදනය කළේ මොවුන් දෙදෙනා ඉස්ලාමීය නීතිය උල්ලංඝනය කර ඇති බවයි.",
       "URL": "https://www.hirunews.lk/162032/සමලිංගිකයින්-දෙදෙනාට-ප්‍රසිද්ධියේ-සිදුවූ-දේ",
       "Category": "International News",
       "Parent URL": "https://www.hirunews.lk/international-news.php?pageID=476"
}