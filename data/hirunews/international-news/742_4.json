{
       "Source": "hirunews",
       "Timestamp": "Friday, 17 April 2015 - 15:14",
       "Headline": "සටන් විරාමයකට එළඹෙන්න. - බෑන් කී මූන්",
       "News Content": "ගැටුම් නවතා වහා සටන් විරාමයකට එළඹෙන ලෙස ජගත් සංවිධාන මහ ලේකම් බෑන් කී මූන් යේමනයේ ගැටුම් පාර්ශවයන් වෙතින් අද විවෘත ඉල්ලීමක් කළා. ඉරානයේ සහය ලබන හවුති කැරළිකරුවන්ට එරෙහිව සෞදි ගුවන් ප්‍රහාර ක්‍රියාත්මක වීමෙන් පසු මහ ලේකම්වරයා එවැනි ආයාචනයක් සිදුකළ ප්‍රථම අවස්ථාව මෙයයි. මහ ලේකම් බෑන් කී මූන් කියා සිටියේ මැදපෙරදිග දුප්පත්ම රාජ්‍යය වන යේමනයේ දරිද්‍රතාව ගැටුම් උත්සන්න වීමත් සමග තවදුරටත් ඉහළ ගොස් ඇති බවයි. එහි ආහාර අනාරක්ෂිතතාව අප්‍රිකාවේ දුප්පත්ම කලාපයට වඩා දරුණු බව ඔහු වැඩිදුරටත් කියා සිටියා. මේ නිසා යේමනය තුළ සාමය ඇති කිරීමට එක්වන්නැයි සියලූ පාර්ශවයන් වෙතින් ඉල්ලා සිටින බව මහ ලේකම් බෑන් කී මූන් ප්‍රකාශ කළා.",
       "URL": "https://www.hirunews.lk/107747/සටන්-විරාමයකට-එළඹෙන්න-බෑන්-කී-මූන්",
       "Category": "International News",
       "Parent URL": "https://www.hirunews.lk/international-news.php?pageID=742"
}