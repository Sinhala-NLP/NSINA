{
       "Source": "hirunews",
       "Timestamp": "Tuesday, 23 April 2013 - 13:40",
       "Headline": "දේශසීමා අර්බුදය ගැන ඉන්දු - චීන සාකච්ඡා අද.",
       "News Content": "චීන හමුදා භට පිරිසක් ඉන්දීය දේශසීමාව තරණය කර ඇති බවට පළ වී ඇති වාර්තා හේතුවෙන් ඉන්දියාව සහ චීනය අතර රාජතාන්ත්‍රික අර්බුදයක් නිර්මාණය වී තිබෙනවා. චීන සෙබලූන් 15ත්, 20ත් අතර පිරිසක් උතුරුදිග ලඩාක් ප්‍රදේශයෙන් කිලෝමීටර් 10ක් පමණ ඉන්දීය භූමියට ඇතුළු වී සිටින බවටයි ඉන්දියාව චෝදනා කළේ. ඔවුන් පසුගිය අප්‍රේල් 15 වන දා සිට එහි කඳවුරු බැද සිටින බව ඉන්දීය හමුදා ප්‍රධානීන් කියා සිටියා. එහෙත් චීන විදේශ කටයුතු අමාත්‍යාංශය නිවේදනයක් නිකුත් කරමින් ප්‍රකාශ කළේ සිය හමුදා ඉන්දීය භූමියට කිසිවිටෙකත් ඇතුළු නොවූ බවයි. මේ සම්බන්ධයෙන් දෙපාර්ශවයේ හමුදා ප්‍රධානීන් අතර සාකච්ඡාවක් පසුගිය සතියේ පැවැති අතර අද (23) ඔවුන් දෙවනවරටත් ඒ සඳහා හමුවනවා. හිමාල කඳු අඩවියේ ඉන්දියාව සහ චීනය අතර දේශසීමාව කිලෝමීටර් 4000ක් පමණ පැතිර තිබෙනවා. මීට පෙර ද දේශසීමාව උල්ලංගණය කිරීම සම්බන්ධයෙන් දෙපාර්ශවයටම චෝදනා එල්ල වුණා. ඉන්දියාව කියා සිටින්නේ චීන හමුදා නව කඳවුරකට පිවිසීමත් සමග සිය හමුදා බලඇණියක් ද ඉදිරි පෙරමුණේ ස්ථානගත කළ බවයි. 1962 ඉන්දු - චීන යුද්ධයට හේතු වූ දේශසීමා ප්‍රදේශය ද මෙයයි. එය මුහුදු මට්ටමේ සිට අඩි 16,700ක් පමණ වූ උසින් වූ ප්‍රදේශයක්.",
       "URL": "https://www.hirunews.lk/57675/දේශසීමා-අර්බුදය-ගැන-ඉන්දු-චීන-සාකච්ඡා-අද",
       "Category": "International News",
       "Parent URL": "https://www.hirunews.lk/international-news.php?pageID=846"
}