{
       "Source": "hirunews",
       "Timestamp": "Friday, 11 September 2015 - 11:10",
       "Headline": "සැප්තැම්බර් 11 ඇමෙරිකානු ප්‍රහාරයට වසර 14යි",
       "News Content": "ලෝක බලවතා ලෙස හඳුන්වන ඇමෙරිකාව අල්-ක්වයිඩා ත්‍රස්තයන් හමුවේ පරාජය වී අදට වසර 14ක් සපිරෙයි. 9/11 ලෙසින් ප්‍රසිද්ධවූ ප්‍රහාරය එල්ලවූයේ 2001 වසරේ සැප්තැම්බර් 11 වනදායි. එදින අඟහරුවාදාවක්.\nඇමෙරිකාවේ වැදගත්ම ස්ථානයක් වන නිව්යෝර්ක් නුවර ලෝක වෙළඳ මධ්‍යස්ථානයට එදින පෙරවරුවේ  අවස්ථා හතරක දී ප්‍රහාරය එල්ල වූවා. ඉස්ලාමීය ත්‍රස්ත සංවිධානයක් වන අල්-ක්වයිඩාවන්ගේ ඇමෙරිකානු සාමාජිකයින් ප්‍රහාරය භාර ගත්තා.\nඇමෙරිකාවේ  නැගෙනගිර වෙරළ  තීරයේ සිට කැලිෆෝනියාව බලා පියාසර කරන මගී යානා 4ක් ත්‍රස්තයන් විසින් පැහැර ගත්තා. ඒ සඳහා ත්‍රස්තයන් 19ක් සම්බන්ධ වී තිබුනා.\nඇමෙරිකානු ගුවන් සමාගමේ අංක 11 සහ 77 යානයත් යුනියිටඩ් ගුවන් සමාගමේ අංක 175 සහ  93 යානාවත් එලෙස පැහැරගෙන තිබුනා.\nපළමුව අංක 11 සහ 175 දරණ යානා නිව්යෝර්ක් හි ලෝක වෙළඳ මධ්‍යස්ථානයේ උතුරු සහ දකුණු කුළුණු වල ගැටීමට සලස්වා තිබිණි.\nපැයකුත් විනාඩි 42ක් තුළදී මහල් 110 බැගින් සමන්විත වූ කුළුණු ගොඩනැගිලි දෙකම සමතලා වූවා. ඒ හේතුවෙන් අවට තට්ටුපිට තට්ටු ගොඩනැගිලි ද හානි වූ අතර ජීවිත 3000කට ආසන්න ගණනක්  බිලි ගත්තා.\nතුන්වන යානය ඇමෙරිකානු ගුවන් සමාගමේ අංක 77, අමෙරිකාවේ ආරක්ෂක මූලස්ථානය වන පෙන්ටගනයට කඩා වැදුණා.\nයුනියිටඩ් ගුවන් සමාගමේ අංක  93 යානය එනම් පැහැර ගැනුණු සිව්වන යානය , වොෂින්ටනයට පැමිණියද එය අතර මග දී අනතුරට ලක්ව තිබුණා.\nත්‍රස්තයින් 19ත් සමග 2,996 දෙනෙකු ප්‍රහාරය  හේතුවෙන් ජීවිතක්ෂයට පත් වීය. ඩොලර් බිලියන ගණනක් සම්පත් විනාශ වුණා.\n2002 මැයි මාසය අවසන් වන විට ලෝක වෙළඳ මධ්‍යස්ථානය හා අවට ප්‍රදේශය සම්පූර්ණ ලෙස පිරිසිදුකොට අවසන් කළා. පෙන්ටගනය පිළිසකර කර 2006 නොවැම්බර් 18 දා විවෘත කළා.",
       "URL": "https://www.hirunews.lk/116373/සැප්තැම්බර්-11-ඇමෙරිකානු-ප්‍රහාරයට-වසර-14යි",
       "Category": "International News",
       "Parent URL": "https://www.hirunews.lk/international-news.php?pageID=705"
}