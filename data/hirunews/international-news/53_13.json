{
       "Source": "hirunews",
       "Timestamp": "Friday, 15 April 2022 - 9:13",
       "Headline": "නව පාකිස්ථාන රජය සමඟ කටයුතු කිරීමට සූදානම් බව ඇමරිකාව කියයි",
       "News Content": "ෂෙබාස් ෂරිෆ්ගේ නායකත්වයෙන් යුත් නව පාකිස්ථාන රජය සමඟ කලාපය තුළ සාමය සහ සශ්‍රීකත්වය වර්ධනය කරලීම සඳහා කටයුතු කිරීමට සූදානම් බව එක්සත් ජනපද බයිඩ්න් පරිපාලනය ප්‍රකාශ කළා.\nඇමරිකානු රාජ්‍ය දෙපාර්තමේන්තුවේ ප්‍රකාශක නෙඩ් ප්‍රයිස් සඳහන් කළේ, පාකිස්ථාන පාර්ලිමේන්තුවෙන් තෝරා පත් කරගැනුනු නව අගමැතිවරයා වෙත සුබපැතුම් එක් කරන බවයි.\nඑමෙන්ම පාකිස්ථාන පරිපාලනය වෙනස් කිරීම සඳහා කුමන්ත්‍රණයක නිරතවූ බවට හිටපු අගමැති ඉම්රාන් ඛාන් එල්ල කළ චෝදනා ඔහු ප්‍රතික්ෂේප කළා.\nපාකිස්ථානය හෝ ලොව අන් කිසි තැනක හෝ එක් දේශපාලන පක්ෂයකට එරෙහිව තවත් දේශපාලන පක්ෂයක් ප්‍රවර්ධනය කරලීම සඳහා ඇමරිකාව සහය නොවන බවයි ඔහු අවධාරණය කළේ.\nඒ වෙනුවට නීතියේ ආධිපත්‍යය සහ යුක්තියේ සාධාරණත්වය ආදී පුළුල් මූලධර්මවලට ඇමරිකාව සහය දක්වන බව රාජ්‍ය දෙපාර්තමේන්තු ප්‍රකාශකයා කියා සිටියා.\nමේ අතර ෂෙබාස් ෂරිෆ්ගේ නායකත්වය යටතේ පාකිස්ථානයේ න්‍යෂ්ටික අවි අනාරක්ෂිත බවට හිටපු අගමැති ඉම්රාන් ඛාන් එල්ල කළ චෝදනාව පාකිස්ථාන හමුදා ප්‍රකාශක මේජර් ජෙනරාල් බාබර් ඉෆ්තිකාර් ඊයේ ප්‍රතික්ෂේප කළා.\nඔහු කියා සිටියේ පාකිස්ථානයේ න්‍යෂ්ටික අවි එක් පුද්ගලයෙකු සතු නොවන අතර, එහි පාලන යාන්ත්‍රණය ජාත්‍යන්තර ඇගයීම් අනුව ඉහළ මට්ටමක පවතින බවයි.",
       "URL": "https://www.hirunews.lk/301985/නව-පාකිස්ථාන-රජය-සමඟ-කටයුතු-කිරීමට-සූදානම්-බව-ඇමරිකාව-කියයි",
       "Category": "International News",
       "Parent URL": "https://www.hirunews.lk/international-news.php?pageID=53"
}