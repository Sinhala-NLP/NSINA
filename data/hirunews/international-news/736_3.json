{
       "Source": "hirunews",
       "Timestamp": "Friday, 08 May 2015 - 12:48",
       "Headline": "සල්මන් ඛාන්ගේ සිරදඬුවම අත්හිටුවයි",
       "News Content": "2002 වසරේදී බීමත්ව රිය පදවමින් මුම්බායි නගරයේ පදික වේදිකාවක නිදමින් සිටි පුද්ගලයන් 5 දෙනෙකු යටකරගෙන ගොස් ඉන් එක් අයෙකු මරණයට පත් කිරීම සම්බන්ධයෙන් සුපිරි බොලිවුඞ් නළු සල්මන් ඛාන්ට නියම වූ පස් වසරක සිරදඬුවම මුම්බායි මහාධිකරණය අද අත්හිටුවනු ලැබුවා.\nදෙපාර්ශවයේ කරුණු දැක්වීම්වලට සවන් දුන් මහාධිකරණ විනිසුරුවරයා අභියාචනය විභාග කරන තුරු සල්මන් ඛාන්ට එරෙහි සිරදඬුවම අත්හිටුවමින් ඔහුට නව ඇප බැඳුම්කරයක් ද නියම කළා. විනිසුරුවරයා වැඩිදුරටත් සඳහන් කළේ මත්පැන් ශරීරගත වූ පුද්ගලයෙකු සාපරාධී මිනි මැරුමක් සිදුකළ බවට තීන්දු කිරීම නීතියට අනුකූල නොවන බවයි.\nසල්මන් ඛාන් තමාට පැනවුණු නඩු තීන්දුවට එරෙහිව ඉදිරිපත් කළ අභියාචනය මේ වසරේ ජුනි හෝ ජූලි මාසයේදී විභාගයට ගැනෙනු ඇති. ඇප මත මුදා හරිනු ලැබූව ද සල්මන් ඛාන්ගේ විදේශ ගමන් බලපත්‍රය අභිකරණය භාරයට ගැනීමටයි මුම්බායි මහාධිකරණය අද නියම කළේ.",
       "URL": "https://www.hirunews.lk/109070/සල්මන්-ඛාන්ගේ-සිරදඬුවම-අත්හිටුවයි",
       "Category": "International News",
       "Parent URL": "https://www.hirunews.lk/international-news.php?pageID=736"
}