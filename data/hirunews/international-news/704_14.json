{
       "Source": "hirunews",
       "Timestamp": "Tuesday, 15 September 2015 - 13:36",
       "Headline": "උතුරු කොරියාවේ ප්‍රධාන න්‍යෂ්ටික බලාගාරය යළි ක්‍රියාත්මකයි",
       "News Content": "උතුරු කොරියානු න්‍යෂ්ටික අවි වැඩසටහනට ප්ලූටෝනියම් අමුද්‍රව්‍ය සපයන ප්‍රධාන මූලාශ්‍රය වූ යොංබියොන් න්‍යෂ්ටික බලාගාරය දැන් නැවතත් මුළුමනින්ම සක්‍රිය කර ඇති බව එරට රාජ්‍ය මාධ්‍ය සඳහන් කළා. 2007 වසරේදී මෙම න්‍යෂ්ටික බලාගාරය වසා දැමුණේ අවි සීමා සාකච්ඡාවල ප්‍රතිඵලයක් ලෙසින්. එහෙත් උතුරුකොරියාව තුන්වන න්‍යෂ්ටික අත්හදා බැලීම සිදුකිරීමෙන් පසු 2013 වසරේ පැන නැගුණු කලාපීය අර්බුදය හමුවේ එය යළි විවෘත කරන බව ඔවුන් ප්‍රකාශ කළා. කෙසේ නමුත්, යොංබියොන් න්‍යෂ්ටික බලාගාර සංකීර්ණය යළි සක්‍රිය කළ බව උතුරු කොරියාව මෙතෙක් නිළ වශයෙන් ප්‍රකාශ කර තිබුණේ නැහැ. උතුරු කොරියානු න්‍යෂ්ටික වැඩසටහන සම්බන්ධයෙන් පැවැත්වෙන සය පාර්ශවික සාකච්ඡා 2009 වසරේ සිට නතර වී තිබෙනවා.",
       "URL": "https://www.hirunews.lk/116616/උතුරු-කොරියාවේ-ප්‍රධාන-න්‍යෂ්ටික-බලාගාරය-යළි-ක්‍රියාත්මකයි",
       "Category": "International News",
       "Parent URL": "https://www.hirunews.lk/international-news.php?pageID=704"
}