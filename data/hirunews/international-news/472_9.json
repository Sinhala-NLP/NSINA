{
       "Source": "hirunews",
       "Timestamp": "Friday, 09 June 2017 - 17:13",
       "Headline": "බහුතර බලය අහිමි වූ ‘තෙරේසා මේ’ මහරැජිණ හමුවේ",
       "News Content": "බ්‍රිතාන්‍ය මහමැතිවරණයේ ප්‍රතිඵලවලට අනුව අගමැතිනී තෙරේසා මේ, ගේ පාලක කන්සර්වේටිව් පක්ෂයට ආණ්ඩුවක් පිහිටුවීම සඳහා බහුතර බලය අහිමි වුණා.\nබ්‍රිතාන්‍ය ක්‍රමවේදයට අනුව යම් පක්ෂයක් ආණ්ඩුවක් පිහිටුවීමට නම් පහළ මන්ත්‍රී මණ්ඩලයේ ආසන 650න් 326ක බලය තහවුරු කර ගත යුතු නමුත්, කන්සර්වේටිව් පක්ෂයට දිනා ගත හැකි වූයේ ආසන 315ක් පමණයි.\nකම්කරු පක්ෂය ආසන 261ක බලය තහවුරු කර ගත්තා.\nඒ අනුව නව ආණ්ඩුවක් පිහිටුවීමට නම් ප්‍රධාන දේශපාලන පක්ෂ දෙකට සුළුතර පක්ෂවල සහය ලබාගැනීමට සිදුවනවා.\nඅගමැතිනී තෙරේසා මේ, නියමිත කාලයට වසර 3කට පෙර මහමැතිවරණය කැදවනු ලැබුවේ බ්‍රිතාන්‍ය යුරෝපා සංගමයෙන් ඉවත්වීමේ ක්‍රමවේදය අවශ්‍ය බව පවසමින්.\nකෙසේ වෙතත්, මැතිවරණ ප්‍රතිඵල ප්‍රකාශයට පත්වීමෙන් පසු කම්කරු පක්ෂයේ නායක ජෙරමි කෝබින්, තෙරේසා මේ, ධුරයෙන් ඉවත් විය යුතු බව ප්‍රකාශ කළා.\nඑහෙත් අගමැතිනී තෙරේසා මේ, ප්‍රකාශ කළේ බහුතර බලයක් ලබා ගැනීමට නොහැකි වුවත් කන්සර්වේටිව් පක්ෂයට වැඩි ආසන සංඛ්‍යාවක්  ලබා ගැනීමට හැකි වූ බවයි.\nකෙසේ වෙතත්, අගමැතිනී තෙරේසා මේ, අද බ්‍රිතාන්‍ය මහරැජිණ මුණ ගැසීමෙන් පසු සුළු පක්ෂවල සහය ඇතිව තමන් නව ආණ්ඩුවක් පිහිටුවන බව ප්‍රකාශ කළා.\nඑමගින් ස්ථාවරත්වයෙන් යුතුව රට ඉදිරියට ගෙන යාමට කටයුතු කරන බවයි ඇය කියා සිටියේ.",
       "URL": "https://www.hirunews.lk/163193/බහුතර-බලය-අහිමි-වූ-තෙරේසා-මේ-මහරැජිණ-හමුවේ",
       "Category": "International News",
       "Parent URL": "https://www.hirunews.lk/international-news.php?pageID=472"
}