{
       "Source": "hirunews",
       "Timestamp": "Tuesday, 30 June 2015 - 9:21",
       "Headline": "Update: වෙනස්වන තත්ත්පරය ප්‍රමිති  දෙපාර්තමේන්තුව පටලවා ගනී",
       "News Content": "පෘථිවි භ්‍රමණය මන්දගාමීවීමට සමගාමීව වේලාව වෙනස් කිරීමට නාසා ආයතනය ගත් තීරණයට අනුව, බ්‍රිතාන්‍යයේ සුප්‍රකට බිග්බෙන් ඔරලෝසුව ද අද (30) එම වෙනස්කම් සිදුකරනවා. පෘථිවි වේලාවට අනුව පරමාණුක ඔරලෝසුවේ වේලාව මෙලෙස වෙනස් කරන්නේ තත්ත්පරයකින්.\nඒ අනුව, අද මධ්‍යම රාත්‍රී 11 යි විනාඩි 59 යි තත්ත්පර 60 ටයි  ජූලි පළවනදා උදාවෙන්නේ.\nමේ අතර, බ්‍රිතාන්‍යයේ ජාතික භෞතික විද්‍යා ආයතනයේ ජ්‍යෙෂ්ඨ පර්යේෂකයෙකු පෙන්වා දෙන්නේ මෙම තත්ත්පරයක වෙනස ඇතැම් පරිගණක පද්ධතිවල ගැටලූ ඇතිකළ හැකි බවයි. මේ නිසා අදාළ පරිගණකවල මෙම වෙනස අතින් සිදුකළ යුතු බවයි එම විද්‍යාඥයා සඳහන් කළේ.\nඑමෙන්ම, නිශ්චිත වේලාව මත සකස් කර ඇති මූල්‍ය පද්ධති සහ සන්නිවේදන ජාලවලට ද අදාළ වෙනස සිදුකළ යුතු වනවා.\nවෙනස්වන තත්ත්පරය ප්‍රමිති  දෙපාර්තමේන්තුව පටලවා ගනී\nපෘථිවියේ භ්‍රමණ වේගය අඩුවීම නිසා සම්මත වේලාවට තත්ත්පරයක් එකතු කිරීම සිදුවන්නේ අද (30)මධ්‍යම රාත්‍රියේද, හෙට අළුයමද යන්න, මිනුම් ඒකක දෙපාර්තමේන්තුව පටලවා ගෙන තිබෙනවා. වේලාව වෙනස් වනවිට එය ශ්‍රී ලංකාව තුළ සකස් කිරීමේ වගකීම දරන රාජ්‍ය ආයතනය වන්නේ මිනුම් ඒකක, ප්‍රමිති හා සේවා දෙපාර්තමේන්තුවයි.\nඅද දහවල් මේ සම්බන්ධයෙන් විමසූ විට අද දිනයේ එවැනි වේලා වෙනස්වීමක් සිදුවන බව එම දෙපාර්තමේන්තුව දැන සිටියේ නැහැ. එහෙත් පසුව එහි අධ්‍යක්ෂ කේ.ප්‍රේමසිරි කුමාරගේ අත්සනින් නිවේදනයක් නිකුත් කරමින් අද මධ්‍යම රාත්‍රී  11 යි 59 යි තත්ත්පර 59 ට තත්ත්පරයක් එකතු කර ගන්නා ලෙස ඔවුන් දැනුම් දුන්නා.\nකෙසේ වෙතත්, තාරකා විද්‍යාඥ, ආචාර්ය කාවන් රත්නතුංග හිරු ප්‍රවෘත්ති අංශයට කියා සිටියේ ශ්‍රී  ලංකාව වේලාව වෙනස් කරගත යුත්තේ හෙට අලූයම 5 යි 30 ට බවයි. ඒ, ග්‍රීනිච් වේලාවට වඩා ශ්‍රී  ලංකා වේලාව පැය පහමාරක් ඉදිරියෙන් පැවතීම හේතුවෙන්.\nඅද මධ්‍යම රාත්‍රියේ වේලාව වෙනස් කර ගන්නා ලෙස මිනුම් ඒකක, ප්‍රමිති හා සේවා දෙපාර්තමේන්තුව නිවේදනය කර තිබීම පිළිබඳව දැනුවත් වූ ආචාර්ය කාවන් රත්නතුංග එහි ඇති වරද, එම දෙපාර්තමේන්තුවට දැනුම් දී තිබෙනවා. ඉන් අනතුරුව අප ඇමතූ එම දෙපාර්තමේන්තුවේ අධ්‍යක්ෂ කේ.ප්‍රේමසිරි කුමාර කියා සිටියේ වේලාව වෙනස් කරගත යුත්තේ අද මධ්‍යම රාත්‍රියේ නොව හෙට අළුයම බවයි.\nවේලාව සම්බන්ධයෙන් වගකිව යුතු රාජ්‍ය ආයතනය වන මිනුම් ඒකක, ප්‍රමිති හා සේවා දෙපාර්තමේන්තුව එසේ පටලවා ගනිද්දී මෙලෙස වේලාව වෙනස් කිරීමට සිදුවන විද්‍යාත්මක හේතුව අප සොයා බැලූවා.\nපෘථිවි භ‍්‍රමණයේ වේගය අඩුවීමත් සමඟ සෑම දිනකම මිලි තත්පර 1.4 ක ප්‍රමාණයක කාලය අඩුවීමක් සිදුවන බව තාරකා විද්‍යාඥ කාවන් රත්නතුංග පෙන්වා දුන්නා. ඒ අනුව වසරකට තත්පර භාගයකට පමණ ආසන්න කාලයකින් වේලාව අඩුවන බවයි ඔහු ප්‍රකාශ කළේ. මේ අනුව වසර 1972 න් පසු මේ දක්වා වසර 43 ක කාලය තුළ තත්පර 25 කින් කාලය අඩු වී ඇති බවද ඔහු පෙන්වා දුන්නා.",
       "URL": "https://www.hirunews.lk/112356/update-අද-ලෝකෙම-තත්ත්පරයකින්-වැඩිවෙන්නේ-මෙහෙමයි",
       "Category": "International News",
       "Parent URL": "https://www.hirunews.lk/international-news.php?pageID=722"
}