{
       "Source": "hirunews",
       "Timestamp": "Sunday, 24 December 2017 - 8:30",
       "Headline": "ගින්නක් නිසා ලන්ඩන් සත්වෝද්‍යානය වසා දැමේ",
       "News Content": "හදිසියේ ඇතිවූ ගින්නක් හේතුවෙන් ලන්ඩන් සත්වෝද්‍යානය ඊයේ සිට තාවකාලිකව වසා දමා තිබෙනවා.\nගින්න හේතුවෙන් අප්‍රිකානු සහරා කාන්තාරයේ බිම් ඌරෙකු ජීවිතක්ෂයට පත්වූ අතර, අප්‍රිකානු මුගටින් 4 දෙනෙකු අතුරුදන්ව ඇති බවයි ලන්ඩන් වාර්තා සඳහන් කළේ.\nගින්න නිසා ඇතිවූ දුමාරය හේතුවෙන් සත්වෝද්‍යානයේ කාර්ය මණ්ඩලයටද වෛද්‍ය ප්‍රතිකාර ගැනීමට සිදුවූ බව සඳහන්.\nගින්න මැඩපැවැත්වීම සඳහා ගිනි නිවන භටයන් 70 කට අධික පිරිසක් දැඩි පරිශ්‍රමයක නිරතවුණා.\nමේ අතර පලස්තීන ගාසා තීරයේ පෞද්ගලික සත්වෝද්‍යානයක් පවත්වාගෙන ගිය පුද්ගලයෙකු ඒ සඳහා ප්‍රමාණවත් මුදල් නොමැතිවීම හේතුවෙන් සිංහ පැටවුන් තුන්දෙනෙකු අන්තර්ජාලය ඔස්සේ අලෙවි කිරීමට සැරසෙනවා.\nසත්වයන්ට ආහාර ලබාදීමට හැකියාවක් නොමැති බැවින් මෙලෙස ඔහු එක් සිංහ පැටවෙකු අලෙවි කිරීමට සූදානම් වන්නේ ඇමරිකානු ඩොලර් 5000 ක මුදලකටයි.",
       "URL": "https://www.hirunews.lk/179165/ගින්නක්-නිසා-ලන්ඩන්-සත්වෝද්‍යානය-වසා-දැමේ",
       "Category": "International News",
       "Parent URL": "https://www.hirunews.lk/international-news.php?pageID=411"
}