{
       "Source": "hirunews",
       "Timestamp": "Saturday, 07 December 2013 - 7:59",
       "Headline": "නෙල්සන් මැන්ඩෙලාගේ අවසන් කටයුතු 15 වන දා.",
       "News Content": "වයස අවුරුදු 95ක්ව සිටියදී ඊයේ මිය ගිය සිය අසහාය නායකයාට බුහුමන් දැක්වීම සඳහා දස දහස් සංඛ්‍යාත දකුණු අප්‍රිකානුවන් ජොහැනස්බර්ග් සහ ප්‍රිටෝරියා නගරවලට තවදුරටත් රොක් වෙමින් සිටිනවා. සොවේටෝ හි මැන්ඩෙලාගේ පැරණි නිවහන ඉදිරිපිට ද රැස්වූ පිරිස් නටමින්, ගී ගයමින් මැන්ඩෙලාගේ ජීවිතය සැමරීමට එක්වුණා. දකුණු අප්‍රිකාවේ ප්‍රථම කළු ජාතික ජනාධිපතිවරයා මෙන්ම වර්ණභේද විරෝධී සටනේ නියමුවා වූ නෙල්සන් මැන්ඩෙලාගේ අවසන් කටයුතු දෙසැම්බර් 15 වන ඉරිදා පැවැත්වෙන බව ජනාධිපති ජේකොබ් සූමා ඊයේ (06) ප්‍රකාශයට පත් කළා. දකුණු අප්‍රිකාව පුරා ජනතාව යාඥා මෙහෙයන් හි නිරත වෙමින්, වර්ණභේද විරෝධී ගී ගයමින්, ඉටි පහන් දල්වමින් නෙල්සන් මැන්ඩෙලාට උපහාර දක්වනවා. හෙට සහ ලබන අඟහරුවාදා මැන්ඩෙලා වෙනුවෙන් විශේෂ ආගමික මෙහෙයන් සංවිධාන කර ඇති අතර, රාජ්‍ය ගෞරවය සඳහා දේහය ප්‍රිටෝරියා අගනුවරට රැගෙන එන්නේ ලබන බදාදායි. ලබන ඉරිදා මැන්ඩෙලාගේ අවසන් කටයුතු සිදුකෙරෙන්නේ ඔහු උපන්, හැදුණු, වැඩුණු නැගෙනහිර කේප් ප්‍රදේශයේ කූනු ගම්මානයේදියි.",
       "URL": "https://www.hirunews.lk/72909/නෙල්සන්-මැන්ඩෙලාගේ-අවසන්-කටයුතු-15-වන-දා",
       "Category": "International News",
       "Parent URL": "https://www.hirunews.lk/international-news.php?pageID=780"
}