{
       "Source": "hirunews",
       "Timestamp": "Thursday, 06 July 2017 - 18:10",
       "Headline": "අමරිකා ජනපතිගෙන් උතුරු කොරියාවට බරපතල අනතුරු ඇගවීමක්",
       "News Content": "උතුරු කොරියාවේ අඛණ්ඩව සිදුවන මිසයිල අත්හදා බැලීම්වලට දැඩි ප්‍රතිචාර දැක්වීමට තමාගේ අවධානය යොමුව ඇතැයි අමරිකා ජනපති ඩොනල්ඩ් ට්‍රම්ප් අවධාරණය කරනවා.\nඋතුරු කොරියාව මේවන විට විට ඉතා භයානක ආකාරයෙන් හැසිරෙමින් පවතින බවයි අමරිකා ජනාධිපතිවරයා පෙන්වා දෙන්නේ.\nඑබැවින් ඊට කිසියම් පියවරක් ගත යුතුව ඇතැයි ට්‍රම්ප් ප්‍රකාශකර තිබෙනවා.\nඑබැවින් ඉදිරි මාස කිහිපය තුල උතුරු කොරියාවේ ක්‍රියාකාරකම් සමීපව නිරීක්ෂණය කරන බවයි අමරිකා ජනාධිපතිවරයා සඳහන් කළේ.\nඅමරිකාවේ ඇලස්කා ප්‍රාන්තයට ළඟාවිය හැකි ආකාරයේ බැලස්ටික් මිසයිලයක් උතුරු කොරියාව පසුගිය අගහරුවාදා අත්හදා බලනු ලැබුවා.\nඒ සම්බන්ධයෙන් අමරිකාවේ දැඩි අවධානයක් යොමුව ඇතැයි විදෙස් පුවත් සේවා පෙන්වා දෙනවා.\nමේ අතර උතුරු කොරියාව සිදුකළ මිසයිල අත්හදාබැලීමට ප්‍රතිචාර දක්වමින් ඇමරිකාව සහ දකුණු කොරියාව මිසයිල අභ්‍යාසයක නිරතවූ බව විදෙස් වාර්තා ප්‍රකාශ කළා.\nඋතුරු කොරියාවේ නවතම මිසයිල අත්හදාබැලීම සම්බන්ධයෙන් සාකච්ඡා කිරීමට ජගත් ආරක්ෂක මණ්ඩලයේ හදිසි රැස්වීමක්ද කැඳවා තිබු බවයි වාර්තාවූනේ.\nමේ අතර රුසියාව සහ චීනය ද ඒකාබද්ධ මාධ්‍ය නිවේදනයක් නිකුත් කරමින් අවධාරණය කලේ උතුරු කොරියාවේ මිසයිල අත්හදා බැලීම් නතර කරන ලෙසට අවධාරණය කරන බවයි.",
       "URL": "https://www.hirunews.lk/165249/අමරිකා-ජනපතිගෙන්-උතුරු-කොරියාවට-බරපතල-අනතුරු-ඇගවීමක්",
       "Category": "International News",
       "Parent URL": "https://www.hirunews.lk/international-news.php?pageID=463"
}