{
       "Source": "hirunews",
       "Timestamp": "Tuesday, 19 January 2021 - 9:44",
       "Headline": "ඇමරිකානු නව ජනපති දිවුරුම්දීමට හෝරා කිහිපයයි - ට්‍රම්ප් ෆ්ලොරීඩාවට පියාසර කිරීමට සූදානම් වෙයි",
       "News Content": "ඇමරිකානු ජනාධිපති ධුරය, එහෙම නැත්තම් ලෝකයේ බලවත්ම පුටුවේ මීළඟට වාඩිවෙන්න සුදානමින් ඉන්නේ ජෝ බයිඩ්න්.\nතව හෝරා කිහිපයකින් ඔහු ඇමරිකාවේ නව ජනපති විදිහට දිවුරුම් දීමට නියමිතයි.\nපසුගිය දිනවල හිතුවක්කාර විදිහට හැසිරුණු ට්‍රම්ප්, මැතිවරණය නීති විරෝධි යැයි කියමින්, තමන්ගේ තත්ත්වය රැක ගන්න ලොකු සටනක් දුන්නා.\nඒ සටනේදී ජීවිත හානි ද සිදු වූ බව ඔබ දැනටමත් දන්නවා.\nකෙසේ වෙතත් අවසානයේ මුළු ඇමරිකාවේ මෙන්ම ලෝකයේ බොහෝ බලවතුන්ගේ අප්‍රසාදයට ලක් වෙන්න ට්‍රම්ප්ට සිදු වෙනවා.\nඔහුගේ දියණිය පවා ඔහුට විරුද්ධව යමින් සිටින පුවතක් ඩේලිමේල් පසුගිය සතියේ වාර්තා කර තිබුණා.\nමේ අතර, ප්‍රචණ්ඩත්වය කිසි විටෙකත් පිළිතුරක් නොවන බව සඳහන් කරමින්, ජනපති ආර්යා මෙලනියා ට්‍රම්ප් විසින් මිනිත්තු හයක වීඩියෝවක් අන්තර්ජාලයට මුදා හැර තිබෙනවා.\nඒ ඔවුන් ධවල මන්දිරයෙන් ඉවත්ව යාමට දින දෙකකට පෙරදියි.\nමේ අතර ට්‍රම්ප් ෆ්ලොරීඩාවට පියාසර කිරීමට සැලසුම් කරමින් සිටින බවට ද විදෙස් මාධ්‍ය පුවතක් වාර්තා කරනවා.\nධවල මන්දිරයේ කාර්ය මණ්ඩලය පෙට්ටි ඇසුරුම් කරමින් ඒ සඳහා සුදානම් වන ඡායාරූප පෙළක් ද ඩේලිමේල් එක් කර තිබුණා.\nඊයේ උදෑසන දැවැන්ත ට්‍රක් රථ දෙකක් ඒ සඳහා ධවල මන්දිරයට පැමිණ ඇති බව සඳහන්.\nට්‍රම්ප් සමාරම්භක දිනයේ උදෑසනම පිටත්ව යාමට සැලසුම් කර ඇති අතර බයිඩ්න්ගේ උත්සවයට සහභාගී නොවන බවට ඔහු මින් පෙරද ප්‍රකාශ කර තිබුණා.\nකෙසේ වෙතත්, ධුරයෙන් නික්ම යාමට පෙර ඔහු කුමකින් කුමක් කරාවිද යන්න ගැන, ලෝකයම අවධායෙන් පසු වනවා.",
       "URL": "https://www.hirunews.lk/260093/ඇමරිකානු-නව-ජනපති-දිවුරුම්දීමට-හෝරා-කිහිපයයි-ට්‍රම්ප්-ෆ්ලොරීඩාවට-පියාසර-කිරීමට-සූදානම්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=141"
}