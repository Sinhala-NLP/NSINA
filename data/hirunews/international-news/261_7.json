{
       "Source": "hirunews",
       "Timestamp": "Saturday, 01 June 2019 - 12:44",
       "Headline": "මැතිවරණ පරාජයෙන් පසු, කොංග්‍රස් නායකත්වය රාහුල්ගෙන් සෝනියාට",
       "News Content": "පසුගිය මහ මැතිවරණයේදී නරේන්ද්‍ර මෝදිගේ භාරතීය ජනතා පක්ෂයට අභියෝගයක් එල්ල කිරීමට අපොහොසත් වූ රාහුල් ගාන්ධි වෙනුවට කොංග්‍රස් පක්ෂ පාර්ලිමේන්තු කණ්ඩායමේ නායකත්වය සඳහා සෝනියා ගාන්ධි අද තෝරා පත් කර ගැනුණා.\nඒ, නවදිල්ලියේ පැවති කොංග්‍රස් පක්ෂ පාර්ලිමේන්තු කණ්ඩායමේ රැස්වීමකදියි.\nහිටපු අගමැති ආචාර්ය මන්මෝහන් සිං එහිදී පාර්ලිමේන්තු කණ්ඩායම් නායකත්වය සඳහා සෝනියා ගාන්ධිගේ නම යෝජනා කළා.\nපසුගිය මැතිවරණ ව්‍යාපාරය මෙහෙය වූ රාහුල් ගාන්ධිට කොංග්‍රස් පක්ෂය සඳහා විපක්ෂ නායක ධුරය හෝ ලබා ගැනීමට සමත් වූයේ නැහැ. මේ නිසා පක්ෂ සභාපති ධුරයෙන් ඉල්ලා අස්වීමට ද ඔහු යෝජනා කර තිබූ අතර එම ඉල්ලීම පක්ෂ කෘත්‍යාධිකාරී මණ්ඩලය මගින් ප්‍රතික්ෂේප කරනු ලැබුවා.\nමේ අතර, ලබන 5 වන දා සිට ඉන්දියාව වෙත ලබාදී තිබූ ප්‍රමුඛතා තීරු බදු සහනය අවසන් කිරීමට ට්‍රම්ප් පරිපාලනය තීරණය කර තිබෙනවා.\nඇමරිකානු ජී.එස්.පී. බදු සහනය හඳුන්වා දෙනු ලැබුයේ සංවර්ධනය වෙමින් පවතින රටවල ආර්ථික ප්‍රගමනය අරමුණු කර ගනිමින්.\nඒ සඳහා ඇමරිකානු වෙළඳපොළට තීරු බදු රහිතව පිවිසීමේ අවකාශය හිමි වනවා.\nකෙසේ නමුත්, ජනපති ට්‍රම්ප් ප්‍රකාශ කර ඇත්තේ ඉන්දියාවට තවදුරටත් සංවර්ධන වෙමින් පවතින රටවලට ලබාදෙන එම සහනය සහතික කළ නොහැකි බවයි.\nඒ අනුව ලබන 5 වන දා සිට ඇමරිකාව වෙත අපනයනය කෙරෙන ඩොලර් බිලියන 5.7ක් පමණ වන ඉන්දීය ආනයන සඳහා තීරු බදු ක්‍රියාත්මක වනු ඇති.",
       "URL": "https://www.hirunews.lk/217512/මැතිවරණ-පරාජයෙන්-පසු-කොංග්‍රස්-නායකත්වය-රාහුල්ගෙන්-සෝනියාට",
       "Category": "International News",
       "Parent URL": "https://www.hirunews.lk/international-news.php?pageID=261"
}