{
       "Source": "hirunews",
       "Timestamp": "Monday, 08 July 2013 - 13:54",
       "Headline": "සැන්ෆ්‍රැන්සිස්කෝ ගුවන් අනතුරට හේතුව හෙළිවෙයි.",
       "News Content": "දකුණු කොරියාවේ සිට ඇමරිකාවේ සැන් ෆ්‍රැන්සිස්කෝ ගුවන්තොටුපල වෙත පැමිණි බෝයිං 777 වර්ගයේ ගුවන් යානයක් අනතුරට පත්වීමට හේතුව මේ වනවිට අනාවරණය වී තිබෙනවා. විදෙස් වාර්තා සඳහන් කළේ මෙම ගුවන් යානය සැන් ෆ්‍රැන්සිස්කෝ ගුවන් තොටුපලට ගොඩබැස්සවීමට යාමේදී එහි වේගය නිවැරදි ලෙස පවත්වා නොගැනීම මෙම අනතුරට හේතුවී ඇති බවයි. ගුවන් නියමුවා විසින් නියමිත වේගයට වඩා අඩු වේගයකින්  යානය ගොඩබැස්සවීමට උත්සාහ කර තිබෙනවා. පසුව ඔහු විසින් යළිත් වරක් ගුවන් යානය ගුවන් ගත කිරීමට උත්සාහයක් ගත් අවස්ථාවේදි මෙම අනතුර සිදුව ඇති බවයි විදෙස් මාධ්‍ය අද වාර්තා කර තිබුණේ. ගුවන් යානය පැදවු නියමුවාගේ පළමු සැන් ෆ්‍රැන්සිස්කෝ ගුවන් ගමන මෙය ලෙස සැළකෙනවා. ඊයේ සිදුවූ මෙම ගුවන් අනතුරෙන් පුද්ගලයින් දෙදෙනෙකු මියගොස් 182 ක් තුවාල ලැබුවා. අනතුර සිදුවන අවස්ථාවේ පුද්ගලයන් 307 දෙනෙකු එහි ගමන් කරමින් සිටියා.",
       "URL": "https://www.hirunews.lk/62595/සැන්ෆ්‍රැන්සිස්කෝ-ගුවන්-අනතුරට-හේතුව-හෙළිවෙයි",
       "Category": "International News",
       "Parent URL": "https://www.hirunews.lk/international-news.php?pageID=824"
}