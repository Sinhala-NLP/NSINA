{
       "Source": "hirunews",
       "Timestamp": "Thursday, 20 August 2020 - 12:43",
       "Headline": "ඔබාමාගෙන් ට්‍රම්ප්ට වාග් ප්‍රහාරයක්",
       "News Content": "ඇමරිකානු ජනාධිපති ඩොනල්ඞ් ට්‍රම්ප් සිය ජනාධිපති ධුරය තවත් එක් රියලිටි ප්‍රසංගයක් ලෙස සලකා කටයුතු කරන බවට හිටපු ජනාධිපති බැරැක් ඔබාමා චෝදනා කරනවා.\nඔහු මේ බව කියා සිටියේ ඩිමොක්‍රටික් පක්ෂ සමුළුවට එක්වෙමින්.\nඩොනල්ඞ් ට්‍රම්ප්ට ජනාධිපති ධූරයේ කටයුතු නිසි පරිදි සිදුකළ නොහැකි වූයේ ඔහු ඒ සඳහා නිසි පරිදි පරිණත වී නොසිටීම හේතුවෙන් බව ඔබාමා ප්‍රකාශ කළා.\nට්‍රම්ප් කිසිවිටෙකත් ජනාධිපති ධූරයේ බලය තමන්ගේ සහ සිය හිත මිතුරන්ගේ යහපත උදෙසා මිස රටේ යහපත උදෙසා භාවිතා නොකළ බවයි ඔබාමා චෝදනා කළේ.\nකෙසේ වෙතත්, රිපබ්ලිකන් පක්ෂ සමුළුවේදී ජනාධිපති ට්‍රම්ප් ප්‍රකාශ කර තිබුණේ තමාව ජනාධිපතිවරයා බවට පත් කිරීමට ජනතාව ජන්දය භාවිතා කළේ බැරැක් ඔබාමා සිය රාජකාරි නිසි පරිදි ඉටු නොකිරීම හේතුවෙන් බවයි.\nඑළඹෙන ඇමරිකානු ජනාධිපතිවරණයේ ඩිමොක්‍රටික් පක්ෂයේ ජනාධිපති අපේක්ෂයා ලෙස ජෝ බයිඞ්න් ඊයේ නිල වශයෙන් නම් කෙරුණු අතර ඔහුට සහය දෙන බවට හිටපු ඇමරිකානු ජනාධිපතිවරුන් වන ජීමි කාටර් සහ බිල් ක්ලින්ටන් දැනටමත් ප්‍රකාශ කර අවසන්.\nඇමරිකානු ජනාධිපතිවරණය නොවැම්බර් මස 03 වනදා පැවැත්වීමට නියමිතයි.",
       "URL": "https://www.hirunews.lk/248237/ඔබාමාගෙන්-ට්‍රම්ප්ට-වාග්-ප්‍රහාරයක්",
       "Category": "International News",
       "Parent URL": "https://www.hirunews.lk/international-news.php?pageID=168"
}