{
       "Source": "hirunews",
       "Timestamp": "Saturday, 26 August 2017 - 14:18",
       "Headline": "ඇමරිකානු බ්ලැක් - හෝක් හෙලිකොප්ටර් යානයක් යේමනයේදී කඩා වැටේ",
       "News Content": "ඇමරිකානු හමුදාවට අයත් බ්ලැක් - හෝක් වර්ගයේ හෙලිකොප්ටර් යානයක් මැදපෙරදිග යේමනයේ වෙරළාසන්න ප්‍රදේශයේදී කඩා වැටී තිබෙනවා.\nපුහුණු සැසියක් අතරතුර ඊයේ රාත්‍රියේ කඩා වැටුණු යානයේ සිටි නියමුවෙකු අතුරුදන් වී ඇති බවයි වාර්තා වන්නේ.\nඇමරිකානු හමුදාවල විශේෂ මෙහෙයුම් ඒකකය යේමනයේ අල්ඛයිඩා ඉලක්ක වෙත ගුවන් ප්‍රහාර එල්ල කරන අතර, ඊට එක්වන යානයක් මෙලෙස කඩා වැටී ඇති බව සඳහන්.\nඇමරිකානු බ්ලැක් - හෝක් හෙලිකොප්ටර් යානයක් මේ මස මුලදී හවායි දිවයිනේදී අනතුරට ලක්වූයේ එහි ගමන් ගත් හමුදා සාමාජිකයින් 5 දෙනෙකු ජීවිතක්ෂයට පත් කරමින්.\n1993 වසරේ සැප්තැම්බර් 25 වන දා සෝමාලියාවේ මොගඩිෂු අගනුවර දී නියමුවන් 3 දෙනෙකු මරුමුවට පත් කරමින් ඇමරිකානු බ්ලැක් - හෝක් යානයක් වෙඩි තබා බිම හෙලනු ලැබූ අතර, සෝමාලියාවේ ඇමරිකානු හමුදා මෙහෙයුම් නතර කිරීමට මුල් වූයේ එම සිද්ධියයි.",
       "URL": "https://www.hirunews.lk/169433/ඇමරිකානු-බ්ලැක්-හෝක්-හෙලිකොප්ටර්-යානයක්-යේමනයේදී-කඩා-වැටේ",
       "Category": "International News",
       "Parent URL": "https://www.hirunews.lk/international-news.php?pageID=445"
}