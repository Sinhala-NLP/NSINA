{
       "Source": "hirunews",
       "Timestamp": "Sunday, 17 September 2017 - 8:08",
       "Headline": "බංග්ලාදේශය, රොහින්ග්‍යා සරණාගතයන්ට සීමා පැනවීමට සැරසේ",
       "News Content": "මියන්මාර - රඛීනේ ප්‍රාන්තයේ සිට දේශසීමාව හරහා තම රටට පලා ආ හාර ලක්ෂයක් පමණ වූ රොහින්ග්‍යා මුස්ලිම්වරුන්ට සීමාවන් පැනවීමට බංග්ලාදේශ රජය සැරසෙනවා.\nමියන්මාර දේශසීමාව ආසන්නයේ පිහිටි කොක්ස් බසාර් නගරයේ රොහින්ග්‍යාවරුන් සඳහා තාවකාලික කඳවුරු ඉදිකිරීමටද ඔවුන් පියවර ගනිමින් සිටින බව සඳහන්.\nකෙසේ නමුත් මියන්මාරයේ සිට පැමිණෙන සරණාගත ප්‍රවාහය උත්සන්න වීමත් සමග ඔවුන්ගේ සංසරණය සීමා කිරීමට බංග්ලාදේශ රජය සූදානම්.\nඒ අනුව රොහින්ග්‍යා මුස්ලිම්වරුන් ඔවුන් සඳහා ඉදි කෙරෙන තාවකාලික කඳවුරුවල රැඳී සිටිය යුතු අතර, බංග්ලාදේශයේ වෙනත් ප්‍රදේශ වෙත යාමට අවසර ලැබෙන්නේ නැහැ.\nබෙදුම්වාදී රොහින්ග්‍යා සන්නද්ධ කණ්ඩායමක් පසුගිය මාසයේ එල්ල කළ ප්‍රහාරයකින් අනතුරුව මියන්මාර හමුදා ඔවුන්ට එරෙහිව දැවැන්ත මෙහෙයුමක් ආරම්භ කළා.\nඉන් අනතුරුවයි ලක්ෂ සංඛ්‍යාත රොහින්ග්‍යාවරුන් මියන්මාරය හැර බංග්ලාදේශයට පලා එන්නේ.\nඑහිදී මියන්මාර හමුදා ජන සංහාරයක නිරතවන බවට ජගත් සංවිධානය චෝදනා කළා.",
       "URL": "https://www.hirunews.lk/171102/බංග්ලාදේශය-රොහින්ග්‍යා-සරණාගතයන්ට-සීමා-පැනවීමට-සැරසේ",
       "Category": "International News",
       "Parent URL": "https://www.hirunews.lk/international-news.php?pageID=438"
}