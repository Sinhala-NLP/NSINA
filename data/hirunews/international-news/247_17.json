{
       "Source": "hirunews",
       "Timestamp": "Sunday, 04 August 2019 - 6:40",
       "Headline": "ටෙක්සාස් ප්‍රාන්තයේ වෙඩි තැබීමකින් 20ක් මරුට",
       "News Content": "ඇමරිකාවේ සාප්පු සංකීර්ණයක වෙඩි තැබීමකින් විසි දෙනෙකු මරුට\nඇමරිකාවේ ටෙක්සාස් ප්‍රාන්තයේ එල්-පාසෝ නගරයේ සුපිරි වෙළඳ සංකීර්ණයක් තුළදී සිදුකළ වෙඩි තැබීමකින් පුද්ගලයන් විසිදෙනෙකු ජීවිතක්ෂයට පත්වී තිබෙනවා.\n21 හැවිරිදි සුදු ජාතික තරුණයෙකු සිදුකළ මෙම වෙඩි තැබීමෙන් තවත් 26 දෙනෙකු තුවාල ලබා ඇති බවයි ටෙක්සාස් ආණ්ඩුකාර ග්‍රෙග් ඇබට් තහවුරු කළේ.\nඔහු කියා සිටියේ මෙය ප්‍රාන්ත ඉතිහාසයේ දරුණුතම සිද්ධියක් බවයි.\nඇමරිකාව සහ මෙක්සිකෝව අතර දේශසීමාවට ආසන්නයෙන් පිහිටි නගරයකයි මෙම වෙඩි තැබීම සිදුවූයේ.\nඅඳුරුපැහැ ටී ෂර්ටයක් හැඳ ප්‍රහාරක රයිෆලයක් රැගෙන කන්වලට ශ්‍රවණ ආරක්ෂණ උපකරණ පැළඳ, ප්‍රහාරකයා පැමිණි අයුරු සී සී ටී වී කැමරාවලද සටහන් වී තිබූ බව සඳහන්.\nවෙඩි තැබීමට සම්බන්ධ 21 හැවිරිදි සැකකරු පොලිස් අත්අඩංගුවට ගෙන තිබෙනවා.\nඔහු මෙම වෙඩි තැබීම සිදුකිරීමට හේතුව මෙතෙක් අනාවරණ වී නැහැ.",
       "URL": "https://www.hirunews.lk/221496/ටෙක්සාස්-ප්‍රාන්තයේ-වෙඩි-තැබීමකින්-20ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=247"
}