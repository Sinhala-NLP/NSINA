{
       "Source": "hirunews",
       "Timestamp": "Saturday, 05 June 2021 - 19:10",
       "Headline": "බර්කිනා ෆාසෝ රාජ්‍යයේ සන්නද්ධ ප්‍රහාරයකින් 100කට වැඩි පිරිසක් මරුට",
       "News Content": "බර්කිනා ෆාසෝ රාජ්‍යයේ උතුරුදිග ප්‍රදේශයේදී සන්නද්ධ පුද්ගලයෙකු සිදුකළ ප්‍රහාරයකින් පුද්ගලයන් 100කට වැඩි පිරිසක් මියගොස් තිබෙනවා.\nවිදෙස් මාධ්‍ය වාර්තා පෙන්වා දෙන්නේ මේ දිනවල එම ප්‍රදේශය ජිහාඩ් කැරළිකරුවන්ගේ බලපෑම්වලට යටත්ව පවතින බවයි.\nමෙම ප්‍රහාරය මෑතකාලීනව බර්කිනා ෆාසෝ රාජ්‍යයේ සිදුවූ දරුණුතම ප්‍රහාරයක් ලෙසටයි සැලකෙන්නේ.\nඑමෙන්ම මෑත කාලීනව මෙතරම් පිරිසක් මියගිය ප්‍රහාරය ද මෙය බව සඳහන්.\nනයිජර් රාජ්‍ය දේශසීමාවේ පිහිටි ගම්මානයකට සන්නද්ධ පුද්ගලයා මෙම ප්‍රහාරය එල්ලකර ඇති අතර නිවාස මෙන්ම වෙළඳසැල්වලට ද ගිනි තබා තිබෙනවා.\nමෙම ප්‍රහාරයත් සමග දින 3ක ශෝක කාලයක් ප්‍රකාශයට පත් කිරීමටයි බර්කිනා ෆාසෝ රාජ්‍ය බලධාරීන් පියවර ගෙන ඇත්තේ.\nමෙය ත්‍රස්ත ප්‍රහායරක් ලෙසට ඔවුන් හඳුන්වා ඇතත් මෙතෙක් කිසිවෙකුත් ප්‍රහාරයේ වගකීම භාරගෙන නැහැ.\nවිදෙස් මාධ්‍ය වාර්තාවල දැක්වෙන්නේ මෑතකාලීනව බටහිර අප්‍රිකානු කලාපීය රටවල ජිහාඩ් සංවිධානයට සම්බන්ධ අල්කයිඩා ඇතුලු සංවිධානවලින් මාලි නයිජර් ඇතුලු රටවල් රැසකට බලපෑම් මතුව ඇති බවයි.\nමෙම ත්‍රස්ත ක්‍රියාකාරකම් හේතුවෙන් පසුගිය වසර දෙකක පමණ කාලය තුල බර්කිනා ෆාසෝ රාජ්‍යයේ අවතැන්ව ඇති පුද්ගලයන් සංඛ්‍යාව මිලියන 1.14කට අධිකයි.\nඑමෙන්ම බර්කිනා ෆාසෝ රාජ්‍යය සරණාගත ගැටලුවෙන් ද පීඩාවට පත්ව සිටින අතර අසල්වැසි මාලි රාජ්‍ය ඇතුලු රටවලින් පැමිණ සිටින සරණාගතයන් සංඛ්‍යාව විසිදහසකට අධිකයි.",
       "URL": "https://www.hirunews.lk/273477/බර්කිනා-ෆාසෝ-රාජ්‍යයේ-සන්නද්ධ-ප්‍රහාරයකින්-100කට-වැඩි-පිරිසක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=112"
}