{
       "Source": "hirunews",
       "Timestamp": "Friday, 27 January 2017 - 12:31",
       "Headline": "ජනපති ට්‍රම්ප් අද බ්‍රිතාන්‍ය අගමැතිනිය හමුවේ",
       "News Content": "ඩොනල්ඩ් ට්‍රම්ප් ඇමරිකානු එක්සත් ජනපදයේ 45 වන ජනාධිපතිවරයා ලෙස දිවුරුම් දීමෙන් පසු අද (27) ප්‍රථම වරට විදේශීය රාජ්‍ය නායිකාවක හමුවනවා.\nඇමරිකාවේ සංචාරයක් ආරම්භ කළ බ්‍රිතාන්‍ය අගමැතිනි තෙරේසා මේ සහ ජනාධිපති ට්‍රම්ප් අතර සාකච්ඡාව අද වොෂින්ටනයේ ධවල මන්දිරයේදී පැවැත්වීමට නියමිතයි.\nජනාධිපති ට්‍රම්ප් මෙන්ම, බ්‍රිතාන්‍ය අගමැතිනි තෙරේසා මේ ද තම රටේ දේශපාලන විප්ලවයක ප්‍රතිඵලයක් ලෙස බලයට  පත් වූ තැනැත්තියක්.\nජනාධිපති ට්‍රම්ප් කියා සිටියේ තමාට වාණිජ ලේකම්වරයෙකු නොමැති බැවින් බ්‍රිතාන්‍ය අගමැතිනිය සමග පවත්වන වෙළද සාකච්ඡා ද තමා විසින්ම මෙහෙයවන බවයි.\nමේ අතර, ජොර්දානයේ අබ්දුල්ලා රජු ද ලබන සදුදා ඇමකානු සංචාරයක් ආරම්භ කරන අතර ඔහු ධවල මන්දිරයේදී ජනාධිපති ට්‍රම්ප් හමුවනු ඇති.\nඅබ්දුල්ලා රජු ඊට පෙර රුසියානු සංචාරයක නිරත වූ අතර, එරට ජනාධිපති ව්ලැදිමීර් පුටින් ද මුණ ගැසුණා.\nසිරියානු සාම ක්‍රියාවලියට සහය දක්වන ජොර්දානය අයි.එස්.සංවිධානයට එරෙහි ඇමරිකානු සටනේ පාර්ශවකරුවෙකු ද වනවා.",
       "URL": "https://www.hirunews.lk/153038/ජනපති-ට්‍රම්ප්-අද-බ්‍රිතාන්‍ය-අගමැතිනිය-හමුවේ",
       "Category": "International News",
       "Parent URL": "https://www.hirunews.lk/international-news.php?pageID=525"
}