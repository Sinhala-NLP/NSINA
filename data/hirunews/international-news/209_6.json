{
       "Source": "hirunews",
       "Timestamp": "Tuesday, 07 January 2020 - 8:14",
       "Headline": "ඕස්ට්‍රේලියාවේ ලැව් ගිනි දකුණු ඇමරිකාවටත් පැතිරෙයි",
       "News Content": "ඕස්ට්‍රේලියාව පුරා පැතිරෙන මහා ලැව් ගිනි වලින් නික්මෙන ඝන දුමාරය දකුණු ඇමරිකාවේ චිලී සහ ආර්ජන්ටිනා රාජ්‍යයන් වෙත ද පැතිර ඇති බව වාර්තා වනවා.\nඑම රටවල් පිහිටා ඇත්තේ  ඕස්ට්‍රේලියාවේ සිට කිලෝමීටර් 12,000ක් පමණ දුරකින්.\nතම වායුගෝලයේ අපද්‍රව්‍ය සහිත ඝන දුමාරයක් ඇති වී තිබෙන බවත්, එය  ඕස්ට්‍රේලියානු ලැව් ගිනි හේතුවෙන් නිර්මාණය වී ඇති බවත් චිලී කාලගුණ විද්‍යා අංශ ප්‍රධානියා සඳහන් කළා.\nකෙසේ නමුත්, මුහුදු මට්ටමෙන් අඩි 6000ක් පමණ ඉහළ අහසේ පවතින මෙම ලැව් ගිනි දුමාරය පොළොවට ආසන්න වීමේ අවදානමක් නොමැති බවයි ඔහු කියා සිටියේ.\nඕස්ට්‍රේලියානු ලැව් ගිනි දුමාරය තම වායුගෝලය ද ආක්‍රමණය කර ඇති බව චන්ද්‍රිකා ඡායාරූපවලින් පැහැදිලි වන්නේ යැයි ආර්ජන්ටිනාව ද ප්‍රකාශ කළා. එය බ්‍රසීලය දක්වා පැතිරිය හැකි බවයි කලාපීය කාලගුණ අංශ සඳහන් කළේ.\nපසුගිය සැප්තැම්බරයේ සිට  ඕස්ට්‍රේලියාවේ පැතිරෙන ලැව් ගිනි හේතුවෙන් ජීවිත හානි 25ක් වාර්තා වන අතර, මිලියන සංඛ්‍යාත වන සතුන් ද මිය ගියා.",
       "URL": "https://www.hirunews.lk/231750/ඕස්ට්‍රේලියාවේ-ලැව්-ගිනි-දකුණු-ඇමරිකාවටත්-පැතිරෙයි",
       "Category": "International News",
       "Parent URL": "https://www.hirunews.lk/international-news.php?pageID=209"
}