{
       "Source": "hirunews",
       "Timestamp": "Friday, 15 October 2021 - 8:29",
       "Headline": "ලෙබනනයේ බීරූට් නුවර දී වෙඩි පහරවලට ලක්ව හයදෙනෙකු මරුට",
       "News Content": "ලෙබනනයේ බීරූට් නුවර ඊයේ පැවති විරෝධතාවකදී වෙඩි පහරට ලක්ව පුද්ගලයන් හයදෙනෙකු ජීවිතක්ෂයට පත්වුණා.\nතවත් 32කු එහිදී තුවාල ලබා ඇති බවයි විදෙස් වාර්තා සඳහන් කළේ.\nවිරෝධතාව පැවැත්වුණේ, පසුගිය වසරේ බීරූට් වරායේ සිදු වූ දැවැන්ත පිපිරීම සම්බන්ධයෙන් විමර්ශනය කරන විනිසුරුට එරෙහිවයි.\nහිස්බුල්ලා සහ අමාල් යන ෂියා මුස්ලිම් කණ්ඩායම් එම විරෝධතාව සංවිධාන කර තිබුණා.\nඔවුන් පවසන්නේ, ලෙබනන බලකායේ ක්‍රිස්තියානි ස්නයිපර් වෙඩික්කරුවන් මෙම විරෝධතාවට වෙඩි තැබූ බවයි.\nකෙසේ නමුත් එම සන්නද්ධ කණ්ඩායම මෙම චෝදනා ප්‍රතික්ෂේප කළා.\nබීරූට් වරායේ පසුගිය වසරේ අගෝස්තු මාසයේ සිදු වූ දැවැන්ත රසායනික බහලුම් පිපිරීමෙන් පුද්ගලයන් 219 දෙනෙකු ජීවිතක්ෂයට පත්වුණා.\nඉන් අනතුරුව ලෙබනනයේ ඇති වූ ආර්ථික අර්බුදයත් සමඟ ජනතාව අතර පැනනැගුණේ, නොසන්සුන්තාවක්.\nඊයේ විරෝධතාව සංවිධාන කළ එක් පාර්ශවයක් වන හිස්බුල්ලා සංවිධානය කියා සිටියේ, පිපිරීම විමර්ශනය කරන විනිසුරුවරයා ඒකපාර්ශිකව කටයුතු කරන බවයි.\nඑහෙත් සිද්ධියෙන් විපතට පත්වූවන් විනිසුරුට සහාය පළ කළා.\nබීරූට් වරායේ පිපිරීම සම්බන්ධයෙන් වගකිවයුතු  කිසිවෙකු මෙතෙක් අත්අඩංගුවට ගෙන නැහැ.\nඊයේ පැවති විරෝධාවයේදී මියගිය පිරිස වෙනුවෙන් ලෙබනන අග්‍රාමාත්‍ය නජීබ් මිකාටේ අද ශෝක දිනයක් ලෙස නම් කර තිබෙනවා.",
       "URL": "https://www.hirunews.lk/285033/ලෙබනනයේ-බීරූට්-නුවර-දී-වෙඩි-පහරවලට-ලක්ව-හයදෙනෙකු-මරුට",
       "Category": "International News",
       "Parent URL": "https://www.hirunews.lk/international-news.php?pageID=88"
}