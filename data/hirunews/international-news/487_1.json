{
       "Source": "hirunews",
       "Timestamp": "Thursday, 27 April 2017 - 15:03",
       "Headline": "බොලිවුඩ් රංගන ශිල්පී විනෝද් ඛන්නා අභාවප්‍රාප්ත වෙයි",
       "News Content": "ප්‍රවීන බොලිවුඩ් රංගන ශිල්පී පාර්ලිමේන්තු මන්ත්‍රී, විනෝද් ඛන්නා අද අභාවප්‍රාප්ත වී තිබෙනවා.\nකලක සිට රෝගාතුරව සිටි ඔහු මියයන විට 70 වන වියේ පසු වූ බවයි ඉන්දීය මාධ්‍ය වාර්තා සදහන් කළේ.\n1968දී රංගන ශිල්පියෙකු ලෙස සිනමා ක්ෂේත්‍රයට පැමිණි විනෝද් ඛන්නා අවසන් වරට සිය රංගන දායකත්වය ලබාදුන්නේ 2015 නිෂ්පාදනය කළ දිල්වාලේ චිත්‍රපටය සදහායි.\nවිනෝද් ඛන්නා වරක් බොලිවුඩයේ වඩාත් කඩවසම් නලුවා ලෙසට ද කථා බහට ලක්වුනා.\nඅද ඔහු මුම්බායි නුවර රෝහලකදී මියගොස් ඇත්තේ දීර්ඝ කලක් පීඩා විඳිමින් සිටි පිළිකාවක් හේතුවෙන් බවයි ඉන්දීය මාධ්‍ය වාර්තා කළේ.\nපසුගිය සතියේ විජලන තත්වයක් හේතුවෙන් මුම්බායි රෝහලකට ඇතුලත් කළ විනෝද් ඛන්නා අද උදෑසන 11.20 ට දිවියෙන් සමුගත් බව රෝහල හෙළිකර තිබෙනවා.\nරෝගීව දුර්වලවී සිටින ප්‍රවීණ නලුවාගේ ඡායාරූපයක් පසුගියදා අන්තර්ජාලයට එක්ව තිබු අතර ඊට ඉන්දීය ජනතාව විශාල පිරිසක් කණගාටුව ද පළකර තිබු බව සඳහන්.\nඔහුගේ සමකාලීනයන් රැසක් ද මෙම මරණය සම්බන්ධයෙන් ශෝකය පළ කර සමාජ මාධ්‍ය වෙබ් අඩවි ඔස්සේ සටහන් තබා තිබෙනවා.",
       "URL": "https://www.hirunews.lk/160104/බොලිවුඩ්-රංගන-ශිල්පී-විනෝද්-ඛන්නා-අභාවප්‍රාප්ත-වෙයි",
       "Category": "International News",
       "Parent URL": "https://www.hirunews.lk/international-news.php?pageID=487"
}