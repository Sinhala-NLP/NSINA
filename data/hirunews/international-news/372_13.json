{
       "Source": "hirunews",
       "Timestamp": "Friday, 27 April 2018 - 17:18",
       "Headline": "පැය 13 ක් තුල අකුණු 36749 ක්",
       "News Content": "පසුගිය අගහරුවාදා පැය 13 ක කාලයක් තුල ඉන්දියාවේ අන්ද‍්‍රා ප්‍රදේශ් ප්‍රාන්තයේ අකුණුසැර 36749 ක් වාර්තාවී තිබෙනවා.\nමෙය ඉතා අසාමාන්‍ය තත්වයක් මෙන්ම ඉතිහාසගත වන සිදුවීමක් බවයි ඉන්දීය ආපදා කළමණාකරණ බලධාරීන් ප්‍රකාශකර ඇත්තේ.\nමෙම අකුණු හේතුවෙන් වයස අවුරුදු 9 ක ගැහැණු ළමයෙක් ද ඇතුලුව 9 දෙනෙකු  මියගොස් තිබෙනවා.\nමෝසම් වර්ෂාවත් සමග ඉන්දියාවේ අකුණු ඇතිවීම ඉතා සුලබ සිදුවීමක්.\nඑහෙත් පැය 13 ක් තුල අකුණු 36749 ක් වාර්තාවීම අසාමාන්‍ය තත්වයක් බවයි එරට කාලගුණ අංශ ද සඳහන් කළේ.\nඉන්දියාවේ මෝසම් වර්ෂා තත්වය ජුනි මාසයේ ආරම්භ වී සැප්තැම්බර් මාසය දක්වා පවතිනවා.\nකෙසේවෙතත් මෙවර එම වැසි තත්වය ආරම්භයට පෙර අකුණු තත්වයේ වැඩිවීමක් දක්නට ලැබෙන බවයි වාර්තා වන්නේ.\nපසුගිය වසරේ මැයි මාසයේදී අන්ද්‍රා ප්‍රදේශ් ප්‍රාන්තයෙන් වාර්තාවී ඇත්තේ අකුණුසැර 30000 ක් පමණයි.\nගෝලීය උෂ්ණත්වය ඉහළ යාම අකුණු වැඩිවීමට හේතුවක් වන්නට ඇතැයි ඇතැම් විද්‍යාඥයන් පෙන්වා දෙනවා.\nමේ අතර 2000 වසරේ සිට 2005 වසර දක්වා සෑම වසරකම ඉන්දියාවේ පුද්ගලයන් 2000 ක් පමණ අකුණුසැර හේතුවෙන් මියගොස් ඇති බවයි විදෙස් මාධ්‍ය වාර්තා පෙන්වා දෙන්නේ.\n2016 ජුනි මාසයේදී පමණක් බිහාර්, අන්ද්‍රා ප්‍රදේශ්, ජහර්කාන්ද්, උත්තර් ප්‍රදේශ් සහ මධ්‍ය ප්‍රදේශ් ප්‍රාන්තවල අකුණු වැදීම් හේතුවෙන් 93 දෙනෙකු මියගිය අතර 20 දෙනෙකු තුවාල ලැබුවා.\nසංවර්ධිත රටවලට සාපේක්ෂව ඉන්දියාවේ අකුණු වැදීම් හේතුවෙන් සිදුවන මරණ වැඩි අගයක් ගන්නවා.\nඅමරිකාව වැනි සංවර්ධිත රටවල අකුණු සැර හේතුවෙන් වාර්ෂිකව සිදුවන්නේ මරණ 27 ක පමණ ප්‍රමාණයක් පමණයි.",
       "URL": "https://www.hirunews.lk/189411/පැය-13-ක්-තුල-අකුණු-36749",
       "Category": "International News",
       "Parent URL": "https://www.hirunews.lk/international-news.php?pageID=372"
}