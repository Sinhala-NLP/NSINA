{
       "Source": "hirunews",
       "Timestamp": "Sunday, 27 December 2015 - 10:33",
       "Headline": "අවුරුදු 8 දරුවා ගංජා වගාකරන රහසිගත කුටියක රඳවලා (ඡායාරූප)",
       "News Content": "වයස අවුරුදු 8 ක කුඩා පිරිමි දරුවෙකු සති 3 කට වැඩි කාලයක් පොළොව අභ්‍යන්තරයේ කුඩා කුටියක සිරවී සිටීමේ පුවතක් අමරිකාවේ නිව් සවුත්වේල්ස් ප්‍රාන්තයෙන් වාර්තා වනවා.\nරහසිගතව ගංජා වගා කරන කුටියක මෙම දරුවා සිරකර තිබී ඇති බවටයි ආරක්ෂක අංශ හෙළිකරගෙන ඇත්තේ.\nතමා ගතවු සති 3 ක පමණ කාලය තුල එම කුටියේ තිබු කුඩා ධාන්‍ය ඇට පමණක් ආහාරයට ගනිමින් ජීවත්වු බව ද ඔහු සඳහන් කර තිබෙනවා.\nමෙම දරුවා අදාළ කුටියේ සිර කිරීමට සම්බන්ධ කාන්තාවක් සහ තවත් පුද්ගලයකු පොලිස් අත්අඩංගුවට ගෙන ඇති අතර රහසිගතව ගංජා වගා කිරීම පිළිබඳව ද ඔවුන්ට චෝදනා පවතිනවා.\nකෙසේවෙතත් මෙම දරුවාගේ මව පොලිසියට ප්‍රකාශකර ඇත්තේ මෙම දරුවාගේ නොමනා ක්‍රියාකලාපයන් හමුවේ දඩුවමක් ලෙස මෙලෙස සිරකර තැබු බවයි.\nවර්ග මීටර් 2 ක පමණ කුඩා කුටියේ සිරවී සිටි දරුවාගේ සිරුරේ සීරීම් තුවාල සහ තැලීම් පවතින බව සඳහන්.\nඅත්අඩංගුවට ගැනුනු සැකකරුවන් මීට පෙර අදාළ දරුවාට පහරදී ඇතැයි ද අනාවරණ කරගෙන තිබෙනවා.",
       "URL": "https://www.hirunews.lk/122865/අවුරුදු-8-දරුවා-ගංජා-වගාකරන-රහසිගත-කුටියක-රඳවලා-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=677"
}