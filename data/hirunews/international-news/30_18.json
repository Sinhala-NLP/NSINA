{
       "Source": "hirunews",
       "Timestamp": "Sunday, 25 September 2022 - 10:34",
       "Headline": "මෑතකදී පාකිස්ථානයට බලපෑ දරුණුතම ගංවතුරට හේතුව හෙළි වෙයි",
       "News Content": "මෑතකදී පාකිස්ථානයට බලපෑ දරුණු ගංවතුරට හේතුව ගෝලීය උණුසුම නොව, දේශගුණික විපර්‍යාස බව පරීක්ෂණයකින් හෙළි වී තිබෙනවා.\nආන්තික කාලගුණය පිළිබඳ තත්‍ය කාලීන අධ්‍යයනයන් සිදු කරන ලොව පුරා සිටින බොහෝ ස්වේච්ඡා විද්‍යාඥයින්ගේ එකමුතුවක් වන The World Weather Attribution විසින් සිදු කරන පරීක්ෂණයක් මගින් මෙය හෙළි වී ඇති අතර, එම වාර්තාව මේ වනවිට එළි දක්වා තිබෙනවා.\nඑක් අවස්ථාවක දී රටෙන් 1/3ක් ජලයෙන් යට වී මිලියන 33ක ජනතාවකට ඉන් හානි පැමිණවූ ගංවතුරෙන් 1500කට වැඩි පිරිසක් ජීවිතක්ෂයට පත් වුණා.\nඑමෙන්ම එහිදී දේපොළ මිලියනයකට වඩා ප්‍රමාණයක් විනාශ වූ බවයි විදෙස් මාධ්‍ය වාර්තා කළේ.\nමෙවන් විපත්කාරී තත්ත්වයකට මූලිකම හේතුව ලෙස ලන්ඩනයේ ඉම්පීරියල් කොලේජ් හි දේශගුණ විද්‍යාඥයෙකු වන ෆ්‍රෙඩ්රික් ඔටෝ පෙන්වා දෙන්නේ මානවයා විසින් වායොගෝලයට හරිතාගාර වායු විශාල ප්‍රමාණයක් විමෝචනය කිරීම පටන් ගත් දා සිට කලාපයේ වර්ෂාපතනය අධික ලෙස ඉහළ ගොස් ඇති බවයි.\nමිනිස් ක්‍රියාකාරකම් නිසා සිදු වූ හරිතාගාර වායු විමෝචනය වර්ෂාපතනයට හේතු වූ ප්‍රමාණය පිළිබඳ නිශ්චිතව ගණනය කිරීම දුෂ්කර වුව ද ගෝලීය උණුසුම ඉහළ යෑම තුළ එහි බලපෑම පැහැදිළි ව දක්නට ඇතැයි ඔටෝ පෙන්වා දෙනවා.\nඅධ්‍යයනයෙන් හෙළි වූයේ දරුණුතම බලපෑමට ලක් වූ සින්ද් සහ බලුචිස්තාන් පළාත්වල අගෝස්තු වර්ෂාපතනය - ස්පාඤ්ඤයේ වාර්ෂික වර්ෂාපතනයට ආසන්න එනම්, සාමාන්‍ය ප්‍රමාණය මෙන් හත් ගුණයක් වන බවයි.\nසමස්ත රටේ වර්ෂාපතනය සාමාන්‍ය වර්ෂාපතනයට වඩා තුන් ගුණයක් ඉක්මවා තිබෙනවා.\nවිද්‍යාඥයන් විසින් වර්ෂ 1961 දක්වා පමණ අතීත වර්ෂා පිළිබඳ වාර්තා පරීක්ෂා කළා පමණක් නොව, පසුගිය මාසයේ සිදු වූ දේ, ගල් අඟුරු, තෙල් සහ ස්වාභාවික වායු දහනය කිරීමෙන් තොර ලෝකයක් සමග සංසන්දනය කිරීමට පරිගණක අනුකරණයන් මෙම පරීක්ෂණයට භාවිත කිරීමෙන් මෙම ප්‍රතිඵල ළඟා කර ගැනුණා.\nඑම සංසන්දනයේ වෙනස දේශගුණික විපර්යාසවල බලපෑම ලෙස සලකා මෙම අධ්‍යයනයේ අවසන් නිගමනයන්ට එළැඹ තිබෙනවා.\nපාකිස්ථානයේ අගනුවර වන ඉස්ලාමාබාද්හි දේශගුණික විපර්යාස සහ තිරසාර සංවර්ධන මධ්‍යස්ථානයේ දේශගුණ විද්‍යාඥයෙකු වන ෆාහාඩ් සයීඩ් පැවසුවේ, බොහෝ කරුණු මෙම මෝසම් කාලයේ සාමාන්‍ය ප්‍රමාණයට වඩා බොහෝ සෙයින් වැඩි වර්ෂාපතනයක් වාර්තා වීමට හේතු වූ බවයි.\nඉස්ලාමාබාද්හි දේශගුණ විශේෂඥයෙකු වන මුහම්මද් ඉර්ෆාන් තාරික් අල් ජසීරා පුවත් සේවය වෙත පැවසුවේ, මෙම අධ්‍යයනය “දේශගුණික විපර්යාස සහ අනුගමනය කරන සංවර්ධන ආකෘතිය අතර සම්බන්ධතා අවබෝධ කර ගැනීමට මග පෙන්වීමක්” බවයි.",
       "URL": "https://www.hirunews.lk/316255/මෑතකදී-පාකිස්ථානයට-බලපෑ-දරුණුතම-ගංවතුරට-හේතුව-හෙළි-වෙයි",
       "Category": "International News",
       "Parent URL": "https://www.hirunews.lk/international-news.php?pageID=30"
}