{
       "Source": "hirunews",
       "Timestamp": "Friday, 12 January 2018 - 15:53",
       "Headline": "ෆේස් බුක් වෙනස් වෙයි ?",
       "News Content": "මෙම වසරේදී ෆේස් බුක්හි තවත් වෙනස්කම් කිහිපයක් සිදු කිරීමට අපේක්ෂා කරන බව එහි නිර්මාතෘ මාර්ක් සකර්බර්ග් පවසනවා.\nලෝකයේම ජනතාව වඩාත් සමීප කරවීමේ අරමුණ සහිතව නිර්මාණය කළ ෆේස් බුක් සමාජ වෙබ් අඩවිය මේ වන විට විවිධ කරුණු වෙනුවෙන් යොදා ගනිමින් පවතින බවයි ඔහු පෙන්වා දෙන්නේ.\nසිය ෆේස් බුක් පිටුවේ සටහනක් තබමින් මාර්ක් සකර්බර්ග් සඳහන් කර ඇත්තේ මෑතකදී සිදු කළ සමීක්ෂණවලින් එය හෙළිවී ඇති බවයි.\nවිවිධ සන්නාම ආයතන, විවිධ ව්‍යාපාර මෙන්ම මාධ්‍ය එහි ප්‍රමුඛස්ථානයක පසුවන බව අදාළ සමීක්ෂණ මගින් පෙන්වාදී ඇතැයි සඳහන්.\nඑම කරුණුවලට අවස්ථාව ලබාදෙන අතරම ෆේස් බුක් පරිශීලකයන්ට විනෝදාස්වාදය ලබාදීම උදෙසා වෙනස්කම් සිදු කරන බවයි මාර්ක් සකර්බර්ග් ප්‍රකාශකර ඇත්තේ.\nතම සමාගම නිවැරදි ආකාරයෙන් කටයුතු කරන්නේ නම් එය ෆේස්බුක් පරිශීලකයන්ට මෙන්ම තම සමාගමට ද දීර්ඝ කාලීනව වාසිදායක වනු ඇතැයි ද ඔහු පෙන්වාදී තිබෙනවා.\nඑමෙන්ම සිය සටහන මගින් ෆේස් බුක් නිර්මාතෘවරයා වැඩිදුරටත් සඳහන් කර ඇත්තේ තම වෙබ් අඩවිය නිරන්තරයෙන්ම පෞද්ගලික සම්බන්ධතා වඩාත් තහවුරු කිරීම වෙනුවෙන් පවතින එකක් බවයි.",
       "URL": "https://www.hirunews.lk/180876/ෆේස්-බුක්-වෙනස්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=405"
}