{
       "Source": "hirunews",
       "Timestamp": "Sunday, 20 December 2015 - 15:37",
       "Headline": "බෝම්බ බියක් හේතුවෙන් ප්‍රංශ යානයක් හදිසියේ ගොඩබස්සවයි",
       "News Content": "බෝම්බ බියක් හේතුවෙන් ප්‍රංශ ගුවන් යානයක් අද දහවල් හදිසියේම ගොඩබස්වා තිබෙනවා.\nඅප්‍රිකානු මොරිසස් රාජ්‍යයේ සිට ප්‍රංශයේ පැරිස් නුවර දක්වා පියාසර කළ මෙම ගුවන් යානය හදිසියේ ගොඩබැස්වූයේ කෙන්යානු ගුවන් තොටුපළකටයි.\nගුවන් යානයේ වැසිකිළියක තිබී සැක කටයුතු පාර්සලයක් හමුව ඇති අතර, ඒ අනුවයි ගුවන් නියමුවන් යානය ගොඩබැස්සවීමට තීරණය කර ඇත්තේ.\nප්‍රංශ ගුවන් සේවයට අයත් බෝයිං 777 දරණ මෙම ගුවන් යානයේ කාර්ය මණ්ඩලය ඇතුළු මගීන් 473ක් ගමන් කරමින් සිට තිබෙනවා.\nවිදෙස් වාර්තා සදහන් කළේ යානයේ ගොඩබැස්සවීමෙන් පසුව කෙන්යානු ආරක්ෂක අංශ විසින් යානය මේ වන විට පූර්ණ පරීක්ෂාවකට ලක් කරමින් සිටින බවයි.\nපැරිස් ත්‍රස්ත ප්‍රහාරයෙන් පසු විටින් විට ඇති වූ බෝම්බ අවධානම් නිසා ගුවන් යානා කිහිපයක් පසුගිය කාලයේදී හදිසි ගොඩබැස්සවීම්වලට ලක් කෙරුණා.",
       "URL": "https://www.hirunews.lk/122461/බෝම්බ-බියක්-හේතුවෙන්-ප්‍රංශ-යානයක්-හදිසියේ-ගොඩබස්සවයි",
       "Category": "International News",
       "Parent URL": "https://www.hirunews.lk/international-news.php?pageID=679"
}