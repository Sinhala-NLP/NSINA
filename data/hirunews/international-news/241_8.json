{
       "Source": "hirunews",
       "Timestamp": "Sunday, 01 September 2019 - 9:02",
       "Headline": "සෞදි රජකුමරුගෙන් මුදල් ලැබුණු බව සුඩානයේ හිටපු ජනපති පිළිගනී",
       "News Content": "සෞදි අරාබියේ කිරුළ හිමි මොහොමඩ් බින් සල්මාන් කුමරු වෙතින් ඇමරිකානු ඩොලර් මිලියන 25 ක පමණ මුදලක් තමාට ලැබුණු බව සුඩානයේ බලයෙන් පහ කළ ජනාධිපති  ඕමාර් අල් බසීර් පිළිගෙන තිබෙනවා.\nමූල්‍ය දූෂණය, නීතිවිරෝධී අත්පත්කරගැනීම් සහ විදේශ අරමුදල් අවභාවිත කිරීම් ඇතුලූ චෝදනා යටතේ ඔහුට විරුද්ධව දැන් නඩු විභාගයක් ක්‍රියාත්මකයි.\nඕමාල් අල් බසීර්ගේ නිවසේ තිබී යුරෝ මිලියන 6.9 ක්, ඩොලර් තුන්ලක්ෂ පනස් දෙදහසක් සහ සුඩාන පවුම් මිලියන 5.7 ක්ද විමර්ශන නිලධාරීන් සොයාගත්තා.\nඕමාර් අල් බසීර් කියා සිටියේ සෞදි රජ කුමරු දුරකථන ඇමතුමක් ලබාදී පෞද්ගලික ජෙට් යානයකින් අදාළ මුදල් එවූ බවයි.\nඅදාළ අරමුදල්වලට සිය නම ඈදාගැනීමට මොහොමඩ් බින් සල්මාන් කුමරු අකමැතිවූ බවත්, ඒ නිසා ඒවා සුඩාන මහ බැංකුවේ හෝ මුදල් අමාත්‍යාංශයේ තැන්පත් නොකළ බවත් හිටපු ජනපතිවරයා ප්‍රකාශ කර තිබෙනවා.",
       "URL": "https://www.hirunews.lk/223363/සෞදි-රජකුමරුගෙන්-මුදල්-ලැබුණු-බව-සුඩානයේ-හිටපු-ජනපති-පිළිගනී",
       "Category": "International News",
       "Parent URL": "https://www.hirunews.lk/international-news.php?pageID=241"
}