{
       "Source": "hirunews",
       "Timestamp": "Sunday, 12 May 2019 - 11:47",
       "Headline": "ට්‍රම්ප්ගෙන් චීනයට තවත් අනතුරු ඇඟවීමක්",
       "News Content": "ඇමරිකාව සහ චීනය අතර වෙළඳ ගිවිසුමකට මේ අවස්ථාවේ එළඹීමට නොහැකි වුවහොත් 2020 න් පසු එය චීනයට තවත් අවාසිදායක වනු ඇති බවට ඇමරිකානු ජනාධිපති ඩොනල්ඩ් ට්‍රම්ප් අනතුරු අඟවනවා.\nඇමරිකාවට ආනයනය කරන ඩොලර් බිලියන 200 ඉක්මවූ චීන භාණ්ඩ සඳහා සියයට 25 ක තීරුබදු පසුගිය සිකුරාදා සිට ක්‍රියාත්මකයි.\nඑකඟත්වයකට පැමිණීම සඳහා දෙපාර්ශවය අතර වොෂින්ටනයේ පැවති දෙදින සාකච්ඡා විසඳුමකින් තොරව අවසන් වුණා.\nඑහෙත් චීනය ප්‍රකාශ කළේ දෙපාර්ශවය ඉදිරියේ බීජිිං නුවරදී යළි හමුවීමට එකඟ වූ බවයි.\n2020 වසරේ ජනාධිපතිවරණය තමා ජයගන්නා අතර, ඉන් අනතුරුව වෙළඳ ගිවිසුමට එළඹෙන්නේ නම් එය චීනයට තවත් අවාසිදායක වනු ඇති බවයි ජනපති ට්‍රම්ප් කියා සිටියේ.",
       "URL": "https://www.hirunews.lk/216229/ට්‍රම්ප්ගෙන්-චීනයට-තවත්-අනතුරු-ඇඟවීමක්",
       "Category": "International News",
       "Parent URL": "https://www.hirunews.lk/international-news.php?pageID=267"
}