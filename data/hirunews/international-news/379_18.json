{
       "Source": "hirunews",
       "Timestamp": "Tuesday, 03 April 2018 - 20:39",
       "Headline": "වසර 24 කට පෙර අතුරුදන්වූ දියණිය යළි හමුවෙයි",
       "News Content": "වසර 24 කට පෙර අතුරුදන්වූ තම දියණිය යළි සොයාගත් මව් පිය දෙදෙනෙකු පිළිබඳ පුවතක් චීනයෙන් වාර්තා වනවා.\n1994 වසරේදී අවුරුදු 3 ක් වයසැති දියණිය අතුරුදන්ව දෙමව්පියන් සමග පදික වේදිකාවේ තිබුනේ පළතුරු වෙළඳාම් කරමින් සිටියදීයි.\nදිනයේ වෙළඳාම අවසානයේදී සොයා බලන විට කුඩා දැරිය නොසිටි බවයි මෙම මව් පිය යුවළ මාධ්‍ය වෙත ප්‍රකාශකර ඇත්තේ.\nඅනතුරුව වසර 24 ක් පුරා දැරිය සොයාගැනීමට ඔවුන් දැඩි වෙහෙසක් දරා තිබෙනවා.\nඒ වෙනුවෙන් පියා කුලී රථ රියදුරෙකු ලෙසට ද සේවය කර ඇත්තේ කෙදිනක හෝ තම දියණිය මගියෙකු ලෙසට තම කුලී රියට පැමිණෙනු ඇතැයි අපේක්ෂාවෙන්.\nඑමෙන්ම දියණිය සොයා දෙන ලෙසට ඉල්ලා පුවත්පත් දැන්වීම් ද පළකර ඇතැයි සඳහන්.\nඅතුරුදන්වූ දැරියගේ ඡායාරූපයක් හෝ නොමැතිවීම හේතුවෙන් බෙදා හරිනු ලැබු අත් පත්‍රිකාවලට යොදා ඇත්තේ අනෙක් දියණියගේ ඡායාරූපයක්.\nමෙම පියා පිළිබඳ අන්තර්ජාලයේ පළවූ සටහනක් දැකීමෙනුයි දියණිය ඔහු සම්බන්ධ කරගෙන ඇත්තේ.\nමෙම දෛවෝපගත සිදුවීම පිළිබඳ චීනයේ දැඩි කතාබහක් මතුව තිබෙනවා.\nයළි හමුවු දියණිය මේ වන විට විවාහ වී ඇති අතර ඇයට කුඩා දියණියක් සහ පුත්‍රයෙක් ද වනවා.",
       "URL": "https://www.hirunews.lk/187584/වසර-24-කට-පෙර-අතුරුදන්වූ-දියණිය-යළි-හමුවෙයි",
       "Category": "International News",
       "Parent URL": "https://www.hirunews.lk/international-news.php?pageID=379"
}