{
       "Source": "hirunews",
       "Timestamp": "Wednesday, 12 May 2021 - 15:22",
       "Headline": "චීනයේ සිනොවැක් එන්නතෙනුත් ඉහළ ශක්‍යතාවක්",
       "News Content": "ඇමෙරිකා එක්සත් ජනපදයේ මේ වනවිට කොරෝනා එන්නත් මාත්‍රා විසිහය කෝටි තිස් එක්ලක්ෂයක් ලබාදී ඇති බව එරට රෝග පාලන සහ වැළැක්වීමේ ආයතනය ප්‍රකාශ කළා.\nඒ අතුරෙන් පහලොස් කෝටි තිස් හතර ලක්ෂ 48,000 කට වැඩි සංඛ්‍යාවක් අවම වශයෙන් පළමු එන්නත් මාත්‍රාව ලබා ඇති අතර, එකලොස් කෝටි හැටපන් ලක්ෂ 76,000 ක් එන්නත් මාත්‍රා දෙකම ලබා සිටිනවා.\nඒ අනුව, ඇමෙරිකානු ජනගහනයෙන් සියයට 32 ක් පමණ මේ වනවිට අවම වශයෙන් පළමු කොරෝනා එන්නත් මාත්‍රාව ලබාගෙන ඇති අතර, කොරෝනා එන්නත් මාත්‍රා දෙකම ලැබූ ප්‍රතිශතය සියයට 25 කට අධිකයි.\nඇමෙරිකා එක්සත් ජනපදය සිය වැසියන්ට ලබා දෙන්නේ ෆයිසර්, ෆයිසර් මොඩර්නා සහ එක් මාත්‍රාවක් පමණක් ලබාදිය යුතු ජොන්සන් ඇන්ඩ් ජොන්සන් කොරෝනා එන්නත්.\nමේ අතර, චීනයේ සිනොවැක් බයෝටෙක් සමාගම මගින් නිෂ්පාදිත කොරෝනා එන්නත ඉහළ ක්‍රියාකාරිත්වයකින් යුක්ත බව ඉන්දුනීසියාවේ එන්නත්කරණයෙන් තහවුරු වී තිබෙනවා.\nජකර්තා අගනුවර සෞඛ්‍ය සේවකයන් 25,374 දෙනෙකුට සිනොවැක් එන්නත ලබාදී ඇති අතර, එමගින් ඔවුන් කොරෝනා ආසාදනයෙන් මියයාම සියයට සියයකින් වළක්වා ඇති බවයි අනාවරණ වී ඇත්තේ.\nඑමෙන්ම, එන්නත ලබාදී දින 7 කට පසු ඔවුන් රෝහල් ගත කිරීමේ අවශ්‍යතාව ද සියයට 96 කින් වළක්වා තිබෙනවා.\nකෙසේ නමුත්, චීනයේ - බීජිං නුවර සිනොවැක් සමාගමේ ප්‍රකාශකයෙකු සඳහන් කළේ ඉන්දුනීසියානු ප්‍රතිඵල තවදුරටත් අධ්‍යයනය කළ යුතු බවයි.",
       "URL": "https://www.hirunews.lk/271168/චීනයේ-සිනොවැක්-එන්නතෙනුත්-ඉහළ-ශක්‍යතාවක්",
       "Category": "International News",
       "Parent URL": "https://www.hirunews.lk/international-news.php?pageID=117"
}