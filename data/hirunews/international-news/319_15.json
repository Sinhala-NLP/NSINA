{
       "Source": "hirunews",
       "Timestamp": "Sunday, 04 November 2018 - 15:18",
       "Headline": "ප්‍රේම සම්බන්ධයකට කළ යෝජනාව ප්‍රතික්ෂේප කළ පාසල් සිසුවියගේ ගෙළ කැපූ පාසල් ගුරුවරයා",
       "News Content": "වයස අවුරුදු 15ක පාසල් දැරියක් ගෙළ කපා ඝාතනය කිරීමට තැත් කළ පාසල් ගුරුවරයෙකු ඉන්දීය පොලිසිය විසින් ඊයේ (03) අත්අඩංගුවට ගෙන තිබෙනවා.\nඉන්දියාවේ - අන්ද්‍රාප්‍රදේශ් ප්‍රාන්තයේ මෙම සිදුවීම සිදුව ඇති අතර අදාල ගුරුවරයා විසින් පාසල් දැරියට ප්‍රේම සම්බන්ධතාවයක් ඇතිකර ගැනීමට යෝජනා කර ඇති බව සඳහන්.\nකෙසේ වෙතත් ගුරුවරයා කළ එම යෝජනාව ප්‍රතික්ෂේප කිරීම හේතුවෙන් එයට උරණවූ  ගුරුවරයා මෙලෙස දැරියගේ ගෙළ කපා ඔහුද ගෙළ කපාගෙන සියදිවි හානිකර ගැනීමට උත්සහා දරා ඇති බවයි වාර්තා වන්නේ.\nඅදාල ගුරුවරයා විසින් දැරියට කලක සිට මෙම යෝජනාව කර ඇති බවට තොරතුරු අනාවරණය වී ඇති අතර පාසල් ගමන නතරවේයැයි බියෙන් ඇය මෙය දෙමව්පියන්ගෙන් සඟවා තිබෙනවා.\nසිද්ධියට සම්බන්ධ 25 හැවිරිදි අදාල ගුරුවරයා දැරියගේ නිවස අසලින් නිවසක් ද කුලියට ගෙන එහි පදිංචියට පැමිණ ඇති බවට ද තොරතුරු වාර්තා වනවා.\nඊයේ (03) උදෑසන දැරිය පමණක් නිවසේ සිටින අවස්ථාවේ අදාල ගුරුවරයා බීමතින් දැරියගේ නිවසට පැමිණ තමන් සමඟ ප්‍රේම සම්බන්ධතාවයකට කැමතිවන ලෙස දැරියට බලකර ඇති බව සඳහන්.\nකෙසේ වෙතත් දැරිය එය ප්‍රතික්ෂේප කිරීම නිසා කෝපයට පත්වූ ගුරුවරයා පිහියකින් දැරියගේ ගෙළ කපා ඔහුද ගෙළ කපාගෙන සියදිවි හානිකර ගැනීමට උත්සහකර තිබෙනවා.\nසිද්ධියෙන් බරපතල ලෙස තුවාල ලබා සිටි දැරිය සහ ගුරුවරයා රෝහල් ගතකර ඇති අතර දැරිය මේ වනවිට දැඩිසත්කාර ඒකකයේ ප්‍රතිකාර ලබන බවයි ඉන්දීය මාධ්‍ය වැඩිදුරටත් වාර්තා කරන්නේ.\nසැකකාර ගුරුවරයා ද පොලිස් ආරක්ෂාව යට‍තේ රෝහල් ගතව ප්‍රතිකාර ලබන බව සඳහන්.",
       "URL": "https://www.hirunews.lk/203564/ප්‍රේම-සම්බන්ධයකට-කළ-යෝජනාව-ප්‍රතික්ෂේප-කළ-පාසල්-සිසුවියගේ-ගෙළ-කැපූ-පාසල්-ගුරුවරයා",
       "Category": "International News",
       "Parent URL": "https://www.hirunews.lk/international-news.php?pageID=319"
}