{
       "Source": "hirunews",
       "Timestamp": "Wednesday, 07 July 2021 - 8:42",
       "Headline": "ඇමරිකානු හමුදා නොදන්වාම ගිය බවට ඇෆ්ගනිස්ථානයෙන් චෝදනා",
       "News Content": "ඇෆ්ගනිස්ථානයේ පැවති විශාලතම හමුදා කඳවුර වූ බග්රාම් ගුවන් කඳවුරෙන් ඇමරිකානු හමුදාව කිසිදු පූර්ව දැනුම්දීමකින් තොරව පිටව ගොස් ඇති බවට ඇෆ්ගනිස්ථාන හමුදාව චෝදනා කරනවා. අදාළ කඳවුරෙන් ඇමරිකානු හමුදාව පිටව ගොස් ඇති බවට කටකතා පලවුවද එය තහවුරු කරගැනීමට තම හමුදාවට හැකිවූ බවයි බග්රාම් කදවුරේ නව අණදෙන නිලධාරී අබ්දුල්ලා කොහිස්ථානි ප්‍රකාශ කර ඇත්තේ.\nඇමරිකානු හමුදාව එම කඳවුරෙන් පිටව යාමෙන් පසු ප්‍රදේශයේ ඇෆ්ගන් වැසියන් ඊට ඇතුලුවී ඇමරිකාව එහි අතහැර දමා ගොස් තිබූ ලැප්ටොප් පරිගණක, ස්ටීරියෝ ස්පීකර්ස්, බාස්කට් බෝල් සහ හෙල්මට් ඇතුලු භාණ්ඩ රැගෙන ගොස් තිබෙනවා.\nකෙසේ වෙතත් ඇමරිකානු හමුදාව කඳවුරෙන් පිටව යාමට පෙර එහි විදුලිය විසන්ධි කර ඇති බවද සඳහන්. ඇමරිකානු හමුදාව ඇෆ්ගනිස්ථානයෙන් ඉවත්ව යාම මේ වනවිට ආරම්භ කිරීමත් සමඟ තලේබාන් සංවිධානය උතුරුදිග ඇෆ්ගනිස්ථානයේ දිස්ත්‍රික්ක ගණනාවක  බලය තහවුරු කරගැනීමට සමත්ව තිබෙනවා.\nඑලෙස තලේබාන් සංවිධානයේ බලපෑම් හමුවේ ඇෆ්ගනිස්ථාන හමුදා සාමාජිකයින් දහසකට අධික පිරිසක් අසල්වැසි තජිකිස්ථානයට පලාගොස් ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/276294/ඇමරිකානු-හමුදා-නොදන්වාම-ගිය-බවට-ඇෆ්ගනිස්ථානයෙන්-චෝදනා",
       "Category": "International News",
       "Parent URL": "https://www.hirunews.lk/international-news.php?pageID=107"
}