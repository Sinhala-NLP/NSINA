{
       "Source": "hirunews",
       "Timestamp": "Monday, 14 January 2013 - 19:38",
       "Headline": "දැඩි ප්‍රතිචාරයකට ඉන්දියාව සූදානම්.",
       "News Content": "පාකිස්තාන හමුදා විසින් දේශසීමා හරහා තවදුරටත් ප්‍රහාර එල්ල කළහොත් ඊට දැඩි ප්‍රතිචාරයක් දැක්විය යුතු බව ඉන්දීය හමුදා ප්‍රධානී ජෙනරාල් බික්‍රම් සිං ප්‍රකාශ කළා. දෙරට අතර මතභේදයට ලක්වී ඇති කාශ්මීර දේශසීමා හරහා පසුගිය දිනවල සිදුවීම් කිහිපයක් වාර්තා වූ අතර ඒ පිළිබද සාකච්ඡා කිරීමට දෙරටේ හමුදා ප්‍රධානීන් නවදිල්ලියට රැස්වුණා. එම සාකච්ඡාවලට පෙරාතුව ජෙනරාල් බික්‍රම් සිං සඳහන් කළේ පාකිස්තාන ප්‍රහාර හමුවේ ඉදිරි පෙරමුණේ ඉන්දීය සෙන්පතියන්ගෙන් දැඩි ප්‍රතිපත්තියක් අපේක්ෂා කරන බවයි.  ඕනෑම ප්‍රකෝප කිරීමක් හමුවේ ඔවුන් ප්‍රබල ප්‍රතිප්‍රහාර දියත් කළ යුතු බව ජෙනරාල් බික්‍රම් සිං අවධාරණය කළා.\nපසුගිය ජනවාරි 8 වැනිදා පාකිස්තාන හමුදා විසින් දේශසීමාවේ ඉන්දීය සෙබලෙකු මරා තවත් සෙබලෙකුගේ හිස රැගෙන ගොස් ඇති බවට චෝදනා කළා. එම සිද්ධිය ප්‍රතික්ෂේප කරන පාකිස්තාන හමුදා කියා සිටියේ ඉන්දීය ප්‍රහාරවලින් සිය සෙබලූන් දෙදෙනෙකු පසුගිය දින 8 තුළ ජීවිතක්ෂයට පත්වූ බවයි. පාකිස්තාන හමුදා රැගෙන ගිය ඉන්දීය සෙබලාගේ හිස වහා ලබා දිය යුතු යැයි ඉන්දීය හමුදා ප්‍රධානී ජෙනරාල් බික්‍රම් සිං නවදිල්ලියේ දී අද (14) ප්‍රකාශ කළා.",
       "URL": "https://www.hirunews.lk/51433/දැඩි-ප්‍රතිචාරයකට-ඉන්දියාව-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=871"
}