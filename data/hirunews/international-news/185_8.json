{
       "Source": "hirunews",
       "Timestamp": "Sunday, 12 April 2020 - 12:51",
       "Headline": "මුජිබර් රහ්මන්ගේ ඝාතකයාට මරණ දඬුවම",
       "News Content": "බංග්ලාදේශයේ නිර්මාතෘවරයා මෙන්ම වත්මන් අගමැතිනි ෂීක් හසීනාගේ පියා වන ෂීක් මුජිබර් රහ්මන් ඝාතනය කළ හමුදා කපිතාන්වරයාට ඊයේ මධ්‍යම රාත්‍රියේදී මරණ දඬුවම ක්‍රියාත්මක කර තිබෙනවා.\nඅබ්දුල් මජීඩ් නැමති මෙම හිටපු හමුදා නිලධාරියා පසුගියදා අත්අඩංගුවට ගනු ලැබුවේ මුජිබර් රහ්මන් ඝාතනය සිදුවී වසර 25 කට පසුවයි.\nඉන් සතියකට පසු ඔහුට මෙලෙස මරණ දඬුවම ක්‍රියාත්මක කරනු ලැබුවා.\n1975 වසරේ අගෝස්තු 15 වනදා බංග්ලාදේශයේ ක්‍රියාත්මක වූ හමුදා කුමන්ත්‍රණයකදී එරට ප්‍රථම නායකයා වූ ෂික් මුජිබර් රහ්මන් ඇතුලු ඔහුගේ පවුලේ සාමාජිකයන් රැසක් ඝාතනය කෙරුණා.\nඒ, බංග්ලාදේශය, පාකිස්ථානයෙන් නිදහස ලබා සිව් වසරකින් අනතුරුවයි.\n1998 වසරේදි ෂීක් මුජිබර් රහ්මන් ඝාතනයේ චූදිතයන්ට දඬුවම් නියම කෙරුණු අතර, හමුදා නිලධාරී අබ්දුල් මජීඩ් ට මරණ දඬුවම නියම කෙරුණේ ඔහු අධිකරණයේ පෙනී නොසිටියදියි.",
       "URL": "https://www.hirunews.lk/238463/මුජිබර්-රහ්මන්ගේ-ඝාතකයාට-මරණ-දඬුවම",
       "Category": "International News",
       "Parent URL": "https://www.hirunews.lk/international-news.php?pageID=185"
}