{
       "Source": "hirunews",
       "Timestamp": "Sunday, 22 December 2013 - 8:20",
       "Headline": "රාහුල් ගාන්ධිගෙන් හයේ පහරක්.",
       "News Content": "කොංග්‍රස් පක්ෂයට පරාජය හිමිකර දුන් පසුගිය ප්‍රාන්ත මැතිවරණවලදී තමන් හයේ පහරක් එල්ල නොකළ බව ඉන්දීය කොංග්‍රස් පක්ෂයේ උප සභාපති රාහුල් ගාන්ධි පවසනවා. කෙසේ නමුත්, මැතිවරණ පරාජය පිළිබඳව නිදහසට කරුණු දැක්වීමක් අවශ්‍ය නොවන බවයි දිල්ලියේදී ඔහු ඊයේ (21) කියා සිටියේ.\nප්‍රාන්ත මැතිවරණවලදී ඇතිවූයේ අපේක්ෂා නොකළ පරාජයක් බව රාහුල් ගාන්ධි පිළිගත්තා. එහෙත්, නැවත ප්‍රතිසංවිධාන වී ඉදිරි ලෝක් සභා මැතිවරණයේදී ශක්තිමත් ලෙස සටන් කිරීමට කොංග්‍රස් පක්ෂය සූදානම් බව ඔහු අවධාරණය කළා.\nඉන්දියාව අද මුහුණ දෙන ප්‍රබලතම අභියෝගය දූෂණය පිටුදැකීම බව රාහුල් ගාන්ධි තවදුරටත් කියා සිටියා. මේ අතර, කොංග්‍රස් පක්ෂයේ මැතිවරණ සටනට ශක්තියක් ලබාදීම සඳහා ඉන්දීය පරිසර ඇමතිනි ජයන්ති නටරාජන් ඊයේ සිය තනතුරෙන් ඉල්ලා අස්වුණා. ඒ පූර්ණකාලීනව මැතිවරණ ප්‍රචාරක සහ සංවිධාන කටයුතුවල නිරත වීමටයි.",
       "URL": "https://www.hirunews.lk/73892/රාහුල්-ගාන්ධිගෙන්-හයේ-පහරක්",
       "Category": "International News",
       "Parent URL": "https://www.hirunews.lk/international-news.php?pageID=775"
}