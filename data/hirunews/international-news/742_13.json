{
       "Source": "hirunews",
       "Timestamp": "Thursday, 16 April 2015 - 12:56",
       "Headline": "දකුණු කොරියානු සියොවුල් යාත්‍රා අනතුරේ පළමුවන සංවත්සරය අදයි",
       "News Content": "පාසල් සිසුන් ඇතුලූ 300 කට අධික පිරිසක් මරුමුවට පත් කළ දකුණු කොරියානු සියොවුල් යාත්‍රා අනතුරේ පළමුවන සංවත්සරය අදට යෙදී තිබෙනවා. ඊට ශෝකය පළ කිරීමේ අවස්ථාවට සහභාගිවීම සඳහා යාත්‍රාව අවසන් වරට ගමන් ගත් වරාය වෙත අනතුරට ලක්වූවන්ගේ ඥාතීන් අද රැස්ව සිටි බව විදෙස් වාර්තා සඳහන් කළා. දකුණු කොරියානු රජයේ ගොඩනැගිලිවල ජාතික ධජ අඩකුඹු කර ඇති අතර, අනතුරෙන් ළමයින් විශාල පිරිසක් අහිමිවූ අන්සාන් නුවර අද විනාඩියක නිහඬතාවක්ද පළ කෙරුණා. දකුණු කොරියානු ජනාධිපති පාක් ගුවෙන් - හේ ද අනතුරට ලක්වූ පවුල්වල සාමාජිකයන් අද මුණගැසීමට නියමිතයි. යාත්‍රාව ගොඩගැනීම සඳහා දකුණු කොරියානු පාර්ලිමේන්තුව ඊයේ යෝජනාවක් සම්මත කරගත්තා. 2014 වසරේ අප්‍රේල් 16 වැනිදා සියොවුල් නෞකාව දකුණු කොරියාවේ ජින්ඩෝ දිවයින ආසන්නයේදී පුද්ගලයන් 476 දෙනෙකු සමඟ අනතුරට ලක්වූ අතර ඉන් 304 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/107643/දකුණු-කොරියානු-සියොවුල්-යාත්‍රා-අනතුරේ-පළමුවන-සංවත්සරය-අදයි",
       "Category": "International News",
       "Parent URL": "https://www.hirunews.lk/international-news.php?pageID=742"
}