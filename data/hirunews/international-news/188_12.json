{
       "Source": "hirunews",
       "Timestamp": "Sunday, 22 March 2020 - 14:17",
       "Headline": "අග්නිදිග ආසියාවේ කොරෝනා වෛරස් ව්‍යාප්තිය ඉහළ යයි",
       "News Content": "අග්නිදිග ආසියාතික රටවල් රැසක කොවිඩ් - 19 හෙවත් නව කොරෝනා වෛරස් ව්‍යාප්තිය වේගවත්වී තිබෙනවා.\nතායිලන්තයෙන් අද දිනයේදී පමණක් නව ආසාදිතයන් 188 දෙනෙකු සොයාගෙන ඇති අතර, ඒ අනුව මුළු ආසාදිත සංඛ්‍යාව 599ක්.\nනව ආසාදිතයන් බහුතරයක් එරට බොක්සිං ක්‍රීඩාගාරයක සිටි අය බව සඳහන්.\nසමාජ ක්‍රියාකාරකම්වල නිරතවූ තරුණ පිරිස්ද නව ආසාදිතයන් අතර වනවා.\nකෙසේ නමුත් තායිලන්තයෙන් මෙතෙක් වාර්තාවී ඇත්තේ එක කොරෝනා මරණයක් පමණයි.\nමේ අතර පිලිපීනයෙන් නව කොරෝනා ආසාදිතයන් 73 දෙනෙකු සහ තවත් මරණ 6ක් වාර්තාවී තිබෙනවා.\nඒ අනුව එරට කොරෝනා වෛරසයෙන් මියගිය සංඛ්‍යාව 25 දක්වා ඉහළයනවා.\nපිලිපීනයේ මෙලෙස කොරෝනා වෛරස් ව්‍යාප්තිය සිදුවන්නේ මුළු රටම නිරෝධායනයට ලක් කර තිබියදී වීම විශේෂත්වයක්.\nඉන්දුනීසියාවේ කොරෝනා වෛරස් ආසාදිත සංඛ්‍යාව දිනකදී 81 කින් ඉහළ ගොස් 450ක් වී ඇති අතර, එරටින් කොරෝනා මරණ 38 ක්ද වාර්තාවනවා.\nඑම තත්ත්වය යටතේ ජකර්තා අගනුවර ඉදිරි සති දෙකක කාලය සඳහා හදිසි තත්වයක් ප්‍රකාශයට පත් කිරීමට පියවර ගෙන තිබෙනවා.\nඑමෙන්ම 2018 වසරේ ආසියානු ක්‍රීඩා උළෙල සඳහා ඉදිකළ ක්‍රීඩා ගම්මානය කොරෝනා ආසාදිතයන් රැඳවීම සඳහා තාවකාලික රෝහලක් බවට පත් කර ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/237003/අග්නිදිග-ආසියාවේ-කොරෝනා-වෛරස්-ව්‍යාප්තිය-ඉහළ-යයි",
       "Category": "International News",
       "Parent URL": "https://www.hirunews.lk/international-news.php?pageID=188"
}