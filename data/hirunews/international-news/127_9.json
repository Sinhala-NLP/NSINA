{
       "Source": "hirunews",
       "Timestamp": "Friday, 26 March 2021 - 18:22",
       "Headline": "ඊජිප්තුවේ දුම්රිය දෙකක් ගැටෙයි - 32ක් මරුට",
       "News Content": "උතුරුදිග ඊජිප්තුවේ සොහාග් ප්‍රදේශයේ සිදුවූ දුම්රිය අනතුරකින් පුද්ගලයන් 32ක් ජීවිතක්ෂයට පත්වී තිබෙනවා.\nතවත් 60කට වැඩි පිරිසක් අනතුරින් තුවාල ලබා ඇති බවයි විදෙස් මාධ්‍ය වාර්තා කළේ.\nදුම්රිය දෙකක් මුහුණට මුහුණ ගැටීමෙන් අනතුර සිදුවී ඇති අතර මෝටර් රථ 3ක් ද එම ස්ථානයේදීම අනතුරට ලක්ව ඇතැයි සඳහන්.\nවිශාල පිරිසක් දුම්රිය මැදිරිවල සිරවී ඇති අතර ඔවුන් බේරා ගැනීමේ මෙහෙයුම් ක්‍රියාත්මකයි.\nවිදෙස් මාධ්‍ය වාර්තා පෙන්වා දෙන්නේ  නිසි නඩත්තුවක් නොමැතිවීම හේතුවෙන් ඊජිප්තුවේ දුම්රිය අනතුරු නිරන්තරයෙන් සිදුවන බවයි.\n2017 වසරේදී ඊජිප්තුවේ ඇලෙක්සැන්ඩ්‍රියා ප්‍රදේශයේදී දුම්රිය දෙකක් එකිනෙක ගැටීමෙන් පුද්ගලයන් 43 දෙනෙකු මියගිය අතර 2016 වසරේදී මගී දුම්රිය දෙකක් ගැටීමෙන් 51 දෙනෙකුට දිවි අහිමිවුණා.\n2017 වසරේ පමණක් ඊජිප්තුවේ දුම්රිය අනතුරු 1793ක් සිදුවී ඇතැයි සඳහන්.\n2018 වසරේදී මගී ප්‍රවාහන දුම්රියක් පීලි පැනීමෙන් පුද්ගලයන් 6 දෙනෙකු තුවාල ලැබූ අතර එම අනතුර හේතුවෙන් දුම්රිය ප්‍රධානියා ධුරයෙන් ඉවත් කිරීම ද සිදුවුනා.\nඑමෙන්ම එම වසරේදීම මගී දුම්රියක් සහ භාණ්ඩ ප්‍රවාහන දුම්රියක් එකිනෙක ගැටීමෙන් පුද්ගලයන් කුඩා දරුවෙකු ඇතුලු 12 දෙනෙකු ජීවිතක්ෂයට පත්වුනා.\nඑම අනතුරින් පසු ජනාධිපති අබ්දෙල් ෆටා අල් සිසි කියාසිටියේ දුම්රිය මාර්ගවල නඩත්තුව වෙනුවෙන් ඊජිප්තු පවුම් බිලියන 250ක් වෙන්කරන බවයි.\nඊජිප්තුවේ දරුණුතම දුම්රිය අනතුර සිදුවූයේ 2002 වසරේදීයි.\nඅධිවේගී දුම්රියක ගින්නක් හටගැනීම හේතුවෙන් සිදුවූ එම අනතුරින් පුද්ගලයන් 300කට වැඩි පිරිසක් මරණයට පත්වුනා.",
       "URL": "https://www.hirunews.lk/266632/ඊජිප්තුවේ-දුම්රිය-දෙකක්-ගැටෙයි-32ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=127"
}