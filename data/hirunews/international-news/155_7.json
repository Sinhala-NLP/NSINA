{
       "Source": "hirunews",
       "Timestamp": "Friday, 06 November 2020 - 7:52",
       "Headline": "ඇමරිකානු ජනපතිවරණයේ ඡන්ද ගණන් කිරීම අඛණ්ඩව - ඡන්දය දූෂිත බව ට්‍රම්ප් යළි කියයි",
       "News Content": "ඇමරිකානු ජනාධිපතිවරණයේ ඡන්ද ගණන් කිරීම තවදුරටත් සිදුවන අතර, මිලියන සංඛ්‍යාත තැපැල් ඡන්ද ප්‍රතිඵල ලැබීමත් සමඟ ඩිමොක්‍රටික් අපේක්ෂක ජෝ බයිඞ්න් ජයග්‍රහණයට තවදුරටත් ආසන්න වී සිටිනවා.\nමෙතෙක් ප්‍රතිඵල නිකුත් නොවූ තීරණාත්මක ප්‍රාන්ත 04 කින් දෙකක ඉදිරියෙන් සිටින ජෝ බයිඩ්න්, අනෙක් ප්‍රාන්ත දෙකේද ප්‍රතිවාදී ජනපති ට්‍රම්ප් සමඟ පවතින පරතරය අවම කරගෙන තිබෙනවා.\nනෙවාඩා සහ ඇරිසෝනා ප්‍රාන්තවල කැපී පෙනෙන පරතරයක් පවත්වාගෙන සිටින ජෝ බයිඞ්න් එම ප්‍රාන්ත දෙක ජයග්‍රහණය කළහොත් ජනාධිපති ධූරයට පත්වීම සඳහා අවශ්‍ය කොට්ඨාශ නියෝජිත ඡන්ද 270 සම්පූර්ණ කරනු ඇති.\nඊට අමතරව එම නියෝජිත ඡන්ද 16 ක් සහිත ජෝර්ජියා ප්‍රාන්තයේ ඉදිරියෙන් සිටින ජනපති ට්‍රම්ප් සහ ජෝ බයිඩ්න් අතර පරතරය 3,400 දක්වා මේ වනවිට අඩු වී තිබෙනවා.\nජනපති ට්‍රම්ප්ට මෙතෙක් හිමිව ඇති කොට්ඨාශ නියෝජිත ඡන්ද සංඛ්‍යාව 214 ක්.\nමේ අතර, ජෝ බයිඩ්න් ජයග්‍රහණයට ආසන්න වද්දී ධවල මන්දිරයේ සිට නැවතත් මාධ්‍ය වෙත ප්‍රකාශයක් කළ ජනපති ට්‍රම්ප් මැතිවරණය දූෂිත බව යළි කියා සිටියා.\nඡන්ද ගණන් කිරීම තවදුරටත් සිදුවන නමුදු, ඔහු කියා සිටියේ තමා මැතිවරණය ජයග්‍රහණය කර ඇති බවයි.\nතැපැල් ඡන්දවලින් දැවැන්ත දූෂණයක් සිදුව ඇති බවට ඔහු චෝදනා කළේ ඒ සඳහා සාක්ෂි ඉදිරිපත් නොකරමින්.\nඑමෙන්ම, අවසානයේ විනිසුරුවන් විසින් මැතිවරණයේ ප්‍රතිඵලය තීරණය කරනු ඇති බවයි ජනපති ට්‍රම්ප් කියා සිටියේ.\nඔහු මේ වනවිටත් ඡන්ද ගණන් කරමින් සිටින ප්‍රාන්තවල ඡන්ද දිනයට පසු ඡන්ද ගණනය නීතිවිරෝධී බවට අධිකරණ හමුවේ පැමිණිලි ගොනුකර තිබෙනවා.\nකෙසේ නමුත්, ඡන්ද ප්‍රකාශ කිරීම හා ගණනය කිරීමේ ක්‍රියාවලියට එරෙහිව ට්‍රම්ප්ගේ කණ්ඩායම ඉදිරිපත් කළ පැමිණිලි ජෝර්ජියා සහ මිචිගන් අධිකරණවල විනිසුරුවන් ඉවත දමනු ලැබුවා.\nඑමෙන්ම, ඩිමොක්‍රටික් අපේක්ෂක ජෝ බයිඩ්න් සිය පාක්ෂිකයින්ගෙන් ඉල්ලා සිටියේ ඉවසිලිවන්තව සියලු ඡන්ද ගණන් කරනතුරු අපේක්ෂාවෙන් පසුවන ලෙසයි.\nජනපති ට්‍රම්ප් ධවල මන්දිරයේ මාධ්‍ය හමුව පැවැත්වීමට පෙර ට්වීටර් පණිවුඩයක් නිකුත් කළ ඔහු, ඇමරිකානු ජනතාව නිහඬ කිරීමට හෝ යටත් කිරීමට නොහැකි බවත්, ප්‍රකාශ කළ සෑම ඡන්දයක්ම ගණන් කළ යුතු බවත් අවධාරණය කළා.",
       "URL": "https://www.hirunews.lk/254104/ඇමරිකානු-ජනපතිවරණයේ-ඡන්ද-ගණන්-කිරීම-අඛණ්ඩව-ඡන්දය-දූෂිත-බව-ට්‍රම්ප්-යළි-කියයි",
       "Category": "International News",
       "Parent URL": "https://www.hirunews.lk/international-news.php?pageID=155"
}