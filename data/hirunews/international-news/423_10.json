{
       "Source": "hirunews",
       "Timestamp": "Friday, 10 November 2017 - 9:18",
       "Headline": "හඳුනා නොගත් ආකාශ වස්තුවක් සෞරග්‍රහ මණ්ඩලයට පැමිණෙයි",
       "News Content": "ආගන්තුක ආකාශ වස්තුවක් තත්පරයකට කිලෝ මීටර 25ක වේගයෙන් සෞරග්‍රහ මණ්ඩලය වෙත පැමිණෙමින් තිබෙන බව නාසා ආයතනය පවසනවා.\nඔක්තෝබර් මස 19දා රාත්‍රී අහසේ ග්‍රහවස්තු නිරීක්ෂණය කරමින් සිටි හවායි විශ්වවිද්‍යාලයේ තාරකා විද්‍යා අධ්‍යයන අංශයේ පර්යේෂක රොබ් වෙයික් විසින් මෙම ආගන්තුක වස්තුව මුල්වරට නිරීක්ෂණය කර තිබෙනවා.\nනාසා ආයතනයේ ආසන්න ග්‍රහවස්තු අධ්‍යයන ඒකකයේ කළමනාකරු පෝල් චෝඩාර්ස් මහතා පවසන්නේ මෙවැනි ආගන්තුක වස්තුවක් නිරීක්ෂණය කිරීමට දශක ගණනාවක් තිස්සේ තාරකා විද්‍යාඥයින් අපේක්ෂාවෙන් සිටි බවයි.\nවිද්‍යාඥයන් පවසන්නේ එය සෞරග්‍රහ මණ්ඩලයට ඉහළින් ලම්භක ගමන් මාර්ගයකින් පැමිණෙමින් තිබෙන බවයි.\nඑහි ගමන් මාර්ගය බහුවලයික කක්ෂයක් ලෙස තාරකා විද්‍යාඥයන් හදුන්වනවා.\nමෙම ග්‍රහ වස්තුව හේතුවෙන් සෞරග්‍රහ මණ්ඩලයේ කිසිදු ග්‍රහලෝකයකට බලපෑමක් සිදු නොවන බවද ඔවුන් පවසනවා.\nමෙය 2018 සැප්තැම්බර් 02දා බුද ග්‍රහයාගේ කක්ෂයට ඇතුලතින් සෞරග්‍රහ මණ්ඩලයේ පථය හරහා ගමන් කරනු ලබනවා.\nසැප්තැම්බර් 09 දා එය සූර්යයාට වඩාත් සමීප වන අතර සූර්යයාගේ ගුරුත්වාකර්ෂණ බලය හේතුවෙන් හැරී පෙගසස් නමැති තාරකා මණ්ඩලය වෙත ඉලක්කගත වී ගමන් කරනු ඇතැයි විද්‍යාඥයෝ දැනට විශ්වාස කරන්නේ.\nකෙසේ වෙතත් මෙම ආගන්තුක වස්තුව සෞරග්‍රහ මණ්ඩලයෙන් ඉවතට ගමන් කර අතුරුදන්වීමට පෙර මේ සම්බන්ධ හැකිතාක් පර්යේෂණ කර දත්ත රැස්කරගැනීමට ද විද්‍යාඥයෝ බලාපොරොත්තු වනවා.",
       "URL": "https://www.hirunews.lk/175691/හඳුනා-නොගත්-ආකාශ-වස්තුවක්-සෞරග්‍රහ-මණ්ඩලයට-පැමිණෙයි",
       "Category": "International News",
       "Parent URL": "https://www.hirunews.lk/international-news.php?pageID=423"
}