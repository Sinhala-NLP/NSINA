{
       "Source": "hirunews",
       "Timestamp": "Saturday, 30 May 2015 - 10:46",
       "Headline": "ඇමරිකාවේ ත්‍රස්තවාදී ලැයිස්තුවෙන් කියුබාව ඉවතට",
       "News Content": "ත්‍රස්තවාදයට අනුග්‍රාහකත්වය දක්වන රටවල් ලැයිස්තුවෙන් කියුබාව ඉවත් කිරීමට ඇමරිකා එක්සත් ජනපදය තීරණය කර තිබෙනවා. එය දෙරට අතර සබඳතා යථා තත්ත්වයට පත් කර ගැනීම සඳහා පැවැති ප්‍රධාන බාධකයක් ඉවත්වීමක් ලෙසයි සැලකෙන්නේ. ඊයේ ප්‍රකාශයට පත් කෙරුණු ඇමරිකානු තීරණයට අනුව කියුබාවට ඇමරිකා එක්සත් ජනපදය සමඟ බැංකු කටයුතු සහ අනෙකුත් ක්‍රියාකාරකම්වල යෙදිය හැකියි. කියුබාව සමඟ සබඳතා යථා තත්ත්වයට පත් කර ගැනීමට සූදානම් බව ජනාධිපති බැරක් ඔබාමා පසුගිය දෙසැම්බරයේදී ප්‍රකාශයට පත් කළා.\nකෙසේ නමුත්, අඩසිය වසකට ආසන්න කාලයක් තිස්සේ කියුබාවට එරෙහිව ක්‍රියාත්මක වන ඇමරිකානු සම්බාධක මෙතෙක් ඉවත් කර නැහැ. ඒ සම්බන්ධයෙන් අවසන් තීරණයක් ගනු ලබන්නේ ඇමරිකානු කොංග්‍රසයයි. රාජ්‍ය තාන්ත්‍රික සබඳතා යළි ආරම්භ කිරීම සඳහා කියුබාව ඉදිරිපත් කළ ප්‍රධාන ඉල්ලීමක් වූයේ ත්‍රස්තවාදයට අනුග්‍රාහකත්වය දක්වන රටවල් ලැයිස්තුවෙන් ඉවත් කරලීමයි. 1982 වසරේ සිට කියුබාව එම ලැයිස්තුවට ඇතුළත් කර තිබූ අතර, එහි තවදුරටත් සදහන් රටවල් වන්නේ සිරියාව, ඉරානය සහ සුඩානයයි.",
       "URL": "https://www.hirunews.lk/110439/ඇමරිකාවේ-ත්‍රස්තවාදී-ලැයිස්තුවෙන්-කියුබාව-ඉවතට",
       "Category": "International News",
       "Parent URL": "https://www.hirunews.lk/international-news.php?pageID=730"
}