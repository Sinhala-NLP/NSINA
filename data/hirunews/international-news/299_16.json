{
       "Source": "hirunews",
       "Timestamp": "Sunday, 13 January 2019 - 8:18",
       "Headline": "මෝදිට අභියෝග කරන්න නව විපක්ෂ සන්ධානයක්",
       "News Content": "මේ වසරේ පැවැත්වෙන මහ මැතිවරණයේදී අග්‍රාමාත්‍ය නරේන්ද්‍ර මෝදිගේ භාරතීය ජනතා පක්ෂයට අභියෝගයක් එල්ල කරමින් උත්තර් ප්‍රදේශ් ප්‍රාන්තයේ සමාජවාදී පක්ෂ දෙකක් සන්ධානගතවී තිබෙනවා.\nමායාවතීගේ නායකත්වයෙන් යුත් බහුජන් සමාජ් පක්ෂය සහ අකිලේෂ් යාදව් ගේ සමාජ්වාදී පක්ෂයයි මෙලෙස සන්ධාන ගතවී ඇත්තේ.\nමිලියන 220 ක ජනගහණයක් වෙසෙන ඉන්දියාවේ වඩාත්ම ජනාකීර්ණ ප්‍රාන්තය වූ උත්තර් ප්‍රදේශ් ප්‍රාන්තය ඉන්දීය දේශපාලනයේ වැදගත් ක්‍රමෝපාය කේන්ද්‍රයක් ද වනවා.\nලෝක් සභා හෙවත් ඉන්දීය පාර්ලිමේන්තුවේ ආසන 552 කින් ආසන 80 ක්ම වෙන්වන්නේ උත්තර් ප්‍රදේශ් ප්‍රාන්තයටයි.\n2014 වසරේදී අග්‍රාමාත්‍ය මෝදිගේ භාරතීය ජනතා පක්ෂය එම ප්‍රාන්තය තුළ විශාල ජයග්‍රහණයක් අත්කරගැනීමට සමත්වූවත් නව සන්ධානය ඊට ප්‍රබල අභියෝගයක් ලෙසයි සැළකෙන්නේ.\nනව සමාජවාදී සන්ධානය කොංග්‍රස් පක්ෂය සමඟ එක්වීමට අදහස් නොකරන බව ප්‍රකාශ කළද, ඍජුවම මෝදි විරෝධී සන්ධානයක් බවයි ඉන්දීය මාධ්‍ය පෙන්වා දෙන්නේ.\nනව සන්ධානයට තමන් ගරු කරන බව කොංග්‍රස් පක්ෂ නායක රාහුල් ගාන්ධිද ප්‍රකාශ කර තිබෙනවා.\nනවතම මත සමීක්ෂණවලට අනුව ප්‍රකාශ වන්නේ නරේන්ද්‍ර මෝදිට මෙවර මහ මැතිවරණයෙන් බහුතරයක් ලබාගැනීම දුෂ්කර වනු ඇති බවයි.\nඒ අනුව රජයක් පිහිටුවීමේදී එය කොංග්‍රස් පක්ෂයට සහය පළ කිරීමේ ප්‍රවණතාවක් පවතින බව සඳහන්.",
       "URL": "https://www.hirunews.lk/208103/මෝදිට-අභියෝග-කරන්න-නව-විපක්ෂ-සන්ධානයක්",
       "Category": "International News",
       "Parent URL": "https://www.hirunews.lk/international-news.php?pageID=299"
}