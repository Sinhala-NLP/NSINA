{
       "Source": "hirunews",
       "Timestamp": "Sunday, 11 December 2016 - 13:35",
       "Headline": "ජයලලිතාගේ පක්ෂය මෙහෙයවන්න ශෂිකලාට ඇරයුම්",
       "News Content": "තමිල්නාඩුවේ හිටපු මහ ඇමතිනී ජයලිතා ජයරාම්ගේ අභාවයෙන් පසු ඇගේ ඒ.අයි.ඒ.ඩී.එම්.කේ. පක්ෂය මෙහෙයවන ලෙස එහි ජ්‍යෙෂ්ඨ නායකයන් ඇගේ සමීපතම හිතවතිය වන ශෂිකලා නටරාජන්ට ආරාධනා කර තිබෙනවා.\nජයලලිතාගේ අභාවයෙන් පසු තමිල්නාඩු ප්‍රාන්ත අමාත්‍ය මණ්ඩලය අද ප්‍රථම වරට රැස්වූ අතර පසුගිය දින කිහිපය තුළම මහ ඇමති පන්නීර්සෙල්වම් ඇතුලු  ඒ.අයි.ඒ.ඩී.එම්.කේ. නායකයන් ශෂිකලා මුණගැසුණා.\nප්‍රාන්ත මහ ඇමති පන්නීර්සෙල්වම් කියා සිටියේ අම්මා හෙවත් ජයලලිතා මෙන්ම චින්නම්මා ලෙස හඳුන්වන ශෂිකලා ද පක්ෂය යා යුතු මග හොඳින් දැන සිටින බවයි.\nජයලලිතා පසුගිය වසර 27 පුරා ඉසිලූ පක්ෂ මහ ලේකම් ධුරය ශෂිකලා නටරාජන්ට ලබාදීම පක්ෂයේ ජ්‍යෙෂ්ඨයන්ගේ සැළසුමයි.\nඇය අඛණ්ඩව එම තනතුරේ තබාගැනීම සඳහා අතිරේක පක්ෂ මහ ලේකම් ධුරයක් ඇති කිරීම පිළිබඳවද අවධානය යොමුවී තිබෙනවා.\nදැනට 54 වන වියේ පසුවන ශෂිකලා නටරාජන් 80 දශකයේදී ජයලලිතාගේ සමීප හිතවතියක් බවට පත්වූ  අතර චෙන්නායි හි පිහිටි ජයලලිතාගේ පෝසේ ගාඞ්න් මැදුරේ වත්මන් පදිංචිකාරිය වන්නේද ඇයයි.",
       "URL": "https://www.hirunews.lk/149444/ජයලලිතාගේ-පක්ෂය-මෙහෙයවන්න-ශෂිකලාට-ඇරයුම්",
       "Category": "International News",
       "Parent URL": "https://www.hirunews.lk/international-news.php?pageID=548"
}