{
       "Source": "hirunews",
       "Timestamp": "Saturday, 15 July 2017 - 14:44",
       "Headline": "මැලේසියාව නීතිවිරෝධී සංක්‍රමණිකයන් වටලයි",
       "News Content": "තම රට තුළ නීතිවිරෝධී ලෙස රැඳී සිටිමින් සේවයේ නිරත විදේශික ශ්‍රමිකයන් වැටලීමේ මෙහෙයුමක් මැලේසියාව දැන් ක්‍රියාත්මක කරනු ලබනවා.\nපසුගිය ජූලි 1 වනදා ආරම්භ වූ මෙම මෙහෙයුමේ පළමු දින 10 තුළ නීතිවිරෝධී විදේශික ශ්‍රමිකයන් 3300 කට වැඩි පිරිසක් අත්අඩංගුවට ගෙන ඇති බවයි විදෙස් වාර්තා සඳහන් කළේ.\nඔවුන් සේවයේ යෙදවූ හාම්පුතුන් 60 දෙනෙකුද අත්අඩංගුවට ගෙන තිබෙනවා.\nමැලේසියාව මෙලෙස නීතිවිරෝධී සංක්‍රමණිකයන් වැටලීම ආරම්භ කර ඇත්තේ ඔවුන්ට නීත්‍යානුකූල ලෙස ලියාපදිංචිවීම සඳහා මාස 5 ක කාල විරාමයක් ලබාදීමෙන් අනතුරුවයි.\nමැලේසියාවේ සිටින මුළු විදේශ ශ්‍රමිකයන්ගේ සංඛ්‍යාව මිලියන 3 කට ආසන්නයි.\nඉන් අඩක්ම නීතිවිරෝධී ලෙස එරට රැඳී සිටින බව විශ්වාස කෙරෙන අතර සහන කාලසීමාව තුළදී ලියාපදිංචිවී ඇත්තේ ඉන් එක්ලක්ෂ 60 000 ක් පමණයි.",
       "URL": "https://www.hirunews.lk/165949/මැලේසියාව-නීතිවිරෝධී-සංක්‍රමණිකයන්-වටලයි",
       "Category": "International News",
       "Parent URL": "https://www.hirunews.lk/international-news.php?pageID=460"
}