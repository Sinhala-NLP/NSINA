{
       "Source": "hirunews",
       "Timestamp": "Saturday, 12 January 2013 - 12:53",
       "Headline": "ඇෆ්ගනිස්ථානයේ ඇමරිකානු හමුදා කඩිනමින් ඉවතට.",
       "News Content": "ඇෆ්ගනිස්ථානයේ රඳවා සිටින ඇමරිකානු හමුදා ඉවත් කරගැනීම කඩිනම් කිරීමට ජනාධිපති බැරැක් ඔබාමා තීරණය කර තිබෙනවා. ඒ බව වොෂිංටනයේ චාරිකාවක නිරතවන ඇෆ්ගන් ජනාධිපති හමීඞ් කර්සායි වෙත දැනුම් දී ඇතැයි සඳහන්. නායකයන් දෙදෙනා අතර පැවති සාකච්ඡාවෙන් අනතුරුව ජනාධිපති ඔබාමා සඳහන් කර ඇත්තේ අල්කයිඩා සංවිධානය දුර්වල කිරීමේ සිය ඉලක්කය ඇමරිකාව ළඟා කරගෙන ඇති බවයි. එහෙත් ඇෆ්ගනිස්ථානය යළි ගොඩනැගීමේ ඉලක්කය ළඟා කරගත යුතුයි. ඇෆ්ගන් සහ ඇමරිකානු නායකයන් මෙලෙස හමුවූයේ ඇෆ්ගනිස්ථාන සිවිල් යුද්ධය තීරණාත්මක අදියරකට පැමිණ ඇති මොහොතකයි.\nනව එකඟතාවන් අනුව මෙවර වසන්ත සමය වනවිට ඇෆ්ගනිස්ථානයේ සිටින ඇමරිකානු ප්‍රහාරක හමුදා ඉවත්කර ගැනෙන අතර පුහුණු සහ උපදේශක සේවාවන් සඳහා පමණක් ඇමරිකානු භටයන් එහි රැදී සිටිනු ඇති. ඇෆ්ගන් හමුදාවන්ට සහය වීම ඔවුන්ගේ තවත් අරමුණක්.  ජනාධිපති ඔබාමා නව පියවර හැඳින්වූයේ ඇෆ්ගනිස්ථානයේ ආරක්ෂාව ඇෆ්ගන් හමුදා වෙත පැවරීම කඩිනම් කිරීමක් ලෙසයි. කෙසේ නමුත් ඇෆ්ගන් ජනතාවට ආරක්ෂාව සැළසීම උදෙසා ඇෆ්ගන් හමුදා සමග කටයුතු කිරීමට ඇමරිකාව අඛණ්ඩව කටයුතු කරන බව ඔහු සඳහන් කළා. ඇෆ්ගනිස්ථානයේ ඇමරිකානු හමුදා භටයන් 66000 ක් පමණ රැඳී සිටින අතර 2014 වනවිට ඔවුන් සියලූදෙනා ඉවත් කරගැනීමටයි ඇමරිකාව සැළසුම් කර ඇත්තේ.",
       "URL": "https://www.hirunews.lk/51293/ඇෆ්ගනිස්ථානයේ-ඇමරිකානු-හමුදා-කඩිනමින්-ඉවතට",
       "Category": "International News",
       "Parent URL": "https://www.hirunews.lk/international-news.php?pageID=872"
}