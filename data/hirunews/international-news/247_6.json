{
       "Source": "hirunews",
       "Timestamp": "Tuesday, 06 August 2019 - 8:07",
       "Headline": "කාශ්මීරය ගැන ඇමරිකාව අවධානයෙන් - ඉම්රාන් ඛාන් විදෙස් නායකයන් අමතයි",
       "News Content": "ඉන්දියාවේ මුස්ලිම් බහුතරයක් වෙසෙන එකම ප්‍රාන්තය වන ජම්මු - කාශ්මීරය මධ්‍යම රජයේ ඍජු පාලනයට යටත් කරමින් මෝදි රජය ඊයේ ගනු ලැබූ පියවර පිළිබදව ඇමරිකාව කඩිනම් ප්‍රතිචාරයක් දක්වා තිබෙනවා.\nකාශ්මීරයේ නායකයන් රදවා ගැනීම පිළිබදව කණස්සල්ලට පත්වන බව ප්‍රකාශ කළ ඇමරිකානු රාජ්‍ය දෙපාර්තමේන්තුව එහි ජන ප්‍රජාවේ අයිතීන් උල්ලංගණය නොකරන ලෙස ඉන්දියාවෙන් ඉල්ලීමක් ද කළා.\nකාශ්මීරයේ ප්‍රාන්ත වරප්‍රසාද සහිත ව්‍යවස්ථා සංශෝධනය අවලංගු කළ මෝදි රජය එහි හිටපු ප්‍රධාන අමාත්‍යවරුන් අත්අඩංගුවට ගනිමින් හමුදා යොදවා පාලනය දැඩි කිරීමට පාකිස්තානයෙන් ද විරෝධය පළ වනවා.\nපාකිස්තාන විදේශ අමාත්‍යාංශය, ඉස්ලාමාබාද් නුවර ඉන්දීය මහකොමසාරිස්වරයා කැදවා ඒ පිළිබදව විමසා ඇති අතර, අග්‍රාමාත්‍ය ඉම්රාන් ඛාන් තුර්කි සහ මැලේසියානු නායකයන් සමඟ මේ සම්බන්ධයෙන් දුරකථනයෙන් සාකච්ඡා කර තිබෙනවා.\nඉන්දීය විදේශ ලේකම්වරයා මේ සම්බන්ධයෙන් ඊයේ එක්සත් ජාතීන්ගේ ආරක්ෂක මණ්ඩලය දැනුවත් කළ බව සඳහන්.",
       "URL": "https://www.hirunews.lk/221635/කාශ්මීරය-ගැන-ඇමරිකාව-අවධානයෙන්-ඉම්රාන්-ඛාන්-විදෙස්-නායකයන්-අමතයි",
       "Category": "International News",
       "Parent URL": "https://www.hirunews.lk/international-news.php?pageID=247"
}