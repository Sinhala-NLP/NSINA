{
       "Source": "hirunews",
       "Timestamp": "Monday, 05 March 2018 - 12:04",
       "Headline": "හිටපු අගමැතිට පෑ විරෝධය",
       "News Content": "ඉතාලි මහ මැතිවරණය ඊයේ (04) පැවැත් වුණා.\nමැතිවරණයේ අවසන් ප්‍රතිඵල මේ වනතුරුත් නිකුත් කර නොමැති වුවද, මෙවර කිසිදු පක්ෂයකට බහුතර බලයක් හිමි නොවනු ඇති බවට මත ඉදිරිපත් වී තිබෙනවා.\nඡන්දය භාවිත කිරීම සම්බන්ධයෙන් සිදුකළ සමීක්ෂණයකට අනුවයි මෙම මතය ඉදිරිපත් කර ඇත්තේ.\nමෙවර මැතිවරණයේ දී ඡන්දය ප්‍රකාශ කිරීමට ගිය අවස්ථාවේ ඉතාලි හිටපු අගමැතිවරයෙකු වූ සිල්වියෝ බර්ලස්කෝනිට ඡන්ද මධ්‍යස්ථානය තුලදී අනපේක්ෂිත සිදුවීමකට මුහුණ දීමට සිදුව තිබෙනවා.\nඉතාලියේ, මිලානෝ නුවර ස්ථාපිතකර තිබූ  ඡන්ද මධ්‍යස්ථානයක් තුලදී සිල්වියෝ බර්ලස්කෝනි මෙම සිදුවීමට මුහුණ දී ඇති බවයි විදෙස් මාධ්‍ය වාර්තා කරන්නේ.\nසිය ඡන්දය ප්‍රකාශ කිරීමට පැමිණි හිටපු අගමැතිවරයා ඡන්දය ප්‍රකාශ කිරීමට සැරසෙන අවස්ථාවේ උඩු කය නිරුවතින් හදිසියේම ඔහු ඉදිරියට පැමිණි තරුණියක් මේසයක් මත නැගී විරෝධතාවයේ නිරත වී තිබෙනවා.\nවිරෝධතාවයේ  නිරත වූ තරුණිය ඇයගේ පපු ප්‍රදේශයේ 'ඔබ දැන් කල්කුත් වී ඇත' යනුවෙන් සටහන්කර තිබූ බව සඳහන්.\nපසුව ආරක්ෂක නිලධාරීන් පැමිණ විරෝධතාවයේ  නිරත වූ අදාල තරුණිය එම ස්ථානයෙන් ඉවත් කිරීමට පියවරගෙන තිබෙනවා.\nඉන් අනතුරුවයි හිටපු අගමැති සිල්වියෝ සිය ඡන්දය ප්‍රකාශ කර ඇත්තේ.\nමෙවර මැතිවරණයේදී සිල්වියෝ බර්ලස්කෝනිගේ මධ්‍ය දක්ෂිණාංශික සන්ධානය වැඩි ආසන සංඛ්‍යාවක් දිනාගනු ඇති බවට අපේක්ෂා කෙරෙනවා.",
       "URL": "https://www.hirunews.lk/185158/හිටපු-අගමැතිට-පෑ-විරෝධය",
       "Category": "International News",
       "Parent URL": "https://www.hirunews.lk/international-news.php?pageID=388"
}