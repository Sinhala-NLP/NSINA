{
       "Source": "hirunews",
       "Timestamp": "Sunday, 25 August 2013 - 8:04",
       "Headline": "සිරියානු රසායනික අවි ප්‍රහාරය ගැන මතබේද.",
       "News Content": "සිරියාවේ ඩමස්කස් අගනුවරදී එල්ලවූ බව කියන රසායනික අවි ප්‍රහාරය සම්බන්ධයෙන් දැන් විවිධ මත පළවනවා. ඇමරිකාව, බ්‍රිතාන්‍ය සහ ප්‍රංශය ඇතුළු බටහිර රටවල් මෙන්ම සිරියානු විපක්ෂය ඒ පිළිබඳ චෝදනා කරන්නේ ජනාධිපති බෂාර් අල් අසාද්ගේ රජයටයි. එහෙත් ප්‍රහාරය විපක්ෂ කැරළිකරුවන් විසින් එල්ල කළ බවට සිරියානු රජය මෙන්ම ඔවුන්ගේ හිතවතුන් වන රුසියාව සහ ඉරානය චෝදනා කළා. මේ අතර දේශ සීමාරහිත වෛද්‍යවරු නැමති සංවිධානය ප්‍රකාශ කළේ ස්නායු පද්ධතියට විෂ සහිත රෝග ලක්ෂණ පෙන්නුම් කළ තුන්දහස් හයසියයකට පමණ ප්‍රතිකාර කළ බවයි. ඉන් 355 දෙනෙකු මියගිය බවද එමඟින් තහවුරු කළා. කෙසේ නමුත් එම ප්‍රංශ රාජ්‍ය නොවන සංවිධානය කියා සිටියේ එම රෝගීන් රසායනික අවි ප්‍රහාරයකට ගොදුරු වූ බව තමන්ට විද්‍යාත්මකව තහවුරු කළ නොහැකි බවයි. එමෙන්ම ප්‍රහාරය එල්ල කළේ කවුරුන් විසින්ද යන්න පිළිබඳව තමන්ට නිගමනයකට එළඹිය නොහැකි බව දේශ සීමාරහිත වෛද්‍යවරු සංවිධානය ප්‍රකාශ කළා.",
       "URL": "https://www.hirunews.lk/65779/සිරියානු-රසායනික-අවි-ප්‍රහාරය-ගැන-මතබේද",
       "Category": "International News",
       "Parent URL": "https://www.hirunews.lk/international-news.php?pageID=810"
}