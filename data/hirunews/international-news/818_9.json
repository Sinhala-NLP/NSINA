{
       "Source": "hirunews",
       "Timestamp": "Sunday, 28 July 2013 - 13:33",
       "Headline": "රාහුල් - මෝඩි සටනක්.",
       "News Content": "2014 වසරේ පැවැත්වෙන මීළඟ ඉන්දීය මහමැතිවරණයේදී පාලක කොංග්‍රස් සන්ධානයට හෝ විපක්ෂ ප්‍රජාතන්ත්‍රවාදී සන්ධානයට බහුතර බලයක් හිමිකර ගැනීමට නොහැකි වනු ඇතැයි සමීක්ෂණයකින් හෙළි වී තිබෙනවා. මෙම සමීක්ෂණයට අනුව සන්ධාන දෙකටම ආසන 273ක බහුතරයක් ලබා ගැනීම සඳහා ආසන 100 ක පමණ අඩුවක් පවතිනු ඇති. එමෙන්ම, ඉන්දීය පාර්ලිමේන්තුවේ ආසන 543 න් 200 ක්ම හිමිවනු ඇත්තේ මෙම සන්ධාන දෙකටම අයත් නොවන පක්ෂවලටයි.\nමීළඟ ඉන්දීය මහමැතිවරණයේදී කොංග්‍රස් අපේක්ෂකයා ලෙස රාහුල් ගාන්ධි ඉදිරිපත් කරනු ඇති බව බොහෝදෙනාගේ අපේක්ෂාවයි. ඒ සඳහා වැඩිම කැමැත්තක් දක්වන්නේ දකුණු ඉන්දීය ප්‍රාන්තයි. හින්දි බස කතා කරන ප්‍රාන්තවල විපක්ෂ අපේක්ෂක නරේන්ද්‍ර මෝඩිට වැඩි කැමැත්තක් පළ වී තිබෙනවා.  සමස්ථ ඉන්දියානුවන්ගෙන් සියයට 31 ක් රාහුල් ගාන්ධි සිය මීළඟ අගමැතිවරයා ලෙස තේරීපත් වනු ඇතැයි අපේක්ෂා කරන අතර නරේන්ද්‍ර මෝඩි අගමැති වනු ඇති බව අපේක්ෂා කරන ප්‍රතිශතය සියයට 33 ක්. මේ අනුව, 2014 ඉන්දීය මහමැතිවරණය තියුණු මුහුණවරක් ගනු ඇති බවයි විචාරකයන් පෙන්වා දෙන්නේ.",
       "URL": "https://www.hirunews.lk/63922/රාහුල්-මෝඩි-සටනක්",
       "Category": "International News",
       "Parent URL": "https://www.hirunews.lk/international-news.php?pageID=818"
}