{
       "Source": "hirunews",
       "Timestamp": "Saturday, 27 February 2016 - 18:06",
       "Headline": "මාර්ක් සකර්බර්ග්ගේ ආරක්ෂාව ඉහළට",
       "News Content": "ෆේස්බුක් නිර්මාතෘ මාර්ක් සකර්බර්ග්ගේ ආරක්ෂාව ඉහළ නංවා තිබෙනවා.\nඒ ඔහුට අයි එස් සංවිධානයෙන් එල්ලවී ඇති තර්ජන හේතුවෙන්. ඔහු වටා මෙන්ම නිවසේ ආරක්ෂාවට මේවනවිට පෞද්ගලික ආරක්ෂක සාමාජිකයන් 16 ක් පමණ සිටින බවයි විදෙස් පුවත් සේවාවල දැක්වෙන්නේ.\nමාර්ක් සකර්බර්ග් ජර්මනියේ බර්ලින් නුවර වීථිවල උදෑසන ව්‍යායාම් සඳහා ආරක්ෂකයන් 5 දෙනෙකු පමණ පිරිසක් සමග දිවයන ආකාරය විදෙස් මාධ්‍ය හෙළිකර තිබෙනවා.\nඒ ඔහු සාමාන්‍යයෙන් භාවිත කරන අලු පැහැති ටී ෂර්ටයක් ද හැඳ ගනිමින්.\nඅයි එස් සංවිධානයට සම්බන්ධ කණ්ඩායමක් මීට දින කිහිපයකට පෙර ෆේස්බුක් නිර්මාතෘ මාර්ක් සකර්බර්ග්ට සහ ට්විටර් ප්‍රධාන විධායක ජැක් ඩෝසි වෙත මර්ණ තර්ජන එල්ල කරමින් විනාඩි 25 ක වීඩියෝ පටයක් ද අන්තර්ජාලයට එක්කර තිබෙනවා.\nෆේස් බුක් සහ ට්විටර් සමාජජාල වෙබ් අඩවි මගින් ත්‍රස්තවාදී ක්‍රියාකාරකම් මැඩලීමට පසුගියදා පියවර රැසක් ප්‍රකාශයට පත් කළා.\nඅයි එස් සාමාජිකයන්ගේ ෆේස්බුක් සහ ට්විටර් ගිණුම් අත්හිටුවීම ඊට ඇතුළත්. ත්‍රස්තවාදය ප්‍රවර්ධනය කරන ප්‍රකාශ ද එම ගිණුම්වලින් ඉවත් කිරීම අයි එස් සංවිධානය උදහස් වීමට තවත් හේතුවක්.\nමෙම කරුණු පදනම් කර  ගනිමිනුයි අයි එස් සංවිධානය ෆේස් බුක් නිර්මාතෘවරයාට මරණ තර්ජන එල්ලකර ඇත්තේ.",
       "URL": "https://www.hirunews.lk/127293/මාර්ක්-සකර්බර්ග්ගේ-ආරක්ෂාව-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=661"
}