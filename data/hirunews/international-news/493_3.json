{
       "Source": "hirunews",
       "Timestamp": "Saturday, 15 April 2017 - 8:44",
       "Headline": "උතුරු කොරියාවේ ගැටුමක් අත ළඟ",
       "News Content": "උතුරු කොරියාව මුල් කරගෙන දැවැන්ත අවි ගැටුමක්  ඕනෑම මොහොතක පැන නැගිය හැකි බවට චීනය අනතුරු අඟවනවා.\nඇමරිකාව සහ උතුරු කොරියාව අතර නම්‍යශීලීත්වයක් නොමැතිවීමෙන් අර්ධද්වීපයේ යුද උණුසුම උත්සන්න වීම ඊට හේතුවයි.\nචීන විදේශ අමාත්‍ය වෑන් යී ප්‍රකාශ කළේ එහිදී කිසිවෙකු ජයග්‍රාහකයෙක් නොවන බවයි.\nඋතුරු කොරියාවේ න්‍යෂ්ටික අවි වැඩසටහන සහ ඇමරිකාව කොරියානු අර්ධද්වීපයට නෞකා ප්‍රහාරක බල ඇණියක් එවීම කලාපයේ උණුසුම ඉහළ යාමට හේතුවී තිබෙනවා.\nඋතුරු කොරියාවේ එකම ප්‍රබල සහයකයා වන චීනය මේ පිළිබඳව විශේෂ අවධානයකින් පසුවන්නේ දේශසීමා ඔස්සේ ඇතිවිය හැකි අර්බුදකාරී තත්ත්වය හේතුවෙන්.\nවිශේෂයෙන් ගැටුමක් පැන නැගුනහොත් එහි පාලන බලය වෙනස් විය හැකි බවද චීනයේ විශ්වාසයයි.\nමේ නිසා අදාළ සියලූ පාර්ශවයන් මෙම තත්ත්වය කෙරෙහි පරීක්ෂාකාරීව කටයුතු කළ යුතු බව චීන විදේශ අමාත්‍යවරයා පෙන්වා දෙනවා.\nජනාධිපති ඩොනල්ඞ් ට්‍රම්ප් පසුගියදා ප්‍රකාශ කළේ චීනයේ සහයකින් තොරව හෝ උතුරු කොරියානු අර්බුදය විසඳීමට ඇමරිකාව සූදානම් බවයි.\nඑමෙන්ම තවත් ප්‍රකෝපකාරී අත්හදාබැලීමක් සිදුවුවහොත් හමුදා ප්‍රතිචාරයක් දැක්වීම කාලය පිළිබඳ ගැටළුවක් පමණක් බව ට්‍රම්ප් පරිපාලනය ඊයේ සඳහන් කළා.\nඋතුරු කොරියාව අද සිය රටේ නිර්මාතෘ කිම් ඉල් සුං ගේ 105 වන ජන්ම දිනය සමරන අතර ඒ නිමිත්තෙන් න්‍යෂ්ටික හෝ මිසයිල අත්හදාබැලීමක් සිදුකිරීමට ඉඩ ඇති බව සඳහන්.",
       "URL": "https://www.hirunews.lk/159219/උතුරු-කොරියාවේ-ගැටුමක්-අත-ළඟ",
       "Category": "International News",
       "Parent URL": "https://www.hirunews.lk/international-news.php?pageID=493"
}