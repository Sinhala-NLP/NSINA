{
       "Source": "hirunews",
       "Timestamp": "Sunday, 27 February 2022 - 10:51",
       "Headline": "උතුරු කොරියාව තවත් මිසයිල අත්හදාබැලීමක",
       "News Content": "උතුරු කොරියාව විසින් අද උදෑසන හඳුනා නොගත් මිසයිලයක් අත්හදා බැලූ බව දකුණු කොරියානු ආරක්ෂක අංශ ප්‍රකාශ කළා.\nඑය, මේ වසර තුළ උතුරු කොරියාව සිදු කළ අටවන මිසයිල අත්හදා බැලීමයි.\nකෙසේ නමුත් අද මෙම මිසයිලය අත්හදා බලා ඇත්තේ බීජිං ශීත ඍතු ඔලිම්පික් උලෙළ පැවති මාසය තුළ කොරියානු අර්ධද්වීපයේ පැවති සාමකාමී වාතාවරණයෙන් අනතුරුව යි.\n2017 වසරෙන් පසු ප්‍රබලතම මිසයිල අත්හදාබැලීමද උතුරු කොරියාව පසුගියදා සිදු කළා.\nඑරට මිසයිල සහ න්‍යෂ්ටික වැඩසටහන සම්බන්ධයෙන් උතුරු කොරියානු නායක කිම් ජොං අන් සහ එවකට ඇමරිකානු ජනාධිපතිව සිටි ඩොනල්ඩ් ට්‍රම්ප් අතර පැවති සාකච්ඡා 2019 වසරේ දී බිඳ වැටුණා.\nමේ අතර, රුසියානු මිසයිල ප්‍රහාර හමුවේ යුක්රේනයේ කීව් අගනුවර අඛණ්ඩව සයිරන් හඬ නාදවන බව විදෙස් වාර්තාකරුවන් සඳහන් කළා.\nඅගනගරයේ ඊයේ සන්ධ්‍යාවේ සිට හෙට දිනය දක්වා ඇඳිරි නීතිය ක්‍රියාත්මක වන අතර, නගරාධිපතිවරයා සඳහන් කළේ වීථිවලට පිවිසෙන ඕනෑම අයෙකු රුසියාවට සහය දක්වන කඩාකප්පල්කරුවෙකු ලෙස සළකන බවයි.\nනගරවාසීන් ආයුධ සන්නද්ධව රුසියානු ආක්‍රමණිකයාට මුහුණදීමට සැරසී සිටින අතර, සිය නිවෙස් ඉදිරිපිට වැලි කොට්ට ගොඩගැසීමටත්, පෙට්‍රල් බෝම්බ නිපදවීමටත් ඔවුන් පෙළඹී සිටිනවා.\nඇමරිකානු රාජ්‍ය දෙපාර්තමේන්තුව මගින් ඩොලර් මිලියන 350ක් වටිනා අවි ආයුධ යුක්රේනයට යැවීමට ඊයේ තීරණය කළ අතර, යුද ටැංකි නාශක මිසයිල, ගුවන් යානා නාශක පද්ධති සහ වෙඩි නොවඳින ආවරණ ද ඊට ඇතුළත්.\nජර්මානු රජය සඳහන් කළේ යුද ටැංකි නාශක අත් බෝම්බ දහසක් සහ ගොඩබිම සිට ගුවනට එල්ල කළ හැකි ස්ටින්ගර් මිසයිල 500ක් හදිසි අවශ්‍යතාවක් සේ සළකා යුක්රේනයට ලබාදෙන බවයි.\nනෙදර්ලන්තයද මෙලෙස යුක්රේනයට ආයුධ සහය ලබාදෙන අතර, නේටෝ සංවිධානය නැගෙනහිර යුරෝපයේ සිය භට පිරිස් ඉහළ නැංවීමට පියවර ගෙන තිබෙනවා.\nකෙසේ නමුත් ලක්ෂ සංඛ්‍යාත යුක්රේනවාසීන් යුද්ධයෙන් පලායමින් සිටින අතර, මෝල්ඩෝවා රාජ්‍යයේ දේශසීමා ඔස්සේ රටින් නික්මීමට පැය 27ක පෝලිමක් පැවති බව සඳහන්.\nමේ අතර රුසියානු බැංකු, ජාත්‍යන්තර ස්විෆ්ට් මුදල් හුවමාරු සේවා පද්ධතියෙන් ඉවත් කිරීමට ඇමරිකා එක්සත් ජනපදය යුරෝපා සංගමය සහ බි්‍රතාන්‍යය එකඟ වී තිබෙනවා.\nමෙතෙක් එය, සියලු රුසියානු බැංකු සඳහා ක්‍රියාත්මක නොවන අතර, එය කොතෙක් දුරට පැවතිය යුතුද යන්න ජනපති පුටින් අත පවතින කරුණක් බවයි බටහිර සන්ධානය ප්‍රකාශ කළේ.\nමේ අතර රුසියානු රොකට් ප්‍රහාර තවදුරටත් කීව් අගනුවර වෙත එල්ලවන අතර, අගනුවරට ඔබ්බෙන් පිහිටි ඉන්ධන ගබඩාවක්ද එලෙස ප්‍රහාරයට ලක්ව ඇති බවයි වාර්තාවන්නේ.\nඑම නිසා එහි ගිනි ඇවිලෙමින් පවතින අයුරු සමාජ මාධ්‍ය වෙත එක්කර තිබුණා.\nකෙසේ නමුත් යුක්රේන හමුදාවෙන් සහ එරට වැසියන්ගෙන් එල්ලවන ප්‍රබල ප්‍රතිරෝධය හමුවේ රුසියානු ආරක්ෂක හමුදාවලට සැළසුම් කළ පරිදි ඉදිරියට යාම ගැටළුවක් වී ඇති බව බි්‍රතාන්‍යය ආරක්ෂක අමාත්‍යාංශය සඳහන් කළා.\nමේ අතර රුසියානු රජයේ වෙබ් අඩවි හයකට සයිබර් ප්‍රහාරයක්ද එල්ලවී තිබෙනවා.\nඑහිදී රාජ්‍ය රූපවාහිනී සේවාවේ වෙබ් අඩවියට පිවිසුණු හැකර්වරුන් එහි යුක්රේන ගීත වාදනය කළ බව වාර්තා වුණා.",
       "URL": "https://www.hirunews.lk/298175/උතුරු-කොරියාව-තවත්-මිසයිල-අත්හදාබැලීමක",
       "Category": "International News",
       "Parent URL": "https://www.hirunews.lk/international-news.php?pageID=58"
}