{
       "Source": "hirunews",
       "Timestamp": "Saturday, 16 July 2016 - 16:24",
       "Headline": "තුර්කි හමුදා කැරැල්ලෙන් මරණ 265 ක් - 2800 ක් අත්අඩංගුවේ",
       "News Content": "තුර්කියේ බලය අත්පත් කර ගැනීම සඳහා එරට හමුදාව දියත් කළ අසාර්ථක කුමන්ත්‍රණයේදී මිය ගිය සංඛ්‍යාව 265 දක්වා ඉහළ ගොස් තිබෙනවා.\nකැරැල්ලට සම්බන්ධ හමුදා සෙබලූන් ඇතුළු 2839 දෙනෙකු අත්අඩංගුවට ගෙන ඇති අතර, සිද්ධියෙන් තුවාල ලැබූ සංඛ්‍යාව 1440 ක් බවයි විදෙස් මාධ්‍ය සඳහන් කළේ.\nකැරැල්ල අවසන්වීමෙන් පසු තුර්කි ජනාධිපති ටයිප් අර්ඩොගන් ප්‍රකාශ කළේ ජනතා බලය පවතින තුරු කැරළිකරුවන්ට සාර්ථක විය නොහැකි බවයි.\nතුර්කියේ සියයට 52ක් ජනතාව තම රජය පත් කර ගත් බවත්, ඔහු කියා සිටියා.\nඉස්තාන්බූල් නුවර දී යුද ටැංකි සමඟ කැරළිකාර සෙබලූන් යටත් වන ආකාරය විදෙස් රූපවාහිනී සේවා ඔස්සේ විකාශනය වුණා.\nකුමන්ත්‍රණයට සම්බන්ධ භට පිරිස් රැගත් හෙලිකොප්ටර් යානයක්ද වෙඩි තබා බිම දැමීමට රජයට පක්ෂ ආරක්ෂක භට පිරිස් සමත්වූ බවයි විදෙස් මාධ්‍ය වාර්තා කළේ.\nජනාධිපතිවරයා නිවාඩුවක් ගත කරමින් සිටින අතුරතුරයි මෙම කුමන්ත්‍රණය සිදුවී ඇත්තේ.\nඊට සම්බන්ධ වූ භට පිරිස් එරට පාර්ලිමේන්තු ගොඩනැගිල්ල මෙන්ම රජයේ ගොඩනැගිලි කිහිපයකට අත්බෝම්බ ප්‍රහාර එල්ල කර තිබුණා.\nඉස්තාන්බුල් නුවර ප්‍රධාන ගුවන් තොටුපල වන අටාටර්ක් හි පාලනයද කැරළිකාර හමුදා භට පිරිස් නතු කරගත්තා.\nකැරළිකරුවන් ප්‍රකාශ කළේ රටේ ප්‍රජාතන්ත්‍රවාදය, මානව අයිතිවාසිකම්, නිදහස සහ රටේ නීතිය සහ සාමය සුරක්ෂිත කිරීම මෙම කුමන්ත්‍රණයේ අරමුණ වූ බවයි.",
       "URL": "https://www.hirunews.lk/138187/තුර්කි-හමුදා-කැරැල්ලෙන්-මරණ-265-ක්-2800-අත්අඩංගුවේ",
       "Category": "International News",
       "Parent URL": "https://www.hirunews.lk/international-news.php?pageID=612"
}