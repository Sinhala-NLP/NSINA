{
       "Source": "hirunews",
       "Timestamp": "Wednesday, 12 July 2017 - 16:09",
       "Headline": "වසර 20 ක් අඳුරු කුටියක සිරවී සිටි කාන්තාවක් බේරා ගැනේ",
       "News Content": "වසර 20 ක් පුරා ගෝආ ප්‍රාන්තයේ නිවසක අඳූරු කුටියක සිරකර සිටි කාන්තාවක් ඉන්දීය ආරක්ෂක අංශ විසින් බේරාගෙන තිබෙනවා.\nඅදාළ කාන්තාවගේ වයස මේවන විට අවුරුදු 50 ක් වන බව සඳහන්.\nපසුගිය අගහරුවාදා මෙම කාන්තාව බේරාගෙන ඇත්තේ ඇයගේ මව්පියන්ගේ නිවසේ අඳූරු කාමරයක සිරකර සිටියදීයි.\nඇයගේ අසාමාන්‍ය හැසිරීම් රටාව හේතුවෙන් මෙලෙස සිරකර තැබු බවටයි දෙමව්පියන් හෙළිකර ඇත්තේ.\nපසුගිය වසර 20 ක කාලය පුරා මෙම කාන්තාවගේ ලෝකය වී ඇත්තේ ඇය සිරකර තිබු අඳූරු කුටියයි.\nරාජ්‍ය නොවන සංවිධානයක් විසින් ගෝආ පොලිසියට කළ දැනුම්දීමකට අනුව සිදුකළ සෝදිසියකදී ඇය හමුවී තිබෙනවා.\nමෙම නිවසේ මේවන විට හිමිකාරීත්වය දරනු ලබන්නේ සිරවී සිටි කාන්තාවගේ සොහොයුරන් දෙදෙනෙකු සහ ඔවුන්ගේ පවුලේ සාමාජිකයන් විසින්.\nසිරකර සිටින කාන්තාවට කාමරයේ ඇති කවුලුවකින් ආහාර සහ ජලය ලබාදී ඇතැයි සඳහන්.\nපොලිසිය අදාළ අඳුරු කුටියට පැමිණෙන විට සිරවී සිටි කාන්තාව නිරුවතින් සිට ඇති අතර ඉන් පිටතට පැමණීමට ද ඇය අකමැත්ත පළකර ඇතැයි ඉන්දීය පුවත් සේවා ප්‍රකාශ කළා.\nමෙම කාන්තාව මුම්බායි නුවර පුද්ගලයකු සමග විවාහ වී ඇති අතර විවාහයෙන් දින කිහිපයකට පසු ඇය යළිත් නිවසට පැමිණ ඇත්තේ සැමියාට වෙනත් විවාහයක් ඇති බවට හෙළිවීම හේතුවෙන්.\nඅනතුරුව ඇය අසාමාන්‍ය ආකාරයෙන් හැසිරීම හේතුවෙන් දෙමව්පියන් විසින් අඳූරු කාමරයක දමා සිරකර තිබෙනවා.\nකාමරයෙන් නිදහස් කරගත් කාන්තාව වෛද්‍ය ප්‍රතිකාර සඳහා රොහල් ගතකර ඇතැයි සඳහන්.\nසිද්ධියට අදාළව මෙතෙක් කිසිවෙකුත් අත්අඩංගුවට ගෙන නොමැති අතර පවුලේ සාමාජිකයන්ගෙන් සහ සිරවී සිටි කාන්තාවගෙන් ප්‍රකාශ ලබාගෙන තිබෙනවා.",
       "URL": "https://www.hirunews.lk/165716/වසර-20-ක්-අඳුරු-කුටියක-සිරවී-සිටි-කාන්තාවක්-බේරා-ගැනේ",
       "Category": "International News",
       "Parent URL": "https://www.hirunews.lk/international-news.php?pageID=460"
}