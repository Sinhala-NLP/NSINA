{
       "Source": "hirunews",
       "Timestamp": "Tuesday, 22 August 2017 - 16:01",
       "Headline": "උතුරු කොරියාව රහසිගතව කළ වැඩක් ජගත් සංවිධාන වාර්තාවකින් හෙළිවෙයි",
       "News Content": "පසුගිය මාස 6 තුල උතුරු කොරියාව විසින් සිරියානු රජය වෙත යොමු කළ භාණ්ඩ නෞකා දෙකක් වැලැක්වු බව එක්සත් ජාතීන්ගේ සංවිධාන වාර්තාවකින් අනාවරණ වී තිබෙනවා.\nඋතුරු කොරියාවට පැනවු සම්බාධක පිළිබඳ එක්සත් ජාතීන්ගේ සංවිධානයේ අතිශය රහසිගත වාර්තාවකයි මේබව දැක්වෙන්නේ.\nජගත් සංවිධානයේ ස්වාධීන විශේෂඥයන් දෙදෙනෙකු විසින් සකස් කළ පිටු 37 කින් යුත් එම වාර්තාව මෙම මස මුලදී එක්සත් ජාතීන්ගේ සංවිධාන ආරක්ෂක කවුන්සිලයට ඉදිරිපත් කර තිබෙනවා.\nකෙසේවෙතත් සිරියාවට යමින් තිබු භාණ්ඩ නෞකා වලක්වනු ලැබුවේ කොතැනදී ද යන්න හෝ ඒවායෙහි තිබු භාණ්ඩ පිළිබඳ මෙතෙක් හෙළිවී නැහැ.\nසිරියාව සහ උතුරු කොරියාව අතර තහනම් රසායනික අවි / බැලස්ටික් මිසයිල හෝ ගිනි අවි හුවමාරු සිදුකෙරෙන්නේ ද යන්න පිළිබඳව අදාළ විශේඥයන් දෙදෙනාගේ විශේෂ අවධානයට ලක්ව තිබෙනවා.\nඋතුරු කොරියාවට අයත් මෙම භාණ්ඩ නෞකාවල ගමනාන්තය සිරියාව බවට තහවුරු වී ඇති අතර ඒවා බැලස්ටික් මිසයිල ප්‍රවාහනය කරන ඒවා වන්නට ඇති බවටයි සැක මතුවී ඇත්තේ.\nඋතුරු කොරියාවේ න්‍යෂ්ඨික අත්හදා බැලීම් සහ බැලස්ටික් මිසයිල හේතුවෙන් ජගත් සංවිධානය 2006 වසරේ සිට සම්බාධක පනවා තිබෙනවා.\n2013 වසරේදී සිරියාව තම රසායනික අවි විනාශ කිරීමට එකගතාව පළකරනු ලැබුවා.\nඒ රුසියාව සහ අමරිකාවේ මැදිහත් වීමෙන්.\nකෙසේවෙතත් රාජ්‍යතාන්ත්‍රිකයන් මෙන්ම අවි ආයුධ විශේෂඥයන් සැක පළ කරන්නේ සිරියාව රහසිගතව රසායිනක අවි පවත්වාගෙන යාම හෝ ඒවා සංවර්ධනය කිරීම සිදු කරන බවටයි.",
       "URL": "https://www.hirunews.lk/169080/උතුරු-කොරියාව-රහසිගතව-කළ-වැඩක්-ජගත්-සංවිධාන-වාර්තාවකින්-හෙළිවෙයි",
       "Category": "International News",
       "Parent URL": "https://www.hirunews.lk/international-news.php?pageID=447"
}