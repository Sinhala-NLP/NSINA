{
       "Source": "hirunews",
       "Timestamp": "Wednesday, 27 December 2017 - 15:35",
       "Headline": "අමරිකාවේ හිටපු ජනපතිගෙන් අනතුරු ඇඟවීමක්",
       "News Content": "ඇතැම් පුද්ගලයන් සමාජ මාධ්‍ය වගකීම් විරහිත ආකාරයෙන් යොදා ගනිමින් පවතින බවට අමරිකා ජනාධිපති බැරක් ඔබාමා පවසනවා.\nබී බී සී මාධ්‍ය ආයතනය වෙත සම්මුඛ සාකච්ඡාවක් ලබා දෙමිනුයි හිටපු ජනාධිපතිවරයා මේ බව සඳහන් කර ඇත්තේ.\nපසුගිය ජනවාරි මාසයේ ජනාධිපති ධුරයෙන් ඉවත්වීමෙන් පසු බැරක් ඔබාමා මාධ්‍ය ආයතනයකට සම්මුඛ සාකච්ඡාවක් ලබාදුන් පළමු අවස්ථාව මෙය ලෙසටයි සැලකෙන්නේ.\nමෙහිදී හිටපු ජනාධිපතිවරයා අවධාරණය කර ඇත්තේ මෙවැනි වගකීම් විරහිත ක්‍රියා තුලින් ඉතා සංකීර්ණ මෙන්ම වැදගත් සිද්ධීන් පිළිබඳ ජනතාව තුල වැරදි මතයක් ඇතිවන බවයි.\nඑමෙන්ම එතුලින් වැරදි තොරතුරු පැතිර යාම සිදුවන බව ද අමරිකානු හිටපු ජනාධිපතිවරයා පෙන්වා දෙනවා.\nඅමරිකාවේ වත්මන් ජනාධිපති ඩොනල්ඩ් ට්‍රම්ප් ද ට්විටර් ඇතුලු සමාජ මාධ්‍ය බහුලව භාවිත කරන අයෙක්.\nකෙසේවෙතත් බැරක් ඔබාමා වත්මන් ජනාධිපතිවරයා පිළිබඳ මෙම මාධ්‍ය සාකච්ඡාවේ දී නම් කර නැහැ.\nබී බී සී ආයතනය වෙනුවෙන් අමරිකාවේ හිටපු ජනාධිපතිවරයා සමග සම්මුඛ සාකච්ඡාව සිදුකර ඇත්තේ බ්‍රිතාන්‍යයේ ඔටුන්න හිමි හැරී කුමරු වීම විශේෂත්වයක්.\nබලයේ සිටින පුද්ගලයන් සමාජ මාධ්‍ය ඔස්සේ කිසියම් තොරතුරක් පළ කිරීමේදී ඔවුන් ඉතා වගකීම් සහගත විය යුතු බව බැරක් ඔබාමා මෙහිදී අවධාරණය කර තිබෙනවා.\nසමාජ මාධ්‍ය ඇතැම් අවස්ථාවලදී සිවිල් ජන ජීවිතයේ විශ්වාසය බිඳ දමන බවයි ඔහු පෙන්වා දෙන්නේ.\nඅනාගතයේදී සමාජ මාධ්‍ය තුලින් පෙන්වාදෙන කරුණු පිළිබඳ ජනතාව තමන්ගේම මතයක සිට දකිනු ඇතැයි ද අමරිකානු හිටපු ජනාධිපති බැරක් ඔබාමා අනතුරු අඟවා තිබෙනවා.",
       "URL": "https://www.hirunews.lk/179485/අමරිකාවේ-හිටපු-ජනපතිගෙන්-අනතුරු-ඇඟවීමක්",
       "Category": "International News",
       "Parent URL": "https://www.hirunews.lk/international-news.php?pageID=410"
}