{
       "Source": "hirunews",
       "Timestamp": "Saturday, 22 May 2021 - 7:03",
       "Headline": "චීනයේ භූකම්පනයක්",
       "News Content": "වයඹ දිග චීනයේ ටිබෙට් සානුව ආසන්නයේ පිහිටි චින්හායි ප්‍රාන්තයේ රික්ටර් පරිමාණයේ 7. 4 ක ප්‍රබල භූ කම්පනයක් සිදුව තිබෙනවා.\nජනාකීර්ණ නොවූ එම ප්‍රදේශයෙන් භූ කම්පනය නිසා ජීවිත හානි සිදුවූ බවට මෙතෙක් වාර්තා වී නැහැ.\nඑහෙත්, ෂින්හුවා ප්‍රවෘත්ති සේවය සඳහන් කළේ භූ කම්පනයේ කේන්ද්‍රය පිහිටි මඩුවෝ ප්‍රදේශයේ නිවාසවලට හානි සිදුව ඇති බවයි.\nමෙම භූ කම්පනය වාර්තා වූයේ නිරිත දිග චීනයේ යුනාන් ප්‍රාන්තයේ රික්ටර් පරිමාණයේ 6. 1 ක භූ කම්පනයක් සිදු වී පැය කිහිපයකින් අනතුරුවයි.\nසංචාරක ආකර්ශනීය ප්‍රදේශයක් වූ ඩාලි නගරය ආසන්නයේ මෙම භූ කම්පනය සිදුව ඇති අතර, එහි අතුරු කම්පන කිහිපයක්ද වාර්තා වුණා.\nඑහි කඳුකර ප්‍රදේශයක පුද්ගලයින් දෙදෙනෙකු භූ කම්පනයෙන් ජීවිතක්ෂයට පත්ව ඇති අතර, තවත් විසි දෙදෙනෙකු තුවාල ලබා තිබෙනවා.\nඑමෙන්ම, පුද්ගලයින් 20,000 ක් පමණ ආරක්ෂිත ස්ථාන වෙත ඉවත් කරගෙන ඇති බව සඳහන්.",
       "URL": "https://www.hirunews.lk/272086/චීනයේ-භූකම්පනයක්",
       "Category": "International News",
       "Parent URL": "https://www.hirunews.lk/international-news.php?pageID=115"
}