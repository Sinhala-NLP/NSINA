{
       "Source": "hirunews",
       "Timestamp": "Sunday, 25 November 2018 - 8:36",
       "Headline": "පැරිසියේ ඉන්ධන විරෝධතාවට කඳුළු ගෑස් සහ ජල ප්‍රහාර",
       "News Content": "ඉහළ යන ඉන්ධන මිලට එරෙහිව පැරිස් නුවර පැවති විරෝධතාවලදී පොලීසියට පහරදුන් විරෝධතාකරුවන් ජනාධිපති එම්මානුවෙල් මැක්‍රොන්ගේ දැඩි විචේචනයට ලක්වුණා.\nඔහු කියා සිටියේ ප්‍රංශයේ ප්‍රචන්ඩත්වයට ඉඩක් ලබාදිය නොහැකි බවයි.\nපැරිස් නගර මධ්‍යයේ සුප්‍රකට ෂාම්ප්ස් - එලිසී වීථිය ඔස්සේ ඉදිරියට ඇදුණු විරෝධතාකරුවන්ට පොලීසිය ඊයේ කඳුළු ගෑස් සහ ජල ප්‍රහාරයක්ද එල්ල කළා.\nඊයේ විරෝධතා පැවැත්වුණේ මීට සතියකට පෙර ඇරඹුණු විරෝධතා මාලාවේ දෙවන පියවර ලෙසයි.\nවිශේෂයෙන් ඞීසල් මිල ඉහළ යාම නිසා ප්‍රංශයේ ග්‍රාමීය ප්‍රදේශවල ජීවන වියදම ඉහළ යාම මෙම විරෝධතාවලට ප්‍රධාන හේතුව ලෙස සැළකෙනවා.\nඊයේ දිනයේදී ප්‍රංශය පුරා විරෝධතා රැළි 1600 ක් පමණ පැවති අතර, ඊට සහභාගිවූ සංඛ්‍යාව ලක්ෂයකට අධිකයි.\nබොහොමයක් විරෝධතා සාමාකමීව අවසන් වූ අතර, 8,000 කට වැඩි පිරිසක් එක්වූ පැරිස් විරෝධතාව පමණක් ප්‍රචන්ඩ ස්වරූපයක් ගත් බවයි විදෙස් වාර්තා සඳහන් කළේ.",
       "URL": "https://www.hirunews.lk/204866/පැරිසියේ-ඉන්ධන-විරෝධතාවට-කඳුළු-ගෑස්-සහ-ජල-ප්‍රහාර",
       "Category": "International News",
       "Parent URL": "https://www.hirunews.lk/international-news.php?pageID=314"
}