{
       "Source": "hirunews",
       "Timestamp": "Saturday, 01 January 2022 - 8:09",
       "Headline": "නව වසරේ කොරෝනාව පැරදවීමේ අපේක්ෂා - ඉන්දියාව තුන්වන රැල්ලක් අභියස",
       "News Content": "එළඹුනු 2022 වසරේ දී කොරෝනා වෛරස් ගෝලීය වසංගතය පරාජය කිරීමට හැකිවනු ඇතැයි ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ගෙබි්‍රයේසස් අපේක්ෂා පළ කළා.\nනව වසර වෙනුවෙන් නිවේදනයක් නිකුත් කරමින් ඔහු කියා සිටියේ, ඒ සඳහා වෛරසයේ ව්‍යාප්තිය වැළැක්වීමට සියලු රටවල් එක්ව කටයුතු කළ යුතු බවයි.\nඑහෙත් පටු ජාතිකවාදය සහ එන්නත් තොග එක්රැස් කිරීම තුළින් ඊට බාධා පැමිණෙන බවට ඔහු අනතුරු ඇඟවීමක්ද කළා.\nලෝක සෞඛ්‍ය සංවිධානයේ ප්‍රධානියා මෙම අදහස් පළ කළේ, චීනයේ වූහාන් ප්‍රදේශයෙන් හඳුනා නො ගත් නියුමෝනියා ප්‍රභේදයක් සමඟ ප්‍රථම කොරෝනා ආසාදිතයන් වාර්තා වී වසර දෙකක් ගතවීමෙන් අනතුරුවයි.\nමේ වනවිට ලොව පුරා කොරෝනා ආසාදිතයන් සංඛ්‍යාව මිලියන 287 ඉක්මවා ඇති අතර, පනස් පන් ලක්ෂයක් ලෝකවාසීන් කොරෝනාවෙන් ජීවිතක්ෂයට පත්ව තිබෙනවා.\nලොව පුරා නව අවුරුදු සැමරුම් උත්සවද අවම මට්ටමකින් පැවැත්වීමට කටයුතු යොදා තිබුණේ නව ඔමික්‍රොන් ප්‍රභේදයේ ව්‍යාප්තිය හේතුවෙන්.\nබොහෝ රටවල් ජනතාව එක්රැස්වීම්, අදිරිමත් කිරීමට පියවර ගෙන තිබුණා.\nකොරෝනා වෛරසය මේ වනවිට ලෝකවාසීන්ගේ එදිනෙදා ජීවිතයට ඉමහත් බලපෑමක් සිදුකරනු ලබනවා.\nවසංගතය හේතුවෙන් දේශසීමා වසා දැමීම්, පවුල්වල සාමාජිකයන් ඈත් කිරීම් මෙන්ම මුව ආවරණයක් නොමැතිව නිවසින් පිටතට යා නොහැකිවීම එවැනි ප්‍රවණතා කිහිපයක්.\nකෙසේ නමුත් කොරෝනා වෛරසය මර්දනය කිරීමේ සහ ප්‍රතිකාර කිරීමේ මෙවලම් රැසක් දැන් පවතින බවයි ලෝක සෞඛ්‍ය සංවිධානයේ ප්‍රධානියා අවධාරණය කළේ.\nමේ අතර කොරෝනා ප්‍රභේදයේ ව්‍යාප්තියත් සමඟ ඉන්දියාවේ තුන්වන කොරෝනා රැල්ලක් වර්ධනය වෙමින් පවතින බව වාර්තාවනවා.\nපසුගිය සතිය තුළ ආසාදිතයන් සංඛ්‍යාව කැපී පෙනෙන ලෙස ඉහළ ගිය අතර, සිකුරාදා දිනයේ ද නව ආසාදිතයන් 16,764 ක් සහ මරණ 220ක් වාර්තාවුණා.\nමෙය, පසුගිය ඔක්තෝම්බරයෙන් අනතුරුව වාර්තා වූ වැඩිම දෛනික ආසාදිත සහ මරණ සංඛ්‍යාවයි.",
       "URL": "https://www.hirunews.lk/292706/නව-වසරේ-කොරෝනාව-පැරදවීමේ-අපේක්ෂා-ඉන්දියාව-තුන්වන-රැල්ලක්-අභියස",
       "Category": "International News",
       "Parent URL": "https://www.hirunews.lk/international-news.php?pageID=70"
}