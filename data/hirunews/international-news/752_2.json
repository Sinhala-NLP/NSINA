{
       "Source": "hirunews",
       "Timestamp": "Monday, 09 March 2015 - 13:44",
       "Headline": "\"ඉන්දියන් ඩෝටර්\" වැඩසටහන මෝදිගේත් දෝෂ දර්ශනයට",
       "News Content": "වාරණයට ලක් කෙරුණු ඉන්දියන් ඩෝටර් නැමති වාර්තාමය වැඩසටහන ඉන්දීය අග්‍රාමාත්‍ය නරේන්ද්‍ර මෝදි දෝෂ දර්ශනයට ලක් කර තිබෙනවා. දැඩි ප්‍රකාශයක් සිදුකරමින් ඔහු කියා සිටියේ  ස්ත්‍රී දූෂණ සිද්ධීන්වලදී දියණියන්ට ඇඟිල්ල දිගු නොකර තමන්ගේ පුත්‍රයන් හදාගැනීම සිදුකළ යුතු බවයි. බී.බී.සී. රූපවාහිනී සේවය නිෂ්පාදනය කර එන්.ඞී.ටී.වී. ප්‍රවෘත්ති නාලිකාව මගින් විකාශය කිරීමට නියමිතව තිබූ ඉන්දියන් ඩෝටර් නැමති මෙම වාර්තා වැඩසටහන ඉන්දීය බලධාරින් වාරණයට ලක් කළා. ඊට විරෝධය පළ කරමින් එරට එන්.ඞී.ටී.වී. ප්‍රවෘත්ති නාලිකාව ඊයේ රාත්‍රියේ පැයක පමණ කාලයක් සිය විකාශන කටයුතු අත්හිටවනු ලැබුවා. දිල්ලි නගරයේ බස් රථයක් තුළ තරුණියක් සමූහ දූෂනයට ලක් කිරීමේ කථා පුවත ඉන්දියන් ඩෝටර් නැමති මෙම වාර්තා වැඩසටහනට තේමාවී තිබෙනවා. මෙම සමූහ දූෂණ සිද්ධියේ දැනට මරණ දඩුවම නියමවී ඇති චූදිතයා පසුගියදා මාධ්‍ය වෙත කරනු ලැබූ ප්‍රකාශයක්ද අන්තර්ගත කර ඇති අතර එහි සඳහන්වූයේ කාන්තාවන්ගේ වැරදි හේතුවෙන් මෙවැනි සමූහ දූෂණ සිදුවන බවයි. එම ප්‍රකාශය ඇතුලූ වාර්තා වැඩසටහනේ අන්තර්ගත කරුණු සම්බන්ධයෙනුයි මෙලෙස මෝදි සිය විරෝධය පළ කර ඇත්තේ.\nකෙසේ වෙතත් මෙම සිද්ධිය සම්බන්ධයෙන් ඉන්දියාවේ ජර්මන් තානාපතිවරයා කියා සිටියේ බී.බී.සී. රූපවාහිනි සේවය මෙම වැඩසටහන නිෂ්පාදනය කිරීම තුළින් බලාපොරොත්තු වූයේ මෙවැනි සිද්ධීන්වල යථාර්ථය සමාජයට පැහැදිළි කිරීම බවයි.",
       "URL": "https://www.hirunews.lk/105081/ඉන්දියන්-ඩෝටර්-වැඩසටහන-මෝදිගේත්-දෝෂ-දර්ශනයට",
       "Category": "International News",
       "Parent URL": "https://www.hirunews.lk/international-news.php?pageID=752"
}