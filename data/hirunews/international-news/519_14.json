{
       "Source": "hirunews",
       "Timestamp": "Saturday, 11 February 2017 - 12:46",
       "Headline": "මෝදිගේ බලය ගැන පරීක්ෂණයක්",
       "News Content": "අග්‍රාමාත්‍ය නරේන්ද්‍ර මෝදි බලයට පත් වීමෙන් පසු ඔහු මුහුණ දෙන ප්‍රබලතම මැතිවරණ අභියෝගය අද ආරම්භ වනවා.\nඒ, ඉන්දියාවේ වඩාත්ම ජනාකීර්ණ ප්‍රාන්තය වන මිලියන 200ක ජනගහණයක් සහිත උත්තර් ප්‍රදේශ් ප්‍රාන්තයේ මැතිවරණයත් සමඟයි.\n2014 වසරේ ජාතික මැතිවරණයෙන් තේරී පත් වන විට නරේන්ද්‍ර මෝදිට මෙම ප්‍රාන්තයේ ජයග්‍රහණය හිමි වුණා.\nඑහෙත් මුදල් නෝට්ටු අවලංගු කර නව නෝට්ටු එක් කිරීමේ තීරණයෙන් පසු නරේන්ද්‍ර මෝදි රජයේ ජනප්‍රියත්වය මෙම ප්‍රාන්ත මැතිවරණයෙන් විනිශ්චය කිරීමට හැකි වනු ඇති බවයි විචාරකයන් පෙන්වා දෙන්නේ.\nආසන 403කින් සමන්විත උත්තර් ප්‍රදේශ් ප්‍රාන්තයේ බලය ලබා ගැනීම සඳහා පාර්ශව 3ක් අතර, දැඩි තරඟයක් පවතිනවා.\nඉන් ආසන 73ක් සඳහා අද ඡන්දය පැවැත්වෙන අතර අදියර 7කින් සමන්විත මැතිවරණයේ ඡන්ද ගණන් කෙරෙන්නේ මාර්තු 11 වන දායි.\nඋත්තර් ප්‍රදේශ් ප්‍රාන්ත මැතිවරණයේදී භාරතීය ජනතා පක්ෂයට ප්‍රබල අභියෝගයක් වන්නේ මහ ඇමති අකිලේෂ් යාදව්ගේ සමාජවාදී පක්ෂය සහ කොංග්‍රස් පක්ෂය එක්ව තනා ඇති සන්ධානයයි.\nඊට අමතරව මායාවතීගේ බහුජන් සමාජවාදී පක්ෂය ද තරඟයට එක්ව සිටිනවා.",
       "URL": "https://www.hirunews.lk/154221/මෝදිගේ-බලය-ගැන-පරීක්ෂණයක්",
       "Category": "International News",
       "Parent URL": "https://www.hirunews.lk/international-news.php?pageID=519"
}