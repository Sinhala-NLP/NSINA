{
       "Source": "hirunews",
       "Timestamp": "Sunday, 14 November 2021 - 9:27",
       "Headline": "ඉන්දියාවට රුසියානු මිසයිල පද්ධති සැපයීම ඇරඹේ",
       "News Content": "රුසියාවේ නිෂ්පාදිත එස්. 400 වර්ගයේ ගුවන් ආරක්ෂණ මිසයිල පද්ධති ඉන්දියාවට සැපයීම ආරම්භ වී තිබෙනවා.\nහමුදා තාක්ෂණික සහයෝගීතාව සඳහා වන රුසියානු ආයතනයේ අධ්‍යක්ෂ දිමිත්‍රි ෂුගයෙව් ප්‍රකාශ කළේ, එම මිසයිල පද්ධති නියමිත පරිදි ඉන්දියාව වෙත සපයන බවයි.\nඑස්. 400 වර්ගයේ නවීන මිසයිල ආරක්ෂණ පද්ධති මේ වනවිට චීනයේ සහ තුර්කියේ භාවිත කරන අතර, ඉන්දියාව ඒ සඳහා රුසියාව සමඟ ගිවිසුමකට එළඹුණේ 2018 වසරේ ඔක්තෝම්බරයේදියි.\nමෙම ගුවන් ආරක්ෂණ මිසයිල පද්ධති මැදපෙරදිග, ආසියා පැසිපික් කලාපීය සහ අප්‍රිකානු රටවල් හතකට සැපයීමටද සාකච්ඡා පැවැත්වෙන බව රුසියානු අවි අපනයන ආයතනයේ ප්‍රධානියා සඳහන් කළා.\nඇමරිකානු තාඩ් මිසයිල ආරක්ෂණ පද්ධතියට වඩා ප්‍රබල රුසියානු එස්. 400 ට්‍රයම්ෆ් මිසයිල ආරක්ෂණ පද්ධතිය මගින් කිලෝමීටර 400ක සීමාවේ කිලෝමීටර 30ක් දක්වා ඉහළ අහසේ පවතින සතුරු ගුවන් යානා, නියමුවන් රහිත ගුවන් යානා, බැලස්ටික් සහ කෲස් මිසයිල ඇතුළු සියලු ආකාරයේ ගුවන් ඉලක්ක වෙත ප්‍රහාර එල්ල කළ හැකියි.",
       "URL": "https://www.hirunews.lk/287957/ඉන්දියාවට-රුසියානු-මිසයිල-පද්ධති-සැපයීම-ඇරඹේ",
       "Category": "International News",
       "Parent URL": "https://www.hirunews.lk/international-news.php?pageID=81"
}