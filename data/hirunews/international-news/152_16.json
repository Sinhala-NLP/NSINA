{
       "Source": "hirunews",
       "Timestamp": "Thursday, 19 November 2020 - 8:09",
       "Headline": "ඩයනා කුමරියගේ බී.බී.සී. සාකච්ඡාව ගැන නව විමර්ශනයක්",
       "News Content": "චාල්ස් කුමරු සමඟ විරසකය, එවකට ඔහුගේ අනියම් පෙම්වතිය කැමිලා මෙන්ම තමාගේ අනෙකුත් සබඳතා පිළිබඳ ඩයනා කුමරිය හෙලිදරව් කළ 1995 වසරේ බී.බී.සී. පැනොරාමා වැඩසටහන පිළිබඳව නව විමර්ශනයක් සිදුකිරීමට විශ්‍රාමික ශ්‍රේෂ්ඨාධිකරණ විනිසුරුවරයෙකු පත්කර තිබෙනවා.\nමෙම වැඩසටහන සඳහා ඩයනා කුමරිය සහභාගි කරගැනීමට බී.බී.සී. නිෂ්පාදක මාටින් බෂීර් ව්‍යාජ ලේඛණ ඉදිරිපත් කළ බවට පැමිණිලි කර තිබුණේ ඩයනා කුමරියගේ සොහොයුරු අර්ල් ස්පෙන්සර් විසින්.\nඑහිදී ඔහු ඩයනා කුමරිය පිළිබඳ තොරතුරු ලබාගැනීම සඳහා ඇයගේ සේවකයින්ට මුදල් ලබාදී ඇති බවට ව්‍යාජ බැංකු ප්‍රකාශ ඉදිරිපත් කර ඇති බව සඳහන්.\nඑමඟින් ඇය අදාළ වැඩසටහන සඳහා සහභාගිවීමට පොළඹවා ඇති බවට අර්ල් ස්පෙන්සර් ප්‍රකාශ කර තිබුණා. එම වැඩසටහනෙන් පසු කෙටි කාලයක් තුළ ඩයනා කුමරිය, චාල්ස් කුමරුගෙන් නිල වශයෙන් දික්කසාද වූ අතර, 1997 වසරේ තම නව පෙම්වතා වූ ඩෝඩී අල්ෆයාඞ් සමඟ පැරීසියේ රිය අනතුරකින් ජීවිතක්ෂයට පත්වූයේ වයස අවුරුදු 36ක්ව සිටියදීයි.\nනව විමර්ශනය නිවැරදි මාවතකට පිවිසීමක් ලෙස ඩයනා කුමරියගේ වැඩිමහල් පුතු විලියම් කුමරු ප්‍රකාශ කර තිබෙනවා.",
       "URL": "https://www.hirunews.lk/255070/ඩයනා-කුමරියගේ-බී-බී-සී-සාකච්ඡාව-ගැන-නව-විමර්ශනයක්",
       "Category": "International News",
       "Parent URL": "https://www.hirunews.lk/international-news.php?pageID=152"
}