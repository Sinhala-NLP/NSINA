{
       "Source": "hirunews",
       "Timestamp": "Friday, 07 August 2015 - 15:29",
       "Headline": "මේ වසරේ ප්‍රබලම චණ්ඩ මාරුතය තායිවානය කළඹයි",
       "News Content": "මේ වසරේ මෙතෙක් වාර්තා වූ ප්‍රබලම චණ්ඩ මාරුතය ලෙස සැලකෙන සවුඩෙලර් සුළි සුළඟ දැන් තායිවානයට ආසන්න වෙමින් පවතිනවා. අද (07) උදෑසන වනවිට එය තායිවාන දිවයිනේ නැගෙනහිර වෙරළට කිලෝමීටර් 440 ක් පමණ ගිණිකොන දෙසින් ස්ථානගත වී තිබූ බව විදෙස් වාර්තා සඳහන් කළා. සුළි සුළඟට පෙර දෙදහසකට අධික පිරිසක් වෙරළාසන්න ප්‍රදේශවලින් ඉවත් කර ගැනුණු අතර, ගුවන් ගමන් රැසක්ම තායිවානය අවලංගු කළා.\nපැයට කිලෝමීටර් 173 කින් හමන සුළි සුළඟ සමඟ, ප්‍රචණ්ඩ මුහුදු රළට හසුවු අට හැවිරිදි තායිවාන දැරියක් මියගොස් තවත් දැරියක අතුරුදන් වී තිබෙනවා. මේ අතර, සුළි සුළඟ හේතුවෙන් තායිවාන සිසුන් ආරම්භ කර තිබූ ඉතිහාස පොත් විරෝධතාව තාවකාලිකව අත්හිටුවනු ලැබුවා. එක් චීනයක් යන සංකල්පය ප්‍රවර්ධනය කෙරෙන පරිචේදයක් තායිවාන ඉතිහාස පොතට ඇතුළත් කිරීම මේ සතිය මුලදී තායිවාන සිසුන් ආරම්භ කළ විරෝධතාවට හේතුවයි.",
       "URL": "https://www.hirunews.lk/114516/මේ-වසරේ-ප්‍රබලම-චණ්ඩ-මාරුතය-තායිවානය-කළඹයි",
       "Category": "International News",
       "Parent URL": "https://www.hirunews.lk/international-news.php?pageID=713"
}