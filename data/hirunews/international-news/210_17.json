{
       "Source": "hirunews",
       "Timestamp": "Tuesday, 31 December 2019 - 13:07",
       "Headline": "උතුරු ඉන්දියාවේ අධි ශීත කාලගුණය තවදුරටත් - දුම්රිය සහ ගුවන් ගමන්වලට බාධා",
       "News Content": "උතුරු ඉන්දියාව පුරා පවතින ශීත වා දහර හේතුවෙන් නවදිල්ලි අගනුවර අද සටහන් වූයේ වසර 119කින් අවම උෂ්ණත්වයයි.\nදිල්ලියේ උෂ්ණත්වය අද (31) සෙල්සියස් අංශක 3 දක්වා පහත වැටුණු අතර, උපරිම උෂ්ණත්වය අංශක 11ක් ලෙස සටහන් වුණා.\nශීත කාලගුණයත් සමඟ ඝන මීදුමක් නිර්මාණය වීම නිසා දුම්රිය සහ ගුවන් ගමන්වලට ද බාධා පැමිණ තිබෙනවා.\nදිල්ලියේ දුම්රිය 34ක්, අද පමා වී ධාවනය වී ඇති අතර, ගුවන් ගමන් රැසක්ම අවලංගු කිරීමට සිදුව තිබෙනවා.\nඅධික ශීතල මෙන්ම පරිසර දූෂණය ද දිල්ලියේ දැන් ඉහළම මට්ටමකට පැමිණ ඇති අතර, වායු තත්ත්ව දර්ශකය අද අනතුරුදායක 430 සීමාව පසුකළ බව සඳහන්.\nඋතුරු ඉන්දියාවේ ප්‍රාන්ත රැසක්ම මේ වන විට ඝන මීදුමෙන් වැසී ඇති බවයි එරට මාධ්‍ය සඳහන් කළේ.",
       "URL": "https://www.hirunews.lk/231314/උතුරු-ඉන්දියාවේ-අධි-ශීත-කාලගුණය-තවදුරටත්-දුම්රිය-සහ-ගුවන්-ගමන්වලට-බාධා",
       "Category": "International News",
       "Parent URL": "https://www.hirunews.lk/international-news.php?pageID=210"
}