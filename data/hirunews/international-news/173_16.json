{
       "Source": "hirunews",
       "Timestamp": "Tuesday, 21 July 2020 - 10:21",
       "Headline": "මුඛ ආවරණය ජාත්‍යාලය පෙන්වන බව ට්‍රම්ප් කියයි",
       "News Content": "කොරෝනා වෛරසයෙන් ලොව වැඩිම පීඩාවට ලක්වූ රට වන ඇමරිකා එක්සත් ජනපදයේ ආසාදිත සංඛ්‍යාව මේ වන විට 39 ලක්ෂ 61,000 ඉක්මවා ඇති අතර, මරණ සංඛ්‍යාව එක්ලක්ෂ 44,000කට ආසන්නයි.\nඇමරිකාව තුළ කොරෝනා වෛරසය මෙතරම් හානියක් සිදුකිරීමට ජනපති ට්‍රම්ප් එය නොසලකා හැරීම විශේෂයෙන් බලපා ඇති බව බොහෝදෙනාගේ මතයයි.\nකෙසේ නමුත්, මුඛ ආවරණයට ගරහමින් එය ප්‍රසිද්ධියේ පැළදීම ප්‍රතික්ෂේප කළ ජනපති ට්‍රම්ප් සිය ස්ථාවරය වෙනස් කරමින් එය ප්‍රවර්ධනය සඳහා එක්ව ඇති බව වාර්තාවනවා.\nඒ, කොවිඩ් 19 ගෝලීය වසංගතයට ඇමරිකාව මෙහෙය වූ ආකාරය පිළිබඳව මැතිවරණ වසරේදී බහුතර ඇමරිකානුවන් නොසතුට පළ කිරීමත් සමඟයි.\nඒ අනුව ජනපතිවරයාගේ මුද්‍රාව සහිත මුඛ ආවරණයක් පැළදි ට්‍රම්ප් ප්‍රකාශ කළේ එය පැළදීම ජාත්‍යාලය පෙන්නුම් කරන බවයි.\nඑමෙන්ම, තමා තරම් තවත් ජාති හිතෛෂී ඇමරිකානුවෙකු නොමැති බව ද ඔහු කියා සිටියා.",
       "URL": "https://www.hirunews.lk/246042/මුඛ-ආවරණය-ජාත්‍යාලය-පෙන්වන-බව-ට්‍රම්ප්-කියයි",
       "Category": "International News",
       "Parent URL": "https://www.hirunews.lk/international-news.php?pageID=173"
}