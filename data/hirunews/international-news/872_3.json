{
       "Source": "hirunews",
       "Timestamp": "Sunday, 13 January 2013 - 8:01",
       "Headline": "ප්‍රංශයට අල්කයිඩා බියක්.",
       "News Content": "අප්‍රිකාවේ ඉස්ලාමීය අන්තවාදීන්ට එරෙහිව සටනක් අරඹා ඇති ප්‍රංශය අල්කයිඩා ප්‍රතිප්‍රහාර එල්ලවීමේ අවදානම හේතුවෙන් එරට ආරක්ෂාව තර කිරීමට පියවර ගෙන තිබෙනවා. ප්‍රංශ ජනාධිපති ප්‍රාංශුවා හොලාන්ඞ් නියෝග කර ඇත්තේ එරට මහජන ගොඩනැගිලි, ප්‍රවාහන සේවා ආදියේ ආරක්ෂාව තරකිරීමටයි. අප්‍රිකානු මාලි දේශයේ ඉස්ලාමීය අන්තවාදීන්ට එරෙහිව දියත් කෙරුණු මෙහෙයුම්වලදී ප්‍රංශ ගුවන් නියමුවෙකුද ජීවිතක්‍ෂයට පත්වුණා. සෝමාලියාවේ රඳවාගෙන සිටින ප්‍රංශ ප්‍රාණ ඇපකරුවෙකු මුදාගැනීම සඳහා ඊයේ සිදුකළ මෙහෙයුමේදී ප්‍රංශ සොල්දාදුවන් දෙදෙනෙකු මියගිය අතර ප්‍රාණ ඇපකරුද මියයන්නට ඇතැයි සැළකෙනවා. මේ සමගම ප්‍රංශයේ ත්‍රස්ත විරෝධී අවදානම් ප්‍රතිචාර පද්ධතිය විජිපිරේට් වහා බලගන්වා තිබෙනවා. මහජන ගොඩනැගිලි, ගුවන් සහ දුම්රිය ප්‍රවාහන කටයුතු මෙන්ම මහජනයා එක්රැස්වන ප්‍රදේශවල ආරක්ෂාව ඉහළ නැංවීම ඊට ඇතුළත්. ප්‍රංශ ජනාධිපතිවරයා කියා සිටියේ ත්‍රස්තවාදයට එරෙහි අරගලයේදී සිය රට තුළ පෙර සූදානමක් තිබිය යුතු බවයි.",
       "URL": "https://www.hirunews.lk/51329/ප්‍රංශයට-අල්කයිඩා-බියක්",
       "Category": "International News",
       "Parent URL": "https://www.hirunews.lk/international-news.php?pageID=872"
}