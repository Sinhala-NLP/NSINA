{
       "Source": "hirunews",
       "Timestamp": "Tuesday, 06 December 2016 - 16:04",
       "Headline": "ජයලලිතාගේ වත්කම් බෙදීයාම පිළිබඳ ගැටලුවක්",
       "News Content": "තමිල්නාඩු ප්‍රාන්ත ප්‍රධාන අමාත්‍ය ජයලලිතා ජයරාම් මියයාමත් සමග ඇයගේ වත්කම් බෙදී යන ආකාරය පිළිබඳ ගැටලු සහගත තත්වයක් මතුවී තිබෙනවා.\n2015 අප්‍රේල් මාසයේදී දිවුරුම් ප්‍රකාශයක් මගින් ජයලලිතා ජයරාම් සිය වත්කම් ප්‍රකාශයට පත් කරනු ලැබුවා.\nඑහිදී අනාවරණ වුයේ ඇයගේ වත්කම ඉන්දීය රුපියල් කෝටි 113.73 ක් වන බවයි.\nඑම වත්කම ඇය ඊට පෙර වසරවල ප්‍රකාශකල වත්කමට වඩා කෝටි 3.40 ක අඩු වීමක්.\nජයලලිතා සතුව තිබු එම වත්කම්වලින් කෝටි 41.63 ක් චංචල වත්කම් වනවා.\nනිශ්චල දේපළවල වටිනාකම ඉන්දීය රුපියල් කෝටි 72.09 ක්. එමෙන්ම ඇය වත්කම් ප්‍රකාශයට පත්කරමින් සඳහන් කර තිබුනේ තමා සතුව මුදලින් ඉන්දීය රුපියල් 41000 ක් ඇති බවයි.\nප්‍රධාන අමාත්‍යවරිය සතුව රත්‍රන්වල වටිනාකම නිශ්චිතව තක්සේරු කර නැහැ.\nඊට හේතුව වී ඇත්තේ ඒ සම්බන්ධයෙන් නඩුවක් විභාග වෙමින් පැවතීමයි.\nඇය සතුව රිදී කිලෝ 1250 ක් තිබු අතර එහි වටිනාකම ඉන්දීය රුපියල් 31,250,000 ක්.\nඑමෙන්ම ජයලලිතා ජයරාම් සතුව වාහන 9 ක් ද තිබු බව  අනාවරණ වී තිබෙනවා.\nමීට අමතරව විවිධ ආයෝජන / වෙළඳ ගොඩනැගිලි ඇතුලු ආදායම් මාර්ග කිහිපයක් ද ජයලලිතා සතුව පැවති බව සඳහන්.\nමෙම වත්කම් හිමිවන්නේ කාට ද යන්න මෙතෙක් නිශ්චිතව අනාවරණ වී නැහැ.\nඑහෙත් ජයලලිතාගේ ළගම මිතුරියක් වු සසිකලා නටරාජන්ට සහ ඥාති පුත්‍රයකුට මෙම වත්කම් හිමිවනු ඇති බවටයි මත පළවී ඇත්තේ.\nප්‍රධාන අමාත්‍යවරියගේ අවසන් කටයුතු වෙනුවෙන් මැදිහත්ව කටයුතු කරනු ලබන්නේ ද සසිකලා සහ ඇයගේ පවුලේ සාමාජිකයන් බවයි විදෙස් පුවත් සේවා පෙන්වා දෙන්නේ.",
       "URL": "https://www.hirunews.lk/149095/ජයලලිතාගේ-වත්කම්-බෙදීයාම-පිළිබඳ-ගැටලුවක්",
       "Category": "International News",
       "Parent URL": "https://www.hirunews.lk/international-news.php?pageID=550"
}