{
       "Source": "hirunews",
       "Timestamp": "Thursday, 25 August 2016 - 15:49",
       "Headline": "වාහනයක් නොමැතිව බිරිඳගේ මළ සිරුර කර මතින් ගෙන ගිය සැමියෙක්",
       "News Content": "වාහනයක් කුලියට ගැනීමට මුදල් නොමැතිකම හේතුවෙන් සිය බිරිඳගේ මළ සිරුර කිලෝමීටර් 10 ක් පමණ දුර ඔසවාගෙන පැමිණි සැමියකු පිළිබඳ ඉන්දීය මාධ්‍ය අනාවරණ කර තිබෙනවා.\nඉන්දියාවේ දුප්පත්ම ජනතාවක් ජීවත්වන ඔඩීෂා දිස්ත්‍රික්කයෙනුයි මෙම කණගාටුදායක පුවත වාර්තාවී ඇත්තේ.\nසිය 12 හැවිරිදි දියණිය ද සමගින් රෝහලේ සිට කිලෝමීටර් 60 ක් දුරින් පිහිටි තම නිවස වෙත බිරිඳගේ මළ සිරුර කර මතින් රැගෙන මෙම සැමියා පැමිණ තිබෙනවා.\nරෝහල්ගතව ප්‍රතිකාර ලබමින් සිටියදී පෙරේදා රාත්‍රී මෙම කාන්තාව මියගොස් ඇත්තේ ක්ෂය රෝගය හේතුවෙන්.\nතමාගේ දුප්පත්කම හේතුවෙන් බිරිඳගේ සිරුර රැගෙන යාමට වාහනයක් ලබාදීමට නොහැකි බව රෝහල් බලධාරීන් ප්‍රකාශකල බවයි සැමියා ප්‍රකාශකර ඇත්තේ.\nතමා ඒ වෙනුවෙන් දිගින් දිගටම ආයාචනා කල ද බලධාරීන් එම ඉල්ලීම ප්‍රතික්ෂේප කල බව මෙම පුද්ගලයා හෙළිකර තිබෙනවා.\nමියගිය බිරිඳගේ දේහය රෙදිවලින් ඔතා සිය කරමත තබාගෙන පැමිණෙමින් සිටියදී හමුවු මාධ්‍යවේදීන් කණ්ඩායමකටයි ඔහු මෙම තොරතුරු හෙළිකර ඇත්තේ.\nදුප්පත් ජනතාවගේ අවමංගල්‍යවලදී  එම මළ සිරුරු රෝහලේ සිට නිවෙස් වෙත ගාස්තුවක් රහිතව රැගෙන යාමට විශේෂ වැඩසටහනක් ද ඔඩීෂා දිස්ත්‍රික්කයේ ක්‍රියාත්මකයි.\nකෙසේවෙතත් මෙම කාන්තාව මරණයට පත්වු අවස්ථාවේ එලෙස නොමිලේ ලබාදෙන වාහන කිසිවක් නොතිබු බවයි වාර්තා වන්නේ.\nඅනතුරුව මෙම පුද්ගලයාට අතරමගදී හමුවු මාධ්‍ය කණ්ඩායම විසින් රජයේ බලධාරීන්ට කල දැනුම්දීමකට අනුව ඉතිරි දුර ප්‍රමාණය සිරුර රැගෙන යාම සඳහා ගිලන් රථයක් ලබාදීමට පියවර ගෙන තිබෙනවා.\nඑමෙන්ම මෙම අවමංගල්‍යය වෙනුවෙන් අවශ්‍ය පහසුකම් ද ලබාදීමට ඉන්දීය බලධාරීන් පියවරගෙන ඇති බවයි විදෙස් මාධ්‍ය සඳහන් කලේ.",
       "URL": "https://www.hirunews.lk/141464/වාහනයක්-නොමැතිව-බිරිඳගේ-මළ-සිරුර-කර-මතින්-ගෙන-ගිය-සැමියෙක්",
       "Category": "International News",
       "Parent URL": "https://www.hirunews.lk/international-news.php?pageID=594"
}