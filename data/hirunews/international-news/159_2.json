{
       "Source": "hirunews",
       "Timestamp": "Sunday, 18 October 2020 - 13:25",
       "Headline": "කොවිඩ් 19 පරීක්ෂණයෙන් ලෝකය අසමත් - ජගත් මහ ලේකම් කියයි",
       "News Content": "ශුද්ධෝත්තම ප්‍රැන්සිස් පාප්වහන්සේගේ වතිකානු නිවහනේ සිටි පුද්ගලයෙකුට කොරෝනා ආසාදනය වීම නිසා උන්වහන්සේගේ සෞඛ්‍ය තත්ත්වය අවදානමකට ලක්ව ඇති බව වාර්තා වනවා.\nකෙසේ නමුත් පාප්වහන්සේගේ සැන්ටා මාර්තා නිවහනේ සිටි එම පුද්ගලයා ඔහුගේ සමීපතමයන් සමඟ ඉන් නික්මී හුදකලා වී ඇති බව සඳහන්.\nවතිකානුව නිවේදනය කළේ පාප්වහන්සේගේ කාමර සහ නිවහන් 130කින් සමන්විත එම නිවහන් සංකීර්ණයේ සිටි පුද්ගලයෙකුට මෙලෙස රෝග ලක්ෂණ පෙන්නුම් නොකරමින් වෛරසය ආසාදනය වී ඇති බවයි.\nආජන්ටිනා ජාතික, ශුද්ධෝත්තම ප්‍රැන්සිස් පාප්වහන්සේ යොවුන් වියේදී රෝගයකට ගොදුරු වීමෙන් එක් පෙණහැල්ලක කොටසක් ඉවත් කළ අයෙක්.\nමේ නිසා උන්වහන්සේ නිරන්තරයෙන් කොවිඞ් 19 පරීක්ෂාවන්ට ලක් කෙරෙනවා.\nමේ අතර, බෙදුනු ලෝකය කොවිඩ් 19 ගෝලීය වසංගතයේ අභියෝගයට එරෙහිව නැගී සිටීමට අසමත් වී ඇතැයි ජගත් සංවිධාන මහ ලේකම් අන්තෝනියෝ ගුටේරස් ප්‍රකාශ කළා.\nඔහු එහිදී අනතුරු අඟවා සිටියේ ඒකාත්මික ක්‍රියාමාර්ගයකින් තොරව මිලියන සංඛ්‍යාත ලෝකවාසීන් දුප්පත්කම සහ සාගින්නට ගොදුරු වනු ඇති බවයි.\nලොව පුරා කොරෝනා වෛරස් ආසාදිතයින් සංඛ්‍යාව මේ වනවිට තුන්කෝටි 99 ලක්ෂය ඉක්මවා ගොස් ඇති අතර, මරණ සංඛ්‍යාව 11 ලක්ෂ 14,000 කට අධිකයි.\nජගත් සංවිධාන මහ ලේකම්වරයා සඳහන් කළේ කොවිඞ් 19 ගෝලීය වසංගතය සමස්ත ලෝක ප්‍රජාවටම එල්ල වී ඇති අභියෝගයක් වන අතර, එක්සත් ජාතීන්ගේ සංවිධානයේ මහ ලේකම්වරයා ලෙස තමාටද අභියෝගයක් බවයි.\nඑය ලෝක ප්‍රජාව පරීක්ෂාවට ලක් කිරීමක්ද වන අතර, අවාසනාවන්ත ලෙස එයින් මේ වනවිට ලෝකය අසමත් වී තිබෙනවා.\nඑක්සත්ව කටයුතු කිරීමට ලෝකය අපොහොසත්වීම එම තත්ත්වයට හේතුව ලෙස ජගත් සංවිධාන මහ ලේකම් අන්තෝනියෝ ගුටේරස් හැඳින්වූවා.",
       "URL": "https://www.hirunews.lk/252789/කොවිඩ්-19-පරීක්ෂණයෙන්-ලෝකය-අසමත්-ජගත්-මහ-ලේකම්-කියයි",
       "Category": "International News",
       "Parent URL": "https://www.hirunews.lk/international-news.php?pageID=159"
}