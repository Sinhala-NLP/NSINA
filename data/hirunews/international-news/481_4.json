{
       "Source": "hirunews",
       "Timestamp": "Friday, 12 May 2017 - 9:06",
       "Headline": "ලොව උසම ගොඩනැගිල්ල එළි දැකීම 2019 තෙක් කල් යයි",
       "News Content": "සෞදි අරාබියේ - ප්‍රකෝටිපති ඛනිජ තෙල් ව්‍යාපාරිකයෙකු ඉදිකිරීම ආරම්භ කළ ජෙඩා ටවර් හෙවත් ලොව උසම ගොඩනැගිල්ල සම්පූර්ණ කිරීම 2019 වසර තෙක් කල් දමා තිබෙනවා.\nඒ 2014 වසරේ සිට තෙල් ආදායම් අඩුවීම නිසා සෞදි ව්‍යාපාරික අංශ මූල්‍ය අර්බුදයකට ලක්වීම හේතුවෙන්.\nඅඩි 3300 ක් එනම්, කිලෝමීටරයකට වැඩි උසකින් යුත් මෙම ගොඩනැගිල්ල නිම කළ පසු දැනට ලොව උසම ගොඩනැගිල්ල වන ඩුබායි හි බර්ජ් කලීෆා ගොඩනැගිල්ල අභිබවා යනු ඇති.\nතාවකාලික දුෂ්කරතාවකට මුහුණ දුන්න ද ගොඩනැගිල්ල 2019 වසරේදී අනිවාර්යයෙන් විවෘත කිරීමට හැකිවනු ඇති බවයි ව්‍යාපෘතිය ක්‍රියාත්මක කරන බින්ලාඩින් සමූහය සදහන් කළේ.\nමෙම සමාගමේ නිර්මාතෘවරයා වන්නේ අල්කයිඩා නායක ඔසාමා බින්ලාඩන්ගේ පියා බවයි සෞදි වාර්තා සදහන් කළේ.",
       "URL": "https://www.hirunews.lk/161141/ලොව-උසම-ගොඩනැගිල්ල-එළි-දැකීම-2019-තෙක්-කල්-යයි",
       "Category": "International News",
       "Parent URL": "https://www.hirunews.lk/international-news.php?pageID=481"
}