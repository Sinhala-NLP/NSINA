{
       "Source": "hirunews",
       "Timestamp": "Sunday, 12 December 2021 - 8:01",
       "Headline": "ඇමරිකාවේ ටොනේඩෝ මරණ අසූව ඉක්මවයි",
       "News Content": "ඇමරිකා එක්සත් ජනපදයේ මධ්‍යම ප්‍රාන්ත කිහිපයකට බලපෑ ටොනේඩෝ සුළි සුළං හේතුවෙන් පුද්ගලයන් 80කට වැඩි සංඛ්‍යාවක් ජීවිතක්ෂයට පත්ව තිබෙනවා.\nජනපති ජෝ බයිඩ්න් සුළි සුළඟින් බලපෑමට ලක්වූ ප්‍රදේශවලට හදිසි සහනාධාර අරමුදල් නිකුත් කිරීමට පියවර ගෙන ඇති බවයි විදෙස් වාර්තා සඳහන් කළේ.\nටොනේඩෝ සුළි සුළංවලින් වැඩිම හානියක් සිදුව ඇත්තේ කෙන්ටකි ප්‍රාන්තයටයි.\nඑහි මරණ සංඛ්‍යාව 70 ඉක්මවන අතර, ඉටි පන්දම් කර්මාන්තශාලාවක සේවකයන් පිරිසක් ද ඊට අයත්.\nඅනෙකුත් ප්‍රාන්තවල ද ටොනේඩෝ සුළි සුළං මරණ 12ක් පමණ වාර්තා වූ අතර, මුළු මරණ සංඛ්‍යාව 100 ඉක්මවනු ඇති බවයි බලධාරීන් ප්‍රකාශ කළේ.\nඉලිනොයි ප්‍රාන්තයේ ඇමසෝන් ආයතනයේ ගබඩාවක් මුළුමනින්ම විනාශයට පත්වීමෙන් ද පුද්ගලයන් හයදෙනෙකු මියගියා.\nමීට අමතරව දස දහස් සංඛ්‍යාත ඇමරිකානුවන්ට විදුලි සැපයුමද ඇණහිට තිබෙනවා. කිලෝමීටර 365 ක මාර්ගයක් ඔස්සේ පැවති ටොනේඩෝ සුළි සුළංවලින් මෙලෙස ඉමහත් හානියක් සිදුව ඇති අතර, එය, ඇමරිකා ඉතිහාසයේ විශාලතම ටොනේඩෝ සුළං ප්‍රවාහයක් ලෙසයි හැඳින්වෙන්නේ.",
       "URL": "https://www.hirunews.lk/290742/ඇමරිකාවේ-ටොනේඩෝ-මරණ-අසූව-ඉක්මවයි",
       "Category": "International News",
       "Parent URL": "https://www.hirunews.lk/international-news.php?pageID=75"
}