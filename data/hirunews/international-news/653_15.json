{
       "Source": "hirunews",
       "Timestamp": "Tuesday, 22 March 2016 - 13:08",
       "Headline": "සුකීට ඇමති පදවියක්",
       "News Content": "මියන්මාරයේ ප්‍රජාතන්ත්‍රවාදී නායිකා නොබෙල් සාම ත්‍යාගලාභී අවුන්සාන් සුකී එරට අමාත්‍ය මණ්ඩලයට නම් කර තිබෙනවා.\nඅවුන්සාන් සුකීගේ ප්‍රජාතන්ත්‍රවාදී ජාතික ලීගය පසුගිය මහමැතිවරණයෙන් මියන්මාර පාර්ලිමේන්තුවේ බහුතර බලය හිමි කර ගත්තා.\nඑමගින් ජනාධිපතිවරයා ලෙස තෝරා පත් කර ගැනුණේ සුකීගේ පක්ෂයේ නායකයෙකු වන හිටින් කියව්.\nඅවුන්සාන් සුකීට මියන්මාර ජනාධිපති ධුරය දැරීමට නොහැකි පරිද්දෙන් පැවති හමුදාව රජය ව්‍යවස්ථාව සංශෝධනය කිරීම ඊට හේතුවයි.\nඑහි දැක්වෙන්නේ දරුවන් හෝ කලත්‍රයා විදේශ රටක පුරවැසිභාවය ලබා ඇති අයෙකුට මියන්මාර ජනාධිපති ධුරය දැරිය නොහැකි බවයි.\nඅවුන්සාන් සුකීගේ සැමියා බ්‍රිතාන්‍ය පුරවැසියෙකු වන අතර, ඔවුන්ගේ දරුවන් ද බ්‍රිතාන්‍ය පුරවැසිභාවය ලබා තිබෙනවා.\nප්‍රජාතන්ත්‍රවාදී ජාතික ලීගය අද එරට පාර්ලිමේන්තුවට දැනුම් දුන්නේ අවුන්සාන් සුකී ද නව අමාත්‍ය මණ්ඩලයට ඇතුළත් වන බවයි.\nඒ අනුව ඇයට ජනාධිපති කාර්යාල අමාත්‍ය ධුරය, විදේශ කටයුතු, විදුලිබල හා බලශක්ති මෙන්ම අධ්‍යාපන අමාත්‍යාංශ හිමි වනු ඇති බව සඳහන්.",
       "URL": "https://www.hirunews.lk/129102/සුකීට-ඇමති-පදවියක්",
       "Category": "International News",
       "Parent URL": "https://www.hirunews.lk/international-news.php?pageID=653"
}