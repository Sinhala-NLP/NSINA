{
       "Source": "hirunews",
       "Timestamp": "Sunday, 21 November 2021 - 10:24",
       "Headline": "අධිකරණ තීන්දුවක් නිසා ඇමරිකාවේ යළිත් වර්ණභේදවාදී උණුසුමක්",
       "News Content": "කළු ජාතිකයන්ගේ අයිතීන් පිළිබඳ උද්ඝෝෂණයකදී විරෝධතාකරුවන් දෙදෙනෙකු වෙඩි තබා ඝාතනය කර තවත් අයෙකුට තුවාල සිදුකළ 18 හැවිරිදි තරුණයෙකු අධිකරණය මගින් නිර්දෝෂී කොට නිදහස් කිරීම හේතුවෙන් ඇමරිකා එක්සත් ජනපදයේ යළිත් වර්ණභේදවාදී උණුසුමක් ඇතිවී තිබෙන බව වාර්තාවනවා.\nඑවකට 17 හැවිරිදි කයිල් රිට්න්හවුස් නැමති මෙම තරුණයා පසුගිය වසරේ අගෝස්තු මාසයේ විස්කොන්සින් ප්‍රාන්තයේ කෙනෝෂා නගරයේ පැවති විරෝධතාවකදී මෙලෙස වෙඩි ප්‍රහාරයක් එල්ල කළ අතර, අධිකරණය තීරණය කළේ ඔහු ආත්මාරක්ෂාවට වෙඩි තබා ඇති බවයි.\nවිරෝධතාව පැවැත්වුණේ ජේකොබ් බ්ලේක් නැමති නිරායුධ කළු ජාතිකයා, සුදු ජාතික පොලිස් නිලධාරියෙකු විසින් දණහිසෙන් හුස්ම සිරකොට ඝාතනය කිරීමේ සිද්ධියට එරෙහිවයි.\nකෙසේ නමුත් කයිල් රිට්න්හවුස්ගේ වෙඩි පහරින් මියගියේ විරෝධතාවට එක්වූ සුදු ජාතිකයන් දෙදෙනෙක්.\nමෙම තරුණයා අධිකරණය මගින් නිදහස් කරලීම පිළිබඳව ජනපති ජෝ බයිඩ්න් පවා අප්‍රසාදය පළ කළා.\nකෙසේ නමුත් ඊට සාමකාමීව ප්‍රතිචාර දක්වන ලෙස ජනපතිවරයා මෙන්ම වෙඩි පහරින් ජීවිතක්ෂයට පත්වූ පවුල්වල ඥාතීන් ද ඉල්ලීමක් කළා.\nඑහෙත් ඔරිගන් ප්‍රාන්තයේ පෝට්ලන්ඩ් නුවර මෙන්ම චිකාගෝ සහ නිව්යෝක් නගරවල අධිකරණ තීන්දුවට එරෙහි විරෝධතා පැවති බවයි වාර්තාවන්නේ.\nමේ අතර කයිල් රිට්න්හවුස් නිදහස්වීම සම්බන්ධයෙන් හිටපු ජනාධිපති ඩොනල්ඩ් ට්‍රම්ප් ඇතුළු රිපබ්ලිකන් පාක්ෂිකයන් ප්‍රසාදය පළ කර තිබෙනවා.\nඑහෙත් සිවිල් අයිතීන් පිළිබඳ ක්‍රියාකාරිකයෙකු වන ඩෙරික් ජොන්සන් කියා සිටියේ ඇමරිකානු අධිකරණ පද්ධතිය තුළ පවතින සුදු ආධිපත්‍යය සහ වරප්‍රසාද මෙම තීන්දුවෙන් පිළිබිඹු වන බවයි.",
       "URL": "https://www.hirunews.lk/288693/අධිකරණ-තීන්දුවක්-නිසා-ඇමරිකාවේ-යළිත්-වර්ණභේදවාදී-උණුසුමක්",
       "Category": "International News",
       "Parent URL": "https://www.hirunews.lk/international-news.php?pageID=79"
}