{
       "Source": "hirunews",
       "Timestamp": "Sunday, 16 October 2016 - 7:32",
       "Headline": "පැරණි මිතුරාගේ අගය, ඉන්දීය අගමැති මෝදි, රුසියානු නායකයාට පහදයි",
       "News Content": "එක් පැරණි මිතුරෙකු අලූත් මිතුරන් දෙදෙනෙකුට වඩා වටිනා බව පැරණි රුසියානු කියමනක්.\nඉන්දීය අග්‍රමාත්‍ය නරේන්ද්‍ර මෝදි, ලොව බලසම්පන්නතම නායකයෙකු වන රුසියානු ජනාධිපති ව්ලැදිමීර් පුටින්ට ඒ බව සිහිපත් කළේ ඉන්දියාවේ ගෝව නගරයේදී ඊයේ ඔහු හමුවූ අවස්ථාවේදියි.\nබ්‍රික්ස් සමුළුවට සහභාගිවීම සඳහා රුසියානු නායකයා ඊයේ ඉන්දියාවට ළඟාවුණා.\nඉන්දීය අග්‍රාමාත්‍යවරයා එහිදී වැඩිදුරටත් සඳහන් කළේ සෝවියට් යුගයේ සිට දශක හතකට අධික කාලයක් ඉන්දියාව සහ රුසියාව සමීප මිතුරුදමකින් වෙළී සිටි බවයි.\nරුසියානු සහ ඉන්දීය නායකයන් හමුවට සමගාමීව ද්විපාර්ශවික ගිවිසුම් දහසයකට ද ඊයේ අත්සන් තැබුණා.\nඊට ආරක්ෂක සහ යුධෝපකරණ අලෙවි කිරීමේ ගිවිසුම් කිහිපයක්ද ඇතුළත්.\nරුසියානු හෙලිකොප්ටර් යානා ඉන්දියාවේ එකලස් කිරීම සහ මිලදීගැනීම, රුසියානු එස්. 400 මිසයිල ආරක්ෂණ පද්ධති 5 ක් මෙන්ම නාවුක යාත්‍රා මිලදී ගැනීමද ඩොලර් බිලියන ගණනක් වටිනා එම ගිවිසුම්වලට ඇතුළත්.\nඊට අමතරව ආන්ද්‍ර ප්‍රදේශ් ප්‍රාන්තයේ නෞකා තැනීමේ සහ දුම්රිය මාර්ග සංවර්ධන, තෙල් සහ ගෑස් ගවේෂණ මෙන්ම තමිල්නාඩුවේ කූඩන්කුලම් න්‍යෂ්ටික බලාගාරයේ දෙවන සහ තුන්වන අදියර ආරම්භ කිරීමද ඉන්දියාව සහ රුසියාව ඊයේ අත්සන් තැබූ ගිවිසුම්වලට ඇතුළත් වනවා.",
       "URL": "https://www.hirunews.lk/145328/පැරණි-මිතුරාගේ-අගය-ඉන්දීය-අගමැති-මෝදි-රුසියානු-නායකයාට-පහදයි",
       "Category": "International News",
       "Parent URL": "https://www.hirunews.lk/international-news.php?pageID=571"
}