{
       "Source": "hirunews",
       "Timestamp": "Sunday, 24 May 2015 - 13:20",
       "Headline": "නේපාලයේ භූ කම්පන-  ඉන්දියාවට උණුසුම හා  ගංවතුර?",
       "News Content": "පසුගියදා ඇතිවු ප්‍රබල භූ කම්පන හේතුවෙන් තවදුරටත් ඇතිවන නායයාම් නිසා හිමාල කඳුකරයෙන් ඇරඹි ඉන්දියාවෙන් අවසන් වන ගංඟා අවහිර වී මහා ජල ගැලීම් ඇතිවීමේ අවදානමක් මතුව තිබෙනවා. කත්මණ්ඩු නුවරට වයඹ දෙසින් වූ මයාග්දි ප්‍රදේශයේ රම්චේ ගම්මානයේ ඊයේ (23) ඇතිවු මෙවැනි නායයාමකින් කාලි ගන්දාකි ගංඟාව අවහිර වුණා. මේ නිසා විශාල ජල පරිමාවක් එක්රැස් වී ගංඟාධාරය ඔස්සේ ජලගැල්මක් ඇති වී තිබෙනවා. එය ඉන්දියාව කරා පැතිරිය හැකි බවටයි අනතුරු අඟවා ඇත්තේ.\nඉන්දියාව හරහා ගලාබසිද්දී  ගංඟාව හඳුන්වන්නේ ගන්ධක් ලෙසයි. භූ කම්පන හේතුවෙන් කඳු බෑවුම් අස්ථාවර වීම නිසා තවත් ගංඟා පෝෂක මෙලෙස අවහිර විය හැකි බව සඳහන්. පසුගිය අප්‍රේල් 25 වනදා සහ මැයි 12 වනදා නේපාලයේ ඇතිවු ප්‍රබල භූ කම්පනවලින් 9,000 කට ආසන්න පිරිසක් මියගිය අතර, තවත් දහස් සංඛ්‍යාත පිරිසක් තුවාල ලැබුවා.\nදැන් ඉන්දියාවේ පවතින දැඩි උණුසුම් කාලගුණය හේතුවෙන් ජීවිත හානි රැසක් වාර්තා වුණා. විශේෂයෙන් දකුණු ඉන්දියාවේ තෙලන්ගානා ප්‍රාන්තයට සහ ආන්ද්‍රා  ප්‍රදේශ් ප්‍රාන්තයට උණුසුම් කාලගුණය බලපා තිබෙනවා. තෙලන්ගානා ප්‍රාන්තයේ උණුසුම හේතුවෙන් පුද්ගලයන් 128 දෙනෙකු මේ වනවිට මියගොස් ඇති අතර, ආන්ද්‍රා  ප්‍රදේශ් ප්‍රාන්තයේ පැතිරෙන උණුසුම් කාලගුණයෙන් මියගිය සංඛ්‍යාව 95 ක්. මෙම ජීවිත හානි සිදුව ඇත්තේ පසුගිය අප්‍රේල් 15 වනදා සිට මැයි 18 වනදා දක්වා කාලය අතරතුරයි.",
       "URL": "https://www.hirunews.lk/110078/නේපාලයේ-භූ-කම්පන-ඉන්දියාවට-ගංවතුර",
       "Category": "International News",
       "Parent URL": "https://www.hirunews.lk/international-news.php?pageID=732"
}