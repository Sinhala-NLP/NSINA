{
       "Source": "hirunews",
       "Timestamp": "Saturday, 07 April 2018 - 15:24",
       "Headline": "සල්මන් ඛාන්ට ඇප (ඡායාරූප)",
       "News Content": "දුර්ලබ කලු මුවන් දෙදෙනෙකු ඝාතනය කිරීමේ චෝදනාවට වසර 5 ක සිර දඩුවම් නියමවු බොලිවුඩ් සුපිරි නලු සල්මන් ඛාන්ට ඇප හිමිවී තිබෙනවා.\nජෝද්පූර් දිස්ත්‍රික් අධිකරණයක් විසිනුයි බොලිවුඩ් නලුවාට ඇප ලබාදී ඇත්තේ.\nඒ අනුව ඉන්දීය රුපියල් 250000 ක ඇපයක් මත ඔහු නිදහස් කිරීමටයි අධිකරණය නියෝග කර තිබෙනවා.\nඊට අමතරව අධිකරණයේ අවසරයකින් තොරව සල්මන් ඛාන්ට විදේශගත වීම ද තහනම් කර ඇතැයි සඳහන්. .\nමෙම සිද්ධියට අදාළව යළිත් ලබන මැයි මස 7 වනදා අධිකරණය හමුවේ පෙනී සිටිය යුතු බවටයි වැඩිදුරටත් අධිකරණය නියෝග කර ඇත්තේ.\nසිර දඩුවම් නියමවීමෙන් පසු ඔහු දින දෙකක් බන්ධනාගාරයේ ගත කළා.\nඅදාළ ඇප මුදල් අධිකරණය වෙත ලැබුනු වහාම ඔහුට බන්ධනාගාරයෙන් පිටව යාමට හැකියාව පවතිනවා.\nසල්මන් ඛාන්ගේ නීතිඥවරුන් ප්‍රකාශකර ඇත්තේ අදාළ ලිපි ලේඛණ සම්බන්ධ කටයුතු අවසන් කිරීමෙන් පසු රාත්‍රී 7.30 පමණ වන විට සුපිරි බොලිවුඩ් නලුවාට බන්ධනාගාරයෙන් පිටතට පැමිණිමට හැකියාව ලැබෙනු ඇති බවයි.\nඅද (07) දිනයේ නඩු විභාගයට සල්මන් ඛාන්ගේ සොයුරිය ද පැමිණ සිටි බව සඳහන්.\nමේ අතර ඇප ලැබීමත් සමග සල්මන් ඛාන්ගේ රසිකයන් ඔහුගේ නිවස ඉදිරිපිට ප්‍රීති ඝෝෂා පවත්වමින් සිටින බවයි ඉන්දීය මාධ්‍ය පෙන්වා දෙනවා.\nමේ අතර බොලිවුඩ් සිනමා නළු සල්මාන් ඛාන්ට වසර 5ක සිර දඩුවමක් නියම කළ විනිසුරුවරයාට මාරුවක් ලබාදී තිබෙනවා.\nඑමෙන්ම ඔහුගේ දඬුවමේ කාලසීමාව සම්බන්ධයෙන් අද (07) විනිශ්චයකට එළඹීමට සිටි විනිසුරුවරයාට ද එලෙස මාරුවක් ලබාදී ඇති බවයි ඉන්දීය මාධ්‍ය සඳහන් කළේ.\nරාජස්ථාන් මහාධිකරණය මගින් ඔවුන් මෙලෙස මාරු කර ඇත්තේ වාර්ෂික සාමාන්‍ය මාරුකිරීම් යටතේ බව අධිකරණ බලධාරීන් ප්‍රකාශ කර තිබෙනවා.\nදුර්ලභ ගණයේ කළු ඇන්ටිලෝප් සත්ත්වයන් දෙදෙනෙකු 1998 වසරේදී සල්මන් ඛාන් දඩයම් කර ඇත්තේ හුම් - සාත් - හයින් චිත්‍රපටයේ රූගත කිරීම් අතරතුරයි.\nඑම දඩයම් චාරිකාවට සහභාගි වූ සයිෆ් අලි ඛාන්, සොනාලි බ්‍රෙන්ද්‍රේ, තාබු සහ නීලම් කොතාරි නිදහස් කිරීමටයි අධිකරණය තීන්දු කළේ.\nසල්මන් ඛාන්ට පස් වසරක සිර දඬුවමක් නියම කරමින් විනිසුරු දේව් කුමාර් කත්රි කියා සිටියේ සිනමා තාරකාවක් බැවින් සල්මන් ඛාන් සිදුකළ දඩයමෙන් පසු ඉන්දියාවේ වන සත්ත්ව ඝාතනය ඉහළ ගොස් ඇති බවයි.\nජෝද්පූර් මධ්‍යම බන්ධනාගාරයේ අංක 106 දරණ සිරකරු ලෙස ඊයේ (06) පළමු දඬුවම් රැය ගත කළ සල්මන් ඛාන් රාත්‍රී ආහාරය ලෙස ලබාදුන් පරිප්පු රොටී ප්‍රතික්ෂේප කළ බව සඳහන්.",
       "URL": "https://www.hirunews.lk/187866/සල්මන්-ඛාන්ට-ඇප-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=378"
}