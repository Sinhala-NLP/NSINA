{
       "Source": "hirunews",
       "Timestamp": "Tuesday, 29 December 2020 - 8:09",
       "Headline": "රුසියාවේ කොරෝනා මරණ තුන් ගුණයකින් ඉහළට",
       "News Content": "රුසියාව මෙතෙක් වාර්තා කළ කොරෝනා මරණ සංඛ්‍යාව සැබවින්ම එමෙන්, තුන් ගුණය ඉක්මවන බව එරට බලධාරීන් ඊයේ පිළිගත්තා.\nරුසියාවෙන් නිල වශයෙන් වාර්තා වී ඇත්තේ කොරෝනා මරණ 55,000 ක පමණ ප්‍රමාණයක්.\nඑරට ආසාදිත සංඛ්‍යාව තිස් ලක්ෂ 78,000 කට අධිකයි.\nමෙම තත්ත්වය රුසියාවේ කොරෝනා මරණ අනුපාතය පහළ මට්ටමකින් පවත්වා ගැනීමක් ලෙස ජනපති පූටින් පවා ප්‍රකාශ කර තිබුණා.\nඑය බටහිර රටවලට වඩා හොඳින් රුසියාවේ කොරෝනා වසංගතය පාලනය කිරීමක් ලෙසයි සැලකුණේ.\nඑහෙත් රජය විසින් කොරෝනා වසංගතයේ ව්‍යාප්තිය පිළිබඳව සැබෑ තතු හෙළි නොකරන බවට රුසියානු විශේෂඥයින් විසින්ම අනතුරු අඟවා තිබුණා.\nමෙම තත්ත්වය මතයි රුසියානු නිල සංඛ්‍යාලේඛණ ආයතනය එරට කොරෝනා මරණ නිල වාර්තා මෙන් තුන් ගුණය ඉක්මවන බව පිළිගත්තේ.\nකොවිඩ් 19 ගෝලීය වසංගතය නිසා මේ වසරේ ජනවාරි සිට නොවැම්බර් දක්වා එරට මරණ අනුපාතය 81% කින් ඉහළ ගොස් ඇති බවයි නියෝජ්‍ය අගමැතිනි ටටියානා ගොලිකෝවා ප්‍රකාශ කළේ.\nඑම කාලය තුළ රුසියාවේ මරණ සංඛ්‍යාව දෙලක්ෂ 29,700 කින් ඉහළ ගොස් ඇති අතර, ඒ අනුව රුසියානුවන් එක්ලක්ෂ 86,000 කට අධික පිරිසක් කොරෝනා වෛරසයෙන් මිය යන්නට ඇති බවටයි සැලකෙන්නේ.\nමේ අනුව කොරෝනා මරණ සංඛ්‍යාව 09 වන ස්ථානයේ පසුවන රුසියාව එම ලැයිස්තුවේ 03 වන හෝ 04 වන ස්ථානයට පත්වනු ඇති.\nමේ අතර, මහා පරිමාණ වශයෙන් කොරෝනා එන්නත්කරණය ආරම්භ කළ යුරෝපයේ ඇතැම් ගැටළු නිර්මාණය වී ඇති බව වාර්තා වනවා.\nඑවැනි එක් සිද්ධියකදී ජර්මනියේ සත්කාර නිවාසයක සේවකයින් 08 දෙනෙකුට නියමිත මාත්‍රාව මෙන් පස් ගුණයක් ෆයිසර් බයෝඑන්ටෙක් එන්නත ලබාදී තිබෙනවා.\nඉන් 04 දෙනෙකු රෝහල්ගත කිරීමට සිදුව ඇති බව සඳහන්.\nමේ අතර, දකුණු දිග ජර්මනියේ බලධාරීන් එන්නත් මාත්‍රා දහසක් ආපසු හරවා යවා ඇත්තේ ඒවා සාමාන්‍ය විනෝද චාරිකා සඳහා රැගෙන යන ශීත බහාළුම් තුළ එන්නත් ප්‍රවාහනය කිරීම හේතුවෙන්.\nෆයිසර් බයෝඑන්ටෙක් කොරෝනා එන්නත ප්‍රවාහනය කළ යුත්තේ ඍණ 70 ක් තරම් අඩු උෂ්ණත්වයකින්.",
       "URL": "https://www.hirunews.lk/258212/රුසියාවේ-කොරෝනා-මරණ-තුන්-ගුණයකින්-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=145"
}