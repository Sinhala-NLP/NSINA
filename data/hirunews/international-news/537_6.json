{
       "Source": "hirunews",
       "Timestamp": "Sunday, 01 January 2017 - 8:32",
       "Headline": "ලෝකය 2017 පිළිගනී",
       "News Content": "සැමෝවා - ටොන්ගා සහ කිරිබතී යන පැසිෆික් දිවයින් ග්‍රිනිච් වේලාවෙන් ඊයේ දහවන පැයේ සිට නව අවුරුදු උදාව සැමරූ අතර, එතැන් සිට ලොව ප්‍රධාන නගර රැසක්ම මේ වනවිට එළඹුණු 2017 වසර පිළිගෙන තිබෙනවා.\nප්‍රධාන නගරයක් ලෙස 2017 මුලින්ම පිළිගත්තේ නවසීලන්තයේ  ඕක්ලන්ඩ් නුවරයි.\nඕස්ට්‍රේලියාවේ සිඩ්නි වරාය ආශ්‍රිතව ඉන් පසුව පැවැත්වුණේ නව වසරේ චමත්කාර ජනක පිළිගැනීමක්.\nසිඩ්නි ඔපෙරා රඟහලද ඇතුළත්ව පැවති ගිනිකෙළි සංදර්ශන දෙකක් සඳහා ටොන් හතක ගිනි කෙළි දැල්වූ අතර එය නැරඹීමට මිලියන 1.5 ක පමණ ජනකායක් එක්වුණා.\nරුසියාවේ මොස්කව්, ජර්මනියේ බර්ලින් සහ ප්‍රංශයේ නීස් නගරවල නව අවුරුදු පිළිගැනීම උත්කර්ෂවත් ලෙස සිදුවූ බව සඳහන්.\nප්‍රංශයේ පැරිස් සහ ඇමරිකාවේ නිව්යෝක් නගරවල නව අවුරුදු සැමරුම් සිදුවූ නගර චතුරශ්‍රයන් වෙත පිවිසීම කොන්ක්‍රීට් බාධක සහ බර වාහන යොදා සීමා කර තිබුණේ ආරක්ෂක පියවරක් වශයෙන්.\nඩුබායි හි පිහිටි ලොව උසම ගොඩනැගිල්ල වන බර්ජ් කලීෆා ගොඩනැගිල්ලේ සුප්‍රකට ගිනිකෙළි සංදර්ශනය නැරඹීමට විශාල පිරිසක් රොක්වී සිටි බව විදෙස් වාර්තා සඳහන් කළා.",
       "URL": "https://www.hirunews.lk/151018/ලෝකය-2017-පිළිගනී",
       "Category": "International News",
       "Parent URL": "https://www.hirunews.lk/international-news.php?pageID=537"
}