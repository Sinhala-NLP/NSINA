{
       "Source": "hirunews",
       "Timestamp": "Sunday, 03 July 2016 - 7:04",
       "Headline": "බංග්ලාදේශයට දින දෙකක ශෝක කාලයක්",
       "News Content": "ඩකා නුවර අවන්හලකට කඩාවැදී ඉස්ලාමීය අන්තවාදී සන්නද්ධ කණ්ඩායමක් එල්ල කළ ප්‍රහාරයෙන් මියගිය පුද්ගලයන් වෙනුවෙන් බංග්ලාදේශය දෙදින ශෝක කාලයක් ප්‍රකාශයට පත්කර තිබෙනවා.\nප්‍රහාරයේදී ප්‍රාණ ඇප කරුවන් ලෙස  රඳවාගත් විසිදෙනෙකු ජීවිතක්ෂයට පත්වූ අතර, ඉන් බහුතරයක් විදේශිකයන්.\nඉතාලි ජාතිකයන් 9 දෙනෙකු, ජපන් ජාතිකයන් හත්දෙනෙකු, ඇමරිකානු ජාතිකයෙකු, ඉන්දියානුවෙකු මෙන්ම බංග්ලාදේශ ජාතිකයන් තුන්දෙනෙකු මෙහිදී ජීවිතක්ෂයට පත්වූ අතර, තවත් ඉතාලි ජාතිකයෙකු අතුරුදන්වී තිබෙනවා.\nත්‍රස්තවාදීන් විදේශිකයන් වෙන් කොට ඔවුන්ට තියුණු ආයුධවලින් දරුණු ලෙස පහරදී ඝාතනය කර ඇති බවයි හෙළිවී ඇත්තේ.\nසන්නද්ධ කණ්ඩායම් සමඟ ඇතිවූ අවි ගැටුමේදී බංග්ලාදේශ පොලිස් නිලධාරීන් දෙදෙනෙකු මියගිය අතර, තවත් පුද්ගලයන් 30 දෙනෙකු තුවාල ලැබුවා.\nප්‍රහාරයේදි මියගිය 18 හැවිරිදි තරුෂි ජායින් නැමති ඉන්දියානු යුවතිය ඇමරිකාවේ කැලිෆෝනියා විශ්වවිද්‍යාලයේ ශිෂ්‍යාවක්.\nයුරෝ 2016 අර්ධ අවසන් පූර්ව තරඟයට ඊයේ ජර්මනිය සමඟ තරඟ වැදුණු ඉතාලි පාපන්දු කණ්ඩායම මියගිය ඉතාලි ජාතිකයන් වෙනුවෙන් විනාඩියක ශෝක කාලයක් පළ කළා.",
       "URL": "https://www.hirunews.lk/137049/බංග්ලාදේශයට-දින-දෙකක-ශෝක-කාලයක්",
       "Category": "International News",
       "Parent URL": "https://www.hirunews.lk/international-news.php?pageID=617"
}