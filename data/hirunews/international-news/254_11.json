{
       "Source": "hirunews",
       "Timestamp": "Saturday, 29 June 2019 - 7:12",
       "Headline": "කිම් ජොං අන්, උතුරු කොරියානු දේශසීමාවේදී මුණ ගැසෙන්න, ට්‍රම්ප් සූදානම්",
       "News Content": "උතුරු සහ දකුණු කොරියානු දේශසීමා අතර යුද මුක්ත කලාපයේදී උතුරු කොරියානු නායක කිම් ජොං අන් හමුවීමට සූදානම් බව ඇමරිකානු ජනාධිපති ඩොනල්ඞ් ට්‍රම්ප් ප්‍රකාශ කළා.\nජපානයේ ඔසාකා නුවර පැවැත්වෙන ජී - 20 සමුළුවට සහභාගි වන ජනපති ට්‍රම්ප් කියා සිටියේ මේ සතියේ යෙදී ඇති සිය දකුණු කොරියානු  සංචාරයේදී එලෙස උතුරු කොරියානු නායකයා මුණ ගැසිය හැකි බවයි.\nජනපති ට්‍රම්ප් සහ කිම් ජොං අන් අතර ප්‍රථම සමුළුව පසුගිය වසරේ ජුනි 12 වන දා සිංගප්පූරුවේදී පැවති අතර, පසුගිය පෙබරවාරි 27 සහ 28 වියට්නාමයේ හැනෝයි නුවර පැවති දෙවන සමුළුව ප්‍රතිඵලයකින් තොරව අවසන් වුණා.\nමේ අතර, ඔසාකා සමුළුවේදී ජනපති ට්‍රම්ප් සහ රුසියානු ජනාධිපති ව්ලැදිමීර් පුටින් අතර පැවති හමුවට ද මාධ්‍යවල විශේෂ අවධානයක් යොමු වුණා.\nට්‍රම්ප් බලයට පැමිණි මැතිවරණය සඳහා රුසියානු බලපෑමක් තිබූ බවට ඩිමොක්‍රටික් පක්ෂය දිගින් දිගටම චෝදනා කළ අතර ඒ පිළිබද පරීක්ෂණයක් ද සිදුකෙරුණා.\nකෙසේ නමුත් ඊයේ පැවති හමුවේදී ජනපති ට්‍රම්ප් එම පරීක්ෂණ වාර්තා උපහාසයට ලක් කරමින් ජනපති පුටින්ගෙන් ඉල්ලා සිටියේ එලෙස ඇමරිකානු මැතිවරණවලට මැදිහත් නොවන ලෙසයි.\nඉන් අනතුරුව නායකයන් දෙදෙනා දෙරටේම ව්‍යාජ ප්‍රවෘත්ති පළ වන බව පවසමින් උපහාසාත්මකව සිනහ නගන අයුරු දක්නට ලැබුණා.",
       "URL": "https://www.hirunews.lk/219309/කිම්-ජොං-අන්-උතුරු-කොරියානු-දේශසීමාවේදී-මුණ-ගැසෙන්න-ට්‍රම්ප්-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=254"
}