{
       "Source": "hirunews",
       "Timestamp": "Saturday, 22 September 2018 - 15:07",
       "Headline": "ඉන්දීය අගමැති මෝදිටත් දූෂණ චෝදනා",
       "News Content": "ප්‍රංශයෙන් රෆාල් ප්‍රහාරක ජෙට් යානා 36ක් මිලදී ගැනීමේ ගනුදෙනුවට අදාළව ඉන්දීය අග්‍රාමාත්‍ය නරේන්ද්‍ර මෝදිට විපක්ෂයෙන් චෝදනා එල්ල වනවා.\nඒ, ඇමරිකානු ඩොලර් බිලියන 8.7ක් වටිනා මෙම ගනුදෙනුවේදී දේශීය සහකරු තෝරා ගැනීමට ඉන්දීය රජය මැදිහත් වූ බවට ප්‍රංශයේ හිටපු ජනාධිපති ෆ‍්‍රාංශුවා හොලාන්ඩ් සිදුකළ හෙළිදරව්වකින් අනතුරුවයි.\nරුසියානු ප්‍රහාරක යානා ඉන්දියාව තුළ නිෂ්පාදනය කිරීමේ දිගුකාලීන පළපුරුද්දක් සහිත හින්දුස්ථාන් ඒරොනොටික්ස් සමාගම වෙනුවට ප්‍රංශ ජෙට් යානා නිපදවීමේ දේශීය සහකරු ලෙස 2016 වසරේ සිදුවූ ගනුදෙනුවේදී තෝරා ගැනුණේ අම්බානිවරුන්ගේ  රිලායන්ස් සමූහයයි.\nවිනිවිදභාවයකින් තොරව සිදුවූ මෙම ගනුදෙනුව හේතුවෙන් ඉන්දීය අග්‍රාමාත්‍යවරයා ඉල්ලා අස්විය යුතු බවට ඉන්දීය කොංග්‍රස් පක්ෂය බල කර සිටිනවා.\nසිද්ධිය හෙළිදරව් කිරීම සම්බන්ධයෙන් ප්‍රංශයේ හිටපු ජනාධිපතිවරයාට ස්තූතිය පළ කරන බව කොංග්‍රස් පක්ෂ නායක රාහුල් ගාන්ධි කියා සිටියා.",
       "URL": "https://www.hirunews.lk/200480/ඉන්දීය-අගමැති-මෝදිටත්-දූෂණ-චෝදනා",
       "Category": "International News",
       "Parent URL": "https://www.hirunews.lk/international-news.php?pageID=331"
}