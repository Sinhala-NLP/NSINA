{
       "Source": "hirunews",
       "Timestamp": "Sunday, 26 September 2021 - 13:53",
       "Headline": "ශ්‍රී ලංකා සහ දකුණු අප්‍රිකානු විදේශ අමාත්‍යවරුන් අතර සංහිඳියාව පිළිබඳ සංවාදයක්",
       "News Content": "එක්සත් ජාතීන්ගේ මහා මණ්ඩලයේ 76 වන සැසිවාරය අතරතුර විදේශ අමාත්‍ය මහාචාර්ය ජී.එල්.පීරිස් දකුණු අප්‍රිකානු ජාත්‍යන්තර සබඳතා සහ සහයෝගීතා අමාත්‍යවරිය වන ආචාර්ය නලෙදි පැන්ඩෝර් සමඟ සාකච්ඡාවක නිරත වී තිබෙනවා.\nනිව්යෝක් හි දකුණු අප්‍රිකානු නිත්‍ය දූත මණ්ඩලයේ පැවති එම සාකච්ඡාව සඳහා විදේශ ලේකම් අද්මිරාල් ජයනාත් කොළඹගේද සහභාගි වූ බවයි විදේශ අමාත්‍යාංශය සඳහන් කළේ.\nසංහිඳියාව සහ සත්‍යය යන අංශවල දකුණු අප්‍රිකාවේ සාරවත් අත්දැකීම් සහ අද්විතීය ඉතිහාසය දෙස සමීපව බැලූ විට ශ්‍රී ලංකාවට ඒවා වැදගත් වන බව මෙම සාකච්ඡාවේදී අදහස් දැක්වූ විදේශ අමාත්‍ය මහාචාර්ය ජී.එල්.පීරිස් සඳහන් කර තිබෙනවා.\nපශ්චාත් ගැටළු විසඳීමට අපේක්ෂා කරන රටවල් සමඟ සිය අත්දැකීම් සහ උගත් පාඩම් හුවමාරු කර ගැනීමට කැමැත්තෙන් පසුවන බවයි දකුණු අප්‍රිකානු නියෝජිතවරිය එහිදී පවසා ඇත්තේ.\nවිදේශ අමාත්‍යවරයා ලෙස පත් වීම සම්බන්ධයෙන් අමාත්‍ය  ජී.එල්.පීරිස්ට සුබ පැතූ අමාත්‍ය පැන්ඩෝර්, දෙරට අතර පවතින සමීප හා මිත්‍රශීලී ද්විපාර්ශ්වික සබඳතා පිළිබඳව ද සිහිපත් කකර තිබෙනවා.\nතම ආචාර්ය උපාධිය සඳහා කටයුතු කරන සමයේ දකුණු අප්‍රිකානු විශ්ව විද්‍යාලවලට ගොස් ව්‍යවස්ථාමය නීතිය පිළිබඳ දේශන මාලාවක් පැවැත්වූ අවධියේ දී සිට දකුණු අප්‍රිකාව සමඟ තමාගේ පැවති දිගුකාලීන සම්බන්ධතාවය ශ්‍රී ලංකා විදේශ අමාත්‍යවරයා මෙහිදී සිහිපත් කළ බවයි විදේශ අමාත්‍යංශය කියාසිටියේ.\nදකුණු අප්‍රිකාවේ ප්‍රසිද්ධ හා ප්‍රමුඛ අමාත්‍ය ඩුල්ලා ඔමාර් සහ වර්ණ භේදවාදී රජයට එරෙහි නිදහස් අරගලයේ දී සහ දකුණු අප්‍රිකාවේ ඉහළ පෙළේ සංචාර කිහිපයක දී තීරණාත්මක කාර්යභාරයක් ඉටු කළ ප්‍රමුඛ පෙළේ පුද්ගලයන් වූ රෝල්ෆ් මේයර් සහ ඊබ්‍රාහිම් ඊබ්‍රාහිම් සමඟ ඔහුගේ පැවති සමීප මිත්‍රකම් සහ සබඳතා ද අමාත්‍යවරයා සිහිපත් කළා.\nදිවංගත ජනාධිපති නෙල්සන් මැන්ඩෙලාගේ අවමංගල්‍ය උත්සවය සඳහා හිටපු ජනාධිපති මහින්ද රාජපක්ෂ ද සහභාගී වූ බව ඔහු පෙන්වා දුන්නේ.\nසංහිඳියාව සහ සත්‍යය යන අංශවල දකුණු අප්‍රිකාවේ සාරවත් අත්දැකීම් සහ අද්විතීය ඉතිහාසය දෙස සමීපව බැලූ ශ්‍රී ලංකාව, බොහෝ කරුණු දකුණු අප්‍රිකාවේ ජාතික අත්දැකීම් සඳහා විශේෂිත වන බව අවබෝධ කර ගනිමින්, මෙම අත්දැකීම්වල ඇතැම් කරුණු පිළිබඳව ලංකාව සැලකිල්ලෙන් යුතුව සලකා බලන ලද බව ශ්‍රී ලංකා විදේශ අමාත්‍යවරයා අවධාරණය කළා.\nශ්‍රී ලංකාවේම අතුරුදහන් වූ තැනැත්තන් පිළිබඳ කාර්යාලය, වන්දි ගෙවීමේ කාර්යාලය සහ ගැටුම්වලින් අනතුරුව කෙරෙන සංවර්ධනය හා ජාතික සමගිය සඳහා ශ්‍රී ලංකාවේ දායකත්වය ඇතුළු මුලපිරීම් පිලිබඳව දකුණු අප්‍රිකානු අමාත්‍යවරයාට විස්තර කළ බවයි විදේශ අමාත්‍යංශය කියාසිටියේ.\nපශ්චාත් ගැටුම් ගැටලු විසඳීමට අපේක්ෂා කරන රටවල් සමඟ ඔවුන්ගේ අත්දැකීම් සහ උගත් පාඩම් හුවමාරු කර ගැනීමට දකුණු අප්‍රිකාව සතුටු වන බව අවධාරණය කළ අමාත්‍ය පැන්ඩෝර්, ඔවුන් දැනට දකුණු සුඩානය සමඟ සංහිඳියාව පිළිබඳ අංග කිහිපයක් හුවමාරු කර ගනිමින් සිටින අතර, නිදහස් අරගලයේ දී දකුණු අප්‍රිකාවෙන් පිටත මියගිය බොහෝ දෙනෙකුගේ දේහයන් නැවත ලබා දීම සම්බන්ධ ගැටළුවලට ඔවුන් තවමත් සම්බන්ධ වී ඇති බව ද සඳහන් කළා.\nඅතීත මානව හිමිකම් උල්ලංඝනය කිරීම්, වන්දි ගෙවීම්, සමාව දීම සහ යුක්තිය සම්බන්ධ ගැටළු පිළිබඳව කටයුතු කිරීම තුළින් ඔවුන් අඛණ්ඩව පාඩම් ඉගෙන ගනිමින් පවතින බව ද ඇය කියසිටියා.\nදකුණු අප්‍රිකාවේ ප්‍රබෝධජනක ජාතික අත්දැකීම් සෑම රටකම සුවිශේෂී තත්වයන් හා අභියෝගයන් සඳහා අනුවර්තනය කර ගැනීමේ අවශ්‍යතාව විදේශ අමාත්‍ය ජී.එල්. පීරිස් අවධාරණය කළ අතර ගැටුම් අවසන් වීමෙන් අනතුරුව කරුණු අවසානයක් කරා ගෙන ඒම සඳහා, ශ්‍රී ලංකාව ද එවැනිම පශ්චාත් ගැටුම් ගැටලු පිළිබඳව සලකා බලන බවයි  ඔහු සඳහන් කළේ.\nදෙපාර්ශ්වය අතර පවතින පොහොසත් ද්විපාර්ශ්වික සබඳතා පුළුල් කර ගැනීම සඳහා ශ්‍රී ලංකාවේ සංචාරයක නිරත වන ලෙස විදේශ අමාත්‍යවරයා අමාත්‍යවරියට ආරාධනා කර තිබෙනවා.\nදකුණු අප්‍රිකාවේ සංචාරයක නිරත වී සිය සමීප සබඳතා අලුත් කර ගන්නා ලෙස දකුණු අප්‍රිකානු ජාත්‍යන්තර සබඳතා සහ සහයෝගීතා අමාත්‍යවරිය ද අමාත්‍යවරයාට ආරාධනාවක් කළ අතර දෙරට අතර පවතින ගැඹුරු හා සමීප මිත්‍ර සබඳතා සහ බහුපාර්ශ්වික අංශයේ සමීප සහයෝගීතාව අමාත්‍යවරුන් දෙදෙනා අගය කළ බවයි විදේශ අමාත්‍යංශය කියාසිටියේ.",
       "URL": "https://www.hirunews.lk/283280/ශ්‍රී-ලංකා-සහ-දකුණු-අප්‍රිකානු-විදේශ-අමාත්‍යවරුන්-අතර-සංහිඳියාව-පිළිබඳ-සංවාදයක්",
       "Category": "International News",
       "Parent URL": "https://www.hirunews.lk/international-news.php?pageID=92"
}