{
       "Source": "hirunews",
       "Timestamp": "Sunday, 25 January 2015 - 17:27",
       "Headline": "Update: ඇමරිකාව සහ ඉන්දියාව න්‍යෂ්ටික ගිවිසුමකට එළඹෙයි.",
       "News Content": "ඉන්දියාව සහ ඇමරිකාව අතර න්‍යෂ්ටික බලශක්තිය සම්බන්ධයෙන් වන ගිවිසුමකට දෙරටේ නායකයන් අද (25) අත්සන් කළා. ඇමරිකානු ජනාධිපති බැරක් ඔබාමා සහ ඉන්දීය අග්‍රාමාත්‍ය නරේන්ද්‍ර මෝදි ඊට පෙර ඒකාබද්ධ මාධ්‍ය හමුවක් ද පැවැත්වුවා. ඒ, නවදිල්ලි නුවර හයිද්‍රාබාද් මන්දිරයේදීයි. එහිදී ජනාධිපති ඔබාමා ප්‍රකාශ කළේ නරේන්ද්‍ර මෝදි පාලනය යටතේ ඉන්දියාව කෙරෙහි ඇමරිකාවට පවතින විශ්වාසය තවදුරටත් ඉහළ ගිය බවයි. හෙට පැවැත්වෙන ඉන්දීය ජනරජ දිනයේ ප්‍රධාන ආරාධිතයා වන ජනාධිපති බැරක් ඔබාමා, එම උළෙලට සහභාගි වන ප්‍රථම ඇමෙරිකානු ජනාධිපතිවරයා ලෙස ද ඉතිහාස ගත වනවා.\nසිය තුන් දින ඉන්දීය සංචාරය ආරම්භ කරමින් ඇමෙරිකානු ජනාධිපති බැරක් ඔබාමා සිය බිරිඳ මිචෙල් ඔබාමා සමඟ අද උදෑසන නවදිල්ලි ජාත්‍යන්තර ගුවන්තොටුපල වෙත ළඟාවුණා. ඇමෙරිකානු ජනාධිපතිවරයාට වෙන් වූ එයාර් ෆෝස් වන් විශේෂ ගුවන් යානයෙනුයි ඔහු එහි පැමිණියේ. ඇමරිකානු ජනාධිපතිවරයා ඉන්දීය අග්‍රාමාත්‍ය නරේන්ද්‍ර මෝදි විසින් උණුසුම් අයුරින් පිළිගත් අතර, ඉන් අනතුරුව ජනාධිපති ඔබාමා ඔහු වෙනුවෙන් ඇමරිකාවේ සිට විශේෂයෙන් ගෙන්වූ ද බීස්ට් රථයෙන් නික්මුණා. එහි ඇමරිකානු සහ ඉන්දීය ධජ සවිකොට තිබීමද විශේෂත්වයක්.\nUpdate: Sunday, 25 January 2015 - 07:40 PM\n..................................................................\nඉන්දියාව සහ ඇමරිකාව අතර න්‍යෂ්ටික බලශක්ති ගිවිසුමකට අත්සන් තැබේ.\nඉන්දියාව සහ ඇමරිකාව අතර න්‍යෂ්ටික බලශක්තිය සම්බන්ධයෙන් ගිවිසුමකට එළඹ තිබෙනවා. මේ වන විට ඇමරිකානු ජනාධිපති බැරක් ඔබාමා සහ ඉන්දීය අග්‍රාමාත්‍ය නරේන්ද්‍ර මෝදි ඒකාබද්ධ මාධ්‍ය හමුවකට එක්ව සිටිනවා. ඒ, නවදිල්ලි නුවර හයිද්‍රාබාද් මන්දිරයේදීයි. ඇමරිකානු ජනාධිපති බැරක් ඔබාමා තුන්දින නිළ සංචාරයක් සඳහා අද ඉන්දියාවට පැමිණියා. ඇමරිකානු ජනාධිපතිවරයා ඉන්දීය අග්‍රාමාත්‍ය නරේන්ද්‍ර මෝදි විසින් පිළිගනු ලැබූයේ උණුසුම් අයුරින්. හෙට පැවැත්වෙන ඉන්දීය ජනරජ දිනයේ ප්‍රධාන ආරාධිතයා වන ජනාධිපති බැරැක් ඔබාමා, එම උළෙලට සහභාගි වන ප්‍රථම ඇමෙරිකානු ජනාධිපතිවරයා ලෙස ඉතිහාස ගත වනවා.",
       "URL": "https://www.hirunews.lk/101997/ඉන්දියාව-සහ-ඇමරිකාව-අතර-න්‍යෂ්ටික-බලශක්ති-ගිවිසුමකට-අත්සන්-තැබේ",
       "Category": "International News",
       "Parent URL": "https://www.hirunews.lk/international-news.php?pageID=765"
}