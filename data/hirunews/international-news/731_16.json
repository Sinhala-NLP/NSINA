{
       "Source": "hirunews",
       "Timestamp": "Tuesday, 26 May 2015 - 8:02",
       "Headline": "ඉන්දියාව රත්වෙලා 750කට අධික පිරිසක් මරුට",
       "News Content": "ඉන්දියාවේ ආන්ද්‍රා ප්‍රදේශ් සහ තෙලංගානා ප්‍රමුඛ ප්‍රදේශ ගණනාවක පවතින දැඩි ගිම්හාන උණුසුම හේතුවෙන් මේ වන විට පුද්ගලයන් 750කට වැඩි පිරිසක් ජීවිතක්ෂයට පත්වී තිබෙනවා. පසුගිය සතිය පුරා මෙම තත්ත්වය දක්නට ලැබුණු අතර මිය ගිය අය අතුරෙන් 551 දෙනෙකුම ආන්ද්‍රා ප්‍රදේශ්වාසීන්.\nතෙලංගානා ප්‍රාන්තයට දැන් ඇතිව තිබෙන්නේ දශක ගණනාවකින් උණුසුම්ම කාලගුණයයි. ඇතැම් ස්ථානවල උෂ්ණත්වය සෙල්සියස් අංශක 47 ඉක්ම වූවා. නවදිල්ලියේ ද මෙවර ගිම්හානයේ වැඩිම උෂ්ණත්වය ඊයේ වාර්තා වූ අතර එය සෙල්සියස් අංශක 45.5ක්. බලධාරීන් අනතුරු අඟවන්නේ දැඩි උණුසුම හේතුවෙන් මිය යන සංඛ්‍යාව තවදුරටත් ඉහළ යා හැකි බවයි. විවෘත ස්ථානවල සේවය කරන කම්කරුවන් සහ වයස්ගතවූවන් මෙම තත්ත්වයට වැඩියෙන්ම මුහුණ දෙනවා.",
       "URL": "https://www.hirunews.lk/110165/ඉන්දියාව-රත්වෙලා-750කට-අධික-පිරිසක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=731"
}