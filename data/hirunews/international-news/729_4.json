{
       "Source": "hirunews",
       "Timestamp": "Friday, 05 June 2015 - 14:32",
       "Headline": "භූ කම්පනයකින් 160 ක් අතරමං",
       "News Content": "මලයාසියාවට අයත් බෝර්නියෝ දිවයිනේ කිනබාලූ කඳු වැටියේ කඳු තරණය සඳහා ගිය පුද්ගලයන් 160 දෙනෙකු පමණ භූ කම්පනයක් හේතුවෙන් එහි අතරමං වී සිටින බව වාර්තා වනවා. රික්ටර් පරිමාණයේ 06 ක ප්‍රබලතාවයකින් යුත් භූ කම්පනයක් අද උදෑසන වාර්තා වූ අතර, එහිදී පස් කඳු කඩා වැටීම හේතුවෙන් කඳු නැගීමට ගිය සංචාරකයන් අතරමං වී සිටින බව සඳහන්. අයහපත් කාලගුණය නිසා ජීවිතාරක්ෂක හෙලිකොප්ටර් යානාවලට එහි ගොඩබෑම දුෂ්කර වී ඇති බවයි මලයාසියානු රජය සඳහන් කළේ. මුහුදු මට්ටමෙන් අඩි 13,435 ක් උසැති කිනබාලූ, අග්නිදිග ආසියාවේ උසම කඳු ශිඛරයක් ලෙසයි සැලකෙන්නේ. කඳුවැටිය ආශ්‍රිතව ඇති කිනබාලූ ජාතික වනෝද්‍යානය ලෝක උරුමයක් ලෙසද නම් කර තිබෙනවා.",
       "URL": "https://www.hirunews.lk/110808/භූ-කම්පනයකින්-160-ක්-අතරමං",
       "Category": "International News",
       "Parent URL": "https://www.hirunews.lk/international-news.php?pageID=729"
}