{
       "Source": "hirunews",
       "Timestamp": "Tuesday, 11 June 2019 - 8:18",
       "Headline": "පාකිස්තානය ඉහළින් පියාසර කරන්න මෝදිට අවසර",
       "News Content": "කිරිගිස්ථානයේ පැවැත්වෙන කලාපීය සමුළුවට සහභාගිවීම සඳහා යාමට ඉන්දීය අගමැති නරේන්ද්‍ර මෝදිට පාකිස්තාන ගුවන්තලය හරහා ගමන් කිරීමට අගමැති ඉම්රාන් ඛාන්ගේ රජය අවසර ලබාදී තිබෙනවා.\nජුනි 13 වන දා සහ 14 වන දා බිෂ්කෙක් නුවර පැවැත්වෙන ෂැංහයි සහයෝගීතා සංවිධානයේ සමුළුවට සහභාගිවීම සඳහා මෝදිගේ ගුවන් යානයට පාකිස්තාන ගුවන් තලය භාවිත කිරීමට අවසර ලබාදෙන්නැයි ඉන්දියාව නිළ වශයෙන් ඉල්ලීමක් සිදුකර තිබුණා.\nඒ, පසුගිය පෙබරවාරි 26 වන දා ඉන්දීය ගුවන් හමුදා යානා බලකොට් ප්‍රදේශයට ප්‍රහාරයක් එල්ල කිරීමෙන් පසු පාකිස්තානය සිය ගුවන් තලය වසා දැමීම හේතුවෙන්.\nඉන් පසු ඔවුන් විවෘත කර තිබුණේ දකුණුදිග පාකිස්තානය හරහා පවතින ගුවන් ගමන් පථ දෙකක් පමණයි.\nඉන්දීය ඉල්ලීමට අනුමැතිය ලබාදුන් පාකිස්තාන අගමැති ඉම්රාන් ඛාන් සඳහන් කර ඇත්තේ දෙරට අතර සාම සාකච්ඡා ආරම්භ කිරීම සඳහා ද ඉන්දියාවෙන් එකඟත්වයක් ලැබෙනු ඇතැයි අපේක්ෂා කරන බවයි.",
       "URL": "https://www.hirunews.lk/218164/පාකිස්තානය-ඉහළින්-පියාසර-කරන්න-මෝදිට-අවසර",
       "Category": "International News",
       "Parent URL": "https://www.hirunews.lk/international-news.php?pageID=259"
}