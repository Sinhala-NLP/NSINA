{
       "Source": "hirunews",
       "Timestamp": "Thursday, 24 February 2022 - 8:49",
       "Headline": "පුද්ගලයෙක් ප්‍රාණ ඇපයට ගත් අයෙක් පොලිස් මෙහෙයුම් හමුවේ මරුට",
       "News Content": "නෙදර්ලන්තයේ - ඇම්ස්ටර්ඩෑම් නුවර ප්‍රසිද්ධ දුරකතන සහ පරිගණක අලෙවිසලක දී පුද්ගලයෙකු ප්‍රාණ ඇපයට ගෙන සිටි සැකකරුවෙකු පොලිස් මෙහෙයුම් හමුවේ මියගොස් තිබෙනවා.\nසැකකරු පැය ගණනක් පුරා එක් අයෙකු ප්‍රාණ ඇපකරුවකු ලෙසට රඳවාගෙන සිට ඇති බවයි විදෙස් මාධ්‍ය වා‍ර්තා කළේ.\n27 හැවිරිදි  සැකකරු තුවාල ලබා රෝහලේ දී මිය ගොස් තිබෙනවා.\nආයුධ සන්නද්ධ පුද්ගලයා අලෙවිකරණ ගබඩාවට ඇතුළු වී එක් පුද්ගලයෙකු ප්‍රාණ ඇපයට ගෙන යුරෝ මිලියන 200ක් ඉල්ලා ඇති බවයි වාර්තා වන්නේ.\nපොලිස් මෙහෙයුම් ආරම්භයත් සමග ම එම ස්ථානයෙන් පැන යාමට සමත් වූ ප්‍රාණ ඇපකරු ලුහුබැඳීම සඳහා ගොඩනැගිල්ලෙන් පිටතට දිව ගිය සැකකරු හිතාමතාම පොලිස් මෝටර් රථයක ගැටී ඇති බවටයි හෙළිවී ඇත්තේ.\nපොලිසිය මෙම සැකකරුගේ අනන්‍යතාව හෙළි කර නොමැති අතර එම පුද්ගලයා මීට පෙර ද අපරාධවලට සම්බන්ධ වාර්තා ඇති ඇම්ස්ටර්ඩෑම් හි පදිංචිකරුවෙකු බව පොලිසිය ප්‍රකාශ කර තිබෙනවා.\nඑමෙන්ම මෙම සැකකරු මෙලෙස එක් අයෙක් ප්‍රාණ ඇපයට ගැනීමට හේතුවක් ඔවුන් තවමත් අනාවරණය කර නැහැ.\nසැකකරුගේ සිරුරේ පුපුරණ ද්‍රව්‍ය සඟවාගෙන තිබූ බව පරීක්‍ෂණයකින් හෙළි වුව ද එය පුපුරුවා හැරීමට ඔහු උත්සාහ ගෙන නැහැ.\nමෙම දුරකතන සහ පරිගණක අලෙවිසැල වෙත පොලිස් නිලධාරීන් ප්‍රථමයෙන් කැඳවා ඇත්තේ, සැඟවී සිටි සැකකරු ගොඩනැගිල්ලට ඇතුළු වීමෙන් අනතුරුවයි.\nඑම අවස්ථාවේ එහි විශාල පිරිසක් රැඳී සිට ඇති අතර ඔවුන් දිවගොස් තිබෙනවා.\nතවත් හතර දෙනෙකු කුටියක සැඟවී සිටි බවයි විදෙස් මාධ්‍ය වාර්තා කළේ.\nමෙම සැකකරු බල්ගේරියානු ජාතිකයෙකු බවට ද ඇතැම් මාධ්‍ය වාර්තා කර තිබෙනවා.\nඔහුගේ ඉල්ලීමක් අනුව වෙළඳසලේ කප්පාදු කර තිබූ ජල සැපයුම යළි ලබාදීමට ආරක්ෂක අංශ කටයුතු කිරීමේදී යි ප්‍රාණ ඇපකරු සැකකරුගෙන් මිදී පලා ගොස් ඇත්තේ.\nඅනතුරුව සැකකරු ඔහු හඹා ගොස් තිබෙනවා.\nඑහිදී මෙම සැකකරු හිතා මතාම පොලිස් මෝටර් රථයේ ගැටී ඇති බවටයි සැක කෙරෙන්නේ.\nනිවේදනයක් නිකුත් කරමින්, අදාළ ආයතනය පැවසුවේ \"මෙම භයානක අත්දැකීමෙන් පසු තම සේවකයින් සහ ගනුදෙනුකරුවන් ආරක්ෂිතව සිටීම ගැන ආරක්ෂක අංශ වෙත ස්තුතිවන්ත වන බවයි.\nසිද්ධියට අදාළව පරීක්ෂණ තවදුරටත් ක්‍රියාත්මකයි.",
       "URL": "https://www.hirunews.lk/297883/පුද්ගලයෙක්-ප්‍රාණ-ඇපයට-ගත්-අයෙක්-පොලිස්-මෙහෙයුම්-හමුවේ-මරුට",
       "Category": "International News",
       "Parent URL": "https://www.hirunews.lk/international-news.php?pageID=59"
}