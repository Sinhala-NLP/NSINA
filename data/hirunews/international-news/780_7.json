{
       "Source": "hirunews",
       "Timestamp": "Friday, 06 December 2013 - 13:44",
       "Headline": "මැන්ඩෙලාගේ වියෝවෙන් ලෝකය කම්පා වෙයි.",
       "News Content": "අද (06) අලූයම අභාවප්‍රාප්ත වූ දකුණු අප්‍රිකාවේ ප්‍රථම කළු ජාතික ජනාධිපති නෙල්සන් මැන්ඩෙලාට බුහුමන් දක්වමින් දහස් සංඛ්‍යාත ජනතාව ජොහැනස්බර්ග් සහ සොවේටෝ නගරවලට රොක්වී සිටින බව විදෙස් වාර්තා සඳහන් කළා. ජනාධිපති ජේකොබ් සූමාගේ ඉල්ලීම මත දකුණු අප්‍රිකාව පුරා ජාතික ධඡ අඩකුඹු කර තිබූ අතර ජොහැනස්බර්ග්හි ආසන 95,000 කින් යුත්, ක්‍රීඩාංගනයේ ජාතික ශෝක මෙහෙයක් අද උදෑසන පැවැත්වුණා. ප්‍රිටෝරියා අගනුවර රාජ්‍ය ගෞරව සඳහා තුන්දිනක් තැන්පත් කර තැබෙන නෙල්සන් මැන්ඩෙලාගේ දේහය අවසන් කටයුතු සඳහා ඔහු උපත ලබා හැදුණු වැඩුණු නැගෙනහිර - කේප් ප්‍රදේශයේ ‘‘කූනු’’ ගම්මානය වෙත රැගෙන යාමට නියමිතයි.\nදකුණු අප්‍රිකානු ජාතියේ ශ්‍රේෂ්ඨතම පුද්ගලයා අහිමිවූ බව දකුණු අප්‍රිකානු ජනාධිපති ජේකොබ් සූමා ප්‍රකාශ කළා. මිනිසුන් අතර දැවැන්තයෙකු අවසන් ගමන් ගිය බව ඉන්දීය අග්‍රාමාත්‍ය මන්මෝහන් සිං මැන්ඩෙලාගේ වියෝව ගැන සටහනක් තැබුවා. දකුණු අප්‍රිකාවේ සහ ලොව පුරා පිහිටි දකුණු අප්‍රිකානු රාජ්‍ය තාන්ත්‍රික කාර්යාලවල මැන්ඩෙලාගේ අභාවය පිළිබඳ ශෝකය පළ කිරීමේ සටහන් පොත් දැන් විවෘත කර තිබෙනවා.",
       "URL": "https://www.hirunews.lk/72866/මැන්ඩෙලාගේ-වියෝවෙන්-ලෝකය-කම්පා-වෙයි",
       "Category": "International News",
       "Parent URL": "https://www.hirunews.lk/international-news.php?pageID=780"
}