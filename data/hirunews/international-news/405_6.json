{
       "Source": "hirunews",
       "Timestamp": "Friday, 12 January 2018 - 17:01",
       "Headline": "උතුරු කොරියාව සැඟවු රහසක් හෙළිවෙයි",
       "News Content": "උතුරු කොරියාව සිය න්‍යෂ්ඨික අත්හදා බැලීම් සඳහා රහසිගත උමගක් ඉදි කරන බවට තොරතුරු අනාවරණ වී තිබෙනවා.\nවොෂින්ටනයේ ක්‍රියාත්මක බුද්ධි අංශයක් විසින් මෙම තොරතුරු හෙළිකරගෙන ඇති බවයි විදෙස් පුවත් සේවාවල දැක්වෙන්නේ.\nපසුගිය සමයේ උතුරු කොරියාව විසින් න්‍යෂ්ඨික අත්හදා බැලීම් කිහිපයක් සිදු කළ කලාපයක මෙම උමග පවතින බවට චන්ද්‍රිකා ඡායාරූප මගින් අනාවරණ වී තිබෙනවා.\nමෙමගින් පැහැදිළි වන්නේ උතුරු කොරියාව සිය න්‍යෂ්ඨික අත්හදා බැලීම් තවදුරටත් සිදු කිරීමේ අපේක්ෂාවකින් පසුවන බව විචාරකයන් පෙන්වා දෙනවා.\nඋතුරු සහ දකුණු කොරියා බලධාරීන් වසර 2 කට පමණ පසු සාකච්ඡා කිරීමට සුදානම් වන අවස්ථාවක මෙවැනි පුවතක් හෙළිවීම ද විශේෂත්වයක්.\nඑමෙන්ම ශිත ඍතු ඔලිම්පික් තරගාවලියට නියෝජිතයෙකු යොමු කිරීමට ද උතුරු කොරියාව පසුගියදා එකගතාව පළකර තිබුනා.\nන්‍යෂ්ඨික අත්හදා බැලීම් සිදු කරන බවට සහ න්‍යෂ්ඨික අවි නිපදවන බවට උතුරු කොරියාවට දීර්ඝ කාලීනව චෝදනා එල්ල වෙමින් තිබෙනවා.\nඑමෙන්ම ඔවුන් පසුගිය නොවැම්බර් මාසයේදී ප්‍රකාශ කළේ අමරිකාවට ළගා විය හැකි අන්තර් මහාද්වීපික බැලස්ටික් මිසයිල ද තමන් සතු වන බවයි.",
       "URL": "https://www.hirunews.lk/180889/උතුරු-කොරියාව-සැඟවු-රහසක්-හෙළිවෙයි",
       "Category": "International News",
       "Parent URL": "https://www.hirunews.lk/international-news.php?pageID=405"
}