{
       "Source": "hirunews",
       "Timestamp": "Tuesday, 06 June 2017 - 17:29",
       "Headline": "ඇමති අර්ජුන්ව ජනතාව ඉණිමගක නග්ගවයි (ඡායාරූප)",
       "News Content": "සිය ජංගම දුරකථන සන්නිවේදන සංඥා ලබා ගැනීම සඳහා ඉන්දියාවේ මධ්‍යම ආණ්ඩුවේ ඇමතිවරයකුට ගසකට නැගීමට සිදුවීමේ පුවතක් විදෙස් මාධ්‍ය වාර්තා කරනවා.\nරාජස්ථාන් ප්‍රාන්තයෙන් සිදුවූ එම තත්වයට මුහුණ දී ඇත්තේ ඉන්දියාවේ මුදල් රාජ්‍ය ඇමති අර්ජුන් මෙග්වාල් (Arjun Meghwal) ඇමතිවරයායි.\nපසුගියදා රාජස්තානයේ පිහිටි සිය මැතිවරණ කොට්ඨාසයේ මාධ්‍ය ප්‍රචාරක ව්‍යාපාරයක නිරත වෙමින් සිටියදී සිය ඡන්දදායකයන්ගේ ප්‍රශ්න වලට සවන් දෙමින් සිටි ඇමතිවරයා අදාළ නිලධාරීන් සිය ජංගම දුරකතනය මගින් සම්බන්ධ කර ගැනීමට උත්සාහ කළත් එය අසීරු වී තිබෙනවා.\nඑම අවස්ථාවේ එහි සිටි ඡන්දදායකයෝ එම ස්ථානයේ බිම් මට්ටමේ දුරකථන සංඥා නොමැති බවත් එහෙත් ප්‍රශ්නයට විසඳුමක් තමන් සතු බවත් ඇමතිවරයාට දැනුම් දුන් බවයි විදෙස් මාධ්‍ය වාර්තා කරන්නේ.\nඑම විසඳුම කුමක්දැයි ඇමතිවරයා විමසූ විට ඡන්දදායකයන්ගේ උපදේශය වූයේ 'ගසකට නැග' දුරකථන සංඥා සබඳතා ඇති කර ගන්නා ලෙසයි.\nඑහෙත් හැට දෙහැවිරිදි (62) මුදල් රාජ්‍ය ඇමති අර්ජුන් මෙග්වාල් මොහොතක් බලා සිටියේ තමාට ගස් නැගීම අසීරු හෙයින්.\nඑහෙත් සිය ප්‍රයත්නය අත් නොහළ ඡන්දදායකයෝ වහාම ඉණිමගක් සොයා ගෙනැවිත් ඉණිමග නැග හෝ ජංගම දුරකථනය මගින් අවශ්‍ය නිලධාරීන් සම්බන්ධ කර ගන්නා මෙන් ඇමතිවරයාට බල කර තිබෙනවා.\nඒ අනුව ඉණිමඟේ ඉහළ නගිමින් සිය දුරකථන සබඳතා යළි ගොඩනඟා ගත් ඇමතිවරයා නිලධාරීන්ට අවශ්‍ය උපදෙස් දී, ඉණිමග බැස ගත බවයි වාර්තාවන්නේ.",
       "URL": "https://www.hirunews.lk/162975/ඇමති-අර්ජුන්ව-ජනතාව-ඉණිමගක-නග්ගවයි-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=473"
}