{
       "Source": "hirunews",
       "Timestamp": "Wednesday, 13 September 2023 - 19:30",
       "Headline": "පිටසක්වල ජීවින් දෙදෙනෙකුගේ සිරුරු මුල් වරට ප්‍රදර්ශනයට  (වීඩියෝ)",
       "News Content": "2017 වසරේදී පේරු රාජ්‍යයෙන් සොයාගත් පිටසක්වල ජීවීන්ගේ සිරුරු දෙකක් මෙක්සිකෝවේදී පළමුවරට මාධ්‍ය හමුවේ නිරාවරණය කර තිබෙනවා.\nමෙහි විශේෂත්වය වන්නේ මෙම සිරුරුවල DNA සාම්පල සාමාන්‍ය මිනිසුන්ගේ DNA සාම්පල සමග නොගැළපෙන බව විද්‍යාත්මකව තහවුරු වීමයි.\nමෙය පිටසක්වල ජීවීන් පිළිබඳ ගවේෂණයේ නවතම හැරවුම් ලක්ෂය වනු ඇති.\nහඳුනා නොගත් පියාසර වස්තූන් සහ පිටසක්වල ජීවින් පිළිබඳව මෑත ඉතිහාසයේ ගවේෂණ ආරම්භ වන්නේ 1900 දශකයේ සිටයි.\nමෙම ගවේෂණවලට ජීවය සැපයූවේ ආසියාවේ හා මැදපෙරදිග ශිෂ්ටාචාර ආශ්‍රිතව හඳුනාගත් පුරාවිද්‍යාත්මක හා ලිඛිත සාක්ෂි වීම විශේෂත්වයක්.\nතාක්ෂණයේ දියුණුවත් සමග 2000 වසරින් පසු ඒ පිළිබඳව කෙරෙන ගවේෂණ වඩාත් රහසිගත මුහුණුවරක් ගත් අතර එහිදී ඇතැම් බලවත් රාජ්‍යයන් ඒ පිළිබඳව කරන ගවේෂණ සඟවන බවටත් චෝදනා එල්ල වුණා.\nඑවැනි ජීවින් හා පියාසර වස්තූන් සම්බන්ධයෙන් ලබාගත් වීඩියෝ සාක්ෂි ජාතික ආරක්ෂාව සම්බන්ධයෙන් බලපෑ හැකි බැවින් ඒවා ප්‍රසිද්ධ කිරීම 2022 වසරේ සිට අත්හිටුවීමට අමෙරිකානු රජය පියවර ගෙන ඇතැයිද පසුගියදා විදෙස් මාධ්‍ය අනාවරණ කළා.\nඑහිදී මෑතකාලීනව වඩාත් කතාබහට ලක්වූ සිදුවීම වූයේ අමෙරිකාවේ විශ්‍රාමික ගුවන් හමුදා ප්‍රධානීන් පිරිසක් කොංග්‍රස් මණ්ඩලය හමුවට කැඳවූ අවස්ථාවේ හෙළිකළ කරුණුයි.\nමෙම සිරුරු වසර 700ත් 1800ත් අතර පැරණි බවට හඳුනාගෙන ඇති අතර ඔවුන්ගේ දෑත්වල ඇඟිලි 03ක් පමණක් පිහිටා ඇති බව පැහැදිලිව නිරීක්ෂණය කළ හැකියි.\nමෙය සත්‍ය වශයෙන් පිටසක්වල ජීවියෙකුගේ දැයි තහවුරු කිරීම සඳහා DNA පරීක්ෂාවක්ද විද්‍යාඥයින් සිදුකර තිබෙන අතර එහිදී මෙම සිරුරුවල DNA සාම්පල සාමාන්‍ය මිනිසුන්ගේ DNA සාම්පල සමග නොගැළපෙන බව තහවුරු වී තිබෙනවා.",
       "URL": "https://www.hirunews.lk/348162/පිටසක්වල-ජීවින්-දෙදෙනෙකුගේ-සිරුරු-මුල්-වරට-ප්‍රදර්ශනයට-වීඩියෝ",
       "Category": "International News",
       "Parent URL": "https://www.hirunews.lk/international-news.php?pageID=5"
}