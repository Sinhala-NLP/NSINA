{
       "Source": "hirunews",
       "Timestamp": "Sunday, 24 March 2013 - 13:20",
       "Headline": "පුටින් විරෝධියෙකු අභිරහස් ලෙස මිය යයි.",
       "News Content": "ක්‍රෙම්ලිනයේ බලගතු පුද්ගලයෙකු ලෙසින් සිට බ්‍රිතාන්‍යයට සංක්‍රමණය වූ පුටින් විරෝධී කෝටිපති රුසියානු ව්‍යාපාරිකයෙකු ලන්ඩනයේ ඔහුගේ නිවසේදී අභිරහස් ලෙස මියගොස් ඇති බව වාර්තාවනවා. බෝරිස් බෙරසොවුස්කි නැමති 67 හැවිරිදි මොහු මියයාමට හේතුව මෙතෙක් අනාවරණය වී නොමැති අතර එය විෂ ශරීරගතවීමකින් සිදුවී ඇත්ද යන්න බ්‍රිතාන්‍ය බලධාරීන් දැන් පරීක්ෂා කරන බව සඳහන්. දැඩි පුටින් විරෝධියෙකු වන මොහු රුසියාවට අවශ්‍යවී සිටි පුද්ගලයෙකු බවයි විදෙස් වාර්තා සඳහන් කළේ. 1990 දශකයේදී මර්සිඞීස් මෝටර් රථ සහ රුසියානු මෝටර් රථ අලෙවියෙන් විශාල ධනයක් ඉපයූ බෙරසොවුස්කි සමාජවාදය බිඳ වැටීමෙන් පසු රුසියාවේ බිහිවූ මුල් කෝටිපතියන් අතර ප්‍රමුඛයෙක්. රුසියාවෙන් නික්මී ලන්ඩනයේ ජීවත් වූ හිටපු කේ.ජී.බී. ඔත්තු සේවා ප්‍රධානියෙකු වන ඇලෙක්සැන්ඩර් ලිට්විනෙන්කෝ මොහුගේ හිතවතෙක්. ඔහු 2006 වසරේ ලන්ඩනයේදී විකිරණශීලී පොලෝනියම් රසායනිකය අඩංගු තේ පානය කිරීමෙන් ජීවිතක්ෂයට පත්වුණා. මේ හේතුවෙන් බෙරසොවුස්කි ගේ මරණය පිළිබඳව පරීක්ෂණ පවත්වන ලන්ඩන් බ්‍රිතාන්‍ය පොලීසිය ඔහුගේ නිවසට රසායනික, ජීව විද්‍යාත්මක සහ න්‍යෂ්ටික ද්‍රව්‍ය පිළිබඳ විශේෂඥයන් කණ්ඩායමක්ද යවා තිබෙනවා.",
       "URL": "https://www.hirunews.lk/55874/පුටින්-විරෝධියෙකු-අභිරහස්-ලෙස-මිය-යයි",
       "Category": "International News",
       "Parent URL": "https://www.hirunews.lk/international-news.php?pageID=854"
}