{
       "Source": "hirunews",
       "Timestamp": "Tuesday, 07 September 2021 - 13:11",
       "Headline": "ඇෆ්ගනිස්ථානයේ නව අගමැති ගැන ඉඟියක්",
       "News Content": "මුල්ලා මොහොමඩ් හසාන් අකුන්ද් ඇෆ්ගනිස්ථානයේ මීළඟ අග්‍රාමාත්‍යවරයා ලෙස තලේබාන් සංවිධානය විසින් පත් කර ගැනීමට ඉඩ ඇති බව ඉන්දීය ප්‍රවෘත්ති සේවාවක් සඳහන් කළා.\nඒ, තලේබාන් සංවිධානය නායකත්වය සඳහා එහි කණ්ඩායම් අතර පවතින ගැටලු විසඳා ගැනීමට උත්සාහ කරද්දි යි.\nඒ සඳහා ඉදිරියෙන් ම සිටින මුල්ලා මොහොමඩ් හසාන් අකුන්ද්, රෙහෙබාරි ෂූරා හෙවත් තලේබාන් නායකත්වය මණ්ඩලය පසුගිය විසි වසරක කාලය තුළ මෙහෙය වූ අයෙක්.\n2001 වසරේ අමෙරිකානු ආක්‍රමණයට පෙර ඔහු තලේබාන් රජයේ අමාත්‍යවරයෙකු ලෙස කටයුතු කළා.\nහමුදා නායකයෙකුට වඩා ආගමික නායකයෙකු ලෙස සැලකිය හැකි ඔහු තලේබාන් සංවිධානය බිහි වූ කන්දහාර් හි උපත ලැබූ අයෙක්.\nතලේබාන් සංවිධානයේ ආරම්භකයෙකු ලෙස සැලකෙන මුල්ලා මොහොමඩ් හසාන් අකුන්ද් ජගත් සංවිධානයේ ත්‍රස්තවාදීන්ගේ නම් ලැයිස්තුවට ඇතුළත් අයෙකු බව යි ඉන්දීය මාධ්‍යය සඳහන් කළේ.",
       "URL": "https://www.hirunews.lk/281591/ඇෆ්ගනිස්ථානයේ-නව-අගමැති-ගැන-ඉඟියක්",
       "Category": "International News",
       "Parent URL": "https://www.hirunews.lk/international-news.php?pageID=96"
}