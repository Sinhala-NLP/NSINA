{
       "Source": "hirunews",
       "Timestamp": "Saturday, 25 November 2017 - 14:59",
       "Headline": "ඊජිප්තුවට දින 3 ක ශෝක කාලයක්",
       "News Content": "දේවස්ථානයකට එල්ල වූ ප්‍රහාරයත් සමග ඊජිප්තුව දින 3 ක ශෝක කාලයක් ප්‍රකාශයට පත් කර තිබෙනවා.\nඑරට ජනාධිපතිවරයා සහ ආරක්ෂක අමාත්‍යවරයා අතර, පැවති විශේෂ සාකච්ඡාවකින් පසු මෙම තීරණය ගෙන ඇති බවයි ඊජිප්තු මාධ්‍ය වාර්තාවල සදහන් වන්නේ.\nප්‍රහාරයෙන් මියගිය සංඛ්‍යාව මේ වනවිට 300 කට ආසන්න බව ද ඇතැම් විදෙස් වාර්තාවල දැක්වෙනවා.\nඋතුරුදිග සිනායි ප්‍රාන්තයේ දේවස්ථානයකට ප්‍රහාර එල්ල කළ ත්‍රස්ත කණ්ඩායම්වලට එරෙහිව සියළු බලය යොදා දැඩි ප්‍රති ප්‍රහාරයක් එල්ල කරන බවයි ඊජිප්තු ජනාධිපති අබ්දුල් ෆටා අල් සිසී ප්‍රකාශ කළේ.\nප්‍රහාරය සම්බන්ධයෙන් කිසිවෙකු වගකීම භාර ගනු නොලැබුව ද එය අයි.එස්. සංවිධානයේ ප්‍රහාරයක් ලෙසයි සැලකෙන්නේ.\nමේ අතර දේවස්ථානයට පහරදීමට සම්බන්ධ කැරළිකරුවන් පිරිසක් ගුවන් ප්‍රහාරයකින් ජීවිතක්ෂයට පත්වු බව ඊජිප්තු හමුදාව පවසනවා.\nනිවේදනයක් නිකුත් කරමින් ඔවුන් ප්‍රකාශකර ඇත්තේ වාහන 4 කින් පැමිණි සන්නදධ ක්‍රියාකාරීන් තම ගුවන් ප්‍රහාරයකින් මියගිය බවයි.\nප්‍රහාරකයන් යන මග ගුවනින් හඹාගොස් මෙම පහරදීම සිදුකර ඇති අතර එහිදී කැරළිකරුවන්ට සම්බන්ධ තවත් වාහන රැසක් ද විනාශ වු බව හමුදාව සඳහන් කර තිබෙනවා.\nඑහි සිටි සන්නද්ධ ක්‍රියාකාරීන් ද මරණයට පත්ව ඇති බවටයි අනාවරණ වී ඇත්තේ.\nප්‍රහාරය සම්බන්ධයෙන් කිසිවෙකු වගකීම භාර ගනු නොලැබුව ද එය අයි.එස්. සංවිධානයේ ප්‍රහාරයක් ලෙසයි සැලකෙන්නේ.\nවිදෙස් වාර්තා පෙන්වා දෙන්නේ ඊජිප්තු කැරළි කණ්ඩායමක් විසින් සාමාන්‍ය වැසියන් ඉලක්ක කර මෙවැනි දරුණුතම ප්‍රහාරයක් එල්ල කළ පළමු අවස්ථාව මෙය බවයි.\nප්‍රහාරය එල්ලවු දේවස්ථානය පිහිටි උතුරු සිනායි ප්‍රාන්තය අයි එස් කැරළිකරුවන් ක්‍රියාකාරී ප්‍රදේශයක් ලෙසට සැලකෙනවා.\nසිකුරාදා දේව මෙහෙය අවසන්වීමත් සමගයි ප්‍රහාරය එල්ලවී ඇත්තේ.\nතුවාල ලැබු 125 දෙනෙකු පමණ රෝහල්ගත කර තිබෙනවා.\nවසර 3 ක පමණ කාලයක සිට ඊජිප්තු ආරක්ෂක අංශ එරට ක්‍රියාත්මක ඉස්ලාමීය කැරළිකරුවන්ට එරෙහි මෙහෙයුම් ක්‍රියාත්මක කරනවා.\nකැරළිකරුවන්ගේ ප්‍රහාර හමුවේ මේවන විට පොලිස් සහ හමුදා සාමාජිකයන් ද ඇතුලුව සාමාන්‍ය වැසියන් විශාල සංඛ්‍යාවකට ජීවිත අහිමිවී තිබෙනවා.\nඉස්ලාමීය කැරළිකරුවන්ගේ ප්‍රධාන ඉලක්කය ආරක්ෂක අංශ සාමාජිකයන් වුව ද ඇතැම්විට සාමාන්‍ය ජනතාව ද ඉලක්ක කර ගනිමින් ප්‍රහාර එල්ලකරන බවයි විදෙස් පුවත් සේවා පෙන්වා දෙන්නේ.",
       "URL": "https://www.hirunews.lk/176914/ඊජිප්තුවට-දින-3-ක-ශෝක-කාලයක්",
       "Category": "International News",
       "Parent URL": "https://www.hirunews.lk/international-news.php?pageID=419"
}