{
       "Source": "hirunews",
       "Timestamp": "Sunday, 27 October 2013 - 7:55",
       "Headline": "ජර්මන් ඔත්තු සේවා නිලධාරින් ඇමෙරිකාවට.",
       "News Content": "එක්සත් ජනපද ජාතික ආරක්ෂක ඒජන්සිය මගින් ජර්මානු චාන්ස්ලර් ඇන්ජෙලා මර්කල්ගේ ජංගම දුරකථනයට රහසිගතව සවන්දීම පිළිබඳව සොයා බැලීමට ජර්මානු රජයේ ජ්‍යෙෂ්ඨ ඔත්තු සේවා නිලධාරින් පිරිසක් ඇමෙරිකාව බලා යාමට නියමිතයි. ජර්මනියේ දේශීය සහ විදේශීය ඔත්තු සේවා ප්‍රධානියා සහ එරට මධ්‍යම ඔත්තු සේවාවේ සම්බන්ධීකාරක ද ඊට ඇතුළත්. ඇමෙරිකානු ඔත්තු සේවා ජර්මන් නායිකාවගේ දුරකථනයට සවන්දීමේ සිද්ධියෙන් දෙරට අතර, සබඳතාවලට එල්ල වී ඇති දැඩි පහරක්. ජර්මනියේ පුවත් සඟරාවක් ඊයේ හෙළිදරව් කළේ ඇමෙරිකානු ඔත්තු සේවා 2002 වසරේ සිට ජර්මන් නායිකාවගේ ජංගම දුරකථනයට සවන්දී ඇති බවයි. මේ අතර, ඇමෙරිකාව විසින් විදේශ නායකයන්ගේ ඔත්තු බැලීමට විරෝධය පළ කරමින් වොෂින්ටන් නුවර විරෝධතා රැළි ආරම්භ වී තිබෙනවා. ඔවුන් ඇමෙරිකානු ඔත්තු සේවා රහස් හෙළි කළ එඞ්වඞ් ස්නෝඩන්ට සහය පළ කිරීමේ පුවරු ද ප්‍රදර්ශනය කළ බව සඳහන්. ඇමෙරිකානු ජාතික ආරක්ෂක ඒජන්සිය මගින් ජර්මන් නායිකාවගේ පමණක් නොව ලොව රාජ්‍ය නායකයන් 35 දෙනෙකුගේ දුරකථන සංවාදවලට සවන්දී ඇති බවයි ස්නෝඩන් හෙළි කළේ.",
       "URL": "https://www.hirunews.lk/70116/ජර්මන්-ඔත්තු-සේවා-නිලධාරින්-ඇමෙරිකාවට",
       "Category": "International News",
       "Parent URL": "https://www.hirunews.lk/international-news.php?pageID=791"
}