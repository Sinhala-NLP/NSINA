{
       "Source": "hirunews",
       "Timestamp": "Tuesday, 16 October 2018 - 7:46",
       "Headline": "'කශෝගි' ඝාතනය වූ බවට ට්‍රම්ප්ගෙන් ඉඟියක්",
       "News Content": "සෞදි මාධ්‍යවේදී ජමාල් කශෝගිගේ අතුරුදන්වීමට හේතුව පිළිබදව ඇමරිකානු ජනාධිපති ඩොනල්ඩ් ට්‍රම්ප් ඊයේ ප්‍රබල ඉඟියක් කළා.\nඒ, සෞදි අරාබියේ කිරුළ හිමි සල්මාන් කුමරු සමඟ දුරකථන සංවාදයක නිරතවීමෙන් අනතුරුවයි.\nබින් සල්මාන් කුමරුගේ පාලනය ඇමරිකානු මාධ්‍ය ඔස්සේ දැඩි සේ විවේචනය කළ කශෝගි තුර්කියේ ඉස්තාන්බූල් නුවර සෞදි කොන්සල් කාර්යාලය තුළ දී ඝාතනය වූ බවටයි විශ්වාස කෙරෙන්නේ.\nඑය සෞදි රජය විසින් මෙහෙය වනු ලැබූවක් බවට චෝදනා එල්ල වනවා.\nකෙසේ නමුත්, බින් සල්මාන් කුමරු එම චෝදනා තරයේ ප්‍රතික්ෂේප කළ බව ජනපති ට්‍රම්ප් කියා සිටියා.\nධවල මන්දිරයේ ඊයේ පැවැති මාධ්‍ය හමුවේදී ඔහු ප්‍රකාශ කර ඇත්තේ ඇතැම් විට මැර පිරිසක් විසින් ඔහු ඝාතනය කරන්නට ඇති බවටයි.\nඑය කශෝගි නියත වශයෙන්ම ඝාතනය වී ඇති බවට ඉඟියක් ලෙසයි සැලකෙන්නේ.\nඑහෙත් කශෝගි තුර්කියේ සෞදි කොන්සල් කාර්යාලය තුළ ඝාතනය වූ බවට තමන් සතුව ශ්‍රව්‍ය - දෘශ්‍ය සාක්ෂි පවතින බව තුර්කි නීතිපති කාර්යාලය ප්‍රකාශ කර තිබෙනවා.",
       "URL": "https://www.hirunews.lk/202214/කශෝගි-ඝාතනය-වූ-බවට-ට්‍රම්ප්ගෙන්-ඉඟියක්",
       "Category": "International News",
       "Parent URL": "https://www.hirunews.lk/international-news.php?pageID=325"
}