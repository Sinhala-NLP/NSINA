{
       "Source": "hirunews",
       "Timestamp": "Friday, 24 December 2021 - 8:29",
       "Headline": "ටියන්මන් සමූල ඝාතන ස්මාරකය හොංකොං සරසවියෙන් රහසේ ම ඉවත් කෙරෙයි",
       "News Content": "මීට වසර 32 කට පෙර, 1989 වසරේ ජූනි 4 වනදා චීනයේ බීජිං නුවර ටියන්මන් චතුරශ්‍රයේ සිදු වූ සමූල ඝාතනය සිහිකරමින් හොංකොං සරසවියේ ඉදිකර තිබූ ලෝහමය ප්‍රතිමාව චීන බලධාරීන් විසින් රහසිගත ව ඉවත් කර තිබෙනවා.\nඩෙන්මාර්ක මූර්ති ශිල්පී ජෙම්ස් ගැලිෂුට් විසින් නිර්මාණය කරන ලද මෙම ප්‍රතිමාව හොංකොං සරසවි භූමියේ දශක දෙකකට වැඩි කාලයක් පැවති අතර, එය, ටියන්මන් සමූල ඝාතනය සිහිපත් කිරීමේ අවසන් ස්මාරකයක් ලෙස ද සැළකෙනවා.\nදැවැන්ත ප්‍රජාතන්ත්‍රවාදී උද්ඝෝෂණයක් හමුදා බලය යොදා මර්දනය කෙරුණු එම සිද්ධියේදී සිවිල් වැසියන් දෙසිය දෙනෙකු සහ ආරක්ෂක හමුදා සාමාජිකයන් පිරිසක් මියගිය බව චීන බලධාරීන් ප්‍රකාශ කළ ද එහි දී මියගිය සංඛ්‍යාව දස දහස ඉක්මවන බවයි විශ්වාස කෙරෙන්නේ.\nඑහි දී යුද ටැංකිවලින් සිසුන් යටකරගෙන ගිය බවට ද තොරතුරු වාර්තාවුණා.\nඑම සිද්ධිය සිහිපත් කිරීමට අවසර ලබාදී තිබූ හොංකොං දේශයේ ටියන්මන් සැමරුම් දැන් තහනම් කර ඇත්තේ අලුතින් හඳුන්වාදී තිබූ ජාතික ආරක්ෂක නීතිය පදනම් කරගනිමින්.\nඒ අනුව චීන මධ්‍යම රජයේ ආධිපත්‍යයට එරෙහිවන පුද්ගලයන් රැසක් මේ වනවිටත් සිරගත කර තිබෙනවා.\nඅඩි 26 ක් උසැති තඹ ලෝහයෙන් නිර්මාණය කළ ස්මාරකයේ කටුක වේදනාවෙන් පිරුණු මුහුණු සහිත මිනිස් දේහ එකිනෙක වෙලී පවතින අතර, එය, චීන රජය ලජ්ජාවට පත් කිරීමේ සංකේතයක් ලෙසයි සැළකෙන්නේ.\nචීන බලධාරීන් ප්‍රකාශ කළේ ආරක්ෂක  අවදානම හේතුවෙන් එය, ඉවත් කළ බවයි. එහෙත් එය, ටියන්මන් සමූල ඝාතනයේ සොහොන් කොත විනාශ කිරීමක් ලෙසයි එය නිර්මාණය කළ, ඩෙන්මාර්ක මූර්ති ශිල්පී ජෙම්ස් ගැලිෂුට් හැඳින්වූයේ.",
       "URL": "https://www.hirunews.lk/291985/ටියන්මන්-සමූල-ඝාතන-ස්මාරකය-හොංකොං-සරසවියෙන්-රහසේ-ම-ඉවත්-කෙරෙයි",
       "Category": "International News",
       "Parent URL": "https://www.hirunews.lk/international-news.php?pageID=72"
}