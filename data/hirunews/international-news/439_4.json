{
       "Source": "hirunews",
       "Timestamp": "Saturday, 16 September 2017 - 11:13",
       "Headline": "නේපාලය, එවරස්ට් කඳු ශිඛරය යළි මනී",
       "News Content": "ලොව උසම කඳු ශිඛරය වන හිමාලය කඳු වැටියේ එවරස්ට් කඳු ශිඛරයේ උස යළි මැනීම නේපාලය ඊයේ ආරම්භ කළා.\nඒ, 2015 වසරේ එරට සිදුවූ රික්ටර් පරිමාණයේ 7.8ක ප්‍රබල භූ කම්පනයෙන් එහි උස කිසියම් වෙනසකට ලක්වී ඇත්දැයි පරීක්ෂා කිරීමටයි.\nනේපාලය සහ චීනය අතර දේශසීමා ප්‍රදේශයේ නැගී සිටින එවරස්ට් කඳු ශිඛරය මීටර් 8848ක් එනම්, අඩි 29,029ක් උසැති බව ප්‍රකාශ වූයේ 1954 වසරේ ඉන්දියාව සිදුකළ මැනීමෙන්.\nනේපාලය සිය රටට අයත් එවරස්ට් කඳු ශිඛරයේ උස මෙතෙක් මැන නොමැති අතර, එරට රජයේ මිනුම් දෙපාර්තමේන්තුවේ ප්‍රධානී ගනේෂ් ප්‍රසාද් භට්ටා ප්‍රකාශ කළේ දැන් ඒ සඳහා තම රටට හැකියාවක් පවතින බවයි.\nකඳු නැගීමේ ශූරයන් වන නේපාල ශර්පාවරුන් ලබන අප්‍රේල් මාසයේදී මිනුම් උපකරණ එවරස්ට් ශිඛරය වෙත රැගෙන යනු ඇති.",
       "URL": "https://www.hirunews.lk/171053/නේපාලය-එවරස්ට්-කඳු-ශිඛරය-යළි-මනී",
       "Category": "International News",
       "Parent URL": "https://www.hirunews.lk/international-news.php?pageID=439"
}