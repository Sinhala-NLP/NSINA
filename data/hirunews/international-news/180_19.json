{
       "Source": "hirunews",
       "Timestamp": "Friday, 29 May 2020 - 17:35",
       "Headline": "කළු ජාතිකයාගේ මරණයත් සමග ඇමරිකාවේ ඇතිවූ ගැටුම් වාර්තා කල CNN මාධ්‍ය කණ්ඩායම අත්අඩංගුවට",
       "News Content": "සුදු ජාතික පොලිස් නිලධාරියෙකු විසින් අත්අඩංගුවට ගැනීමේදී කළු ජාතිකයෙකු මියයාමත් සමග ඇමරිකා එක්සත් ජනපදයේ මිනියාපොලිස් හි ඇවිලූණු ගැටුම් අද තවදුරටත් උත්සන්න වුණා.\nපොලීසිය සදහන් කළේ සිද්ධියට සම්බන්ධ පොලිස් නිලධාරින් සේවයෙන් පහ කළ බවයි.\nකෙසේ නමුත්, ඔවුන්ට එරෙහිව මිනී මැරුම් චෝදනා යටතේ නඩු ගොනුකරන ලෙස එම සිද්ධියෙන් මියගිය ජෝර්ජ් ෆ්ලොයිඩ්ගේ පවුලේ ඥාතීන් ඉල්ලා සිටිනවා.\nවිරෝධතාකරුවන් නගරයේ ගොඩනැගිලි කිහිපයකට ගිනි තැබීමත් සමග කැරලි මර්දන පොලීසිය දැක්වූයේ දැඩි ප්‍රතිචාරයක්.\nඑමෙන්ම, ඔවුන් මිනියාපොලිස් හි තත්ත්වය සජිවි ලෙස වාර්තාකරණයේ නිරත වූ සී.එන්.එන්. මාධ්‍ය කණ්ඩායම ද අත්අඩංගුවට ගනු ලැබුවා.\nමේ අතර, කළු ජාතිකයාගේ මරණයත් සමග එහි ඇති වූ සිද්ධිය සම්බන්ධයෙන් ඇමරිකානු ජනාධිපති ඩොනල්ඩ් ට්‍රම්ප් නිකුත් කළ ට්විටර් පණිවුඩයට ට්විටර් ආයතනය මගින් අනතුරු ඇගවීමේ ලේබලයක් එක්කර තිබුණා.\nඒ එමගින් ප්‍රචන්ඩත්වය වර්ධනය කරන බව පවසමින්. එය ජනපති ට්‍රම්ප් සහ සමාජ මාධ්‍ය අතර, පැන නැගී ඇති සටනේ තවත් අදියරක් ලෙසයි සැලකෙන්නේ.",
       "URL": "https://www.hirunews.lk/241806/කළු-ජාතිකයාගේ-මරණයත්-සමග-ඇමරිකාවේ-ඇතිවූ-ගැටුම්-වාර්තා-කල-cnn-මාධ්‍ය-කණ්ඩායම-අත්අඩංගුවට",
       "Category": "International News",
       "Parent URL": "https://www.hirunews.lk/international-news.php?pageID=180"
}