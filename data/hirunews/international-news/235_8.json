{
       "Source": "hirunews",
       "Timestamp": "Friday, 27 September 2019 - 8:16",
       "Headline": "සාක් විදේශ අමාත්‍යවරුන්ගේ හමුවේදී ඉන්දු - පාකිස්තාන ගැටුමක්",
       "News Content": "ඇමරිකාවේ නිව්යෝක් නුවර ජගත් සංවිධාන මූලස්ථානයේ ඊයේ පැවති සාක් විදේශ අමාත්‍යවරුන්ගේ හමුවේදී ඉන්දු - පාකිස්තාන ගැටුමක් වාර්තා වුණා.\nජගත් සංවිධාන මහා මණ්ඩල සැසි වාරයට සමගාමීව පැවති එම සාක් හමුව ආරම්භ කරමින් ඉන්දීය විදේශ අමාත්‍ය එස්. ජායිශංකර් කතාවක් පවත්වද්දී, පාකිස්තාන විදේශ අමාත්‍යවරයා ඊට එක්වූයේ නැහැ.\nකෙසේ නමුත්, ඉන්දීය විදේශ අමාත්‍යවරයා එම හමුවෙන් නික්මුණු පසු එහි පැමිණි පාකිස්තාන විදේශ අමාත්‍ය ෂා - මහමුද් කුරේෂි ඉන්දියාව කාශ්මීරය සම්බන්ධයෙන් කටයුතු කරන ආකාරය දැඩි විවේචනයට ලක් කළා.\nඉන්දියාව, කාශ්මීරයට පනවා ඇති බාධක අවසන් කරන තුරු එරට සමඟ කිසිදු සහයෝගීතාවක් පැවැත්විය නොහැකි බව ඔහු වැඩිදුරටත් සඳහන් කළා.\nඑමෙන්ම, මීළඟ සාක් සමුළුව ඉන්දියාවේ සහභාගීත්වයෙන් තොරව හෝ පාකිස්තානයේ ඉස්ලාමාබාද් නුවර පැවැත්වීමට සැලසුම් කර ඇති බවයි පාකිස්තාන විදේශ අමාත්‍යවරයා කියා සිටියේ.\nඉන් අනතුරුව ට්විටර් පණිවුඩයක් නිකුත් කරමින් ඉන්දීය විදේශ අමාත්‍යවරයා අවධාරණය කළේ පාකිස්තානය සමඟ ඵලදායී සහයෝගීතාවක් ඇති කර ගැනීමට නම් එරට ත්‍රස්තවාදය මුලිනුපුටා දැමීම පෙර කොන්දේසියක් බවයි.",
       "URL": "https://www.hirunews.lk/225084/සාක්-විදේශ-අමාත්‍යවරුන්ගේ-හමුවේදී-ඉන්දු-පාකිස්තාන-ගැටුමක්",
       "Category": "International News",
       "Parent URL": "https://www.hirunews.lk/international-news.php?pageID=235"
}