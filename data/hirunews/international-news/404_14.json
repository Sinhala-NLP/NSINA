{
       "Source": "hirunews",
       "Timestamp": "Sunday, 14 January 2018 - 9:31",
       "Headline": "ගාසා තීරයට ඊශ්‍රායලයෙන් ගුවන් ප්‍රහාරයක්",
       "News Content": "පලස්තීන ගාසා තීරයට ඊශ්‍රායල ගුවන් හමුදාව විසින් ඊයේ (13) ප්‍රහාරයක් එල්ල කළ අතර, ගාසා තීරය සහ ඊශ්‍රායලය අතර සැපයුම් මාර්ගද එහිදී වසා දමා තිබෙනවා.\nගාසා තීරයේ ත්‍රස්තවාදී යටිතල පහසුකම් සිය ඉලක්ක වූ බවයි ඊශ්‍රායල හමුදාව ප්‍රකාශ කළේ.\nගාසා තීරයේ සිට ක්‍රියාත්මක වන සියලූ ප්‍රචණ්ඩ ක්‍රියාවලට හමාස් සංවිධානය වගකිව යුතු බවත් එමඟින් වැඩිදුරටත් සඳහන් කළා.\nඊශ්‍රායලය සහ ගාසා තීරයේ පලස්තීනුවන් අතර ගැටුම් උත්සන්න වූයේ ජෙරුසෙලම ඊශ්‍රායල අගනුවර ලෙස පිළිගනිමින් ඇමරිකානු ජනාධිපති ඩොනල්ඩ් ට්‍රම්ප් පසුගිය දෙසැම්බර් 06 වනදා සිදුකළ ප්‍රකාශයෙන් අනතුරුවයි.\nඉන් පසු ගාසා තීරයේ සිට දකුණු දිග ඊශ්‍රායලයට රොකට් ප්‍රහාර කිහිපයක් එල්ල වූ අතර, ඊශ්‍රායල හමුදා ප්‍රහාරවලින් පලස්තීනුවන් 16 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/181007/ගාසා-තීරයට-ඊශ්‍රායලයෙන්-ගුවන්-ප්‍රහාරයක්",
       "Category": "International News",
       "Parent URL": "https://www.hirunews.lk/international-news.php?pageID=404"
}