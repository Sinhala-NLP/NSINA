{
       "Source": "hirunews",
       "Timestamp": "Monday, 27 July 2015 - 8:55",
       "Headline": "පොප් ගායිකා විට්නි හූස්ටන්ගේ දියණිය බොබී ක්‍රිස්ටිනා බ්‍රවුන් මියයයි",
       "News Content": "ලොව සුපතල පොප් ගායිකාවක් මෙන්ම නිළියක වූ  විට්නි හූස්ටන්ගේ දියණිය වන බොබී ක්‍රිස්ටිනා බ්‍රවුන් ඊයේ ජීවිතක්ෂයට පත්ව තිබෙනවා. මියයනවිට 22 වන වියේ පසුවූ ඇය දිගු කාලයක් කෝමා තත්ත්වයෙන් පසුවූ බවයි විදෙස් වාර්තා සඳහන් කළේ. සිහිසුන් තත්ත්වයෙන් නිවසේ නාන බේසමක සිටියදී ඇයව පසුගිය ජනවාරි 31 වනදා රෝහල් ගතකර තිබුණා. විට්නි හූස්ටන්ගේ පවුලේ ප්‍රකාශකවරයා මාධ්‍ය වෙත නිවේදනය කර තිබුනේ ඇය ඊයේ දෙවියන් වහන්සේ වෙත ළඟාවූ බවයි. බොබී ක්‍රිස්ටිනා, ගායන ශිල්පිනී විට්නි හූස්ටන්ගේ සහ ගායක බොබී බ්‍රවුන්ගේ එකම දියණියයි. විට්නි හූස්ටන් 1980 සහ 1990 දශකවල සම්මාන රැසකට හිමිකම් කියූ අතර ලොව ජනප්‍රියතම ගීත දර්ශකවල අංක එකේ රැඳී සිටියා.  අධික ලෙස මත්ද්‍රව්‍ය භාවිතයට ඇබ්බැහිවී සිටි 48 හැවිරිදි විට්නි හූස්ටන් ලොස් ඇන්ජලිස් නුවර හෝටලයක් තුළදී මියගොස් සිටියදී සොයාගනු ලැබුවේ 2012 වසරේදියි.",
       "URL": "https://www.hirunews.lk/113880/පොප්-ගායිකා-විට්නි-හූස්ටන්ගේ-දියණිය-බොබී-ක්‍රිස්ටිනා-බ්‍රවුන්-මියයයි",
       "Category": "International News",
       "Parent URL": "https://www.hirunews.lk/international-news.php?pageID=715"
}