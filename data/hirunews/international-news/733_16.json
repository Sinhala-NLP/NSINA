{
       "Source": "hirunews",
       "Timestamp": "Sunday, 17 May 2015 - 13:21",
       "Headline": "රොකට්ටුවක් අළුවෙයි",
       "News Content": "මෙක්සිකෝව සඳහා චන්ද්‍රිකාවක් රැගෙන නික්මුණු රුසියානු රොකට් යානයක් අක්‍රියවී සයිබීරියාව ඉහළ අහසේදී ඊයේ (16) දැවී තිබෙනවා. කසක්ස්ථානයේ රුසියානු ගගන මධ්‍යස්ථානයෙන් නික්මුණු ප්‍රෝටෝන් එම්. වර්ගයේ රොකට්ටුවයි හදිසියේ කඩාවැටී ඇත්තේ. රොකට්ටුව  අක්‍රියවූයේ පෘථිවියේ සිට සැතපුම් 100 ක් පමණ ඉහළ අහසේදියි. කෙසේ නමුත් මෙමඟින් රැගෙන ගිය චන්ද්‍රිකාව එහි හිමිකාර පාර්ශවය විසින් රක්ෂණය කර තිබූ බවයි විදෙස් වාර්තා සඳහන් කළේ.\nරුසියානු අභ්‍යාවකාශ වැඩසටහන පසුගිය කාලය තුළ මෙවැනි පසුබෑම් රැසකට මුහුණදුන්නා. අන්තර්ජාතික ගගන මධ්‍යස්ථානය වෙත ගමන් ගත් නියමුවන් රහිත රුසියානු අභ්‍යාවකාශ යානයක් අක්‍රියවී නැවත පෘථිවි වායුගෝලයට ඇතුලූවූයේ පසුගිය අප්‍රේල් 28 වැනිදායි. ඒ අවස්ථාවේ යානය දැවී ගිය අතර එහි කැබලි කිහිපයක් හෝ පෘථිවිය මතට පතිත වන්නට ඇතැයි සැළකෙනවා.  මෙම ප්‍රවාහන යානය නිසි වේලාවට යැවීමට නොහැකිවීම හේතුවෙන් අන්තර්ජාතික ගගන මධ්‍යස්ථානයේ සිටින ගගනගාමීන් තුන්දෙනෙකු නැවත පෘථිවියට රැගෙන ඒමද ප්‍රමාදවී ඇති බව සඳහන්.",
       "URL": "https://www.hirunews.lk/109633/රොකට්ටුවක්-අළුවෙයි",
       "Category": "International News",
       "Parent URL": "https://www.hirunews.lk/international-news.php?pageID=733"
}