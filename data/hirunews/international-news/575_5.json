{
       "Source": "hirunews",
       "Timestamp": "Sunday, 09 October 2016 - 7:49",
       "Headline": "යේමනයේ අවමංගල්‍යයකට සෞදියෙන් ගුවන් ප්‍රහාර - 140 ක් මරුට",
       "News Content": "යේමනයේ සානා අගනුවර ඊයේ පැවති හවුති කැරළිකරුවන්ගේ අවමංගල්‍ය උත්සවයකට සෞදි අරාබිය ප්‍රමුඛ සන්ධානය එල්ල කළ ගුවන් ප්‍රහාරයකින් පුද්ගලයන් 140 දෙනෙකු ජීවිතක්ෂයට පත්වුණා.\nඑහිදී තවත් 500 කට අධික පිරිසකට තුවාල සිදුවී ඇති බවයි එක්සත් ජාතීන්ගේ සංවිධානය ප්‍රකාශ කළේ.\nමෙම අවමංගල්‍ය උත්සවය පවත්වා ඇත්තේ යේමනයේ හවුති කැරළිකරුවන් විසින් පවත්වාගෙන යන රජයේ අභ්‍යන්තර කටයුතු අමාත්‍යවරයාගේ පියාගේ මරණය වෙනුවෙන්.\nඑහිදී අවමංගල්‍ය උත්සවය පැවති ස්ථානය ලේ විලක් මෙන් දිස්වූ බවයි දිවි ගලවාගත් පුද්ගලයෙකු සඳහන් කළේ.\nඑය අමානුෂික ප්‍රහාරයක් ලෙස යේමනය සඳහා පත් කළ එක්සත් ජාතීන්ගේ මානුෂීය සම්බන්ධීකාරක ජැමී මැක් ගෝල්ඩ්රික් සඳහන් කළා.\nකෙසේ නමුත් එවැනි ප්‍රහාරයක් එල්ල කළ බව සෞදි සන්ධානය ප්‍රතික්ෂේප කරනවා.\nහවුති කැරළිකරුවන් යේමනයේ හිටපු ජනාධිපති අලි අබ්දුල්ලා සලේට සහය පළ කරන අතර, සෞදි අරාබිය සහය දක්වන්නේ එහි ජාත්‍යන්තරය පිළිගත් ජනාධිපති මන්සූර් හාදිගේ රජයටයි.\nකෙසේ නමුත් හවුති කැරළිකරුවන් මන්සූර් හාදිගේ පාලනය බිඳ දැමීමට සමත්වී සිටිනවා.\nසෞදි අරාබිය ප්‍රමුඛ සන්ධානය ගුවන් ප්‍රහාර මගින් උත්සාහ කරන්නේ මන්සූර් හාදිගේ බලය නැවත ස්ථාපිත කිරීමටයි.\n2014 වසරේදී ඇරඹුණු යේමන සිවිල් යුද්ධයෙන් මේ වනවිට දහස් සංඛ්‍යාත පිරිසක් මියගොස් ඇති අතර, මිලියන 3 කට ආසන්න ජන කොටසක් අවතැන්වී සිටිනවා.",
       "URL": "https://www.hirunews.lk/144773/යේමනයේ-අවමංගල්‍යයකට-සෞදියෙන්-ගුවන්-ප්‍රහාර-140-ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=575"
}