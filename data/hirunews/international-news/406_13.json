{
       "Source": "hirunews",
       "Timestamp": "Monday, 08 January 2018 - 17:19",
       "Headline": "ඉරාන තෙල් නැව පිපිරීමේ අවදානමක",
       "News Content": "නැගෙනහිර චීන මුහුදේ භාණ්ඩ ප්‍රවාහන නෞකාවක ගැටුණු ඉරාන තෙල් නෞකාවෙන් තවදුරටත් තෙල් කාන්දුවෙමින් පවතින බව විදෙස් වාර්තා සඳහන් කළා.\nයැංසි නදී ඩෙල්ටාවේ සෙනසුරාදා සන්ධ්‍යාවේ සිදුවූ මෙම අනතුරේදී සාංචි නමැති මෙම තෙල් නැවේ සිටි ඉරාන නැවියන් 30 දෙනෙකු සහ බංග්ලාදේශ නැවියන් දෙදෙනෙකු අතුරුදන් වුණා.\nඔවුන් සෙවීම සඳහා ජාත්‍යන්තර මෙහෙයුමක් ක්‍රියාත්මක වුව ද මෙතෙක් ඔවුන් පිළිබඳ  =හෝඩුවාවක් ලැබී නැහැ.\nචීන බලධාරින් ප්‍රකාශ කළේ අනතුරට ලක්වූ නෞකාව පිපිරී මුහුදුබත් වීමේ අවදානමක් පවතින බවයි.\nවිෂ සහිත දුම් වළා හේතුවෙන් නෞකාවට ලංවීම දුෂ්කර වී ඇති බවයි චීන ප්‍රවාහන අමාත්‍යාංශය සඳහන් කළේ.\nමෙම නෞකාවේ බොරතෙල් ටොන් එක්ලක්ෂ 36,000 ක් ප්‍රවාහනය කරමින් තිබූ අතර, එහි වත්මන් වෙළඳපොල වටිනාකම ඩොලර් මිලියන 60 කට ආසන්නයි.",
       "URL": "https://www.hirunews.lk/180510/ඉරාන-තෙල්-නැව-පිපිරීමේ-අවදානමක",
       "Category": "International News",
       "Parent URL": "https://www.hirunews.lk/international-news.php?pageID=406"
}