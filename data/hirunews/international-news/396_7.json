{
       "Source": "hirunews",
       "Timestamp": "Friday, 09 February 2018 - 15:52",
       "Headline": "දෑවැද්ද නොලැබුණු නිසා සැමියා බිරිඳට කළ අපරාධය (ඡායාරූප)",
       "News Content": "විවාහයට පෙර පොරොන්දු වූ පරදි නිසි ආකාරව දෑවැද්ද නොලැබීම හේතුවෙන් සිය බිරිඳගේ වකුගඩුවක් සොරකම් කළ පුද්ගලයෙක් පිළිබද පුවතක් ඉන්දියාවෙන් වාර්තා වනවා.\nබටහිර බෙංගාල ප්‍රාන්තයේ ජීවත් වන රීටා සකාර් නමැති 28 හැවිරිදි කාන්තාවගේ සැමියා විසින් මෙම සොරකම සිදුකර ඇති බවයි ඉන්දීය මාධ්‍ය වාර්තා කරන්නේ.\nසිද්ධියට අදාලව කාන්තාවගේ සැමියා සහ මස්සිනා අත්අඩංගුවට ගෙන තිබෙනවා.\nඅදාල කාන්තාව කලක සිටි පැවති උදරාබාධයකට ප්‍රතිකාර ලබා ගැනීමට පෞද්ගලික රෝහලකට ගිය අවස්ථාවේදී රෝහලෙන් පවසා ඇත්තේ උණ්ඩක පුච්ඡ ප්‍රධාහය (Appendix) පවතින හේතුවෙන් සැත්කමක් කළ යුතු බවටයි.\nඒ අනුව ඇයට සැත්කමක් සිදුකර ඇති අතර එම සැත්කම පිළිබඳව කිසිවෙකුටත් නොකියන ලෙසට සැමියා විසින් ඇයට තර්ජනය කර තිබෙනවා.\nඑම සැත්කමේදී ඇයගේ වකුගඩුවක් හොර රහසේම ඉවත්කරගෙන ඇති බව සඳහන්.\nසැත්කමෙන් පසුවත් ඇයගේ රෝගී තත්වයේ වෙනසක් දක්නට නොලැබුණු අතර පසුව සිදුකළ වෛද්‍ය පරීක්ෂණ වලදී අනාවරණය වී ඇත්තේ කාන්තාවගේ දකුණු වකුගඩුව ඉවත්කර ඇති බවටයි.\nකාන්තාව විසින් මේ සම්බන්ධයෙන් කරුණු දැනගත් පසු පොලිසියට පැමිණිල්ලක් කර ඇති අතර එහිදී සැකකාර  සැමියා සහ ජාවාරමට උදව්කළ මස්සිනා අත්අඩංගුවට ගෙන තිබෙනවා.\nදෑවැද්ද වෙනුවෙන් බෙංගාලි රුපියක් ලක්ෂ 02ක මුදලක් ලබා දීමට විවාහයට පෙර පොරොන්දු වුවද එම මුදල බිරිඳගේ ඥාතීන් විසින් නිසි ආකාරව ලබා නොදීම හේතුවෙන්  බිරිඳගේ වකුගඩුව විකුණා මුදල් ලබාගත් බව පොලිසිය කළ ප්‍රශ්ණ කිරීම් වලදී අනාවරණය වී තිබෙනවා.",
       "URL": "https://www.hirunews.lk/183308/දෑවැද්ද-නොලැබුණු-නිසා-සැමියා-බිරිඳට-කළ-අපරාධය-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=396"
}