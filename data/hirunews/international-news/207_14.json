{
       "Source": "hirunews",
       "Timestamp": "Sunday, 12 January 2020 - 10:23",
       "Headline": "කිම් ජොං අන්ට ට්‍රම්ප්ගෙන් උපන්දින සුබ පැතුම්",
       "News Content": "පසුගිය ජනවාරි 08 වැනිදාට යෙදී තිබූ උතුරු කොරියානු නායක කිම් ජොං අන්ගේ 36 වන ඡන්ම දිනයට සුබ පතමින් ඇමරිකානු ජනාධිපති ඩොනල්ඩ් ට්‍රම්ප් එවූ ලිපියක් ඊයේ ලැබුණු බව උතුරු කොරියාව නිවේදනය කළා.\nඑරට රාජ්‍ය ප්‍රවෘත්ති සේවාව වැඩිදුරටත් කියා සිටියේ එම ලිපිය ඍජුවම ඇමරිකා එක්සත් ජනපදයේ සිට එවා ඇති බවයි. එමඟින් වැඩිදුරටත් සඳහන් කළේ අදාළ ලිපියේ දැක්වෙන පරිදි ඇමරිකානු ජනාධිපති ඩොනල්ඩ් ට්‍රම්ප් සහ උතුරු කොරියානු නායක කිම් ජොං අන් අතර පුද්ගලික මට්ටමේ සබඳතාව අයහපත් නොවන බවයි.\nඑහෙත් න්‍යෂ්ටික සාකච්ඡා යළි ආරම්භ කිරීමට නම් ඇමරිකා එක්සත් ජනපදය සිය කොන්දේසි පූර්ණ ලෙස පිළිගත යුතු බවද උතුරු කොරියාව අවධාරණය කළා.\nඋතුරු කොරියානු සහ ඇමරිකානු නායකයන් මීට පෙර තුන් වතාවක් හමු වී ඇති අතර, 2018 වසරේ ජුනි මාසයේ පැවති වියට්නාම සමුළුවෙන් පසු දෙපාර්ශවය අතර සාකච්ඡා නතර වී තිබෙනවා.",
       "URL": "https://www.hirunews.lk/232112/කිම්-ජොං-අන්ට-ට්‍රම්ප්ගෙන්-උපන්දින-සුබ-පැතුම්",
       "Category": "International News",
       "Parent URL": "https://www.hirunews.lk/international-news.php?pageID=207"
}