{
       "Source": "hirunews",
       "Timestamp": "Thursday, 03 December 2015 - 18:34",
       "Headline": "චෙන්නායි ගුවන් ගමන් ඉරිදා තෙක් අවලංගුයි",
       "News Content": "ඉන්දියාවේ චෙන්නායි නුවර පවතින දැඩි ජල ගැලීම් තත්වය හමුවේ ලබන ඉරිදා දක්වා චෙන්නායි ගුවන්තොටුපල වසා දැමීමට තීරණය වී තිබෙනවා. මේ අනුව චෙන්නායි නුවරින් පිටවන සහ පැමිණෙන සියලු ගුවන් ගමන් ලබන ඉරිදා දක්වා නතරකර තැබෙනු ඇති. එමෙන්ම දුම්රිය ගමන් ද ලබන ඉරිදා දක්වා අත්හිටුවන බවයි ඉන්දීය බලධාරීන් ප්‍රකාශකර ඇත්තේ.\nජල ගැලීම් හේතුවෙන් පීඩාවට පත්ව සිටින චෙන්නායි නුවර සහ අවට ප්‍රදේශවල ජනතාව බේරා ගැනීමේ විශේෂ මෙහෙයුමක් ද මේවන විට ක්‍රියාත්මකයි. දෙදහසකට වැඩි පිරිසක් හමුදා නිලධාරීන් විසින් බේරාගෙන ඇති බවයි විදෙස් පුවත් සේවාවල දැක්වෙන්නේ.\nබලපා ඇති ගංවතුර තත්ත්වය හේතුවෙන් පුද්ගලයින් 269 දෙනෙකු මියගොස් ඇති බව ඉන්දීය මාධ්‍ය වාර්තා කරනවා.\nමෙම මෙහෙයුමට යුධ නෞකා / බෝට්ටු / කිමිදුම්කරුවන් මෙන්ම සහන සේවාවලට අවශ්‍ය උපකරණ රැසක් ලබාදීමට ඉන්දීය නාවික හමුදාව ද තීරණය කර තිබෙනවා.\nබෙංගාල බොක්කේ පවතින පීඩන අවපාතයක් හේතුවෙනුයි ඉන්දියාවේ වෙරළාශ්‍රිත ප්‍රදේශවලට දින කිහිපයක සිට දැඩි වර්ෂා සහිත තත්වයක් උද්ගත වී ඇත්තේ. දින කිහිපයක සිට පවතින දැඩි වර්ෂාව හේතුවෙන් සිදුවු ජල ගැලීම්වලින් නිවාස / මහා මාර්ග / දුම්රිය මාර්ග මෙන්ම චෙන්නායි ගුවන්තොටුපල ද ජලයෙන් යටවී තිබෙනවා.\nපවතින තත්වය නිරීක්ෂණයට චෙන්නායි නුවරට යන බව ඉන්දීය අග්‍රාමාත්‍ය නරේන්ද්‍ර මෝදි මහතා ද ට්විටර් පණිවුඩයක් ඔස්සේ ප්‍රකාශකර ඇතැයි සඳහන්. පවතින ආපදා තත්වය හමුවේ පාසැල් / රාජ්‍ය ආයතන මෙන්ම කර්මාන්ත ශාලා ද වසා දමා තිබෙනවා. මෙම ජල ගැලීම් සහ වර්ෂාව හමුවේ පාසැල්වල පැවැත්වීමට නියමිතව තිබු විභාග ද කල්දමා ඇති බවයි ඉන්දීය පුවත් සේවාවල දැක්වෙන්නේ.",
       "URL": "https://www.hirunews.lk/121317/චෙන්නායි-ගුවන්-ගමන්-ඉරිදා-තෙක්-අවලංගුයි",
       "Category": "International News",
       "Parent URL": "https://www.hirunews.lk/international-news.php?pageID=683"
}