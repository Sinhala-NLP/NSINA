{
       "Source": "hirunews",
       "Timestamp": "Saturday, 17 February 2018 - 15:19",
       "Headline": "මියගිය බවට සිතා වළදැමූ කාන්තාවක් දින 11 කට පසු යළි නැඟිටියි",
       "News Content": "මියගොස් ඇතැයි සිතා පවුලේ ඥාතීන් විසින් වළදැමු කාන්තාවක් දින 11 කට පසුව ද ජීවත්වීමේ පුවතක් බ්‍රසීලයෙන් වාර්තා වනවා.\n37 හැවිරිදි මෙම කාන්තාවගේ සිරුර මුද්‍රා කරන ලද මිනී පෙට්ටියක තැන්පත් කර අවසන් කටයුතු සිදුකර ඇත්තේ හෘදයාබාධයකින් මරණයට පත්වු බවට සැක කරමිනුයි.\nකෙසේවෙතත් ඇයගේ මිනී වළ දෙසින් දින කිහිපයකට පසු ප්‍රදේශවාසීන්ට කිසියම් ශබ්දයක් ඇසී තිබෙනවා.\nඅනතුරුව පවුලේ ඥාතීන්ට කළ දැනුම්දීමකට අනුව මිනී වළ විවෘත කර බැලීමේ දී හෙළිවී ඇත්තේ මෙම කාන්තාවගේ සිරුර තවමත් කිසිදු උපද්‍රවයකින් තොරව උණුසුම්ව පවතින බවයි.\nඑමෙන්ම ඇය එම මිනී පෙට්ටියෙන් ඉවත්වීමට උත්සාහ දැරූ බවට සාක්ෂි ද දක්නට ලැබී ඇතැයි විදෙස් පුවත් සේවාවල සඳහන්.\nඉතා දුර්වල තත්වයකට පත්ව සිටි ඇය බේරා ගන්නා විට සිහි විසඥවී සිටි බවයි වාර්තා වන්නේ.\nකෙසේවෙතත් මිනී පෙට්ටිය ගොඩට ගෙන සුලු වේලාවකින් ඇය මියගොස් තිබෙනවා.\nඒ දින 11 ක් පුරා කිසිදු ආහාරයක් හෝ නොමැතිව දිවි බේරා ගැනීමට සටන් කර ඉතා දුර්වල තත්වයක සිටීම හේතුවෙන්.\nපසුගිය ජනවාරි මස 28 වනදා බ්‍රසීලයේ රෝහලක ප්‍රතිකාර ලබමින් සිටියදී මෙම කාන්තාව මියගොස් ඇති බවට වෛද්‍යවරුන් ප්‍රකාශකර තිබෙනවා.\nඊට පසු දිනයේම ඇය මිහිදන් කර ඇති බවයි වාර්තා වන්නේ.\nඇයගේ සිරුර මිහිදන් කළ ස්ථානයේ නිවෙස් හිමියන් පසුගිය 9 වනදා මෙම කාන්තාවගේ ඥාතීන්ට දැනුම්දී ඇත්තේ මිනී වළ තුලින් කිසියම් ශබ්දයක් ඇසෙන බවයි.\nඒ අනුවයි ඥාතීන් මේ පිළිබඳ සොයා බලා මිනී පෙට්ටිය ගොඩට ගෙන ඇත්තේ.\nදින 11 ක් පුරා ඇය මිනී පෙට්ටියෙන් පිටතට ඒමට කළ උත්සාහයන් ඇයගේ සිරුරේ දක්නට ලැබෙන බවයි විදෙස් මාධ්‍යවල දැක්වෙන්නේ.\nඑම උත්සාහයේදී ඇයගේ අත්පා තුවාල වී රුධිරය වහනය වී ඇති අතර නාසයේ සහ දෙකන්වල දමා තිබු පුලුන් ද එහි තිබී නැහැ.\nවෛද්‍යවරුන්ගේ නොසැලකිල්ල හේතුවෙන් මෙම කාන්තාව මරණයට පත්ව ඇතැයි ප්‍රකාශ කර ඇති බවයි ඥාතීන්ගේ චෝදනාව වන්නේ.\nඔවුන් මේ පිළිබඳ පොලිසියට ද පැමිණිලි කර තිබෙනවා.\nමෙම කාන්තාව මියගිය බවට ප්‍රකාශ කෙරුනු අවස්ථාවේ පශ්චාත් මරණ පරීක්ෂණයක් ද සිදු කර නැහැ.\nපොලිසිය සැක පළ කරන්නේ රෝගී තත්වයට ලබාදුන් ඖෂධයක් හේතුවෙන් සිහි විසඥ තත්වයකට පත්ව සිටියදී මියගිය බවට වෛද්‍යවරුන් ප්‍රකාශකරන්නට ඇති බවයි.",
       "URL": "https://www.hirunews.lk/183871/මියගිය-බවට-සිතා-වළදැමූ-කාන්තාවක්-දින-11-කට-පසු-යළි-නැඟිටියි",
       "Category": "International News",
       "Parent URL": "https://www.hirunews.lk/international-news.php?pageID=394"
}