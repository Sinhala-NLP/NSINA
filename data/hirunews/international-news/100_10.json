{
       "Source": "hirunews",
       "Timestamp": "Saturday, 14 August 2021 - 17:09",
       "Headline": "ඩෙල්ටා ව්‍යාප්තියත් සමගම චීනය ප්‍රථම මිශ්‍ර එන්නත් අත්හදා බැලීම අනුමත කරයි",
       "News Content": "චීනය පුරා සීග්‍රයෙන් සිදුවන ඩෙල්ටා වෛරස ව්‍යාප්තියත් සමඟ එරට ප්‍රථම මිශ්‍ර එන්නත් අත්හදා බැලීම සිදු කිරීමට චීනය තීරණය කර තිබෙනවා.\nඩෙල්ටා ප්‍රභේදයට එරෙහිව චීනයේ සිනොෆාර්ම් සහ සිනොවැක් එන්නත් දක්වන සාර්ථකත්වය පිළිබඳව වාර්තා ලබා දෙන ලෙස චීන සෞඛ්‍ය බලධාරීන් අදාල ඖෂධ නිසා නිෂ්පාදන සමාගම් වෙත දැනුම් දුන්නේ මෙම පසුබිම යටතේයි.\nමෙම අත්හදා බැලීම මඟින් චීනයේ සිනොවැක් එන්නත සහ එක්සත් ජනපද ඖෂධ නිෂ්පාදන සමාගමක් වන ඉනෝවියෝ විසින් වැඩි දියුණු කරන ලද ඩී.එන්.ඒ. පදනම් කරගත් එන්නතක් සමඟ ඒකාබද්ධ කර එහි කාර්යක්ෂමතාව පරික්ෂා කිරීමට නියමිතයි.\nකෙසේ වෙතත් චීනය මේ දක්වා රට තුළ කෝවිඩ් 19 වසංගත තත්ත්වය මර්දනය කිරීම සඳහා කිසිදු විදේශීය එන්නතකට අනුමැතිය ලබා දී නැහැ.\nමේ අතර ඉනෝවියෝ එන්නතද මෙතෙක් සිය ගෝලීය සායනික අත්හදා බැලීම්වලින් කිසිදු කාර්යක්ෂමතාවක් පෙන්නුම් කර නොමැති අතර චීනයේ අත්හදා බැලූ ප්‍රථම ඩී.එන්.ඒ. පදනම් කරගත් විදෙස් එන්නත ද එයයි.\nචීනය මාස කිහිපයකදී වාර්තා වූ බරපතලම කොරෝනා ව්‍යාප්තියත් සමඟ පොරබදමින් සිටින අතර බලධාරීන් පවසන්නේ ආසාදිතයින් බොහෝ දෙනෙකුට මේ වන විටත් එන්නත් ලබා දී ඇති බවයි.\nකෙසේ වෙතත් ලෝක සෞඛ්‍ය සංවිධානය පවසන්නේ විවිධ එන්නත් මිශ්‍ර කර භාවිතා කිරීමේ ආරක්‍ෂිත බව හෝ ප්‍රතිශක්තිකරණය ඉහළ නංවන්නේද යන්න පිළිබඳ පැවසීමට තවමත් ප්‍රමාණවත් දත්ත නොමැති බවයි.",
       "URL": "https://www.hirunews.lk/279698/ඩෙල්ටා-ව්‍යාප්තියත්-සමගම-චීනය-ප්‍රථම-මිශ්‍ර-එන්නත්-අත්හදා-බැලීම-අනුමත-කරයි",
       "Category": "International News",
       "Parent URL": "https://www.hirunews.lk/international-news.php?pageID=100"
}