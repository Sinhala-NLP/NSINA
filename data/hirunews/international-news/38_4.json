{
       "Source": "hirunews",
       "Timestamp": "Friday, 29 July 2022 - 20:23",
       "Headline": "බිරිඳ ඝාතනය කළ සැමියෙකුට ඉන්දියාවේ අධිකරණයකින් ජිවිතාන්තය දක්වා සිරදඩුවම්",
       "News Content": "මවගේ ඝාතනය සම්බන්ධයෙන් පියාට එරෙහිව ඉන්දියාවේ - උත්තර් ප්‍රදේශ් ප්‍රාන්තයේ දියණියන් දෙදෙනෙකු ගොනුකළ නඩුවකට අදාළව අධිකරණය විසින් අදාළ සැකකාර පියාට ජිවිතාන්තය දක්වා සිරදඬුවම් නියම කර තිබෙනවා.\nමෙය ලොවම අවධානය යොමුකළ පුවතක් වන්නේ එම දියණියන් අවස්ථා ගණනාවකදී මීට අදාළව පැමිණිලි සිදුකර තිබුණත් ඉන් ප්‍රතිඵලයක් නොලැබුණු නිසා රුධිරයෙන් ලිපියක් ලියා ප්‍රාන්ත මහඇමතිවරයාට යැවීමෙන් පසු අදාළ පරීක්ෂණ ආරම්භ කර ක්‍රියාත්මක වූ නඩු කටයුත්තක් හේතුවෙන්.\nවසර 06කට පෙර සිදුවූ මෙම ඝාතනය සියදිවි නසාගැනීමක් ලෙස ලබා දුන් නඩු තීන්දුව වෙනස් කරමිනුයි වරදකරුට දඬුවම් නියම කෙරුණේ.\nපිරිමි දරුවෙකු නොමැති බව පවසමින් පියා නිරන්තරයෙන් මවට පහරදුන් බවත්, ඝාතනය සිදුවූ දින තම මව පුළුස්සනු සියැසින් දුටු බවත් සැකකරුට එරෙහිව පැමිණිල්ල සිදුකළ දියණියන් දෙදෙනා ප්‍රකාශ කර තිබුණා.\nපරීක්ෂණ නිසි අයුරින් ක්‍රියාත්මක නොවීම නිසා ඔවුන් සිය රුධිරයෙන් ලියා යැවූ ලිපියෙන් අනතුරුව ප්‍රාන්ත මහඇමතිවරයා විමර්ශන සිදුකළ පොලිස් නිලධාරින්ගේ සේවය අත්හිටුවීමට ද පියවර ගත් බවයි විදෙස් මාධ්‍ය වාර්තා කළේ.",
       "URL": "https://www.hirunews.lk/311343/බිරිඳ-ඝාතනය-කළ-සැමියෙකුට-ඉන්දියාවේ-අධිකරණයකින්-ජිවිතාන්තය-දක්වා-සිරදඩුවම්",
       "Category": "International News",
       "Parent URL": "https://www.hirunews.lk/international-news.php?pageID=38"
}