{
       "Source": "hirunews",
       "Timestamp": "Sunday, 24 March 2013 - 7:59",
       "Headline": "මුෂාරෆ්ට තලෙයිබාන්වරුන්ගෙන් මරණ තර්ජන.",
       "News Content": "හිටපු ජනාධිපති පර්වේස් මුෂාරෆ් නැවත පාකිස්ථානයට පැමිණියහොත් ඔහු ඝාතනය කරන බවට තලෙයිබාන් සංවිධානය විවෘත තර්ජනයක් එල්ලකර තිබෙනවා. 2008 වසරේ බලයෙන් ඉවත්වීමෙන් අනතුරුව ඩුබායි සහ ලන්ඩන් හි වාසය කළ මුෂාරෆ් අද දිනය තුළ පාකිස්ථානයේ කරච්චි නුවරට පැමිණීමට නියමිතයි. එහිදී ඔහු අත්අඩංගුවට ගැනීම වළක්වාලන අපේක්ෂිත ඇපද අධිකරණය මගින් නිකුත් කර තිබෙනවා. කෙසේ නමුත් තලෙයිබාන් ප්‍රකාශකයෙකු ජාත්‍යන්තර ප්‍රවෘත්ති සේවාවක් වෙත සඳහන් කර ඇත්තේ මුෂාරෆ් ඝාතනය කිරීම සඳහා තමන් මරාගෙන මැරෙන බෝම්බ කරුවන් දැනටමත් යොදවා ඇති බවයි. මුෂාරෆ් පාකිස්ථානයට පැමිණි විට ඔවුන් ඔහු ඝාතනය කරනු ඇති බවත් එම ප්‍රකාශකයා සඳහන් කර තිබෙනවා. ලබන මැයි මාසයේ පැවැත්වෙන පාකිස්ථාන මහ මැතිවරණයට සහභාගිවීම සඳහායි මුෂාරෆ් නැවත සිය රටට වෙත පැමිණෙන්නේ. සිය ජීවිතයට එල්ලවී ඇති තර්ජන නොතකා පාකිස්ථානයට පැමිණෙන බවයි මුෂාරෆ්ගේ ප්‍රකාශකයෙකු සඳහන් කර ඇත්තේ.",
       "URL": "https://www.hirunews.lk/55844/මුෂාරෆ්ට-තලෙයිබාන්වරුන්ගෙන්-මරණ-තර්ජන",
       "Category": "International News",
       "Parent URL": "https://www.hirunews.lk/international-news.php?pageID=854"
}