{
       "Source": "hirunews",
       "Timestamp": "Sunday, 06 January 2013 - 19:20",
       "Headline": "ඉන්දු - පාකිස්තාන දේශසීමා ගැටුම් උණුසුම් වෙයි.",
       "News Content": "ඉන්දු - පාකිස්ථාන දේශ සීමාවේ උරී ප්‍රදේශයේදී ඇති වූ ගැටුම්කාරී තත්ත්වයක් හේතුවෙන් දෙරට අතර උණුසුම් තත්ත්වයක් හටගෙන ඇති බව විදෙස් වාර්තා පවසනවා. අද (06) අලූයම් කාලයේදී දේශ සීමා උල්ලංගණය කර පැමිණි ඉන්දීය හමුදා සිය මුර පොලකට පහර දුන් බව පාකිස්තාන ආරක්ෂක අංශ අවධාරණය කරනවා. ඉන් තම සෙබලෙකු මරුමුවට පත්වී තවත් අයෙකු තුවාල ලබා ඇති බවයි පාකිස්තානය කියා සිටින්නේ. කෙසේ වුවත් මෙම චෝදනා ප්‍රතික්ෂේප කරන ඉන්දීය හමුදා ප්‍රකාශ කළේ පාකිස්තානය ආරක්ෂක අංශ තමන්ට පළමුවෙන්ම ෂෙල් වෙඩි ප්‍රහාරයක් එල්ල කළ බවයි. ඒ අනුව දෙරටේ දේශපාලන විචාරකයින් පෙන්වා දෙන්නේ ඇති වී තිබෙන තත්ත්වය අනුව දෙරට අතර යලිත් යුද්ධයක් ඇති වීමේ අවධානමක් පවතින බවයි. 1947 සිට ඉන්දියාව සහ පාකිස්තානය අතර වරින් වර අවස්ථා ගණනාවකදී යුධ ගැටුම් ඇති වුණා.",
       "URL": "https://www.hirunews.lk/50943/ඉන්දු-පාකිස්තාන-දේශසීමා-ගැටුම්-උණුසුම්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=873"
}