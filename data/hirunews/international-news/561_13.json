{
       "Source": "hirunews",
       "Timestamp": "Wednesday, 09 November 2016 - 19:12",
       "Headline": "සෑම රටක් සමඟම සමානව කටයුතු කිරීමට සූදානම් - ට්‍රම්ප් කියයි",
       "News Content": "රිපබ්ලිකන් පක්ෂයේ ඩොනල්ඩ් ට්‍රම්ප් ඇමරිකා එක්සත් ජනපදයේ 45 වන ජනාධිපතිවරයා ලෙස අද තේරී පත්වුණේ වසර 08 ක ඩිමොක්‍රටික් පාලනය බිඳ දමමින්.\nඊයේ පැවති ජනාධිපතිවරණයේ මෙතෙක් ප්‍රකාශයට පත් වී ඇති ප්‍රතිඵලවලට අනුව ඩොනල්ඞ් ට්‍රම්ප් ඡන්ද ආසන 538 න් ආසන 289 ක් ලබා ඇති අතර, ඔහුගේ ප්‍රතිවාදී අපේක්ෂිකාව වූ හිටපු ඇමරිකානු රාජ්‍ය ලේකම් හිලරි ක්ලින්ටන්ට ලබාගත හැකි වී ඇත්තේ ඡන්ද ආසන 218 ක් පමණයි.\nඇමරිකාවේ ජනාධිපති ධුරයට පත්වීමට නම් අපේක්ෂකයෙකු ඡන්ද ආසන 270 ක් ලබාගත යුතු වනවා.\nඅද ජනාධිපතිවරයා ලෙස තේරී පත්වූ ඩොනල්ඞ් ට්‍රම්ප් ලබන ජනවාරි මස 20 වනදා ධවල මන්දිරයට පිවිසෙන්නේ ලොව බලවත්ම රාජ්‍ය නායකයා ලෙසින්.\nජනාධිපතිවරණයේ ප්‍රතිඵල නිකුත් කිරීම ශ්‍රී ලංකා වේලාවෙන් අද අලූයම ආරම්භ කෙරුණු අතර, වැඩි දෙනාගේ අවධානය යොමුවු ෆ්ලොරීඩා, ජෝර්ජියා, නෝර්ත් කැරොලයිනා, ඔහායෝ යන ප්‍රාන්ත ජය ගනිමින් ඩොනල්ඞ් ට්‍රම්ප් ක්‍රමයෙන් ජනාධිපති සටනේ ඉදිරියට පැමිණියා.\nකොලරාඩෝ, නෙවාඩා, වර්ජිනියා ප්‍රාන්තවල ජය හිලරි ක්ලින්ටන් හිමිකරගත්තද එය ට්‍රම්ප් අභිබවා යාමට තරම් ප්‍රමාණවත් වූයේ නැහැ.\nජනාධිපතිවරණ ප්‍රතිඵල නිකුත් වන අවස්ථාවේදී ඡන්ද ආසන 258 ක් ලබා සිටි ට්‍රම්ප් ඇමරිකාවේ මීළඟ ජනාධිපතිවරයා ලෙස තේරී පත්වූයේ පෙන්සල්වේනියා ප්‍රාන්තය ඵෙතිහාසික ලෙස ජයගනිමින්.\nඑම ප්‍රාන්තය රිපබ්ලිකන් පාක්ෂික ජනාධිපති අපේක්ෂකයෙකු ජයගත්තේ වසර 28 කට පසුව වීම විශේෂත්වයක්.\nප්‍රකාශිත ඡන්ද ප්‍රතිඵලවලට අනුව පිරිමි පුද්ගලයින් 53% ක් ඩොනල්ඞ් ට්‍රම්ප්ට ඡන්දය භාවිත කර තිබූ අතර, කාන්තාවන් 54% කගේ ඡන්දය හිමිව තිබුණේ හිලරි ක්ලින්ටයි.\nතරුණයින් ඇතුළු අවුරුදු 44 දක්වා වයස් කාණ්ඩයේ පසුවන පුද්ගලයන්ගෙන් බහුතරයකගේ කැමැත්ත හිලරි ක්ලින්ටන් දිනා ගනිද්දී, වයස අවුරුදු 45 ත්, 64 ත් අතර සහ වයෝවෘද්ධ ජනතාවගේ බහුතරයක් ඩොනල්ඞ් ට්‍රම්ප්ට ඡුන්දය භාවිත කර තිබුණා.\nඇමරිකා - මෙක්සිකෝ දේශසීමාව හරහා තාප්පයක් ඉදිකරන බවට ප්‍රකාශ කළ ඩොනල්ඞ් ට්‍රම්ප් මැතිවරණ කාලසීමාවේදී කතාබහට ලක්වුණේ සංක්‍රමණිකයින් ඇමරිකාවෙන් එලවා දැමිය යුතු බවට ප්‍රකාශ කිරීම හේතුවෙන්.\nඒ අනුව ට්‍රම්ප්ගේ එම ප්‍රකාශ හේතුවෙන් කිසිදු සංක්‍රමණික කණ්ඩායමක් ඔහුට ඡන්දය භාවිත කර තිබුණේ නැහැ.\nසුදු ජාතිකයන්ගෙන් 58% ක් ඩොනල්ඩ් ට්‍රම්ප්ට ඡන්දය ප්‍රකාශ කර තිබූ අතර, හිලරි ක්ලින්ටන්ට ඡන්දය ලබාදී තිබුණේ 37% ක් පමණයි.\nකළු ජාතිකයින්ගෙන් 88% කගේ කැමැත්ත හිලරි ක්ලින්ටන් විසින් දිනාගෙන තිබුණා.\nආසියානුවන්ගෙන් 65% කගේ ඡන්දය හිලරි ක්ලින්ටන් දිනාගෙන තිබුණත්, ඩොනල්ඞ් ට්‍රම්ප්ට හිමිවුණේ 29% කගේ ඡන්දය පමණයි.\nඇමරිකානු මාධ්‍යවල පූර්ව සමීක්ෂණ වාර්තා අසත්‍යයක් බවට පත්කරමින් පරාජයට පත් වූ හිලරි ක්ලින්ටන් ඩිමොක්‍රටික් පක්ෂ මූලස්ථානයේ රැඳී සිටි සිය පාක්ෂිකයින් මුණගැසීමට හෝ පැමිණියේ නැහැ.\nඑහෙත් හිලරිගේ ජයග්‍රහණය අපේක්ෂාවෙන් නිව්යෝක් නුවරට රැස්ව සිටි ඇයගේ ආධාරකරුවන්ට ක්ලින්ටන්ගේ ප්‍රචාරක ප්‍රධානියා සිදුකළ ප්‍රකාශයක් විදෙස් මාධ්‍යයන්ගේ අවධානය යොමුවුණා.\nජනාධිපතිවරණ සටන ජය ගැනීමෙන් අනතුරුව ඩොනල්ඞ් ට්‍රම්ප් රිපබ්ලිකන් පක්ෂ මූලස්ථානයට පැමිණියේ එහි රැස්ව සිටි ආධාරකරුවන්ගේ පී‍්‍රතිඝෝෂා මධ්‍යයේයී.\nඑහිදී ඔහු කියා සිටියේ තමා දැන් සියලුම ඇමරිකානුවන්ගේ ජනාධිපතිවරයා බවයි.\nලොව බලවත්ම රාජ්‍යයේ ජනාධිපති ධුරයට පත්වු කෝටිපති ව්‍යාපාරිකයෙකු වන ඩොනල්ඩ් ජෝන් ට්‍රම්ප් මේ වනවිට 70 වන වියේ පසුවනවා.\nඔහු රූපවාහිණි නිෂ්පාදකවරයෙකු මෙන්ම, රියැලිටි වැඩසටහන් නිවේදකයෙකු ලෙස ජනප්‍රිය වී තිබුණා.\nනිව්යෝක් නගරයේ උපත ලැබූ ට්‍රම්ප් ආර්ථික විද්‍යාව හා සම්බන්ධ උපාධිධාරියෙකුද වනවා.\nදෙවරක් විවාහ වී සිටි ට්‍රම්ප්ගේ වර්තමාන බිරිඳ වන මෙලානියා ට්‍රම්ප් ස්ලෝවේනියා ඇමරිකානු සම්භවයක් සහිත නිරූපිකාවක්.\nඇමරිකාවේ 06 වන ජනාධිපතිවරයා ලෙස කටයුතු කළ ජෝන් ක්වින්සිගේ බිරිඳගෙන් පසු විදේශීය සම්භවයක් සහිත කාන්තාවක් ඇමරිකාවේ ජනාධිපති ආර්යාව වන්නේද වසර 187 කට පසුව වීම විශේෂත්වයක්.\nමේ අතර ඇමෙරිකානු ජනාධිපතිවරණය ජයගත් ඩොනල්ඩ් ට්‍රම්ප් සිය ට්විටර් ගිණුම හරහා අන්තර්ජාලයට එක් කළ ප්‍රථම පණිවුඩය වෙත බොහෝදෙනෙකුගේ සුවිශේෂ අවධානයක් යොමු වූවා.\nඅදාළ පණිවුඩයේ සියල්ලන්ට සුභ සන්ධ්‍යාවක් ප්‍රාර්ථනා කරමින් ඔහු ප්‍රකාශ කර ඇත්තේ පෙරටත් වඩා සැවොම එකතු වෙමු යන්නයි.\nඑහි වැඩිදුරටත් දැක්වෙන්නේ මතකයෙන් ඉවත්කළ පුද්ගලයන් යලි කිසිදු දිනක අමතක නොකරන බවයි.\nඑම පණිවුඩය පහතින්.",
       "URL": "https://www.hirunews.lk/147209/සෑම-රටක්-සමඟම-සමානව-කටයුතු-කිරීමට-සූදානම්-ට්‍රම්ප්-කියයි",
       "Category": "International News",
       "Parent URL": "https://www.hirunews.lk/international-news.php?pageID=561"
}