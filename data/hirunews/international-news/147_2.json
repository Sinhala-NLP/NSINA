{
       "Source": "hirunews",
       "Timestamp": "Saturday, 19 December 2020 - 15:45",
       "Headline": "ඉන්දියාවේ කොරෝනා එන්නත්කරණ වැඩසටහනට කෝටි 80,000ක්",
       "News Content": "ඉන්දියාවේ කොරෝනා එන්නත්කරණ වැඩසටහන සඳහා ඉදිරි වසරේදී පමණක් රුපියල් කෝටි 80,000ක් අවශ්‍ය වන බව එරට ප්‍රමුඛ පෙලේ ඖෂධ නිෂ්පාදයෙකු වන පූනේහි සේරම් ආයතනය ප්‍රකාශ කළා.\nබ්‍රිතාන්‍ය ඔක්ස්ෆර්ඩ් සරසවියේ ඇස්ට්‍රාසෙනෙකා එන්නත හවුල්කාරිත්වයකින් නිෂ්පාදනය කිරීමට සේරම් ආයතනය ගිවිසුම් ගෙන තිබෙනවා.\nඉන්දීය රජය සිය කොරෝනා එන්නත්කරණ වැඩසටහනේ පළමු අදියර යටතේ කෝටි 30ක් ජනතාවට කොරෝනා එන්නත ලබාදීමට සැලසුම් කර ඇති බව සඳහන්.\nඑහිදී ප්‍රමුඛත්වය හිමිවන්නේ කෝටියක් පමණ වන ඉන්දීය සෞඛ්‍ය සේවකයන් කෝටි දෙකක් පමණ වූ ඉදිරි පෙළ සහ අත්‍යාවශ්‍ය සේවක සේවකයින් මෙන්ම, කෝටි 27 ක් වැඩිහිටියන්ටයි.\nඉන්දියාවේ එන්නත් වැඩසටහන් සඳහා ඔක්ස්ෆර්ඩ් එන්නත මෙන්ම, භාරත් ජෛව තාක්ෂණ ආයතනයේ කොවැක්සීන් එන්නත සහ ඇමෙරිකානු ෆයිසර් එන්නත ද හදිසි භාවිතය සඳහා අනුමත කිරීමට යෝජිතයි.\nඉන්දියාවේ කොරෝනා වෛරස් ආසාදිතයින් සංඛ්‍යාව ඊයේ දිනයේ කෝටිය ඉක්මවා ගියා.",
       "URL": "https://www.hirunews.lk/257406/ඉන්දියාවේ-කොරෝනා-එන්නත්කරණ-වැඩසටහනට-කෝටි-80000ක්",
       "Category": "International News",
       "Parent URL": "https://www.hirunews.lk/international-news.php?pageID=147"
}