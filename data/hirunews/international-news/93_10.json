{
       "Source": "hirunews",
       "Timestamp": "Wednesday, 22 September 2021 - 8:49",
       "Headline": "ලෝකය නව යුගයකට පිවිස ඇති බව ඇමෙරිකානු ජනපති කියයි",
       "News Content": "එක්සත් ජාතීන්ගේ මහා මණ්ඩලයේ 76 වැනි සැසිවාරයේ රාජ්‍ය නායක සමුළුව ඊයේ ආරම්භ වූ අතර, එය අමතමින් ඇමෙරිකානු ජනාධිපති ජෝ බයිඩ්න් ප්‍රකාශ කළේ, ලෝකය දැන් නව අවදියකට පිවිස ඇති අතර, එහි දී නව අභියෝග ජය ගැනීමට සිදු ව ඇති බවයි.\nඇමෙරිකානු ජනාධිපති ධුරයට පත්වීමෙන් පසු ප්‍රථම වරට ජගත් සංවිධාන මහ සමුළුව ඇමතූ ජනපති බයිඩ්න් කියා සිටියේ, ඇෆ්ගනිස්ථානයෙන් ඇමෙරිකානු හමුදා ඉවත් කර ගැනීම කෲර යුද සමයේ අවසානය වෙන බවයි.\nකාලගුණ වෙනස, මානව හිමිකම් උල්ලංඝනය කිරීම් මෙන්ම නව තාක්ෂණය ඔස්සේ එල්ල වෙන නව තර්ජනවලට එරෙහි ව එක්සත් ව කටයුතු කළ යුතු බව ඇමෙරිකානු ජනාධිපතිවරයා එහි දී සඳහන් කළා.\nකොරෝනා වසංගතයෙන් හතලිස් පන් ලක්ෂයකට අධික ලෝකවාසීන් මිය යෑම පිළිබඳ ව අදහස් දැක් වූ ජනපති බයිඩ්න් කියා සිටියේ, ඒ සෑම මරණයක් ම හදවත් බිඳීමකට මුල් වී ඇති බව සිහිපත් කළ යුතු බවයි.\nජගත් සංවිධාන මහ ලේකම් අන්තෝනියෝ ගුටේරස් ද ඊයේ මහා මණ්ඩලය ඇමතූ අතර, කොරෝනා එන්නත් බෙදාහැරීමේ දී ලොව තුළ පවතින අසමානතාව පිළිබඳ ව ඔහු පෙන්වා දුන්නා.\nජගත් මහ ලේකම්වරයා කියා සිටියේ, ධනවත් රටවල බහුතරයකට කොරෝනා එන්නත් ලබාදුන්න ද අප්‍රිකානුවන්ගෙන් 90%ක් තවමත් පළමු එන්නත අපේක්ෂාවෙන් සිටින බවයි.\nජනාධිපති ගෝඨාභය රාජපක්ෂ ද ශ්‍රී ලංකා වේලාවෙන් අද රාත්‍රි 9.30ට පමණ ජගත් සංවිධාන මහ සමුළුව ඇමතීමට නියමිත බව ජනාධිපති මාධ්‍ය අංශය සඳහන් කළා.",
       "URL": "https://www.hirunews.lk/282891/ලෝකය-නව-යුගයකට-පිවිස-ඇති-බව-ඇමෙරිකානු-ජනපති-කියයි",
       "Category": "International News",
       "Parent URL": "https://www.hirunews.lk/international-news.php?pageID=93"
}