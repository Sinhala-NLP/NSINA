{
       "Source": "hirunews",
       "Timestamp": "Sunday, 07 June 2015 - 14:35",
       "Headline": "G7 නායක සමුළුව ජර්මනියේදී ඇරඹේ",
       "News Content": "ලොව ධනවත්ම සහ බලවත්ම රාජ්‍යයන් හතේ නායක සමුළුවක් ජර්මනියේදී අද (07) ආරම්භ වනවා. ඇල්ප්ස් කඳුවැටිය ආසන්නයේ පිහිටි බැවේරියා ප්‍රදේශයේ පැවැත්වෙන එම සමුළුවට ඇමරිකානු ජනාධිපති බැරැක් ඔබාමා, ජපාන අගමැති ෂින්සෝ අබේ, බ්‍රිතාන්‍ය අගමැති ඬේවිඞ් කැමරන්, ප්‍රංශ ජනාධිපති ෆ‍්‍රාංශුවා හොලාන්ඞ්, කැනඩා අගමැති ස්ටීවන් හාපර් සහ ඉතාලි අගමැති මැට්ටියෝ රෙන්සි, ජර්මන් චාන්සලර් ඇන්ජලා මර්කල් සමඟ මෙම සමුළුවට එක්වනවා.\nයුක්රේන අර්බුදය මුල් කරගෙන රුසියාවට තවදුරටත් සම්බාධක දැඩිකිරීම පිළිබඳ මෙන්ම ග්‍රීසියේ ණය අර්බුදය පිළිබඳවද සමුළුවේදී වැඩි අවධානයක් යොමුවනු ඇති.  G8 ලෙස මීට  පෙර හැඳින්වුණු ප්‍රබල රාජ්‍යවල සමුළුවෙන් රුසියාව ඉවත් කිරීමත් සමඟ නැවතත් එය G7 සමුළුව ලෙස හැඳින්වෙනවා.",
       "URL": "https://www.hirunews.lk/110916/g7-නායක-සමුළුව-ජර්මනියේදී-ඇරඹේ",
       "Category": "International News",
       "Parent URL": "https://www.hirunews.lk/international-news.php?pageID=728"
}