{
       "Source": "hirunews",
       "Timestamp": "Sunday, 30 August 2020 - 10:00",
       "Headline": "ලෝරා චන්ඩ මාරුතයෙන් ඇමරිකාවේ ජීවිතහානි රැසක්",
       "News Content": "ලෝරා චන්ඩ මාරුතයෙන් හානියට පත් ලූවිසියානා ප්‍රාන්තයේ ඇමරිකානු ජනාධිපති ඩොනල්ඩ් ට්‍රම්ප් ඊයේ සංචාරයක නිරතවුණා.\nඑහිදී ඔහු කියා සිටියේ ප්‍රාන්තයේ සහන මෙහෙයුම් සඳහා ජාතික ආරක්ෂක බලකායේ සෙබළුන් යෙදවීමට කටයුතු කරන බවයි.\nඑමෙන්ම ලූවිසියානා ප්‍රාන්තයේ ජාතික ආපදා තත්ත්වයක්ද ජනපති ට්‍රම්ප් විසින් ප්‍රකාශයට පත් කරනු ලැබුවා.\nපැයට කිලෝමීටර 240 ඉක්මවූ වේගයකින් ලෝරා චන්ඩ මාරුතයෙන් ලූවිසියානා සහ ටෙක්සාස් ප්‍රාන්තවල ගොඩනැගිලි රැසකට හානි සිදුවූ අතර, ගස් ඉදිරී විදුලි සැපයුමද අඩාල වුණා.\nහයලක්ෂ 50,000 කට අධික පිරිසකට විදුලිය විසන්ධි වී ඇති අතර, අනාරක්ෂිත ලෙස විදුලි ජනක යන්ත්‍ර භාවිත කිරීමට ගොස් කාබන් මොනොක්සයිඩ් විෂවී පුද්ගලයන් කිහිපදෙනෙකුම ජීවිතක්ෂයට පත්වී තිබෙනවා.\nලෝරා චන්ඩ මාරුතයෙන් ලූවිසියානා ප්‍රාන්තයේ ජීවිත හානි 15 ක් වාර්තාවූ අතර, එමඟින් 2005 වසරේ හැමූ කැත්‍රිනා සුළි සුළඟට වඩා හානියක් සිදුකර ඇති බවයි ප්‍රාන්ත ආණ්ඩුකාර බෙල් එඩ්වර්ඩ්ස් ප්‍රකාශ කළේ.",
       "URL": "https://www.hirunews.lk/248967/ලෝරා-චන්ඩ-මාරුතයෙන්-ඇමරිකාවේ-ජීවිතහානි-රැසක්",
       "Category": "International News",
       "Parent URL": "https://www.hirunews.lk/international-news.php?pageID=167"
}