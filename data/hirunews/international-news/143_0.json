{
       "Source": "hirunews",
       "Timestamp": "Saturday, 09 January 2021 - 22:06",
       "Headline": "ඉන්දුනීසියාවේ අතුරුදන් ගුවන් යානයේ බවට සැක කෙරෙන කොටස් කිහිපයක් හමුවෙයි",
       "News Content": "ඉන්දුනීසියාවේ ජකර්තා නුවර ආසන්නයේදී අතුරුදන්වූ යානයේ බවට සැක කෙරෙන සුන්බුන් කොටස් කිහිපයක් හමුවී තිබෙනවා.\nඒ ඉන්දුනීසියාවේ ලැන්කැන්ග් නම් දුපතක් ආසන්නයේ තිබියදීයි.\nයානය සෙවීමට යොදවා ඇති ඉන්දුනීසියා නාවික හමුදා මෙහෙයුම් කණ්ඩායමක් විසිනුයි ඒවා සොයාගෙන ඇත්තේ.\nකෙසේවෙතත් එම කොටස් අතුරුදන්වූ යානයේ ද යන්න නිශ්චිතව තහවුරු වී නොමැති අතර ඒවා වැඩිදුර විමර්ශණය සඳහා ජාතික ප්‍රවාහන ආරක්ෂණ කමිටුව වෙත යොමුකර තිබෙනවා.\nමගීන් සහ කාර්ය මණ්ඩලය ද ඇතුලුව 62 දෙනෙකු සමග ගමන් කරමින් සිටියදී බෝයිං 737 වර්ගයේ මෙම යානය රේඩාර් පද්ධතියෙන් අතුරුදන්ව තිබුනා.\nඒ වන විට යානය ජකර්තා ගුවන්තොටුපලින් ගුවන්ගත වී විනාඩි 4ක පමණ කාලයක් ගතවී තිබු අතර අඩි 11000ක් පමණ ඉහළ අහසේ එය පියාසර කරමින් තිබුණා.\nඒ අඩි 13000ක් දක්වා පියාසර කිරීමේ අරමුණින්.\nඉන්දුනීසියා ගුවන් ගමන් පාලක බලධාරීන් සඳහන් කර ඇත්තේ යානය අතුරුදන්වීමට විනාඩියකට පමණ පෙර එය අඩි 10000කින් පහළට වැටී ඇති බවයි.\nඑය සිදුවී ඇත්තේ යානය පිටත්වී විනාඩි 4ක පමණ කාලයකින්.\nමෙම යානය පිටත්වීමට පෙර සිදු කෙරෙන පරීක්ෂාවන්වලදී එය හොඳ තත්වයේ පැවති බව ශ්‍රී විජය ගුවන් සමාගමේ ප්‍රධාන විධායක නිලධාරීවරයා ප්‍රකාශකර තිබෙනවා.\nඉන්දුනීසියාවේ තුන්වන විශාලතම ගුවන් සමාගම ලෙසට සැලකෙන්නේ මෙම ගුවන් සේවයයි.\nඑමගින් ඉන්දුනීසියාව ද ඇතුලුව රටවල් කිහිපයක ගමනාන්ත 53කට මාසිකව ගෙනයන මගීන් සංඛ්‍යාව 950000කට අධිකයි.",
       "URL": "https://www.hirunews.lk/259268/ඉන්දුනීසියාවේ-අතුරුදන්-ගුවන්-යානයේ-බවට-සැක-කෙරෙන-කොටස්-කිහිපයක්-හමුවෙයි",
       "Category": "International News",
       "Parent URL": "https://www.hirunews.lk/international-news.php?pageID=143"
}