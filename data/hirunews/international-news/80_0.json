{
       "Source": "hirunews",
       "Timestamp": "Thursday, 18 November 2021 - 17:45",
       "Headline": "පිලිපීන යාත්‍රා පෙළකට චීනයෙන් ජල ප්‍රහාර",
       "News Content": "තම නාවික හමුදා වෙත සැපයුම් රැගෙන යමින් තිබූ යාත්‍රා පෙළකට චීන වෙරළාරක්ෂක යාත්‍රා විසින් ජල ප්‍රහාරයක් එල්ල කර ඇති බවට පිලිපීනය චෝදනා කරනවා.\nපිලිපීන යාත්‍රා පෙළ පෙරේදා (17) දෙවන තෝමස් සොහාල් දූපත් කලාපය වෙත ගමන් කරමින් තිබියදී අයිතිය සම්බන්ධයෙන් මතභේදයට තුඩුදී ඇති දකුණු චීන මුහුදු කලාපයේදී මෙම ජල ප්‍රහාරය එල්ල වී ඇති බවයි විදෙස් වාර්තා සඳහන් කළේ.\nපිලිපීන විදේශ ලේකම් තියොඩෝරෝ ලොක්සිම් මෙම ප්‍රහාරය හෙළා දැක ඇති අතර, එවැනි ක්‍රියාකාරකම් නවතා දමන ලෙස චීනයට අවධාරණය කර තිබෙනවා.\nකෙසේ වෙතත්, චීන විදේශ අමාත්‍යාංශයේ ප්‍රකාශක ශාඕ ලීජියෑන් ප්‍රකාශ කර ඇත්තේ පිලිපීන යාත්‍රා දෙකක් චීනයේ අනුමැතියක් නැතිව අදාළ මුහුදු කලාපයට ඇතුළු වීම නිසා ස්වාධිපත්‍ය ආරක්ෂා කිරීමට මෙම පියවර ගත් බවයි.",
       "URL": "https://www.hirunews.lk/288444/පිලිපීන-යාත්‍රා-පෙළකට-චීනයෙන්-ජල-ප්‍රහාර",
       "Category": "International News",
       "Parent URL": "https://www.hirunews.lk/international-news.php?pageID=80"
}