{
       "Source": "hirunews",
       "Timestamp": "Monday, 03 June 2013 - 10:29",
       "Headline": "තුර්කියේ ගැටුම්වලින් පුද්ගලයන් 500 කට ආසන්න සංඛ්‍යාවක් රෝහල් ගතකෙරේ.",
       "News Content": "තුර්කියේ ඉස්තාන්බුල් නගර මධ්‍යයේ පිහිටි උද්‍යානයේ සාප්පු සංකීර්ණයක් ඉදිකිරීමට විරෝධය පළකරමින් ඇරඹි උද්ඝෝෂණවලදී ඇතිවූ ගැටුම් හේතුවෙන් පුද්ගලයින් 500 කට ආසන්න පිරිසක් තුවාල ලබා රෝහල් ගතකර තිබෙනවා.  විදෙස් වාර්තා පෙන්වා දෙන්නේ පොලීසිය විසින් පුද්ගලයින් 1700 කට ආසන්න පිරිසක් අත්අඩංගුවට ගෙන ඇති බවයි. ඇතැම් උද්ඝෝෂණ මැඩලීම සඳහා පොලීසිය විසින් කඳුළු ගෑස් සහ ජල කදම්බ ප්‍රහාර එල්ල කළා. ඉපැරණි ගස් කපා දමා නවීන සාප්පු සංකීර්ණයක් ඉදිකිරීමට සැළසුම් කර ඇති ඉස්තාන්බුල් නුවර ගෙසී උද්‍යානය අසල පිහිටි  ටක්සිම් චතුරශ්‍රයට දහස් ගණන් ජනයා එක්රැස්වී සිටි අතර අන්කාරා අගනුවරද විරෝධතා පැවති බව සඳහන්.",
       "URL": "https://www.hirunews.lk/60195/තුර්කියේ-ගැටුම්වලින්-පුද්ගලයන්-500-කට-ආසන්න-සංඛ්‍යාවක්-රෝහල්-ගතකෙරේ",
       "Category": "International News",
       "Parent URL": "https://www.hirunews.lk/international-news.php?pageID=835"
}