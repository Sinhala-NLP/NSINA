{
       "Source": "hirunews",
       "Timestamp": "Friday, 11 November 2022 - 8:21",
       "Headline": "ජාත්‍යන්තර මූල්‍ය අරමුදල සහ බංග්ලාදේශය අතර එකඟතාවක්",
       "News Content": "ජාත්‍යන්තර මූල්‍ය අරමුදල, බංග්ලාදේශය සඳහා ඩොලර් බිලියන 4.5 ක ආධාර වැඩසටහනක් සඳහා තාවකාලික එකඟතාවකට එළැඹ තිබෙනවා.\nඑම අරමුදල සඳහන් කළේ මෙය මෙම වර්ෂය සඳහා ජාත්‍යන්තර මූල්‍ය අරමුදලෙන් ණය ලබා ගැනීමට එළැඹි මාස 42 ක කාලයක් සඳහා වන කාර්ය මණ්ඩල මට්ටමේ එකඟතාවක් බවයි.\nඒ අනුව ජාත්‍යන්තර මූල්‍ය අරමුදලෙන් මෙම වර්ෂය සඳහා කාර්ය මණ්ඩල මට්ටමේ එකඟතාවකට එළැඹි 03 වන දකුණු ආසියාතික රට බවට බංග්ලාදේශය පත්වනු ඇති.\nමීට පෙර ශ්‍රී ලංකාව සහ පාකිස්තානයද මූල්‍ය අරමුදලෙන් ණය පහසුකම් ලබා ගැනීම සඳහා මෙවැනිම කාර්ය මණ්ඩල මට්ටමේ එකඟතාවන්ට එළැඹුණා.\nගෝලීය ආර්ථික අර්බුදයේ බලපෑම තම ආර්ථිකයටද යම් ප්‍රමාණයකට බලපා ඇති බවයි නිවේදනයක් නිකුත් කරමින් බංග්ලාදේශ මුදල් අමාත්‍ය මුස්තාෆා කමල් සඳහන් කළේ.\nපවතින ආර්ථික අස්ථාවරත්වය අර්බුදයක් දක්වා වර්ධනය නොවීමට පූර්ව ආරක්ෂාවක් ලෙස ජාත්‍යන්තර මූල්‍ය අරමුදලෙන් තමන් ණය පහසුකමක් ඉල්ලා සිටි බව ඔහු අදාළ නිවේදනයෙන් වැඩිදුරටත් පෙන්වා දී තිබෙනවා.\nමේ අතර, ජාත්‍යන්තර සහයෝගීතාව සඳහා වූ රුසියානු සංගමයේ අධ්‍යක්ෂ මණ්ඩලයේ නියෝජ්‍ය සභාපති පොලොස්කොව් ව්ලැඩිමීර් ඊයේ (10) අග්‍රාමාත්‍ය දිනේෂ් ගුණවර්ධන හමු වුණා.\nපාර්ලිමේන්තු සංකීර්ණයේ දී පැවති මෙම හමුවේදී ශ්‍රී ලංකාව තුළ සිදු කළ හැකි මහා පරිමාණ ආයෝජන අවස්ථා සම්බන්ධයෙන් සාකච්ඡ කළ බව යි අග්‍රාමාත්‍ය කාර්යාලය නිවේදනය කළේ.",
       "URL": "https://www.hirunews.lk/320118/ජාත්‍යන්තර-මූල්‍ය-අරමුදල-සහ-බංග්ලාදේශය-අතර-එකඟතාවක්",
       "Category": "International News",
       "Parent URL": "https://www.hirunews.lk/international-news.php?pageID=23"
}