{
       "Source": "hirunews",
       "Timestamp": "Friday, 03 December 2021 - 8:49",
       "Headline": "ඔමික්‍රොන් නිසා දකුණු අප්‍රිකාවේ කොරෝනා ව්‍යාප්තිය ඉහළට",
       "News Content": "ඔමික්‍රොන් නව කොරෝනා ප්‍රභේදය හේතුවෙන් දකුණු අප්‍රිකාවේ කොරෝනා ආසාදිතයන් සංඛ්‍යාව කැපී පෙනෙන ලෙස ඉහළ ගොස් තිබෙනවා.\nඅවසන් වරට වාර්තා වූ දෛනික ආසාදිත සංඛ්‍යාව 11,500ක් වන අතර, පෙර දිනයේ වාර්තා වී ඇත්තේ, ආසාදිතයන් 8,500ක්.\nපසුගිය මාසය මැද භාගයේ දකුණු අප්‍රිකාවේ දෛනික කොරෝනා ආසාදිත සංඛ්‍යාව 200ත් 300ත් අතර සංඛ්‍යාවක පැවතුණා.\nවිකෘතිතා විශාල සංඛ්‍යාවක් සහිත ඔමික්‍රොන් කොරෝනා ප්‍රභේදය ලොව රටවල් 24කින් වාර්තාවන බවයි ලෝක සෞඛ්‍ය සංවිධානය ප්‍රකාශ කළේ.\nමේ අතර ඉන්දියාවෙන් වාර්තා වූ ඔමික්‍රොන් ආසාදිතයන් දෙදෙනා අතුරින් එක් අයෙකු බෙංගලූරු නගරයේ වෛද්‍යවරයෙකු බව අනාවරණ වී තිබෙනවා.\n46 හැවිරිදි ඔහු පූර්ණ එන්නත්කරණය ලැබූවෙක් වන අතර, විදෙස් සංචාරයන්හිදී ද නිරත වී නැහැ.\nඔහුගේ සමීප ආශ්‍රිතයන් 13 දෙනෙකු සහ දෙවන පෙළ ආශ්‍රිතයන් 250 දෙනෙකු පමණ කර්ණාටක ප්‍රාන්ත රජයේ සෞඛ්‍ය බලධාරීන් පරීක්ෂාවට ලක් කළ අතර, ඉන් පස්දෙනෙකුට කොරෝනා ආසාදිත බව ඊයේ සොයා ගැනුණා.\nඉන්දියාවෙන් සොයාගැනුණු අනෙක් ආසාදිතයා කොරෝනා ආසාදනය නො වූ බවට සහතිකයක් සහිතව ඉන්දියාවට පැමිණි 66 හැවිරිදි දකුණු අප්‍රිකානුවෙක්.\nඔහු ද කොරෝනා එන්නත් මාත්‍රා දෙක ම ලබා ඇති අතර, ඉන්දියාවට පැමිණීමේදී සිදු කළ පරීක්ෂාවෙන් කොරෝනා ආසාදිතයෙකු ලෙස හඳුනාගැනුණා.",
       "URL": "https://www.hirunews.lk/289883/ඔමික්‍රොන්-නිසා-දකුණු-අප්‍රිකාවේ-කොරෝනා-ව්‍යාප්තිය-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=76"
}