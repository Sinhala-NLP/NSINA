{
       "Source": "hirunews",
       "Timestamp": "Sunday, 07 July 2019 - 15:54",
       "Headline": "ඇෆ්ගනිස්ථානයේ තලෙයිබාන් ප්‍රහාරයකින් 14ක් මරුට",
       "News Content": "ඇෆ්ගනිස්ථානයේ ජාතික ආරක්ෂක බුද්ධි සේවා ගොඩනැගිල්ලට අද එල්ල වූ සන්නද්ධ ප්‍රහාරයකින් පුද්ගලයන් 14 දෙනෙකු ජීවිතක්ෂයට පත්වුණා.\nආරක්ෂක අංශ සාමාජිකයන් 8 දෙනෙකු සහ සිවිල් වැසියන් 6 දෙනෙකු ඒ අතර වනවා. මධ්‍යම ඇෆ්ගනිස්ථානයේ ගස්නි නුවර පිහිටි එම ගොඩනැගිල්ලට තලෙයිබාන් සන්නද්ධ කණ්ඩායමක් මෝටර් රථ බෝම්බ ප්‍රහාරයක් මෙන්ම වෙඩි ප්‍රහාරයක් ද එල්ල කර ඇති බව සඳහන්.\nඅද උදෑසන කාර්ය බහුල වෙලාවේ එල්ල වූ එම ප්‍රහාරයෙන් තවත් 140කට වැඩි පිරිසක් තුවාල ලබා තිබෙනවා.\nතලෙයිබාන් ප්‍රකාශකයෙකු සඳහන් කළේ ප්‍රහාරයේදී ඇෆ්ගන් ජාතික ආරක්ෂක බුද්ධි අංශයේ නිලධාරීන් පිරිසක් ද මිය ගොස් ඇති බවයි.\nඇෆ්ගනිස්ථානයේ සන්නද්ධ කණ්ඩායම් කටාරයේදී සාම සාකච්ඡා සඳහා එක්වී ඇති මොහොතක මෙම ප්‍රහාරය එල්ල වීම විශේෂත්වයක්.",
       "URL": "https://www.hirunews.lk/219839/ඇෆ්ගනිස්ථානයේ-තලෙයිබාන්-ප්‍රහාරයකින්-14ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=252"
}