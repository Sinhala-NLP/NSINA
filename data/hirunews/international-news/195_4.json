{
       "Source": "hirunews",
       "Timestamp": "Friday, 28 February 2020 - 10:20",
       "Headline": "දකුණු කොරියාවේ කොරෝනා වෛරස් ආසාදිතයන් 2000 ඉක්මවයි",
       "News Content": "දකුණු කොරියාවෙන් ඊයේ දිනය තුළ නව කොරෝනා වෛරස් ආසාදිතයන් 256 දෙනෙකු හමුවී ඇති අතර, ඒ අනුව එරට මුළු ආසාදිත සංඛ්‍යාව 2022 දක්වා ඉහළ යනවා.\nචීනයෙන් පිටත වැඩිම ආසාදිතයින් සංඛ්‍යාවක් වාර්තා වන්නේ ද දකුණු කොරියාවෙන්.\nනව ආසාදිතයන් අතුරෙන් සියයට 90ක්ම දකුණු කොරියාවේ කොවිඞ් නයින්ටීන් වෛරසය කේන්ද්‍ර ගත වූ ඬේගු නගරයෙන් වාර්තා වන අතර, එරට මරණ සංඛ්‍යාව 13ක් ලෙසයි සටහන් වන්නේ.\nදකුණු කොරියාවේ කොරෝනා වෛරස් ආසාදිතයන්ගෙන් අඩක්ම ෂින්චෙයොන්ජි ජේසු දෙව් මැදුරට සම්බන්ධවූවන් වන අතර, එහි සාමාජිකයන් දෙලක්ෂ දස දහසකට අධික පිරිසක් පරීක්ෂා කිරීම දැන් ආරම්භ වී තිබෙනවා.\nඒ අනුව එරට කොරෝනා වෛරස් ආසාදිත සංඛ්‍යාව තවදුරටත් ඉහළ යනු ඇති බවයි විශ්වාස කෙරෙන්නේ.\nඇමරිකා එක්සත් ජනපදය ඇතුළු රටවල් රැසක් මේ වන විට දකුණු කොරියාව වෙත සිය පුරවැසියන්ගේ සංචාර සඳහා අනතුරු ඇගවීම් නිකුත් කර අවසන්.\nදකුණු කොරියාව සහ ඇමරිකා එක්සත් ජනපදය අතර අද ආරම්භවීමට නියමිතව තිබූ ඒකාබද්ධ යුද අභ්‍යාසය ද කොරෝනා වෛරස් අවදානම හේතුවෙන් කල් දමා ඇති අතර, සෝල් අගනුවර සෞඛ්‍ය අවදානම් මට්ටම ද ඉහළ නංවා තිබෙනවා.",
       "URL": "https://www.hirunews.lk/235401/දකුණු-කොරියාවේ-කොරෝනා-වෛරස්-ආසාදිතයන්-2000-ඉක්මවයි",
       "Category": "International News",
       "Parent URL": "https://www.hirunews.lk/international-news.php?pageID=195"
}