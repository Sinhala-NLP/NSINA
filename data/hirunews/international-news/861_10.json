{
       "Source": "hirunews",
       "Timestamp": "Saturday, 23 February 2013 - 20:52",
       "Headline": "මොහොමඞ් නෂීඞ් ඉන්දීය මහ කොමසාරිස් කාර්යාලයෙන් පිටව යයි.",
       "News Content": "මාලදිවයිනේ ඉන්දීය මහකොමසාරිස් කාර්යාලය තුළ රැකවරණය ලබමින් සිටි එරට හිටපු ජනපති මොහොමඞ් නෂීඞ් අද (23) පස්වරුවේ ඉන් පිටත්ව ගොස් තිබෙනවා. විදෙස් වාර්තා සඳහන් කළේ මින් ඉදිරියට ඔහු සාමාන්‍ය පුද්ගලයෙකු ලෙස ජීවත් වනු ඇති බවයි. තමන් අත්අඩංගුවට ගැනීමේ සූදානමක් පවතින බව පවසමින් මාලදිවයින් හිටපු ජනාධිපතිවරයා පසුගියදා මාලේ නුවර පිහිටි ඉන්දීය මහ කොමසාරිස් කාර්යාලය රැකවරණය උදෙසා පැමිණියා. කෙසේ වෙතත්, ඔහුව අත්අඩංගුවට ගැනීම සඳහා එරට පොලිසිය මගින් පසුගියදා වරෙන්තුවක්ද ලබාගෙන තිබුණා. මොහොමඞ් නෂීඞ් ජනපති ධුරය දරන සමයේ එනම් පසුගිය වසරේ ජනවාරි මාසයේ දී මාලදිවයිනේ අපරාධ අධිකරණයේ ප්‍රධානියා රඳවා තබා ගැනීමේ චෝදනාවටයි ඔහු අත්අඩංගුවට ගැනීමට වරෙන්තු නිකුත් කර ඇත්තේ.",
       "URL": "https://www.hirunews.lk/53997/මොහොමඞ්-නෂීඞ්-ඉන්දීය-මහ-කොමසාරිස්-කාර්යාලයෙන්-පිටව-යයි",
       "Category": "International News",
       "Parent URL": "https://www.hirunews.lk/international-news.php?pageID=861"
}