{
       "Source": "hirunews",
       "Timestamp": "Friday, 01 May 2015 - 8:50",
       "Headline": "නාසා මැසෙන්ජර් යානය බුධ ග්‍රහයා මත ගැටේ",
       "News Content": "සූර්යග්‍රහ මණ්ඩලයේ කුඩාම ග්‍රහයා වන බුධ ග්‍රහයාගේ රහස් සෙවීමට මීට වසර 10 කට පෙර අභ්‍යවකාශයට යැවූ ඇමෙරිකානු නාසා ආයතනයේ මැසෙන්ජර් යානය ඊයේ (30) එහි ගැටී විනාශයට පත් වුණා. වසර 4 ක් තිස්සේ බුධ ග්‍රහයාගේ කක්ෂයේ ගමන් ගත් මැසෙන්ජර් යානය බුධ ග්‍රහයාගේ උතුරු ධ්‍රැවයට පතිත වූයේ පැයට කිලෝමීටර් 14,000 ක එනම්, ශබ්දයේ වේගය මෙන් 12 ගුණයක වේගයකින්. ඒ සමඟම බුධ ග්‍රහයා මත ආවාටයක් නිර්මාණය වී ඇති අතර එය පෘථිවියේ සිට නිරීක්ෂණය කිරීමට නොහැකි තරම් කුඩා ආවාටයක්. කිලෝග්‍රෑම් 513 ක් බරැති මීටර් 3 ක් දිග මැසෙන්ජර් යානය 2011 වසරේ බුධ කක්ෂයට ඇතුළු වූ අතර එහි වට 4104 ක් ගමන් කළා. එම කාලය තුළ බුධ ග්‍රහයාගේ ඡායාරූප 270,000 ක් සහ ටෙරා බයිට් 10 ක විද්‍යාත්මක දත්ත මැසෙන්ජර් යානය පෘථිවියට එවා තිබෙනවා. මැසෙන්ජර් යානය බුධ ග්‍රහයාගේ ගැටීමක් ඇති කොට විනාශ කර ඇත්තේ එහි ඉන්ධන අවසන් වීම නිසයි.",
       "URL": "https://www.hirunews.lk/108626/නාසා-මැසෙන්ජර්-යානය-බුධ-ග්‍රහයා-මත-ගැටේ",
       "Category": "International News",
       "Parent URL": "https://www.hirunews.lk/international-news.php?pageID=738"
}