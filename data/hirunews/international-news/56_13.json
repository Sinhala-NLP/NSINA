{
       "Source": "hirunews",
       "Timestamp": "Monday, 21 March 2022 - 13:47",
       "Headline": "යුක්රේනයේ විපක්ෂ දේශපාලන පක්ෂ 11ක් තහනම් කෙරේ",
       "News Content": "රුසියාවේ යුක්රේන ආක්‍රමණය සම්බන්ධයෙන් සාකච්ඡා කිරීම සඳහා ඇමරිකානු ජනාධිපති ජෝ බයිඩ්න් ලබන සිකුරාදා පෝලන්තයේ සංචාරයක නිරතවීමට සූදානම් වනවා.\nඑහි දී ඔහු පෝලන්ත ජනාධිපති ආන්ඩේ‍රස් ඩුඩා සමඟ ද්විපාර්ශවික සාකච්ඡාවක නිරතවීමට නියමිත බවයි විදෙස් මාධ්‍ය වාර්තා කළේ.\nයුදමය තත්වය හේතුවෙන් පෝලන්තය වෙත මේ වනවිට යුක්රේන සරණාගතයින් මිලියන දෙකකට අධික පිරිසක් පලාගොස් තිබෙනවා.\nමේ අතර යුක්රේනයේ මරියුපොල් නගරයට යටත්වන ලෙසට රුසියාව කරන ලද ඉල්ලීම යුක්රේනය ප්‍රතික්ෂේප කර ඇති බව විදෙස් මාධ්‍ය සඳහන් කළා.\nමේ වනවිට එහි ලක්ෂ 3කට ආසන්න පිරිසක් අවතැන්ව සිටින අතර ජලය සහ ආහාර හිගයකටද ඔවුන් මුහුණ දී සිටිනවා.\nඑහෙත් යුක්රේන බලධාරීන් ප්‍රකාශ කර ඇත්තේ රුසියාවට යටත් නො වී සටන් වැදීමට තමන් සූදානම් බවයි.\nඑමෙන්ම රුසියාව සමඟ සබඳතා පවත්වන බවට චෝදනා එල්ලවූ විපක්ෂයේ දේශපාලන පක්ෂ 11ක් තහනම් කිරීමට යුක්රේන ජනාධිපති වොලඩිමියර් සෙලෙන්ස්කි පියවර ගෙන තිබෙනවා.",
       "URL": "https://www.hirunews.lk/299991/යුක්රේනයේ-විපක්ෂ-දේශපාලන-පක්ෂ-11ක්-තහනම්-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=56"
}