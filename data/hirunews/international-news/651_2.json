{
       "Source": "hirunews",
       "Timestamp": "Wednesday, 30 March 2016 - 16:44",
       "Headline": "පැහැරගත් යානය තුල සිදුවූ අමුතුම දෙයක් ප්‍රසිද්ධ වෙයි",
       "News Content": "ඊජිප්තුවේ ඇලෙක්සැන්ඩි‍්‍රයා නුවර සිට කයිරෝ දක්වා ගමන් කරමින් තිබු ගුවන්යානයක් පැහැර ගැනීම සම්බන්ධයෙන් මේවන විට ලෝකයේම අවධානය යොමුවී තිබෙනවා.\nයානය පැහැර ගැනීමට ලක්වු අවස්ථාවේ සිදුවු තවත් විශේෂිත කරුණක් පිළිබඳ මේවන විට හෙළිවී ඇති බවයි විදෙස් පුවත් සේවාවල දැක්වෙන්නේ.\nඑනම් යානය පැහැරගත් පුද්ගලයා සමග යානයේ ගමන් කල මගියකු ගත් සෙල්ෆි ඡායාරූපයක් මේවන විට අන්තර්ජාලයට එක්වී තිබීමයි.\nඑම ඡායාරූපයේ දැක්වෙන ආකාරයට යානය පැහැරගත් පුද්ගලයා පුපුරන ද්‍රව්‍ය පැළඳ සිටින ආකාරයක් ද දක්නට ලැබෙනවා.\nමෙම සෙල්ෆි ඡායාරූපය ලබාගත් බෙන් ඉනස් නම් පුද්ගලයා ප්‍රකාශකර ඇත්තේ තමා මෙලෙස ඡායාරූපයක් ලබාගත්තේ අදාළ අවස්ථාවේ උද්යෝගීමත්ව සිටීමට බවයි.\nපැහැරගත් පුද්ගලයාගේ බලපෑම් මත යානය සයිප්‍රස් වෙත ගොඩබැස්වීමෙන් අනතුරුව පැහැරගත් සැකකරු අත්අඩංගුවට ගනු ලැබුවා.\nඒ යානයේ සිටි මගීන් ඇතුලු පිරිස නිදහස් කරවීමෙන් ද අනතුරුවයි.\nපසුව අනාවරණ වුයේ මෙම සැකකරු පැළඳ සිට ඇත්තේ පුපුරන ද්‍රව්‍ය නොවන බවයි.",
       "URL": "https://www.hirunews.lk/129750/පැහැරගත්-යානය-තුල-සිදුවූ-අමුතුම-දෙයක්-ප්‍රසිද්ධ-වෙයි",
       "Category": "International News",
       "Parent URL": "https://www.hirunews.lk/international-news.php?pageID=651"
}