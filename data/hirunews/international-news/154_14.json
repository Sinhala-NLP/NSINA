{
       "Source": "hirunews",
       "Timestamp": "Saturday, 07 November 2020 - 13:22",
       "Headline": "ජය නියතයි - බයිඩ්න් ධවල මන්දිරයට පිවිසෙන්න සූදානම්",
       "News Content": "තවදුරටත් ඡන්ද ගණන් කිරීම සිදුවන තීරණාත්මක ප්‍රාන්ත 4 ක කැපී පෙනෙන වැඩි ඡන්ද සංඛ්‍යාවක් ලබා ගැනීමෙන් අනතුරුව, මෙවර ඇමරිකානු ජනාධිපතිවරණයේ ඩිමොක්‍රටික් පක්ෂ අපේක්ෂක ජෝ බයිඩ්න් නැවතත් සිය පාක්ෂිකයන් ඇමතුවා.\nඑහිදී ඔහු කියා සිටියේ දැනට ලැබී ඇති සංඛ්‍යාලේඛන වලින් තමන්ට පැහැදිලි සහ විශිෂ්ඨ ජයග්‍රහණයක් හිමිවනු ඇතැයි සනාථ වන බවයි.\nඑමෙන්ම, ධවල මන්දිරය සඳහා සූදානම් වීමට තමා සහ උප ජනාධිපති අපේක්ෂිකා කමලා හැරිස් දැනටමත් විශේෂඥ අදහස් ලබා ගනිමින් සිටින බව ඔහු කියා සිටියා.\nමෙම ප්‍රකාශය තම ජයග්‍රහණය නිවේදනය කිරීමේ ප්‍රකාශය ලෙස ඉදිරිපත් කිරීමටයි ජෝ බයිඩ්න් සැලසුම් කර තිබුණේ.\nඑහෙත් නිල මැතිවරණ ප්‍රතිඵල නිකුත් කරනතුරු කිසිදු අපේක්ෂකයෙකුගේ ජයග්‍රහණය විකාශය නොකිරීමට අමෙරිකානු මාධ්‍ය ආයතන අතර එකඟත්වයක් පැවතීම හේතුවෙන් එය කෙටි ප්‍රකාශයකට සීමා වුණා.\nඑමෙන්ම, ජනපති ට්‍රම්ප් ජෝ බයිඞ්න් වෙත අනතුරු ඇගවූයේ ඔහු ජයග්‍රහණය කළ බවට ප්‍රකාශයක් සිදුනොකරන ලෙසයි.\nඑහෙත් ජනපති ට්‍රම්ප්, මීට පෙර එලෙස මැතිවරණය තමන් ජයගත් බව කිහිපවරක් ප්‍රකාශ කළා.\nමෙවර ජනාධිපතිවරණයේදී අමෙරිකානු ඡන්දදායකයින් 66.9% ක් ඡන්දය ප්‍රකාශ කළේ වසර 120 කින් වැඩිම ඡන්ද ප්‍රතිශතයක් වාර්තා කළ මැතිවරණය ලෙසින්.\nඡන්දය ප්‍රකාශ කළ මිලියන 147 ඉක්මවූ ඡන්දදායකයන් අතුරෙන් මිලියන 74 කට වැඩි සංඛ්‍යාවක් ජෝ බයිඞ්න්ට ඡන්දය ප්‍රකාශ කර ඇති අතර, ඔහු ජනපති ට්‍රම්ප්ට වඩා මිලියන 4 ඉක්මවූ වැඩි ඡන්ද සංඛ්‍යාවක් ලබා සිටිනවා.\nකෙසේ නමුත්, ජනපතිවරණයේ ජය තීරණය වන්නේ කොට්ඨාශ ඡන්ද ක්‍රමය මගින්. ඇමරිකානු ජනාධිපතිවරණයේ ජයග්‍රහණය සඳහා අවශ්‍ය කොට්ඨාශ නියෝජිත ඡන්ද 270 න් 264 ක් මේ වනවිටත්, ජෝ බයිඩ්න් ජයග්‍රහණය කළ අතර, ජනපති ට්‍රම්ප්ට හිමිව ඇත්තේ එම ඡන්ද 214 ක් පමණයි.\nඑමෙන්ම, කොට්ඨාශ නියෝජිත ඡන්ද 20 ක් සහිත පෙන්සිල්වේනියා ප්‍රාන්තයේ ජනපති ට්‍රම්ප්ට වඩා සිය වැඩි ඡන්ද සංඛ්‍යාව 27,000 ඉක්මවා ඉහළ නංවා ගැනීමට ජෝ බයිඩ්න් සමත්ව සිටිනවා.\nජෝර්ජියා, නෙවාඩා සහ ඇරිසෝනා ප්‍රාන්තවල ද ජනපති ට්‍රම්ප්ට එරෙහිව ජෝ බයිඞ්න්ගේ ඡන්ද සංඛ්‍යාව මේ වනවිට අභිබවා යා නොහැකි ඉහළ අගයකට පත්වී අවසන්.",
       "URL": "https://www.hirunews.lk/254207/ජය-නියතයි-බයිඩ්න්-ධවල-මන්දිරයට-පිවිසෙන්න-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=154"
}