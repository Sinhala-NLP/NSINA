{
       "Source": "hirunews",
       "Timestamp": "Saturday, 29 January 2022 - 13:58",
       "Headline": "ඇමරිකාව, රුසියාවට අනතුරු අඟවයි",
       "News Content": "රුසියාව විසින් යුක්රේනය ආක්‍රමණය කිරීමක් භයංකාර ප්‍රතිඵල අත්කර දෙනු ඇති බව, ඇමෙරිකා එක්සත් ජනපදයේ ඒකාබද්ධ මාණ්ඩලික හමුදා ප්‍රධානී ජෙනරාල් මාර්ක් මිලේ ප්‍රකාශ කළා.\nයුක්රේන දේශසීමාව ආසන්නයේ ලක්ෂයකට අධික රුසියානු හමුදා ගොඩනැංවීම ඔහු හැඳින්වූයේ දෙවන ලෝක යුද්ධයකට පසු විශාලතම හමුදා එක්රැස් කිරීම ලෙසයි.\nපෙන්ටගනයේ ඊයේ පැවති මාධ්‍ය හමුවක් අමතමින් ජෙනරාල් මාක් මිලේ සඳහන් කළේ, රුසියානු ආක්‍රමණයක් මහ පරිමාණ අන්දමින් සිදුවිය හැකි අතර, එහිදී ජීවිත හානි විශාල වශයෙන් සිදුවනු ඇති බවයි.\nකෙසේ නමුත් යුක්රේනය සහ රුසියාව අතර අර්බුදය රාජතාන්ත්‍රිික අන්දමින් විසඳා ගැනීමට තවදුරටත් අවස්ථාව පවතින බව, ඇමරිකානු ආරක්ෂක ලේකම් ලොයිඩ් ඔස්ටින් ප්‍රකාශ කළා.\nඑමෙන්ම, යුක්රේනයට ලැබෙන ඇමරිකානු සහය තර්ජනයක් ලෙස සළකමින් එරට ආක්‍රමණය කිරීමට උත්සහ කරන බවට එල්ලවන චෝදනා රුසියාව ප්‍රතික්ෂේප කරනවා.\nකලාපයේ ආරක්ෂක සමතුලිතතාව බිඳ හෙලීමට කටයුතු කරන බවට රුසියානු ජනාධිපති ව්ලැදිමීර් පුටින් චෝදනා කරන්නේ බටහිර කඳවුරටයි.",
       "URL": "https://www.hirunews.lk/295563/ඇමරිකාව-රුසියාවට-අනතුරු-අඟවයි",
       "Category": "International News",
       "Parent URL": "https://www.hirunews.lk/international-news.php?pageID=64"
}