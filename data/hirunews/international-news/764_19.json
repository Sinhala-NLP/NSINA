{
       "Source": "hirunews",
       "Timestamp": "Monday, 26 January 2015 - 14:34",
       "Headline": "ඔබාමා, සෝනියා සහ රාහුල් ගාන්ධි මුණ ගැසීමට සූදානම්.",
       "News Content": "ඉන්දීය ජනරජ උළලේ ප්‍රධාන ආරාධිතයා ලෙස සහභාගි වන ඇමෙරිකානු ජනාධිපති බැරැක් ඔබාමා අද (26) පස්වරුවේ කොංග්‍රස් පක්ෂ නායිකා සෝනියා ගාන්ධි, රාහුල් ගාන්ධි සහ හිටපු අගමැති මන්මෝහන් සිං හමුවීමට නියමිත බව ඉන්දීය මාධ්‍ය වාර්තා කළා. ඉන් අනතුරුව ඇමෙරිකානු නායකයා ජනාධිපති ප්‍රනාබ් මුකර්ජී ද මුණ ගැසීමට නියමිතයි. ටාජ් පැලස් හෝටලයේ පැවැත්වෙන ඉන්දු - ඇමෙරිකානු ප්‍රධාන විධායක සමුළුව ජනාධිපති ඔබාමා විසින් අමතනු ලබන්නේ ඉන් පසුවයි. ඉන්දු ඇමෙරිකානු ව්‍යාපාරික සමුළුව අද සන්ධ්‍යාවේ පැවැත්වීමට නියමිතයි. අමෙරිකානු නායකයාගේ ඉන්දියානු චාරිකාව සඳහා අති දැවැන්ත ආරක්ෂක විධිවිධාන යොදවා ඇති අතර, ඒ සඳහා අනුයුක්ත කර ඇති ඉන්දීය ආරක්ෂක අංශ සාමාජිකයන්ගේ සංඛ්‍යාව 50,000 ක්. ඊට අමතරව, ඇමෙරිකානු ඔත්තු සේවා නිලධාරින් 500 දෙනෙකු ද දිල්ලි නුවර අද යොදවා තිබූ බව සඳහන්.",
       "URL": "https://www.hirunews.lk/102064/ඔබාමා-සෝනියා-සහ-රාහුල්-ගාන්ධි-මුණ-ගැසීමට-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=764"
}