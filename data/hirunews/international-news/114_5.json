{
       "Source": "hirunews",
       "Timestamp": "Thursday, 27 May 2021 - 14:51",
       "Headline": "ඇමෙරිකාව සහ චීනය අතර වෙළඳ සාකච්ඡා යළි ඇරඹේ",
       "News Content": "ජනපති ජෝ බයිඩ්න් ගේ පරිපාලනය සහ චීනය අතර, ප්‍රථම ඉහළ පෙලේ වෙළඳ සාකච්ඡාව ඊයේ පවත්වා තිබෙනවා.\nවීඩියෝ තාක්ෂණය ඔස්සේ පැවති එම සාකච්ඡාවට දෙපාර්ශවයේ ඉහළ පෙලේ නියෝජිතයන් සහභාගි වූ බවයි වාර්තා වන්නේ.\nකෙසේ නමුත්, මෙහිදී ට්‍රම්ප් පරිපාලනයේ අවසන් අදියරේ ඇති කර ගත් පළමු අදියරේ ගිවිසුම චීනය විසින් පිළිපදින්නේ ද යන්න ඇගයීමට ලක්වූ බව ඇමෙරිකානු නියෝජිත කණ්ඩායම මෙහෙයවූ කැතරින් ටායි ප්‍රකාශ කළා.\nචීන වානිජ අමාත්‍යාංශය නියෝජනය කළ උප අග්‍රාමාත්‍ය ලියු හේ කියා සිටියේ මෙම සාකච්ඡාව ඉතා සුහද අන්දමින් පැවති බවයි.\nහිටපු ජනපති ට්‍රම්ප් විසින් චීන ආනයන සඳහා තීරුබදු විශාල වශයෙන් ඉහළ නැංවීමටත් සමග ඇමෙරිකානු - චීන වෙළඳ සබඳතා ඉතා දුර්වල තත්ත්වයකට පත්වුණා.\nඑහිදී ඇති වූ පළමු අදියරේ එකගතාවය යටතේ චීනය විසින් මෙම මුල් වර්ෂය තුල ඩොලර් බිලියන 200 ක් වටිනා ඇමෙරිකානු භාණ්ඩ හා සේවාවන් මිලදී ගත යුතුයි.",
       "URL": "https://www.hirunews.lk/272600/ඇමෙරිකාව-සහ-චීනය-අතර-වෙළඳ-සාකච්ඡා-යළි-ඇරඹේ",
       "Category": "International News",
       "Parent URL": "https://www.hirunews.lk/international-news.php?pageID=114"
}