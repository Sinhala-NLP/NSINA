{
       "Source": "hirunews",
       "Timestamp": "Monday, 16 August 2021 - 8:28",
       "Headline": "ඇෆ්ගනිස්ථානයේ යුද්ධය අවසන්",
       "News Content": "තලේබාන් බලය හමුවේ ඇෆ්ගනිස්ථානයේ ජනපති පලා යයි. ජනපති මැදුරේ බලයත් ගිලිහෙයි. ඇමරිකානු භටයන් දහසක් ඇෆ්ගනිස්ථානයට.\nතලේබාන් සටන්කාමීන් ඇෆ්ගනිස්ථානයේ කාබුල් අගනුවර බලය අල්ලාගැනීමත් සමඟ එරට ජනාධිපති අෂ්රෆ් ඝානි තජිකිස්ථානයට පලාගොස් තිබෙනවා. විදෙස් වාර්තා සඳහන් කළේ තලේබාන් සටන්කාමීන් මේ වනවිට ජනාධිපති මන්දිරය ද අත්පත් කරගෙන ඇති බවයි.\nවසර 20 ක් පුරා ඇෆ්ගනිස්තානයේ රැදී සිටි ඇමරිකානු හමුදා එරටින් ඉවත්ව යාමත් සමඟ තලෙයිබාන් ක්‍රියාකාරීත්වය වර්ධනය වූ අතර, දින 10 ක් වැනි කෙටි කාලයක් තුළ ඔවුන් මෙලෙස ඇෆ්ගනිස්ථානයේ බහුතර ප්‍රදේශ සංඛ්‍යාවක් අත්පත් කරගෙන තිබුණා.\n60,000කට සීමා වී සිටින තලේබාන් කැරලිකරුවන් ඇෆ්ගනිස්තානයේ බන්ධනාගාරවලට ප්‍රහාර එල්ලකරමින් ඔවුන්ගේ සාමාජිකයින් ද මුදා ගනු ලැබුවා. ඒ අනුව ඇෆ්ඝනිස්ථානයේ මේ වනවිට තලේබාන් සටන්කාමීන් ලක්ෂ 2කට වැඩි පිරිසක් සිටින බවයි වාර්තා වන්නේ.\nමේ අතර ඇමරිකානු ජනාධිපති ජෝ බයිඩ්න් තවත් ඇමරිකානු හමුදා භටයින් 1000ක් කාබුල් අගනුවරට යවා තිබෙනවා. ඒ කාබුල් අගනුවර සිරවී සිටින සිවිල් වැසියන් මුදාගැනීම සඳහායි.\nමෙලෙස ජනාධිපති මන්දිරයේ පාලන බලය අත්පත් කර ගැනීමෙන් පසු, ඇෆ්ගනිස්ථානය තුළ යුද්ධය අවසන් බව තලේබාන් සංවිධානයේ ප්‍රකාශක මොහොමඩ් නායිම්, අල්ජසීරා පුවත් සේවය සමඟ පැවති සාකච්ඡාවක දී මේ බව නිවේදනය කර ඇති බවයි විදෙස් වාර්තා සඳහන් කළේ.\nෂරියා නීතිය තුළ කාන්තාවන්ගේ සහ සුළු ජාතීන්ගේ අයිතීන්ට සහ ප්‍රකාශනයේ නිදහසට තම සංවිධානය ගරු කරන බව ඔහු එහිදී ප්‍රකාශ කර තිබෙනවා.\nවිදෙස් රටවල් සමඟ සාමකාමී සබඳතා පැවැත්වීමේ අවශ්‍යතාව පවතින බවත්, ඕනෑම ගැටළුවක දී තමන් සමඟ එක්ව කටයුතු කරන ලෙසත් තලේබාන් සංවිධානයේ ප්‍රකාශක මොහොමඩ් නායිම් සියලු රටවලින් ඉල්ලීමක් කර ඇති බවද සඳහන්.",
       "URL": "https://www.hirunews.lk/279806/ඇෆ්ගනිස්ථානයේ-යුද්ධය-අවසන්",
       "Category": "International News",
       "Parent URL": "https://www.hirunews.lk/international-news.php?pageID=100"
}