{
       "Source": "hirunews",
       "Timestamp": "Monday, 24 January 2022 - 16:38",
       "Headline": "ටොංගා ගිනි කඳු පිපිරීමෙන් හිරෝෂිමා බෝම්බය මෙන් සිය ගුණයක ශක්තිය නික්මෙයි",
       "News Content": "පැසිෆික් සාගරයේ පිහිටි ටොංගා දිවයින් රාජ්‍යය ආශ්‍රිතව පසුගිය දා සිදුවූ ගිනි කඳු පිපිරීමේදී හිරෝෂිමා පරමාණු බෝම්බය මෙන් සිය ගුණයක් ප්‍රබල ශක්තියක් මුදා හැර ඇති බව, ඇමරිකානු නාසා ආයතනය පවසනවා.\nසාගර පත්ලේ වැඩි කොටසක් පිහිටි හුංගා - ටොංගා  - හුංගා - හාපායි ගිනි කන්ද පසුගිය 15 වන දා විදාරණයට ලක්වීමෙන් නික්මුණු දැවෙන අළු සහ දුම් රොටු කිලෝමීටර් 40ක් පමණ ඉහළ අහසට විසිරුණු අතර, කම්පනයෙන් සුනාමි රළ පහරක් ද හට ගත්තා.\nනාසා විද්‍යාඥ ජිම් ග්‍රැවින් ප්‍රකාශ කරන පරිදි එහිදී නික්මුණු ශක්තිය මෙගා ටොන් 30කට අධිකයි.\n1945 වසරේ අගෝස්තු මාසයේ ඇමරිකාව විසින් ජපානයේ හිරෝෂිමා දිවයිනට එල්ල වූ පරමාණු බෝම්බයෙන් නික්මුණු ශක්තිය කිලෝ ටොන් 15ක් පමණ වනවා.\nඒ අනුව, ටොංගා ගිනි කඳු පිපිරීමෙන් නික්මුණු ශක්තිය එමෙන්ම සිය ගුණයකට ආසන්නයි.",
       "URL": "https://www.hirunews.lk/295009/ටොංගා-ගිනි-කඳු-පිපිරීමෙන්-හිරෝෂිමා-බෝම්බය-මෙන්-සිය-ගුණයක-ශක්තිය-නික්මෙයි",
       "Category": "International News",
       "Parent URL": "https://www.hirunews.lk/international-news.php?pageID=65"
}