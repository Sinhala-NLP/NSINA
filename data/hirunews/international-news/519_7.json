{
       "Source": "hirunews",
       "Timestamp": "Sunday, 12 February 2017 - 7:27",
       "Headline": "ට්‍රම්ප්ට උතුරු කොරියාවෙන් අභියෝගයක්",
       "News Content": "උතුරු කොරියාව තවත් බැලස්ටික් මිසයිලයක් අත්හදා බැලූ බව දකුණු කොරියාව ප්‍රකාශ කළා.\nකොරියානු වේලාවෙන් අද උදෑසන 7.55 ට පමණ ජපාන මුහුද වෙත එල්ල කෙරුණු මෙම මිසයිලය කලින් හඳුනා නොගත් මාදිලියක මිසයිලයක් බවයි යොන්හැප් ප්‍රවෘත්ති සේවාව සඳහන් කළේ.\nඋතුරු කොරියාව පසුගිය වසරේදී න්‍යෂ්ටික අත්හදාබැලීම් කිහිපයක්ද සිදුකළා.\nඔවුන් මෙලෙස සිදුකරන න්‍යෂ්ටික සහ මිසයිල අත්හදාබැලීම් කලාපයට තර්ජනයක් ලෙසයි සැළකෙන්නේ.\nඑමෙන්ම අද අත්හදාබැලූනු මිසයිලය ඩොනල්ඩ් ට්‍රම්ප් ජනාධිපතිවරයා බලයට පැමිණීමෙන් පසු සිදුකරන ලද පළමුවැන්න වීම විශේෂත්වයක්.\nජනපති ට්‍රම්ප්ගේ ආරක්ෂක ලේකම් ජේම්ස් මැතිස් පසුගිය සතියේ දකුණු කොරියාවේ සංචාරය කරමින් ප්‍රකාශ කළේ උතුරු කොරියාවේ න්‍යෂ්ටික ප්‍රහාරයකට දැවැන්ත ප්‍රතිචාරයක් දක්වන බවයි.\nඑමෙන්ම ඇමරිකානු තාඞ් මිසයිල ආරක්ෂන පද්ධතියක් මේ වසර තුළදී දකුණු කොරියාවේ සවිකිරීමටද දෙපාර්ශවය එකඟ වුණා.\nකෙසේ නමුත් උතුරු කොරියාව අද සිදුකළ මිසයිල අත්හදාබැලීම ට්‍රම්ප් ජනාධිපතිවරයාට එල්ල කළ ඍජු අභියෝගයක් ලෙස සැළකෙනවා.",
       "URL": "https://www.hirunews.lk/154264/ට්‍රම්ප්ට-උතුරු-කොරියාවෙන්-අභියෝගයක්",
       "Category": "International News",
       "Parent URL": "https://www.hirunews.lk/international-news.php?pageID=519"
}