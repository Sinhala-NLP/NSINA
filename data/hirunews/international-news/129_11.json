{
       "Source": "hirunews",
       "Timestamp": "Tuesday, 16 March 2021 - 9:19",
       "Headline": "හමුදා වෙඩි පහරින් මියන්මාරයේ තවත් 20 දෙනෙකු මිය යයි",
       "News Content": "ප්‍රජාතන්ත්‍රවාදී ලෙස තේරී පත්වූ රජය පෙරළා දමා මියන්මාරයේ බලය පැහැර ගත් මිලිටරි ජුන්ටාවට එරෙහිව ඊයේ පැවති විරෝධතාවලදී ආරක්ෂක අංශ වෙඩි පහරින් පුද්ගලයන් 20 දෙනෙකු ජීවිතක්ෂයට පත්වී තිබෙනවා.\nඒ අනුව පසුගිය පෙබරවාරි 1 වන දා සිට මේ දක්වා විරෝධතාවලදී මිය ගිය සංඛ්‍යාව 180 ඉක්ම වනවා.\nයැන්ගුන් නුවර සහ මධ්‍යම මියන්මාරයේ අනෙකුත් නගරවල ඊයේ පැවති විරෝධතාවන් ද හමුදාව කඳුළු ගෑස්, රබර් උණ්ඩ මෙන්ම ජීව වෙඩි උණ්ඩ ප්‍රහාරවලින් මර්දනය කළ බවයි විදෙස් වාර්තා සඳහන් කළේ.\nවිරෝධතාවලට සහභාගි නොවූවන් ද මෙලෙස ආරක්ෂක අංශවල වෙඩි පහරට ලක්වී ඇති බව සඳහන්.\nහමුදා කැරැල්ලට එරෙහි විරෝධතාවල වැඩිම හානිය සිදුවූ ඉරිදා දිනයේ ජීවිත හානි සංඛ්‍යාව 44ක් බව දැන් අනාවරණ වනවා.\nප්‍රජාතන්ත්‍රවාදය ස්ථාපිත කරන ලෙස කළ ඉල්ලීමට මිලිටරි ජුන්ටාව උණ්ඩය ප්‍රතිචාර දක්වා ඇති බවයි එක්සත් ජනපද රාජ්‍ය දෙපාර්තමේන්තුවේ ප්‍රකාශිකා ජලීනා පෝටර් සඳහන් කළේ.\nමියන්මාර ප්‍රජාතන්ත්‍රවාදය ස්ථාපිත කොට ජනතා අභිලාෂයන් ඉටු කරලීමට එක්වන්නැයි එක්සත් ජාතීන්ගේ මහලේකම් අන්තෝනියෝ ගුටේරස් කලාපීය බලවතුන්ගෙන් ඉල්ලීමක් කළා.",
       "URL": "https://www.hirunews.lk/265469/හමුදා-වෙඩි-පහරින්-මියන්මාරයේ-තවත්-20-දෙනෙකු-මිය-යයි",
       "Category": "International News",
       "Parent URL": "https://www.hirunews.lk/international-news.php?pageID=129"
}