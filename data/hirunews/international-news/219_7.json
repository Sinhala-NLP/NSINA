{
       "Source": "hirunews",
       "Timestamp": "Sunday, 01 December 2019 - 8:49",
       "Headline": "රුසියාව, ආක්ටික් ධ්‍රැවයේ හයිපර්සොනික් මිසයිලයක් අත්හදා බලයි",
       "News Content": "රුසියාව විසින් තම රටට අයත් ආක්ටික් ධ්‍රැව කලාපයේ නවීන මිසයිලයක් අත්හදා බලා තිබෙනවා.\nමිග් 31 කේ. වර්ගයේ ජෙට් යානයක් මගින් එල්ල කළ එම මිසයිලය ශබ්දයේ වේගය මෙන්ම පස් ගුණයක වේගයක් සහිත හයිපර්සොනික් වර්ගයේ මිසයිලයක් බවයි වාර්තාවන්නේ.\nපසුගිය මස මැද භාගයේ රුසියාව මෙම මිසයිලය අත්හදා බලා ඇති අතර, ටාස් ප්‍රවෘත්ති සේවය මගින් ඒ බව නිවේදනය කර ඇත්තේ ඊයේ දිනයේදියි.\nඒ, හිමෙන් වැසුණු ආක්ටික් කලාපයේ භූ දේශපාලනික අවි තරගය උත්සන්න වී ඇති බවට ඩෙන්මාර්ක ඔත්තු සේවාව මගින් අනතුරු ඇඟවීමක් සිදුකිරීමෙන් පසුවයි.\nඑමඟින් පෙන්වා දෙන පරිදි ඇමරිකා එක්සත් ජනපදය සහ චීනයද ආක්ටික් කලාපයේ අවි තරගයට එක්ව සිටිනවා.\nරුසියාව අත්හදා බලා ඇති නවතම මිසයිලය මගින් කිලෝමීටර 2,000 ක් දුරකට න්‍යෂ්ටික හෝ සාම්ප්‍රදායික අවියක් එල්ල කිරීමට සමත් බවයි විදෙස් වාර්තා සඳහන් කළේ.",
       "URL": "https://www.hirunews.lk/229329/රුසියාව-ආක්ටික්-ධ්‍රැවයේ-හයිපර්සොනික්-මිසයිලයක්-අත්හදා-බලයි",
       "Category": "International News",
       "Parent URL": "https://www.hirunews.lk/international-news.php?pageID=219"
}