{
       "Source": "hirunews",
       "Timestamp": "Tuesday, 07 May 2013 - 13:41",
       "Headline": "මායොන් ගිනිකන්ද යළිත් පුපුරයි.",
       "News Content": "පිලිපීනයේ මායොන් ගිනි කන්ද යළි පිපිරීමෙන්, ගිනි කන්ද තරණය කරමින් සිටි පුද්ගලයන් 5 දෙනෙකු ජීවිතක්ෂයට පත්වී තිබෙනවා. මැනිලා අගනුවරට කිලෝමීටර් 330ක් ගිනිකොන දෙසින් පිහිටි මායොන් ගිනි කන්ද මුදුනෙන් ලාවා සහ දුමාරය නික්මෙනු අද (07* උදෑසන දක්නට ලැබුණු බවයි විදෙස් වාර්තා සඳහන් කළේ. ගිනි කන්ද පිපිරීම හේතුවෙන් එය තරණය කළ තවත් 7 දෙනෙකු තුවාල ලැබුවා. මෙලෙස මායොන් ගිනිකන්දේ දී මිය ගිය හෝ තුවාල ලැබූවන් කුමන රටවලින් පැමිණි අය දැයි මෙතෙක් හෙළිදරව් වී නැහැ. පූනිලාකාර හැඩය නිසා ප්‍රකට මායොන් ගිනිකන්ද මෑත ඉතිහාසයේ 48 වතාවක් පිපිරීමට ලක්වී ඇති අතර, වසර 1814 දී එහි පිපිරීමෙන් පුද්ගලයන් 1200ක් පමණ ජීවිතක්ෂයට පත්වුණා. අවසන් වරට එය පිපිරීමට ලක්වූයේ 2009 වසරේදියි.",
       "URL": "https://www.hirunews.lk/58517/මායොන්-ගිනිකන්ද-යළිත්-පුපුරයි",
       "Category": "International News",
       "Parent URL": "https://www.hirunews.lk/international-news.php?pageID=842"
}