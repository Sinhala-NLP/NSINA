{
       "Source": "hirunews",
       "Timestamp": "Tuesday, 26 February 2019 - 8:07",
       "Headline": "කොරියානු සමුළුවට, ට්‍රම්ප් වියට්නාමය බලා නික්මෙයි",
       "News Content": "උතුරු කොරියානු නායක කිම් ජොං අන් සමඟ දෙවන සමුළුවට සහභාගිවීම සඳහා ඇමරිකානු ජනාධිපති ඩොනල්ඩ් ට්‍රම්ප් ඊයේ රාත්‍රියේ වොෂින්ටනයෙන් නික්මුණා.\nජනාධිපතිවරයාගේ නිළ ගුවන් යානය වන එයාර් ෆෝස් වන්, යානයෙන් ඔහු වියට්නාමය බලා පිටත් වූ අතර, අද සන්ධ්‍යාවේ හැනෝයි නුවරට ළඟා වනු ඇතැයි අපේක්ෂිතයි.\nසමුළුවට සහභාගිවීම සඳහා උතුරු කොරියානු නායක කිම් ජොං අන් මේ වන විටත් පිටත්ව ඇති අතර ඔහු රැගත් දුම්රිය මේ වන විට චීනය හරහා වියට්නාමය වෙත ගමන් ආරම්භ කර ඇති බව සඳහන්.\nනායකයන් දෙදෙනා අතර සමුළුව හෙට සහ අනිද්දා පැවැත්වෙනවා.\nජනපති ට්‍රම්ප් සහ කිම් ජොං අන් මීට මාස 8කට පෙර සිංගප්පූරුවේදී ප්‍රථමවරට සමුළුවට එක්වූ අතර එහිදී එකඟතා ගිවිසුමකට ද අත්සන් තැබුවා.\nමෙවර සමුළුවේදී කොරියානු යුද්ධය නිළ වශයෙන් අවසන් කිරීමේ සාම ගිවිසුමකට ද එළඹෙනු ඇතැයි අපේක්ෂිතයි.\n1950 සිට 53 දක්වා පැවති කොරියානු යුද්ධය සටන් විරාමයකින් අවසන් වුවද, සාම ගිවිසුමක් මෙතෙක් අත්සන් තබා නැහැ.",
       "URL": "https://www.hirunews.lk/211191/කොරියානු-සමුළුවට-ට්‍රම්ප්-වියට්නාමය-බලා-නික්මෙයි",
       "Category": "International News",
       "Parent URL": "https://www.hirunews.lk/international-news.php?pageID=287"
}