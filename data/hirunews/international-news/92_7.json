{
       "Source": "hirunews",
       "Timestamp": "Monday, 27 September 2021 - 11:05",
       "Headline": "නෝර්වේජියානු පාර්ලිමේන්තුවට තේරී පත් වූ ලාංකික තරුණියගෙන් එරට රජයට යෝජනා",
       "News Content": "ශ්‍රී ලංකාව සමඟ සබඳතා පැවැත්වීම වර්ජනය නො කළ යුතු බව නෝර්වේජියානු කම්කරු පක්ෂය නියෝජනය කරමින් එරට පාර්ලිමේන්තුවට තේරී පත් වූ ශ්‍රී ලාංකික සම්භවයක් සහිත මන්ත්‍රිනි කම්සාජිනී ගුණරත්නම් යෝජනා කර තිබෙනවා.\nමාර්ගගත ක්‍රමය ඔස්සේ පැවති මාධ්‍ය හමුවකට එක්වෙමින් ඇය සඳහන් කර ඇත්තේ, ආරාධනයක් ලැබෙන්නේ නම් ජනාධිපති ගෝඨාභය රාජපක්ෂ හමු වී ඒ පිළිබඳ ව සාකච්ඡා කිරීමට තමන් සූදානම් බවයි.\nපසුගිය දා පැවති මහ මැතිවරණයෙන් එරට පාර්ලිමේන්තුවට තේරී පත් වූ ඇය, යාපනයේ උපත ලබා වයස අවුරුදු 3 දී සිය දෙමාපියන් සමඟ සරණාගතයින් ලෙස නෝර්වේ රාජ්‍යයට ගොස් තිබුණා.\nමැතිවරණ ජයග්‍රහණයෙන් පසු මාර්ගගත ක්‍රමයට ඊයේ පැවති මාධ්‍ය හමුවේ දී ඇය සඳහන් කළේ, රැකියා උත්පාදනය සහතික කළ හැක්කේ ශ්‍රී ලංකාව සමඟ අඛණ්ඩ ව සබඳතා පවත්වා ගැනීම තුළින් බවයි.\nඅධ්‍යාපන හා වෙළඳ ක්‍ෂේත්‍ර හරහා නෝර්වේජියානු රජය ශ්‍රී ලංකාවට අඛණ්ඩ ව සහාය පළ කළ යුතු බව ඇය කියා සිටියා.\nකෙසේ වෙතත් ශ්‍රී ලංකාවේ සුළු ජන කණ්ඩායම්වල අයිතිවාසිකම් ආරක්ෂා කිරීමට කටයුතු කිරීම අනිවාර්ය බවත්, එහි දී බාහිර පාර්ශවවල මැදිහත් වීමෙන් ශ්‍රී ලංකාවේ යුද අපරාධ සම්බන්ධයෙන් සිදු කරන පරීක්ෂණයක් අත්‍යවශ්‍ය බවයි ඇය කියා සිටියේ.\nමේ අතර සහනදායී ක්‍රමවේද යටතේ ඉන්ධන මෙරටට ලබාගැනීම සම්බන්ධයෙන් තමන් එක්සත් අරාබි එමීර් රාජ්‍යයේ විදේශ අමාත්‍යවරයා සමඟ සාකච්ඡා කළ බව විදේශ අමාත්‍ය මහාචාර්ය ජී.එල්. පීරිස් සඳහන් කළා.\nනිව්යෝක් නුවර පැවති ජගත් මහා මණ්ඩල සැසිවාරයට සහභාගි වී දිවයිනට පැමිණීමෙන් අනතුරුව කොළඹ අද පැවති මාධ්‍ය හමුවකට එක්වෙමිනු යි ඔහු මේ බව කියා සිටියේ.",
       "URL": "https://www.hirunews.lk/283352/නෝර්වේජියානු-පාර්ලිමේන්තුවට-තේරී-පත්-වූ-ලාංකික-තරුණියගෙන්-එරට-රජයට-යෝජනා",
       "Category": "International News",
       "Parent URL": "https://www.hirunews.lk/international-news.php?pageID=92"
}