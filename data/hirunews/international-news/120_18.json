{
       "Source": "hirunews",
       "Timestamp": "Sunday, 25 April 2021 - 11:38",
       "Headline": "බැග්ඩෑඩ් නුවර කොරෝනා රෝහලක ගින්නකින් 23ක් මරුට",
       "News Content": "ඉරාකයේ බැග්ඩෑඩ් නුවර කොරෝනා ආසාදිතයන්ට ප්‍රතිකාර කෙරෙන රෝහලක දැඩි සත්කාර ඒකකයක ඇතිවූ ගින්නකින් පුද්ගලයන් 23 දෙනෙකු ජීවිතක්ෂයට පත්වී තිබෙනවා.\nඔක්සිජන් ටැංකි ගබඩා කෙරෙන ස්ථානයක සිදුවූ දෝශයක් හේතුවෙන් පිපිරීම සිදුවී ඇති බවටයි හෙළිවී ඇත්තේ.\nප්‍රතිකාර ලබමින් සිටි රෝගීන් 120 දෙනාගෙන් පිරිසක් ද ඇතුලුව පුද්ගලයන් 90 දෙනෙකු බේරා ගැනීමට ගිනි නිවීමේ අංශවලට හැකිවී තිබෙනවා.\nකෙසේවෙතත් මෙම අනතුරින් තුවාල ලැබූ සහ මියගිය පිරිස පිළිබඳ ඉරාක බලධාරීන් නිශ්චිත තොරතුරක් හෙළිකර නොමැති බවයි විදෙස් මාධ්‍ය වාර්තා කළේ.\nපසුගිය බදාදා දිනය වන විට ඉරාකයේ කොරෝනා ආසාදිතයන් සංඛ්‍යාව මිලියනය ඉක්මවා ගියා.\nසිදුවී ඇති මරණ සංඛ්‍යාව 15217ක්.\nඑරට පළමු කොරෝනා ආසාදිතයා වාර්තාවුයේ පසුගිය 2020 වසරේ පෙබරවාරි මාසයේදීයි.\nමිලියන 40ක පමණ ජනගහනයක් වෙසෙන ඉරාකයේ කෙරෝනා ආසාදිතයන් හඳුනා ගැනීම වෙනුවෙන් දෛනිකව සිදුකෙරෙන පරීක්ෂණ සංඛ්‍යාව හතලිස් දහසකට අධිකයි.\nපසුගිය දශකයක පමණ කාලයක සිට ඉරාකයේ පවතින ගැටුම්කාරී වාතාවරණය හමුවේ මෙන්ම දුර්වල ආයෝජන තත්වයන් හේතුවෙන් රෝහල්වල පසුකම් මෙන්ම ඖෂධ ලැබීම පවතින්නේ ද අවම මට්ටමකයි.\nමෙම තත්වය මත ඉරාකයේ කොරෝනා රෝගීන් වැඩි දෙනෙකු රෝහල්ගත වීමට වඩා නිවසේ සිටම ප්‍රතිකාර ලබාගැනීමට පෙළඹී තිබීම විශේෂත්වයක්.",
       "URL": "https://www.hirunews.lk/269448/බැග්ඩෑඩ්-නුවර-කොරෝනා-රෝහලක-ගින්නකින්-23ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=120"
}