{
       "Source": "hirunews",
       "Timestamp": "Monday, 24 May 2021 - 13:09",
       "Headline": "මෙවර ඔලිම්පික් උළෙල ප්‍රේක්ෂකයන්ට විවෘත නොවන ලකුණු",
       "News Content": "ජපානයේ - ටෝකියෝ නුවර ලබන ජූලි 23 වනදා ආරම්භ වීමට නියමිත ඔලිම්පික් උළෙල සඳහා ප්‍රේක්ෂක සහභාගිත්වය අවිනිශ්චිත වී තිබෙනවා.\nඒ ජපානයේ නව කොරෝනා රැල්ලක් ව්‍යාප්ත වීම හේතුවෙන්.\nඒ සඳහා ප්‍රකාශයට පත් කළ හදිසි තත්ත්වය ජපන් රජය විසින් තුන්වන වරටද දීර්ඝ කරනු ලැබුවා.\nමෑතකදී සිදුකළ සමීක්ෂණයකින් හෙළි වී ඇත්තේ ජපාන වැසියන්ගෙන් සියයට 59ක් ප්‍රේක්ෂකයන්ට ඔලිම්පික් උළෙල විවෘත නොකළ යුතු යැයි විශ්වාස කරන බවයි.\nඑලෙස ප්‍රේක්ෂකයන්ට ඔලිම්පික් උළෙලට විවෘත නොවුනහොත් ටෝකියෝ ඔලිම්පික් උළෙලේ සංවිධායකයන්ට ප්‍රවේශ පත්‍ර අලෙවියෙන් පමණක් අපේක්ෂිත ඩොලර් මිලියන 800 ක මුදලක් අහිමි වනවා.\nඊට අමතරව, ජපාන සංචාරක කර්මාන්තයට ද එය ප්‍රබල බලපෑමක් එල්ල කරනු ඇති. කෙසේ නමුත්, ඔලිම්පික් උළෙල දේශීය ප්‍රේක්ෂකයන්ට හෝ විවෘත කරන්නේ ද යන්න පිළිබඳව ලබන මාසයේදී තීරණය කෙරෙනු ඇති.",
       "URL": "https://www.hirunews.lk/272297/මෙවර-ඔලිම්පික්-උළෙල-ප්‍රේක්ෂකයන්ට-විවෘත-නොවන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=114"
}