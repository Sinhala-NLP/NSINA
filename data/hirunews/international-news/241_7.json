{
       "Source": "hirunews",
       "Timestamp": "Sunday, 01 September 2019 - 10:15",
       "Headline": "චීන ආනයනවලට නව ඇමරිකානු බදු අද සිට",
       "News Content": "චීනයෙන් ආනයනය කෙරෙන තවත් ඇමරිකානු ඩොලර් බිලියන 112 ක් වටිනා භාණ්ඩ සඳහා ට්‍රම්ප් පරිපාලනය විසින් පැනවූ නව බදු අද සිට ක්‍රියාත්මක වීමට නියමිතයි.\nඑය ලොව විශාලතම ආර්ථිකයන් දෙක අතර වෙළඳ යුද්ධය තවදුරටත් උත්සන්නවීමක් ලෙසයි සැළකෙන්නේ.\nඅද සිට ක්‍රියාත්මක වන්නේ චීනයෙන් ආනයනය කෙරෙන ඩොලර් මිලියන 300ක් වටිනා භාණ්ඩ සඳහා මේ වසර අවසන්වීමට පෙර ඇමරිකාව පැනවීමට නියමිත තීරුබදුවල මුල් අදියරයි.\nජනපති ට්‍රම්ප්ගේ බදු වැඩසටහන මුළුමනින්ම ක්‍රියාත්මක වූ විට චීනයෙන් ඇමරිකාවට ආනයනය කෙරෙන ඩොලර් බිලියන 550 ක භාණ්ඩ සඳහා නව බදු පැනවෙනු ඇති.\nදැනට ඩොලර් බිලියන 250 ක් වන චීන භාණ්ඩ සඳහා ඇමරිකාව තීරුබදු පනවා ඇති අතර, ඊට ප්‍රතිචාර වශයෙන් ඇමරිකාවෙන් ආනයනය කෙරෙන ඩොලර් මිලියන 110 ක භාණ්ඩ සඳහා චීනය බදු පනවා තිබෙනවා.",
       "URL": "https://www.hirunews.lk/223365/චීන-ආනයනවලට-නව-ඇමරිකානු-බදු-අද-සිට",
       "Category": "International News",
       "Parent URL": "https://www.hirunews.lk/international-news.php?pageID=241"
}