{
       "Source": "hirunews",
       "Timestamp": "Saturday, 11 May 2019 - 7:14",
       "Headline": "ටියුනීසියාවේ බෝට්ටුවක් පෙරලී 65 ක් මරුට",
       "News Content": "යුරෝපය බලා ගමන් කරමින් තිබූ සංක්‍රමණිකයින් රැගත් බෝට්ටුවක් අනතුරට ලක්වීමෙන් පුද්ගලයින් 65 දෙනෙකු ජීවිතක්ෂයට පත්ව තිබෙනවා.\nඑහි ගමන් ගත් පුද්ගලයින් 16 දෙනෙකු බේරා ගැනීමට හැකි වූ බවයි විදෙස් මාධ්‍ය වාර්තා සඳහන් කළේ.\nඉන් එක් අයෙකු ප්‍රතිකාර සඳහා රෝහල් ගත කර තිබෙනවා.\nපසුගිය බ්‍රහස්පතින්දා ලිබියාවේ සුවාරා ප්‍රදේශයෙන් මොවුන් ගමන් ආරම්භ කර ඇති අතර, යාත්‍රාව අනතුරට ලක්ව ඇත්තේ ටියුනීසියානු මුහුදු සීමාවේදියි.\nසරණාගතයින් පිළිබඳ එක්සත් ජාතීන්ගේ මහකොමසාරිස් කාර්යාලය සඳහන් කළේ වසරේ මේ දක්වා කාලසීමාව තුළ සරණාගතයින් 164 දෙනෙකු මෙම මුහුදු සීමාවේදී යාත්‍රා අනතුරුවලට ලක්ව ජීවිතක්ෂයට පත්ව ඇති බවයි.",
       "URL": "https://www.hirunews.lk/216159/ටියුනීසියාවේ-බෝට්ටුවක්-පෙරලී-65-ක්-මරුට",
       "Category": "International News",
       "Parent URL": "https://www.hirunews.lk/international-news.php?pageID=268"
}