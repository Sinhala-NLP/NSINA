{
       "Source": "hirunews",
       "Timestamp": "Sunday, 01 May 2022 - 13:51",
       "Headline": "පාකිස්ථානයට සෞදි අරාබි මූල්‍ය සහාය අඛණ්ඩව",
       "News Content": "හිටපු අගමැති ඉම්රාන් ඛාන්ගේ පාලන සමයේදී පාකිස්ථාන මහ බැංකුවේ තැන්පත් කළ ඇමරිකානු ඩොලර් බිලියන 3 ක සංචිතය තවදුරටත් එලෙස පවත්වාගැනීම සඳහා සෞදි අරාබිය එකඟ වී ඇති බව වාර්තාවනවා.\nඒ, නව අගමැති ෂෙබාස් ෂරිෆ් සෞදි අරාබියේ සංචාරයක නිරතවෙමින් එරට කිරුළ හිමි මොහොමඩ් බින් සල්මාන් කුමරුගෙන් කළ ඉල්ලීමකට අනුවයි.\nසෞදි අරාබිය විසින් පසුගිය වසරේ පාකිස්ථාන මහ බැංකුවේ ඩොලර් බිලියන 3 ක් තැන්පත් කළේ එරට විදෙස් සංචිතය ඩොලර් බිලියන 10.08ක් දක්වා පහත් වැටීමත් සමඟයි.\nඑමෙන්ම පාකිස්ථානය වෙත බොරතෙල් සඳහා අනෙකුත් ඛනිජ තෙල් නිෂ්පාදන තවදුරටත් සැපයීම සඳහා සෞදි අරාබිය එකඟවී තිබෙනවා.\nඒ අනුව නව අගමැතිවරයා සෞදි අරාබියෙන් ඉන්ධන සැපයුම් ඇතුලුව ඩොලර් බිලියන අටක මූල්‍යාධාර සුරක්ෂිත කරගැනීමට සමත්ව ඇති බවයි පාකිස්ථාන මාධ්‍ය සඳහන් කළේ.",
       "URL": "https://www.hirunews.lk/303245/පාකිස්ථානයට-සෞදි-අරාබි-මූල්‍ය-සහාය-අඛණ්ඩව",
       "Category": "International News",
       "Parent URL": "https://www.hirunews.lk/international-news.php?pageID=51"
}