{
       "Source": "hirunews",
       "Timestamp": "Friday, 07 June 2013 - 7:53",
       "Headline": "ඊශ්‍රායල දේශසීමාවත් සිරියානු රජයේ හමුදා අතට.",
       "News Content": "සිරියාව සහ ඊශ්‍රායලය අතර ගොලාන් කඳුකරය ආසන්නයේ පිහිටි දේශසීමා ප්‍රදේශය ජනාධිපති බෂාර් අල් අසාද්ගේ හමුදාව විසින් ඊයේ (06) අත්පත් කර ගනු ලැබුවා. මෙය සිරියානු කැරලිකරුවන්ට අත්වූ බලවත් පරාජයක් ලෙසයි සැලකෙන්නේ. කැරලිකරුවන්ට ඊශ්‍රායල දේශසීමාව ඔස්සේ අවි ආයුධ ලබා ගැනීමට ඇති හැකියාව ද එමගින් වැළකෙනවා. සිරියානු රජයේ හමුදා දේශසීමාවේ බලය අත්පත් කර ගත් බව ඊශ්‍රායල ආරක්ෂක අංශ ද සනාථ කර තිබෙනවා. දේශසීමාව අත්පත් කර ගැනීම සඳහා පැවති ගැටුම් වලදී යුධමුක්ත කලාපයේ සිටින ජගත් සංවිධාන සාමසාධක භටයින් දෙදෙනෙකු ද තුවාල ලැබුවා.\nජනාධිපති අසාද්ගේ හමුදා මගින් දේශසීමාව වෙත යුධ ටැංකි පෙළක් එවීමත් සමඟ, ඊශ්‍රායලය විසින් සිය දේශසීමාව ආසන්නයට ද යුධ ටැංකි යවා තිබෙනවා. 1967 මැදපෙරදිග යුද්ධයේදී ඊශ්‍රායලය විසින් සිරියාවෙන් අත්පත් කර ගත් ගෝලාන් කඳුකරය උපක්‍රමීය වශයෙන් අතිශයෙන් වැදගත් ප්‍රදේශයක්. එහි බලය අන්තවාදී ඉස්ලාමීය කණ්ඩායම් අතට පත්වීමෙන් සිය ආරක්ෂාව තර්ජනයට ලක්වන බවයි ඊශ්‍රායලය පවසන්නේ.",
       "URL": "https://www.hirunews.lk/60472/ඊශ්‍රායල-දේශසීමාවත්-සිරියානු-රජයේ-හමුදා-අතට",
       "Category": "International News",
       "Parent URL": "https://www.hirunews.lk/international-news.php?pageID=834"
}