{
       "Source": "hirunews",
       "Timestamp": "Saturday, 23 February 2013 - 10:44",
       "Headline": "පාලාහෝර් ප්‍රහාරයේ මහමොළකරු පාකිස්තාන අත්අඩංගුවේ.",
       "News Content": "පාකිස්ථානයේ ලෂ්කාර් ඉ ජාන්ග්වි අන්තවාදී කණ්ඩායමේ නායක මලික් ඉෂාක් පාකිස්ථාන පොලිසිය විසින් ඊයේ අත්අඩංගුවට ගෙන තිබෙනවා. පුද්ගලයන් 90 කට වැඩි පිරිසකට මරු කැඳවමින් ක්වේටා නගරයේ සිදුවූ බෝම්බ ප්‍රහාර සම්බන්ධයෙනුයි ඔහු අත්අඩංගුවට ගෙන ඇත්තේ. පන්ජාබ් ප්‍රාන්ත රජයේ නියෝගයකට අනුව මෙම තහනම් කරන ලද අන්තවාදී සංවිධානයේ නායකයා රඳවා ගත් බවයි පාකිස්ථාන පොලිසිය ප්‍රකාශ කළේ. ඔහු අවම වශයෙන් මාසයක කාලයක් රඳවා ගනු ඇති බව පන්ජාබයේ පාලනය හිමි පාකිස්ථාන මුස්ලිම් ලීගයේ ප්‍රකාශකයෙකු සඳහන් කළා. ප්‍රකෝපකාරි දේශන පැවැත්වීම ඔහුට එල්ල වී ඇති එක් චෝදනාවක්. කෙසේ නමුත්, අත්අඩංගුවට පත්වීමට පෙර මලික් ඉෂාක් කියා සිටියේ ක්වේටා බෝම්බ සිද්ධියට තමාගේ සම්බන්ධයක් නොමැති බවයි. අත්අඩංගුවට ගැනීමට එරෙහිව අධිකරණයේදී අභියෝග කරන බව ඔහු සඳහන් කළා. කෙසේ නමුත්, පුද්ගලයන් 70 දෙනෙකු පමණ ජීවිතක්ෂයට පත් කළ ආගම්වාදී ගැටුම් 40 කට පමණ මොහු සම්බන්ධ බවට පාකිස්ථාන පොලිසිය වෙත පැමිණිලි ලැබී තිබෙනවා. වසර 14 ක් අත්අඩංගුවේ පසුවී 2011 වසරේ ජූලි මාසයේ මලික් ඉෂාක් නිදහස ලැබූයේ ඔහුට එරෙහි චෝදනා ඔප්පු කිරීමට නොහැකිවීම හේතුවෙන්. 2009 වසරේ ශ්‍රී ලංකා ක්‍රිකට් පිලට ලාහෝරයේදී එල්ල වූ ත්‍රස්ත ප්‍රහාරයේ මහමොළකරු ලෙස සැලකෙන්නේ ද මොහුයි. ශ්‍රී ලංකා ක්‍රිකට් පිල ප්‍රාණ ඇපයකට රඳවාගෙන අත්අඩංගුවේ පසුවන සටන්කාමීන් නිදහස් කර ගැනීමට මලික් ඉෂාක් සැලසුම් කර ඇත්තේ බන්ධනාගාරය තුළදීයි.",
       "URL": "https://www.hirunews.lk/53951/පාලාහෝර්-ප්‍රහාරයේ-මහමොළකරු-පාකිස්තාන-අත්අඩංගුවේ",
       "Category": "International News",
       "Parent URL": "https://www.hirunews.lk/international-news.php?pageID=861"
}