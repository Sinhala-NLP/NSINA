{
       "Source": "hirunews",
       "Timestamp": "Tuesday, 22 January 2013 - 13:05",
       "Headline": "පාකිස්තාන අගමැතිට එරෙහි විමර්ශන ඇණ හිටී.",
       "News Content": "පරීක්ෂණ පැවැත්වූ නිලධාරියෙකුගේ හදිසි මරණයත් සමග පාකිස්තාන අගමැති රාජා පර්වේස් අෂ්රෆ්ට එරෙහි විමර්ශන අත්හිටුවීමට පාකිස්තාන ජාතික විගණන කාර්යාංශය තීරණය කර තිබෙනවා. පාකිස්තාන අගමැතිවරයාට එරෙහිව පරීක්ෂණ සිදුකළ කම්රන් ෆයිසාල් නැමැති නිලධාරියා රජයේ නේවාසිකාගාරයක් තුළ දී පසුගිය සිකුරාදා ගෙළ වැළලාගෙන මිය ගොස් තිබුණා. කෙසේ නමුත් ඔහුගේ මරණය සැක සහිත බවයි කම්රන්ගේ ඥාතීන් පවසන්නේ. වත්මන් අගමැති රාජා පර්වේස් අෂ්රෆ් පාකිස්තානයේ ජල සහ විදුලිබල අමාත්‍යවරයාව සිටි සමයේ සිදුවූ මූල්‍ය ඳුෂණයක් සම්බන්ධයෙනුයි ඔහු පරීක්ෂණ පැවැත්වූයේ. කෙසේ නමුත් එම පරීක්ෂණ ක්‍රියාත්මක වූයේ ඒ පිළිබදව සොයා බලන ලෙස අගමැති රාජා පර්වේස් අෂ්රෆ් ඉදිරිපත් කළ පෙත්සමකට අනුවයි. අග්‍රාමාත්‍යවරයාගේ නීතිඥයන් විසින් ඊයේ එම පෙත්සම ඉවත් කරගෙන තිබෙනවා. මේ අතර, පරීක්ෂණ පැවැත්වු නිලධාරියාගේ මරණය සම්බන්ධයෙන් සොයා බැලීමට පාකිස්තාන රජය පත් කළ ඒකපුද්ගල කමිටුවේ වාර්තාව දෙසතියක් තුළ නිකුත් කෙරෙනු ඇතැයි පාකිස්තාන අභ්‍යන්තර කටයුතු අමාත්‍ය රෙහෙමාන් මලික් ප්‍රකාශ කළා.",
       "URL": "https://www.hirunews.lk/51895/පාකිස්තාන-අගමැතිට-එරෙහි-විමර්ශන-ඇණ-හිටී",
       "Category": "International News",
       "Parent URL": "https://www.hirunews.lk/international-news.php?pageID=869"
}