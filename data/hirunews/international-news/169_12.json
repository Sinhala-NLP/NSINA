{
       "Source": "hirunews",
       "Timestamp": "Sunday, 16 August 2020 - 9:23",
       "Headline": "ඇමරිකාවේ තැපැල් ඡන්ද ගණනය ගැටළුවක් වෙයි",
       "News Content": "ලබන නොවැම්බර් 3 වනදා පැවැත්වෙන ඇමරිකානු ජනාධිපතිවරණයේ තැපැල් ඡන්ද ගණනය සම්බන්ධයෙන් ගැටළුකාරී තත්ත්වයක් පැනනැගී තිබෙනවා.\nඒ, ප්‍රාන්ත 46 ක තැපැල් ඡන්ද ගණනය සඳහා නිසි වේලාවට ප්‍රවාහනය කළ හැකිද යන්න පිළිබඳ සහතික විය නොහැකි බවට එක්සත් ජනපද තැපැල් සේවාව දැනුම්දීමත් සමඟයි.\nකොවිඩ් 19 ගෝලීය වසංගතයත් සමඟ මෙවර ඇමරිකාවේ තැපැල් ඡන්ද සංඛ්‍යාව සියයට 50 කින් පමණ ඉහළ යනු ඇතැයි අපේක්ෂිතයි.\nකෙසේ නමුත් ජනපති ට්‍රම්ප්ගේ මැතිවරණ ව්‍යාපාරයේ ආධාරකරුවෙකු වූ වත්මන් ඇමරිකානු තැපැල්පති ලූවිස් ඩිජෝයි ගනු ලැබූ වියදම් කප්පාදුව ඇතුලූ පියවර හේතුවෙන් තැපැල් ඡන්ද නිසි වේලාවට ප්‍රවාහනය ගැටළුවක් වී ඇති බව සඳහන්.\nජනමත සමීක්ෂණ අනුව ඩිමොක්‍රටික් ප්‍රතිවාදී ජෝ බයිඩන්ට පරාජය වනු ඇතැයි විශ්වාස කෙරෙන වත්මන් ජනාධිපති ඩොනල්ඩ් ට්‍රම්ප් නැවත තෝරා පත් කරගැනීම සඳහා තැපැල්පතිවරයා උත්සාහයක නිරතවන බවටයි චෝදනා එල්ලවන්නේ.\nඒ සම්බන්ධයෙන් වොෂින්ටනයේ පිහිටි ඔහුගේ නිවස ඉදිරිපිට ඊයේ විරෝධතාවක්ද පැවැත්වුණා.",
       "URL": "https://www.hirunews.lk/247923/ඇමරිකාවේ-තැපැල්-ඡන්ද-ගණනය-ගැටළුවක්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=169"
}