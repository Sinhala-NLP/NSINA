{
       "Source": "hirunews",
       "Timestamp": "Saturday, 07 March 2015 - 10:46",
       "Headline": "මගී යානයේ අනුස්මරණයට ඥාතීන්ට අවසර නැහැ",
       "News Content": "මලයාසියානු මගී ගුවන් යානයක් අතුරුදන් වී වසරක් ගත වීම නිමිත්තෙන් චීනයේ බීජිං නුවර පැවැත්වෙන අනුස්මරණ උත්සවයට සහභාගිවීම සඳහා මගීන්ගේ ඥාතීන් කළ ඉල්ලීමට මෙතෙක් අනුමැතිය ලැබී නැහැ. චීන කොමියුනිස්ට් පක්ෂය මහජන එක්රැස්වීම්වලට දැඩි නීති පනවා තිබීම ඊට හේතුවයි. පුද්ගලයන් 239 දෙනෙකු සමඟ මෙම ගුවන් යානය අතුරුදන් වූ අතර එහි ගමන්ගත් මගීන්ගෙන් බහුතරයක් චීන ජාතිකයින්. මේ අතර, අතුරුදන් වූ ගුවන් යානයේ සිටි මගීන් වෙනුවෙන් මලයාසියාවේ ක්වාලාලම්පූර් නුවර දී හෙට අනුස්මරණ උත්සවයක් පැවැත්වෙනවා. පසුගිය වසරේ මාර්තු 8 වන දා එම්.එච්. 370 දරණ මෙම මලයාසියානු ගුවන් යානය අතුරුදන් වූයේ ක්වාලාලම්පූර් සිට බීජිං බලා ගමන් ගන්නා විටයි.",
       "URL": "https://www.hirunews.lk/104938/මලයාසියානු-මගී-යානය-අතුරුදන්වීමේ-අනුස්මරණයට-ඥාතීන්ට-අවසර-නැහැ",
       "Category": "International News",
       "Parent URL": "https://www.hirunews.lk/international-news.php?pageID=752"
}