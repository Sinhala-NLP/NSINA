{
       "Source": "hirunews",
       "Timestamp": "Tuesday, 01 January 2019 - 8:30",
       "Headline": "ලෝකයම උත්කර්ශවත් ලෙස නව වසර පිළිගනී (ඡායාරූප)",
       "News Content": "ආසියාකරයේ සිට යුරෝපය හරහා ඇමරිකාව දක්වා නව වසර පිළිගැනීමට ලෝකවාසීන් ඊයේ දැඩි උද්යෝගයෙන් පසුවුණා.\nපැසිෆික් සාගරයේ කිරිබතී සහ සැමෝවා දිවයින් වලින් ඇරඹී නවසීලන්තය සහ  ඕස්ට්‍රේලියාව හරහා ආසියාකරයේ රටවල් එළඹුණු 2019 නව වසර පිළිගත්තා.\nඕස්ට්‍රේලියාවේ මැදියම් රැය එළඹෙද්දී, අයහපත් කාලගුණය මැද වුවද සිඩ්නි නුවර වරාය සහ ඔපෙරා රඟහල ආශ්‍රිතව ගිනි කෙළි සංදර්ශනය පැවැත්වුණේ පෙර වසරවලදී මෙන්ම චමත්කාරජනක අන්දමින්.\nඑය නැරඹීමට මිලියන 1.5ක ජනතාවක් රැස්ව සිටි අතර, නව වසර පිළිගැනීමේ උත්සවයට  ඕස්ට්‍රේලියානු ආදිවාසීන්ගේ සංස්කෘතික අංග ද එක්කර තිබීම විශේෂත්වයක්.\nමේ අතර, හොංකොං නුවර වික්ටෝරියා වරාය ආශ්‍රිතව පැවති විචිත්‍ර ගිනිකෙළි සංදර්ශනය නැරඹීමට දස දහස් සංඛ්‍යාත පිරිසක් එක්ව සිටි අතර එහිදී ඩොලර් මිලියන 1.8ක ගිනිකෙළි භාවිත කර තිබෙනවා.\nඉන්දුනීසියාවේ ජාකර්තා අගනුවර නව වසර සැමරුවේ නව යුවළ 500ක් විවාහ දිවියට එළඹෙමින් පැවැත්වූ සමූහ මංගල්‍ය උත්සවයකින්.\nපසුගිය දෙසැම්බර් 22 වන දා ඇති වූ සුනාමි රළ පහරින් මිය ගිය 400කට අධික පිරිස සිහිපත් කරමින් එහි ගිනිකෙළි සංදර්ශන අත්හිටුවා තිබුණා.\nජපානය නව වසර පිළිගත්තේ විහාරස්ථානවල ඝණ්ටා නාද කරමින්.\nනව වසර වෙනුවෙන් ටෝකියෝ නුවර ප්‍රදර්ශන බොක්සිං තරඟයක් ද පවත්වා තිබෙනවා.\nඋතුරු කොරියානුවන් නව වසර පිළිගනිමින් පැවැත්වුණු ගිනිකෙළි සංදර්ශනය නැරඹීමට පියොංයැං නුවර කිම් ඉල් සුන් චතුරස‍්‍රය වෙත එක්රොක් වුණා.\nනව වසර පිළිගැනීම සඳහා සිංගප්පූරුවේ මරීනා - බේ හි පැවැත්වුණේ චමත්කාරජනක ගිනිකෙළි සංදර්ශනයක්.\nඩුබායි හි පිහිටි ලොව උසම ගොඩනැගිල්ල වන බර්ජ් කලීෆා නව වසර වෙනුවෙන් ආලෝකමත් වූ අතර, ඒ අසළ වූ රාස් - අල් - කයිමා ගොඩනැගිල්ලේ ගිනිකෙළි සංදර්ශනය මෙවර සංවිධාන කර තිබුණේ ලොව දීර්ඝතම ගිනිකෙළි සංදර්ශනය ලෙස ගිනස් වාර්තා පොතට එක්වීමේ අරමුණින්.\nනව වසර පිළිගැනීමට රුසියාව විවිධ කාලවිරාමයන් හිදී එක්වූයේ එරට කාල කලාපයන් රැසකට අයත්වීම හේතුවෙන්.\nනව වසරේ සියළුම රුසියානුවන්ට ඉහළ ජීවන තත්ත්වයක් ලබාදීමට පියවර ගන්නා බවට ජනපති ව්ලැදිමීර් පුටින් ජාතිය අමතමින් ප්‍රකාශ කළා.\nයුරෝපාකරයේ පැරීසිය, බර්ලින් නුවර සහ ලන්ඩනයේ ද නව වසර අති උත්කර්ශවත් අන්දමින් පිළිගැනීම සඳහා කටයුතු යොදා තිබුණා.",
       "URL": "https://www.hirunews.lk/207220/ලෝකයම-උත්කර්ශවත්-ලෙස-නව-වසර-පිළිගනී-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=303"
}