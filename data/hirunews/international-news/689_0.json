{
       "Source": "hirunews",
       "Timestamp": "Monday, 16 November 2015 - 19:56",
       "Headline": "පැරිස් ප්‍රහාරය සිරියාවේදී සැලසුම් කළ බව හෙළිවේ",
       "News Content": "පුද්ගලයන් 129 දෙනෙකුට මරු කැදවමින් තවත් 350කට තුවාල සිදුකරමින් ප්‍රංශයේ පැරිස් පුරවරයට නොවැම්බර් 13 වන සිකුරාදා එල්ල වූ ත්‍රස්ත ප්‍රහාරය සිරියාවේදී සැලසුම් කොට සංවිධාන කළ ප්‍රහාරයක් බව ප්‍රංශ අග්‍රාමාත්‍ය මනුවෙල් වාල්ස් ප්‍රකාශ කළා. එමෙන්ම අයි.එස්. සංවිධානය ප්‍රංශයේ සහ වෙනත් යුරෝපීය රටවල තවත් ප්‍රහාර සැලසුම් කරමින් සිටින බවයි ඔහු සදහන් කළේ. සැඟවී සිටින ත්‍රස්ත කණ්ඩායම් සොයා ප්‍රංශයේ අද දිනයේ සෝදිසි මෙහෙයුම් 150ක් පමණ සිදුකර තිබෙනවා. ත්‍රස්ත ප්‍රහාරයෙන් මිය ගිය පුද්ගලයන් වෙනුවෙන් දින 3ක ශෝක කාලයක් ක්‍රියාත්මක ප්‍රංශයේ අද මධ්‍යාහ්නයේදී විනාඩියක නිහැඩියාවක් ද පළ කෙරුණා.\nපරීක්ෂණ කණ්ඩායම් මගින් හෙළි කරගෙන ඇත්තේ බෙල්ජියමේ සිට පැමිණි එක් අයි.එස්. ත්‍රස්තවාදියෙකු වන සලා අබ්දේසලාම් පැරිස් ප්‍රහාරයෙන් පසු නැවතත් බෙල්ජියමට පලාගොස් ඇති බවයි. දේශසීමාවේදී ඔහු නතර කර ඇතත්, පසුව මුදා හැර තිබෙනවා. මේ අතර, පැරිස් ප්‍රහාරයේ මහමොළකරු ලෙස ප්‍රංශ බලධාරීන් අබ්දෙලාහමීඞ් අබාවුද් නම් කර තිබෙනවා. ප්‍රංශ අග්‍රාමාත්‍යවරයා කියා සිටියේ තම රට එක් ත්‍රස්ත කණ්ඩායමක නොව ත්‍රස්ත හමුදාවක අභියෝගයකට මුහුණ දෙන බවයි.",
       "URL": "https://www.hirunews.lk/120328/පැරිස්-ප්‍රහාරය-සිරියාවේදී-සැලසුම්-කළ-බව-හෙළිවේ",
       "Category": "International News",
       "Parent URL": "https://www.hirunews.lk/international-news.php?pageID=689"
}