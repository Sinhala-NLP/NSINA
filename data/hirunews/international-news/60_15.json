{
       "Source": "hirunews",
       "Timestamp": "Friday, 18 February 2022 - 13:56",
       "Headline": "ග්‍රීසියේ මගී නෞකාවක ගින්නක්",
       "News Content": "ග්‍රීසියේ සිට ඉතාලිය බලා ගමන් ගනිමින් තිබූ මගී නෞකාවක ගින්නක් හටගෙන තිබෙනවා.\nමධ්‍යධරණී මුහුදේ අයෝනියානු මුහුදු තීරයේ දී ගිනිගැනීමට ලක් වූ මෙම නෞකාවේ මගීන් 237 දෙනෙකු සහ කාර්ය මණ්ඩලයේ 51 දෙනෙකු සිටින බව සඳහන්.\nයුරෝෆෙරි ඔලිම්පියා නැමති මගී නෞකාවේ සිටින මගීන් ඉවත් කරගැනීම සඳහා ග්‍රීක පොලිසිය මගින් ටග් යාත්‍රා 3ක් සහ මුර සංචාර යාත්‍රා 3ක් යොදවා තිබෙනවා.\nමේ අතර සුඛෝපභෝගී වාහන දහස් ගණනක් රැගත් දැවැන්ත නෞකාවක් අත්ලාන්තික් සාගරයේ අසෝරස් දිවයින් ආසන්නයේ දී ගිනිගැනීමට ලක්ව තිබෙනවා.\nපෘතුගාල නාවික සහ ගුවන් හමුදා මගින් එහි කාර්ය මණ්ඩලයේ විසි දෙදෙනෙකු ඉවත් කරගැනීමට සමත්වූ බවයි විදෙස් වාර්තා සඳහන් කළේ.\nමෙම නෞකාවේ සිය සමාගම මගින් නිෂ්පාදිත මෝටර් රථ 3,965ක් පවතින බව වොක්ස්වගන් සමාගම සඳහන් කළා.\nමීට අමතරව පෝෂේ, අවුඩි, ලැම්බොගිනි ආදී සුඛෝපභෝගී වාහන රැසක්ද මෙම නෞකාවේ පවතින බව සඳහන්.\nෆෙලිසිටි ඒස් නැමති පැනමාවේ ලියාපදිංචි මෙම නෞකාවේ පවතින මෝටර් රථ ඉවත් කරගැනීම දුෂ්කර මෙහෙයුමක් වනු ඇති බව සඳහන්.\nපෝෂේ සමාගමේ ප්‍රකාශකයෙකු සඳහන් කළේ, ඇමරිකානු ඩොලර් ලක්ෂයක් පමණ වන සිය මෝටර් රථ 1,100ක් මෙම නෞකාව මගින් ප්‍රවාහනය කරමින් තිබූ බවයි.",
       "URL": "https://www.hirunews.lk/297355/ග්‍රීසියේ-මගී-නෞකාවක-ගින්නක්",
       "Category": "International News",
       "Parent URL": "https://www.hirunews.lk/international-news.php?pageID=60"
}