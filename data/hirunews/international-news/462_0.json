{
       "Source": "hirunews",
       "Timestamp": "Sunday, 09 July 2017 - 8:27",
       "Headline": "ලෝක කාලගුණ සම්මුතිය රැකීමට විසම්මුතියක්",
       "News Content": "ලෝක කාලගුණ සම්මුතිය රැකීම සඳහා ජර්මනියේ හැම්බර්ග් නුවරට රැස්වූ ජී - 20 කණ්ඩායමේ රටවල් 19 ක් එකඟවද්දී ඇමරිකාව පමණක් ඊට විරුද්ධ වී තිබෙනවා.\nපැරිස් කාලගුණ සම්මුතිය රැකීමට ලොව අනෙකුත් බලවත් රටවල් සියල්ල එකඟවීම විශේෂත්වයක්.\nඊට බ්‍රිතාන්‍යය, ප්‍රංශය, ජර්මනිය, ඇතුලු යුරෝපා රටවල් මෙන්ම රුසියාව, චීනය, ජපානය, ඉන්දියාව, බ්‍රසීලය ඇතුලු අනෙකුත් ප්‍රධාන පෙළේ රටවල් සියල්ලද ඇතුළත්.\nසමුළුව අවසානයේ නිකුත් කළ ඒකාබද්ධ නිවේදනයේ දැක්වෙන්නේ ලෝක කාලගුණ සම්මුතියෙන් ඇමරිකාවේ ඉවත්වීම පිළිගන්නා අතර, එමඟින් අනෙකුත් රටවල් ඒ සඳහා දක්වන කැපවීමට බලපෑමක් නොවන බවයි.\nසමුළුවේ සත්කාරක රට වන ජර්මනියේ චාන්සලර් ඇන්ජලා මර්කල් කියා සිටියේ ලෝක කාලගුණ සම්මුති සම්බන්ධයෙන් ඇමරිකානු ජනාධිපති ඩොනල්ඩ් ට්‍රම්ප්ගේ ස්ථාවරය පිළිබඳව තමා තවදුරටත් කනස්සල්ලට පත්වන බවයි.\n2015 වසරේ  පැරීසියේදී සම්මත කරගත් ලෝක කාලගුණ සම්මුතියට මිහිතලය උණුසුම් කරන හරිතාගාර වායු නිකුත්වීම පාලනය කිරීම ඇතුලු පරිසර හිතකාමී පියවර රැසක් ඇතුළත්.",
       "URL": "https://www.hirunews.lk/165431/ලෝක-කාලගුණ-සම්මුතිය-රැකීමට-විසම්මුතියක්",
       "Category": "International News",
       "Parent URL": "https://www.hirunews.lk/international-news.php?pageID=462"
}