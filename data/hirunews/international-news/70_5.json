{
       "Source": "hirunews",
       "Timestamp": "Sunday, 02 January 2022 - 8:29",
       "Headline": "යුරෝපයේ කොරෝනා ආසාදිත සංඛ්‍යාව මිලියන 100 ඉක්මවයි",
       "News Content": "ගෝලීය වසංගතය ආරම්භවීමෙන් පසු යුරෝපයේ කොරෝනා ආසාදිත සංඛ්‍යාව ඊයේ (01) මිලියන 100 ඉක්මවා ගියා.\nයුරෝපා මහාද්වීපය නැවතත් කොරෝනා වෛරස් ව්‍යාප්තියේ කේන්ද්‍රයක් බවට පත්ව ඇත්තේ ශීඝ්‍ර ව්‍යාප්තියක් සහිත ඔමික්‍රොන් ප්‍රභේදය හේතුවෙන්.\nඅත්ලාන්තික් වෙරළේ සිට අසර්බයිජානය සහ රුසියාව දක්වා පැතිරෙන රටවල් 52 කින් සමන්විත යුරෝපීය කලාපයෙන් පසුගිය වසර දෙක තුළ වාර්තා වී ඇති කොරෝනා ආසාදිතයන් සංඛ්‍යාව දස කෝටි 74,753 ක් බව ඊයේ (01) නිල වශයෙන් ප්‍රකාශයට පත් කෙරුණා.\nඑය, 2019 වසර අවසානයේ චීනයෙන් පළමු කොරෝනා ආසාදිතයා වාර්තාවීමෙන් අනතුරුව ලොව පුරා වාර්තා වූ ආසාදිත සංඛ්‍යාවෙන් තුනෙන් එකකට සමාන ප්‍රමාණයක්.\nයුරෝපයේ කොරෝනා ආසාදිතයන්ගෙන් මිලියන පහක් පමණ පසුගිය දින හත තුළ වාර්තා වීම විශේෂත්වයක්.\nයුරෝපයේ රටවල් 52 න් 17 කම සතියක ඉහළම ආසාදිත සංඛ්‍යාව එහිදී සළකුණු කෙරුණා.\nඑමෙන්ම ප්‍රංශයේ කොරෝනා ආසාදිත සංඛ්‍යාවද ගතවූ සතියේදී මිලියනය ඉක්මවූ අතර, එරට සමස්ත ආසාදිත සංඛ්‍යාව මිලියන 10 ඉක්මවූයේ ලොව එවැනි හයවන රට බවට පත්වෙමින්.",
       "URL": "https://www.hirunews.lk/292791/යුරෝපයේ-කොරෝනා-ආසාදිත-සංඛ්‍යාව-මිලියන-100-ඉක්මවයි",
       "Category": "International News",
       "Parent URL": "https://www.hirunews.lk/international-news.php?pageID=70"
}