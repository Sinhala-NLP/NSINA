{
       "Source": "hirunews",
       "Timestamp": "Sunday, 10 October 2021 - 9:01",
       "Headline": "එන්නත්කරණ බලපත්‍රය අනිවාර්ය කිරීමට එරෙහිව රෝමයේ විරෝධතා",
       "News Content": "සේවා ස්ථානවල කොරෝනා එන්නත්කරණ බලපත්‍රය අනිවාර්ය කිරීමට එරෙහිව ඉතාලියේ රෝම නගරයේ ඊයේ පැවති විරෝධතාවකට පොලිසිය ජල කදම්බ ප්‍රහාරයක් එල්ල කර තිබෙනවා.\nකොරෝනා නිරෝධායන නීති ලිහිල් කිරීමත් සමඟ ඉතාලියේ කෞතුකාගාර, ක්‍රීඩා උත්සව සහ අවන්හල්වලට ඇතුළුවීම සඳහා එන්නත් බලපත්‍රය අනිවාර්ය කෙරුණේ පසුගිය අගෝස්තු මාසයේ සිටයි.\nඑය ලබන 15 වැනිදා සිට සියලුම සේවා ස්ථානවලට බලපවත්වන පරිදි දිගු කිරීමට අගමැති මාරියෝ ඩ්‍රාගි තීරණය කළා.\nඊට අනුකූලතාව නොදක්වන කාර්ය මණ්ඩලවල සේවය වැටුප් රහිතව අත්හිටුවීමටද අවසර ලබාදී තිබෙනවා.\nඊට එරෙහිවයි ඉතාලියේ දක්ෂිණාංශික කණ්ඩායම් ඊයේ මෙම විරෝධතාවයේ නිරත වූයේ.\nකෙසේ නමුත්, ඉතාලි රජයේ සංඛ්‍යා ලේඛණවලට අනුව එරට වයස අවුරුදු 12 ඉක්ම වූ ජනගහනයෙන් 80% කට මේ වනවිට කොරෝනා එන්නත් ලබාදී අවසන්.\nකොරෝනා වෛරසය උත්සන්න වූ ප්‍රථම යුරෝපීය රට වන ඉතාලියේ කොරෝනා මරණ 130,000ක් පමණ වාර්තා වුණා.",
       "URL": "https://www.hirunews.lk/284583/එන්නත්කරණ-බලපත්‍රය-අනිවාර්ය-කිරීමට-එරෙහිව-රෝමයේ-විරෝධතා",
       "Category": "International News",
       "Parent URL": "https://www.hirunews.lk/international-news.php?pageID=89"
}