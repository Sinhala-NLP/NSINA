{
       "Source": "hirunews",
       "Timestamp": "Wednesday, 22 April 2020 - 13:17",
       "Headline": "සැතපුම් 200ක් දුර පිහිටි නිවසට පයින්ම ගිහින් නිවස ආසන්නයේදී අවසන් හුස්ම හෙලූ 12 හැවිරිදි දැරිය",
       "News Content": "සැතපුම් 200ක් දුරකින් පිහිටි සිය නිවසට පයින් ගමන් කිරිමේදී ඇතිවූ අධික තෙහෙට්ටුව හේතුවෙන් 12 හැවිරිදි දැරියක් ජීවිතක්ෂයට පත්වූ පුවතක් ඉන්දියාවෙන් වාර්තා වනවා.\nසිය ඥාති සහෝදරයෙකු සමඟ ඉන්දියාවේ තෙලන්ගනා ප්‍රාන්තයේ පිහිටි මිරිස් වගා බිමක සේවය කර ඇති අදාල දැරිය තෙලන්ගනා සිට බිජාපූර් දිස්ත්‍රික්කයේ චටිස්ගාර් හි පිහිටි සිය නිවස වෙත මෙලෙස පා ගමනින් ගොස් ඇති බවයි වාර්තා වන්නේ.\nඑහිදී ඇතිවූ අධික විඩාව හේතුවෙන් දැරියට මෙලෙස අවාසනාවන්ත මරණයකට මුහුණදීමට සිදුව තිබෙනවා.\nකොරෝනා වෛරසයේ ව්‍යාප්තිය පාලනය කිරීමට එරට පනවා ඇති ඇඳිරි නීතිය අප්‍රේල් 14 වනදා ඉවත් කිරීමට ඉන්දීය රජය තීරණය කර තිබුනද එය යළි මැයි 03 වනදා දක්වා දිර්ඝ කිරීම පියවර ගත්තා.\nමේ හේතුවෙන් අදාල දැරිය ඇතුළු මිරිස් වගා බිමේ සේවය කළ පිරිසකට සිය රැකියා අහිමිව තිබෙනවා.\nඒ අනුවයි අප්‍රේල් මස 15 වනදා දැරිය සිය ඥාති සහෝදරයෙකු සමඟ සිය නිවස බලා යෑමට ගමන් ආරම්භකර ඇත්තේ.\nකෙසේ වෙතත් රැකියා ස්ථානයේ සිට සැතපුම් 200ක දුරින් පිහිටි සිය නිවසට යාමේදී අතර මඟ හසුවන පොලිස් මාර්ග බාධක මඟ හැරීමේ අරමුණින් කඳුකර ප්‍රදේශ ඔස්සේ මොවුන් පුරා දින 03ක් ගමන්කර ඇති බව තොරතුරු වාර්තා වනවා.\nආහාර හිඟකම සහ පා ගමනෙන් ඇතිව තිබු අධික විඩාව හේතුවෙන් මෙම 12 හැවිරිදි දැරිය සිය නිවසට ආසන්නයේදී ජීවිතක්ෂයට පත්ව ඇති බවයි ඉන්දීය මාධ්‍ය වාර්තා කරන්නේ.",
       "URL": "https://www.hirunews.lk/239188/සැතපුම්-200ක්-දුර-පිහිටි-නිවසට-පයින්ම-ගිහින්-නිවස-ආසන්නයේදී-අවසන්-හුස්ම-හෙලූ-12-හැවිරිදි-දැරිය",
       "Category": "International News",
       "Parent URL": "https://www.hirunews.lk/international-news.php?pageID=184"
}