{
       "Source": "hirunews",
       "Timestamp": "Sunday, 05 January 2020 - 8:04",
       "Headline": "ඉරානයට ට්‍රම්ප්ගෙන් දැඩි අනතුරු ඇඟවීමක්",
       "News Content": "ඇමරිකානුවන්ට හෝ මැදපෙරදිග ඇමරිකානු වත්කම්වලට පහරදුනහොත් ඉරානයේ මර්මස්ථාන 52 කට ඉතා වේගවත් සහ ඉතා දැඩි ප්‍රහාරයක් එල්ල කරන බව ඇමරිකානු ජනාධිපති ඩොනල්ඩ් ට්‍රම්ප් පවසනවා.\nඔහු මේ බව කියා සිටියේ ඉරානයේ සන්නද්ධ හමුදා නායක කසෙම් සොලෙයිමානි ඇමරිකානු ඩ්‍රෝන ප්‍රහාරයකින් ඉරාකයේ බැග්ඩෑඞ් ජාත්‍යන්තර ගුවන්තොටුපල ආසන්නයේදී මියයාමේ සිද්ධියෙන් අනතුරුවයි.\nඊට දැඩි ලෙස පළිගන්නා බව ඉරාන ආධ්‍යාත්මික නායක අයතුල්ලා අලිකමේනි කියා සිටියා.\nකෙසේ නමුත් ට්විටර් පණිවුඩයක් නිකුත් කරමින් ජනපති ට්‍රම්ප් සඳහන් කළේ ඉරානයේ සංස්කෘතික සහ අනෙකුත් මර්මස්ථාන ප්‍රබල ප්‍රහාරයක් සඳහා ඉලක්ක කරගෙන සිටින බවයි.\nජනපති ට්‍රම්ප් මේ බව සඳහන් කළේ ඝාතනයට ලක්වූ ඉරාන සන්නද්ධ නායක සොලෙයිමානි වෙනුවෙන් බැග්ඩෑඞ් නුවර පැවති දැවැන්ත අවමංගල්‍ය පෙළපාලියෙන් අනතුරුවයි.\nඑය නිමාවීමත් සමඟ බැග්ඩෑඩයේ ඇමරිකානු තානාපති කාර්යාලය පිහිටි හරිත කලාපයට මෙන්ම උතුරුදිග ඉරාකයේ ඇමරිකානු ගුවන් කඳවුර ආසන්නයටද රොකට් ප්‍රහාර එල්ලවී තිබෙනවා.\nඒවා ඉරාන හිතවාදී සන්නද්ධ කණ්ඩායම් විසින් එල්ල කරන්නට ඇති බව සඳහන්.",
       "URL": "https://www.hirunews.lk/231597/ඉරානයට-ට්‍රම්ප්ගෙන්-දැඩි-අනතුරු-ඇඟවීමක්",
       "Category": "International News",
       "Parent URL": "https://www.hirunews.lk/international-news.php?pageID=209"
}