{
       "Source": "hirunews",
       "Timestamp": "Sunday, 05 December 2021 - 16:01",
       "Headline": "ඉන්දියාවේ දෛනික කොරෝනා මරණ වාර්තාගත ලෙස ඉහළට",
       "News Content": "අද (05) උදෑසනින් අවසන් වූ පැය 24 තුළ ඉන්දියාව කොරෝනා ආශ්‍රිත මරණ 2796ක් වාර්තා කළ අතර එය පසුගිය ජුලි 21 වන දායින් අනතුරුව වාර්තා වූ ඉහළම දෛනික කොරෝනා මරණ සංඛ්‍යාවයි.\nමෙලෙස ඉන්දියාවේ දෛනික කොරෝනා මරණ අසාමාන්‍ය ලෙස ඉහළ ගොස් ඇත්තේ කලින් වාර්තා නොකළ කොරෝනා මරණ ප්‍රාන්ත දෙකක් විසින් ඊට එක් කිරීම හේතුවෙන්.\nනැගෙනහිර ඉන්දියාවේ බිහාර් ප්‍රාන්තය එලෙස කලින් මග හැරුණු කොරෝනා මරණ 2426ක් දෛනික මරණ සංඛ්‍යාවට එක් කර තිබූ අතර, දකුණු ඉන්දියාවේ කේරළ ප්‍රාන්තය එලෙස මරණ 263ක් තහවුරු කළ බව ඉන්දීය මධ්‍යම රජයේ සෞඛ්‍ය අමාත්‍යාංශය සඳහන් කළා.\nදෙවන කොරෝනා රැල්ලත් සමග පසුගිය මාර්තු සහ අප්‍රේල් මාසවල ඉන්දියාවේ දෛනික කොරෝනා මරණ දහස් ගණනින් වාර්තා වුවත්, මේ වන විට දෛනික කොරෝනා මරණ සංඛ්‍යාව වාර්තා වන්නේ 500කට අඩුවෙන්.\nඉන්දියාවේ සමස්ත කොරෝනා ආසාදිත සංඛ්‍යාව තුන් කෝටි 46 ලක්ෂ 33,255ක් වන අතර සමස්ත මරණ සංඛ්‍යාව හාරලක්ෂ 73,326ක්.",
       "URL": "https://www.hirunews.lk/290095/ඉන්දියාවේ-දෛනික-කොරෝනා-මරණ-වාර්තාගත-ලෙස-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=76"
}