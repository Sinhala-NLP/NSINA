{
       "Source": "hirunews",
       "Timestamp": "Friday, 25 January 2013 - 13:20",
       "Headline": "ඇමෙරිකානු සෙබළියන් ඉදිරි පෙරමුණේ.",
       "News Content": "ඇමෙරිකානු හමුදාවේ සෙබළියන් ඉදිරි සටන් පෙරමුණට යැවීමට පැවති තහනම ඉවත් කළ බව ඇමෙරිකානු ආරක්ෂක ලේකම් ලියොන් පැනෙටා ප්‍රකාශයට පත් කළා. සටන් පෙරමුණේ කුඩා ප්‍රහාරක ඒකකවලට ඇමෙරිකානු සෙබළියන් ඇතුළත් කිරීමට ද මෙමගින් හැකිවනු ඇති. ක්‍රියාන්විත මෙහෙයුම්වල නිරතවීමට නොහැකි වන පරිදි ඇමෙරිකානු සෙබලියන්ට තහනමක් පැනවුණේ 1994 වසරේදීයි. දැන් එම තහනම ඉවත් කිරීමත් සමඟ ඇමෙරිකානු කාන්තාවන්ට ආරක්ෂක හමුදාවල නව රැකියා අවස්ථා දෙලක්ෂ 37,000 ක් නිර්මාණය වන බවයි එරට ආරක්ෂක අංශ පවසන්නේ.\nක්‍රියාන්විත මෙහෙයුම්වලට කාන්තාවන්ට පැවති තහනම ඉවත්වීමත් සමඟ ඇමෙරිකානු හමුදාව මෙන්ම ඇමෙරිකානු රාජ්‍යය ශක්තිමත් වන බව එරට ආරක්ෂක ලේකම් ලියොන් පැනෙටා සඳහන් කළා. කෙසේ නමුත්, ඇමෙරිකානු නාවික හමුදාවේ සීල් බලකායේ හෝ තවත් විශේෂ බලකායක් වන ඩෙල්ටා ෆෝස් හි අවස්ථා කාන්තාවන්ට තවදුරටත් විවෘත වන්නේ නැහැ.\nඑමෙන්ම, ක්‍රියාන්විත මෙහෙයුම්වලට ඇමෙරිකානු සෙබලියන් යෙදවීමේ ක්‍රියාවලිය සම්පූර්ණ වන්නේ 2016 වසරේදීයි. ඒ වනවිට ඇෆ්ගනීස්ථානයේ සහ ඉරාකයේ ඇමෙරිකානු හමුදා සියල්ලම පාහේ ඉවත් කර ගෙන අවසන් වනු ඇති. ඉදිරි පෙරමුණේ ක්‍රියාන්විත මෙහෙයුම්වල නිරත නොවුව ද ඇෆ්ගනීස්ථානයේ සහ ඉරාකයේ මෙහෙයුම්වලදී මේ වනවිට ඇමෙරිකානු සෙබළියන් 150 කට වැඩි පිරිසක් ජීවිතක්ෂයට පත්ව තිබෙනවා.",
       "URL": "https://www.hirunews.lk/52102/ඇමෙරිකානු-සෙබළියන්-ඉදිරි-පෙරමුණේ",
       "Category": "International News",
       "Parent URL": "https://www.hirunews.lk/international-news.php?pageID=868"
}