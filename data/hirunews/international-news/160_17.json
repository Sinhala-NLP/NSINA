{
       "Source": "hirunews",
       "Timestamp": "Friday, 09 October 2020 - 8:38",
       "Headline": "කොවිඩ් වැළඳුණු ට්‍රම්ප්, බයිඩ්න් සමඟ මුහුණට මුහුණ විවාද ඉල්ලයි",
       "News Content": "කොවිඩ් 19 වැළඳුණු ඇමරිකානු ජනාධිපති ඩොනල්ඩ් ට්‍රම්ප් සිය ප්‍රතිවාදී ජනාධිපති ධූර අපේක්ෂක ජෝ බයිඞ්න් සමඟ වීඩියෝ තාක්ෂණය ඔස්සේ විවාද ප්‍රතික්ෂේප කර තිබෙනවා.\nඔවුන් දෙදෙනා අතර ප්‍රථම විවාදය පසුගිය සැප්තැම්බර් 29 වැනිදා පැවති අතර, දෙවන විවාදය පැවැත්වීමට නියමිතව ඇත්තේ ලබන 15 වැනිදායි.\nකෙසේ නමුත්, කොරෝනා ආසාදනය වීම නිසා ජනපති ට්‍රම්ප් සමඟ මුහුණට මුහුණ විවාදයක් පැවැත්වීමට ඩිමොක්‍රටික් පක්ෂ අපේක්ෂක ජෝ බයිඞ්න්ගේ කණ්ඩායම සූදානම් නැහැ.\nඑහෙත් ඇමරිකානු ජනාධිපතිවරයා ඊයේ ප්‍රකාශ කළේ තමා ජෝ බයිඩ්න් සමඟ ඉදිරි විවාද දෙක මුහුණට මුහුණ සිදුකිරීමට අපේක්ෂා කරන බවයි.\nඑම විවාද මේ මස 22 වැනිදා සහ 29 වැනිදා පැවැත්වීමටයි ජනපති ට්‍රම්ප් යෝජනා කළේ.\nමෙවර ඇමරිකානු ජනාධිපතිවරණය ලබන නොවැම්බර් 03 වැනිදා පැවැත්වීමට නියමිත අතර, මෙතෙක් පවත්වා ඇති ජනමත සමීක්ෂණවලින් ඉදිරියෙන් සිටින්නේ ඩිමොක්‍රටික් පක්ෂ අපේක්ෂක ජෝ බයිඩ්න්.",
       "URL": "https://www.hirunews.lk/252129/කොවිඩ්-වැළඳුණු-ට්‍රම්ප්-බයිඩ්න්-සමඟ-මුහුණට-මුහුණ-විවාද-ඉල්ලයි",
       "Category": "International News",
       "Parent URL": "https://www.hirunews.lk/international-news.php?pageID=160"
}