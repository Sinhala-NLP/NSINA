{
       "Source": "hirunews",
       "Timestamp": "Friday, 04 October 2013 - 13:07",
       "Headline": "ඇමරිකාව තුන්වන දිනටත් අඩපණයි.",
       "News Content": "අයවැය සම්මත කරගැනිමට නොහැකිව ඇමරිකාවේ පැන නැගි ඇති අර්බුදය හේතුවෙන්  ලබන සතියේ ආරම්භ කිරීමට නියමිතව තිබූ ආසියානු සංචාරය ජනාධිපති බැරැක් ඔබාමා විසින් අවලංගු කර තිබෙනවා. මේ නිසා ඉන්දුනීසියාවේ පැවැත්වෙන ආසියා - පැසිෆික් ආර්ථික සහයෝගීතා සමුළුවට සහභාගි වීමටද ඔහුට නොහැකිවනු ඇති. අයවැය අර්බුදය නිසා මූල්‍ය ක්‍රියාකාරකම් අඩපණවී ඇති බැවින් ජනාධිපතිවරයාගේ විදේශ සංචාර නතර කිරීමට සිදුව ඇති බව ධවල මන්දිරය ප්‍රකාශ කළා. මේ අනුව ජනාධිපති ඔබාමාගේ ඉන්දුනීසියානු සහ බෲනායි සංචාරයන් අවලංගු වන බවයි එමගින් කියා සිටියේ. ඔහු ඊට පෙර මැලේසියානු සහ පිලිපීන චාරිකා කල්දමනු ලැබුවා.\nමේ අතර දින 3 ක් තිස්සේ නතරවී ඇති ඇමරිකානු පරිපාලනයේ කටයුතු තවදුරටත් අර්බුදකාරී තත්ත්වයකට පත් නොකරන ලෙස ජනාධිපති බැරැක් ඔබාමා රිපබ්ලිකන්වරුන්ගෙන් ඉල්ලා සිටියා. මෙම අර්බුදය හේතුවෙන් ඇමරිකාවේ ණය ශක්ති දර්ශකය පහත දැමීමට සිදුවිය හැකි බවට ජාත්‍යන්තර මූල්‍ය අරමුදල අනතුරු ඇඟවීමක්ද කර තිබෙනවා.",
       "URL": "https://www.hirunews.lk/68624/ඇමරිකාව-තුන්වන-දිනටත්-අඩපණයි",
       "Category": "International News",
       "Parent URL": "https://www.hirunews.lk/international-news.php?pageID=798"
}