{
       "Source": "hirunews",
       "Timestamp": "Sunday, 29 April 2018 - 9:24",
       "Headline": "උතුරු කොරියාවේ න්‍යෂ්ටික පරීක්ෂණ බිම් මැයි මාසයේ වැසේ",
       "News Content": "උතුරු කොරියාව, සිය න්‍යෂ්ටික අත්හදාබැලීම් සිදුකරන පරීක්ෂණ බිම් මැයි මාසයේදී වසා දැමීමට නියමිත බව දකුණු කොරියාව ප්‍රකාශ කළා.\nදකුණු කොරියානු ජනාධිපති කාර්යාලය මේ බව නිවේදනය කළේ උතුරු කොරියානු නායකයාගේ ඓතිහාසික සංචාරය පිළිබඳව පසු විපරමක් ලෙසයි.\nඋතුරු කොරියානු නායක කිම් ජොං අන් පසුගිය සිකුරාදා දේශසීමාව තරණය කොට දකුණු කොරියාවට පැමිණ එරට නායක මූන් ජේ ඉන් සමඟ සාකච්ඡාවල නිරතවුණා.\nඑහිදී ඔවුන් එකඟ වූයේ කොරියානු අර්ධද්වීපය න්‍යෂ්ටික අවිවලින් තොර කලාපයක් බවට පත් කිරීමටයි.\nඒ අනුව න්‍යෂ්ටික පරීක්ෂණ බිම් මැයි මාසයේදී වසා දමන උතුරු කොරියානු නායක කිම් ජොං අන් දකුණු කොරියානු ජනාධිපතිවරයා වෙත පැවසී යැයි ඔහුගේ ප්‍රකාශකයෙකු සඳහන් කළා.\nමේ අතර උතුරු කොරියානු නායක කිම් ජොං අන් සමඟ සාකච්ඡා ඉදිරි සති තුන හෝ හතර තුළ පැවැත්වීමට නියමිත බව ඇමරිකානු ජනාධිපති ඩොනල්ඩ් ට්‍රම්ප් පවසනවා.\nඑය කොරියානු අර්ධද්වීපය න්‍යෂ්ටික අවිවලින් තොර කලාපයක් බවට පත් කිරීමේ වැදගත් ඉදිරි පියවරක් බව ඔහු වැඩිදුරටත් සඳහන් කළා.\nඑමෙන්ම ජනපති ට්‍රම්ප්ගේ නව රාජ්‍ය ලේකම් මයික් පොම්පියෝ කියා සිටියේ පසුගියදා උතුරු කොරියාවේදී තමා එරට නායක කිම් ජොං අන් සමඟ සුබවාදී සංවාදයක නිරතවූ බවයි.\nඋතුරු කොරියානු නායකයා පසුගිය සිකුරාදා දේශසීමාව තරණය කොට දකුණු කොරියාවට පැමිණ එරට ජනාධිපති මූන් ජේ ඉන් සමඟ සාකච්ඡාවක නිරතවුණා.\n1953 වසරේ කොරියානු යුද්ධය නිමවීමෙන් පසු එරටට පැමිණි ප්‍රථම උතුරු කොරියානු නායකයා ඔහුයි.",
       "URL": "https://www.hirunews.lk/189532/උතුරු-කොරියාවේ-න්‍යෂ්ටික-පරීක්ෂණ-බිම්-මැයි-මාසයේ-වැසේ",
       "Category": "International News",
       "Parent URL": "https://www.hirunews.lk/international-news.php?pageID=372"
}