{
       "Source": "hirunews",
       "Timestamp": "Monday, 04 October 2021 - 9:37",
       "Headline": "ඉන්දියාවේ ගොවි විරෝධතාවක දී පුද්ගලයින් 08 දෙනෙකු ජීවිතක්ෂයට - ඇමති පුත්‍රයෙකුටත් චෝදනා",
       "News Content": "ඉන්දියාවේ ගොවි විරෝධතාවක දී ඇති වූ ගැටුමකින් පුද්ගලයින් 08 දෙනෙකු ජීවිතක්ෂයට පත් වී තිබෙනවා.\nඋත්තර් ප්‍රදේශ් ප්‍රාන්තයේ ලක්ෂ්මීපූර් කේරී දිස්ත්‍රික්කයේ ඊයේ වාර්තා වූ මෙම සිදුවීමේදී ඇමති පුත්‍රයෙකු විසින් විරෝධතාවයේ නිරත වූ ගොවීන් පිරිසක් සිය මෝටර් රථයෙන් යටකරගෙන ගොස් ඇති බව සඳහන්.\nඑහිදී ඊට යට වූ ගොවීන් කිහිප දෙනෙකු මියගොස් තිබෙනවා.\nඉන්දියාවේ නියෝජ්‍ය ස්වදේශ කටයුතු ඇමති අජේ කුමාර් මිශ්‍රාගේ පුත්‍රයාට මෙලෙස ගොවීන් යටකරගෙන යාමේ සිද්ධිය සම්බන්ධයෙන් චෝදනා එල්ල වනවා.\nනියෝජ්‍ය අමාත්‍ය මිශ්‍රා පසුව සඳහන් කළේ ගොවීන් යට වූ වාහනයේ රියදුරා සහ පාලක භාරතීය ජනතා පක්ෂයේ ආධාරකරුවන් 03 දෙනෙකු ද මියගොස් ඇති බවයි.\nතමා හෝ තම පුත්‍රයා සිද්ධිය වූ ස්ථානයේ නොසිටි බවද ඔහු කියා සිටියා.\nකෙසේ නමුත්, ගොවීන් යටකරගෙන ගිය පසු රැස්වූ පිරිස වාහනය ගිනිබත් කර ඇති බවයි වාර්තා වන්නේ.\nමේ අතර, සිද්ධියේ දී මියගිය ගොවීන්ගේ ඥාතීන් මුණ ගැසීමට ගිය කොංග්‍රස් පක්ෂ නායිකාවක වන ප්‍රියංකා ගාන්ධි උත්තර් ප්‍රදේශ් ප්‍රාන්ත පොලිසිය මගින් රඳවාගෙන ඇති බවයි ඉන්දීය මාධ්‍ය සඳහන් කළේ.",
       "URL": "https://www.hirunews.lk/284001/ඉන්දියාවේ-ගොවි-විරෝධතාවක-දී-පුද්ගලයින්-08-දෙනෙකු-ජීවිතක්ෂයට-ඇමති-පුත්‍රයෙකුටත්-චෝදනා",
       "Category": "International News",
       "Parent URL": "https://www.hirunews.lk/international-news.php?pageID=90"
}