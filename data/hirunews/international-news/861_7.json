{
       "Source": "hirunews",
       "Timestamp": "Sunday, 24 February 2013 - 13:13",
       "Headline": "ඉන්දීය අගමැති බෝම්බ පිපිරුණු හයිද්‍රාබාද් නුවරට.",
       "News Content": "පුද්ගලයන් 16 දෙනෙකුට මරු කැඳවමින් තවත් 117කට තුවාල සිදුකරමින් දකුණු ඉන්දියාවේ හයිද්‍රාබාද් නුවර බෝම්බ ප්‍රහාර සිදුවූ ස්ථාන නිරීක්ෂණය කිරීම සඳහා ඉන්දීය අගමැති ආචාර්ය මන්මෝහන් සිං අද (24) එහි පැමිණෙනවා. එහිදී ඔහු බෝම්බ ප්‍රහාරයෙන් තුවාල ලබා රෝහල්ගතව සිටින පිරිස් ද බැලීමට යන බවයි ඉන්දීය මාධ්‍ය වාර්තා කළේ. ඊට අමතරව ඉන්දීය අග්‍රාමාත්‍යවරයා ප්‍රාන්ත දේශපාලනඥයන් ද මුණ ගැසෙනු ඇති. පසුගිය බ්‍රහස්පතින්දා හයිද්‍රාබාද් නගරයේ ජනාකීර්ණ ප්‍රදේශයක පිපිරුණු බයිසිකල් බෝම්බ ප්‍රහාරය 2011 වසරෙන් පසු ඉන්දියාවෙන් වාර්තා වූ දැවැන්තම ත්‍රස්ත ප්‍රහාරයයි. ප්‍රහාරය සම්බන්ධයෙන් පසුගිය සිකුරාදා ඉන්දීය පාර්ලිමේන්තුවේ දී රජය වෙත චෝදනා එල්ල වුණා. ඒ, ආරක්ෂක දුර්වලතා හේතුවෙන් ප්‍රහාර එල්ල වූ බවට විපක්ෂය චෝදනා නැගීමත් සමගයි. කෙසේ නමුත් මාර්තු 02 වන දා හයිද්‍රාබාද් නුවර ආරම්භ වීමට නියමිත ඉන්දු -  ඕස්ට්‍රේලියානු ටෙස්ට් ක්‍රිකට් තරගය මෙම ප්‍රහාර හේතුවෙන් අවලංගු නොකිරීමට සංවිධායකයන් තීරණය කර තිබෙනවා. ප්‍රහාරය සම්බන්ධයෙන් චෝදනා එල්ල වී ඇත්තේ ඉන්දීය මුජහඞීන් මුස්ලිම්වරුන්ටයි. ඔවුන් 2008 වසරේ මුම්බායි නුවරට ත්‍රස්ත ප්‍රහාරයක් එල්ල කළ ලෂ්කාර් ඊ ටයිබා සංවිධානය සමග සබඳතා පවත්වන ඉන්දීය සන්නද්ධ සංවිධානයක්.",
       "URL": "https://www.hirunews.lk/54030/ඉන්දීය-අගමැති-බෝම්බ-පිපිරුණු-හයිද්‍රාබාද්-නුවරට",
       "Category": "International News",
       "Parent URL": "https://www.hirunews.lk/international-news.php?pageID=861"
}