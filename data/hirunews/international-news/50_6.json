{
       "Source": "hirunews",
       "Timestamp": "Sunday, 08 May 2022 - 14:03",
       "Headline": "පිලිපීනයට නැවතත් මාකෝස් පාලනයක් පැමිණෙන ලකුණු",
       "News Content": "හෙට පැවැත්වෙන පිලිපීන ජනාධිපතිවරණයේ ප්‍රචාරක කටයුතු ඊයේ අවසන් කෙරුණු අතර, ජනමත සමීක්ෂණවලින් පෙනී යන්නේ එරට හිටපු ආඥාදායක ෆර්ඩිනන්ඩ් මාකෝස්ගේ පුත් 64 හැවිරිදි රොමුල්ඩේස් මාකෝස් හෙවත් බොන් - බොන් මාකෝස් පැහැදිළි ජයග්‍රහණයක් අත් කරගනු ඇති බවයි.\n2016 වසරේ උප ජනාධිපති තරගයෙන් ඔහු පරාජය කළ ලෙනී රොබ්රෙඩෝ ඔහුගේ ප්‍රධානම ප්‍රතිවාදියා වන අතර, 57 හැවිරිදි ඇය මානව හිමිකම් නීතීඥවරියක හා ආර්ථික විද්‍යාඥවරියක වනවා.\nකෙසේ නමුත් ඔක්ස්ෆඩ් සරවියේ විභාග දෙවරක්ම අසමත්වීම නිසා පිලිපීන රජයේ ඉල්ලීම මත ඩිප්ලෝමාවක් පමණක් හිමිකරගත් බොන් බොන් මාකෝස් සියයට 50 කට වැඩි ඡන්ද සංඛ්‍යාවක් හිමිකරගනු ඇති බවයි විශ්වාස කෙරෙන්නේ.\n1986 වසරේදී පීපල්ස් පවර් හෙවත් මහජන නැගී සිටීමකින් මාකෝස් පාලනය බිද හෙලීමෙන් පසු කිසිදු ජනාධිපති අපේක්ෂකයෙකු සියයට 50 කට වැඩි ඡන්ද ප්‍රතිශතයක් හිමිකරගෙන නැහැ.\nපිලිපීනය සතු ඩොලර් බිලියන 10 ක පමණ වත්කම් තමන් සතුකරගත් බවට ඔහුගේ පියා වන ෆර්ඩිනන්ඩ් මාකෝස්ට සහ මව, ඉමෙල්ඩා මාකෝස්ට චෝදනා එල්ලවනවා.\nපිලිපීන විප්ලවයෙන් අනතුරුව ජනපති මැදුරේ තිබී ඉමෙල්ඩා සතු වටිනා සන්නාමයන්ගේ සපත්තු ජෝඩු 3,000 ට වැඩි සංඛ්‍යාවක් හමුවීම කුප්‍රකට සිද්ධියක්.",
       "URL": "https://www.hirunews.lk/303834/පිලිපීනයට-නැවතත්-මාකෝස්-පාලනයක්-පැමිණෙන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=50"
}