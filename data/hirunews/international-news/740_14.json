{
       "Source": "hirunews",
       "Timestamp": "Friday, 24 April 2015 - 13:37",
       "Headline": "උපරිම ආස්වාදය ස්විට්සර්ලන්තයෙන්",
       "News Content": "ඔරලෝසු සහ චොකලට් වලට සුප්‍රසිද්ධ ස්විට්සර්ලන්තය ලොව ප්‍රීතිමත්ම රට ලෙස නව අධ්‍යයනයකින් තහවුරු වී තිබෙනවා. ජගත් සංවිධානය යටතේ ක්‍රියාත්මක තිරසාර සංවර්ධන විසඳුම් ජාලය මගිනුයි මෙම අධ්‍යයනය සිදුකර ඇත්තේ. එහි 2015 ජගත් ප්‍රීති දර්ශකයට අනුව දෙවන ස්ථානය අයිස්ලන්තයටත්, 3 වන ස්ථානය ඩෙන්මාර්කයටත් හිමිවී තිබෙනවා. ජගත් ප්‍රීති දර්ශකයේ 4 වන සහ 5 වන ස්ථාන හිමිව ඇත්තේ නෝර්වේ සහ කැනඩාවටයි. ටෝගෝ, බුරුන්ඩි, බෙනින්, රුවන්ඩාව සහ සිවිල් යුද්ධයක් පැතිරෙන සිරියාව අඩුම ප්‍රීතියක් සහිත ජනයා සිටින රටවල් ලෙසයි හඳුන්වා ඇත්තේ. ඒකපුද්ගල දළ ජාතික ආදායම, සෞඛ්‍ය සම්පන්න ජීවිත අපේක්ෂා කාලය, දූෂණ මට්ටම සහ සමාජමය නිදහස මෙම දර්ශකය සැකසීමේදී සැලකිල්ලට ගෙන තිබෙනවා. වාර්තාව ඉදිරිපත් කරමින් අධ්‍යයනය සිදුකළ කණ්ඩායම ප්‍රකාශ කළේ සතුට, ලොව සමාජ ප්‍රගතිය සහ පොදු ප්‍රතිපත්ති ඉලක්කයන්හි සාර්ථකභාවය පිළිඹිබු කරන දර්ශකයක් බවයි.\nතවද මෙම දර්ශකය අනුව පසුගිය වසරේ 137 වන ස්ථානය දිනාගෙන සිටි ශ්‍රී ලංකාව 132ක දක්වා ඉහළට පැමිණ තිබේ.",
       "URL": "https://www.hirunews.lk/108205/උපරිම-ආස්වාදය-ස්විට්සර්ලන්තයෙන්",
       "Category": "International News",
       "Parent URL": "https://www.hirunews.lk/international-news.php?pageID=740"
}