{
       "Source": "hirunews",
       "Timestamp": "Sunday, 08 November 2020 - 13:51",
       "Headline": "විරුද්ධවාදීන් සතුරන් ලෙස සැළකීම නතර කළ යුතුයි - ඇමරිකානු නව ජනපති ජාතිය අමතමින් කියයි",
       "News Content": "විරුද්ධවාදීන් සතුරන් සේ සැළකීම නතර කළ යුතු බව ඇමරිකානු නව ජනාධිපති ජෝ බයිඩ්න් පවසනවා.\nඔහු මේ බව සඳහන් කළේ එරට 46 වන ජනාධිපතිවරයා ලෙස තේරී පත්වීමෙන් පසු පළමු වරට ඊයේ(07) ජාතිය අමතමින්.\nඇමරිකානු නව ජනාධිපතිවරයා වැඩිදුරටත් පවසන්නේ අනවශ්‍ය සංවාද ඉවත දමා එකිනෙකාට ඇහුම්කන්දීමට කාලය එළඹ ඇති බවයි.\nජනපති ඩොනල්ඩ් ට්‍රම්ප්ට ඡන්දය දුන් ජනතාවගේ බලාපොරොත්තු සුන්වීම තේරුම් ගත හැකි බවද ජෝ බයිඞ්න් වැඩිදුරටත් පවසනවා.\nඇමරිකානු නව උප ජනාධිපතිවරිය ලෙස තේරී පත්වූයේ කමලා හැරිස්.\nඇය ඇමරිකාවේ උප ජනාධිපති ධුරයට පත්වූ පළමු කාන්තාවයි.\nසිය ධුරයට පත්වීමෙන් අනතුරුව අදහස් දක්වමින් ඇය සඳහන් කළේ ඇමරිකාවේ ජනතාව වෙනුවෙන් අවශ්‍ය ජයග්‍රහණය ලබාගැනීමට ජෝ බයිඩ්න් සමත්වූ බවයි.\n2020 ඇමරිකානු ජනාධිපතිවරණය ඩිමොක්‍රටික් අපේක්ෂක ජෝ බයිඩ්න් ජයග්‍රහණය කරනු ලැබුවේ ඡන්ද පීඨ නියෝජිතයන් 538 ක් අතරින් නියෝජිතයන් 290 ක් දිනාගනිමින්.\nමෙහිදී රිපබ්ලිකන් අපේක්ෂක ජනපති ඩොනල්ඩ් ට්‍රම්ප්ට ජයගත හැකිවූයේ නියෝජිතයන් 214 ක් පමණයි.\nජනපතිවරණයෙන් පරාජයට පත්වූ ඩොනල්ඞ් ට්‍රම්ප් සිය ප්‍රතිවාදියා ජයග්‍රහණය කරන අවස්ථාවේ වර්ජිනියා ප්‍රාන්තයේ ගොල්ෆ් ක්‍රීඩා කරමින් සිටින අයුරු විදෙස් මාධ්‍ය වාර්තා කළා.",
       "URL": "https://www.hirunews.lk/254266/විරුද්ධවාදීන්-සතුරන්-ලෙස-සැළකීම-නතර-කළ-යුතුයි-ඇමරිකානු-නව-ජනපති-ජාතිය-අමතමින්-කියයි",
       "Category": "International News",
       "Parent URL": "https://www.hirunews.lk/international-news.php?pageID=154"
}