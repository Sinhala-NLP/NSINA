{
       "Source": "hirunews",
       "Timestamp": "Sunday, 26 May 2013 - 13:28",
       "Headline": "ඉන්දියාවේ මාවෝවාදී ප්‍රහාරයකින් 27 දෙනෙකු මරුට.",
       "News Content": "ඉන්දියාවේ චටිස්ගාර් ප්‍රාන්තයේ ඊයේ පැවති කොංග්‍රස් මැතිවරණ රැළියකදී එල්ලවූ මාවෝවාදී ප්‍රහාරයකින් ප්‍රාදේශීය දේශපාලන නායකයන් දෙදෙනෙකුු ඇතුලූ 27 දෙනෙකු ජීවිතක්ෂයට පත්වුණා. චටිස්ගාරයේ ජ්‍යෙෂ්ඨ කොංග්‍රස් නායකයෙකු වන මහේන්ද්‍ර කර්මා ඇතුලූ පිරිස මැතිවරණ රැළියට ගමන් ගත් රථ පෙළ ඉලක්ක කරගනිමිනුයි මෙම ප්‍රහාරය එල්ලවූයේ. එහිදී සැඟවී සිටි මාවෝවාදීන් බිම් බෝම්බයක් පුපුරවා වෙඩි ප්‍රහාරයක් එල්ලකළ බවයි ඉන්දීය වාර්තා සඳහන් කළේ. මාවෝ වාදීන්ට එරෙහිව චටිස්ගාරයේ මෙහෙයුම් සැලසුම් කළ මහේන්ද්‍ර කර්මා එහිදී මියගිය අතර පොලිස් නිලධාරීන් ඇතුලූ පුද්ගලයන් 20 දෙනෙකු තුවාල ලැබුවා.\nමේ අතර, ප්‍රහාරයෙන් පසු අතුරුදන්ව සිටි චටිස්ගාර් කොංග්‍රස් පක්ෂ ප්‍රධානී නන්ද් කුමාර් පටෙල් ගේ සිරුර ප්‍රහාරය සිදුවූ ස්ථානයේදී අද උදෑසන සොයා ගැණුනා. කොංග්‍රස් නායකයා සහ ඔහුගේ පුත්‍රයා ප්‍රහාරයේදී මාවෝ වාදීන් විසින් පැහැරගත් අතර පුත්‍රයාගේ සිරුරද අද උදෑසන සොයාගත් බවයි ප්‍රාන්තයේ කොංග්‍රස් ප්‍රකාශකයා සඳහන් කළේ. ඉන්දීය අග්‍රාමාත්‍ය මන්මෝහන් සිං සහ කොංග්‍රස් නායිකා සෝනියා ගාන්ධි සිද්ධිය ඇතිවූ චටිස්ගාරයේ අද සංචාරය කිරීමට නියමිතයි.",
       "URL": "https://www.hirunews.lk/59721/ඉන්දියාවේ-මාවෝවාදී-ප්‍රහාරයකින්-27-දෙනෙකු-මරුට",
       "Category": "International News",
       "Parent URL": "https://www.hirunews.lk/international-news.php?pageID=836"
}