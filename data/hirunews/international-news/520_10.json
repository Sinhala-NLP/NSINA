{
       "Source": "hirunews",
       "Timestamp": "Friday, 10 February 2017 - 7:09",
       "Headline": "ඩොනල්ඩ් ට්‍රම්ප් අධිකරණයට යළි පරදී",
       "News Content": "මුස්ලිම් බහුතරයක් වෙසෙන රටවල් 7 කින් සංක්‍රමණිකයන් පැමිණීම වළක්වාලමින් ජනාධිපති ඩොනල්ඩ් ට්‍රම්ප් නිකුත් කළ නියෝගයට එරෙහිව පැන වූ අධිකරණ වාරණය එක්සත් ජනපද අභියාචනාධිකරණය විසින් ඊයේ තහවුරු කළා.\nඇමරිකානු අභියාචනාධිකරණයේ ත්‍රිපුද්ගල විනිසුරු මඩුල්ලක් ඒකමතිකව එම තීරණයට එළඹී තිබෙනවා.\nඑය ජනාධිපති ඩොනල්ඩ් ට්‍රම්ප්, ඇමරිකානු අධිකරණයට යලි පරාජය වීමක් ලෙසයි සැලකෙන්නේ.\nඇමරිකානු නීතිපති දෙපාර්තමේන්තුව තර්ක කළේ ජනාධිපතිවරයාගේ තීන්දුවකට හේතුව අධිකරණය ඉදිරියේ පැහැදිලි කිරීමේ අවශ්‍යතාවයක් නොමැති බවයි.\nඑහෙත් අදාළ රටවලින් ඇමරිකාවට ත්‍රස්ත තර්ජනයක් පවතින බව තහවුරු වී නැතැයි අභියාචනාධිකරණය ප්‍රකාශ කළා.\nකෙසේ නමුත් මෙම තීන්දුවට එරෙහිව ජනාධිපති ට්‍රම්ප්ගේ නීතිඥයන් ඇමරිකානු ශ්‍රේෂ්ඨාධිකරණයට පෙත්සමක් ගොනුකරනු ඇති බවයි වොෂින්ටන් ආරංචි මාර්ග සඳහන් කළේ.",
       "URL": "https://www.hirunews.lk/154113/ඩොනල්ඩ්-ට්‍රම්ප්-අධිකරණයට-යළි-පරදී",
       "Category": "International News",
       "Parent URL": "https://www.hirunews.lk/international-news.php?pageID=520"
}