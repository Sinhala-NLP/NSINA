{
       "Source": "hirunews",
       "Timestamp": "Monday, 23 March 2020 - 8:20",
       "Headline": "Covid 19 වෙනුවෙන් සටන් වදින, වෛද්‍යවරුන් හා හෙදියන් දිරි ගන්වන්න බැල්කනිවලට ගොඩ වුණු, බොලිවුඩයේ සුපිරි තරු මෙන්න - Photos",
       "News Content": "මේ වන විට ලෝකය වෙළා ගනිමින් සිටින කොරෝනා වෛරසය හා සටන් වදින වෛද්‍යවරුන් සහ අනෙකුත් සේවකයින්ට සිය කෘතවේදීත්වය පළ කිරීම වෙනුවෙන්, විනාඩි 10ක කාලයක් ශබ්ද නඟන ලෙස ඉන්දීය අග්‍රාමාත්‍ය මෝදි ජනතාවගෙන් ඉල්ලා තිබෙනවා.\nඒ අනුව වෛරසය හා සටන් වදින වෛද්‍යවරුන්, හෙදියන් ඇතුළු අනිකුත් පිරිසට සහය දැක්වීම වෙනුවෙන් මිලියන සංඛ්‍යාත ඉන්දියානුවන් ඔවුන්ගේ බැල්කනිවල සහ වහලවල් මත සිට මෙසේ විනාඩි දහයක කාලයක් හඬ නැඟුවා.\nඅග්‍රාමාත්‍ය නරේන්ද්‍ර මෝදි විසින් ඉන්දියාවට ඇඳිරි නීතිය පැනවීමත් සමඟ ඉන්දියාවේ බොහෝ ප්‍රසිද්ධ පුද්ගලයින් පවා සිය නිවෙස්වලට කොටු වී සිටිනවා.\nකෙසේ වෙතත්, බොලිවුඩයේ ජනප්‍රිය නළු නිළියන් පවා මෝදිගේ ඉල්ලීම මත ඔවුන්ගේ සහය වෛද්‍යවරුන් හා හෙදියන් වෙනුවෙන් පළ කර ඇත්තේ මේ ආකාරයෙනුයි.\nඔවුන් සිය ට්විටර් හා ඉන්ස්ටර්ග්රෑම් ගිණුම් ඔස්සේ එම අවස්ථාවේ ඡායාරූප සමාජ මාධ්‍යයට මුදා හැර තිබෙනවා.\nකොරෝනා මධ්‍යයයේ රාජකාරි කරන කම්කරුවන්ට අත්පොළසන් නැඟීම සඳහා සුපිරි නළු අමිතාබ්ද බච්චන් ඇතුළු පවුලේ පිරිස් මුම්බායිහි පිහිටි ඔවුන්ගේ නිවසේ වහළය මත නැඟ සිටියා.\nරන්වීර් සිං සිය බිරිය වන සුපිරි නිළි දීපිකා පදුකෝන්ගේ ඡායාරූපයක් එක් කරමින් සඳහන් කර තිබුණේ \"අපගේ වීරයන්ට ස්තුතියි\" යනුවෙනුයි.\nබොලිවුඩයේ ප්‍රසිද්ධ තරුවක් වන ශිල්පා ශෙට්ටිද ඇගේ බැල්කනියේ කුඩා සීනුවක් අතැතිව ශබ්ද කරමින් සිය කෘතවේදීත්වය පළ කරනු ලැබුවා.",
       "URL": "https://www.hirunews.lk/237050/covid-19-වෙනුවෙන්-සටන්-වදින-වෛද්‍යවරුන්-හා-හෙදියන්-දිරි-ගන්වන්න-බැල්කනිවලට-ගොඩ-වුණු-බොලිවුඩයේ-සුපිරි-තරු-මෙන්න-photos",
       "Category": "International News",
       "Parent URL": "https://www.hirunews.lk/international-news.php?pageID=188"
}