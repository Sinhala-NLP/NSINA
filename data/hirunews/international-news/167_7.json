{
       "Source": "hirunews",
       "Timestamp": "Sunday, 30 August 2020 - 8:08",
       "Headline": "ලොව පුරා කොරෝනා ආසාදිතයන් දෙකෝටි පනස් ලක්ෂය ඉක්මවයි - නිරෝධායන සීමාවලට එරෙහිව ජර්මනියේ විරෝධතා",
       "News Content": "ලොව පුරා කොරෝනා ආසාදිතයන් සංඛ්‍යාව මේ වනවිට දෙකෝටි පනස් ලක්ෂය ඉක්මවා තිබෙනවා.\nඑමෙන්ම කොරෝනා මරණ සංඛ්‍යාවද අටලක්ෂ 45,955 දක්වා ඉහළ ගොස් ඇති  අතර, ඉන් වැඩිම මරණ සංඛ්‍යාවක් එනම් එක්ලක්ෂ 86,855ක් වාර්තාවන්නේ ඇමරිකා එක්සත් ජනපදයෙන්. ඇමරිකාවේ කොරෝනා ආසාදිතයන් සංඛ්‍යාව 61 ලක්ෂ 38,000 කට අධිකයි.\nබ්‍රසීලයෙන් ආසාදිතයන් 38 ලක්ෂ 46,000ක් සහ කොරෝනා මරණ එක්ලක්ෂ 20,000ක් වාර්තාවන අතර, ඉන්දියාවෙන් ආසාදිතයන් 35 ලක්ෂ 39,000ක් සහ මරණ 63,557ක් වාර්තාවනවා.\nමේ අතර කොරෝනා වෛරස් දෙවන රැල්ලක් මතුවීමත් සමඟ පැනවුණු සීමාවන්ට එරෙහිව ජර්මනියේ බර්ලින් නුවර ඊයේ දැවැන්ත විරෝධතාවක් සිදුකර තිබෙනවා.\n38,000කට අධික පිරිසක් ඊට එක්වූ අතර, එම විරෝධතාව බොහෝදුරට සාමකාමීව පැවති බවයි වාර්තාවන්නේ.\nකෙසේ නමුත් බර්ලින් විරෝධතාවට එක්වූ ඇතැම් දක්ෂිණාංශික අන්තවාදී කණ්ඩායම් පොලීසියට ගල්මුල් එල්ල කරමින් ප්‍රචන්ඩ ලෙස හැසිරී ඇති අතර, එහිදී 300කට අධික පිරිසක් අත්අඩංගුවට ගනු ලැබූ බව විදෙස් වාර්තා සඳහන් කළා.\nයුරෝපයේ තවත් නගර කිහිපයක මෙවැනි විරෝධතා පැවති අතර, ඇතමුන් තවදුරටත් ප්‍රකාශ කළේ කොරෝනා වෛරසය මිත්‍යාවක් බවයි.\nලන්ඩනයේ ට්‍රැෆල්ගාර් චතුරශ්‍රයට එක්වූ විරෝධතාකරුවන් කොරෝනා වෛරස් පාලන සීමාවන්ට මෙන්ම ෆයිව් ජී සන්නිවේදන අර්බුදයට එරෙහිව හඬ නැගුවා.\nමෙවැනි විරෝධතා ප්‍රංශයේ පැරිස්,  ඕස්ටි‍්‍රයාවේ වියනා, ස්විට්සර්ලන්තයේ සූරිච් නගරවලද පවත්වා තිබෙනවා.",
       "URL": "https://www.hirunews.lk/248959/ලොව-පුරා-කොරෝනා-ආසාදිතයන්-දෙකෝටි-පනස්-ලක්ෂය-ඉක්මවයි-නිරෝධායන-සීමාවලට-එරෙහිව-ජර්මනියේ-විරෝධතා",
       "Category": "International News",
       "Parent URL": "https://www.hirunews.lk/international-news.php?pageID=167"
}