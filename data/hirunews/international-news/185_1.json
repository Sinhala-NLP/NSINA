{
       "Source": "hirunews",
       "Timestamp": "Wednesday, 15 April 2020 - 19:15",
       "Headline": "ලෝක සෞඛ්‍ය සංවිධානයේ වටිනාකම බිල් ගේට්ස් පහදයි",
       "News Content": "ලෝක සෞඛ්‍ය සංවිධානයේ සේවය අන් කවරදාටත් වඩා මේ මොහොතේ ලොවට අවශ්‍ය බව මයික්‍රොසොෆ්ට් සමාගමේ නිර්මාතෘ බිල් ගේට්ස් පවසනවා.\nඇමරිකානු ජනාධිපතිවරයා ලෝක සෞඛ්‍ය සංවිධානයට ලබාදෙන අරමුදල් කපා හැරීමට තීරණය කර ඇති පසුබිමක ට්වීටර් පණිවුඩයක් නිකුත් කරමින් ඔහු අවධාරණය කළේ ලෝක සෞඛ්‍ය සංවිධානයේ වැඩපිලිවෙල වෛරසයේ ව්‍යාප්තිය පාලනයට දායකත්වය දක්වන බවයි.\nඑමෙන්ම, ලෝක සෞඛ්‍ය සංවිධානයේ කාර්යභාරය ඉටු කිරීමට මේ මොහොතේ අන් කිසිදු සංවිධානයකට හැකියාවක් නොමැති බවද ඔහු පෙන්වා දෙනවා.\nලෝක සෞඛ්‍ය සංවිධානය සිය මූලික වගකීම් පැහැර හැර චීනයට පක්ෂපාති ලෙස කටයුතු කරන බවට චෝදනා කරමින් ඇමරිකානු ජනාධිපතිවරයා මීට පෙර කියා  සිටියේ ඔවුන්ට ලබා දෙන ආධාර නතර කරන බවයි.\nකෙසේ වෙතත්, ඇමරිකානු ජනාධිපතිවරයාගේ ස්ථාවරය සම්බන්ධයෙන් නිවේදනයක් නිකුත් කරමින් ජගත් සංවිධාන මහ ලේකම් අන්තෝනියෝ ගුටේරස් අවධාරණය කළේ ලෝක සෞඛ්‍ය සංවිධානයේ කාර්ය භාරය සඳහා වන සම්පත් සීමා කිරීමට මෙය සුදුසු අවස්ථාවක් නොවන බවයි.\nමේ අතර, ලොව  ඕනෑම රටක දිනක් තුළ වාර්තා වූ වැඩිම කොරෝනා මරණ සංඛ්‍යාව ඊයේ ඇමරිකාවෙන් වාර්තා වුණා.\nඊයේ දිනයේදී නව මරණ 2407 ක් එරටින් වාර්තා වූ අතර, මේ වනවිට ඇමරිකාවෙන් වාර්තාවන සමස්ත කොරෝනා මරණ සංඛ්‍යාව 26,047ක්.\nඑරටින් වාර්තාවන ආසාදිතයන් සංඛ්‍යාව හය ලක්ෂ 13,886ක්.\nඑමෙන්ම, කොරෝනා වෛරසය පාලනයට මේ වසරේදී එන්නතක් සොයා ගැනීමට නොහැකි වුවහොත් ඇමරිකාවට වසර 2022 පමණ වනතෙක් සමාජ දුරස්ථභාවය පිලිපදිමින් පාසල්, රැකියා සහ විශ්වවිද්‍යාල පවා වසා දැමීමට සිදුවනු ඇති බවට හාවඞ් විශ්වවිද්‍යාලය අනතුරු අඟවනවා.\nඑමෙන්ම, මියන්මාරයේ වවුලන් ආශ්‍රිතව සිදුකළ පර්යේෂණයකදී කොරෝනා වෛරස කාණ්ඩයට අයත් නව වෛරස 06ක් සොයාගෙන තිබෙනවා.\nකෙසේ වෙතත්, එම වෛරස මිනිසුන්ට හානිකරද යන්න මෙතෙක් අනාවරණය කරගෙන නොමැති අතර, තවදුරටත් ඒ සම්බන්ධයෙන් පර්යේෂණ සිදුකෙරෙන බවයි විදෙස් මාධ්‍ය වාර්තා කළේ.\nකොරෝනා ආසාදිතයින් විසිලක්ෂ 14,009ක් මේ වනවිට ලොව පුරා රටවලින් වාර්තා වන අතර, මරණ සංඛ්‍යාව එක්ලක්ෂ 27,594ක්.",
       "URL": "https://www.hirunews.lk/238729/ලෝක-සෞඛ්‍ය-සංවිධානයේ-වටිනාකම-බිල්-ගේට්ස්-පහදයි",
       "Category": "International News",
       "Parent URL": "https://www.hirunews.lk/international-news.php?pageID=185"
}