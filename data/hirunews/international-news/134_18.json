{
       "Source": "hirunews",
       "Timestamp": "Friday, 19 February 2021 - 22:51",
       "Headline": "නාසා ආයතනය අඟහරු වෙත යැවූ යානය සාර්ථකව ගොඩ බස්වයි",
       "News Content": "අභ්‍යවකාශ ක්ෂේත්‍රයේ නව පරිච්ඡේදයක් සනිටුහන් කරමින් නාසා ආයතනය විසින් අඟහරු ග්‍රහයා වෙත යැවූ රෝවර් යානය සාර්ථකව ගොඩ බස්වා තිබෙනවා.\nඒ, එහි සමකයට ආසන්න ආවාටයක්වන ජෙසේරෝ ප්‍රදේශයටයි.\nමේ ජයග්‍රහණය සම්බන්ධයෙන් අමෙරිකානු ජනපති ජෝ බයිඩ්න් නාසා ආයතන විද්‍යාඥයින් වෙත සිය සුබ පැතුම් එක්කර තිබුණා.\nඅමෙරිකානු ඩොලර් බිලියන 2.7ක් වැයකර නිපදවූ මෙම රොබෝ යානය අභ්‍යවකාශ ඉතිහාසයේ මෙතෙක් නිෂ්පාදිත ඉහළම තාක්ෂණයෙන් සමන්විත වූවක්.\nමෙම යානයේ විද්‍යුත් පරිපථය නිර්මාණය කර ඇත්තේ ශ්‍රී ලාංකික ඉංජිනේරුවරියක් වන මෙලනි මහාරච්චි විසින්.\nමෙම ක්‍රියාන්විතය සාර්ථක කරගැනීමට ඇය ලබාදුන් දායකත්වය උදෙසා නාසා ආයතනයේද ප්‍රශංසාව හිමි වී තිබෙනවා.\nඅදාළ රොබෝ යානය වසර 2ක් අඟහරු මත රැඳී සිටිමින් පරීක්ෂණ කටයුතු සිදු කිරීමට නියමිත බවයි නාසා ආයතනය ප්‍රකාශ කරන්නේ.\nඑමගින් අගහරු මත සිටින ක්ෂුද්‍රජීවින් පිළිබඳව පරීක්ෂණ සිදුකිරීමටද නියමිතයි.\nරතු ග්‍රහයා මත ජීවය පැවතිය හැකිද යන්න පිළිබඳ තොරතුරු අනාවරණය කර ගත හැකි පරිදි පාෂාණ නියැදි එක් රැස් කිරීමද එහි තවත් අරමුණක්.\nමේ අතර නාසා ආයතනයේ ජයග්‍රහණය සම්බන්ධයෙන් ප්‍රංශ ජනපති එමානුවෙල් මැක්රෝන්ද සතුට පළ කර තිබුණා.",
       "URL": "https://www.hirunews.lk/263105/නාසා-ආයතනය-අඟහරු-වෙත-යැවූ-යානය-සාර්ථකව-ගොඩ-බස්වයි",
       "Category": "International News",
       "Parent URL": "https://www.hirunews.lk/international-news.php?pageID=134"
}