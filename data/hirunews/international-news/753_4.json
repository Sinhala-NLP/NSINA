{
       "Source": "hirunews",
       "Timestamp": "Friday, 06 March 2015 - 9:34",
       "Headline": "චීනයේ දුම්රියපොලකදී නැවතත් පිහි ප්‍රහාරයක්",
       "News Content": "දකුණුදිග චීනයේ ගුවන්ෂු නගරයේ දුම්රියපොලකදී සන්නද්ධ කණ්ඩායමක් අද (06) උදෑසන එල්ල කළ පිහි ප්‍රහාරයකින් පුද්ගලයන් 9 දෙනෙකු තුවාල ලබා තිබෙනවා. පසුව එම එක් ප්‍රහාරකයෙකු පොලිස් වෙඩි පහරින් ජීවිතක්ෂයට පත්වූ අතර, තවත් අයෙකු අත්අඩංගුවට ගනු ලැබුවා. ප්‍රහාරයට හේතුව හෝ ප්‍රහාරකයන් පිළිබඳ තොරතුරු මෙතෙක් හෙළිදරව් වී නැහැ. උදෑසන කාර්යබහුල වේලාවේ මෙලෙස දුම්රියපොලවලදී පිහි ප්‍රහාර එල්ල කිරීමේ සිද්ධීන් කිහිපයක් පසුගිය කාලය තුල චීනයෙන් වාර්තා වුණා. නිරිත දිග චීනයේ - කුන්මින් නගරයේ දුම්රිය ස්ථානයකදී පසුගිය වසරේ මාර්තු මාසයේ එලෙස සන්නද්ධ කණ්ඩායමක් එල්ල කළ පිහි ප්‍රහාරයකින් පුද්ගලයන් 29 දෙනෙකු ජීවිතක්ෂයට පත්වුණා.",
       "URL": "https://www.hirunews.lk/104864/චීනයේ-දුම්රියපොලකදී-නැවතත්-පිහි-ප්‍රහාරයක්",
       "Category": "International News",
       "Parent URL": "https://www.hirunews.lk/international-news.php?pageID=753"
}