{
       "Source": "hirunews",
       "Timestamp": "Saturday, 31 August 2019 - 10:33",
       "Headline": "සැප්තැම්බර් 11 ප්‍රහාරයේ මහ මොළකරු 2021 වසරේ අධිකරණයට",
       "News Content": "2001 වසරේ සැප්තැම්බර් 11 වනදා ඇමරිකාවට එල්ලවූ ත්‍රස්ත ප්‍රහාරයේ සැළසුම්කරු ලෙස සැළකෙන කාලිඞ් ෂෙයික් මොහොමඞ් නැමති අල්කයිඩා නායකයා 2021 වසරේ ජනවාරි 11 වනදා අධිකරණයට ඉදිරිපත් කරන බව ඇමරිකාව ප්‍රකාශ කළා.\nඔහු සහ තවත් සැකකරුවන් හතරදෙනකු ගුවන්තනමෝ බොක්කේ පිහිටි ඇමරිකානු කඳවුරේ හමුදා අධිකරණයක් වෙත ඉදිරිපත් කරන බවයි පෙන්ටගනය සඳහන් කළේ.\nසැප්තැම්බර් 11 ප්‍රහාරයේ මුල සිට අග දක්වා සෑම පියවරක්ම තමා සැළසුම් කළ බව කාලිඞ් ෂෙයික් මොහොමඞ් පිළිගෙන තිබෙනවා.\nසැප්තැම්බර් 11 ප්‍රහාරය පමණක් නොව 2002 වසරේ ඉන්දුනීසියාවේ බාලි දිවයිනේ බෝම්බ ප්‍රහාරය, ඇමරිකානු මාධ්‍යවේදී ඩැනියෙල් පර්ල් ඝාතනය මෙන්ම 2001 වසරේ සපත්තු බෝම්බයකින් ඇමරිකානු ගුවන් යානයක් පිපිරවීමේ අසාර්ථක ප්‍රයත්නයද ඔහුගේ සැළසුම් බව සඳහන්.\n2003 වසරේ පාකිස්ථානයේදී අත්අඩංගුවට ගත් කාලිඞ් ෂෙයික් මොහොමඞ් මේ අනුව අධිකරණයට ඉදිරිපත් කෙරෙන්නේ සැප්තැම්බර් 11 ප්‍රහාරය සිදුවූ විසි වසරකට පසුවයි.",
       "URL": "https://www.hirunews.lk/223305/සැප්තැම්බර්-11-ප්‍රහාරයේ-මහ-මොළකරු-2021-වසරේ-අධිකරණයට",
       "Category": "International News",
       "Parent URL": "https://www.hirunews.lk/international-news.php?pageID=241"
}