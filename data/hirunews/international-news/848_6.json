{
       "Source": "hirunews",
       "Timestamp": "Monday, 15 April 2013 - 19:07",
       "Headline": "ඉරාකය පුරා බෝම්බ පිපිරීම් වැළක්.",
       "News Content": "ඉරාකය පුරා නගර කිහිපයක අද (15) සිදුවූ බෝම්බ ප්‍රහාරවලින් පුද්ගලයන් 31 දෙනෙකු ජීවිතක්ෂයට පත්වුණා. බැග්ඩෑඞ් අගනුවර ඇතුළු නගර කිහිපයක බෝම්බ ප්‍රහාර 18ක් වාර්තා වූ අතර, එහිදී තුවාල ලැබූ සංඛ්‍යාව 200කට අධිකයි. ඇමරිකානු හමුදා නික්මීමෙන් පසු ඉරාකයේ පළමු මැතිවරණය අප්‍රේල් 20 වන දා පැවැත්වෙනවා. ඒ සඳහා විශේෂ ආරක්ෂාව යොදා තිබියදී මෙම ප්‍රහාර එල්ලවීම විශේෂත්වයක්. අද (15) ප්‍රහාර සඳහා මෝටර් රථ බෝම්බ රැසක් යොදාගෙන ඇති අතර බැග්ඩෑඞ් අගනුවර මෙන්ම උතුරේ කර්කුක්, ටික්රික්, සමාරා සහ නසිරියා යන ප්‍රදේශවල ද මෙම බෝම්බ පිපිරීම් සිදුව තිබෙනවා. ප්‍රහාර සම්බන්ධයෙන් කිසිඳු කණ්ඩායමක් මෙතෙක් වගකීම භාරගෙන නොමැති නමුදු අල්ඛයිඩා සම්බන්ධතා සහිත සුන්නි මුස්ලිම් කණ්ඩායම් ඒවා සිදුකරන්නට ඇතැයි සැලකෙනවා. ඉරාක මැතිවරණයේ අපේක්ෂකයන් 14 දෙනෙකු ද මේ වන විට ඝාතනයට ලක්ව තිබෙනවා.",
       "URL": "https://www.hirunews.lk/57221/ඉරාකය-පුරා-බෝම්බ-පිපිරීම්-වැළක්",
       "Category": "International News",
       "Parent URL": "https://www.hirunews.lk/international-news.php?pageID=848"
}