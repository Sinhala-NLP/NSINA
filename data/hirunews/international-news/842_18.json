{
       "Source": "hirunews",
       "Timestamp": "Tuesday, 07 May 2013 - 10:30",
       "Headline": "දෑත් නොමැති සිත්තරාට බ්‍රිතාන්‍යයේ දොර වැසේ.",
       "News Content": "එඩින්බරෝ හි පැවැත්වෙන න්‍යෂ්ටික විරෝධී සම්මන්ත්‍රණයක් සඳහා සහභාගිවීමට ආරාධනා ලැබ සිටි කසක්ස්ථානයේ දෑත් නොමැති සිත්තරයෙකුට වීසා නිකුත් කිරීම බ්‍රිතාන්‍යය ප්‍රතික්ෂේප කර තිබෙනවා. දෑත් නොමැති නිසා ඇගිලි සලකුණු ඉදිරිපත් කිරීමට නොහැකිවීම ඊට හේතුවයි. කරිප්බෙක් කුයුකොව් නැමැති මොහු දෑත් නොමැතිව ඉපදී ඇත්තේ පැරණි සෝවියට් සමූහ ආණ්ඩුවට අයත් කසක්ස්ථානයේ න්‍යෂ්ටික අත්හදා බැලීම්වල බලපෑමෙන්. මෙම සිත්තරා සිය සිතුවම් න්‍යෂ්ටික විරෝධී කටයුතු සඳහා පසුගිය 20 වසර පුරාම යොදා ගෙන තිබෙනවා. ඉස්තාන්බුල් නුවර තානාපති කාර්යාලය මොහුට වීසා ලබාදීම ප්‍රතික්ෂේප කළත්, බ්‍රිතාන්‍ය ස්වදේශ කටයුතු අමාත්‍යාංශය ප්‍රකාශ කළේ එය වැරදි සන්නිවේදනයක් හේතුවෙන් සිදුවූවක් බවයි.",
       "URL": "https://www.hirunews.lk/58506/දෑත්-නොමැති-සිත්තරාට-බ්‍රිතාන්‍යයේ-දොර-වැසේ",
       "Category": "International News",
       "Parent URL": "https://www.hirunews.lk/international-news.php?pageID=842"
}