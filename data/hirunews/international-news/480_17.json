{
       "Source": "hirunews",
       "Timestamp": "Friday, 12 May 2017 - 18:36",
       "Headline": "දෙවියන් වෙනුවෙන් යැවූ කෙටි පණිවුඩය",
       "News Content": "දෙවියන් වහන්සේට අපහාසවන අයුරින් කිසිදු අදහසක් සමාජ ජාල මාධ්‍ය ඔස්සේ හුවමාරු කර නොගන්නා ලෙස අනතුරු අඟවමින් පාකිස්ථාන ආණ්ඩුව එරට ජනතාවට කෙටි පණිවුඩ යවා ඇති බව විදෙස් මාධ්‍ය වාර්තා කරනවා.\nඑවැනි පණිවුඩ ප්‍රසිද්ධියේ හුවමාරු කරගැනීම දඬුවම් ලැබිය හැකි වරදක් බවයි පකිස්ථාන විදුලි සංදේශ අධිකාරිය විසින් යවන ලද කෙටි පණිවුඩයේ සඳහන්ව ඇත්තේ.\nපකිස්ථාන රජය එරට ජනතාවගෙන් ඉල්ලා සිටින්නේ එවැනි පණිවුඩ හුවමාරුවන අවස්ථාවල එයට එරෙහිව නීතිමය පියවර ගැනීමට රජය දැනුවත් කරන ලෙසයි.\nපකිස්ථාන රජය විසින් යොමුකරන ලද කෙටි  පණිවුඩය මගින් ජනතාව  නීතිය අතට ගැනීමට පෙළඹවීමට ඉඩ ඇති බව මානව හිමිකම් ක්‍රියාකාරීන් මත පල කරනවා.\nමුස්ලිම් බහුතරයක් වෙසෙන පාකිස්තානයේ ඉස්ලාම් දහමට අපහාස කිරීම මරණ දඬුවම ලැබිය හැකි වරදක්.",
       "URL": "https://www.hirunews.lk/161188/දෙවියන්-වෙනුවෙන්-යැවූ-කෙටි-පණිවුඩය",
       "Category": "International News",
       "Parent URL": "https://www.hirunews.lk/international-news.php?pageID=480"
}