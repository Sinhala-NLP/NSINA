{
       "Source": "hirunews",
       "Timestamp": "Sunday, 09 April 2017 - 7:41",
       "Headline": "ඇමරිකානු ප්‍රහාරක බල ඇණිය, උතුරු කොරියාව දෙසට (ඡායාරූප)",
       "News Content": "ඕනෑම හදිසි ප්‍රහාරක මෙහෙයුමක් දියත් කළ හැකි ඇමරිකානු නාවික හමුදාවේ තුන්වන බලඇණියට අයත් කාල් වින්සන් ප්‍රහාරක බලකාය කොරියානු අර්ධද්වීපය  දෙසට ගමන් කරමින් සිටින බව වොෂින්ටන් වාර්තා උපුටා දක්වමින් රොයිටර් පුවත් සේවය සඳහන් කළා.\nඇමරිකාව විසින් සිරියානු රජයේ ගුවන් කඳවුරකට කෲස් මිසයිල ප්‍රහාරයක් එල්ල කර පැය 24 ක් ඇතුළත මෙම පියවර ගැනීම විශේෂ තත්ත්වයක් ලෙසයි සැළකෙන්නේ.\nඑමෙන්ම උතුරු කොරියාව මෑතක සිට සිය මිසයිල වැඩසටහන උත්සන්න කිරීමද නව ඇමරිකානු පරිපාලනයේ උදහසට ලක්වී ඇති කරුණක්.\nප්‍රහාරක ගුවන් යානා රැගෙන යා හැකි ප්‍රහාරක යාත්‍රා පෙරටු කොටගත් කාල් වින්සන් බලඇණිය 1930 වර්ෂයේදී පිහිටුවනු ලැබුවද 2009 සිට එහි කාර්යභාරය වෙනස් කර තිබෙනවා.\nඅල්කයිඩා නායක ඔසාමා බින් ලාඩන්ගේ සිරුර මුහුදේ තැන්පත් කිරීම සිදුකළේද කාල් වින්සන්  බලඇණිය විසින්.\nමේ අතර උතුරු කොරියාව එරට නිර්මාතෘවරයා ලෙස සැළකෙන කිම් ඉල් සුං ගේ 105 වන ජන්ම දිනය සැමරීමට සූදානම් වනවා.\nඅප්‍රේල් 15 වනදාට යෙදී ඇති එම දිනය ඔවුන් සමරන්නේ හිරුගේ දිනය ලෙසින්.\nඋතුරු කොරියාව සාමාන්‍යයෙන් එම දිනය සැමරීම සඳහා සිය යුද ශක්තිය ප්‍රදර්ශනය කරනු ලබනවා.\nඇමරිකානු නාවික හමුදාවේ ප්‍රහාරක බල ඇණියක් මෙලෙස කොරියානු අර්ධද්වීපය වෙත පැමිණෙන්නේ චීන ජනාධිපති ෂී ජින් පින් සහ ඇමරිකානු ජනාධිපති ඩොනල්ඩ් ට්‍රම්ප් සාකච්ඡා සමුළුවකට එක්ව සිටින මොහොතකයි.\nඋතුරු කොරියාව එහිදී ඔවුන්ගේ ප්‍රධානතම සාකච්ඡා මාතෘකාවක්.",
       "URL": "https://www.hirunews.lk/158813/ඇමරිකානු-ප්‍රහාරක-බල-ඇණිය-උතුරු-කොරියාව-දෙසට-ඡායාරූප",
       "Category": "International News",
       "Parent URL": "https://www.hirunews.lk/international-news.php?pageID=495"
}