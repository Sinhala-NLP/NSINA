{
       "Source": "hirunews",
       "Timestamp": "Sunday, 31 March 2013 - 13:34",
       "Headline": "පාකිස්ථානයේ පාසලකට බෝම්බ ප්‍රහාර.",
       "News Content": "පාකිස්ථානයේ කරච්චි නුවර ආසන්නයේ - බල්ඩියාහි පෞද්ගලික පාසලකට ඊයේ අන්තවාදී බෝම්බ ප්‍රහාරයක් එල්ල වී තිබෙනවා. එහිදී එම පාසලේ විදුහල්පතිවරයා ජීවිතක්ෂයට පත්වූ අතර තවත් 8 දෙනෙකු තුවාල ලැබුවා. පාකිස්ථාන පොලිස් ප්‍රකාශක අසීෆ් නවාස් ප්‍රකාශ කළේ එම පාසලේ විදුහල්පති අබ්දුල් රෂීඞ් බෝම්බ ප්‍රහාරයෙන් බරපතල තුවාල ලබා රෝහල් ගත කිරීමෙන් පසු මියගිය බවයි. තුවාල ලැබූවන් අතර ගුරුවරයෙකු සහ ශිෂ්‍යයන් ද සිටින බව සඳහන්. පාකිස්ථානයේ වැඩබලන අගමැති මීර් හසාර් ඛාන්, අහිංසක පාසල් සිසුන් ඉලක්ක කර ගත් මෙම ප්‍රහාරය හෙළා දකින බව ප්‍රකාශ කළා. ඔහු මීට සතියකට පෙර පාකිස්ථානයේ වැඩබලන අගමැතිවරයා ලෙස පත්වූයේ එරට මීළඟ මැතිවරණයට ඉඩ සලසමින්. කාන්තා අධ්‍යාපනය ඇතුළු පාකිස්ථානයේ අධ්‍යාපන ක්ෂේත්‍රය පසුගිය කාලය තුළ මෙවැනි අන්තවාදී ප්‍රහාර රැසකට ගොදුරු වුණා. වයඹ දිග කේබර් ප්‍රාන්තයේ කාන්තා පාසලක ගුරුවරියක් පසුගිය දිනක යතුරුපැදියකින් පැමිණි තුවක්කුකරුවන් විසින් ඝාතනය කළා. පසුගිය ජනවාරියේ වයඹ දිග පාකිස්ථානයේ ගෝත්‍රික ප්‍රදේශයකදී ගුරුවරුන් 5 දෙනෙකු මෙලෙස ඝාතනයට ලක්වුණා. පාකිස්ථාන අධ්‍යාපන ක්ෂේත්‍රයට තලෙයිබාන් ඇතුළු අන්තවාදී කණ්ඩායම්වල ප්‍රහාර ආරම්භ වූයේ කාන්තා අධ්‍යාපනය වෙනුවෙන් හඬ නැගූ මලාලා යුසුෆායි දැරියට තලෙයිබාන්වරුන් පසුගිය ඔක්තෝම්බරයේ එල්ල කළ ප්‍රහාරයෙන්.",
       "URL": "https://www.hirunews.lk/56288/පාකිස්ථානයේ-පාසලකට-බෝම්බ-ප්‍රහාර",
       "Category": "International News",
       "Parent URL": "https://www.hirunews.lk/international-news.php?pageID=852"
}