{
       "Source": "hirunews",
       "Timestamp": "Monday, 29 June 2015 - 19:53",
       "Headline": "බ්‍රිතාන්‍ය අගමැතිවරයා අයි.එස්. ගැන කියයි",
       "News Content": "අයි.එස්. හෙවත් ඉස්ලාමීය රාජ්‍ය සටන්කාමීන්ට එරෙහි සටන නූතන පරපුරේ ලෝකවාසීන්ගේ අරගලය බව බ්‍රිතාන්‍ය අගමැති ඩේවිඩ් කැමරන් පවසනවා. අයි.එස්.වරුන් පරාජය කිරීමට හැකියාවක් ඇතත් ඒ සඳහා දිගු කාලයක් ගත විය හැකි බවයි බ්‍රිතාන්‍යයේ ගුවන් විදුලි සේවාවක් සමඟ සාකච්ඡාවකට එක්වෙමින් ඔහු සඳහන් කළේ. ඉරාකය සහ සිරියාවේ අයි.එස් සංවිධානය එල්ල කරන ප්‍රහාර මෙන්ම ටියුනීසියාවේ සංචාරක නිකේතන නගරයකට එල්ල වූ ප්‍රහාරය පිළිබඳව ද ඔහු මෙහිදී අදහස් පළ කළා. මධ්‍යධරණී මුහුද ආසන්නයේ පිහිිටි සූසේ නගරයට එල්ල වූ අයි.එස්. ප්‍රහාරයෙන් පුද්ගලයන් 38 දෙනෙකු ජීවිතක්ෂයට පත්වූ අතර ඉන් 30 දෙනෙකුම බ්‍රිතාන්‍ය සංචාරකයන් බව දැන් හෙළිදරව් වී තිබෙනවා. ගුවන් ප්‍රහාර එල්ල කිරීම ඇතුළු අයි.එස් තර්ජනයට එරෙහිව ගත හැකි ක්‍රියාමාර්ග පිළිබඳව සාකච්ඡා කිරීම සඳහා බ්‍රිතාන්‍ය අගමැති ඩේවිඩ් කැමරන් අද සිය ආරක්ෂක මණ්ඩලයේ කෝබ්‍රා හදිසි කමිටුව රැස් කළා.",
       "URL": "https://www.hirunews.lk/112324/බ්‍රිතාන්‍ය-අගමැතිවරයා-අයි-එස්-ගැන-කියයි",
       "Category": "International News",
       "Parent URL": "https://www.hirunews.lk/international-news.php?pageID=722"
}