{
       "Source": "hirunews",
       "Timestamp": "Sunday, 01 September 2019 - 14:23",
       "Headline": "ඉන්දියාවේ නව ප්‍රාන්ත ආණ්ඩුකාරවරුන් 5 දෙනෙක්",
       "News Content": "ඉන්දියාවේ නවතම ප්‍රාන්තය වන තෙලංගානා ඇතුළු ප්‍රාන්ත 5ක් සඳහා නව ආණ්ඩුකාරවරුන් ජනාධිපති රාම් නාත් කෝවින් විසින් අද ප්‍රකාශයට පත් කරනු ලැබුවා.\nඑහිදී තෙලංගානා ප්‍රාන්තයේ ආණ්ඩුකාර ධුරය හිමිව ඇත්තේ තමිල්නාඩු ප්‍රාන්තයේ භාරතීය ජනතා පක්ෂ නායිකාව වන තමිලිසායි සෞන්දර්රාජන්ටයි.\n58 හැවිරිදි ඇය භාරතීය ජනතා පක්ෂයේ බලය නොමැති තමිල්නාඩුවේ දේශපාලන කටයුතුවල නිරත වූයේ ප්‍රබල ප්‍රාන්ත දේශපාලනඥයන් වූ ජයලලිතා ජයරාම් සහ මුත්තුවේල් කරුණානාධිගේ පාලනය පවතිද්දීයි.\nකෙසේ නමුත් ඔවුන් දෙදෙනාම මේ වන විට මිය ගොස් ඇති බැවින් කමල් හසන් සහ රැජිණිකාන්ත් යන කොලිවුඞ් සිනමා ප්‍රවීනයන් සමඟ භාරතීය ජනතා පක්ෂය ද තමිල්නාඩු ප්‍රාන්තය ජය ගැනීමට සැලසුම් කරමින් සිටිනවා.",
       "URL": "https://www.hirunews.lk/223381/ඉන්දියාවේ-නව-ප්‍රාන්ත-ආණ්ඩුකාරවරුන්-5-දෙනෙක්",
       "Category": "International News",
       "Parent URL": "https://www.hirunews.lk/international-news.php?pageID=241"
}