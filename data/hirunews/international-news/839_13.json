{
       "Source": "hirunews",
       "Timestamp": "Saturday, 18 May 2013 - 10:24",
       "Headline": "තවත් දැවැන්ත උල්කාවක් පෘථිවිය පසුකර යාමට සූදානම්.",
       "News Content": "ක්වීන් එළිසබෙත් 2 නෞකාව තරම් දිග දැවැන්ත උල්කාවක් මේ මස අග දී අපේ පෘථිවිය පසුකර යාමට නියමිත බව කැලිෆෝනියාවේ තාරකා විද්‍යාඥයන් පිරිසක් පවසනවා. එය පෘථිවිය ආසන්නයටම පැමිණෙන්නේ ලබන ජුනි 1 වන දායි. කෙසේ නමුත් වාසනාවකට මෙන් මෙම උල්කාව පෘථිවියට සැතපුම් මිලියන 3යි දශම 6කට වඩා ළං නොවන බවයි විද්‍යාඥයන් ප්‍රකාශ කළේ. එය පෘථිවිය සහ සඳ අතර පවතින දුර මෙන් 15 ගුණයක දුරක්. මෙම දැවැන්ත උල්කාව පෘථිවය පසු කර යද්දී කැලිෆෝනියාවේ මොහාවි කාන්තාරයේ ගෝල්ඞ්ස්ටෝන් ග්‍රහලෝකාගාරයේ ස්ථාපිත කර ඇති අඩි 230ක් පළල දැවැන්ත දුරේක්ෂයේ රේඩාර් කිරණ මගින් ස්කෑන් කිරීමට ද විද්‍යාඥයන් සූදානම්. මීළඟ සියවස් දෙකේ දී විනාශකාරී උල්කාවක් පෘථිවියට ළඟා වනු ඇතැයි අපේක්ෂා කෙරෙන්නේ නැහැ. එහෙත් දැවැන්ත උල්කා සෑම වසර 6කට වරක් පාහේ පෘථිවියට සැතපුම් පන්ලක්ෂයක් පමණ ආසන්නයට පැමිණෙනවා. එමෙන්ම වසර 2182 දී විනාශකාරී උල්කාපාතයක් පෘථිවියේ ඝට්ඨනයවීමට 1800කින් එක් අවස්ථාවක් පවතින බවට විද්‍යාඥයන්ගේ අදහසයි.",
       "URL": "https://www.hirunews.lk/59195/තවත්-දැවැන්ත-උල්කාවක්-පෘථිවිය-පසුකර-යාමට-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=839"
}