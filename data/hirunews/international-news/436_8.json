{
       "Source": "hirunews",
       "Timestamp": "Sunday, 24 September 2017 - 10:33",
       "Headline": "ඇමරිකාව ප්‍රහාරයකට අත වනන බව උතුරු කොරියාව කියයි",
       "News Content": "තම නායක කිම් ජොං අන්ට රොකට් මිනිසා සහ උන්මත්තකයෙකු ලෙස හඳුන්වමින් ජනාධිපති ට්‍රම්ප් සිදුකළ අපහාසාත්මක ප්‍රකාශ ඇමරිකානු භූමියට උතුරු කොරියානු මිසයිල කැඳවීමක් බව එරට විදේශ අමාත්‍යවරයා ජගත් සංවිධානයේදී ප්‍රකාශ කළා.\nඑක්සත් ජාතීන්ගේ මහා මණ්ඩලය ඇමතූ උතුරු කොරියානු විදේශ ඇමති රී යොන් හෝ කියා සිටියේ තම නායකයා නොව, ඇමරිකානු ජනාධිපති ට්‍රම්ප්, දිවිනසා ගැනීමේ මෙහෙයුමක නිරතවන බවයි.\nඑමෙන්ම උතුරු කොරියාවේ න්‍යෂ්ටික බලය සම්පූර්ණවීමට තවත් ඇත්තේ පියවර කිහිපයක් පමණක් බව ඔහු කියා සිටියා.\nමේ අතර ඇමරිකානු බෝම්බ ප්‍රහාරක යානා උතුරු සහ දකුණු කොරියානු රාජ්‍යයන් වෙන්කරන දේශසීමාව ආසන්නයට පියාසර කළ බව පෙන්ටගනය ප්‍රකාශ කළා.\nගුවාම් දිවයිනෙන් සහ ජපානයේ ඔකිනාවා කඳවුරෙන් නික්මුණු ඇමරිකානු ගුවන් හමුදාවේ බී එක බී සහ එෆ් 15 සී ඊගල් ප්‍රහාරක යානා උතුරු කොරියානු නැගෙනහිර වෙරළේ ජාත්‍යන්තර ගුවන් තලයේ සැරිසැරූ බවයි විදෙස් වාර්තා සඳහන් කළේ.\nමෙම ප්‍රදේශයට 21 වන සියවසේදී ඇමරිකානු ප්‍රහාරක යානා ඇතුලූවූ පළමු අවස්ථාව මෙයයි.\nඋතුරු කොරියාවේ න්‍යෂ්ටික වැඩපිලිවෙල සම්බන්ධයෙන් එරට නායක කිම් ජොං අන් සහ ඇමරිකානු ජනපති ඩොනල්ඩ් ට්‍රම්ප් අතර දැඩි විරසකයක් පවතින අවස්ථාවක මෙය වාර්තාවීම විශේෂත්වයක්.",
       "URL": "https://www.hirunews.lk/171708/ඇමරිකාව-ප්‍රහාරයකට-අත-වනන-බව-උතුරු-කොරියාව-කියයි",
       "Category": "International News",
       "Parent URL": "https://www.hirunews.lk/international-news.php?pageID=436"
}