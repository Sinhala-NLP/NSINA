{
       "Source": "hirunews",
       "Timestamp": "Sunday, 25 August 2013 - 13:05",
       "Headline": "මැඩ‍්‍රාස් කැෆේට බ්‍රිතාන්‍යයේත් තහංචි.",
       "News Content": "මෙරට පැවති යුද්ධය පදනම් කරගෙන බොලිවුඞ් පුරයේ නිෂ්පාදනය කළ මැඩ‍්‍රාස් කැෆේ චිත්‍රපටය බ්‍රිතාන්‍යයේ ප්‍රදර්ශනය කිරීම කොටි හිතවාදීන්ගේ බලපෑම් මත එරට බලධාරීන් නතර කර තිබෙනවා. ඇතැම් ඉන්දීය සිනමා ශාලාවලින්ද චිත්‍රපටය ඉවත් කර ඇති බවයි විදෙස් වාර්තා සඳහන් කළේ. ජෝන් එබ්‍රහම් ප්‍රධාන චරිතය රඟන මෙම චිත්‍රපටය මගින් එල්.ටී.ටී.ඊ. සාමාජිකයන් ත්‍රස්තයන් ලෙස හඳුන්වා ඇති බවට චෝදනා එල්ලවූයේ එහි ප්‍රචාරක පටය නිකුත් වූදා සිටයි.\nකෙසේ නමුත් එමගින් දෙමළ ජනතාවට අසාධාරණයක් සිදුකර නොමැති බව චිත්‍රපටයේ අධ්‍යක්‍ෂ ෂූජිට් ශ්‍රීකාර් ප්‍රකාශ කළා. එයට විරෝධය දැක්විය හැකි නමුදු සිනමා ලෝලීන්ට චිත්‍රපටය නැරඹීමේ අයිතිය වැළැක්වීම කිසිවෙකුට සිදුකළ නොහැක්කක් බවයි ඔහු කියා සිටියේ. මැඩ‍්‍රාස් කැෆේ චිත්‍රපටයට තමිල්නාඩුවේ කොටි හිතවාදී කණ්ඩායම්වලින්ද විරෝධය එල්ලවුණා. සීමාන්ගේ නාම් තමිලර් පක්ෂය, චිත්‍රපටය තමිල්නාඩුවේ තහනම් කරන ලෙස ප්‍රාන්ත බලධාරීන්ගෙන් ඉල්ලීමක්ද කළා. කෙසේ නමුත් මැඩ‍්‍රාස් කැෆේ චිත්‍රපටය පසුගිය සිකුරාදා ප්‍රදර්ශනය ආරම්භ කළ අතර තමිල්නාඩුවේ එහි දෙමළින් හඩ කැවූ පිටපත ප්‍රදර්ශනය කෙරෙනවා.",
       "URL": "https://www.hirunews.lk/65811/මැඩ‍්‍රාස්-කැෆේට-බ්‍රිතාන්‍යයේත්-තහංචි",
       "Category": "International News",
       "Parent URL": "https://www.hirunews.lk/international-news.php?pageID=810"
}