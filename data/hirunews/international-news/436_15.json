{
       "Source": "hirunews",
       "Timestamp": "Saturday, 23 September 2017 - 10:44",
       "Headline": "මස් පිණිස රැගෙන ගිය සුනඛයින් 26ක් උතුරු ඉන්දියාවේදී බේරා ගැනේ (ඡායාරූප)",
       "News Content": "මස් පිණිස ඝාතනය කිරීම සඳහා රැගෙන යමින් සිටි සුනඛයින් 26 දෙනෙකු බේරා ගැනීමට ඉන්දීය පොලිසිය සමත්ව තිබෙනවා.\nඋතුරු ඉන්දියාවේ මෙගාලය ප්‍රදේශයේදී මෝටර් රථයක් තුල දමාගෙන මෙම සුනඛයින් ප්‍රවාහනය කර ඇති බවටයි වාර්තා වන්නේ.\nමෙම සතුන් සොයාගන්නා අවස්ථාවේදී කටවල් බැඳ එම සතුන් ගෝනි තුලට දමා අසුරා තිබූ බව සඳහන්.\nඅදාල සිදුවීමට මෝටර් රථය පැදවූ රියදුරු සහ මෙම ජාවාරම මෙහෙයවූ බව කියන කාන්තාවන් තුන්දෙනෙකු අත්අඩංගුවට ගෙන තිබෙනවා.\nපසුගිය සඳුදා දිනයේදී මාර්ගයේ සිටි සුනඛයින් තුන්දෙනෙකු වාහනයකට දමාගෙන යන අයුරු පුද්ගලයෙකු විසින් ඡායාරූප ගතකර එම ඡායාරූප සමාජ මාධ්‍ය ජාල වෙත මුදා හැර තිබෙනවා.\nඑම ඡායාරුප සම්බන්ධයෙන් එරට ආරක්ෂණ අංශයන් හි අවධානය යොමුවී මේ සම්බන්ධයෙන් පරීක්ෂණ ආරම්භ කර ඇති අතර එහිදී මස් පිණිස ඝාතනය කිරීමට රැගෙන යමින් සිටි මෙම සුනඛයින් සොයා ගැනීමට හැකිවූ බවයි වාර්තා වන්නේ.\nඅත්අඩංගුවට පත් සිව්දෙනා අධිකරණය වෙත ඉදිරිපත් කිරීමට නියමිතව තිබු බව විදෙස් මාධ්‍ය සඳහන් කළා.\nසොයාගත් සුනඛයින් සඳහා ප්‍රතිකාර සිදුකර ඔවුන් සුනඛයින් රැක බලා ගැනීමේ මධ්‍යස්ථානයක් වෙත භාර දී තිබෙනවා.\nඉන්දියාව තුල බලු මස් ආහාරයට ගැනීම තහනම් කර ඇති අතර එලෙස තහනමක් පනවා තිබියදීත් දිනකට සුනඛයින් 100 දෙනෙකු පමණ මස් පිණිස මරාදමන බවයි වාර්තා වන්නේ.",
       "URL": "https://www.hirunews.lk/171643/",
       "Category": "International News",
       "Parent URL": "https://www.hirunews.lk/international-news.php?pageID=436"
}