{
       "Source": "hirunews",
       "Timestamp": "Saturday, 09 March 2013 - 8:25",
       "Headline": "නව පාප්වහන්සේ තෝරාගැනීමේ කාදිනල් සමුළුව 12 වැනිදා.",
       "News Content": "කෝටි 120ක් වන ලොව පුරා කතෝලිකයන්ගේ ආගමික නායකයා ලෙස සැලකෙන පාප් වහන්සේ තෝරා පත් කර ගැනීමේ කාදිනල් සමුළුව ලබන 12 වන අගහරුවාදා වතිකානුවේදී ආරම්භ වනවා. 16 වන බෙනඩික් පාප් වහන්සේ සිය ධුරයෙන් ඉල්ලා අස්වීමත් සමගයි මෙලෙස නව පාප් වහන්සේ කෙනෙකු තෝරා පත් කර ගැනෙන්නේ. ලොව පුරා රටවල්වලින් පැමිණි කාදිනල්වරුන් 115 දෙනෙකු වතිකානුවේ ශාන්ත පීතර් බැසිලිකා දේවස්ථානයේ සියවස් ගණනක් පැරණි මයිකල් ආන්ජලෝගේ සිතුවම් සහිත පියස්ස යට මේ සඳහා රැස්වනු ඇති. පාප් වහන්සේ කෙනෙකු පත්කරගැනීම සඳහා කාදිනල් සමුළුවක් සාමාන්‍යයෙන් පැවැත්වෙන්නේ පාප් තුමෙකු ස්වර්ගස්ත වූ විටයි. එහෙත් වසර 600 කට පසු ප්‍රථම වරට පාප්වහන්සේ කෙනෙකු ඉල්ලා අස්වීම හේතුවෙන් මෙලෙස කාදිනල් සමුළුවක් පැවැත්වෙනවා. මෙවර කාදිනල් සමුළුවට සහභාගිවන කාදිනල්වරුන් 115 දෙනෙකු අතුරෙන් 67 දෙනෙකු 16 වන බෙනඩික් පාප්තුමන් විසින් පත් කළ අයයි. ඉන් දසදෙනෙකු ආසියාතිකයන්. මීළඟ පාප් වහන්සේ ඉතාලි ජාතිකයෙකු විය යුතු බවට වතිකානුවේ ඇතැම් කණ්ඩායම් තුළ මතයක් ඇතිවී තිබෙන අතර තවත් පිරිසක් පවසන්නේ මීළඟ පාප්තුමා යුරෝපීයයෙකු නොවිය යුතු බවයි. කාදිනල් සමුළුවේදී සිදු කෙරෙන සෑම ඡුන්ද විමසීමක් අවසානයේදීම ඡන්ද පත්‍රිකා ගිනිබත් කරන අතර ඒවායින් නික්මෙන කළු දුමාරය බැතිමතුන්ට දැකගත හැකියි. ඒ සඳහා රසායනිකයක්ද යොදා ගැනෙනවා. නව පාප්වහන්සේ තෝරාගැනීම සිදුකළ විට ඡන්ද පත්‍රිකා ගිනිතැබීම සිදුවන්නේ සුදු දුමාරයක් ඇතිවන ආකාරයෙන්. එම අවස්ථාවේ නව පාප්වහන්සේ තෝරාගත් බව ලෝකයාට දැනගත හැකිවනු ඇති. නව පාප් වහන්සේ ලෙස තෝරා ගත හැකි කාදිනල්වරුන් 15 දෙනා අතරට ශ්‍රී ලංකාවේ මැල්කම් කාදිනල්  රංජිත් හිමිපාණන් ද සිටින බව අන්තර් ජාල වාර්තා සඳහන් කළා.",
       "URL": "https://www.hirunews.lk/54860/නව-පාප්වහන්සේ-තෝරාගැනීමේ-කාදිනල්-සමුළුව-12-වැනිදා",
       "Category": "International News",
       "Parent URL": "https://www.hirunews.lk/international-news.php?pageID=857"
}