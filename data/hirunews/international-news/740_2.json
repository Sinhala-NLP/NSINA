{
       "Source": "hirunews",
       "Timestamp": "Saturday, 25 April 2015 - 15:48",
       "Headline": "Update: භූ කම්පනයෙන් 876 ක් ජීවිතක්ෂයට",
       "News Content": "නේපාලයේ - කත්මණ්ඩු අගනුවර ආසන්නයේ අද (25) සිදුවූ භූ කම්පනයෙන් මියගිය සංඛ්‍යාව 876 දෙනෙකු බව නවතම විදෙස් මාධ්‍ය වාර්තා ප්‍රකාශ කළා. නේපාලයේ අභ්‍යන්තර කටයුතු අමාත්‍යාංශය උපුටා දක්වමින් සී.එන්.එන්. පුවත් සේවය මේ බව වාර්තා කළා. මීට අමතරව වෙනත් විදෙස් මාධ්‍ය වාර්තාවල විවිධ සංඛ්‍යා ලේඛණ දක්වා තිබෙනවා. මෙම භූ කම්පනයෙන් විශාල පිරිසක් තුවාල ලබා ඇති අතර, දේපළ හානි රැසක් වාර්තා වන බවයි විදෙස් මාධ්‍ය වාර්තාවල දැක්වෙන්නේ.\nනේපාල භූ කම්පනය ඉන්දීය අගනුවරට ද දැනුණු බව ඉන්දීය මාධ්‍ය වාර්තා කළා. බිහාර් ප්‍රාන්තයේ ප්‍රදේශ රැසකද කම්පන තත්ත්වයන් ඇතිවූ බව වාර්තා වනවා. මීට අමතරව බංග්ලාදේශයටද බලපෑම් සිදුව ඇති බවටයි විදෙස් වාර්තා සඳහන් කළේ. මෙවැනි භූ කම්පන තත්ත්වයක් නේපාලයට බලපා ඇත්තේ වසර 81 කට පමණ පසුවයි. කත්මණ්ඩු අගනුවර පිහිටි තට්ටු 09 කින් යුත් මීටර් 63 ක් උසැති ධරාරා කුළුණද භූ කම්පනය හේතුවෙන් කඩා වැටුණා. ප්‍රදේශයේ විදුලියද සම්පූර්ණයෙන්ම ඇණහිට ඇති අතර, සන්නිවේදන පහසුකම්ද සම්පූර්ණයෙන් අඩාල වී තිබෙනවා.\nUpdate : Saturday, 25 April 2015 - 19:32\n----------------------------------------------\nනේපාලයේ භූ කම්පනයෙන් 700ක් බිලි\nනේපාලයේ - කත්මණ්ඩු අගනුවර ආසන්නයේ අද (25) සිදුවූ භූ කම්පනයෙන් 600 කට ආසන්න පිරිසක් ජීවිතක්ෂයට පත්ව ඇති බවට සී.එන්.එන් පුවත් සේවය වාර්තා කළා. තවත් විශාල පිරිසක් තුවාල ලබා ඇති බවයි එම මාධ්‍ය වාර්තාවල දැක්වෙන්නේ.\nUpdate : Saturday, 25 April 2015 - 16:57\n----------------------------------------------\nනේපාල භූ කම්පනය:  100ක් මරුට\nනේපාලයේ - කත්මණ්ඩු අගනුවර ආසන්නයේ අද (25) සිදුවූ භූ කම්පනයෙන් 100 කට අධික පිරිසක් ජීවිතක්ෂයට පත්ව ඇති බව විදෙස් මාධ්‍ය වාර්තා කළා. තවත් විශාල පිරිසක් තුවාල ලබා ඇති බවයි එම මාධ්‍ය වාර්තාවල දැක්වෙන්නේ. භූ කම්පනය මුලින් ප්‍රකාශ වුණේ රික්ටර් මාපකයේ 7.5 ක අගයක් ලෙසයි. කෙසේ වෙතත්, පසුව ඇමෙරිකානු භූ විද්‍යා සමීක්ෂණ ආයතනය ප්‍රකාශ කළේ භූ කම්පනයේ ධාරිතාවය රික්ටර් මාපකයේ 7.9 ක් බවයි. භූ කම්පනයෙන් නේපාල අගනුවර ගොඩනැගිලි රැසකට හානි සිදුව ඇති අතර, තුවාල ලැබූවන් රැසක් සිටින බවයි කත්මන්ඩු වාර්තා සඳහන් කළේ. භූ කම්පනයෙන් අනතුරුව අතුරු කම්පන රැසක් ද වාර්තා වී තිබෙනවා.\nUpdate : Saturday, 25 April 2015 - 16:07\n----------------------------------------------\nනේපාල භූ කම්පනයේ ප්‍රබලතාව 7.9 ක්\nනේපාලයේ - කත්මණ්ඩු අගනුවර ආසන්නයේ අද (25) සිදුවූ භූ කම්පනයේ ප්‍රබලතාව රික්ටර් පරිමාණයේ 7.9 ක් බව ඇමෙරිකානු භූ විද්‍යා සමීක්ෂණ ආයතනය ප්‍රකාශ කළා. එය රික්ටර් පරිමාණයේ 7.5 ක භූ කම්පනයක් ලෙසයි කලින් හඳුනාගෙන තිබුණේ. භූ කම්පනයෙන් නේපාල අගනුවර ගොඩනැගිලි රැසකට හානි සිදුව ඇති අතර, තුවාල ලැබූවන් රැසක් සිටින බවයි කත්මන්ඩු වාර්තා සඳහන් කළේ. භූ කම්පනයෙන් අනතුරුව අතුරු කම්පන රැසක් ද වාර්තා වී තිබෙනවා. නේපාල භූ කම්පනය ඉන්දීය අගනුවරට ද දැනුණු බව ඉන්දීය මාධ්‍ය සඳහන් කළා. භූ කම්පනයෙන් අනතුරුව කත්මන්ඩු ගුවන්තොටුපල ද මේ වනවිට වසා දමා තිබෙනවා.",
       "URL": "https://www.hirunews.lk/108268/update-භූ-කම්පනයෙන්-876-ක්-ජීවිතක්ෂයට",
       "Category": "International News",
       "Parent URL": "https://www.hirunews.lk/international-news.php?pageID=740"
}