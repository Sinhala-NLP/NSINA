{
       "Source": "hirunews",
       "Timestamp": "Sunday, 21 May 2017 - 15:45",
       "Headline": "තරුණ මනසට හානිකරන Instagram",
       "News Content": "ලොව වඩාත් ජනප්‍රිය සමාජ මාධ්‍ය ජාල අතුරින් තරුණ මානසික සෞඛ්‍යයට අහිතකර සමාජ මාධ්‍ය ජාලය Instagram බව සමීක්ෂණයකින් අනාවරණය වී තිබෙනවා.\nඑංගලන්තයේදී මෙම සමීක්ෂණය සිදුකර ඇති අතර වයස අවුරුදු 14 - 24ත් අතර තරුණ තරුණියන් 1,479 දෙනෙකුගේ මතය විමසා බලමින් මෙය සිදුකර ඇති බවයි වාර්තා වන්නේ.\nමෙම සමීක්ෂණයේදී  ඔවුන් භාවිත කරන සමාජ මාධ්‍ය ජාල අතුරින් විෂාදය, තනිකම සහ මානසික හිරිහැර වැනි ගැටළු ඇතිකරන සමාජ මාධ්‍ය ජාල අනුපිළිවෙළින් සඳහන් කරන ලෙස ඉල්ලා තිබෙනවා.\nඅන්තර්ජාලය ඔස්සේම සිදුකළ මෙම මත විමසීමේදී දැනට වඩාත් ජනප්‍රිය සමාජ මාධ්‍ය ජාල වන  Facebook, YouTube, Instagram, Twitter සහ Snapchat වැනි සමාජ ජාල මගින් තරුණ මනසට ඇති කරන ධනාත්මක මෙන්ම සෘණාත්මක බලපෑම් නිරීක්ෂණය කර ඇති බව සදහන්.\nඑම සමාජ ජාල මාධ්‍ය භාවිත කිරීමේදී ඔවුන්ගේ සෞඛ්‍යයට හෝ යහපැවැත්මට යම් හානියක් සිදුවී ඇත්දැයි සෞඛ්‍ය ගැටලු 14ක ලැයිස්තුවක් ඔස්සේ මෙම සමීක්ෂණයේදී තවදුරටත් තරුණ තරුණියන්ගෙන් කරුණු විමසීමක් සිදුකර ඇති බවයි වාර්තා වන්නේ.\nමෙහි සමස්ත ප්‍රතිඵලයේදී ඊට ලැබුණු ප්‍රතිචාර සහ ඇගයීම් මත පෙනීගොස් ඇත්තේ මානසික සෞඛ්‍යයට වැඩිම ධනාත්මක බලපෑමක් ඇතිවන්නේ YouTube සමාජ මාධ්‍යය තුළින් බවයි.\nඑහි දෙවැනි සහ තෙවැනි ස්ථාන පිළිවෙළින් Twitter සහ Facebook වෙත හිමිවී ඇති බව සදහන්.\nකෙසේ වෙතත්, මේ අතරින් මනසට වැඩිම සෘණාත්මක බලපෑමක්  සිදුවන සමාජ මාධ්‍ය ජාලය Instagram බව බහුතරයගේ මතය වී ඇති අතර, එහි දෙවැනි තැනට Snapchat මාධ්‍ය ජාලය පත්ව තිබෙනවා.",
       "URL": "https://www.hirunews.lk/161826/තරුණ-මනසට-හානිකරන-instagram",
       "Category": "International News",
       "Parent URL": "https://www.hirunews.lk/international-news.php?pageID=477"
}