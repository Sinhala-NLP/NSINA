{
       "Source": "hirunews",
       "Timestamp": "Friday, 24 June 2016 - 14:01",
       "Headline": "බ්‍රිතාන්‍ය අගමැති ඉල්ලා අස්වීමට තීරණය කරයි",
       "News Content": "බ්‍රිතාන්‍ය අග්‍රාමාත්‍ය ඩේවිඩ් කැමරන් මහතා සිය ධුරයෙන් ඉල්ලා අස්වීමට තීරණය කර තිබෙනවා.\nලබන ඔක්තෝම්බර් මාසය වන විට ධුරයෙන් ඉවත්වන බවයි බ්‍රිතාන්‍ය අග්‍රාමාත්‍යවරයා ප්‍රකාශකර ඇත්තේ.\nඔහු කියා සිටියේ ජනමත විචාරණයට ප්‍රතිචාර දක්වමින් තමා ලබන ඔක්තෝම්බරයේදී අග්‍රාමාත්‍ය ධුරයෙන් ඉවත් වන බවයි.\nජනමත විචාරණයේ නිල ප්‍රතිඵලවලට අනුව සියයට 51 යි දශම 9 ක බ්‍රිතාන්‍ය ඡන්දදායකයන් යුරෝපා සංගමයෙන් ඉවත් වීමට කැමැත්ත පළ කළා.\nඊට සහාය දැක්වූයේ සියයට 48 යි දශම 1 ක් පමණයි.\nඊයේ මෙම ජනමත විචාරණය පැවැත්වූයේ අගමැති ඬේවිඩ්  කැමරන්ගේ ඡන්ද පොරොන්දුවකට අනුවයි.\nඑහිදී අග්‍රාමාත්‍ය කැමරන් බ්‍රිතාන්‍ය තවදුරටත් යුරෝපා සංගමයේ රදවා ගැනීම සදහා දැවැන්ත ප්‍රචාරක ව්‍යාපාරයක නිරත වුණා.\nබ්‍රිතාන්‍ය වැසියන් යුරෝපා සංගමයෙන් ඉවත්වීමට ජනමත විචාරණයකින් ඡන්දය ප්‍රකාශ කිරීමත් සමග අග්‍රාමාත්‍ය ඩේවිඩ් කැමරන්ට ඉල්ලා අස්වන ලෙස දැඩි බලපෑමක් එල්ල වන බව ද විදෙස් වාර්තා සදහන් කළා.\nකෙසේ නමුත් කන්සර්වටිව් පක්ෂ මන්ත්‍රීවරුන් 80 දෙනෙකු ඔහුට තවදුරටත් ධුරයේ රැදී සිටින ලෙස ආයාචනාත්මක ලිපියක් ඉදිරිපත් කර තිබෙනවා.\nඑහෙත් විපක්ෂ කම්කරු පක්ෂය මෙන්ම, එක්සත් රාජධානියේ නිදහස් පක්ෂ නායකයා අගමැති කැමරන් ඉල්ලා අස්විය යුතු බව දැනටමත් ප්‍රකාශ කර තිබෙනවා.\nදේශපාලන විචාරකයන් පෙන්වා දෙන්නේ රටෙන් අඩක්  අගමැතිවරයාගේ මතයට එරෙහිව ඡන්දය ප්‍රකාශ කර තිබියදී ඔහු තවදුරටත් ධුරයේ රැදී සිටීම සදාචාරාත්මක නොවන බවයි.",
       "URL": "https://www.hirunews.lk/136344/බ්‍රිතාන්‍ය-අගමැති-ඉල්ලා-අස්වීමට-තීරණය-කරයි",
       "Category": "International News",
       "Parent URL": "https://www.hirunews.lk/international-news.php?pageID=620"
}