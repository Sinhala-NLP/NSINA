{
       "Source": "hirunews",
       "Timestamp": "Saturday, 03 April 2021 - 7:47",
       "Headline": "ඇමරිකානු පාර්ලිමේන්තු ගොඩනැගිල්ල අසළ ප්‍රහාරයක්",
       "News Content": "ඇමරිකානු කොංග්‍රස් සහ සෙනෙට් මණ්ඩලය රැස්වන එරට පාර්ලිමේන්තු ගොඩනැගිල්ල ලෙස සැළකිය හැකි වොෂින්ටනයේ කැපිටල් හිල් ගොඩනැගිල්ල ඉදිරිපිටදී පුද්ගලයෙකු සිය මෝටර් රථය පොලිස් නිලධාරීන් වෙත ධාවනය කිරීමෙන් පොලිස් නිලධාරියෙකු ජීවිතක්ෂයට පත්වුණා.\nමෙය, ත්‍රස්ත ප්‍රහාරයක් ලෙස ඍජුවම ප්‍රකාශ කළ නොහැකි බවයි ඇමරිකානු කැපිටල් පොලීසිය සඳහන් කළේ.\nසිය වාහනය පොලිස් නිලධාරීන් වෙත ධාවනය කළ 25 හැවිරිදි නෝවා ග්‍රීන් නැමති කළු ජාතික තරුණයා පිහියක් අමෝරාගෙන ඉදිරියට පැමිණ ඇති අතර, පොලිස් වෙඩි පහරින් පසුව ඔහු ජීවිතක්ෂයට පත්වුණා.\nප්‍රහාරය එල්ල කිරීමට පෙර ඔහු සිය සමාජ මාධ්‍ය ගිණුම්වල සඳහන් කර ඇත්තේ තමාට රැකියාව අහිමිවූ අතර, මානසික බිඳ වැටීම් රැසකට ලක්වූ බවයි.\nඑමෙන්ම තමන් ෆරක්ඛාන් නැමති ඉස්ලාමීය ආගමික නිකායේ අනුගාමිකයෙකු ලෙසද ඔහු හඳුන්වා තිබෙනවා.\nඇමරිකානු පාර්ලිමේන්තු ගොඩනැගිල්ල ඉදිරිපිට සිදුවූ මෙම සිද්ධිය පිළිබඳව විශේෂ අවධානයක් යොමුවූයේ හිටපු ජනපති ට්‍රම්ප්ගේ අනුගාමිකයන් පසුගිය ජනවාරි 6 වනදා ඊට කඩාවැදී එල්ල කළ ප්‍රහාරය හේතුවෙන්.",
       "URL": "https://www.hirunews.lk/267356/ඇමරිකානු-පාර්ලිමේන්තු-ගොඩනැගිල්ල-අසළ-ප්‍රහාරයක්",
       "Category": "International News",
       "Parent URL": "https://www.hirunews.lk/international-news.php?pageID=125"
}