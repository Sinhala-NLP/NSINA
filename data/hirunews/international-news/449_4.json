{
       "Source": "hirunews",
       "Timestamp": "Friday, 18 August 2017 - 15:06",
       "Headline": "මිහිපිට ජීවය බිහිවීම ගැන අලුත්ම හෙළිදරව්ව මෙන්න",
       "News Content": "මිහිපිට ප්‍රථම සත්ත්වයන් බිහි වූ ආකාරය පිළිබඳව  ඕස්ට්‍රේලියානු, ජාතික සරසවියේ විද්‍යාඥයන් පිරිසක් නව අනාවරණයක් සිදුකර තිබෙනවා.\nඒ, මධ්‍යම ඕස්ට්‍රේලියාවේ අවසාදිත පාෂාණ ගවේෂණයට ලක් කිරීමෙන්.\nමෙම පාෂාණවල අනු විශ්ලේෂණයෙන් පෙනී ගොස් ඇත්තේ පෘථිවියේ ජීවීන් බිහිවීමේ ක්‍රියාවලිය මීට වසර මිලියන 650 කට පෙර ඇල්ගී පැතිරීමත් සමඟ ආරම්භ වී ඇති බවයි.\nඕස්ට්‍රේලියානු විද්‍යාඥ කණ්ඩායමේ මහාචාර්ය ජෝචෙන් බ්‍රොක්ස් කියා සිටියේ ඇල්ගී, පරිසර විද්‍යාත්මක ලෙස පෘථිවි ඉතිහාසයේ වඩාත්ම වැදගත් අමුද්‍රව්‍යයක් බවයි.\nඒවා නොමැතිව පෘථිවියේ මිනිසා ඇතුළු කිසිදු සත්ත්ව විශේෂයක ආරම්භය සිදුවීමට ඉඩ නොතිබූ බවයි ඔහු පෙන්වා දෙන්නේ.\nජීවය බිහිවීමේ තවත් වැදගත් සන්ධිස්ථානයක් ලෙස මෙම විද්‍යාඥයන් සඳහන් කළේ මීට වසර මිලියන 50 කට පමණ පෙර පෘථිවිය හිමෙන් වැසී තිබුණු අවධියයි.\nඑම කාලය තුළ ඇල්ගීවල තිබූ පෝෂක ද්‍රව්‍යය පසුව පෘථිවිය සිසිල් වීමේදී හිම දියවී සාගරවලට එක්වී තිබෙනවා.\nඑලෙස සමනය වූ උෂ්ණත්වය යටතේ බැක්ටීරියා වැනි ජීව විශේෂය ඇති වීමට අවස්ථාව උදා වූ බවත් එතැන් සිට පරිණාම ක්‍රියාවලිය සිදුව ඇති බවත්  ඕස්ට්‍රේලියානු විද්‍යාඥයින් පිරිස පෙන්වා දෙනවා.",
       "URL": "https://www.hirunews.lk/168766/මිහිපිට-ජීවය-බිහිවීම-ගැන-අලුත්ම-හෙළිදරව්ව-මෙන්න",
       "Category": "International News",
       "Parent URL": "https://www.hirunews.lk/international-news.php?pageID=449"
}