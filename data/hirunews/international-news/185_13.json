{
       "Source": "hirunews",
       "Timestamp": "Friday, 10 April 2020 - 9:52",
       "Headline": "තෙල් නිෂ්පාදන කප්පාදුවකට ඔපෙක් සංවිධානය හා රුසියාව එකඟ වෙයි",
       "News Content": "කොරෝනා වෛරස් ගෝලීය වසංගතය හේතුවෙන් සීග්‍රයෙන් පහත වැටුණු ලෝක වෙළඳපොළේ තෙල් මිල ප්‍රකෘතිමත් කරලීම සඳහා නිෂ්පාදන කප්පාදුවකට ඔපෙක් සංවිධානය සහ රුසියාව එකඟත්වය පළ කර තිබෙනවා.\nතෙල් මිල සම්බන්ධයෙන් සෞදි අරාබිය සහ රුසියාව අතර මත ගැටුමක් පැවති අතර ඔවුන් සාකච්ඡා මේසයට ගෙන ඒම සඳහා ඇමරිකානු ජනාධිපති ඩොනල්ඞ් ට්‍රම්ප් කටයුතු කළා.\nඔහු කියා සිටියේ තමා රුසියානු ජනාධිපති ව්ලැදිමීර් පුටින් සහ සෞදි අරාබියේ සල්මාන් රජු සමඟ ඒ පිළිබද සාකච්ඡා කළ බවයි.\nරුසියාව සහ ඔපෙක් සංවිධානය දැන් එකඟ වී ඇත්තේ දිනකට තෙල් බැරල් මිලියන 10ක් එනම්, ගෝලීය සැපයුමෙන් සියයට 10ක් කපා හැරීමටයි.\nඑමෙන්ම, අනෙකුත් තෙල් නිෂ්පාදන රටවලින් සියයට 5ක නිෂ්පාදන කප්පාදුවක් අපේක්ෂා කෙරෙනවා. කොරෝනා වෛරස් ගෝලීය වසංගතය හේතුවෙන් ලෝක වෙළදපොළේ තෙල් සඳහා පවතින ඉල්ලුම සියයට 30කින් පමණ පහත වැටුණු අතර, තෙල් බැරලයක මිල දැන් සටහන් වන්නේ ඩොලර් 32ක් එනම් පසුගිය වසර අවසානයේ පැවති මිලෙන් අඩක් ලෙසයි.",
       "URL": "https://www.hirunews.lk/238319/තෙල්-නිෂ්පාදන-කප්පාදුවකට-ඔපෙක්-සංවිධානය-හා-රුසියාව-එකඟ-වෙයි",
       "Category": "International News",
       "Parent URL": "https://www.hirunews.lk/international-news.php?pageID=185"
}