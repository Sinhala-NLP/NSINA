{
       "Source": "hirunews",
       "Timestamp": "Saturday, 22 June 2013 - 11:25",
       "Headline": "කටාරයේ සිරියානු සමුළුවක්.",
       "News Content": "සිරියානු ජනාධිපති බෂාර් අල් අසාද්ට එරෙහි කැරැල්ලට සහාය දක්වන රටවල විදේශ අමාත්‍යවරුන් දැන් මැදපෙරදිග කටාර් රාජ්‍යයට එක්රැස් වී තිබෙනවා. මෙම හමුව පැවැත්වෙන්නේ සිරියානු කැරළිකරුවන්ට ආයුධ ලබාදීමට සූදානම් බව ඇමරිකාව ප්‍රකාශ කර සතියක් ගතවීමටත් පෙරයි. සිරියානු කැරළිකරුවන්ට නව අවි තොගයක් පසුගිය සතියේ ලැබී ඇති අතර, කැරළිකරුවන්ගේ නායකත්වය ප්‍රකාශ කළේ ඒවා ඇමරිකාවෙන් ලැබුණු ඒවා නොවන බවයි. ජනාධිපති අසාද්ගේ රජයට එරෙහි කැරැල්ලට සහාය දක්වන ඇමරිකාව, බ්‍රිතාන්‍ය, ප්‍රංශය, ජර්මනිය මෙන්ම සෞදි අරාබිය, තුර්කිය, ඊජිප්තුව සහ ජෝර්දානය යන රටවල විදේශ ඇමතිවරුන් කටාර් සමුළුවට එක්ව සිටිනවා.",
       "URL": "https://www.hirunews.lk/61506/කටාරයේ-සිරියානු-සමුළුවක්",
       "Category": "International News",
       "Parent URL": "https://www.hirunews.lk/international-news.php?pageID=829"
}