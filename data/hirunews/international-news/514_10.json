{
       "Source": "hirunews",
       "Timestamp": "Tuesday, 21 February 2017 - 18:25",
       "Headline": "මෙල්බර්න් ගුවන් අනතුර ගැන තවත් තොරතුරු හෙළි වෙයි",
       "News Content": "ඔස්ට්‍රේලියාවේ මෙල්බන් නුවරදී සිදුවු සැහැල්ලු ගුවන්යානා අනතුරට පෙර එහි නියමුවා විසින් එංජිමේ දෝශයක් පිළිබඳ පාලක මැදිරිය දැනුවත් කර ඇතැයි අනාවරණ වී තිබෙනවා.\nමෙම අනතුරින් අමරිකානුවන් 4 දෙනෙකු සහ ඔස්ට්‍රේලියා ජාතික නියමුවායි ජීවිතක්ෂයට පත්වුනේ.\nයානය ගුවන්ගත වී සුලු මොහොතකින් එංජිමේ දෝශයක් පිළිබඳ නියමුවා හෙළිකර ඇති බව විදෙස් පුවත් සේවාවල සඳහන්.\nඅනතුරින් මියගිය අමරිකානු ජාතිකයන් සිය කණ්ඩායමක් ලෙසට ඔස්ට්‍රේලියාවේ සංචාරයක නිරත වෙමින් සිටියදී මෙම අනතුරට ලක්ව තිබෙනවා.\nඔවුන්ගෙන් එක් අයෙකු මෙම ගුවන් අනතුරට පෙර ගෝල්ෆ් ක්‍රීඩාවේ නිරත වෙමින් සිටියදී සිය මිතුරන් සමග ලබාගත් ඡායාරූපයක් ද මේවන විට අන්තර්ජාලයට එක්ව තිබෙනවා.\nමේ අතර ඔස්ට්‍රේලියා වාර්තා පෙන්වා දෙන්නේ මෙම අනතුරට ලක්වු ගුවන්යානය පැදවු නියමුවා දශක 3 කට වැඩි කාලයක් නියමුවෙකු ලෙසට සේවය කර ඇති බවයි.\nඑම කාලය තුල ඔහු පැදවු කිසිදු යානයක අනතුරක් සිදුවී නැතැයි ද ඔස්ට්‍රේලියා බලධාරීන් හෙළිකර තිබෙනවා.\nඑමෙන්ම මෙම අනතුර වික්ටෝරියා ප්‍රාන්තයේ සිවිල් ගුවන්සේවා ඉතිහාසයේ සිදුවු දරුණුතම අනතුරක් ලෙසටයි සැලකෙන්නේ.",
       "URL": "https://www.hirunews.lk/155087/මෙල්බර්න්-ගුවන්-අනතුර-ගැන-තවත්-තොරතුරු-හෙළි-වෙයි",
       "Category": "International News",
       "Parent URL": "https://www.hirunews.lk/international-news.php?pageID=514"
}