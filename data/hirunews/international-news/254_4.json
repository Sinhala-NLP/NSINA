{
       "Source": "hirunews",
       "Timestamp": "Sunday, 30 June 2019 - 12:31",
       "Headline": "ට්‍රම්ප්, කිම් ජොං අන් යළි හමුවේ",
       "News Content": "ඇමරිකානු ජනාධිපති ඩොනල්ඩ් ට්‍රම්ප්, කොරියානු රාජ්‍යන් දෙක අතර  දේශසීමාවේ පිහිටි යුද මුක්ත කලාපයේදී අද උතුරු කොරියානු නායක කිම් ජොං අන් මුණගැසුණා.\nඇමරිකානු නායකයා දකුණු කොරියාවට පැමිණියේ ජපානයේ ඔසාකා නුවර පැවති ජී විස්ස සමුළුවට සහභාගිවීමෙන් අනතුරුවයි.\nජනපති ට්‍රම්ප් උතුරු කොරියානු නායකයා මුණගැසීම සඳහා කළින් සැළසුම් කර නොතිබූ අතර, ඔහු හමුවීමේ සැළසුම් ප්‍රකාශයට පත් කළේ ට්විටර් පණිවුඩයක් මගින්.\nපසුව ට්‍රම්ප් - කිම් ජොං අන් හමුව ධවල මන්දිරය සහ උතුරු කොරියාව මගින්ද සනාථ කළා.\nඑහිදී එකිනෙකාට අතිනත දී සුහදත්වය පළ කෙරුණු අතර, ඇමරිකානු ජනාධිපතිවරයා සුළු වේලාවකට දේශසීමාව තරණය කොට උතුරු කොරියානු භූමියට පිවිසීමද විශේෂත්වයක්.\nපසුව දෙදෙනා සුහද පිළිසඳරක යෙදුනු අයුරු ලොව පුරා මාධ්‍ය ඔස්සේ සජීවී ලෙස විකාශය කෙරුණා.\nඉන් අනතුරුව  ජනපති ට්‍රම්ප් සහ කිම් ජොං අන් අතර පැවති සාකච්ඡාවේදී උතුරු කොරියානු නායකයාට ධවල මන්දිරය වෙත පැමිණෙන ලෙස ආරාධනාවක් කර තිබෙනවා.\nනායකයන් දෙදෙනා උතුරු කොරියාවේ න්‍යෂ්ටික වැඩසටහන සම්බන්ධයෙන් පළමු සමුළුව සිංගප්පූරුවේ පැවැත්වූ අතර, වියට්නාමයේ පැවති දෙවන සමුළුව එකඟතාවකින් තොරව අවසන් වුණා.",
       "URL": "https://www.hirunews.lk/219382/ට්‍රම්ප්-කිම්-ජොං-අන්-යළි-හමුවේ",
       "Category": "International News",
       "Parent URL": "https://www.hirunews.lk/international-news.php?pageID=254"
}