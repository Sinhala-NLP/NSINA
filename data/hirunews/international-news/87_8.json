{
       "Source": "hirunews",
       "Timestamp": "Tuesday, 19 October 2021 - 8:22",
       "Headline": "ප්‍රතිඵල අත්කර දෙන න්‍යෂ්ටික සාකච්ඡාවකට ඉරානය සූදානම්",
       "News Content": "මහ බලවතුන් සමඟ ප්‍රතිඵල අත්කර දෙන න්‍යෂ්ටික සාකච්ඡාවක් සඳහා තම රට සූදානම් බව ඉරාන ජනාධිපති ඊබ්‍රහිම් රයිසි ප්‍රකාශ කළා.\nඒ, 2015 වසරේ ඇති කර ගත් න්‍යෂ්ටික ගිවිසුම යළි පණ ගැන්වීම පිළිබද සාකච්ඡා පාර්ශවයන් අර්බුදයකට මුහුණ දී සිටින අවස්ථාවකයි.\nසිය න්‍යෂ්ටික වැඩසටහන අත්හිටුවීම සහ ඒ වෙනුවෙන් සම්බාධක ඉවත් කර ගැනීම සඳහා ඉරානය 2015 වසරේ ගිවිසුමෙන් ඇමරිකාව, රුසියාව ඇතුළු මහ බලවතුන් සමග එකඟතාවකට පැමිණ සිටියා.\nඑහෙත් හිටපු ජනාධිපති ඩොලන්ඩ් ට්‍රම්ප් 2018 වසරේදී ඇමරිකාව එම ගිවිසුමෙන් ඉවත් කර ගැනීමෙන් ඇති වූයේ අර්බුදකාරී තත්ත්වයක්.\nඉන් පසු ඉරානය සිය න්‍යෂ්ටික අවි වැඩසටහන ද ඉදිරියට ක්‍රියාත්මක කළ අතර, ඇමරිකානු පරිපාලනය වෙනස්වීමත් සමඟ දැන් යළි සාකච්ඡා සදහා යොමු වී තිබෙනවා.\nකෙසේ නමුත් දැඩි මතධාරී ඊබ්‍රහිම් රයිසි ඉරානයේ ජනාධිපති ධුරයට පත්වීමත් සමඟ සාකච්ඡා ආරම්භ කිරීම සඳහා බටහිර රටවල් මැලිකමක් දක්වන බව සදහන්.\nසාකච්ඡා ආරම්භ කිරීමට පෙර සම්බාධක ඉවත් කරන ලෙස ඉරානය ඇමරිකාවෙන් ඉල්ලා සිටින අතර ඒ සඳහා ජෝ බයිඩ්න් පරිපාලනයෙන් මෙතෙක් සුබවාදී ප්‍රතිචාරයක් ලැබී නැහැ.\nඉරාන ජනාධිපතිවරයා සදහන් කළේ, සාකච්ඡා සඳහා සැබෑ වුවමනාවක් පවතී නම් ඇමරිකාව එම සම්බාධක ඉවත් කිරීමට කටයුතු කළ යුතු බවයි.",
       "URL": "https://www.hirunews.lk/285403/ප්‍රතිඵල-අත්කර-දෙන-න්‍යෂ්ටික-සාකච්ඡාවකට-ඉරානය-සූදානම්",
       "Category": "International News",
       "Parent URL": "https://www.hirunews.lk/international-news.php?pageID=87"
}