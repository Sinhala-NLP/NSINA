{
       "Source": "hirunews",
       "Timestamp": "Tuesday, 11 July 2017 - 7:55",
       "Headline": "කාශ්මීරයට ත්‍රස්ත ප්‍රහාරයක්",
       "News Content": "ජම්මු - කාශ්මීරයේ වන්දනාවක නිරත වූ හින්දු - බැතිමතුන් 7 දෙනෙකු අනතන්ග් ප්‍රදේශයේදී එල්ල වූ ත්‍රස්ත ප්‍රහාරයකින් ජීවිතක්ෂයට පත්වී තිබෙනවා.\nතවත් 19 දෙනෙකු එහිදී තුවාල ලබා ඇති අතර, ඔවුන් ගමන් ගත් බස් රථයට දෙපසින්ම වෙඩි ප්‍රහාර එල්ල වී ඇති බවයි ඉන්දීය මාධ්‍ය සඳහන් කළේ.\nබැතිමතුන් 60 දෙනෙකු පමණ ගමන් ගත් මෙම බස් රථය කාශ්මීරයේ අමරනාත් ලෙන් දේවස්ථානයේ වන්දනාවේ නිරත වී නැවත පැමිණෙමින් සිටි බව සඳහන්.\nප්‍රහාරයෙන් මිය ගිය 7 දෙනාගෙන් 6 දෙනෙකුම කාන්තාවන් වන අතර, ඔවුන් ඉන්දීය අග්‍රාමාත්‍ය නරේන්ද්‍ර මෝදි උපන් ගුජරාට් ප්‍රාන්තයේ වැසියන් වීම ද විශේෂත්වයක්.\nප්‍රහාරය දැඩි ලෙස හෙළා දුටු ඉන්දීය අග්‍රාමාත්‍යවරයා කියා සිටියේ බිහිසුළු ප්‍රහාරවලට රජය යටත් නොවන බවයි.\nකෙසේ නමුත්, කාශ්මීරයේ බෙදුම්වාදී සංවිධානවල නායකයන් ද ප්‍රහාරය හෙළා දකිමින් එය තම ව්‍යාපාරය අපකීර්තියට පත් කිරීමේ උත්සාහයක් ලෙස හැදින්වූවා.",
       "URL": "https://www.hirunews.lk/165579/කාශ්මීරයට-ත්‍රස්ත-ප්‍රහාරයක්",
       "Category": "International News",
       "Parent URL": "https://www.hirunews.lk/international-news.php?pageID=461"
}