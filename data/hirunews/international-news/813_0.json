{
       "Source": "hirunews",
       "Timestamp": "Friday, 16 August 2013 - 7:42",
       "Headline": "ජගත් සංවිධානය ඊජිප්තුවට අනතුරු අඟවයි.",
       "News Content": "පසුගිය බදාදා කයිරෝව ලේ විලක් කළ ගැටුම් සම්බන්ධයෙන් එක්සත් ජාතීන්ගේ ආරක්ෂක මණ්ඩලය ඊයේ විශේෂ සාකච්ඡාවක් පවත්වනු ලැබුවා. එහිදී ආරක්ෂක මණ්ඩලය දෙපාර්ශවයෙන්ම ඉල්ලා සිටියේ සාමකාමී අන්දමින් කටයුතු කරන ලෙසයි. ඊජිප්තු හමුදා කයිරෝ අගනුවර ඉස්ලාමීය සහෝදරත්ව ආධාරකරුවන්ගේ කඳවුරුවලට කඩාවැදී එල්ල කළ ප්‍රහාරවලදී පුද්ගලයන් 638 දෙනෙකු මියගොස් ඇති බව නිල වාර්තා සඳහන් කරනවා. එහෙත් හිටපු ජනාධිපති මොහොමඞ් මොර්සිගේ ආධාරකරුවන් ප්‍රකාශ කළේ මියගිය සංඛ්‍යාව ඊට වඩා බෙහෙවින් ඉහළ බවයි. හමුදා ප්‍රහාරයට විරෝධය පළ කරමින් ඊජිප්තුව පුරා ඊයේ දිනයේදීත් නොසන්සුන් තත්ත්වයක් පැවති අතර, ඉස්ලාමීය සහෝදරත්වයේ ආධාරකරුවන් රජයේ ගොඩනැගිලිවලට සහ පොලිස් ස්ථානවලට පහරදී තිබෙනවා.\nමේ අතර, බදාදා සිද්ධිය හෙළා දකිමින් ඇමරිකානු ජනාධිපති බැරැක් ඔබාමා ප්‍රකාශ කළේ ඊජිප්තුව සමඟ ලබන මස පැවැත්වීමට නියමිත ද්වී - වාර්ෂික ඒකාබද්ධ යුධ අභ්‍යාසය අවලංගු කරන බවයි.",
       "URL": "https://www.hirunews.lk/65169/ජගත්-සංවිධානය-ඊජිප්තුවට-අනතුරු-අඟවයි",
       "Category": "International News",
       "Parent URL": "https://www.hirunews.lk/international-news.php?pageID=813"
}