{
       "Source": "hirunews",
       "Timestamp": "Wednesday, 20 September 2017 - 15:51",
       "Headline": "අමරිකා ජනපතිගේ ප්‍රකාශය දැඩි විවේචනයට ලක්වෙයි",
       "News Content": "එක්සත් ජාතීන්ගේ සංවිධානයේ 72 වන මහා මණ්ඩලය අමතමින් අමරිකා ජනාධිපති ඩොනල්ඩ් ට්‍රම්ප් කළ කථාව ලෝක නායකයන් රැසකගේ දැඩි විවේචනයට ලක්ව තිබෙනවා.\nමෙය අමරිකා ජනාධිපතිවරයා ජගත් සංවිධානය අමතමින් සිදු කළ පළමු කථාව වීම ද විශේෂත්වයක්.\nඑහිදී ඔහු අවධාරණය කර සිටියේ උතුරු කොරියාව සම්පුර්ණයෙන් විනාශ කර දමන බවයි.\nඔවුන් එලෙස කිරීමට බල කරන්නේ නම් එය සිදුවන බවයි ජගත් සංවිධාන මහා මණ්ඩලය අමතමින් ඩොනල්ඩ් ට්‍රම්ප් කියාසිටියේ.\nඑමෙන්ම ඉරානය ද මැරකමින් ජීවත්වන රටවල් කිහිපයේ ලැයිස්තුව අතරට එක්වන බව ද ඔහු ප්‍රකාශකර තිබෙනවා.\nඊට ප්‍රතිචාර දක්වමින් ඉරාන විදේශ අමාත්‍යවරයා සඳහන් කර ඇත්තේ ට්‍රම්ප්ගේ මෙම අඥාන ප්‍රකාශයන් නොදියුණු යුගයට පමණක් ගැලපෙන බවයි.\nකෙසේවෙතත් උතුරු කොරියාව අමරිකා ජනපතිගේ ප්‍රකාශය පිළිබඳ මෙතෙක් ප්‍රතිචාර දක්වා නැහැ.\nඋතුරු කොරියාව අඛණ්ඩව සිදු කරනු ලබන මිසයිල අත්හදා බැලීම් පිළිබඳ අමරිකාව මෙන්ම ලොව රටවල් රැසක් නොසතුට පළකර තිබෙනවා.\nඑය එක්සත් ජාතීන්ගේ සංවිධානයේ ආරක්ෂක මණ්ඩල ප්‍රතිපත්ති උල්ලංඝණය කිරීමක් ද වන බවයි ඔවුන් පෙන්වා දෙන්නේ.\nඅමරිකා ජනාධිපතිවරයා සිදු කළ කථාවේදී උතුරු කොරියා නායක කිම් ජොන් අන්ගේ ක්‍රියාකාරකම් ද විවේචනය කළා.\nරොකට් මෑන් යනුවෙන් කිම් ජොන් අන් හැඳින්වු ඩොනල්ඩ් ට්‍රම්ප් කියාසිටියේ ඔහු සියදිවි නසා ගැනීමේ ගමනක නිරත වෙමින් සිටින බවයි.\nට්‍රම්ප්ගේ මෙම ප්‍රකාශයත් සමග ජගත් සංවිධාන මහා මණ්ඩලයට සහභාගී වී සිටි පිරිස් අතර කසුකුසුවක් ද දක්නට ලැබුනු බවයි විදෙස් පුවත් සේවා පෙන්වා දෙන්නේ.\nමෙය වැරදි වේලාවක / වැරදි ප්‍රේක්ෂකයන් පිරිසක් ඉදිරියේ සිදු කළ වැරදි කථාවක් බවට ස්වීඩන අග්‍රාමාත්‍යවරයා ද විදෙස් මාධ්‍ය වෙත අදහස් දක්වමින් ප්‍රකාශකර තිබෙනවා.",
       "URL": "https://www.hirunews.lk/171364/අමරිකා-ජනපතිගේ-ප්‍රකාශය-දැඩි-විවේචනයට-ලක්වෙයි",
       "Category": "International News",
       "Parent URL": "https://www.hirunews.lk/international-news.php?pageID=437"
}