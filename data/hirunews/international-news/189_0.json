{
       "Source": "hirunews",
       "Timestamp": "Saturday, 21 March 2020 - 23:04",
       "Headline": "කොරෝනා වෛරස් ආසාදනයෙන් මියගිය සංඛ්‍යාව 11,949ක් දක්වා ඉහළට",
       "News Content": "කොවිඩ් 19 හෙවත් නව කොරෝනා වෛරසය ආසාදනය වීමෙන් මේවන විට මියගිය පුද්ගලයින් සංඛ්‍යාව 11,949ක් දක්වා ඉහළගොස් තිබෙනවා.\nලොව පුරා රටවල් 185කින් වාර්තාවන සමස්ත ආසාදිතයින් ගණන දෙලක්ෂ අනූදහසකට ආසන්න අතර, නව කොරෝනා වෛරස ආසාදිතයින්\nවාර්තා නොවන්නේ ලොව රටවල් සියල්ල අතරින් රටවල් 10කින් පමණයි.\nපසුගිය දෙසැම්බර් මාසයේ චීනයේ වූහාන් නගරයෙන් ව්‍යාප්තිය ඇරඹි කොවිඩ් 19 හෙවත් නව කොරෝනා වෛරසයෙන් මේවන විට දැඩි බලපෑමක් එල්ලවී\nතිබෙන්නේ ඉතාලියටයි.\nගතවු පැය 24 තුළ නව ආසාදිතයින් 627 දෙනෙකු එරටින් වාර්තා වීමත් සමග ඉතාලියේ සිදුව ඇති සමස්ත කොරෝනා මරණ ගණන 4,032ක් දක්වා ඉහළ ගියා.\nලොව ඕනෑම රටක දිනක් තුළ සිදුවූ වැඩිම කොරෝනා මරණ ගණන මෙය වනවා.\nඉතාලියේ සෞඛ්‍ය කාර්ය මණ්ඩල නිලධාරීන් 3654 දෙනෙකුද නව කොරෝනා වෛරසයට ගොදුරුවී ඇති අතර, වෛද්‍යවරුන් 17 දෙනෙකුද වෛරසය ආසාදනය වීමෙන් ජීවිතක්ෂයට පත්ව තිබෙනවා.\nදිනෙන් දින ඉහළ යන මරණ ගණන සහ ආසාදිතයින්ගේ සීඝ්‍ර වර්ධනය සැලකිල්ලට ගනිමින් එරට නැංගුරම්ලා තිබෙන නෞකාවක්ද තාවකාලික රෝහලක් සඳහා භාවිතයට ගැනිමට ඉතාලි රජය පියවර ගත්තා.\nනව කොරෝනා වෛරසයෙන් දැඩි ලෙස පීඩාවට පත්ව තිබෙන ඉතාලි වැසියන්ගේ චිත්ත ධෛර්ය ගොඩනැංවීම සඳහා එරට සියලු විද්‍යුත් නාළිකා එකම වේලාවකදී ජාතික ගීය වාදනයට පියවර ගෙන තිබුණා.\nමේ අතර, අඛණ්ඩව තෙවැනි දිනටත් චීනයෙන් කිසිදු ආසාදිතයෙකු වාර්තා නොවීම විශේෂත්වයක්.\nඑරටින් වාර්තාවන ආසාදිතයින් ගණන 81,008ක් වන අතර, සිදුව ඇති මරණ ගණන 3255ක්.\nකෙසේ වෙතත්, විදේශ රටවල සිට පැමිණි කොරෝනා වෛරස් ආසාදිතයින් 41 දෙනෙක් පමණක් ඊයේ චීනයෙන් හමුවුණා.\nචීනයේ විශේෂ පරිපාලන කලාපයක් වන හොංකොං රාජ්‍යට විදේශයන්හි සිට පැමිණෙන සියලුදෙනා දින 14 ක ස්වයං නිරෝධායනයකට භාජනය වීම අනිවාර්ය කර තිබෙන අතර, ඔවුන් නිසි ලෙස නිරෝධායනයට යොමුවනවාද යන්න නිරීක්ෂණයට ගුවන් තොටුපොළේදී විද්‍යුත් අත් පළඳනාවක් පැළඳවීමට කටයුතු කර තිබෙනවා.\nයුරෝපා කලාපයේ දෙවැනියට වැඩිම බලපෑමක් එල්ලවී තිබෙන ස්පාඤ්ඤයෙන් වාර්තාවන කොරෝනා මරණ ගණන 1002 දක්වා ඉහළගොස් ඇත්තේ චීනය, ඉරානය, ඉතාලියට පසුව පුද්ගල මරණ 1000 ඉක්මවූ සිව්වන රට බවට පත්වෙමින්.\nජර්මනිය සහ ප්‍රංශයෙන් වාර්තාවන ආසාදිතයින් ගණන තිස්දහසකට අධිකයි.\nමේ අතර, කොරෝනා වෛරසය ආසාදනය වූ මවක් සිසේරියන් සැත්කමක් තුළින් නීරෝගී දරුවෙකු බිහිකිරීමේ පුවතක් ග්‍රීසියෙන් වාර්තා වුණා.\nමැදපෙරදිග කලාපයේ වෛරසයේ කේන්ද්‍රස්ථානය බවට පත්ව ඇත්තේ ඉරානයයි.\nඑරටින් වාර්තාවන පුද්ගල මරණ ගණන 1433ක් වන අතර, ආසාදිතයින් ගණන 20,000කට ආසන්නයි.\nඑක්සත් අරාබි එමීර් රාජ්‍ය යේ සිදුවු පළමු කොරෝනා මරණ ද්විත්වය අද වාර්තා වුණා.\nමේවන විට එරටින් හමුව ඇති සමස්ත ආසාදිතයින් ගණන 140කට අධිකයි.\nඔස්ට්‍රේලියානු වැසියන්ට නිවෙස්තුළට වී මහජන එක්රැස්වීම් අවම කරන ලෙසට රජය උපදෙස් ලබාදී තිබුණද ඔස්ට්‍රේලියාවේ වෙරළ තීරයක සෞඛ්‍ය අවදානම නොතකමින් තරුණ තරුණියන් විනෝද වන ආකාරය අන්තර්ජාලය ඔස්සේ දක්නට ලබුනා.\nමේ අතර, ලොව රටවල තරුණ තරුණියන් සෞඛ්‍ය අනතුරු ඇඟවීම් නොසලකා හැරීම හේතුවෙන් ලෝක සෞඛ්‍ය සංවිධානයේ ප්‍රධානී ටෙඩ්රෝස් ඇනොම් සිය දැඩි කනගාටුව පළකළා.\nමේ අතර, දකුණු අප්‍රිකාවේ දේවස්ථානයකදී වෛරසය වැළඳීමෙන් වැළකී සිටිය හැකි බව පවසමින් මිනිසුන් පිරිසකට විෂබීජ නාශක දියරයන් පානය කිරීමට ලබාදීම හේතුවෙන් පුද්ගලයින් 59 දෙනෙකු ජීවිතක්ෂයට පත්ව තිබෙනවා.\nචීනය, ජපානය, ප්‍රංශය සහ ඇමරිකාව මේවන විට නව කොරෝනා වෛරසය මැඩලීමට එරෙහිව නව එන්නත් අත්හදා බලා ඇති අතරල ඉන් ජපානය මීට පෙර කුරුළු උණ වසංගතය පාලනයට හඳුන්වාදී තිබූ අවිගන් නමැති ඖෂධය කොවිඩ් 19 වෛරසයටද සාර්ථකව ප්‍රතිඵල පෙන්වන බව විදෙස් මාධ්‍ය වාර්තා කරනවා.\nපේරු රාජ්‍යයෙන් වාර්තාවන ආසාදිතයින් දිනෙන් දින ඉහළයාම සැලකිල්ලට ගනිමින් එරට ජනාධිපතිවරයාගේ නියමයෙන් සෞඛ්‍ය අමාත්‍යවරයා ධුරයෙන් පහකර නව අමාත්‍යවරයෙකු පත්කර තිබෙනවා.\nනව කොරෝනා වෛරසය ආසාදනය වීමෙන් එකම පවුලේ සිව්දෙනෙකු මියයාමේ පුවතක් ඇමරිකාවේ නිව්ජර්සි ප්‍රාන්තයෙන් වාර්තා වුණා.\nමේ අතර, අසල්වැසි ඉන්දියාවේ සියලු නගරයන්ට ඇඳිරිනීතිය ප්‍රකාශයට පත්කිරීමට පියවර ගැනීමත් සමග මහජනතාව ගම්බිම් බලා යාමට පැමිණීම හේතුවෙන් තදබදයක් දක්නට ලැබුණා.\nඉන්දියාවෙන් වාර්තාවන සමස්ත ආසාදිතයින් ගණන 250ක්.\nනව කොරෝනා හෙවත් කොවිඩ් 19 වෛරසය මීට පෙර ලොව වැසියන්ට දැඩි පීඩාවක් එල්ලකළ සාර්ස්, මර්ස්, ඉබෝලා යන වසංගතයන්ගෙන් වාර්තාවූ මරණ ගණනද මේවන විට අභිබවා ගොස් තිබෙනවා.\nලොවපුරා රටවල් 185කට මේවන විට වෛරසයෙන් බලපෑම් එල්ලවී ඇති අතර, තවමත් මෙම මාරාන්තික වෛරසය ව්‍යාප්තිවී නැත්තේ උතුරු කොරියාවද ඇතුළුව ලොව සමස්ත රටවල් අතුරින් රටවල් 10කට පමණයි.\nමේ අතර, ලොව බොහෝ රාජ්‍යයන් මෙම වෛරසයෙන් දැඩි පීඩාවට පත්ව තිබියදී උතුරු කොරියාව අද නව කෙටිදුර මිසයිල ද්විත්වයක් අත්හදා බැලුවේ ලොවක් සංවේදීව දෑස් අයා සිටින මොහොතකදී බලයේ තීවෘත්වය අමානුෂිකව ලොවට පසක් කරමින්.",
       "URL": "https://www.hirunews.lk/236966/කොරෝනා-වෛරස්-ආසාදනයෙන්-මියගිය-සංඛ්‍යාව-11949ක්-දක්වා-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=189"
}