{
       "Source": "hirunews",
       "Timestamp": "Wednesday, 16 December 2020 - 8:41",
       "Headline": "රිපබ්ලිකන් සෙනෙට් නායකයාත් බයිඩ්න් පිළිගනී - ට්‍රම්ප් සටන අත් නොහරී",
       "News Content": "අමෙරිකානු ජනාධිපතිවරණයේ ප්‍රතිඵල නිකුත් වී දිගු විරාමයකට පසු ජනපති ට්‍රම්ප්ගේ රිපබ්ලිකන් පක්ෂයේ සෙනෙට් කණ්ඩායම් නායක මිච් මැක්කොනෙල් ඊයේ ප්‍රථම වරට ජෝ බයිඞ්න් වෙත සුබ පැතුම් එක් කළා.\nලබන ජනවාරි 20 වැනිදා ජනාධිපති ධූරයේ දිවුරුම් දීමට නියමිත ජෝ බයිඞ්න්ද ඔහුට දුරකතන ඇමතුමක් ලබාදී ප්‍රතිචාර දක්වා ඇති අතර, ඔවුන් දෙදෙනා නුදුරේදීම හමුවීමටද එකඟ වී තිබෙනවා. රිපබ්ලිකන් සෙනෙට් නායකයාගේ සහය ජෝ බයිඞ්න්ට වැදගත් වන්නේ එහි බලය තවදුරටත් රිපබ්ලිකන් පක්ෂය සතුව තිබීම හේතුවෙන්.\nකෙසේ නමුත්, ලබන මස මුලදී ජෝර්ජියාවේ පැවැත්වෙන ඡන්දයකින් තවත් සෙනෙට් සභිකයින් දෙදෙනෙකු තෝරා ගැනීමට නියමිතයි. එම අසුන් දෙකම ඩිමොක්‍රටික් පක්ෂයට හිමිවුවහොත් දෙපාර්ශවයේ සභික සංඛ්‍යාව සමාන වන අතර, එහිදී තීරණාත්මක ඡන්දය උප ජනාධිපති ධූරයට පත්ව සිටින කමලා හැරිස්ට හිමි වනවා. රිපබ්ලිකන් සෙනෙට් නායකයා ඊයේ ඇයටද සුබ පැතුම් එක් කළේ අමෙරිකාවේ ප්‍රථම උප ජනාධිපතිනිය ලෙස තේරී පත්වීම විශේෂ සිදුවීමක් ලෙස සලකමින්.\nලබන ජනවාරි 20 වැනිදායින් පසු අමෙරිකාවේ රිපබ්ලිකන් පක්ෂයේ ඉහළම දේශපාලනඥයා වන සෙනෙට් මණ්ඩල නායක මිච් මැක්කොනෙල්, ජෝ බයිඞ්න් පිළිගත්තද ජනපති ට්‍රම්ප් තවදුරටත් නීතිමය සටන අත්නොහරින බවයි ධවල මන්දිර ප්‍රකාශිකාව කියා සිටියේ. කෙසේ නමුත්, ඡන්ද විද්‍යාල ඡන්දයෙන් ජෝ බයිඞ්න්ගේ ජය තහවුරු වීමත් සමඟ එවැනි අභියෝගයක් සඳහා ජනපති ට්‍රම්ප්ට පවතින අවස්ථා බෙහෙවින් සීමිතයි. මේ අතර, මෙතෙක් ජෝ බයිඞ්න් වෙත සුබ පැතුම් එක් නොකළ ලෝක නායකයින් වන රුසියානු ජනාධිපති ව්ලැදිමීර් පූටින් සහ බ්‍රසීල ජනාධිපති ජයීර් බොල්සොනාරෝද ඊයේ ඔහුට සුබ පැතුවේ ජෝ බයිඞ්න්ගේ ජයග්‍රහණය ඡන්ද විද්‍යාලය මගින් නීතිමය ලෙස තහවුරු කිරීමෙන් අනතුරුවයි.",
       "URL": "https://www.hirunews.lk/257148/රිපබ්ලිකන්-සෙනෙට්-නායකයාත්-බයිඩ්න්-පිළිගනී-ට්‍රම්ප්-සටන-අත්-නොහරී",
       "Category": "International News",
       "Parent URL": "https://www.hirunews.lk/international-news.php?pageID=148"
}