{
       "Source": "hirunews",
       "Timestamp": "Saturday, 12 December 2015 - 14:25",
       "Headline": "ලෝක කාලගුණ සමුළුවේදී එකඟත්වයක්",
       "News Content": "සති දෙකක් පුරා පැරීසියේ පැවැති ලෝක කාලගුණ සමුළුවේ දී අවසන් එකඟත්වයකට පැමිණීමට ඊට සහභාගි වූ රටවල් 185ක නියෝජිතයන් සමත් වී සිටිනවා.\nඒ අනුව ලෝක කාලගුණ විපර්යාසයට මුහුණදීම සඳහා සකස් කෙරෙන ප්‍රඥප්තියේ කෙටුම්පතක් අද ඉදිරිපත් කෙරෙන බව ප්‍රංශ විදේශ ඇමතිවරයා සදහන් කළා.\nඑහි අඩංගු කරුණු මෙතෙක් ප්‍රකාශයට පත් කර නැහැ. විශේෂයෙන් හරිතාගාර වායු මුක්තවීම පාලනය කිරීම සඳහා ගත යුතු පියවර ඇතුළත් මෙම ගිවිසුමට එකඟත්වයක් ඇති වී තිබෙන්නේ ඒ සඳහා ලබාදී තිබූ කාල විරාමය ඉක්මවා පැය 16කින් අනතුරුවයි.\nසංවර්ධිත රටවල් සහ සංවර්ධනය වෙමින් පවත්නා රටවල් අතර පැවැති විෂමතා මෙලෙස එකඟත්වය පමා කිරීමට හේතුව බව සදහන්.\nපරිසර දුෂණය සඳහා එක් මිනුම් දණ්ඩක් පැවැතිය යුතු බවට ඇමරිකාව කළ යෝජනාවට ඉන්දියාව සහ චීනය විරෝධය දැක්වීම ද ඊට තවත් හේතුවක්. කෙසේ නමුත්, ඇමරිකානු ජනාධිපති බැරක් ඔබාමා, චීන ජනාධිපති ෂී - ජින්පින් වෙත දුරකථන ඇමතුමක් ලබාදී එම විෂමතා දුරු කර ගත් බව විදෙස් වාර්තා සඳහන් කළා.",
       "URL": "https://www.hirunews.lk/121905/ලෝක-කාලගුණ-සමුළුවේදී-එකඟත්වයක්",
       "Category": "International News",
       "Parent URL": "https://www.hirunews.lk/international-news.php?pageID=681"
}