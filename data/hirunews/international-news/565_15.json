{
       "Source": "hirunews",
       "Timestamp": "Sunday, 30 October 2016 - 13:02",
       "Headline": "මධ්‍යම ඉතාලියේ ප්‍රබල භූ කම්පනයක්",
       "News Content": "මධ්‍යම ඉතාලියේ අද ප්‍රබල භූ කම්පනයක් සිදුවුණා. ඇමරිකානු භූ විද්‍යා සමීක්ෂණ ආයතනය සඳහන් කළේ එය රික්ටර් මාපකයේ 6.6 ක් ලෙස සටහන් වූ බවයි.\nමධ්‍යම ඉතාලියේ පෙරූජා නගරයේ සිට කිලෝමීටර 68 ක් ගිනිකොණ දෙසින් පොළොව අභ්‍යන්තරයේ සිදුවූ මෙම භූ කම්පනයෙන් සිදුවූ ජීවිත හෝ දේපළ හානි පිළිබඳ මෙතෙක් වාර්තාවී නැහැ.\nසුගිය අගෝස්තු මාසයේ ඉතාලියේ ඇති වූ භූ කම්පනයෙන් පුද්ගලයන් 300 ක් මිය ගියා.\nඅද සිදුවූ භූ කම්පනය රෝමයට සහ වැනීසියට ද දැනී තිබෙනවා.\nවිදෙස් වාර්තා සදහන් කළේ භූ කම්පනයෙන් මධ්‍යම ඉතාලියේ නෝර්චියා නගරයට දැඩි බලපෑම් එල්ල වී ඇති බවයි.\nභූ කම්පනයත් සමඟ නගරයේ පිහිටි දේවස්ථානයක් කඩා වැටී ඇති අතර එහි සිර වී සිටි 9 දෙනෙකු ජීවිතාරක්ෂක කණ්ඩායම් විසින් මුදාගෙන තිබෙනවා.\nසතියක් තුළ ඉතාලියේ සිදුවූ තුන්වන භූ කම්පනය මෙය වනවා.",
       "URL": "https://www.hirunews.lk/146412/මධ්‍යම-ඉතාලියේ-ප්‍රබල-භූ-කම්පනයක්",
       "Category": "International News",
       "Parent URL": "https://www.hirunews.lk/international-news.php?pageID=565"
}