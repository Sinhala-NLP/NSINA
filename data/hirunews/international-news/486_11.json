{
       "Source": "hirunews",
       "Timestamp": "Friday, 28 April 2017 - 17:45",
       "Headline": "පාසල් සිසුවෙකුට මරු කැඳවූ විදුහල්පතිගේ පහරදීම",
       "News Content": "මැලේසියාවේ පෞද්ගලික ආගමික විද්‍යාලයක අධ්‍යාපනය ලැබූ ශිෂ්‍යයෙකු පාසලේ විදුහල්පතිගේ දරුණු පහරදීමකින් ජීවිතක්ෂයට පත්ව තිබෙනවා.\nමෙලෙස ජීවිතක්ෂයට පත්ව ඇත්තේ මොහොමඩ් තඛීෆ් අමින් මොහ්ඩ් ගඩාෆි නමැති වයස අවුරුදු 11ක පිරිමි දරුවෙක්.\nමෙම ආගමික පාසලේ ඉගෙනුම ලැබූ අදාල සිසුවාට දිගින් දිගටම සිදුකර තිබූ දරුණු පහරදීමෙන් පසුව ඔහු රෝහල් ගත කර තිබෙනවා.\nපසුව දරුවා බේරාගැනීම සඳහා ඔහුගේ දෙපා කපා ඉවත්කිරීමට වෛද්‍යවරුන්ට සිදුව ඇති බව සදහන්.\nවිදෙස් මාධ්‍ය වාර්තා කරන්නේ අදාල පෞද්ගලික ආගමික පාසලේදී සිසුවා අවස්ථා කිහිපයකදීම ප්‍රධාන විදුහල්පතිගේ මරාන්තික පහර කෑමට ලක්ව ඇති බවයි.\nදරුවාගේ මව පවසන්නේ ප්‍රධාන විදුහල්පතිගේ දඩුවම් තවදුරටත් ඉවසිය නොහැකි බැවින් තමන්ව හැකි ඉක්මණින් පාසලෙන් ඉවත් කරගන්නා ලෙසත් දරුවා පැවසූ බවයි.\nඅවසන් වරට පසුගිය මස 31 වැනි දින තමා දරුවා බැලීමට ගිය අවස්ථාවේදී ඔහු ඉතා දුර්වල හා දැඩි කල කිරීමකින් පසුවූ බව ඇය වැඩි දුරටත් පවසනවා.\nකෙසේ වෙතත්, මෙම දරුවාට එම පාසලේ ප්‍රධාන ගුරුවරයා සිදුකළ දරුණු පහරදීම හේතුවෙන් ඔහුගේ පාදවල ලේ කැටි ගැසීම් රැසක් පැවති බව වෛද්‍යවරු පවසනවා.\nඒ අනුව, හදිසි ශල්‍යකර්මයකින් දරුවාගේ කකුල් කපා ඉවත් කරමින් ඔහු බේරාගැනීමට වෛද්‍යවරු තීරණය කළත්, ශල්‍යකර්මයෙන් පසුව කෝමා තත්ත්වයට පත්වූ දරුවා පසුව ජීවිතක්ෂයට පත්ව ඇති බව සදහන්.",
       "URL": "https://www.hirunews.lk/160193/පාසල්-සිසුවෙකුට-මරු-කැඳවූ-විදුහල්පතිගේ-පහරදීම",
       "Category": "International News",
       "Parent URL": "https://www.hirunews.lk/international-news.php?pageID=486"
}