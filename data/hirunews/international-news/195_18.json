{
       "Source": "hirunews",
       "Timestamp": "Monday, 24 February 2020 - 15:20",
       "Headline": "ඉන්දියාවට ඩොලර් බිලියන 3ක ඇමරිකානු යුද උපකරණ",
       "News Content": "සිය ප්‍රථම ඉන්දීය රාජ්‍ය චාරිකාව ලෙසින් ගුජරාටයේ අහමදාබාද් නුවරට අද පැමිණි ඇමරිකානු ජනාධිපති ඩොනල්ඩ් ට්‍රම්ප් එහි ඉදිකළ ලොව විශාලතම ක්‍රිකට් ක්‍රීඩාංගණයේදී ඉමහත් හරසරින් පිළිගැනුණා.\nලක්ෂය ඉක්ම වූ ඉන්දියානුවන්ගෙන් පිරී ඉතිරී ගිය ක්‍රීඩාංගණයේදී ජනපති ට්‍රම්ප් කියා සිටියේ ඉන්දියාව සැමවිටම ඇමරිකාවේ මිතුරු රටක් වන අතර අගමැති මෝදි ඔහුගේ සැබෑ මිතුරෙකු ලෙස සලකන බවයි.\nඑමෙන්ම, ඉන්දීය අග්‍රාමාත්‍යවරයා දැඩි නායකයෙකු ලෙස ද ජනපති ට්‍රම්ප් හැදින්වූවා.\nසියළු අංශයන් හි ඉන්දු - ඇමරිකානු සහයෝගීතාව වර්ධනය කරලීමට සූදානම් බව පැවසූ ඇමරිකානු ජනාධිපතිවරයා ඉන්දියාවට සන්නද්ධ හෙලිකොප්ටර් යානා ඇතුළු ඩොලර් බිලියන 3ක් වටිනා නවීනතම යුද උපකරණ ලබාදීමට සූදානම් බව සඳහන් කළා.\nඉස්ලාමීය අන්තවාදී ත්‍රස්තවාදී තර්ජනය මැඬලීමට ඉන්දියාව සමඟ එක්ව කටයුතු කරන බවයි ඔහු කියා සිටියේ.\nඑමෙන්ම, කලාපය තුළ සාමය ප්‍රවර්ධනය කිරීමේ නායකත්වය ඉන්දියාවට හිමි වන බව ද ජනපති ට්‍රම්ප් සඳහන් කළා.",
       "URL": "https://www.hirunews.lk/235121/ඉන්දියාවට-ඩොලර්-බිලියන-3ක-ඇමරිකානු-යුද-උපකරණ",
       "Category": "International News",
       "Parent URL": "https://www.hirunews.lk/international-news.php?pageID=195"
}