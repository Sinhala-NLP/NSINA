{
       "Source": "hirunews",
       "Timestamp": "Monday, 13 June 2016 - 7:41",
       "Headline": "ඇමරිකාවේ සමාජශාලාවක වෙඩි තැබීමේ සිද්ධියේ වගකීම IS භාරගනී",
       "News Content": "ඇමරිකාවේ ෆ්ලොරීඩා ප්‍රාන්තයේ  ඕලැන්ඩෝ නගරයේ පිහිටි පල්ස් නමැති රාත්‍රී සමාජ ශාලාවකට කඩාවැදී ආයුධ සන්නද්ධ පුද්ගලයෙකු එල්ල කළ වෙඩි ප්‍රහාරවලින් මියගිය සංඛ්‍යාව 50  දෙනෙකු දක්වා ඉහළ ගොස් තිබෙනවා.\nසිද්ධියෙන් තවත් 53 දෙනෙකු තුවාල ලබා ඇති බවයි විදෙස් වාර්තා සඳහන් කළේ.\nමෙම ප්‍රහාරයේ වගකීම අයි එස් ත්‍රස්තයන් භාරගෙන ඇති නමුත් ඇමරිකානු වාර්තා සඳහන් කළේ ඒ පිළිබඳව නිශ්චිතව ප්‍රකාශ කළ නොහැකි බවයි.\nඇමරිකානු ඉතිහාසයේ සිදුවූ විශාලතම ප්‍රහාරවලින් එකක් ලෙසයි ෆ්ලොරිඩා වෙඩි තැබීම සැළකෙන්නේ.\nමෙම සිද්ධිය ත්‍රස්තවාදී සහ ද්වේශසහගත ක්‍රියාවක් බව ඇමරිකානු ජනාධීපති බැරැක් ඔබාමා පවසනවා.\nඊයේ අලූයම මෙම රාත්‍රී සමාජශාලාව වසා දැමීමට ආසන්න මොහොතේදී ආයුධ සන්නද්ධව පැමිණි 29 හැවිරිදි ඔමාර් මතීන් නැමති පුද්ගලයා එහි සිටි පිරිසට වෙඩි තැබීමට පටන් ගෙන තිබුණා.\nකෙසේ වෙතත් මොහු විසින් ප්‍රාණ ඇපයේ තබාගත් පුද්ගලයින් නිදහස් කරගැනීම සඳහා පොලීසිය මෙහෙයුමක් ආරම්භ කළ අතර එහිදී සිදුකළ වෙඩි තැබීම්වලින් වෙඩික්කරුද මියගියා.",
       "URL": "https://www.hirunews.lk/135386/ඇමරිකාවේ-සමාජශාලාවක-වෙඩි-තැබීමේ-සිද්ධියේ-වගකීම-භාරගනී",
       "Category": "International News",
       "Parent URL": "https://www.hirunews.lk/international-news.php?pageID=624"
}