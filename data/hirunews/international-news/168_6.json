{
       "Source": "hirunews",
       "Timestamp": "Saturday, 22 August 2020 - 16:30",
       "Headline": "ඉරාන සම්බාධකවලට ආරක්ෂක මණ්ඩලයේ රටවල් 13ක් එරෙහි වෙයි",
       "News Content": "ඉරානයට එරෙහිව ජාත්‍යන්තර සම්බාධක යළි පැනවීම සඳහා ඇමරිකාව ඉදිරිපත් කළ යෝජනාවට එක්සත් ජාතීන්ගේ ආරක්ෂක මණ්ඩලයේ සාමාජික රටවල් 15න් 13ක් ම විරුද්ධත්වය පළ කර ඇති බව රොයිටර් පුවත් සේවය වාර්තා කළා.\nඉරානය සහ ලෝක බලවතුන් අතර ඇති කර ගත් න්‍යෂ්ටික එකඟතා ගිවිසුමෙන් ඇමරිකාව මීට වසර දෙකකට පෙර ඉවත් වූ අතර, අනෙක් රටවල් පවසන්නේ ඔවුන් තවදුරටත් ගිවිසුමට අනුව කටයුතු කරන බවයි.\nඒ අනුව, ඉරානයට එරෙහිව අවි තහනම ඇතුළු ජගත් සංවිධාන සම්බාධක පැනවීම සඳහා දින 30 ක කාල ගණනයක් ඇමරිකානු රාජ්‍ය ලේකම් පසුගිය බ්‍රහස්පතින්දා නිවේදනය කළ ද, ආරක්ෂක මණ්ඩලයේ අනෙකුත් සාමාජිකයන් ඊට එකඟත්වය පළ කර නැහැ.\nචීනය සහ රුසියාව පමණක් නොව ඇමරිකා එක්සත් ජනපදයේ මිතුරු රටවල් වන බ්‍රිතාන්‍ය, ප්‍රංශය, ජර්මනිය සහ බෙල්ජියම ද ඉරානයට එරෙහි සම්බාධක යලි පැනවීමට විරුද්ධත්වය පළ කර ඇති බව සඳහන්.\nඔක්තෝම්බර් මාසයේ අවසන් වන ඉරාන අවි සම්බාධක යළි දීර්ඝ කිරීම සඳහා ඇමරිකාව පසුගිය සතියේ ගෙන ආ යෝජනාව ද ජගත් ආරක්ෂක මණ්ඩලය ප්‍රතික්ෂේප කළා.",
       "URL": "https://www.hirunews.lk/248385/ඉරාන-සම්බාධකවලට-ආරක්ෂක-මණ්ඩලයේ-රටවල්-13ක්-එරෙහි-වෙයි",
       "Category": "International News",
       "Parent URL": "https://www.hirunews.lk/international-news.php?pageID=168"
}