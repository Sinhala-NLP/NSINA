{
       "Source": "hirunews",
       "Timestamp": "Friday, 25 August 2017 - 18:26",
       "Headline": "යුද්ධයකට සැරසෙන උතුරු කොරියාවේ රහසක් එළියට",
       "News Content": "උතුරු කොරියාව මෙතෙක් අත්හදා නොබැලු මිසයිල දෙකක් පිළිබඳව තොරතුරු අනාවරණ කර ඇතැයි විදෙස් පුවත් සේවා පවසනවා.\nඋතුරු කොරියා නායක කිම් ජෝන් අන් මිසයිල නිශ්පාදන කම්හලක සංචාරයට එක්වීමෙන් අනතුරුව පැවති ප්‍රවෘත්ති සාකච්ඡාවකදී නොදැනුවත්ව අදාළ මිසයිල දෙක පිළිබඳ තොරතුරු හෙළිකර ඇති බවටයි වාර්තා වන්නේ.\nඋතුරු කොරියා ජනාධිපතිවරයාගේ සංචාරය සහ මිසයිල නිශ්පාදනය කෙරෙන ස්ථානයේ මෙන්ම එම ස්ථානයේ ඇති මිසයිල ආකෘතිවල ඡායාරූප ද මාධ්‍ය ආයතනයක් විසින් ප්‍රසිද්ධියට පත්කර තිබෙනවා.\nඑම මිසයිල Hwasong-13 සහ Pukguksong-3 නමිනුයි හඳුන්වාදී ඇත්තේ.\nඉන් Hwasong-13 මිසයිලය අන්තර් මහාද්වීපික මිසයිලයක් ලෙසටයි සැලකෙන්නේ.\nඅනෙක් මිසයිලය සබ්මැරීන් මාර්ගයෙන් පහරදිය හැකි බැලස්ටික් මිසයිලයක් ලෙසට හඳුන්වාදී තිබෙනවා.\nවිදෙස් පුවත් සේවා පෙන්වා දෙන්නේ උතුරු කොරියාව අත්වැරදීමකින් සිය මිසයිල පිළිබඳ වැදගත් මෙන්ම රහසිගත තොරතුරු හෙළි කළ පළමු අවස්ථාව මෙය නොවන බවයි.\nකෙසේවෙතත් මෙය ඔවුන් සිතාමතාම සිය අවි බලය පිළිබඳ පෙන්වීමට කළ උපක්‍රමයක් ලෙසට ද විදෙස් පුවත් සේවා පෙන්වා දෙනවා.\nදකුණු කොරියාව සහ අමරිකාව ඒකාබද්ධ යුධ අභ්‍යාසයක නිරතවන අවස්ථාවක උතුරු කොරියානු බලධාරීන් සිය මිසයිල නිශ්පාදන කම්හලක සංචාරයේ නිරතවීම කලින් සැලසුම් කළ එකක් ද වියහැකි බවටයි සැක පළවන්නේ.\nමීට සති දෙකකට පෙර කිම් ජෝන් අන් අමරිකාවට ළගාවිය හැකි බැලස්ටික් මිසයිලයක් නිපදවීම පිළිබඳ සැලසුම් සකස් කරමින් සිටි ආකාරය ද මාධ්‍ය වෙත අනාවරණ වී තිබුනා.\nඑමගින් ඔවුන් සිය අවි බලය පිළිබඳ වක්‍රව පෙන්වීමට උත්සාහ කරන බවයි විචාරකයන් පෙන්වා දෙන්නේ.",
       "URL": "https://www.hirunews.lk/169365/",
       "Category": "International News",
       "Parent URL": "https://www.hirunews.lk/international-news.php?pageID=446"
}