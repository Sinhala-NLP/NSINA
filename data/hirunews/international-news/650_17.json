{
       "Source": "hirunews",
       "Timestamp": "Friday, 01 April 2016 - 9:23",
       "Headline": "කොල්කටා මගී පාලම කඩා වැටී මියගිය සංඛ්‍යාව 21 දක්වා ඉහළට",
       "News Content": "ඉන්දියාවේ - කොල්කටා නගරයේ ඉදිකෙරෙමින් පවතින මගී පාලමක් ඊයේ දහවල් හදිසියේ කඩා වැටීමෙන් මියගිය සංඛ්‍යාව 21 දක්වා ඉහළ ගොස් තිබෙනවා.\nතවත් 70 දෙනෙකු පමණ තුවාල ලබා ඇති අතර මරණ සංඛ්‍යාව ඉහළ යා හැකි බවයි ඉන්දීය මාධ්‍ය සදහන් කළේ.\nමගී පාලමේ මීටර් 100 ක පමණ කොටසක් මෙලෙස කඩා වැටී ඇත්තේ මගීන් මෝටර් රථ සහ අනෙකුත් වාහන මතයි.\nසිද්ධිය සම්බන්ධයෙන් දැඩි පියවරක් ගන්නා බව කොල්කටාව අයත් බටහිර බෙංගාල ප්‍රාන්තයේ ප්‍රධාන ඇමතිනි මම්තා බෙනර්ජි ප්‍රකාශ කළා.\nකෙසේ නමුත්, මගී පාලම ඉදිකළ සමාගම ප්‍රකාශ කර ඇත්තේ එය කඩා වැටීම දෙවියන්ගේ ක්‍රියාවක් බවයි.\nඅදාළ සමාගමේ කාර්යාලයට මුද්‍රා තබා ඇති අතර, සමාගමට එරෙහිව පොලිසිය විසින් අපරාධ නඩුවක් ද ගොනුකර තිබෙනවා.",
       "URL": "https://www.hirunews.lk/129862/කොල්කටා-මගී-පාලම-කඩා-වැටී-මියගිය-සංඛ්‍යාව-21-දක්වා-ඉහළට",
       "Category": "International News",
       "Parent URL": "https://www.hirunews.lk/international-news.php?pageID=650"
}