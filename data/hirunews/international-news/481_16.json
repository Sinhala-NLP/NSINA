{
       "Source": "hirunews",
       "Timestamp": "Wednesday, 10 May 2017 - 16:08",
       "Headline": "ලොවම මවිත කළ තනපටයක් ළඟදීම වෙළඳපොලට",
       "News Content": "මෙක්සිකෝවේ තරුණයෙකු පියයුරු පිළිකා කල්තියා හඳුනා ගැනීමේ හැකියාවක් සහිත විශේෂ තනපටක් නිෂ්පාදනය කළ බව විදෙස් මාධ්‍ය සඳහන් කරනවා.\nමෙම තනපටය නම් කර ඇත්තේ ඉවා බ්‍රා නමින්.\nපිළිකාවක් ඇතිවීමට හේතු සාධක විය හැකි වෙනස්වීමක් පියයුර තුළ ඇතිවේනම් ඒ පිළිබඳව අනතුරු ඇඟවීමේ හැකියාවක් මෙම තනපටයට ඇති බව විදෙස් මාධ්‍ය සඳහන් කරනවා.\nතවමත් මූලාකෘතියක් වශයෙන් පමණක් පවතින මෙම නිෂ්පාදනයට ශිෂ්‍ය ව්‍යවසායකයන් සඳහා වන ලෝක සම්මාන උළෙලේ පළමු ත්‍යාගය හිමිව තිබෙනවා.\nමෙම තනපට අත්හදා බැලීමේ මට්ටමට ගෙන ඒම සඳහා අවශ්‍ය මුදල මේවනවිටත් තමන්ට ලැබී ඇති බවයි අදාළ තරුණය ප්‍රකාශ කර තිබෙන්නේ.\nමේ පිළිබඳව අදහස් දක්වමින් මහා බ්‍රිතාන්‍යයේ පිළිකා පර්යේෂණ ආයතනයේ ඇනා පර්මන් කියා සිටියේ විද්‍යාත්මකව අත්හදා බැලීමක් සිදුකර නොමැති තාක්ෂණයක් මත යැපීම සුදුසු නොවන බවයි.\nකෙසේ නමුත් 18 හැවිරිදි ජුලියන් රියෝස් කන්ටූ මෙම විශේෂ තනපටය නිපදවීමට වෙහෙසී ඇත්තේ සිය මවට පියයුරු පිළිකාවක් වැළඳීම හේතුවෙන්.\nඑය කල්තබා විනිශ්චය කරගැනීමට වෛද්‍යවරයා අසමත් වීම හේතුවෙන් සිය මවගේ පියයුරු යුවළම ඉවත් කරන්නට සිදුවී තිබෙනවා.\nපියයුරු පිළිකා කල්තියා හඳුනා ගැනීමේ හැකියාවක් සහිත බවට විශ්වාස කෙරෙන මෙම විශේෂ තනපට ලබන වසරේ වෙළඳපලට නිකුත් කළහැකි බව මෙම නවයොවුන් නිමැවුම්කරුවා සඳහන් කර ඇති බවයි විදෙස් මාධ්‍ය සඳහන් කරේ.",
       "URL": "https://www.hirunews.lk/161035/ලොවම-මවිත-කළ-තනපටයක්-ළඟදීම-වෙළඳපොලට",
       "Category": "International News",
       "Parent URL": "https://www.hirunews.lk/international-news.php?pageID=481"
}