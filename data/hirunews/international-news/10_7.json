{
       "Source": "hirunews",
       "Timestamp": "Tuesday, 29 August 2023 - 20:28",
       "Headline": "ඔස්ට්‍රේලියාවේ විදෙස් සිසුන්ට වීසා නීතිවල වෙනසක්",
       "News Content": "අධ්‍යාපනය සඳහා ඔස්ට්‍රේලියාවට පැමිණෙන විදෙස් සිසුන්ට වීසා නීතිවල වෙනසක් කිරීමට එරට රජය තීරණය කර තිබෙනවා.\nඒ අනුව විදෙස් සිසුන් එරට ලාභදායී වෘත්තීය පාඨමාලා සඳහා ඇතුළත් වීමට හැකි අයුරින් තිබූ වීසා නීතිවල වෙනසක් කිරීමට‍යි එම රජය තීරණය කර ඇත්තේ.\nසිය උසස් අධ්‍යාපන පාඨමාලා සඳහා ඔස්ට්‍රේලියාවට පැමිණෙන විදෙස් සිසුන් එරට රැකියා වෙළෙඳපොළ වෙත සූදානම් කෙරෙන අයුරින් මූලික අධ්‍යයන කටයුතුවලට අමතරව සමගාමී අධ්‍යයන පාඨමාලා ලෙසින් වෙනත් ලාභදායී කෙටි පාඨමාලා (concurrent study) හැදෑරීමේ අවස්ථාව සලසා දී තිබුණා.\nමෙලෙස පැමිණෙන බොහෝ විදෙස් සිසුන් මෙම නීතිය අවභාවිත කරමින් තම මූලික විශ්වවිද්‍යාල පාඨමාලා අත්හැර දමා ඉහත කී ආකාරයේ ලාභදායී පාඨමාලා වෙත ස්ථිර වශයෙන් මාරුවන ප්‍රවණතාවයේ වර්ධනයක් සිදු ව ඇති බවයි ඔස්ට්‍රේලියා රජය පවසන්නේ.\nඔස්ට්‍රේලියා රජය සඳහන් කරන්නේ 2019 සහ 2022 අතර කාලයේ කෙටි පාඨමාලා සඳහා ලියාපදිංචි වී ඇති සිසුන් සංඛ්‍යාව 10,500 ක් වන අතර එය 2023 මුල් භාගය වන විට 17,000 ක් දක්වා වර්ධනය වී ඇති බවයි.\nඒ අනුව අදාළ නීති හිඩැස පූරණය මගින් සිසුන්, සිය පළමු අධ්‍යාපන ප්‍රතිපාදකයා වෙතින් අනිවාර්යය මාස 06ක සේවාවක් ලබා ගැනීමට පෙර දෙවන ලාභදායී අධ්‍යාපන ප්‍රතිපාදකයා වෙත යොමු වීම වළක්වනු ලබන බවයි එරට අධ්‍යාපන අමාත්‍ය Jason Clare පවසන්නේ.\nකෙසේ වෙතත් ශිෂ්‍ය වීසා බලපත්‍රයක් ලබා ගැනීම සඳහා ජාත්‍යන්තර සිසුන් විසින් පෙන්විය යුතු ඉතුරුම් ප්‍රමාණය ද ඕස්ට්‍රේලියා රජය විසින් වැඩි කිරීමට නියමිත බවද වාර්තා වෙනවා.",
       "URL": "https://www.hirunews.lk/346557/ඔස්ට්‍රේලියාවේ-විදෙස්-සිසුන්ට-වීසා-නීතිවල-වෙනසක්",
       "Category": "International News",
       "Parent URL": "https://www.hirunews.lk/international-news.php?pageID=10"
}