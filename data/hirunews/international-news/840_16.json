{
       "Source": "hirunews",
       "Timestamp": "Tuesday, 14 May 2013 - 13:12",
       "Headline": "මියන්මාරයේ සහන යාත්‍රාවක් පෙරළී 200ක් අතුරුදන්.",
       "News Content": "බෙංගාල බොක්කේ ශ්‍රී ලංකාවට නැගෙනහිර මුහුදේ සිට මියන්මාරය දෙසට පැමිණෙන සුළි කුණාටුවට පෙර ජනයා ඉවත් කර ගත් යාත්‍රාවක් අනතුරට ලක්වීමෙන් පුද්ගලයන් 200කට වැඩි පිරිසක් අතුරුදන් වුණා. මියන්මාරයේ මුස්ලිම් ජනකොටස වෙසෙන රඛීනේ ප්‍රාන්තයේ පවුක්ටව් නගරයට ඔබ්බෙන් මුහුදේ දී මෙලෙස අනතුරට ලක්වූයේ රොහින්ග්යා සරණාගතයන් පිරිසක්. පසුගිය වසරේ මියන්මාරයේ ඇති වූ ආගමික ගැටුම්වලින් පසු ඔවුන් එහි වෙරළාසන්නව ඉදිකළ තාවකාලික කඳවුරුවල පදිංචිව සිටියා. සුළි සුළගට පෙර ඔවුන් මුහුදු යාත්‍රාවකින් ආරක්ෂිත ප්‍රදේශයක් කරා රැගෙන යන විටයි මෙම අනතුරට මුහුණ දී ඇත්තේ. මේ සතිය ඇතුළත මියන්මාරයට ළඟා වනු ඇතැයි අපේක්ෂිත සුළි සුළඟින් එහි වෙරළාසන්න ප්‍රදේශවල ජල ගැලීම් ද ඇති විය හැකි බවයි කාලගුණ විද්‍යාඥයන් පෙන්වා දෙන්නේ.",
       "URL": "https://www.hirunews.lk/58947/මියන්මාරයේ-සහන-යාත්‍රාවක්-පෙරළී-200ක්-අතුරුදන්",
       "Category": "International News",
       "Parent URL": "https://www.hirunews.lk/international-news.php?pageID=840"
}