{
       "Source": "hirunews",
       "Timestamp": "Saturday, 16 February 2013 - 19:04",
       "Headline": "උල්කාවේ සුන්බුන් සොයා රුසියාව විලක් පීරයි.",
       "News Content": "පුද්ගලයන් 1200 කට පමණ තුවාල සිදුකරමින් නිවාස දහස් ගණනකට අලාභ හානි සිදුකරමින් යූරල් කඳු ප්‍රදේශයට ඊයේ (15) පතිත වූ දැවැන්ත උල්කාවේ කොටස් සොයා රුසියානු කිමිදුම්කරුවන් දැන් එහි විලක් සෝදිසි කරමින් සිටිනවා. ටොන් 10 ක් පමණ බරැති උල්කා කොටසක් චෙල්යබින්ස්ක් ප්‍රදේශයේ පිහිටි මෙම විලට පතිත වූ බව සඳහන්. අහසේ දැවැන්ත ගිනිබෝලයක් ලෙසින් උල්කාව පතිත වීමත් සමග ඇතිවු ශබ්ද පිපිරීම හේතුවෙන්ද ගොඩනැගිලිවලට හානි සිදුවුණා. වායුගෝලයේ ගැටීමේදී දැවී විසිරුණු උල්කාෂ්ම රැසක්ද මෙම ප්‍රදේශයට ඊයේ කඩා වැටුණේ වර්ෂාවක් ලෙසින්. පුද්ගලයන් රැසකට තුවාල සිදුවුණේ ගොඩනැගිලි වීදුරු කඩා වැටීමෙන්. උල්කා පතිතවීමෙන් හානියට පත්වු ප්‍රදේශයේ සහන කටයුතු සඳහා 20,000 ක් පමණ යොදවා ඇති බවයි රුසියානු හදිසි සේවා කටයුතු අමාත්‍යවරයා ප්‍රකාශ කළේ. නාසා විද්‍යාඥයන් පවසන පරිදි මෙම උල්කාව වායුගෝලයට ඇතුළුවීමේදී මුදා හැරුණු ශක්තිය හිරෝෂීමාවට හෙළනු ලැබූ න්‍යෂ්ටික බෝම්බය මෙන්     30 ගුණයක ප්‍රබලතාවකින් යුක්තයි. රුසියානු පාර්ලිමේන්තුවේ විදේශ කටයුතු කමිටු ප්‍රධානී ඇලෙක්සි පුෂ්කොව් අන්තර්ජාල ටුවිටර් පණිවුඩයක් මගින් ප්‍රකාශ කළේ මහ පොලොවේ සියල්ලන් ගැටුම් ඇතිකර ගැනීම වෙනුවට මෙවැනි පිටසක්වල අනතුරුවලින් ආරක්ෂාවීමේ ඒකාබද්ධ ප්‍රයත්නයක් දැරිය යුතු බවයි.",
       "URL": "https://www.hirunews.lk/53534/උල්කාවේ-සුන්බුන්-සොයා-රුසියාව-විලක්-පීරයි",
       "Category": "International News",
       "Parent URL": "https://www.hirunews.lk/international-news.php?pageID=863"
}