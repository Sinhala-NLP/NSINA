{
       "Source": "hirunews",
       "Timestamp": "Saturday, 15 February 2020 - 13:14",
       "Headline": "මාලි රාජ්‍යයේ ගැටුම්වලින් 30 දෙනෙකු මරුට",
       "News Content": "අප්‍රිකානු මාලි රාජ්‍යයේ ඊයේ ඇති වූ සිද්ධීන් 3කදී පුද්ගලයන් 30 දෙනෙකු ජීවිතක්ෂයට පත්වී තිබෙනවා.\nරට මධ්‍යයේ පිහිටි ගම්මානයකට එල්ල වූ වර්ගවාදී ප්‍රහාරයකින් පුද්ගලයන් 21 දෙනෙකු මිය ගොස් ඇති අතර, සන්නද්ධ කණ්ඩායමක් සැඟවී එල්ල කළ ප්‍රහාරයකින් මාලි හමුදා සෙබලුන් 8 දෙනෙකු ජීවිතක්ෂයට පත්වුණා.\nගාවෝ ප්‍රදේශයේ හමුදා කදවුරකට එල්ල වූ ප්‍රහාරයකින් ද සෙබලෙකු මිය ගොස් තිබෙනවා.\nඔගොසුගු නැමති ගම්මානයට ඊයේ එල්ල වූ ප්‍රහාරයෙන් මිය ගොස් ඇත්තේ ෆුලානි නැමති මුස්ලිම් ගොපළු වැසියන් පිරිසක්.\nඔවුන් කලාපයේ ඉස්ලාමීය අන්තවාදී කණ්ඩායම් සමඟ සම්බන්ධ බවට මාලි රාජ්‍යයේ ඩොගොන් ඇතුළු අනෙකුත් ජන වර්ග චෝදනා කරනවා.\nපසුගිය මාර්තු මාසයේ එම ගම්මානයට එල්ල වූ ප්‍රහාරයකින් පුද්ගලයන් 160 දෙනෙකු මිය ගිය අතර ඒ සම්බන්ධයෙන් චෝදනා එල්ලවූයේ ඩොගොන් ජන කොටසටයි.\nමාලි රාජ්‍යයේ ශ්‍රී ලංකික හමුදා සෙබළුන් ඇතුළු 13,000ක ජගත් සංවිධාන සාම සාධක භට පිරිසක් ද රදවා සිටිනවා.",
       "URL": "https://www.hirunews.lk/234475/මාලි-රාජ්‍යයේ-ගැටුම්වලින්-30-දෙනෙකු-මරුට",
       "Category": "International News",
       "Parent URL": "https://www.hirunews.lk/international-news.php?pageID=198"
}