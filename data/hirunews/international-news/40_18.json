{
       "Source": "hirunews",
       "Timestamp": "Tuesday, 05 July 2022 - 7:51",
       "Headline": "ඇමරිකාවේ නිදහස් සැමරුම් පෙළපාලියක වෙඩි තැබීමක්",
       "News Content": "ඇමරිකාවේ නිදහස් දින සැමරුම් පෙළපාලියකට වෙඩි ප්‍රහාරයක් එල්ල වීමෙන් හය දෙනෙකු මියගොස් තවත් 36 දෙනකු තුවාල ලැබුවා.\nවෙඩි ප්‍රහාරය එල්ල වූයේ චිකාගෝවේ, හයිලන්ඩ් පාර්ක් නගරයේ පැවැත්වුණු නිදහස් දින පෙළපාලියටයි.\nවෙඩික්කරු, වෙළද ගොඩනැගිල්ලක වහලය මත සිට පහළ මාර්ගයේ පෙළපාලියේ ගමන් කළ පිරිසට වෙඩි තබා ඇති බවයි වාර්තා වන්නේ.\nවෙඩි තැබීම සිදුවී ඇත්තේ පෙළපාලිය ආරම්භ වී මිනිත්තු කිහිපයක් ගත වන්නට පෙරයි.\nවෙඩි ප්‍රහාරයත් සමඟ පෙළපාලියට සහභාගි වූ පිරිස් සහ පෙළපාලිය නැරඹීමට මඟ දෙපස රැස්ව සිටි පිරිස් බියෙන් හිස් ලූලූ අතර දිවයන ආකාරය දැක්වෙන වීඩියෝ දසුන් මේ වනවිට ඇමරිකානු මාධ්‍ය ඔස්සේ ප්‍රසිද්ධියට පත් කර තිබෙනවා.\nචිකාගෝවේ සිදු වූ වෙඩි තැබීම ගැන සැලවීමත් සමඟ තමන් මහත් සේ කම්පනයට පත්වුණු බවයි ඇමරිකානු ජනාධිපති ජෝ බයිඩ්න් ප්‍රකාශ කළේ.\nඑය සිත්පිත් නැති අපරාධයක් බවත් ඒ සම්බන්ධයෙන් පුළුල් විමර්ශනයක් පවත්වන ලෙසත් ජනාධිපතිවරයා ආරක්ෂක අංශ වෙත දන්වා තිබෙනවා.\nතුවාල ලබා රෝහල්ගත කළ පිරිස අතර කුඩා දරුවන්, කාන්තාවන් සහ වැඩිහිටියන් ද වන බවයි විදෙස් වාර්තා සදහන් කළේ.\nවෙඩි ප්‍රහාරය එල්ල කළ 22 හැවිරිදි රොබට් ක්‍රිමෝ පොලිසිය අත්අඩංගුවට ගෙන ඇති අතර ආරක්ෂක අංශ සදහන් කළේ මොහු වෙඩි 200ක් පමණ පෙළපාලිය දෙසට එල්ල කර ඇති බවයි.",
       "URL": "https://www.hirunews.lk/309062/ඇමරිකාවේ-නිදහස්-සැමරුම්-පෙළපාලියක-වෙඩි-තැබීමක්",
       "Category": "International News",
       "Parent URL": "https://www.hirunews.lk/international-news.php?pageID=40"
}