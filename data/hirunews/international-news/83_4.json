{
       "Source": "hirunews",
       "Timestamp": "Friday, 05 November 2021 - 8:23",
       "Headline": "යුරෝපය නැවතත් කොරෝනා වසංගතයේ කේන්ද්‍රය වන ලකුණු",
       "News Content": "යුරෝපය නැවතත් කොරෝනා වසංගතය ව්‍යාප්ත වීමේ කේන්ද්‍රය බවට පත්විය හැකි යැයි ලෝක සෞඛ්‍ය සංවිධානය අනතුරු අඟවනවා.\nඑහි යුරෝපීය ප්‍රධානී හෑන්ස් ක්ලූග් ඊයේ පැවති මාධ්‍ය හමුවකදී ප්‍රකාශ කළේ, ලබන පෙබරවාරි මාසය වනවිට යුරෝපයෙන් තවත් කොරෝනා මරණ පන් ලක්ෂයක් පමණ වාර්තාවිය හැකි බවයි.\nමෙලෙස යුරෝපයේ කොරෝනා වසංගතය යළි ඉහළ යෑමට හේතුව ලෙස ඔහු හැඳින්වූයේ ප්‍රමාණවත් ලෙස එන්නත් ලබා නොගැනීමයි.\nපසුගිය මාස කිහිපය තුළ යුරෝපයේ කොරෝනා එන්නත්කරණය මන්දගාමී වී ඇති අතර, එන්නත්කරණයේ අසමානතාවක් දැකිය හැකියි.\nස්පාඤ්ඤයේ පූර්ණ එන්නත්කරණය ලැබූ ප්‍රතිශතය ජනගහණයෙන් සියයට 80 ක් දක්වා ඉහළ මට්ටමක පැවතුණද, ප්‍රංශයේ එය සියයට 68 ක් සහ ජර්මනියේ සියයට 66 ක් වනවා.\nඔක්තෝම්බර් මාසය අවසාන වනවිට රුසියානුවන් අතරින් පූර්ණ එන්නත්කරණය ලබා ඇත්තේ සියයට 32 ක් පමණයි.\nයුරෝපීය කලාපයේ කොරෝනා නිරෝධායන සීමාවන් ලිහිල් කිරීමද මෙම තත්ත්වයට හේතුවක් ලෙස ලෝක සෞඛ්‍ය සංවිධානය පෙන්වා දෙනවා.\nමධ්‍යම ආසියාකරයේ කොටස් ඇතුළත් යුරෝපීය කලාපයේ රටවල් 53 කින් මේ වනවිට වාර්තාවී ඇති කොරෝනා මරණ සංඛ්‍යාව 14 ලක්ෂයක්.\nලෝක සෞඛ්‍ය සංවිධානයේ තාක්ෂණික කණ්ඩායම් ප්‍රධානී මරියා වෑන් කර්කොව් සඳහන් කළේ, පසුගිය සති හතර තුළ යුරෝපීය කලාපයේ කොරෝනා ආසාදනය සියයට 55 කින් ඉහළ ගොස් ඇති බවයි.",
       "URL": "https://www.hirunews.lk/287047/යුරෝපය-නැවතත්-කොරෝනා-වසංගතයේ-කේන්ද්‍රය-වන-ලකුණු",
       "Category": "International News",
       "Parent URL": "https://www.hirunews.lk/international-news.php?pageID=83"
}