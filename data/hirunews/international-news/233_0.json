{
       "Source": "hirunews",
       "Timestamp": "Tuesday, 08 October 2019 - 8:54",
       "Headline": "ඇමරිකාව, චීන සමාගම් 28ක් අසාදු ලේඛනගත කරයි",
       "News Content": "චීනයේ ෂින්ජියැං ප්‍රාන්තයේ උයිගූර් මුස්ලිම්වරුන්ගේ මානව හිමිකම් උල්ලංගණය කරන බවට චෝදනා කරමින් චීන සමාගම් 28ක් අසාදු ලේඛනගත කිරීමට ඇමරිකානු ට්‍රම්ප් පරිපාලනය පියවර ගෙන තිබෙනවා.\nඋයිගූර් මුස්ලිම්වරුන් මිලියනයක් පමණ පුනරුත්ථාපන කදවුරුවල රදවා සිටින බවට චෝදනා එල්ල වන අතර, චීනය ප්‍රකාශ කළේ ඔවුන් අන්තවාදය තුරන් කිරීමේ වෘත්තීය පුහුණු වැඩසටහන්වලට සහභාගි වන බවයි.\nමේ හේතුවෙන් තහනම් කර ඇති චීන සමාගම් අතර ලොව විශාලතම ඔත්තු සේවා උපකරණ නිෂ්පාදකයා ද වන බව සඳහන්. ට්‍රම්ප් පරිපාලනය මීට පෙර ආරක්ෂක අවදානමක් පවතින බව පවසමින් චීනයේ විශාලතම විදුලි සංදේශ සමාගම ද අසාදු ලේඛනගත කිරීමට පියවර ගත්තා.",
       "URL": "https://www.hirunews.lk/225809/ඇමරිකාව-චීන-සමාගම්-28ක්-අසාදු-ලේඛනගත-කරයි",
       "Category": "International News",
       "Parent URL": "https://www.hirunews.lk/international-news.php?pageID=233"
}