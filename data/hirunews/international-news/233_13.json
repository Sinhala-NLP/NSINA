{
       "Source": "hirunews",
       "Timestamp": "Saturday, 05 October 2019 - 13:06",
       "Headline": "ජනපති ට්‍රම්ප්ට එරෙහි දෝෂාභියෝගය උණුසුම් වෙයි",
       "News Content": "2020 ජනාධිපතිවරණයේ තමාගේ ප්‍රතිවාදියා වන ජෝ බයිඩන්ගේ පුත්‍රයාගේ දූෂණ සොයන ලෙස යුක්රේනයෙන් ඉල්ලා සිටීම නිසා ඇමරිකානු ජනාධිපති ඩොනල්ඞ් ට්‍රම්ප්ට එරෙහිව ඉදිරිපත් වී ඇති දෝෂාභියෝගය දැන් උණුසුම් අදියරකට පිවිස තිබෙනවා.\nජනපති ට්‍රම්ප් සහ යුක්රේන ජනාධිපති සෙලෙන්ස්කි අතර ඒ සම්බන්ධයෙන් ඇති වූ දුරකථන සංවාදය ප්‍රසිද්ධියට පත්වීමත් සමඟයි මෙම දෝෂාභියෝගය ඉදිරිපත් කෙරුණේ.\nසිය ප්‍රතිවාදියාට එරෙහිව කටයුතු කිරීම සඳහා ජනපති ට්‍රම්ප් යුක්රේනයට අත්හිටුවා තිබූ යුද ආධාර මුදා හැරීමට කටයුතු කළ බවට ද චෝදනා එල්ල වනවා.\nමේ අනුව දෝෂාභියෝගය පරීක්ෂා කරන කොංග්‍රස් කමිටුව ධවල මන්දිරයෙන් ඊට අදාළ ලිපි ගොනු ඉල්ලා ඇති බව සඳහන්.\nකෙසේ නමුත්, ජනපති ට්‍රම්ප් කියා සිටියේ ඩිමොක්‍රටික් පක්ෂයට තමා දෝෂාභියෝගයට ලක් කිරීම සඳහා ප්‍රමාණවත් ඡන්ද සංඛ්‍යාවක් ඇති නමුත්, අවසානයේ තමන් ජයග්‍රහණය කරන බවයි.\nමේ අතර, නවතම මත සමීක්ෂණවලින් අනාවරණ වී ඇත්තේ ඇමරිකානුවන්ගෙන් බහුතරයක් ජනපති ට්‍රම්ප් දෝෂිභියෝගයකින් ඉවත් කිරීම සඳහා සහය දක්වන බවයි.\nඑමෙන්ම, එම සහය වර්ධනය වෙමින් පවතින බව රොයිටර්, සී.එන්.එන්. සහ සී.බී.එස්. ප්‍රවෘත්ති සේවා පැවැත්වූ සමීක්ෂණවලින් හෙළි වී තිබෙනවා.",
       "URL": "https://www.hirunews.lk/225636/ජනපති-ට්‍රම්ප්ට-එරෙහි-දෝෂාභියෝගය-උණුසුම්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=233"
}