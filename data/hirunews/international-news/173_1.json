{
       "Source": "hirunews",
       "Timestamp": "Sunday, 26 July 2020 - 8:33",
       "Headline": "බැංගලෝරයේ කොරෝනා ආසාදිතයන් 3,338ක් අතුරුදන්",
       "News Content": "ඉන්දියාවේ තොරතුරු තාක්ෂණ අගනගරය වන බෙංගලූරු හෙවත් බැංගලෝර් නගරයේ කොරෝනා වෛරස් ආසාදිතයන් 3,338 දෙනෙකු අතුරුදන්වී ඇති බව වාර්තාවනවා.\nඑය නගරයේ කොරෝනා ආසාදිතයන්ගෙන් සියයට 7ක් වුවත් ඔවුන්ගෙන් සමාජය තුළ වෛරසය ව්‍යාප්තවීමේ අවදානම ඉහළ මට්ටමක පවතින බවයි වෛද්‍ය විශේෂඥයන් පෙන්වා දෙන්නේ.\nඒ අනුව මෙලෙස අතුරුදන්වූ පිරිස සොයා මෙහෙයුම් දියත් කර ඇති බව සඳහන්.\nමෙම පිරිස සාම්පල ලබාදී ඒවායේ ප්‍රතිඵල ලැබීමත් සමඟ අතුරුදන්වී ඇති අතර, ඔවුන්ගෙන් ඇතමෙකු ව්‍යාජ දුරකථන අංක ලබාදී තිබීම නිසා සොයාගැනීම දුෂ්කර වී තිබෙනවා.\nමේ වනවිට බැංගලෝර් පුරවරයේ කෙරෝනා ආසාදිත සංඛ්‍යාව විසි හත්දහස ඉක්මවා ඇති අතර, ඊට සති දෙකකට පෙර එය සටහන් වූයේ 16,000ක් ලෙසයි.\nලොව පුරා කොරෝනා ආසාදිතයන් සංඛ්‍යාව මේ වනවිට එක්කෝටි හැට එක්ලක්ෂ 89,616ක් ලෙස සටහන් වන අතර, මරණ සංඛ්‍යාව හයලක්ෂ 47,597ක්.\nඑමෙන්ම මේ වනවිට ලොව පුරා කොරෝනා අසාදිතයන් 99 ලක්ෂ 7,232ක් සුවය ලබා තිබෙනවා.",
       "URL": "https://www.hirunews.lk/246413/බැංගලෝරයේ-කොරෝනා-ආසාදිතයන්-3338ක්-අතුරුදන්",
       "Category": "International News",
       "Parent URL": "https://www.hirunews.lk/international-news.php?pageID=173"
}