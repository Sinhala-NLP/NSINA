{
       "Source": "hirunews",
       "Timestamp": "Thursday, 22 June 2017 - 16:55",
       "Headline": "ශ්‍රී ලංකා ක්‍රිකට් කණ්ඩායමට ප්‍රහාරයක් එල්ල කිරීමට සම්බන්ධ දෙදෙනෙකුට නිදහස",
       "News Content": "පකිස්ථානයේදී ශ්‍රී ලංකා ක්‍රිකට් කණ්ඩායම රැගත් බස් රථයට ප්‍රහාරයක් එල්ල කිරීමට සම්බන්ධ සැකකරුවන් දෙදෙනෙකු නිදහස් කර තිබෙනවා.\nපකිස්ථාන ත්‍රස්ත විරෝධී අධිකරණයක් විසිනුයි මෙම නියෝගය ලබාදී ඇත්තේ.\n2009 මාර්තු මස 3 වනදා ශ්‍රී ලංකා ක්‍රිකට් කණ්ඩායම රැගත් බස් රථයට පහරදීමට පැමිණි ත්‍රස්තවාදීන්ට අවි ආයුද ලබාදීම සහ ඔවුන්ට පුහුණුව ලබාදීමයි මෙම සැකකරුවන් දෙදෙනාට එල්ලවී ඇති චෝදනාව වන්නේ.\nමෙම ප්‍රහාරයෙන් පුද්ගලයන් 7 දෙනෙකු ජීවිතක්ෂයට පත්වු අතර ශ්‍රී ලංකා කණ්ඩායමේ සාමාජිකයන් ඇතුලු 20 දෙනෙකු තුවාල ලැබුවා.\nශ්‍රී ලංකා කණ්ඩායම රැගත් බස් රථ රියදුරා නොනවත්වා රිය ධාවනය කිරීම හමුවේ මෙහිදී සිදුවු හානිය අවම වුනා.",
       "URL": "https://www.hirunews.lk/164180/ශ්‍රී-ලංකා-ක්‍රිකට්-කණ්ඩායමට-ප්‍රහාරයක්-එල්ල-කිරීමට-සම්බන්ධ-දෙදෙනෙකුට-නිදහස",
       "Category": "International News",
       "Parent URL": "https://www.hirunews.lk/international-news.php?pageID=468"
}