{
       "Source": "hirunews",
       "Timestamp": "Tuesday, 27 October 2020 - 13:32",
       "Headline": "ඇමරිකා එක්සත් ජනපදයේ ෆ්ලොරිඩා ප්‍රාන්තයේ රෝහල් සඳහා රැගෙන ආ අත්වැසුම් තොගයක් පැහැර ගනී",
       "News Content": "ගත වූ සතිය තුළ ඇමරිකා එක්සත් ජනපදයේ කොරෝනා වෛරස් ආසාදිතයින් සංඛ්‍යාව සියයට 24 කින් පමණ ඉහළ ගොස් ඇති අතර, එහිදී හඳුනාගෙන ඇති නව ආසාදිතයන් සංඛ්‍යාව හාර ලක්ෂ 85,000 කට අධිකයි.\nඑමෙන්ම, එම සතිය තුළ කොරෝනා මරණ 5600 කට වැඩි සංඛ්‍යාවක් ඇමරිකාවෙන් වාර්තා වී ඇති අතර, එය පෙර සතියට සාපේක්ෂව සියයට 15 ක වැඩිවීමක් බවයි විදෙස් වාර්තා සඳහන් කළේ.\nඇමරිකාවේ ප්‍රාන්ත 16 ක පසුගිය සති දෙක තුල කොරෝනා මරණ සංඛ්‍යාව ඉහළ ගොස් ඇති අතර, ප්‍රාන්ත 7 ක මරණ සංඛ්‍යාව දෙගුණ වී ඇති බව සඳහන්.\nඇමරිකා එක්සත් ජනපදයේ සමස්ත කොරෝනා ආසාදිතයින් සංඛ්‍යාව මේ වනවිට අසූනව ලක්ෂ 62,783 ක් ලෙස සටහන් වන අතර, මරණ සංඛ්‍යාව දෙලක්ෂ 31,045 ක්.\nමේ අතර, ඇමරිකා එක්සත් ජනපදයේ ෆ්ලොරිඩා ප්‍රාන්තයේ රෝහල් සඳහා රැගෙන ආ ඩොලර් මිලියක් පමණ වටිනා අත්වැසුම් තොගයක් සොරුන් විසින් පැහැර ගෙන ගොස් ඇති බව වාර්ත වනවා.\nඅත්වැසුම් යුගල මිලියන 6 ක් ෆ්ලොරිඩා ප්‍රාන්තයේ කොරල් ස්ප්‍රින් වෙත ලැබී ඇත්තේ පසුගිය සිකුරාදා රාත්‍රියේයි.\nඑහෙත් ඉරිදා රාත්‍රියේ සොරුන් පිරිසක් බහාලුම් කඩා එම අත්වැසුම් ට්‍රක් රථයක පටවාගෙන පලාගොස් ඇති බව නිරීක්ෂණ කැමරාවල සටහන් වී තිබෙනවා.\nඅත්වැසුම් සපයන සමාගම ප්‍රකාශ කළේ මේ නිසා කොවිඩ් 19 රෝගීන්ට ප්‍රතිකාර කරන ප්‍රාන්තයේ රෝහල් අර්බුදයකට ලක් වීම කණගාටුදායක කරුණක් බවයි.\nඑමෙන්ම, දීර්ඝ කාලයක් වායු දූෂණයට නිරාවරණය වීම ලොවපුරා වාර්තා වන කොවිඞ් 19 මරණවලින් 15% කට පමණ හේතු වී ඇති බව අධ්‍යයනයකින් හෙලි වී තිබෙනවා.\nජර්මනියේ සහ සයිප්‍රසයේ විද්‍යාඥයන් සිදුකර ඇති මෙම පර්යේෂණාත්මක අධ්‍යයනයෙන් අනාවරණය වී ඇත්තේ වායු දූෂණයේ වැඩි බලපෑම කොරෝනා වෛරස් මරණ ඉහළ නැංවීමට සමත් වී ඇති බවයි.\nකර්මාන්ත ශාලා මගින් නික්මෙන අපවායු හේතුවෙන් මිහිපිට වෙසෙන සෑම පුද්ගලයෙකුගේම ජීවිත අපේක්ෂාව වසර දෙකකින් අඩුවන බව මීට පෙර විද්‍යාඥයින් පෙන්වා දී තිබූ කරුණක්.\nඇමරිකා එක්සත් ජනපදයේ සහ චීනයේ දත්ත ආශ්‍රයෙන් සිදුකළ අධ්‍යයනයේ ප්‍රතිඵල හෘදවාහිණි පර්යේෂණ පිළිබඳ විද්‍යාත්මක සඟරාවක් මඟින් මේ වනවිට ප්‍රකාශයට පත්කර තිබෙනවා.\nවිශේෂයෙන් නැගෙනහිර ආසියානු කලාපය සැලකූ විට කොරෝනා මරණවලින් 27% කට හේතු වී ඇත්තේ වායු දූෂණයේ බලපෑම බව එමඟින් අනාවරණ කර ඇති කරුණක්.\nයුරෝපයේ එය 19% ක් සහ උතුරු ඇමරිකාවේ 17% ක් ලෙස සටහන් වනවා.",
       "URL": "https://www.hirunews.lk/253414/ඇමරිකා-එක්සත්-ජනපදයේ-ෆ්ලොරිඩා-ප්‍රාන්තයේ-රෝහල්-සඳහා-රැගෙන-ආ-අත්වැසුම්-තොගයක්-පැහැර-ගනී",
       "Category": "International News",
       "Parent URL": "https://www.hirunews.lk/international-news.php?pageID=157"
}