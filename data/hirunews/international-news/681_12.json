{
       "Source": "hirunews",
       "Timestamp": "Friday, 11 December 2015 - 14:23",
       "Headline": "ඩෙංගු රෝගයට එන්නතක්",
       "News Content": "ඩෙංගු රෝගය වෙනුවෙන් සොයා ගැනුනු ලොව පළමු එන්නත මෙක්සිකෝවේ භාවිතයට අවසර හිමිවී තිබෙනවා.\nවසර 20 ක පමණ දීර්ඝ මෙන්ම සංකීර්ණ පරීක්ෂණවලින් පසුවයි මෙම එන්නත නිර්මාණය කර ඇත්තේ.\nඊට වැයවු මුදල ඩොලර් බිලියන 1 යි දසම 65 කට අධිකයි.\nඒ අනුව මෙක්සිකෝවේ ඩෙංගු රෝගය බහුලව පැතිර ඇති ප්‍රදේශවල අවුරුදු 9 සිට 45 දක්වා වන පුද්ගලයන්ට අදාළ එන්නත ලබාදෙනු ඇති.\nවයස අවුරුදු 9 න් පහළ ළමුන්ට මෙම ඩෙංගු එන්නත ප්‍රතිචාර දක්වනු ලබන්නේ ඉතා අඩු මට්ටමකින් බැවින් එය ඔවුන්ට ලබා නොදෙන බව ප්‍රංශ විද්‍යාඥයන් පිරිස සඳහන් කර තිබෙනවා.\nවිද්‍යාඥයන් පෙන්වා දෙන්නේ ඩෙංගු රෝගය ලොව ජනගහණයෙන් හරි අඩකගේ පමණ ජීවිත අවධානමකට ලක් කර ඇති බවයි.\nමෙම එන්නත මගින් එම තත්වය පාලනය කල හැකි බව ඔවුන්ගේ මතය වී තිබෙනවා.\nඩෙන්ග් වැක්සියා නම් එන්නත ලතින් අමරිකා සහ ආසියානු රටවල් 19 ක භාවිත කිරීමට ඉදිරි දින කිහිපයේදී අනුමැතිය හිමිවනු ඇතැයි එය සොයා ගනු ලැබු ප්‍රංශ විද්‍යාඥයන් විශ්වාසය පළකරනවා.\nක්‍රම 4 කින් ක්‍රියාත්මක වන ඩෙංගු රෝගය වැලැක්වීමට නව එන්නතට හැකියාව පවතින බව සඳහන්. 2020 වසර වන විට මෙම එන්නත මගින් ඩොලර් බිලියන 1 යි දසම 4 ක පමණ මුදලක් උපයාගත හැකිවනු ඇතැයි විද්‍යාඥයන්ගේ මතය වී තිබෙනවා.\nලොව මැදි ආදායම් ලබන රටවල් රැසකට දැඩි බලපෑම් එල්ලකරන රෝගී තත්වයක් වන්නේ ඩෙංගු රෝගයයි.",
       "URL": "https://www.hirunews.lk/121836/ඩෙංගු-රෝගයට-එන්නතක්",
       "Category": "International News",
       "Parent URL": "https://www.hirunews.lk/international-news.php?pageID=681"
}