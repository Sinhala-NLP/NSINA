{
       "Source": "hirunews",
       "Timestamp": "Saturday, 12 February 2022 - 8:34",
       "Headline": "රුසියානු ආක්‍රමණයක් ඕනෑම මොහොතක",
       "News Content": "යුක්රේනය පිළිබඳ මෙතෙක් සිදුකළ දැඩිම අනතුරු ඇඟවීම ඇමරිකා එක්සත් ජනපදය ඊයේ (11) නිකුත් කළා.\nධවල මන්දිරයේ ජාතික ආරක්ෂක උපදේශක ජේක් සුලෙයිවන් වොෂිංටනයේදී මාධ්‍ය අමතමින් සඳහන් කළේ රුසියාව විසින් යුක්රේනය මෙතැන් පටන් ඕනෑම දිනකදී ආක්‍රමණය කළ හැකි බවයි. දැවැන්ත ගුවන් ප්‍රහාර පෙළකින් ආරම්භ විය හැකි එවැනි ආක්‍රමණයකදී සිවිල් වැසියන් ද අනතුරට ලක්විය හැකියි.\nමේ නිසා ඇමරිකානු පුරවැසියන්ට පැය 48 ක් ඇතුළත යුක්රේනයෙන් නික්මෙන ලෙසද ඔහු දන්වා සිටියා.\nයුක්රේන දේශසීමා ආසන්නයේ මේ වනවිට එක්ලක්ෂ 30,000 කට වැඩි රුසියානු හමුදා එක්රැස් කර ඇති අතර, රුසියානු නාවික හමුදාව කළු මුහුදේ අභ්‍යාසයක්ද ආරම්භ කර තිබෙනවා.\nඇමරිකානු ජාතික ආරක්ෂක උපදේශක ජේක් සුලෙයිවන් වැඩිදුරටත් සඳහන් කළේ ආක්‍රමණයක් පිළිබඳ ජනපති පුටින් තීරණයක් ගෙන ඇත්ද යන්න පිළිබඳ මෙතෙක් වාර්තාවී නැතත් කියව් අගනුවර ඇතුලු යුක්රේනයේ මහ පරිමාණ රුසියානු ආක්‍රමණයක් සිදුවිය හැකි බවයි.\nකෙසේ නමුත් යුක්රේන ආක්‍රමණයකට සැරසෙන බවට බටහිර රටවල් නගන චෝදනා රුසියාව ප්‍රතික්ෂේප කරනවා.",
       "URL": "https://www.hirunews.lk/296801/රුසියානු-ආක්‍රමණයක්-ඕනෑම-මොහොතක",
       "Category": "International News",
       "Parent URL": "https://www.hirunews.lk/international-news.php?pageID=61"
}