{
       "Source": "hirunews",
       "Timestamp": "Thursday, 09 January 2020 - 22:58",
       "Headline": "යුක්රේන ගුවන් යානය ඉරානය විසින්ම, අත්වැරදීමකින් බිම හෙළුෑ බවට සැකයක්",
       "News Content": "පුද්ගලයන් 176 දෙනෙකු මරුමුවට පත් කරමින් ටෙහෙරාන් නුවර ආසන්නයේදී යුක්රේන ගුවන් යානයක් අනතුරට ලක්වූයේ ඉරානය විසින්ම අත්වැරදීමකින් එල්ල කළ මිසයිල ප්‍රහාරයක් බවට මතයක් පළ වනවා.\nඇමරිකානු ජනාධිපති ඩොනල්ඞ් ට්‍රම්ප් කියා සිටියේ ඒ පිළිබදව බරපතල සැකයක් මතුවන බවයි.\nඑම සිද්ධිය වාර්තා වූයේ ඉරානය විසින් ඉරාකයේ හමුදා කදවුරු ඉලක්ක කරගෙන මිසයිල ප්‍රහාරයක් දියත් කිරීමෙන් අනතුරුවයි.\nයුක්රේන ගුවන් යානය ඉරාන මිසයිල ප්‍රහාරයකින් කඩා වැටුණු බවට නිව්ස් වීක්, සී.බී.එස්. සහ සී.එන්.එන්. වැනි ඇමරිකානු මාධ්‍ය සඳහන් කළේ චන්ද්‍රිකා රේඩාර් සහ ඉලෙක්ට්‍රොනික දත්ත උපුටා දක්වමින්. ජනපති ට්‍රම්ප් ඒ බව තහවුරු නොකළ නමුදු එය එසේ සිදුවී ඇති බවට ප්‍රබල ඉඟියක් සිදුකළා.\nගුවන් යානයේ සිටි මගීන් 176 දෙනා අතරින් 63 දෙනෙක් කැනඩා ජාතිකයන්.\nමේ නිසා සිද්ධිය පිළිබදව කැනඩාවේ දැඩි අවධානය යොමුව තිබෙනවා.\nඑරට අග්‍රාමාත්‍ය ජස්ටින් ටෲඩෝ කියා සිටියේ ඉරාන මිසයිලයකින් ගුවන් යානය කඩා වැටුණු බවට ප්‍රබල සාක්ෂි පවතින බවයි.\nයානය කඩා වැටීමට පෙර ගුවනේදී විශාල ආලෝකයක් නිකුත් වීම සහ එය කඩා වැටුණු පසු පිපිරීමට ලක්වීම ඊට සාක්ෂි ලෙස ඔහු ඉදිරිපත් කළා.\nඅත්වැරදීමකින් සිදුවිය හැකි වුවද සිද්ධිය පිළිබදව විනිවිදභාවයකින් යුතු පරීක්ෂණයක් සිදුකළ යුතු බවයි කැනඩා අග්‍රාමාත්‍ය ජස්ටින් ටෲඩෝ අවධාරණය කළේ.\nඉරානයේ මෙම අස්ථාවරභාවය ආරම්භ වූයේ ඇමරිකාව විසින් ඉරාන සන්නද්ධ හමුදා නායක කසෙමි සොලෙයිමානි ඉරාකයේ බැග්ඩෑඞ් ගුවන් තොටුපළ ආසන්නයේදී ඩ්‍රෝන ප්‍රහාරයකින් ඝාතනය කිරීමේ සිද්ධියෙන් අනතුරුවයි.\nමේ අතර, ඉරානයට එරෙහි යුද්ධයකට එළඹීම සඳහා ජනපති ට්‍රම්ප්ට පවතින බලතල සීමා කිරීමේ යෝජනාවක් ඇමරිකානු කොංග්‍රසය ඡන්ද 224ට 194ක් ලෙස ඊයේ සම්මත කර ගනු ලැබුවා.",
       "URL": "https://www.hirunews.lk/231934/යුක්රේන-ගුවන්-යානය-ඉරානය-විසින්ම-අත්වැරදීමකින්-බිම-හෙළුෑ-බවට-සැකයක්",
       "Category": "International News",
       "Parent URL": "https://www.hirunews.lk/international-news.php?pageID=208"
}