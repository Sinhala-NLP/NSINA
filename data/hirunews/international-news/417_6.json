{
       "Source": "hirunews",
       "Timestamp": "Friday, 01 December 2017 - 15:56",
       "Headline": "කිම් ජොං අන් ප්‍රකෝප කරන බවට රුසියාවෙන්, ඇමරිකාවට චෝදනා",
       "News Content": "උතුරු කොරියාව විනාශ කිරීම සදහා හේතු සොයා ගැනීමට එරට නායක කිම්ජොං අන් ප්‍රකෝප කරන බවට රුසියාව, ඇමරිකාවට චෝදනාවක් එල්ල කළා.\nරුසියානු විදේශ අමාත්‍ය සර්ජි ලැවරොෆ් කියා සිටියේ ඇමරිකාව ඉල්ලා සිටින පරිදි උතුරු කොරියාව සමඟ සබදතා සියල්ල අත්හැරීමට සූදානම් නොමැති බවයි.\nඋතුරු කොරියාව විසින් නව අන්තර් මහාද්වීපික බැලෙස්ටික් මිසයිලයක් පසුගිය බදාදා අත්හදා බලනු ලැබූ අතර, ඒ සමගම අර්ධද්වීපයේ වාතාවරණය තවදුරටත් උණුසුම් වී තිබෙනවා.\nඑය ඇමරිකාවට න්‍යෂ්ටික අවියක් යොමුකළ හැකි මිසයිලයක් ලෙසයි උතුරු කොරියාව හැදින්වූයේ.\nමේ අතර, ඇමරිකාව සහ දකුණු කොරියාව තවත් ඒකාබද්ධ යුද අභ්‍යාසයකට සැරසෙන අතර ඒ සදහා එෆ් 22 වර්ගයේ නවීනතම ඇමරිකානු ප්‍රහාරක යානා 06 ක් එක්වීමට නියමිතයි.",
       "URL": "https://www.hirunews.lk/177378/කිම්-ජොං-අන්-ප්‍රකෝප-කරන-බවට-රුසියාවෙන්-ඇමරිකාවට-චෝදනා",
       "Category": "International News",
       "Parent URL": "https://www.hirunews.lk/international-news.php?pageID=417"
}