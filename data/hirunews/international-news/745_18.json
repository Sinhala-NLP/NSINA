{
       "Source": "hirunews",
       "Timestamp": "Saturday, 04 April 2015 - 9:46",
       "Headline": "ඉරාන ජනපතිගෙන් ප්‍රතිඥාවක්",
       "News Content": "ලෝක බලවතුන් සමඟ ඇති කර ගත් මූලික න්‍යෂ්ටික එකඟතාවය අනුව කටයුතු කරන බවට ඉරාන ජනාධිපති හසාන් රවුහානි ඊයේ (03) ප්‍රතිඥාවක් ලබා දුන්නා. රූපවාහිනිය ඔස්සේ ජාතිය අමතමින් ඔහු කියා සිටියේ ලෝක බලවතුන් එම එකඟතාවන්ට අනුව කටයුතු කරන තාක් ඉරානය ද ගිවිසුම් කොන්දේසි සුරකින බවයි. එහෙත් ඔවුන් වෙනස් මඟකට එළඹුණුහොත් ඉරානයට ද විකල්පයන් කරා යොමු වීමට සිදුවන බවට ඔහු අනතුරු ඇගවීමක් ද කළා.\nන්‍යෂ්ටික අවියක් අත්පත් කර ගැනීමට ඉවහල් විය හැකි තාක්ෂණය යොදා ගැනීම ඉරානය විසින් නතර කිරීමත්, ඊට හිලව් ලෙස බටහිර රටවල් පනවා ඇති සම්බාධක ඉවත් කිරීමත් ස්විස්ටරලන්තයේදී ඇති කර ගත් ගිවිසුමේ හරයයි. කෙසේ නමුත්, මෙම ගිවිසුම ඊශ්‍රායල අගමැති බෙන්ජමින් නෙතන්යාහු හැදින්වූයේ තම රටට මෙන්ම මැදපෙරදිග කලාපයටම තර්ජනයක් විය හැකි එකක් බවටයි.",
       "URL": "https://www.hirunews.lk/106859/ඉරාන-ජනපතිගෙන්-ප්‍රතිඥාවක්",
       "Category": "International News",
       "Parent URL": "https://www.hirunews.lk/international-news.php?pageID=745"
}