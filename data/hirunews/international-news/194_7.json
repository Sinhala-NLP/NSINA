{
       "Source": "hirunews",
       "Timestamp": "Sunday, 01 March 2020 - 9:17",
       "Headline": "ඇෆ්ගනිස්ථානයේ ඇමරිකානු හමුදා ඉවත් කරගැනීම අද සිටම",
       "News Content": "තලේබාන් සංවිධානය සමඟ සාම ගිවිසුමකට එළඹී පැය 24ක් ගතවීමට මත්තෙන් ඇෆ්ගනිස්ථානයේ සිටින සිය හමුදා ඉවත් කරගැනීම අද සිටම ආරම්භ කරන බව ජනාධිපති ඩොනල්ඩ් ට්‍රම්ප් පවසනවා.\nඑය වහා ක්‍රියාත්මක වන බවයි ධවල මන්දිරයේදී මාධ්‍ය අමතමින් ඔහු කියා සිටියේ. දෝහා කටාර් හිදී ඊයේ අත්සන් තැබූ ගිවිසුමට අනුව ඇෆ්ගනිස්ථානයේ ඇමරිකානු හමුදා සහ අනෙකුත් විදේශීය හමුදා මාස 14 ක කාලයක් තුළ ඉවත් කර ගැනෙන අතර, එම කාලයේදී තලේබාන් සංවිධානය, කාබුල් රජය සමඟ සාම සාකච්ඡා පැවැත්විය යුතුයි.\nඇෆ්ගනිස්ථානයේ දැනට ඇමරිකානු හමුදා සෙබළුන් 13,000ක් පමණ සිටින අතර, කටාර් ගිවිසුම අත්සන් තබා දින 135ක් ඇතුළත එම සංඛ්‍යාව 8,600 දක්වා අඩු කළ යුතු වනවා.\nඊයේ අත්සන් තැබුණු ගිවිසුම පිළිබඳව අදහස් දක්වමින් ජනපති ට්‍රම්ප් වැඩිදුරටත් කියා සිටියේ තලේබාන් සංවිධානය ගිවිසුම උල්ලංඝනය කළහොත් ඇමරිකානු හමුදා නැවතත් ඇෆ්ගනිස්ථානයට පැමිණෙන බවයි.",
       "URL": "https://www.hirunews.lk/235539/ඇෆ්ගනිස්ථානයේ-ඇමරිකානු-හමුදා-ඉවත්-කරගැනීම-අද-සිටම",
       "Category": "International News",
       "Parent URL": "https://www.hirunews.lk/international-news.php?pageID=194"
}