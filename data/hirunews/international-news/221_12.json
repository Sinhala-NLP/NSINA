{
       "Source": "hirunews",
       "Timestamp": "Sunday, 24 November 2019 - 8:11",
       "Headline": "විරෝධතාවලින් කැළඹුණු හොංකොං පුරවරයේ අද මැතිවරණයක්",
       "News Content": "විරෝධතා උද්ඝෝෂණවලින් කැළඹුණු චීනයට අයත් අර්ධ ස්වයං පාලනයක් සහිත හොංකොං පුරවරයේ අද මැතිවරණයක් පැවැත්වෙනවා.\nනගරයේ දිස්ත්‍රික් කවුන්සිලයට නියෝජිතයන් 479 දෙනෙකු පත් කරගැනීම සඳහා පැවැත්වෙන මෙම මැතිවරණය පිළිබඳව ප්‍රජාතන්ත්‍රවාදී විරෝධතාකරුවන්ද දක්වන්නේ දැඩි උද්යෝගයක්.\nඒ නිසා මැතිවරණය කඩාකප්පල් නොකරන ලෙසට ඔවුන් හොංකොංවාසීන්ගෙන් ඉල්ලා සිටියා.\nබලධාරින් ප්‍රකාශ කළේ ඡන්ද මධ්‍යස්ථානවල කළබලකාරී තත්ත්වයක් ඇතිවුවහොත් මැතිවරණය අවලංගු කරන බවයි.\nහොංකොං හි පූර්ණ ප්‍රජාතන්ත්‍රවාදය ස්ථාපිත කරන ලෙස ඉල්ලා මාස 5 ක් තිස්සේ ප්‍රචන්ඩ උද්ඝෝෂණ ක්‍රියාත්මක වන අතර, මැතිවරණ ප්‍රතිඵලය මගින් චීන බලධාරීන්ට ප්‍රබල පණිවුඩයක් ලබාදිය හැකි බව විරෝධතාකරුවන් විශ්වාස කරනවා.\nමෙම කවුන්සිලයට හොංකොං හි ප්‍රධාන විධායක තනතුර තෝරා ගැනීමේදී බලපෑමක් ඇති කළ හැකියි. වර්තමාන කවුන්සිලයේ බහුතර බලයක් පවතින්නේ චීන හිතවාදී පක්ෂවලටයි.",
       "URL": "https://www.hirunews.lk/228844/විරෝධතාවලින්-කැළඹුණු-හොංකොං-පුරවරයේ-අද-මැතිවරණයක්",
       "Category": "International News",
       "Parent URL": "https://www.hirunews.lk/international-news.php?pageID=221"
}