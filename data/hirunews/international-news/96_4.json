{
       "Source": "hirunews",
       "Timestamp": "Friday, 10 September 2021 - 13:34",
       "Headline": "කාන්තාවන්ට ඇමති පදවි බෑ - ඔවුන් දරුවන් බිහිකළ යුතුයි - ඇෆ්ගනිස්ථානයේ තලේබාන් පාලනය කියයි",
       "News Content": "කාන්තාවන් ඇමති පදවි දැරීමට සුදුසු නො වෙන අතර, ඔවුන්ගේ කාර්යය වන්නේ දරුවන් බිහි කිරීම බව තලේබාන් සංවිධානයේ ප්‍රකාශක සෙයිද් සෙක්රුල්ලා හෂිමි සම්මුඛ සාකච්ඡාවක දී ප්‍රකාශ කළා.\nඇෆ්ගනිස්ථානයේ ටෝලෝ ප්‍රවෘත්ති සේවාව සමඟ පැවති එම සම්මුඛ සාකච්ඡාවේ දී ඔහු සඳහන් කළේ, කාන්තා අයිතීන් ඉල්ලා විරෝධතාවල නිරත වූ සුළු පිරිස ඇෆ්ගනිස්ථානයේ සමස්ත කාන්තා පරපුර නියෝජනය නො කරන බවයි.\nකාන්තාවන් ඇෆ්ගන් සමාජයෙන් අඩක් නියෝජනය කරන බව පිළිගැනීම ප්‍රතික්ෂේප කළ තලේබාන් ප්‍රකාශකයා පසුගිය විසි වසර තුළ අමෙරිකානු හමුදා රැඳී සිටි සමයේ ඔවුන් අනාචාරයට යොමු වී ඇති බවට ද චෝදනා කළා.\nඇෆ්ගනිස්ථානයේ තවදුරටත් ක්‍රියාත්මක නිදහස් මතධාරී මාධ්‍යයක් වන ටෝලෝ ප්‍රවෘත්ති නිවේදකයා පෙරළා තර්ක කළ අවස්ථාවේ ඊට පිළිතුරු දුන් තලේබාන් ප්‍රකාශකයා කාන්තාවන්ට ඇමති පදවි ලබාදීම පිළිබඳ උපමාවක් ද ඉදිරිපත් කළා.\nඑහි දී ඔහු කියා සිටියේ එය ඔවුන්ගේ ගෙලෙහි ඔසවාගත නො හැකි බරක් එල්ලීමක් වැනි බවයි.\nතලේබාන් සංවිධානය පසුගිය දා ප්‍රකාශයට පත්කළ අන්තර්වාර රජයේ අමාත්‍ය මණ්ඩලයට කාන්තාවන් කිසිවෙකු ඇතුළත් වූයේ නැහැ.",
       "URL": "https://www.hirunews.lk/281867/කාන්තාවන්ට-ඇමති-පදවි-බෑ-ඔවුන්-දරුවන්-බිහිකළ-යුතුයි-ඇෆ්ගනිස්ථානයේ-තලේබාන්-පාලනය-කියයි",
       "Category": "International News",
       "Parent URL": "https://www.hirunews.lk/international-news.php?pageID=96"
}