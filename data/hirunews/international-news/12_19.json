{
       "Source": "hirunews",
       "Timestamp": "Monday, 21 August 2023 - 23:25",
       "Headline": "ළදරුවන් ඝාතනය කළායැයි චෝදනා ලැබූ හෙදිය ජීවිතාන්තය දක්වා සිරගත කෙරේ",
       "News Content": "දරුවන් හත් දෙනෙකු ඝාතනය කර තවත් හය දෙනෙකු ඝාතනය කිරීමට තැත් කිරීම සම්බන්ධයෙන් එක්සත් රාජධානියේ අත්අඩංගුවට ගත් හෙද නිලධාරිනියක වන ලුසී ලෙඩ්බි ජීවිතාන්තය දක්වා සිරගත කිරීමට එරට අධිකරණය නියම කර තිබෙනවා.\nඑවැනි ඝාතන ඉතා කුරිරු ක්‍රියාවක් බව දඬුවම් නියම කළ විනිසුරුවරයා ප්‍රකාශ කළ අතර, සිරදඬුවම් කාලය තුළ ඇයට කිසිදු අවස්ථාවක සමාවක් ලබා නොදෙන බවටද විනිසුරුවරයා විසින් නියෝගයක් නිකුත් කළ බවයි විදෙස් මාධ්‍ය පෙන්වා දෙන්නේ.\nමෙම ඝාතනයන් සිදුකළ ලුසී ලෙඩ්බි ඇයට දඬුවම් නියම කරන විට අධිකරණයේ පෙනී සිටීම ප්‍රතික්ෂේප කර තිබෙනවා.\nඑම නිසා මෙම තත්ත්වය තුළ බ්‍රිතාන්‍ය අගමැති රිෂි සුනක් පවසා ඇත්තේ අපරාධකරුවන්ට දඬුවම් නියම කිරීමේදී අධිකරණයේ පෙනී සිටීම අනිවාර්ය කළ යුතු බවයි.\nඑම නීතිය වහාම වෙනස් කිරීමට අවශ්‍ය පියවර ගන්නා බවද ඔහු සඳහන් කළේය.\nඒ සමගම එම හෙදියට නීති උපදෙස් ලබාදීමට නීතිඥවරුන් ඉදිරිපත්වීම ප්‍රතික්ෂේප කර ඇති බවද වාර්තා වේ.",
       "URL": "https://www.hirunews.lk/345626/ළදරුවන්-ඝාතනය-කළායැයි-චෝදනා-ලැබූ-හෙදිය-ජීවිතාන්තය-දක්වා-සිරගත-කෙරේ",
       "Category": "International News",
       "Parent URL": "https://www.hirunews.lk/international-news.php?pageID=12"
}