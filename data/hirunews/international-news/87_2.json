{
       "Source": "hirunews",
       "Timestamp": "Tuesday, 19 October 2021 - 18:53",
       "Headline": "“මැණිකේ මගේ හිතේ” හින්දි බසින් බොලිවුඩ් චිත්‍රපටයකට",
       "News Content": "ලොව වසඟ කළ ශ්‍රී ලාංකේය යොවුන් ගායිකා යොහානි ද සිල්වා ගායනා කරන මැණිකේ මගේ හිතේ ගීතය හින්දි භාෂාවෙන් නිර්මාණය කර බොලිවුඩ් චිත්‍රපටයක් සඳහා ඇතුළත් කිරීමට තීරණය කර තිබෙනවා.\nඉන්දීය සුපිරි නළුවන් දෙදෙනෙකු වන අජේ දෙව්ගන් හා සිද්ධාර්ත් මල්හෝත්‍රා රංගනයෙන් දායකත්වය සපයන එම චිත්‍රපටය නම් කර ඇත්තේ තෑන්ක් ගෝඩ් ලෙසින්.\nඑහි රූගතකිරීම් මේ දිනවල සිදුකෙරෙමින් පවතිනවා. ඒ සඳහා ඇතුළත් කර ඇති මැණිකේ මගේ හිතේ ගීතයේ හින්දි පිටපත ඉන්දීය ගී පද රචක රෂ්මි විරාග් රචනා කරන අතර, ටනිෂ්ක් බාචි විසින් එහි සංගීතය නිර්මාණය කර ඇති බවයි ඉන්දීය මාධ්‍ය වාර්තාවල දැක්වෙන්නේ.\nතෑන්ක් ගෝඩ් හින්දි චිත්‍රපටය අධ්‍යක්ෂණය කර ඇත්තේ ඉන්දීය චිත්‍රපට අධ්‍යක්ෂවරයෙකු වන ඉන්ද්‍රකුමාර් විසින්.\nමෙම ගීතයේ රූගත කිරීම් කඩිනමින් ආරම්භ කිරීමට සැළසුම් කර ඇති බව ඔහු ප්‍රකාශ කර තිබෙනවා.\nතමා ගායනා කරන ගීතයක හින්දි පිටපතක් ඉන්දියාවේ චිත්‍රපටයක් සඳහා යොදාගැනීම සම්බන්ධයෙන් ශ්‍රී ලාංකේය ගායිකා යොහානි ද සිල්වා අදාළ චිත්‍රපට අධ්‍යක්ෂවරයා ඇතුලු පිරිසට සිය ප්‍රණාමය පළ කර ඇති බව සඳහන්.",
       "URL": "https://www.hirunews.lk/285465/මැණිකේ-මගේ-හිතේ-හින්දි-බසින්-බොලිවුඩ්-චිත්‍රපටයකට",
       "Category": "International News",
       "Parent URL": "https://www.hirunews.lk/international-news.php?pageID=87"
}