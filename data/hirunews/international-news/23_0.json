{
       "Source": "hirunews",
       "Timestamp": "Saturday, 19 November 2022 - 9:23",
       "Headline": "නිව්යෝක් නගරයේ අඩි පහක හිම තට්ටුවක් - ගමනාගමනයටත් බාධා",
       "News Content": "දැඩි හිමපතනය හේතුවෙන් නිව්යෝක් නගරයේ ගමනාගමනයට බාධා එල්ල වී තිබෙනවා.\nවිදෙස් වාර්තා සඳහන් කළේ අධික හිම පතනය හේතුවෙන් විදුලිය විසන්ධිවීම්, ගස් පෙරළීම සහ දේපළ හානි ද රැසක් සිදුව ඇති බවයි.\nඇතැම් ස්ථාන අඩි පහකට වැඩි හිම තට්ටුවලින් වැසී ගොස් ඇති බවයි වාර්තාවන්නේ. මේ හේතුවෙන් පංච මහාවිල් පිහිටා ඇති මිචිගන් සිට නිව්යෝක් දක්වා ප්‍රදේශවලට හදිසි තත්ත්වයක් ද ප්‍රකාශයට පත් කර තිබෙනවා.\nඑහි මිලියන හයක ජනතාවක් වාසය කරන අතර, මෙවර හිමපතනය 2000 වසරේ නොවැම්බර් මාසයෙන් පසු වාර්තා වන හිමපතනය වනු ඇති බවටයි එරට කාලගුණ බලධාරීන් අනතුරු අඟවන්නේ.\nඅධික ශීතල නිසා හටගත් හෘදයාබාධ හේතුවෙන් නිව්යෝක් හි පුද්ගලයින් දෙදෙනෙකු මියගොස් ඇති බවයි විදෙස් වාර්තා වැඩිදුරටත් සඳහන් කළේ.",
       "URL": "https://www.hirunews.lk/320760/නිව්යෝක්-නගරයේ-අඩි-පහක-හිම-තට්ටුවක්-ගමනාගමනයටත්-බාධා",
       "Category": "International News",
       "Parent URL": "https://www.hirunews.lk/international-news.php?pageID=23"
}