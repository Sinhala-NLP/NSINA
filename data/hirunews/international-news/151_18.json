{
       "Source": "hirunews",
       "Timestamp": "Tuesday, 24 November 2020 - 9:07",
       "Headline": "මහාරාෂ්ඨ ප්‍රාන්තයට ඇතුලුවීමේදී ප්‍රාන්ත හතරක ජනතාවට පී.සී.ආර්. වාර්තා අනිවාර්ය කරයි",
       "News Content": "නවදිල්ලි, ගුජරාට, රාජස්ථාන් සහ ගෝව ප්‍රාන්තවලින් මහාරාෂ්ඨ ප්‍රාන්තයට පැමිණීමේදී කොරෝනා වෛරසයෙන් තොර බවට සහතික කෙරෙන පී.සී.ආර්. පරික්ෂණ වාර්තා ඉදිරිපත් කිරීම අනිවාර්ය කර තිබෙනවා.\nවෛරසයේ දරුණු බලපෑමකට මහාරාෂ්ඨ ප්‍රාන්තය ලක්වුවද මේ වනවිට ක්‍රමයෙන් එම ප්‍රාන්තයෙන් රෝගීන් වාර්තාවීම අඩුවි ඇති අතර, යළි වෛරසයේ ව්‍යාප්තිය පාලනය කිරීම සඳහා පී.සී.ආර්. පරික්ෂණ වාර්තා අනිවාර්ය කිරීමටයි ප්‍රාන්ත බලධාරින් පියවර ගෙන ඇත්තේ. ගුවන් ගමන් මගීන් පැමිණීමේදී පැය 72 ක් ඇතුළතත් දුම්රියෙන් පැමිණීමේදී පැය 96 ක් ඇතුළත් ලබාගත් පී.සී.ආර්. පරීක්ෂණ වාර්තා එලෙස ඉදිරිපත් කළ යුතු වනවා. ඇමරිකාවට පසු ලොව වැඩිම ආසාදිතයන් වාර්තාවන ඉන්දියාවෙන්\nගතවූ පැය විසි හතර තුළ නව ආසාදිතයන් 37,410 ක් වාර්තාවී ඇති අතර, නව මරණ සංඛ්‍යාව 481 ක් සිදුව තිබෙනවා. පශ්චාත් කොවිඞ් සංකූලතා හේතුවෙන් රෝහල් ගතව අසාධ්‍ය තත්ත්වයෙන් ප්‍රතිකාර ලබමින් සිටි ඇසෑම් ප්‍රාන්තයේ හිටපු ප්‍රධාන අමාත්‍ය තරූන් ගෝගෝයි අභාවප්‍රාප්ත වී තිබෙනවා.",
       "URL": "https://www.hirunews.lk/255458/මහාරාෂ්ඨ-ප්‍රාන්තයට-ඇතුලුවීමේදී-ප්‍රාන්ත-හතරක-ජනතාවට-පී-සී-ආර්-වාර්තා-අනිවාර්ය-කරයි",
       "Category": "International News",
       "Parent URL": "https://www.hirunews.lk/international-news.php?pageID=151"
}