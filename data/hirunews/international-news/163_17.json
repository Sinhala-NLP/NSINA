{
       "Source": "hirunews",
       "Timestamp": "Saturday, 19 September 2020 - 9:10",
       "Headline": "ටික්ටොක් සහ වී චැට් චීන මෘදුකාංග යෙදවුම්වලට ඇමරිකාව තුළ හෙට සිට තහංචි",
       "News Content": "ටික්ටොක් සහ වී  චැට්  චීන මෘදුකාංග යෙදවුම් යාවත්කාලීන කිරීම් හෙට සිට තහනම් කරමින් ඇමරිකා එක්සත් ජනපද වානිජ දෙපාර්තමේන්තුව ඊයේ නියෝගයක් නිකුත් කළා. කෙසේ නමුත් නොවැම්බර් 12 වනදා වනතුරු එම සේවාව භාවිත කිරීමට එක්සත් ජනපද පරිශීලකයන්ට අවස්ථාව හිමිවනවා.\nඇමරිකානුවන්ගේ පෞද්ගලික දත්ත චීනය විසින් අයථා ලෙස පරිහරණය කරන බව පවසමිනුයි ජනපති ට්‍රම්ප්, ජනප්‍රිය ටික්ටොක් සහ වී චැට් මෘදුකාංග යෙදවුම් තහනම් කරන බව ප්‍රකාශ කළේ.\nඇමරිකාව තුළ ඔවුන්ගේ මෙහෙයුම් වෙනත් සමාගමකට අලෙවි කිරීම සඳහා ජනපති ට්‍රම්ප් ලබාදුන් දින 45 ක කාලවිරාමය හෙටින් අවසන් වනවා.\nට්‍රම්ප් පරිපාලනයේ මෙම පියවර කිසිසේත් අනුමත නොකරන බව ප්‍රකාශ කළ චීනය අවධාරණය කළේ එක්සත් ජනපදය ජාත්‍යන්තර වානිජ රෙගුලාසි විනිවිද භාවයකින් යුතුව සාධාරණ අන්දමින් අනුගමනය කළ යුතු බවයි.\nකෙසේ නමුත් ටික්ටොක් ඇතුලූ චීන මෘදුකාංග මෙවලම් ඇමරිකානු සමාගමක් මගින් මිලදී ගැනීමේ එකඟතාවක් කඩිනමින් ඇතිවේයැයි විශ්වාසය පළ කරන බව ජනපති ට්‍රම්ප් ප්‍රකාශ කළා.",
       "URL": "https://www.hirunews.lk/250586/ටික්ටොක්-සහ-වී-චැට්-චීන-මෘදුකාංග-යෙදවුම්වලට-ඇමරිකාව-තුළ-හෙට-සිට-තහංචි",
       "Category": "International News",
       "Parent URL": "https://www.hirunews.lk/international-news.php?pageID=163"
}