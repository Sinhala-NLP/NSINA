{
       "Source": "hirunews",
       "Timestamp": "Saturday, 02 September 2017 - 16:02",
       "Headline": "උතුරු කොරියානු අත්හදා බැලීමෙන් පසු ජපානය, ජාතික ආරක්ෂාව පිළිබදව යළි සලකා බලයි",
       "News Content": "ජපානයට ඉහළින් මිසයිලයක් එල්ල කරමින් උතුරු කොරියාව සිදුකළ අත්හදා බැලීමකින් පසු ජපානය එරට ජාතික ආරක්ෂාව සම්බන්ධයෙන් යළි සලකා බැලීමට තීරණය කර තිබෙනවා.\nඒ අනුව, හදිසි ප්‍රහාරයක් එල්ල වුවහොත් එය වළක්වා ගැනීම සදහා ගත යුතු පියවර සම්බන්ධයෙන් මෙහිදී ඔවුන් අවධානය යොමු කර ඇති බවයි විදෙස් මාධ්‍ය වාර්තා කළේ.\nඑමෙන්ම, නව මිසයිල කිහිපයක් මිලදී ගැනීම කෙරෙහි ද ඔවුන්ගේ අවධානය යොමුවී ඇති බවයි වාර්තා වන්නේ.\nපසුගිය අගහරුවාදා උතුරු කොරියාවට ජපානයට ඉහළින් යන පරිදි මිසයිලයක් අත්හදා බලා තිබුනා.\nමෙම තත්වය හමුවේයි ජපානය යළිත් ඔවුන්ගේ ආරක්ෂාව සම්බන්ධයෙන් අවධානය යොමු කිරීමට තීරණය කර ඇත්තේ.\nමෙම මිසයිල අත්හදා බැලීම පෙර නොවු විරූ ආකාරයෙන් සිදුවුවක් වන අතර එමගින් භයානක තර්ජනයක් මතුව ඇතැයි ජපාන අගමැතිවරයා ප්‍රකාශකර තිබෙනවා.\nජපාන නව ආරක්ෂක අමාත්‍යවරයා අවධාරණය කර ඇත්තේ තම මිසයිල පද්ධතිය යළිත් සක්‍රිය කිරීමට කාලය එළඹ ඇති බවයි.\nඑමෙන්ම ඉදිරියේදීත් උතුරු කොරියාවේ මෙවැනි මිසයිල අත්හදා බැලීම් හේතුවෙන් තම රට අවධානමකට ලක්වනු ඇතැයි ද ඔහු පෙන්වාදී තිබෙනවා.",
       "URL": "https://www.hirunews.lk/170001/උතුරු-කොරියානු-අත්හදා-බැලීමෙන්-පසු-ජපානය-ජාතික-ආරක්ෂාව-පිළිබදව-යළි-සලකා-බලයි",
       "Category": "International News",
       "Parent URL": "https://www.hirunews.lk/international-news.php?pageID=443"
}