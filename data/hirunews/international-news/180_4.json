{
       "Source": "hirunews",
       "Timestamp": "Thursday, 04 June 2020 - 19:32",
       "Headline": "ට්‍රම්ප්ගේ හැසිරීම ඇමරිකාවේ හිටපු ආරක්ෂක ලේකම්වරයෙකු හෙළා දකී",
       "News Content": "ඇමරිකාව තුළ මේ වනවිට පැන නැගී ඇති විරෝධතා සම්බන්ධයෙන් ජනාධිපති ඩොනල්ඩ් ට්‍රම්ප්ගේ හැසිරීම හෙළා දකින බව හිටපු ආරක්ෂක ලේකම් ජේම්ස් මැටිස් ප්‍රකාශ කර තිබෙනවා.\nජනපති ට්‍රම්ප්, බලය අයුතු ලෙස භාවිත කරන බවට සහ ජනතාව අතර, හිතාමතාම බෙදීමක් ඇති කරන බවටයි ඔහු, චෝදනා කරන්නේ.\nකළු ජාතික ජෝර්ජ් ෆ්ලොයිඩ්ගේ මරණයට එරෙහිව විරෝධය පළ කරමින් ඇමරිකාවේ හට ගෙන ඇති විරෝධතාවලට අදාළව මේ වනවිට සැකකරුවන් දස දහසක පිරිසක් අත්අඩංගුවට ගෙන තිබෙනවා.\nමේ අතර, විරෝධතා අතරතුර වොෂින්ටන්හි ඉන්දීය තානාපති කාර්යාලය ඉදිරිපිට ස්ථාපිත කර ඇති මහත්මා ගාන්ධි පිලිරුවට හානි සිදුවීම සම්බන්ධයෙන් ඉන්දියාවේ සිටින ඇමරිකානු තානාපති කෙනෙත් ජස්ටර් සමාව අයැද ඇති බවයි විදෙස් වාර්තා සඳහන් කළේ.",
       "URL": "https://www.hirunews.lk/242304/ට්‍රම්ප්ගේ-හැසිරීම-ඇමරිකාවේ-හිටපු-ආරක්ෂක-ලේකම්වරයෙකු-හෙළා-දකී",
       "Category": "International News",
       "Parent URL": "https://www.hirunews.lk/international-news.php?pageID=180"
}