{
       "Source": "hirunews",
       "Timestamp": "Monday, 20 July 2015 - 18:44",
       "Headline": "ජපානයේ මිට්සුබිෂි ඇමරිකාවෙන් සමාව අයදී",
       "News Content": "දෙවන ලෝක යුද සමයේදී ඇමරිකානු යුද සිරකරුවන් තම කර්මාන්තශාලාවල වහලූන් ලෙස යොදා ගැනීම පිළිබඳව ජපානයේ මිට්සුබිෂි සමාගම ඇමරිකාවෙන් සමාව අයැද සිටියා. ලොස්ඇන්ජලීස් නුවර පැවති අනුස්මරණ උත්සවයකදී සමාගමේ ජ්‍යෙෂ්ඨ විධායකයෙකු එලෙස සමාව අයැදීමේ ප්‍රකාශය ඉදිරිපත් කළා. එම අවස්ථාවට දෙවන ලෝක යුද සමයේ මිට්සුබිෂි සමාගමේ වහල් සේවකයන් ලෙස යොදා ගත් ඇමරිකානු සෙබලූන් දෙදෙනෙකු ද එක්ව සිටීම විශේෂත්වයක්. ලෝක යුද්ධය අවසන්වීමට ආසන්නයේ මෙම සෙබලූන් වහල් කඳවුරුවලින් නිදහස් කර ගැනුණා. ජපන් සමාගම මෙලෙස යුද සමයේ අපරාධ සම්බන්ධයෙන් සමාව අයැදීමට පෙළඹී ඇත්තේ ජපානය දෙවන ලෝක යුද්ධය අවසන්වීමේ 70 වන සමරුව අගෝස්තු 15 වන දා සැමරීමට සූදානම් වන විටයි.",
       "URL": "https://www.hirunews.lk/113511/ජපානයේ-මිට්සුබිෂි-ඇමරිකාවෙන්-සමාව-අයදී",
       "Category": "International News",
       "Parent URL": "https://www.hirunews.lk/international-news.php?pageID=717"
}