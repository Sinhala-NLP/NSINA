{
       "Source": "hirunews",
       "Timestamp": "Friday, 09 October 2015 - 8:34",
       "Headline": "ඇමෙරිකාවට, රුසියාවෙන් පිළිතුරු",
       "News Content": "කැස්පියන් මුහුදේ සිට රුසියානු යුද නෞකාවලින් සිරියාවට එල්ල කළ කෲස් මිසයිල 4 ක්, ඉරානයට පතිත වූ බව ඇමෙරිකාව පවසනවා. කෙසේ නමුත්, ඒවා පතිත වූ නිශ්චිත ස්ථානයක් හෝ සිදුවූ හානි පිළිබඳව ඇමෙරිකානු ආරක්ෂක අංශ සඳහන් කළේ නැහැ. ඊට පිළිතුරු ලබාදෙමින් රුසියානු ආරක්ෂක අමාත්‍යාංශය කියා සිටියේ තම ප්‍රහාර සියල්ල මෙන් මෙම කෲස් මිසයිල ප්‍රහාර ද සිරියාවේ ඉලක්ක වෙත ළඟා වූ බවයි. ඒ සඳහා සාක්ෂි සටහන්ද රුසියානු ආරක්ෂක අමාත්‍යාංශ වෙබ් අඩවියේ දක්වා තිබෙනවා.\nඑමගින් පෙන්වා දී ඇත්තේ පෙරේදා දිනයේ මෙලෙස එල්ල කළ කෲස් මිසයිල 26 ක් ඉරාන සහ ඉරාක ගුවන් තලය පසුකර සිරියාවේ ඉලක්ක වෙත පතිත වී ඇති බවයි. මේ අතර, රුසියානු සහය ලබන ජනාධිපති බෂාර් අල් අසාද්ගේ හමුදා අයි.එස් සන්නද්ධ කණ්ඩායම්වලට එරෙහිව දැවැන්ත ගොඩබිම් මෙහෙයුමක් ද ආරම්භ කර තිබෙනවා.",
       "URL": "https://www.hirunews.lk/118108/ඇමෙරිකාවට-රුසියාවෙන්-පිළිතුරු",
       "Category": "International News",
       "Parent URL": "https://www.hirunews.lk/international-news.php?pageID=699"
}