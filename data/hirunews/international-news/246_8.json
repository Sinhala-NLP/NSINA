{
       "Source": "hirunews",
       "Timestamp": "Sunday, 11 August 2019 - 8:47",
       "Headline": "සෝනියා ගාන්ධි නැවතත් කොංග්‍රස් පක්ෂ නායකත්වයට",
       "News Content": "ඉන්දියාවේ ප්‍රධානතම විපක්ෂ දේශපාලන පක්ෂය වන කොංග්‍රස් පක්ෂයේ නායකත්වය සෝනියා ගාන්ධිට යළි හිමි වී තිබෙනවා.\nපසුගිය මැතිවරණ පරාජයෙන් අනතුරුව රාහුල් ගාන්ධි පක්ෂ සභාපති ධූරයෙන් ඉල්ලා අස්වීමෙන් අනතුරුවයි මෙලෙස නව නායකයෙකු තෝරා ගැනීමට කොංග්‍රස් පක්ෂ කෘත්‍යාධිකාරී මණ්ඩලය ඊයේ රැස්වූයේ.\nවසර 134 ක් වන කොංග්‍රස් පක්ෂ ඉතිහාසයේ වැඩිම කාලයක් නායකත්වය ඉසිලූයේ නේරු - ගාන්ධි පරපුරයි. රජීව් ගාන්ධි ඝාතනයෙන් පසු වසර කිහිපයක් පමණක් එය එම පරපුරෙන් පිටත පුද්ගලයන් අතට පත්වුණා.\nකෙසේ නමුත්, නව නායකයා තෝරා ගැනීම සඳහා තමන් සහභාගි වීම සදාචාරාත්මක නොවන බව පවසමින් රාහුල් ගාන්ධි සහ සෝනියා ගාන්ධි ඊයේ කෘත්‍යාධිකාරී මණ්ඩල රැස්වීමෙන් නික්ම ගියා.\nඑහෙත් පැය 12 ක රැස්වීමෙන් අනතුරුව කොංග්‍රස් පක්ෂය තීරණය කළේ සෝනියා ගාන්ධිට යළි පක්ෂ නායකත්වය ලබාදීමටයි.\nවසර 19 ක් පක්ෂ සභාපති ධූරය දැරූ සෝනියා ගාන්ධිගේ කාලසීමාව තුළ කොංග්‍රස් පක්ෂය රජයන් දෙකක් පිහිටුවීමට සමත් වුණා.\nමේ අනුව කොංග්‍රස් පක්ෂ නායකත්වය ගාන්ධි පරපුරෙන් පිටතට යෑම යළි වැළකී තිබෙනවා.\nඊයේ පක්ෂ ක්‍රියාකාරීන් අතර අවධානය යොමුවූයේ කොංග්‍රස් පක්ෂ ප්‍රවීණයෙකු වන මුකුල් වාස්නික්ට පක්ෂ නායකත්වය හිමිවේද යන්න පිළිබඳවයි.",
       "URL": "https://www.hirunews.lk/221989/සෝනියා-ගාන්ධි-නැවතත්-කොංග්‍රස්-පක්ෂ-නායකත්වයට",
       "Category": "International News",
       "Parent URL": "https://www.hirunews.lk/international-news.php?pageID=246"
}