{
       "Source": "hirunews",
       "Timestamp": "Tuesday, 09 June 2015 - 13:58",
       "Headline": "2050 දී පොසිල ඉන්ධන භාවිතය අත්හැරීමට බලවත් රාජ්‍යවල එකඟතාවක්",
       "News Content": "වසර 2050 වන විට ඛනිජ තෙල්, ස්වභාවික වායු ඇතුළු ෆොසිල ඉන්ධන භාවිතය මුළුමනින්ම අවසන් කිරීමට ලොව ප්‍රබලම රටවල් හතේ කණ්ඩායම එකඟ වී තිබෙනවා. ජර්මනියේ පැවැත්වෙන ජී - 7 සමුළුවේදී තීරණය වී ඇත්තේ ඉදිරි දශක තුන හමාර තුළ ඊට විකල්ප ලෙස ප්‍රතිචක්‍රීකරණ බලශක්ති සහ න්‍යෂ්ටික බලශක්තිය සංවර්ධනය කිරීමටයි. මෙය රටවල් අතර, බැඳීමක් සහිත එකඟත්වයක් නොවූව ද දීර්ඝ කාලීන ආයෝජනවලදී සුනිත්‍ය බලශක්තිය සඳහා යොමු වීමට ලබාදෙන පණිවුඩයක් බවයි විදෙස් ප්‍රවෘත්ති සේවා සදහන් කළේ. කාර්මික විප්ලවයෙන් පසු ලොව ආර්ථිකයන් හැසිර වූ ෆොසිල ඉන්ධන යුගය අවසන් කිරීමට කාලය එළඹ ඇති බවයි ඇමරිකාව, බ්‍රිතාන්‍යය, ප්‍රංශය, ජපානය, ඉතාලිය, කැනඩාව සහ ජර්මනියේ නායකයන් එහිදී අවධාරණය කළේ. ලෝක කාලගුණ වෙනසට මුහුණදීම සඳහා මෙලෙස බලශක්ති ප්‍රභවයන්හි වෙනසක් සිදුකළ යුතුව ඇතැයි ජී - 7 සමුළුවේ සත්කාරකත්වය දරණ ජර්මනියේ චාන්ස්ලර් ඇන්ජලා මර්කල් ප්‍රකාශ කළා.",
       "URL": "https://www.hirunews.lk/111049/2050-දී-පොසිල-ඉන්ධන-භාවිතය-අත්හැරීමට-බලවත්-රාජ්‍යවල-එකඟතාවක්",
       "Category": "International News",
       "Parent URL": "https://www.hirunews.lk/international-news.php?pageID=728"
}