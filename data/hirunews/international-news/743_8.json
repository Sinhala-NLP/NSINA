{
       "Source": "hirunews",
       "Timestamp": "Monday, 13 April 2015 - 20:37",
       "Headline": "\"යුද්දේ නැතුව මෙච්චර වියදම්...?\"",
       "News Content": "ආරක්ෂාව උදෙසා වැඩිම මුදලක් වැය කරන රට ඇමරිකා එක්සත් ජනපදය වන අතර චීනයේ, රුසියාවේ සහ නැගෙනහිර යුරෝපයේ රටවල ආරක්ෂක වියදම් පසුගිය වසර තුළ ඉහළ ගොස් ඇති බව ජාත්‍යන්තර පර්යේෂණ ආයතනයක් පෙන්වා දෙනවා. ස්වීඩනයේ ස්ටොක්හෝම් ජාත්‍යන්තර සාම පර්යේෂණ ආයතනය සඳහන් කළේ පසුගිය වසර තුළ ලෝකයේ ආරක්ෂක වියදම ඩොලර් ට්‍රිලියන 1.8 ක් වූ බවයි. 2001 වසරේ සැප්තැම්බර් 11 ප්‍රහාරයෙන් පසු ඇමරිකාවේ ආරක්ෂක වියදම් වර්ධනය වූ අතර දෙවැනි තැන හිමිව ඇත්තේ චීනයටයි. චීනයේ පසුගිය වසරේ ආරක්ෂක වියදම ඩොලර් බිලියන 216 ක් බවයි ජාත්‍යන්තර සාම පර්යේෂණ ආයතනය සඳහන් කළේ. වැඩිම යුද වියදමක් ඇති රටවල් අතර තුන්වන ස්ථානය රුසියාවටත්, හතරවන තැන  සෞදි අරාබියටත් හිමිව තිබෙනවා. එහිදී 2013 වසරට සාපේක්ෂව ආරක්ෂක වියදම්වල කැපී පෙනෙන ඉහළයාමක්, එනම් සියයට 17 ක වර්ධනයක් වාර්තාවන්නේ  සෞදි අරාබියෙන්. සමස්තයක් ලෙස ලොව පුරා යුද වියදම් පසුගිය වසරේදී වෙනස් නොවූ බවත් මැද පෙරදිග සහ අප්‍රිකාවේ රටවල යුද වියදම් ඉහළ යාම ඒවායේ ආර්ථිකයට බලපෑම් එල්ල කරන බවත් ස්ටොක්හෝම් ජාත්‍යන්තර සාම පර්යේෂණ ආයතනය වැඩිදුරටත් සඳහන් කළා.",
       "URL": "https://www.hirunews.lk/107494/යුද්දේ-නැතුව-මෙච්චර-වියදම්",
       "Category": "International News",
       "Parent URL": "https://www.hirunews.lk/international-news.php?pageID=743"
}