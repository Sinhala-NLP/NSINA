{
       "Source": "hirunews",
       "Timestamp": "Saturday, 22 February 2020 - 6:27",
       "Headline": "දකුණු කොරියාවෙන් පැය 24ක් තුළ නව කොරෝනා වෛරස් ආසාදිතයන් 142ක්",
       "News Content": "කොවිඩ් නයිටීන් හෙවත් කොරෝනා වෛරසයේ නව ආසාදිතයන් එකසිය හතලිස් දෙදෙනෙකු දකුණු කොරියාවෙන් ඊයේ වාර්තා වී ඇති අතර ඒ අනුව එරට මුළු ආසාදිත සංඛ්‍යාව 346ක් දක්වා ඉහළ යනවා.\nදකුණු කොරියාවෙන් කොරෝනා වෛරස් මරණ දෙකක් ද වාර්තා වුණා. පසුගිය සිකුරාදා සන්ධ්‍යාව වන විට වාර්තා වූ දකුණු කොරියාවේ නව ආසාදිතයන් 100 දෙනෙකුගෙන් 85 දෙනෙකුම දකුණුදිග ඬේගු නුවර ෂින්චෙයොන්ජි ජේසු දෙව් මැදුරට සම්බන්ධ වූවන් වීම විශේෂත්වයක්.\nදකුණු කොරියාවේ 4 වන විශාලතම නගරය වන මිලියන 2.5ක ජනගහනයක් සහිත ඬේගු නුවර නගරාධිපතිවරයා ජනතාවට නිවෙස්වලට වී සිටින ලෙස උපදෙස් ලබාදුන් අතර එහි ඇමරිකානු හමුදා කදවුරුවල ප්‍රදේශය සීමා කර තිබෙනවා.\nමේ වන විට ලොව පුරා කොරෝනා වෛරස් මරණ 2359ක් වාර්තා වන අතර, ඉන් මරණ 2344ක්ම වාර්තා වන්නේ චීනයෙන්.\nචීනයෙන් පිටත වැඩිම ආසාදිතයින් සංඛ්‍යාවක් එනම්, 635 දෙනෙකු ජපානයේ ඩයමන්ඞ් ප්‍රින්සස් නෞකාවෙන් වාර්තා වන අතර, චීනය හැරුණු කොට රටක් ලෙස වැඩිම ආසාදිතයින් සංඛ්‍යාවක් වාර්තා වන්නේ දකුණු කොරියාවෙන්.",
       "URL": "https://www.hirunews.lk/234960/දකුණු-කොරියාවෙන්-පැය-24ක්-තුළ-නව-කොරෝනා-වෛරස්-ආසාදිතයන්-142ක්",
       "Category": "International News",
       "Parent URL": "https://www.hirunews.lk/international-news.php?pageID=197"
}