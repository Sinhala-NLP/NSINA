{
       "Source": "hirunews",
       "Timestamp": "Saturday, 01 August 2015 - 9:11",
       "Headline": "බංග්ලාදේශ ජාතිකයන් 14,000ක් ඉන්දියානුවන් වෙයි",
       "News Content": "වසර 70කට ආසන්න කාලයක් රටක් නොමැතිව සිටි ඉන්දු - බංග්ලාදේශ දේශසීමා ප්‍රදේශයේ 50,000කට ආසන්න ජනතාවට ඊයේ (31) මැදියම් රැයෙන් පසු රටක් හිමි වුණා. ඒ, ඉන්දියානු පාර්ශවයේ තිබූ බංග්ලාදේශ ජනාවාස සහ බංග්ලාදේශ පාර්ශවයේ තිබූ ඉන්දියානු ජනාවාස හුවමාරු කර ගැනීමට ඇති වූ එකඟත්වය අනුවයි. ජනාවාස 162ක් මෙලෙස හුවමාරු කර ගත් අතර, බංග්ලාදේශ පාර්ශවයේ පැවැති ජනාවාස 111ක් සහ ඉන්දියානු පාර්ශවයේ තිබූ ජනාවාස 51ක් ඊට ඇතුළත්. දේශසීමාව නිරවුල් කිරීමෙන් අනතුරුව මේවායේ ජනතාවට තමන් ජීවත් විය යුතු ප්‍රදේශය මෙන්ම ජාතිය කුමක් විය යුතු ද යන්න තීරණය කිරීමේ අයිතිය හිමි වුණා. ඒ අනුව 14,000ක් බංග්ලාදේශ වැසියන් ඉන්දියානු පුරවැසිභාවය ලබාගෙන තිබෙනවා. මෙම දේශසීමා අර්බුදය 1947 වසරේ බ්‍රිතාන්‍ය අධිරාජ්‍යවාදීන් ඉන්දියාව සහ පාකිස්තානය වෙන් කළ අවස්ථාවේ සිටම පැවති අතර 1971 බංග්ලාදේශ නිදහස් සටනින් පසුව ද නොවිසදී පැවතුණා.",
       "URL": "https://www.hirunews.lk/114152/බංග්ලාදේශ-ජාතිකයන්-14000ක්-ඉන්දියානුවන්-වෙයි",
       "Category": "International News",
       "Parent URL": "https://www.hirunews.lk/international-news.php?pageID=714"
}