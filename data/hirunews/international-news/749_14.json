{
       "Source": "hirunews",
       "Timestamp": "Thursday, 19 March 2015 - 9:20",
       "Headline": "ලී ක්වාන් යූ ඝාතනය කළ ව්‍යාජ වෙබ් අඩවිය පිළිබඳ  පරීක්ෂණ",
       "News Content": "සිංගප්පූරුවේ නිර්මාතෘවරයා මෙන්ම එරට පළමු අග්‍රාමාත්‍යවරයා වන ලී ක්වාන් යූ  අභාවප්‍රාප්ත වූ බවට ඊයේ (19) පළවූ පුවත සම්බන්ධයෙන් එරට පොලීසිය පරීක්ෂණයක් ආරම්භ කර තිබෙනවා. ලී ක්වාන් යූ මියගිය බවට ඔහුගේ කාර්යාලයෙන් නිකුත් කළ බව කියන ව්‍යාජ නිවේදනයක් සමාජජාල වෙබ් අඩවි ඔස්සේ පැතිර ගියා. පසුව ඇමරිකානු සී.එන්.එන්. සහ චීන සී.සී.ටී.වී. ඇතුලූ ලොව ප්‍රධාන පෙලේ රූපවාහිනී සහ ගුවන් විදුලි ප්‍රවෘත්ති සේවා එම පුවත ට්විටර් පණිවුඩ ලෙස නිකුත් කළා. එහෙත් එය ව්‍යාජ ලේඛනයක් බවයි ලී ක්වාන් යූ අග්‍රාමාත්‍යවරයාගේ කාර්යාලය පසුව ප්‍රකාශ කළේ.\nචීන සී.සී.ටී.වී. රූපවාහිනී සේවාව ලී ක්වාන් යූ මියගිය බව ප්‍රකාශයට පත් කළේ හදිසි පුවතක් ලෙසයි. මේ සම්බන්ධයෙන් හිටපු අග්‍රාමාත්‍ය ලී ක්වාන් යූ ගේ කාර්යාලය සිංගප්පූරු පොලීසියට පැමිනිලි කළ අතර ඒ අනුව පරීක්ෂණ ක්‍රියාත්මකයි. කෙසේ නමුත් 91 හැවිරිදි ලී ක්වාන් යූ  අසාධ්‍ය තත්ත්වයෙන් ප්‍රතිකාර ලබන බව එරට ප්‍රවෘත්ති සේවා සඳහන් කළා. පසුගිය පෙබරවාරි 5 වැනිදා ඔහු රෝහල් ගත කෙරුණේ නිව්මෝනියා රෝග තත්ත්වය හේතුවෙන්. ආසාදනයක් නිසා එය දැන් උග්‍රවී ඇති බව සඳහන්.",
       "URL": "https://www.hirunews.lk/105825/ලී-ක්වාන්-යූ-ඝාතනය-කළ-ව්‍යාජ-වෙබ්-අඩවිය-පිළිබඳ-පරීක්ෂණ",
       "Category": "International News",
       "Parent URL": "https://www.hirunews.lk/international-news.php?pageID=749"
}