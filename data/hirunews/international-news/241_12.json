{
       "Source": "hirunews",
       "Timestamp": "Saturday, 31 August 2019 - 20:20",
       "Headline": "ඉන්දියාව, දහනව ලක්ෂයක, පුරවැසිභාවය අහෝසි කරයි",
       "News Content": "ඊසාන දිග ඉන්දියාවේ ඇසෑම් ප්‍රාන්තයේ යාවත්කාලීන කළ ජාතික පුරවැසි ලේඛනය අද ප්‍රකාශයට පත් කළ අතර, එමඟින් 19 ලක්ෂයක් ජනතාව විදේශිකයන් ලෙස නම් කරනු ලැබුවා.\n1971 වසරේ මාර්තු 24 වනදා බංග්ලාදේශය පිහිටවූ පසු ඇසෑමයට පැමිණි සංක්‍රමණිකයන් මෙලෙස පුරවැසි ලේඛනයෙන් ඉවත්කර ඇති බවයි ඉන්දීය බලධාරීන් පවසන්නේ.\nකෙසේ නමුත් දශක ගණනාවක් එහි වාසය කළ ලක්ෂ සංඛ්‍යාත ඇසෑම් වාසීන්ට දැන් අනාගතය අවිනිශ්චිත වී තිබෙනවා.\nඔවුන්ට අභියාචන ක්‍රියාවලිය සඳහා දින 120 ක කාලයක් ලබාදී ඇති අතර, ඉන්පසු විශේෂිත කඳවුරුවල රැඳවීමට නියමිතයි.\nඇසෑමයේ නීතිවිරෝධී බංග්ලාදේශ සංක්‍රමණිකයන් ඉවත් කරන බවට ලබාදුන් ප්‍රතිඥාවක් අනුවයි මෝදි රජය විසින් මෙම පියවර ගෙන ඇත්තේ.\nඑහෙත් එය ඉන්දීය විපක්ෂයේ සහ මානව හිමිකම් සංවිධානවල දැඩි විවේචනයට ලක්වී තිබෙනවා.",
       "URL": "https://www.hirunews.lk/223341/ඉන්දියාව-දහනව-ලක්ෂයක-පුරවැසිභාවය-අහෝසි-කරයි",
       "Category": "International News",
       "Parent URL": "https://www.hirunews.lk/international-news.php?pageID=241"
}