{
       "Source": "hirunews",
       "Timestamp": "Thursday, 21 July 2022 - 15:56",
       "Headline": "\"මට පිළිකාවක් තියෙනවා\" - අමෙරිකානු ජනපති",
       "News Content": "එක්සත් ජනපද ජනාධිපති ජෝ බයිඩන්ගේ විසින් 'මට පිළිකාවක් තිබෙනවා' යනුවෙන් කළ ප්‍රකාශය මේ වන විට ලොව පුරා සමාජ මාධ්‍ය තුළ හා අනෙකුත් මාධ්‍ය තුළ විශාල කැළඹීමක් ඇති කර තිබෙනවා.\nඑක්සත් ජනපද ජනාධිපතිවරයා විසින් අදාළ ප්‍රකාශය කර සිටියේ මැසචුසෙට්ස්හි පිහිටි ගල් අඟුරු පතල් කම්හලක සංචාරයක නිරත වෙමින් සිටිය දී යි.\nකෙසේ නමුත් ජනාධිපතිවරයාගේ එම ප්‍රකාශය පිළිබඳව ධවල මන්දිර‍ය පැහැදිලි කිරීමක් නිකුත් කරමින්, කියා සිටින්නේ ජනාධිපතිවරයා, ජනාධිපති ධුරයට පත් වීමට පෙර සමේ හටගත් පිළිකා තත්ත්වයකට ප්‍රතිකාර ලබා ගත් බවයි.\nජනාධිපතිවරයා විසින් සිදු කළ මෙම ප්‍රකාශය වක්‍රෝක්තියක් ගෙන දෙන ප්‍රකාශයක් වන නමුත් එහි දී ජනාධිපතිවරයා සිය මව සමග ඩෙලවෙයාර්හි ජීවත් වූ කාලය සිහිපත් කරමින් කියා සිටියේ, තෙල් පිරිපහදුවලින් සිදු වන විමෝචන ක්‍රියාවලිය හේතුවෙන් තමා ජීවත් වූ ඩෙලවෙයාර් ප්‍රදේශයේ බොහෝ දෙනෙක් පිළිකා රෝග තත්ත්වයන්ට ගොදුරු වෙමින් එයින් පීඩා විඳින බවයි.\nකෙසේ නමුත්, එක්සත් ජනපද ජනාධිපතිවරයා දේශගුණික විපර්යාසවලට එරෙහිව සටන් කිරීම සඳහා වන නව විධායක නියෝග පිළිබඳව සාකච්ඡා කිරීම සඳහායි මැසචුසෙට්ස්හි ගල් අඟුරු පතල් කම්හලක සංචාරයක නිරත වී සිටියේ.",
       "URL": "https://www.hirunews.lk/310564/මට-පිළිකාවක්-තියෙනවා-අමෙරිකානු-ජනපති",
       "Category": "International News",
       "Parent URL": "https://www.hirunews.lk/international-news.php?pageID=39"
}