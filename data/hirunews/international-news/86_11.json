{
       "Source": "hirunews",
       "Timestamp": "Thursday, 21 October 2021 - 17:35",
       "Headline": "බාබඩෝස් සිය පළමු ජනාධිපති තෝරාපත් කර ගනියි",
       "News Content": "එළිසබෙත් රැජින රාජ්‍ය නායක ධුරයෙන් ඉවත් කර, ජනරජයක් වීමට පෙර, බාබඩෝස් සිය ප්‍රථම ජනාධිපතිවරයා තෝරාපත් කරගෙන තිබෙනවා.\nඒ  ඩේම් සැන්ඩ්‍රා මේසන් නමැත්තියයි.\n72 හැවිරිදි ඩේම් සැන්ඩ්‍රා මේසන් නමැති නව ජනාධිපතිවරිය එළැඹෙන නොවැම්බර් 30 වැනිදා දිවුරුම්දීමට නියමිතයි.\nබාබඩෝස් අභියාචනාධිකරණයේ සේවය කළ පළමු කාන්තාව ඩේම් සැන්ඩ්‍රා මේසන් වන අතර, ඇය 2018 වසරේ සිට ආණ්ඩුකාර ජනරාල්වරිය ලෙස කටයුතු කළා.\n1998 දී ආණ්ඩුක්‍රම ව්‍යවස්ථා සමාලෝචනයක් මගින් ජනරජයක් වීමේ පළමු යෝජනාව ඉදිරිපත් කෙරුණු අතර, එය 2020 වසරේදී අනුමත කෙරුණා.\nනව ජනරජයේ ජනාධිපතිවරයා තෝරාගැනීමේ ඓතිහාසික මැතිවරණය ඊයේ (20) පාර්ලිමේන්තුවේ සහ සෙනෙට් සභාවේ ඒකාබද්ධ සැසිවාරයෙන් පසුව සිදු වූ අතර, අගමැති මියා මොට්ලි එම ඡන්දය විස්තර කළේ, ජාතියේ “තීරණාත්මක අවස්ථාවක්” ලෙසයි.",
       "URL": "https://www.hirunews.lk/285649/බාබඩෝස්-සිය-පළමු-ජනාධිපති-තෝරාපත්-කර-ගනියි",
       "Category": "International News",
       "Parent URL": "https://www.hirunews.lk/international-news.php?pageID=86"
}