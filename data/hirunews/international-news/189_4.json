{
       "Source": "hirunews",
       "Timestamp": "Saturday, 21 March 2020 - 10:20",
       "Headline": "ගත වූ පැය 24 තුළ ඉන්දියාවෙන් කොරෝනා ආසාදිතයන් 63ක් වාර්තාවෙයි",
       "News Content": "ඉන්දියාවේ කොවිඩ් නයින්ටීන් හෙවත් කොරෝනා වෛරස් ආසාදිතයන් 63 දෙනෙකු ඊයේ දිනය තුළ පමණක් වාර්තා වී ඇති අතර ඒ අනුව එරට මුළු ආසාදිත සංඛ්‍යාව 250 දක්වා ඉහළ ගොස් තිබෙනවා.\nඉන්දියාවෙන් කොවිඞ් නයින්ටීන් මරණ 5ක් ද වාර්තා වුණා.\nඉන්දීය අග්‍රාමාත්‍ය නරේන්ද්‍ර මෝදි ජාතිය අමතා ප්‍රකාශ කළේ සමස්ත ඉන්දියාවම ජනතා ඇඳිරිනීතියට ලක් කර ඇති බවයි.\nඒ අනුව, සියලුම ඉන්දියානුවන්ට අත්‍යාවශ්‍ය කරුණකට හැර නිවෙස්වලින් බැහැර නොයන ලෙස ඔහු ඉල්ලීමක් කළා.\nමේ අතර, ඉන්දීය ගායිකා කනිකා කපූර්ට කොරෝනා වෛරසය ආසාදනය වීම නිසා ඇය සමඟ රාත්‍රී භෝජනයකට සහභාගි වූ රාජස්ථාන් ප්‍රාන්තයේ හිටපු මහ ඇමතිනි වසුන්දරා රාජේට ද එම වෛරසය ආසාදනය වි ඇති බව වාර්තා වුණා.\nඉන්දියාවේ ගුවන්තොටුපල වෙත පිටතින් ගුවන් යානා පැමිණීම අද සිට අත්හිටුවනු ලැබූ අතර, ජනතාවට නිවෙස් වල සිට සේවය කරන ලෙස දැනුම්දී තිබෙනවා.\nඉන්දියාවේ මගී දුම්රිය සහ තැපැල් දුම්රිය අවලංගු කර ඇති අතර, මුම්බායි, දිල්ලි සහ චෙන්නායි නගර අතර ප්‍රවාහන සේවා අවම මට්ටමකින් පවත්වා ගැනීමටයි පියවර ගෙන ඇත්තේ.\nඉන්දියාව මෙතෙක් පරික්ෂාවට ලක් කර ඇත්තේ සිය ජනගහනයෙන් සියයට 10ක් පමණක් නිසා ආසාදිත සංඛ්‍යාව තවදුරටත් ඉහළ යාමේ අවදානමක් පවතින බව ඉන්දීය වෛද්‍ය පර්යේෂණ ආයතනයේ ප්‍රධානියා අනතුරු ඇඟවීමක් කළා.",
       "URL": "https://www.hirunews.lk/236920/ගත-වූ-පැය-24-තුළ-ඉන්දියාවෙන්-කොරෝනා-ආසාදිතයන්-63ක්-වාර්තාවෙයි",
       "Category": "International News",
       "Parent URL": "https://www.hirunews.lk/international-news.php?pageID=189"
}