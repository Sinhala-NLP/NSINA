{
       "Source": "hirunews",
       "Timestamp": "Sunday, 13 February 2022 - 10:06",
       "Headline": "බජාජ් නිර්මාතෘ රාහුල් බජාජ් මියයයි",
       "News Content": "ලොව විශාලතම ත්‍රිරෝද රථ නිෂ්පාදකයා වන බජාජ් ඔටෝ නාමය හා බැඳුණු එහි හිටපු සභාපති රාහුල් බජාජ් වයස අවුරුදු 83ක්ව සිටියදී පූනේ නුවර දී අභාවප්‍රාප්ත වී තිබෙනවා.\nබජාජ් සමූහය නිවේදනයක් නිකුත් කරමින් ප්‍රකාශ කළේ ඔහු සිය පවුලේ සාමාජිකයන් සමීපයේදී ඊයේ (12) පස්වරුවේ මෙලෙස මියගොස් ඇති බවයි.\nඉන්දීය කර්මාන්ත ක්‍ෂේත්‍රයේ ප්‍රවීනයෙකු වන ඔහු බජාජ් සමූහය මෝටර් රථ කර්මාන්තයේ පමණක් නොව රක්ෂණ, ආයෝජන, පාරිභෝගික මූල්‍ය, ගෘහ උපකරණ, විදුලි පහන්, සුළං බලශක්ති, වානේ සහ සංචාරක ක්‍ෂේත්‍ර වෙත පුළුල් කිරීමට සමත්වුණා.\nබජාජ් ස්කූටරය මධ්‍යම පාන්තික ඉන්දීය පවුල්වල අපේක්ෂා සහගත සංකේතයක් වූ අතර, බජාජ් ත්‍රිරෝද රථය ලොව විශාලතම නිෂ්පාදකයා බවට පත්වූයේ වාර්ෂිකව හත්ලක්ෂ 80,000කට වැඩි ත්‍රිරෝද රථ අලෙවි කරමින්.\nරාහුල් බජාජ් 2005 වසරේදී සිය සමාගම් සමූහයේ කළමනාකාරීත්වය සිය පුතු රජීව් බජාජ් වෙත පැවරූ අතර, ඔහු දැන් එහි කළමනාකාර අධ්‍යක්ෂවරයා ලෙස කටයුතු කරනවා.\nරාහුල් බජාජ්ගේ අභාවය පිළිබඳව ඉන්දීය අග්‍රාමාත්‍ය නරේන්ද්‍ර මෝදි සහ ජනාධිපති රාම්නාත් කෝවින්ද් ද ශෝක පණිවුඩ නිකුත් කළා.",
       "URL": "https://www.hirunews.lk/296888/බජාජ්-නිර්මාතෘ-රාහුල්-බජාජ්-මියයයි",
       "Category": "International News",
       "Parent URL": "https://www.hirunews.lk/international-news.php?pageID=61"
}