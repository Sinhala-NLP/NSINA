{
       "Source": "hirunews",
       "Timestamp": "Thursday, 22 September 2016 - 15:58",
       "Headline": "කළු ජාතික විරෝධතා හේතුවෙන් ඇමරිකාවේ චාලට් නගරයට හදිසි තත්ත්වයක්",
       "News Content": "ඇමරිකාවේ - උතුරු කැරොලයිනා ප්‍රාන්තයේ චාලට් නගරයට හදිසි තත්ත්වයක් ප්‍රකාශයට පත් කර තිබෙනවා.\nඊයේ දිනයේදී පොලිස් වෙඩි පහරකින් කළු ජාතිකයෙකු ඝාතනය කිරීමේ සිද්ධිය සම්බන්ධයෙන් ඇති වූ විරෝධතා සැලකිල්ලට ගනිමිනුයි ප්‍රාන්ත ආණ්ඩුකාරවරයා විසින් මෙම හදිසි තත්ත්වය ප්‍රකාශයට පත් කර ඇත්තේ.\nකීත් ලැමන් ස්කොට් නමැති කළු ජාතික පුද්ගලයා සුදු ජාතික පොලිස් නිලධාරියෙකු විසින් මහල් නිවාස සංකීර්ණයක වාහන අංගනයක සිටියදී වෙඩි තබා ඝාතනය කර තිබුණා.\nපොලීසිය සඳහන් කර ඇත්තේ අදාළ පුද්ගලයා ගිනි අවියක් සමඟ මෝටර් රථයෙන් පළායාමට උත්සාහ කිරීම හේතුවෙන් වෙඩි තබා ඇති බවයි.\nකෙසේ වුවත්, ඊට විරෝධය පළ කරමින් කළු ජාතික පිරිස් චාලට් නගරයේ වීථිවලට පැමිණ රථ වාහන සහ වෙළදසැල්වලට හානි කරමින් විරෝධතාවල නිරත වී තිබෙනවා.\nමීට පෙර අවස්ථා කිහිපයකදීද පොලීසිය කළු ජාතිකයන් වෙඩි තබා ඝාතනය කර තිබූ අතර, ඒ හේතුවෙන් විරෝධතා ව්‍යාපාරද ක්‍රියාත්මක වුණා.",
       "URL": "https://www.hirunews.lk/143572/කළු-ජාතික-විරෝධතා-හේතුවෙන්-ඇමරිකාවේ-චාලට්-නගරයට-හදිසි-තත්ත්වයක්",
       "Category": "International News",
       "Parent URL": "https://www.hirunews.lk/international-news.php?pageID=582"
}