{
       "Source": "hirunews",
       "Timestamp": "Friday, 03 January 2020 - 19:28",
       "Headline": "ඇමරිකානු මිසයිල ප්‍රහාරයෙන් ඉරාන හමුදා ප්‍රධානියා මියයයි - බරපතල වන්දියක් ගෙවීමට සිදුවන බව ආධ්‍යාත්මික නායකයා කියයි",
       "News Content": "ඉරාකයේ - බැග්ඩෑඞ් ජාත්‍යන්තර ගුවන්තොටුපලට එල්ල වූ ඇමරිකානු මිසයිල ප්‍රහාරයෙන් මියගිය පුද්ගලයන් අතර ඉරානයේ ආධ්‍යාත්මික නායක අයතුල්ලා අල්කමේනිට දෙවන වන එකම හමුදා ප්‍රධානියා වන ජනරාල් කාසිම් සුලෙයිමානි ද වන බව විදෙස් මාධ්‍ය වාර්තා කර තිබෙනවා.\nගුවන්තොටුපලේ සිට මෝටර් රථයකින් ඔහු ඇතුළු නිලධාරින් පිටව යන අවස්ථාවේ බහාලුම් පර්යන්තයේදී එම මිසයිල ප්‍රහාරය එල්ල වී ඇති බවයි එම වාර්තා සඳහන් කළේ.\nමැදපෙරදිග කලාපයේ ඉරානය සිදුකරන මෙහෙයුම් භාරව කටයුතු කළේ ජනරාල් කාසිම් සුලෙයිමානි වන අතර, ඔහුගේ ඝාතනය ඉරානය සහ ඇමරිකාව අතර පවතින ගැටුම්කාරි තත්ත්වය තවදුරටත් උත්සන්න කරනු ඇති බව විදෙස් විචාරකයන් පෙන්වා දෙනවා.\nපෙන්ටගනය අදාළ ප්‍රහාරය සම්බන්ධයෙන් නිවේදනයක් නිකුත් කරමින් සඳහන් කර ඇත්තේ ඉරාකය සහ එම කලාපයේ ඇමරිකානු රාජ්‍ය තාන්ත්‍රික නිලධාරින් ඉලක්ක කර ප්‍රහාර එල්ල කිරීම සඳහා කාසිම් සුලෙයිමානි ක්‍රියාකාරි සැලසුම් සකස් කරමින් සිටි බවයි.\nඑම සැලසුම් ව්‍යර්ථ කිරීම සඳහා ඇමරිකානු ජනාධිපති ඩොනල්ඞ් ට්‍රම්ප්ගේ නියෝගයෙන් මෙම ප්‍රහාරය එල්ල කළ බවයි පෙන්ටගනය නිකුත් කළ අදාළ නිවේදනයේ දැක්වෙන්නේ.\nමේ අතර, ඉරාකයේ සිට ඇමරිකානු පුරවැසියන්ට හැකි ඉක්මනින් එරටින් පිටවන ලෙස ඇමරිකානු තානාපති කාර්යාලය දැනුම් දීමක් කර ඇති බව විදෙස් වාර්තා වැඩිදුරටත් සඳහන් කළා.\nඑමෙන්ම, ඉරාන අධ්‍යාත්මික නායක අයතුල්ලා අල්කමේනි අදාළ ප්‍රහාරයෙන් අනතුරුව දින 3 ක ශෝක කාලයක් ප්‍රකාශයට පත් කර ඇති අතර, මෙම ප්‍රහාරය පිටුපස සිටින අපරාධකරුවන්ට බරපතල වන්දියක් ගෙවීමට සිදුවනු ඇති බවයි ප්‍රකාශ කර ඇත්තේ.",
       "URL": "https://www.hirunews.lk/231526/ඇමරිකානු-මිසයිල-ප්‍රහාරයෙන්-ඉරාන-හමුදා-ප්‍රධානියා-මියයයි-බරපතල-වන්දියක්-ගෙවීමට-සිදුවන-බව-ආධ්‍යාත්මික-නායකයා-කියයි",
       "Category": "International News",
       "Parent URL": "https://www.hirunews.lk/international-news.php?pageID=210"
}