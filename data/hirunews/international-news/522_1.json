{
       "Source": "hirunews",
       "Timestamp": "Sunday, 05 February 2017 - 7:46",
       "Headline": "අධිකරණ නියෝගයෙන් පසු සංක්‍රමණිකයන් ඇමරිකාවට - ට්‍රම්ප්ගෙන් අභියාචනයක්",
       "News Content": "මුස්ලිම් රටවල් හතකට ජනාධිපති ඩොනල්ඩ් ට්‍රම්ප් පැනවූ සංචාර තහනමට එරෙහිව  මධ්‍යම අධිකරණයේ විනිසුරුවරයෙකු ලබාදුන් තීන්දුවෙන් පසු එම රටවලින් වැසියන් ඇමරිකා එක්සත් ජනපදයට පැමිණීම දැන් ආරම්භ වී තිබෙනවා.\nජනාධිපති ට්‍රම්ප් නිකුත් කළ විධායක නියෝගයෙන් පසු ප්‍රතික්ෂේප කෙරුණු වීසා බලපත් සංඛ්‍යාව 60000 කට අධිකයි. එහෙත් සියැටෙල් අධිකරණයේ විනිසුරු ජේම්ස් රොබාට්ගේ තීන්දුවෙන් පසු ඔවුන්ට නැවතත් වීසා බලපත් නිකුත් කිරීමට ඇමරිකානු රාජ්‍ය දෙපාර්තමේන්තුව කටයුතු කර තිබෙනවා.\nඒ බව ප්‍රධාන පෙළේ ගුවන් සේවාවන් වෙතද දැනුම්දී ඇති බව සඳහන්.\nකෙසේ නමුත් ජනාධිපති ඩොනල්ඩ් ට්‍රම්ප්, විනිසුරු ජේම්ස් රොබාට්ගේ තීන්දුව දැඩි ලෙස විවේචනයට ලක් කළ අතර, අදාළ රටවල් හතට එරෙහි තහනම කඩිනමින් යළි පැනවීමටද කටයුතු කරන බව අවධාරණය කළා.\nජනාධිපති ට්‍රම්ප්ගේ සංචාර තහනමට ඇමරිකාවේ තාක්ෂණික සමාගම් මෙන්ම යුරෝපීය රටවලින්ද එල්ලවූයේ දැඩි විරෝධයක්.\nනවතම වාර්තා සඳහන් කළේ ඇමරිකානු නීතිපති දෙපාර්තමේන්තුව මගින් මෙම අධිකරණ නියෝගයට එරෙහිව අභියාචනයක් ඉදිරිපත් කර ඇති බවයි.\nඩොනල්ඩ් ට්‍රම්ප්  ජනාධිපතිවරයා පැනවූ තහනම යළි තහවුරු කරන ලෙස එමඟින් ඉල්ලා තිබෙනවා.\nමේ අතර ඩොනල්ඩ් ට්‍රම්ප් ඇමරිකානු නිදහස් ප්‍රතිමාවේ ගෙළ සිඳ සියතට ගෙන සිටින කාටූනයක් ජර්මනියේ සුප්‍රකට ප්‍රවෘත්ති සඟරාවක පිට කවරයේ පළවී තිබෙනවා.\nකෙසේ නමුත් ඇතැම් ජර්මානු පුවත්පත් මෙන්ම යුරෝපා පාර්ලිමේන්තුවේ ජර්මන් උප ජනාධිපතිවරයාද එම කාටූනය හෙළා දැක තිබෙනවා.\nඩෙයා ස්පීගල් නැමති මෙම පුවත් සඟරාවේ කාටූන් ශිල්පී එඩ්ල් රොද්‍රිගුවේස් ප්‍රකාශ කළේ ට්‍රම්ප් ජනාධිපතිවරයා ප්‍රජාතන්ත්‍රවාදයේ ගෙළ සිඳින අයුරු තමා එලෙස කාටූනයට නැගූ බවයි.\nඩොනල්ඩ් ට්‍රම්ප්, ජර්මන් චාන්සලර් ඇන්ජලා මර්කල්ගේ විවෘත සංක්‍රමණික ප්‍රතිපත්තිය විවේචනයට ලක් කළ අතර, ඔහු බලයට පැමිණීමෙන් පසු ජර්මනිය සහ ඇමරිකාව අතර සබඳතා දැඩි ලෙස පළුදු වී ඇති බව විචාරකයන් පෙන්වා දෙනවා.",
       "URL": "https://www.hirunews.lk/153689/අධිකරණ-නියෝගයෙන්-පසු-සංක්‍රමණිකයන්-ඇමරිකාවට-ට්‍රම්ප්ගෙන්-අභියාචනයක්",
       "Category": "International News",
       "Parent URL": "https://www.hirunews.lk/international-news.php?pageID=522"
}