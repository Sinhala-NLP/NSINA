{
       "Source": "hirunews",
       "Timestamp": "Thursday, 28 December 2017 - 8:36",
       "Headline": "‘ට්‍රම්ප්’ නමට ජෙරුසෙලමේ දුම්රිය ස්ථානයක්",
       "News Content": "ඇමරිකානු ජනාධිපති ඩොනල්ඞ් ට්‍රම්ප්ගේ නමින් ජෙරුසෙලමේ දුම්රිය ස්ථානයක් නම් කිරීමට ඊශ්‍රායල රජය තීරණය කර තිබෙනවා.\nඑරට ප්‍රවාහන අමාත්‍ය යීස්රායල් කැත්ස් පවසා ඇත්තේ මධ්‍යම ජෙරුසෙලමේ සිට වෙස්ටන් වෝල් දක්වා ඉදිවෙමින් පවතින අධිවේගී දුම්රිය මාර්ගයේ එක් දුම්රිය ස්ථානයක් මෙලෙස ඩොනල්ඞ් ට්‍රම්ප්ගේ නමින් නම් කිරීමට තීරණය කළ බවයි.\nජෙරුසෙලම පිළිබඳ පසුගිය කාලසීමාව තුළ මතභේදයක් ඇති වූයේ එය ඊශ්‍රායලයේ අගනුවර ලෙස පිළිගන්නා බව ඇමරිකානු ජනාධිපති ඩොනල්ඞ් ට්‍රම්ප් ප්‍රකාශයට පත් කිරීමත් සමඟයි.\nමෙම තීරණය මගින් ඉස්ලාම්, යුදෙව් සහ ක්‍රිස්තියානි යන ආගම් තුනෙහිම මූල බීජයන් පවතින ජෙරුසෙලමේ විවිධත්වය ජනපති ට්‍රම්ප් විසින් නොසලකා හැරීම පිළිබදව ජගත් ප්‍රජාවෙන් දැඩි විවේචන එල්ල වුණා.\nමේ අතර, ජෙරුසෙලම් පුරවරය ඊශ්‍රායලයේ අගනුවර ලෙස ඇමරිකාව සිදුකළ පිළිගැනීම වහා ඉවත් කර ගන්නැයි එක්සත් ජාතීන්ගේ මහා මණ්ඩලය යෝජනාවක් ද සම්මත කර ගත්තා.",
       "URL": "https://www.hirunews.lk/179536/ට්‍රම්ප්-නමට-ජෙරුසෙලමේ-දුම්රිය-ස්ථානයක්",
       "Category": "International News",
       "Parent URL": "https://www.hirunews.lk/international-news.php?pageID=410"
}