{
       "Source": "hirunews",
       "Timestamp": "Monday, 06 September 2021 - 12:51",
       "Headline": "තලේබාන් සංවිධානය ඇෆ්ගනිස්ථානයේ අවසන් බලකොටුවත් අල්ලයි",
       "News Content": "ඇෆ්ගනිස්ථානයේ පන්ජ්ෂීර් නිම්නයේ බලය තලේබාන් සංවිධානය විසින් අත්පත් කරගෙන තිබෙනවා.\nතලේබාන් ප්‍රකාශකයෙකු සඳහන් කළේ, ප්‍රතිවාදී කණ්ඩායම් කඳවුරු බැඳ සිටි එහි පූර්ණ බලය දැන් තමන් සතුවන බව යි.\nතලේබාන් සන්නද්ධ සාමාජිකයින් පන්ජ්ෂීර් ප්‍රාන්ත ආණ්ඩුකාර නිවහන ඉදිරිපිට රැඳී සිටින ඡායාරූප ද මේ වනවිට සමාජ මාධ්‍යවලට එක්කර තිබෙනවා.\nපසුගිය අගෝස්තු 15 වැනි දා ඇෆ්ගනිස්ථානයේ බලය අත්පත් කරගත් තලේබාන් සංවිධානයේ ග්‍රහණයට ලක් නො වූ අවසන් ප්‍රදේශය මෙය යි.\nහින්දුකුෂ් කඳු පෙළට ඔබ්බෙන් පිහිටි පන්ජ්ෂීර් නිම්නයේ තලේබාන් සංවිධානයට ප්‍රතිවිරුද්ධ අහමඩ් මසූඩ්ගේ සන්නද්ධ කල්ලිය කඳවුරු බැඳ සිටි අතර, ඔවුන්ට එරෙහි ව තලේබාන්වරුන් මෙහෙයුමක් දියත් කරනු ලැබුවා.\nපන්ජ්ෂීර් ප්‍රාන්තය තලේබාන්වරුන් අත්පත් කරගෙන සිටින්නේ අහමඩ් මසූඩ්ගේ කල්ලිය සාකච්ඡාවලට සූදානම් බව ප්‍රකාශ කර සිටියදි යි.\nමේ අතර, ඇෆ්ගනිස්ථානයට මානුෂීය ආධාර සැපයීමට ජගත් සංවිධානය එකඟත්වය පළ කළ බව එරට බලය අත්පත් කරගෙන සිටින තලේබාන් සංවිධානය පවසනවා.\nඒ, තලේබාන් සංවිධානයේ ජ්‍යෙෂ්ඨ නායකයින් කිහිප දෙනෙකු කාබුල් නුවර දී එක්සත් ජාතීන්ගේ මානුෂීය කටයුතු පිළිබඳ නියෝජ්‍ය මහ ලේකම් මාටින් ග්‍රිෆ්‍රිත් හමු වීමෙන් අනතුරුව යි.",
       "URL": "https://www.hirunews.lk/281505/තලේබාන්-සංවිධානය-ඇෆ්ගනිස්ථානයේ-අවසන්-බලකොටුවත්-අල්ලයි",
       "Category": "International News",
       "Parent URL": "https://www.hirunews.lk/international-news.php?pageID=97"
}