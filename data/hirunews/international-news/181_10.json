{
       "Source": "hirunews",
       "Timestamp": "Sunday, 24 May 2020 - 9:07",
       "Headline": "අනතුරට ලක්වූ පාකිස්ථාන ගුවන් යානයේ කළු පෙට්ටිය හමුවේ",
       "News Content": "කරච්චි නුවර ජනාකීර්ණ ප්‍රදේශයකට පසුගිය සිකුරාදා කඩාවැටුණු පාකිස්ථාන මගී ගුවන් යානයේ දත්ත හඬපට ඇතුළත් කළු පෙට්ටිය හමුවී තිබෙනවා.\nඑය විමර්ශන කණ්ඩායම් වෙත භාරදෙන බවයි පාකිස්ථාන ගුවන් සේවයේ ප්‍රකාශකයෙකු සඳහන් කළේ.\nලාහෝර් නුවර සිට කරච්චි වෙත ගමන් ගත් මෙම ගුවන් යානයේ සිටි 97 දෙනෙකු අනතුරෙන් ජීවිතක්ෂයට පත්වූ අතර, දෙදෙනෙකු පමණක් දිවි ගලවාගැනීමට සමත් වුණා.\nඑලෙස දිවි ගළවාගත් එක් අයෙකු සිය අත්දැකීම සමාජ මාධ්‍ය වෙත එක් කර තිබූ අතර, එහිදී ඔහු සඳහන් කර ඇත්තේ අනතුර සමඟ සිහි විසඥ වූ තමන් ප්‍රකෘතිමත් වූ පසු ගිනි ජාලාවක් පමණක් දක්නට ලැබුණු බවයි.\nබද පට ගළවා අඩි 10ක් පමණ පල්ලමකට පැන දිවි ගළවාගත් බව මොහොමඩ් සුබයිර් නැමති 24 හැවිරිදි එම ගුවන් මගියා ප්‍රකාශ කළා.\nඅනතුරෙන් දිවි ගළවාගත් අනෙක් තැනැත්තා පාකිස්ථාන පන්ජාබ් බැංකුවේ සභාපතිවරයායි.",
       "URL": "https://www.hirunews.lk/241373/අනතුරට-ලක්වූ-පාකිස්ථාන-ගුවන්-යානයේ-කළු-පෙට්ටිය-හමුවේ",
       "Category": "International News",
       "Parent URL": "https://www.hirunews.lk/international-news.php?pageID=181"
}