{
       "Source": "hirunews",
       "Timestamp": "Friday, 11 March 2022 - 9:46",
       "Headline": "මෝදිගේ භාරතීය ජනතා පක්ෂයට දැවැන්ත ජයක්",
       "News Content": "ලොව විශාලතම ප්‍රාදේශීය මැතිවරණය වන මිලියන 150ක් ඡන්ද දායකයන් සිටින ඉන්දියාවේ උත්තර් ප්‍රදේශ් ප්‍රාන්ත මැතිවරණයෙන් විශිෂ්ඨ ජයග්‍රහණයක් ලැබීමට අග්‍රාමාත්‍ය නරේන්ද්‍ර මෝදිගේ භාරතිය ජනතා පක්ෂය සමත්වී තිබෙනවා.\nඑහි දී ආසන 400 කින් යුත් ප්‍රාන්තයේ ආසන 274ක් හිමිකරගැනීමට භාරතීය ජනතා පක්ෂය සමත්වූ අතර, සමාජවාදී පක්ෂයට ආසන 124ක් හිමිවුණා.\nකෙසේ නමුත් අවසන් මැතිවරණයට වඩා භාරතීය ජනතා පක්ෂයට ලැබුණු ආසන සංඛ්‍යාව 48කින් අඩුවී ඇති අතර, සමාජවාදී පක්ෂයට ලැබුණු ආසන සංඛ්‍යාව 72කින් ඉහළ ගොස් තිබෙනවා.\nඉන්දියාවේ ප්‍රාන්ත පහක මැතිවරණ පසුගියදා පැවැත්වුණු අතර, ඉන් උත්තර් ප්‍රදේශ් ඇතුලු ප්‍රාන්ත හතරකම ජයග්‍රහණ හිමිව ඇත්තේ භාරතීය ජනතා පක්ෂයටයි.\nදිල්ලි ප්‍රාන්තය ජයග්‍රහණය කරමින් ඉන්දීය දේශපාලනයේ නව රැල්ලක් ඇති කළ අරවින්ද් කෙජ්රිවාල්ගේ ආම් අද්මි පක්ෂය පන්ජාබ් ප්‍රාන්තය ජයග්‍රහණය කිරීම කැපී පෙනෙන සිද්ධියක්.\nමෙය කෙජ්රිවාල් ඉන්දීය අග්‍රාමාත්‍ය දක්වා රැගෙන යන වර්ධනයක් ලෙසයි ඔහුගේ අනුගාමිකයන් හඳුන්වන්නේ.\nමෙම ප්‍රාන්ත මැතිවරණයෙන් කොංග්‍රස් පක්ෂය නැවතත් දැවැන්ත පරාජයක් ලැබීම පිළිබඳව එහි ඡන්ද සටන මෙහෙයවන රාහුල් ගාන්ධි සහ ප්‍රියංකා ගාන්ධිට චෝදනා එල්ලවනවා.",
       "URL": "https://www.hirunews.lk/299210/මෝදිගේ-භාරතීය-ජනතා-පක්ෂයට-දැවැන්ත-ජයක්",
       "Category": "International News",
       "Parent URL": "https://www.hirunews.lk/international-news.php?pageID=57"
}