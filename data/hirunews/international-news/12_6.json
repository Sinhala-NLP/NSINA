{
       "Source": "hirunews",
       "Timestamp": "Thursday, 24 August 2023 - 6:49",
       "Headline": "වැඩිමල් සොයුරිය සිය නැගණියට කළ ආදරණීය පරිත්‍යාගය",
       "News Content": "කිරි සිහින දැක ගැනීමට පෙරුම් පුරමින් සිටි නමුදු එම සිහිනය සැබෑවක් කර ගැනීමට අසීරු වූ සිය නැගණියගේ සිහිනය ඉටු කිරීමට සමත් වූ ආදරණීය අක්කා කෙනෙක් පිළිබඳව තොරතුරු වාර්තා වෙනවා.\nඒ එක්සත් රාජධානියෙන්.\nදරු පල නොමැති තම බාල සොහොයුරියට බද්ධ කිරීම සඳහා වැඩිමහල් සොයුරිය ඇයගේ ගර්භාෂයයි පරිත්‍යාග කොට තිබුණේ.\nඇයට දරුවන් දෙදෙනෙක් සිටි අතර තම නැගණියට දරුවන් නොසිටි නිසා ඇගේ සිහිනය සැබෑවක් කර ගැනීමට මේ උතුම් පරිත්‍යාගය සිදුකර තිබෙනවා.\nගර්භාෂය පරිත්‍යාග කිරීමට ආ වැඩිමල් සොයුරියගේ වයස අවුරුදු 40ක් වන අතර නැගණියගේ වයස අවුරුදු 34ක් බවයි විදෙස් මාධ්‍ය වාර්තා කොට සිටින්නේ.\nවැඩිමහල් සොයුරිය පරිත්‍යාග කළ ගර්භාෂය පැය 9 විනාඩි 20 ක ශල්‍ය කර්මයකින් පසුව බාල සොයුරියට සාර්ථකව බද්ධ කිරීමට ඔක්ස්ෆර්ඩ් හි චර්චිල් රෝහලේ වෛද්‍යවරුන් සමත්ව තිබෙනවා.\nමෙම ශල්‍ය කර්මය සඳහා 20 දෙනෙකුගෙන් පමණ සමන්විත කණ්ඩායමක් සහභාගී වී ඇති අතර සම්පූර්ණ ක්‍රියාවලිය සඳහා පැය 17 කට ආසන්න කාලයක් ගත වී ඇති අතර මෙය එක්සත් රාජධානියේ ප්‍රථම ගර්භාෂය බද්ධ කිරීමේ ශල්‍ය කර්මයද වන බවයි වාර්තා වෙන්නේ.\nදරුපළ අපේක්ෂාවෙන් සිටින කාන්තාවන්ට මෙම සැත්කම සාර්ථක වීමත් සමඟ අපේක්ෂා සහගත බලාපොරොත්තුවක් තබා ගැනීමට හැකියාව පවතින බව සතුටට කරුණක්.",
       "URL": "https://www.hirunews.lk/345873/වැඩිමල්-සොයුරිය-සිය-නැගණියට-කළ-ආදරණීය-පරිත්‍යාගය",
       "Category": "International News",
       "Parent URL": "https://www.hirunews.lk/international-news.php?pageID=12"
}