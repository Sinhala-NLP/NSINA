{
       "Source": "hirunews",
       "Timestamp": "Friday, 01 March 2019 - 22:05",
       "Headline": "පකිස්ථාන අත්අඩංගුවේ සිටි ඉන්දීය ගුවන් නියමුවා මව්බිමට",
       "News Content": "පාකිස්ථාන ගුවන් හමුදා ප්‍රහාරයකට ලක්ව එරට හමුදා අත්අඩංගුවේ සිටි ඉන්දීය ගුවන් නියමු වින්ග් කමාන්ඩර් අභිනන්දන් වර්තමාන් මීට සුළු වේලාවකට පෙර සිය මව්බිමට ප්‍රවිශ්ට වුණා.\nඒ, ඉන්දු - පාකිස්ථාන වාග් අතාරී දේශසීමා මුර කපොල්ලේදීයි.\nඔහු පිළිගැනීම සඳහා ඉන්දීය ආරක්ෂක අංශ නිලධාරීන්ට අමතරව සිවිල් වැසියන් විශාල පිරිසක්ද මෙම දේශසීමා මුර කපොල්ල අසලට එක්රොක්ව සිටියා.\nතම අත්අඩංගුවේ පසුවූ ඉන්දීය ගුවන් නියමු වින්ග් කමාන්ඩර් අභිනන්දන් වර්තමාන් නිදහස් කිරීමට මීට සුළු වේලාවකට පෙර පාකිස්ථානය කටයුතු කළා.\nපාකිස්ථාන ආරක්ෂක අංශ බලධාරීන් පළමුව ප්‍රකාශ කර සිටියේ අභිනන්දන් වර්මා සවස 4.30 ට පමණ වාග් අතාරී දේශසීමා මුර කපොල්ලේදී ඉන්දීය ආරක්ෂක අංශ වෙත භාර දෙන බවයි.\nනමුත්, මෙම භාරදීම සඳහා ඔවුන්ට පැය 6 කට වැඩි කාලයක් ගතවූවා.\nඅභිනන්දන් වර්තමාන් පාකිස්ථාන හමුදා අත්අඩංගුවට පත්වන්නේ එරට ත්‍රස්ත ඉලක්ක වෙත ප්‍රහාර එල්ල කිරීම සඳහා පාකිස්ථානු ගුවන් කලාපයට ඇතුළුවූ අවස්ථාවේ එරට හමුදාවන්ගේ ප්‍රහාරයකට ලක්වීමෙන්.\nසාමයේ සංකේතයක් ලෙස අත්අඩංගුවට පත් ඉන්දීය නියමුවා අද දින යළි ඉන්දියාවට භාරදීමට කටයුතු කරන බව පාකිස්තාන අග්‍රාමාත්‍යවරයා ඊයේ එරට පාර්ලිමේන්තුව හමුවේ ප්‍රකාශ කළා.\nගුවන් නියමුවා රැගෙන යාම සඳහා පාකිස්ථානය වෙත ගුවන් යානයක් යොමු කිරීමට ඉන්දීය බලධාරීන් සූදානම් වුවත් පාකිස්ථානය එය ප්‍රතික්ෂේප කළා.\nඔවුන් සඳහන් කළේ අදාළ ගුවන් නියමුවා ඉන්දු - පාකිස්ථාන වගා අතාරී දේශසීමාවේදී නිදහස් කරන බවයි.\nඉන්දීය ගුවන් නියමු අභිනන්දන් වර්තමාන් පිළිගැනීමේ අවස්ථාවට සහභාගී වීම සඳහා නවදිල්ලි නුවරට පැමිණි ඔහුගේ මව්පියන් හට ගුවන් යානයේදී මගීන්ගෙන් උණුසුම් ප්‍රතිචාර හිමිවුණා.\nවගාහ් අතාරී දේශසීමා අසළට රැස්වූ ඉන්දීය වැසියන් ගුවන් නියමු අභිනන්දන් වර්තමාන් පිළිගැනීම සඳහා රැඳී සිටියා.\nපැවති අර්බුදකාරී තත්ත්වය පහව යාමත් සමඟ පාකිස්ථානය තුළ ඇතැම් ගුවන් ගමන් අද දවසේ සිදුකෙරුණු අතර ලබන 4 වැනිදා සිට ගුවන් ගමන් සාමාන්‍ය පරිදි සිදුකරන බව ජින්නා ජාත්‍යන්තර ගුවන් තොටුපොළ වාර්තා කරනවා.",
       "URL": "https://www.hirunews.lk/211508/පකිස්ථාන-අත්අඩංගුවේ-සිටි-ඉන්දීය-ගුවන්-නියමුවා-මව්බිමට",
       "Category": "International News",
       "Parent URL": "https://www.hirunews.lk/international-news.php?pageID=286"
}