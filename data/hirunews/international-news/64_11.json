{
       "Source": "hirunews",
       "Timestamp": "Saturday, 29 January 2022 - 8:41",
       "Headline": "මිනිසාට තර්ජනයක් විය හැකි නව කොරෝනා වෛරසයක් සොයා ගැනේ",
       "News Content": "මිනිස් සංහතියට ඉදිරියේ දී තර්ජනයක් විය හැකි නව කොරෝනා වෛරස් ප්‍රභේදයක් චීනයේ වූහාන් නුවර විද්‍යාඥයන් විසින් සොයාගනු ලැබුවා.\nදකුණු අප්‍රිකාවේ වවුල් විශේෂයක් තුළ මෙම නව කොරෝනා වෛරස් ප්‍රභේදය හඳුනාගෙන ඇති අතර, වූහාන් විශේෂඥයන් එය හඳුන්වා ඇත්තේ 'නියෝකොව්' ලෙසින්.\nඑය, 2012 සහ 2015 වසරවල මැද පෙරදිග පැතිරුණු මර්ස් වෛරසයට සමාන වෛරසයක් බව සඳහන්.\nවූහාන් විද්‍යාඥයන් සඳහන් කරන පරිදි එය, වර්තමාන කොරෝනා වෛරස් ප්‍රභේදවලට වඩා සම්ප්‍රේෂණ හැකියාවකින් යුක්තවන අතර, ඒ සියල්ලන්ට වඩා මාරාන්තික විය හැකියි.\nඑය, වැළඳුණු පුද්ගලයන්ගෙන් සියයට 35 ක් මියයා හැකි බවයි ඔවුන් සඳහන් කර ඇත්තේ.\nකෙසේ නමුත් මෙම වෛරසය තවමත් මිනිසාට සම්ප්‍රේෂණය වී ඇති බවක් අනාවරණ වී නැහැ.\nඑමෙන්ම ලෝක සෞඛ්‍ය සංවිධානය ප්‍රකාශ කළේ නියෝකොව් වෛරසයෙන් මිනිසාට පවතින අවදානම පිළිබඳව තවදුරටත් අධ්‍යයනයන් සිදුකළ යුතු බවයි.\nමිනිසාට ආසාදනය වන බෝවන රෝගවලින් සියයට 75 කම මූලාශ්‍රය වන්නේ වන සතුන් වන අතර, එම වෛරසවල පැවැත්ම සිදු වන්නේ ඔවුන් තුළයි.\nඑම අදාළ වෛරස මිනිසාට අවදානමක් විය හැකි ද යන්න පිළිබඳව පරීක්ෂණ පවත්වන අතර, සිය පරීක්ෂණ ප්‍රතිඵල හුවමාරු කරගැනීම පිළිබඳව ලෝක සෞඛ්‍ය සංවිධානය චීන විද්‍යාඥයන්ට ස්තුතිය පළ කළා.\nමේ අතර අදට (29) යෙදී ඇති එන්නත්කරණ වර්ෂපූර්ණය වෙනුවෙන් දිවයින පුරා රෝහල් සහ සෞඛ්‍ය වෛද්‍ය නිලධාරී කාර්යාල කේන්ද්‍ර කරගනිමින් ප්‍රාදේශීය මට්ටමින් උත්සව සංවිධානය කර තිබෙනවා.\nඑහි ප්‍රධාන උත්සවය අද පෙරවරුවේ සෞඛ්‍ය අමාත්‍යංශයේ දී පැවැත්වීමට නියමිතයි.\nමේ අතර කොරෝනා ආසාදනය වූ පුද්ගලයෙකුට, යළි කොරෝනා ආසාදනය වීමේ හැකියාව පවතින බව කොළඹ ජාතික රෝහලේ කායික රෝග පිළිබඳ විශේෂඥ වෛද්‍ය උපුල් දිසානායක ඊයේ (28) පැවති මාධ්‍ය හමුවක දී ප්‍රකාශ කළා.\nතවත් කොරෝනා ආසාදිතයන් 961ක් ඊයේ (28) වාර්තා වීමත් සමග මෙරට සමස්ථ කොරෝනා ආසාදිතයන් සංඛ්‍යාව 608,065 ක් දක්වා ඉහළ ගියා.\nමෙරට සමස්ත කොරෝනා මරණ සංඛ්‍යාව 15,386 ක් දක්වා ඉහළ ගියේ ඊයේ වාර්තා වූ කොරෝනා මරණ 17 ත් සමගයි.",
       "URL": "https://www.hirunews.lk/295526/මිනිසාට-තර්ජනයක්-විය-හැකි-නව-කොරෝනා-වෛරසයක්-සොයා-ගැනේ",
       "Category": "International News",
       "Parent URL": "https://www.hirunews.lk/international-news.php?pageID=64"
}