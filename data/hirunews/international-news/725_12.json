{
       "Source": "hirunews",
       "Timestamp": "Saturday, 20 June 2015 - 9:43",
       "Headline": "ලොව පුරා ත්‍රස්ත ප්‍රහාර ඉහළ යයි",
       "News Content": "පසුගිය 2014 වසර තුළ ලොව පුරා ත්‍රස්තවාදී ප්‍රහාර කැපී පෙනෙන ලෙස ඉහළ ගොස් ඇති බව ඇමරිකාව ප්‍රකාශ කළා. ත්‍රස්ත ප්‍රහාර සංඛ්‍යාව 2013ට සාපේක්ෂව තුනෙන් එකකින් වැඩි වී ඇති අතර, එම ප්‍රහාරවලින් මිය ගිය සංඛ්‍යාව ද සියයට 80කින් ඉහළ ගොස් තිබෙනවා. පසුගිය වසරේ ලොව පුරා ත්‍රස්ත ප්‍රහාරවලින් මිය ගිය සංඛ්‍යාව 33,000කට ආසන්නයි. අයි.එස්. සටන්කාමීන්ගේ නැගී සිටීම සහ නයිජීරියාවේ බොකෝ හරාම් කල්ලිය මෙලෙස ත්‍රස්ත ප්‍රහාර ඉහළ යාමට හේතු ලෙස සැලකිය හැකියි. ඇමරිකානු රාජ්‍ය දෙපාර්තමේන්තුව මේ බව ප්‍රකාශ කළේ ත්‍රස්තවාදය පිළිබඳ 2014 වසරේ වාර්තාව ඉදිරිපත් කරමින්.\nපසුගිය වසරේ දරුණුතම ත්‍රස්ත ප්‍රහාරය වාර්තා වූයේ ඉරාකයේ මොසුල් නුවරින්. එහිදී අයි.එස්. සන්නද්ධ කණ්ඩායමක් ෂියා මුස්ලිම් සිරකරුවන් 670 දෙනෙකු ඝාතනය කළා. විදේශියන් හි සිට පැමිණෙන පුද්ගලයන් ඉරාකයේ සහ සිරියාවේ ත්‍රස්තවාදී කණ්ඩායම් සමග එක්වීම ද පසුගිය වසරේ දක්නට ලැබෙන විශේෂ ප්‍රවනතාවක්. කෙසේ නමුත් පාකිස්තානයේ, පිලිපීනයේ, නේපාලයේ සහ රුසියාවේ ත්‍රස්ත ප්‍රහාර පසුගිය වසරේදී අඩුවී ඇති බවයි ඇමරිකානු රාජ්‍ය දෙපාර්තමේන්තුව ප්‍රකාශ කළේ.",
       "URL": "https://www.hirunews.lk/111752/ලොව-පුරා-ත්‍රස්ත-ප්‍රහාර-ඉහළ-යයි",
       "Category": "International News",
       "Parent URL": "https://www.hirunews.lk/international-news.php?pageID=725"
}