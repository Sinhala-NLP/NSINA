{
       "Source": "hirunews",
       "Timestamp": "Thursday, 22 September 2022 - 18:22",
       "Headline": "අධිකරණයට අපහාස කිරීම ගැන පාකිස්තාන හිටපු අගමැති සමාව ඉල්ලීමට සුදානමින්",
       "News Content": "විනිසුරුවරියකට එරෙහිව කළ ප්‍රකාශය සම්බන්ධයෙන් පකිස්ථානයේ හිටපු අගමැති ඉම්රාන් ඛාන් සමාව අයැදීමට සූදානම් බවට ප්‍රකාශ කිරීම හේතුවෙන් එරට අධිකරණයක් විසින් ඔහුට එරෙහි අපහාස නඩු විභාගය කල් දමා තිබෙනවා.\n“උසාවියට අවශ්‍ය නම්, මම විනිසුරුවරිය වෙත ගොස් ඇයගෙන් සමාව ඉල්ලමි. අධිකරණයේ හෝ අධිකරණයේ කටයුතුවලට හානියක් වන කිසිවක් මම කිසිවිටෙක නොකියමි,” යනුවෙනුයි හිටපු අගමැතිවරයා නඩු විභාගයකදී ඉස්ලාමාබාද් මහාධිකරණය හමුවේ පවසා ඇත්තේ.\n“මම උසාවියට සහතික වෙනවා මින් ඉදිරියට මෙවැනි දෙයක් නොකරන බව,” යනුවෙන් ද ඔහු පවසා තිබෙනවා.\nඉම්රාන් ඛාන් අගෝස්තු 20 දා ඉස්ලාමාබාද් අගනුවර පැවති මහජන රැලියකදී කළ කතාවකින් පසුව උසාවියට අපහාස කිරීම සම්බන්ධයෙන් ඔහුට චෝදනා එල්ල වුණා. එහිදී ඔහු විනිසුරු සෙබා චෞද්‍රි සහ ජ්‍යෙෂ්ඨ ඉස්ලාමාබාද් පොලිස් නිලධාරීන්ට එරෙහිව පියවර ගන්නා බවට තර්ජනය කර තිබූ බවයි විදෙස් වාර්තා ප්‍රකාශ කළේ.\nඑල්ලවී ඇති චෝදනාවලට වරදකරු වුවහොත්, පාකිස්තානයේ නීතිවලට අනුව, ඛාන් අවම වශයෙන් වසර පහක් පමණ කාලයක් ගතවන තෙක් පොදු තනතුරක් දැරීමේ නුසුදුස්සෙකු වීමේ අවදානමක් පවතිනවා.\nඛාන්ගේ සමාව ඉල්ලීමෙන් පසුව, අධිචෝදනා ගොනු නොකිරීමට අධිකරණය තීරණය කළ අතර, මීළඟ නඩු විභාගය පැවැත්වෙන ඔක්තෝබර් 3 වැනිදාට පෙර දිවුරුම් ප්‍රකාශයක් මගින් ඔහුගේ ප්‍රකාශය ඉදිරිපත් කරන ලෙසට දන්වා තිබෙනවා.\nඔහුගේ PTI පක්ෂයට විදේශ අරමුදල් ලබාදුන් බව කියන සිද්ධියකට සම්බන්ධ නඩුවකටද හිටපු පකිස්ථාන නායකයා මුහුණ දී සිටිනවා. එම නඩුවේ මීළඟ නඩු විභාගය නියමිතව ඇත්තේ නොවැම්බර් 6 වැනිදාටයි.",
       "URL": "https://www.hirunews.lk/316053/අධිකරණයට-අපහාස-කිරීම-ගැන-පාකිස්තාන-හිටපු-අගමැති-සමාව-ඉල්ලීමට-සුදානමින්",
       "Category": "International News",
       "Parent URL": "https://www.hirunews.lk/international-news.php?pageID=31"
}