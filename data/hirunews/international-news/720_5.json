{
       "Source": "hirunews",
       "Timestamp": "Friday, 10 July 2015 - 13:29",
       "Headline": "ඉන්දු - පාකිස්ථාන නායක හමුවක් අද රුසියාවේදී",
       "News Content": "ඉන්දීය අග්‍රාමාත්‍ය නරේන්ද්‍ර මෝදි පාකිස්ථාන අග්‍රාමාත්‍ය නවාස් ෂරීෆ් අතර නිල සාකච්ඡාවක් අද (10) රුසියාවේදී පැවැත්වෙනවා. ඒ රුසියාවේ උෆා හිදී පැවැත්වෙන ෂැංහයි සහයෝගිතා සංවිධානයේ සමුළුවට සමගාමීවයි. නායකයන් දෙදෙනා ඊයේ රාත්‍රී භෝජන සංග්‍රහයේදී නිල නොවන වශයෙන් මුණ ගැසුණු බව ද ඉන්දීය මාධ්‍ය සඳහන් කළා. ඔවුන් අද උදෑසන ද්වීපාර්ශවික නිල සාකච්ඡා ආරම්භ කරනු ඇති. කෙසේ නමුත්, මෙම සාකච්ඡාව ඉන්දු - පාකිස්ථාන සබඳතා කඩිනමින් යථා තත්ත්වයට පත්වීමේ සලකුණක් නොවන බවයි ඉන්දීය මාධ්‍ය සඳහන් කළේ. නරේන්ද්‍ර මෝදි සහ නවාස් ෂරීෆ් පසුගිය වසරේ නොවැම්බරයේ කත්මන්ඩු නුවර පැවති සාර්ක් සමුළුවේදී හමුවූ නමුදු ඔවුන් අතර නිල සාකච්ඡාවක් පැවැත්වුණේ නැහැ.",
       "URL": "https://www.hirunews.lk/112957/ඉන්දු-පාකිස්ථාන-නායක-හමුවක්-අද-රුසියාවේදී",
       "Category": "International News",
       "Parent URL": "https://www.hirunews.lk/international-news.php?pageID=720"
}