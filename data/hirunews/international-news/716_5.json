{
       "Source": "hirunews",
       "Timestamp": "Sunday, 26 July 2015 - 13:27",
       "Headline": "හොරෙන් ආපු 1300ක් සිසිලි යවයි",
       "News Content": "අනාරක්ෂිත බෝට්ටුවල නැගී යුරෝපයට නීතිවිරෝධී ලෙස ඇතුලූවීමට තැත්කළ සංක්‍රමණිකයන් 1300 කට වැඩි පිරිසක් ඉතාලියට අයත් සිසිලි දිවයිනට ඊයේ (25) රැගෙන එනු ලැබුවා. ජීවිත අවදානමකට මුහුණදී සිටි ඔවුන් මධ්‍යධරණී මුහුදේදී බේරාගනු ලැබූයේ යුරෝපීය වෙරළාරක්ෂක යාත්‍රා  මගින්. ලිබියානු  වෙරළට ඔබ්බෙන් වූ මුහුදේදී නෝර්වේජියානු වෙළඳ නෞකාවක් මගින් බේරාගත් සංක්‍රමණිකයන් 785 දෙනෙකුද මීට ඇතුළත්. කාන්තාවන් 133 දෙනෙකු සහ ළමයින් 27 දෙනෙකුද ඒ අතර සිටි බව සඳහන්.\nතවත් නීතිවිරෝධී සංක්‍රමණිකයන් 468 දෙනෙකු අයර්ලන්ත වෙරළාරක්ෂක යාත්‍රාවක් මගින් බේරාගෙන සිසිලි දිවයිනට රැගෙනවිත් තිබෙනවා. ඉන් අනතුරුව තවත් සංක්‍රමණිකයන් එකසිය දෙදෙනෙකු බටහිර දිග සිසිලි දිවයිනට රැගෙන ආ අතර, ගර්භනී කාන්තාවන් දෙදෙනෙකුද ඒ අතර සිටි බවයි ඉතාලි බලධාරීන් ප්‍රකාශ කළේ.  මෙම නීතිවිරෝධී සංක්‍රමණිකයන් අප්‍රිකානු උප සහරා කලාපයේ රටවලින් සහ සිරියාවෙන් නික්මුණු අයයි.",
       "URL": "https://www.hirunews.lk/113840/හොරෙන්-ආපු-1300ක්-සිසිලි-යවයි",
       "Category": "International News",
       "Parent URL": "https://www.hirunews.lk/international-news.php?pageID=716"
}