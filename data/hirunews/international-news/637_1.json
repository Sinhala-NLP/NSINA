{
       "Source": "hirunews",
       "Timestamp": "Sunday, 08 May 2016 - 7:54",
       "Headline": "කැනඩාවේ ලැව්ගිනි තවදුරටත්",
       "News Content": "කැනඩාවේ - ඇල්බර්ටා ප්‍රාන්තයේ පැතිරී යන මහ ලැව්ගින්න මෙතෙක් මුළුමනින්ම පාලනය කිරීමට හැකිවී නැහැ.\nලැව්ගින්න හේතුවෙන් ෆෝට් මැක්මරේ ප්‍රදේශයේ පුද්ගලයන් 80 000 ක් පමණ ඉවත් කර ගැනුනා.\nලැව් ගින්නෙන් නිවාස 1600 කට වැඩි සංඛ්‍යාවක් විනාශ වී ඇති අතර, වර්ග කිලෝමීටර 1500 කට අධික වන ප්‍රදේශයක් මේ වනවිට විනාශයට පත්වී තිබෙනවා.\nඑය ලන්ඩන් නගරයට සමාන ප්‍රදේශයක් බවයි විදෙස් වාර්තා සඳහන් කළේ.\nමේ අතර උණුසුම් කාලගුණය සහ සුළං හේතුවෙන් ලැව්ගින්න යාබද සස්කැශවන් ප්‍රාන්තයටද පැතිරීමේ අවදානමක් පවතින බව සඳහන්.\nඇල්බර්ටා ප්‍රාන්තයේ තෙල් නිෂ්පාදනාගාර ආසන්නයටම ලැව්ගින්න පැමිණ ඇතත් ඒවා ලැව්ගිනිවලින් ආරක්ෂා කිරීම සඳහා පියවර ගෙන ඇති බව කැනඩා රජය ප්‍රකාශ කළා.\nකැනඩා ඉතිහාසයේ විශාලතම ආර්ථික පාඩුව සිදුකළ ස්වභාවික ව්‍යසනය විය හැකි මෙම ලැව්ගින්න නිවාදැමීම සඳහා හෙලිකොප්ටර් යානා, ගුවන් යානා, බර යන්ත්‍රෝපකරණ සහ ගිනි නිවන භටයන් දහස් ගණනක් යොදා ගැනෙනවා.",
       "URL": "https://www.hirunews.lk/132667/කැනඩාවේ-ලැව්ගිනි-තවදුරටත්",
       "Category": "International News",
       "Parent URL": "https://www.hirunews.lk/international-news.php?pageID=637"
}