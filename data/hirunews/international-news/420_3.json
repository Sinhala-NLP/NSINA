{
       "Source": "hirunews",
       "Timestamp": "Tuesday, 21 November 2017 - 21:44",
       "Headline": "සිම්බාබ්වේ ජනපති ධුරයෙන් ඉල්ලා අස්වෙයි",
       "News Content": "සිම්බාබ්වේ ජනාධිපති රොබට් මුගාබේ සිය ධුරයෙන් ඉල්ලා අස්වී තිබෙනවා.\nඒ ඔහුට එරෙහි දෝශාභියෝගය එරට පාර්ලිමේන්තුවේදී විවාදයට ගැනීම ආරම්භ වීමත් සමගයි.\n1980 වසරේ සිට සිම්බාබ්වේ රාජ්‍ය පාලනය කළ ඒකාධිපති පාලකයෙකු ලෙසටයි මුගාබේ සැලකෙන්නේ.\nජනාධිපතිවරයා විසින් යොමු කළ ඉල්ලා අස්වීමේ ලිපිය කථානායකවරයා විසින් පාර්ලිමේන්තුව හමුවේ ඉදිරිපත් කර තිබෙනවා.\nජනතාවගේ සුබසිද්ධිය වෙනුවෙන් සහ සාමකාමීව බලය පැවරීමක් වෙනුවෙන් මෙම තීරණය ගන්නා බව එම ලිපිය මගින් දන්වා ඇති බවයි විදෙස් මාධ්‍ය පෙන්වා දෙන්නේ.\nඉල්ලා අස්වීමේ ලිපිය සිම්බාබ්වේ පාර්ලිමේන්තුව හමුවේ ඉදිරිපත් කිරීමත් සමග මැති ඇමතිවරුන් ප්‍රීති ඝෝෂා පවත්වා තිබෙනවා.\nඑමෙන්ම හරාරේ නුවර රැස්ව සිටින ජනතාව ද ප්‍රීති ඝෝෂා පවත්වමින් සිය සතුට පළකරන බවයි විදෙස් පුවත් සේවාවල දැක්වෙන්නේ.\nහමුදාව සහ එරට පාලක පක්ෂයේ දැඩි බලපෑම හමුවේ ඉල්ලා අස්වීම ප්‍රතික්ෂේප කර සිටි මුගාබේ අද මෙම තිරණය ස්වෙච්ඡාවෙන්ම ගෙන ඇති බවට විදෙස් මාධ්‍ය වාර්තා කළා.\nමේ අතර සිම්බාබ්වේ ජනාධිපති රොබට් මුගාබේ ඉවත් කිරීම සදහා හමුදා කුමන්ත්‍රණයක් ක්‍රියාත්මක කෙරෙන බවට ඇති වූ කට කතාවක්\nහේතුවෙන් ඊට පෙර තමා රටින් පලාගිය හිටපු උප ජනාධිපති එමර්සන් මනන්ගා පවසනවා.\nමුගාබේ විසින් සාකච්ඡා සඳහා තමාට ආරාධනා කර ඇති මුත් තම ආරක්ෂාව පිළිබඳ සහතිකයක් ලැබෙන තුරු නැවත සිය රට බලා පැමිණීමට අදහසක් නැති බවයි උප ජනාධිපතිවරයා පවසන්නේ.",
       "URL": "https://www.hirunews.lk/176601/සිම්බාබ්වේ-ජනපති-ධුරයෙන්-ඉල්ලා-අස්වෙයි",
       "Category": "International News",
       "Parent URL": "https://www.hirunews.lk/international-news.php?pageID=420"
}