{
       "Source": "hirunews",
       "Timestamp": "Sunday, 11 March 2018 - 8:25",
       "Headline": "උතුරු කොරියාව මිසයිල අත්හදාබැලීම තාවකාලිකව නවතයි",
       "News Content": "සාකච්ඡා පවත්වන කාලය තුළ මිසයිල අත්හදාබැලීම් නතර කිරීමට උතුරු කොරියාව එකඟ වූ බව ඇමරිකානු ජනාධිපති ඩොනල්ඩ් ට්‍රම්ප් පවසනවා.\n2017 වසරේ නොවැම්බර් 28 වනදායින් පසු උතුරු කොරියාව මිසයිල අත්හදාබැලීමක් සිදුකර නැහැ.\nතවදුරටත් අත්හදාබැලීම් සිදු නොකරන බවට උතුරු කොරියාව ලබාදුන් ප්‍රතිඥාව ඒ ආකාරයෙන්ම ක්‍රියාත්මක වනු ඇතැයි ජනපති ට්‍රම්ප් විශ්වාසය පළ කළා.\nමීට මාස කිහිපයකට පෙර දැඩි පස මිතුරන් වූ ඇමරිකානු නායකයා සහ උතුරු කොරියානු නායක කිම් ජොං අන් රාජතාන්ත්‍රික සාකච්ඡා සඳහා එකඟත්වය පළ කළේ සියල්ලන් මවිතයට පත් කරමින්.\nඋතුරු කොරියාව සමග එකඟත්වය ගොඩනැගෙමින් පවතින බවයි ජනපති ට්‍රම්ප් ට්විටර් පණිවුඩයක් නිකුත් කරමින් ප්‍රකාශ කළේ.\nඑහෙත් සාකච්ඡා ආරම්භ කිරිමට පෙර උතුරු කොරියානු පාර්ශවයෙන් කැපී පෙනෙන ප්‍රගතියක් ප්‍රදර්ශනය කළ යුතු බව ධවල මන්දිරය මීට පෙර සඳහන් කර තිබුණා.\nබලයේ සිටින ඇමරිකානු ජනාධිපතිවරයෙකු මෙතෙක් උතුරු කොරියානු නායකයෙකු මුණ ගැසී නැහැ.\nඇමරිකාව සහ උතුරු කොරියාව සාකච්ඡාවලට එකඟවීම පිළිබඳව චීනය ප්‍රසාදය පළ කරනවා.\nඋතුරු කොරියානු නායක කිම් ජොං අන් සමග පැවැත්වීමට නියමිත සාකච්ඡා පිළිබඳව චීන ජනාධිපති ෂී ජින් පින් තමා සමග දුරකථනයෙන් අදහස් හුවමාරු කරගත් බවයි ඇමරිකානු ජනාධිපති ඩොනල්ඩ් ට්‍රම්ප් කියා සිටියේ.\nගැටළුව විකල්ප මාර්ගයකින් නොව රාජතාන්ත්‍රික අන්දමින් විසඳීමට කටයුතු කිරීම පිළිබඳව චීන ජනාධිපතිවරයා තමා වෙත ප්‍රසාදය පළ කළ බවත් ඔහු සඳහන් කළා.\nඑමෙන්ම එම ක්‍රියාවලියට සහය වීමටද චීනය ප්‍රතිඥාවක් ලබාදී තිබෙනවා.",
       "URL": "https://www.hirunews.lk/185598/උතුරු-කොරියාව-මිසයිල-අත්හදාබැලීම-තාවකාලිකව-නවතයි",
       "Category": "International News",
       "Parent URL": "https://www.hirunews.lk/international-news.php?pageID=387"
}