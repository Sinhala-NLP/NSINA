{
       "Source": "hirunews",
       "Timestamp": "Sunday, 25 April 2021 - 11:01",
       "Headline": "ඝාතන නවතන්නැයි ආසියාන් නායකයන් මියන්මාර හමුදා නායකයාගෙන් ඉල්ලයි",
       "News Content": "ඉන්දුනීසියාවේ ජකර්තා නුවර පැවැති ආසියාන් සමුළුවේදී සිවිල් වැසියන්ට එරෙහි ප්‍රචන්ඩත්වය සහ ඝාතන නතර කරන ලෙස ආසියාන් රටවල නායකයන් මියන්මාර හමුදා පාලක මින් අවුන්ග් හයින් ගෙන් ඉල්ලා තිබෙනවා.\nපසුගිය පෙබරවාරි 1 වනදා මිලිටරි ජුන්ටාව මියන්මාරයේ බලය පැහැරගත් පසු පැවති විරෝධතාවලදී සිවිල් වැසියන් 700 කට වැඩි පිරිසක් මියගියේ ආරක්ෂක අංශවල වෙඩි පහරින්.\nඉන්දුනීසියානු ආසියාන් සමුළුව ඉන් අනතුරුව මියන්මාර හමුදා නායකයා සහභාගිවූ ප්‍රථම ජාත්‍යන්තර සමුළුවයි.\nඑහිදී ආසියාන් නායකයන් මියන්මාර අර්බුදය විසඳීම සඳහා යෝජනා මාලාවක්ද ඉදිරිපත් කරනු ලැබුවා.\nප්‍රචන්ඩත්වය නවතා සිවිල් නායකයන් සමඟ සාකච්ඡා කිරීම සහ අවුන්සාන් සුකී ඇතුලු ප්‍රජාතන්ත්‍රවාදී ජාතික ලීගයේ නායකයන් කොන්දේසි විරහිතව නිදහස් කිරීම ඊට ඇතුළත්.\nකෙසේ නමුත් සමුළුව අවසානයේ නිකුත් කෙරුණු ඒකාබද්ධ ප්‍රකාශයෙන්  දේශපාලන නායකයන් නිදහස් කළ යුතු බවට වන යෝජනාව ඉවත් කර තිබූ බව සඳහන්.",
       "URL": "https://www.hirunews.lk/269452/ඝාතන-නවතන්නැයි-ආසියාන්-නායකයන්-මියන්මාර-හමුදා-නායකයාගෙන්-ඉල්ලයි",
       "Category": "International News",
       "Parent URL": "https://www.hirunews.lk/international-news.php?pageID=120"
}