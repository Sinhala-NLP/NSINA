{
       "Source": "hirunews",
       "Timestamp": "Friday, 27 September 2013 - 13:17",
       "Headline": "වසර 30 කට පසු ඇමෙරිකානු - ඉරාන රාජ්‍ය තාන්ත්‍රික හමුවක්.",
       "News Content": "ඇමෙරිකාව සහ ඉරානය අතර ඉහළ පෙලේ සාකච්ඡාවක් නිව්යෝක් නුවරදී ඊයේ (26) පැවැත්වුණා. ඉරාන විදේශ අමාත්‍ය ජාවඞ් සරීෆ් සහ එක්සත් ජනපද රාජ්‍ය ලේකම් ජෝන් කෙරී අතර මෙම සාකච්ඡා පැවැත්වුණේ ජගත් මහා මණ්ඩල සැසිවාරයට සමගාමීවයි. එය වසර 30 කට පසු දෙරට අතර මුහුණට මුහුණලා පැවති ප්‍රථම ඉහළ පෙලේ රාජ්‍ය තාන්ත්‍රික සාකච්ඡාවයි.\n1979 වසරේ ඉරාන විප්ලවයෙන් පසු දෙරට අතර, එවැනි සාකච්ඡාවක් පැවැත්වුණේ නැහැ. එහෙත්, පසුගිය මැතිවරණයෙන් ඉරානයේ ජනාධිපති ධුරයට පත් වූ මධ්‍යස්ථ මතධාරියෙකු වන හසාන් රවුහානි බටහිර රටවල් සමඟ සබඳතා යථා තත්ත්වයට පත් කිරීමට සූදානම් බව ප්‍රකාශ කළා.\nඊයේ පැවති සාකච්ඡාව සඳහා චීනය, රුසියාව, බ්‍රිතාන්‍ය, ප්‍රංශය සහ ජර්මනිය යන රටවල රාජ්‍ය තාන්ත්‍රිකයන් ද සහභාගි වුණා. ඉරාන න්‍යෂ්ටික වැඩපිළිවෙල සම්බන්ධයෙන් සාකච්ඡා ලබන ඔක්තෝම්බර් 15 වැනිදා ජිනිවා නුවරදී ආරම්භ කිරීමට එහිදී එකඟවී තිබෙනවා.",
       "URL": "https://www.hirunews.lk/68111/වසර-30-කට-පසු-ඇමෙරිකානු-ඉරාන-රාජ්‍ය-තාන්ත්‍රික-හමුවක්",
       "Category": "International News",
       "Parent URL": "https://www.hirunews.lk/international-news.php?pageID=800"
}