{
       "Source": "hirunews",
       "Timestamp": "Saturday, 14 September 2013 - 20:14",
       "Headline": "චීනය ගල්අඟුරු භාවිතය පාලනය කිරීමට සැරසේ.",
       "News Content": "චීනයේ ප්‍රධාන නගරවල පරිසර දූෂණය අවම කිරීමේ අරමුණින් ගල්අඟුරු භාවිතය පාලනය කිරීමට එරට රජය තීරණය කර තිබෙනවා. මේ අනුව, බීජිං, ෂැංහයි සහ ග්වැන්ෂු නගර ආසන්නයේ අලූතින් ඉදිකිරීමට යෝජිත ගල් අඟුරු බලාගාර අත්හිටුවීමට ඔවුන් තීරණය කර ඇති බවයි විදෙස් වාර්තා සඳහන් කළේ. විදුලිබලය නිපදවීම සඳහා විශාල ලෙස ගල් අඟුරු භාවිතා කිරීම වෙනුවට ඉදිරියේදී ස්වභාවික ගෑස් සහ පරමාණු බලය යොදා ගැනීමට චීනය සැලසුම් කර තිබෙනවා. පරිසර දූෂණය ජනතාවගේ සෞඛ්‍යයට අහිතකර ලෙස බලපා ඇති බව චීන රජය ප්‍රකාශ කළා. පසුගිය ශීත ඍතුවේදී ගල් අඟුරු බලාගාරවලින් නිකුත් කෙරෙන දුම් හේතුවෙන් බීජිං නගරයේ සති කිහිපයක් පුරා දැඩි මීදුම් තත්ත්වයක් ද පැවති අතර, ඊට බීජිං නගරවාසීන් චීන රජය වෙත පළ කළේ දැඩි අප්‍රසාදයක්.",
       "URL": "https://www.hirunews.lk/67193/චීනය-ගල්අඟුරු-භාවිතය-පාලනය-කිරීමට-සැරසේ",
       "Category": "International News",
       "Parent URL": "https://www.hirunews.lk/international-news.php?pageID=804"
}