{
       "Source": "hirunews",
       "Timestamp": "Sunday, 01 September 2013 - 8:47",
       "Headline": "ඇමරිකානු චෝදනා බොරු. රුසියාව",
       "News Content": "සිරියානු රජයේ හමුදා විසින් කැරළිකරුවන්ට එරෙහිව රසායනික අවි භාවිත කළ බවට ඇමරිකාව එල්ල කරන චෝදනා මුළුමනින්ම ප්‍රලාපයක් බව රුසියානු ජනාධිපති ව්ලැඩිමීර් පුටින් පවසනවා. ඔහු කියා සිටියේ ප්‍රතිවාදීන් ප්‍රකෝප කරන ආකාරයෙන් සිරියාව එවැනි ප්‍රහාරයක් කිසිවිටකත් එල්ල නොකරන බවයි. එමෙන්ම සිරියානු රජයේ හමුදා විසින් රසායනික අවි භාවිත කළ බව හැකිනම් සාක්ෂි සහිතව ඔප්පු කරන ලෙස ජනාධිපති පුටින් ඇමරිකාවට අභියෝග කළා.\nසිරියාවේ ප්‍රබල හිතවතෙකු වන රුසියාව පවසන්නේ ජගත් සංවිධාන ආරක්ෂක මණ්ඩලයේ අනුමැතියකින් තොරව සිරියාවට එරෙහි ප්‍රහාරයක් එල්ල කිරීම ජාත්‍යන්තර නීතිය ඍජුවම උල්ලංගණය කිරීමක් බවයි. සිරියාවට එරෙහිව ආරක්ෂක මණ්ඩලය වෙත ඉදිරිපත්වූ එවැනි යෝජනා දෙකක් රුසියාව සහ චීනය විසින් මීට පෙර නිෂේධ බලය යොදා පරාජයට පත් කළා.\nපසුගිය අගෝස්තු 21 වැනිදා දමස්කස් අගනුවර ආසන්නයේ සිදුවූ රසායනික අවි ප්‍රහාරයෙන් පුද්ගලයන් 1429 දෙනෙකු මියගිය බව ඇමරිකාව පවසනවා. එය ජනාධිපති බෂාර් අල් අසාද්ගේ රජයේ හමුදා විසින් එල්ල කළ බව ඔවුන්ගේ අදහසයි. ඒ නිසා සිරියාවට එරෙහි සීමිත හමුදා ක්‍රියාමාර්ගයක් ගැනීමට සූදානම් බව ජනාධිපති ඔබාමා ප්‍රකාශ කළා. එහෙත් දැන් ඔහු ඒ සඳහා ඇමරිකානු කොංග්‍රසයේ අනුමැතිය අපේක්ෂා කරනවා. කෙසේ නමුත් හමුදා ක්‍රියාමාර්ගයක් සඳහා ජනාධිපති ඔබාමා ශක්තිමත් කිරීමට සූදානම් බවයි විපක්ෂ රිපබ්ලිකන් කොංග්‍රස් නායකයා ප්‍රකාශ කළේ.",
       "URL": "https://www.hirunews.lk/66265/ඇමරිකානු-චෝදනා-බොරු-රුසියාව",
       "Category": "International News",
       "Parent URL": "https://www.hirunews.lk/international-news.php?pageID=808"
}