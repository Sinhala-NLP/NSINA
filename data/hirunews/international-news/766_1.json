{
       "Source": "hirunews",
       "Timestamp": "Saturday, 24 January 2015 - 9:38",
       "Headline": "අබ්දුල්ලා රජුගේ ප්‍රතිපත්ති ඉදිරියට - සෞදියේ නව රජු සල්මාන්.",
       "News Content": "අබ්දුල්ලා රජුගේ නිවැරදි ප්‍රතිපත්ති ඉදිරියට ක්‍රියාත්මක කිරීමට පියවර ගන්නා බව සෞදි අරාබියේ නව රජු ලෙස ඊයේ (23) කිරුළු පළන් සල්මාන් රජු ප්‍රකාශ කළා. 2005 වසරේ සිට සෞදි අරාබිය නූතන ලෝකයට සරිලන අන්දමින් පරිවර්තනයකට ලක් කළ අබ්දුල්ලා බින් අබ්දුලාසිස් රජු වයස අවුරුදු 90ක්ව සිටියදී ඊයේ අලූයම් කාලයේ අභාවප්‍රාප්ත වුණා. පසුගිය කාලය තුළ රෝගාතුරව සිටියදී රාජකීය ධුරයේ වැඩ කටයුතු ක්‍රියාත්මක කළේ ද සල්මාන් කුමරු විසින්.\nසුන්නි ඉස්ලාම් දහමේ වහාබි සම්ප්‍රදායන්ට අනුව අබ්දුල්ලා රජුගේ දේහය පොදු සුසානයක ඊයේ මිහිදන් කෙරුණා. එය සලකුණු නොකළ සොහොන් ගැබක් වීම විශේෂත්වයක්. කෙසේ නමුත්, එම අවස්ථාවට රාජ්‍ය නායකයන් සහ විදේශීය රාජ්‍ය තාන්ත්‍රිකයන් රැසක් සහභාගි වී තිබෙනවා. අබ්දුල්ලා රජු මෙන්ම නව රජු සල්මාන් සහ කිරුළ හිමි කුමරු ලෙස නම් කෙරුණු මුක්ක්‍රීන්, නූතන සෞදි අරාබියේ නිර්මාතෘ ලෙස සැලකෙන අබ්දුලාසිස් රජුගේ පුත්‍රයන්. ඔහු මිය ගියේ 1953 වසරේදියි.",
       "URL": "https://www.hirunews.lk/101887/අබ්දුල්ලා-රජුගේ-ප්‍රතිපත්ති-ඉදිරියට-සෞදියේ-නව-රජු-සල්මාන්",
       "Category": "International News",
       "Parent URL": "https://www.hirunews.lk/international-news.php?pageID=766"
}