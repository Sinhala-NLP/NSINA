{
       "Source": "hirunews",
       "Timestamp": "Wednesday, 02 August 2017 - 14:33",
       "Headline": "අමරිකාවෙන් උතුරු කොරියාවට විශේෂ දැනුම්දීමක්",
       "News Content": "උතුරු කොරියාවේ ආණ්ඩු පෙරළියක් කිසිසේත් අපේක්ෂා නොකරන බව අමරිකා රාජ්‍ය ලේකම් රෙක්ස් ටිලේසන් පවසනවා.\nඋතුරු කොරියාවේ මිසයිල අත්හදා බැලීම් සම්බන්ධයෙන් මේවන විට පවතින අර්බුධකාරී තත්වය පිළිබඳ අදහස් දක්වමිනුයි රාජ්‍ය ලේකම්වරයා මේ බව කියාසිටියේ.\nරාජ්‍ය පෙරළියක් හෝ ආණ්ඩු කඩා වැටීමක් කිසිසේත් බලාපොරොත්තු නොවන අතර උතුරු කොරියාවට තම හමුදා යැවීමට ද කිසිසේත් අරමුණු කර නොමැති බව ඔහු පෙන්වාදී තිබෙනවා.\nරාජ්‍ය පෙරළියක් අපේක්ෂා නොකළ ද උතුරු කොරියාව සම්බන්ධ ඇතැම් කරුණු පිළිබඳ සාකච්ඡාවක් අවශ්‍ය බවයි අමරිකා රාජ්‍ය ලේකම්වරයා ප්‍රකාශකර ඇත්තේ.\nකෙසේවෙතත් අමරිකා සෙනෙට් සභිකයෙකු පසුගියදා සඳහන් කර තිබුනේ උතුරු කොරියාව මිසයිල අත්හදා බැලීම තවදුරටත් සිදු කරන්නේ නම් ඔවුන් සමග යුද්ධයකට යාමට සිදුවන බව ජනාධිපති ඩොනල්ඩ් ට්‍රම්ප් තමන් සමග ප්‍රකාශ කළ බවයි.\nතමන් උතුරු කොරියාවේ සතුරෙක් නොවුව ද උතුරු කොරියාවේ ඇතැම් ක්‍රියාකාරකම් පිළිගත නොහැකි අතර ඊට ප්‍රතිචාර දැක්වීමට සිදුවන බවයි අමරිකාව අවධාරණය කර ඇත්තේ.\nමේ අතර තමන් අත්හදා බලන නවතම මිසයිලය මගින් අමරිකාවේ බරහිර ප්‍රදේශයට පහරදිය හැකි බවට උතුරු කොරියාව ප්‍රකාශකර තිබෙනවා.\nඔවුන් පසුගිය සිකුරාදා ද බැලස්ටික් මිසයිලයක් අත්හදා බලා තිබුනා. ඒ රටවල් රැසක දැඩි විරෝධයත් සමගයි.",
       "URL": "https://www.hirunews.lk/167431/අමරිකාවෙන්-උතුරු-කොරියාවට-විශේෂ-දැනුම්දීමක්",
       "Category": "International News",
       "Parent URL": "https://www.hirunews.lk/international-news.php?pageID=454"
}