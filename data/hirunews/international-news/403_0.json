{
       "Source": "hirunews",
       "Timestamp": "Saturday, 20 January 2018 - 14:17",
       "Headline": "බුද්ධගයාවේ දැවැන්ත සෝදිසි මෙහෙයුමක්",
       "News Content": "ඉන්දියාවේ - බුද්ධගයා විහාරස්ථානයේ අංක 4 ක දොරටුව අසල තිබී එකක් කිලෝග්‍රෑම් 10 ක් පමණ බරැති බෝම්බ දෙකක් සොයා ගෙන තිබෙනවා.\nඊයේ සන්ධ්‍යාවේ සොයා ගැණුනු මෙම බෝම්බ ඉන්දීය පොලීසියේ බෝම්බ නිෂ්ක්‍රිය අංශය මගින් රැගෙන ගිය බවයි ඉන්දීය මාධ්‍ය සදහන් කළේ.\nටිබෙට් ආධ්‍යාත්මික නායක දලෙයිලාමා මෙහි පූජාවක් අවසන් කර නික්මී සුළු වේලාවකට පසුවයි එම බෝම්බ හමුවී ඇත්තේ.\nබුද්ධගයාවේ මාසයක් තිස්සේ පැවැත්වෙන කල්චක්‍ර පූජාව අතරතුර මෙම බෝම්බ හමුවී ඇති අතර, ඒ සදහා බුද්ධගයාවේ පිහිටි බිහාර් ප්‍රාන්තයේ ආණ්ඩුකාර සත්‍යය පාල් මලික් ද සහභාගි වී ඇති බව සදහන්.\nබුද්ධගයා විහාර පරිශ්‍රයේ මුලුතැන්ගෙයක් ආශ්‍රිතව ඇතිවු සුලු පිපිරීමක් සම්බන්ධයෙන් ආරක්ෂක අංශ කළ විමර්ශණයේදී මෙම බෝම්බ හමුවී ඇතැයි සඳහන්.\nකෙසේවෙතත් අදාළ මුලුතැන්ගෙය තුල පුපුරා ගොස් ඇත්තේ උණු වතුර බෝතලයක් බවයි ඉන්දීය පුවත් සේවා කියාසිටියේ.\nකල්චක්‍ර පුජාව පැවැත්වීමට පෙර ඉන්දීය බුද්ධි අංශ විසින් ආරක්ෂක අංශ වෙත අනතුරු ඇගවීම් ද සිදුකර තිබු බව සඳහන්.\nකෙසේවෙතත් ඊට අමතර ආරක්ෂාවක් යොදා නොතිබු බවයි වාර්තා වන්නේ.\nබෝම්බ හමුවීමේ සිද්ධියෙන් අනතුරුව ප්‍රදේශයේ දැවැන්ත සෝදිසි මෙහෙයුමක් ආරම්භ කළ බව ගයා ප්‍රදේශයේ ජ්‍යෙෂ්ඨ පොලිස් අධිකාරි ගරිමා මලික් ප්‍රකාශ කළා.",
       "URL": "https://www.hirunews.lk/181567/බුද්ධගයාවේ-දැවැන්ත-සෝදිසි-මෙහෙයුමක්",
       "Category": "International News",
       "Parent URL": "https://www.hirunews.lk/international-news.php?pageID=403"
}