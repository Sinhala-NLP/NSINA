{
       "Source": "hirunews",
       "Timestamp": "Friday, 12 January 2018 - 17:35",
       "Headline": "ශ්‍රේෂ්ඨාධිකරණ විනිසුරුවරුන්ගෙන් අගවිනිසුරුට චෝදනාවක්",
       "News Content": "ඉන්දියාවේ ජ්‍යෙෂ්ඨතම ශ්‍රේෂ්ඨාධිකරණ විනිසුරුවරුන් 4 දෙනෙකු එරට අගවිනිසුරුවරයාට ප්‍රසිද්ධියේ චෝදනා කරනවා.\nමාධ්‍ය හමුවක් පවත්වමින් ඔවුන් ප්‍රකාශකර ඇත්තේ අගවිනිසුරු දීපාක් මිස්රා තම අභිමතය පරිදි නඩු කටයුතු විනිසුරු මණ්ඩලවලට යොමු කරන බවයි.\nඑය අධිකරණ නීති රීති උල්ලංඝණය කිරීමක් බවයි ඔවුන් පෙන්වා දෙන්නේ.\nඅධිකරණ රෙගුලාසි නිසි පරිදි ක්‍රියාත්මක නොවන්නේ නම් රටේ ප්‍රජාතන්ත්‍රවාදය ආරක්ෂා නොවන බව ද ජ්‍යෙෂ්ඨ විනිසුරු මඩුල්ල අවධාරණය කරනවා.\nඑමෙන්ම ඉන්දියාවේ ශ්‍රේෂ්ඨාධිකරණ විනිසුරුවරුන් නඩුවක් සම්බන්ධව හැර අධිකරණය සම්බන්ධයෙන් මාධ්‍ය වෙත ප්‍රකාශයක් කළ පළමු අවස්ථාව මෙය ලෙසටයි සැලකෙන්නේ.\nමෑතකදී ශ්‍රේෂ්ඨාධිකරණය ලබාදුන් ඇතැම් තීන්දු පිළිබඳ සෑහීමකට පත්විය නොහැකි බව ද විනිසුරුවරුන් ප්‍රකාශකර ඇතැයි සඳහන්.\nමෙම චෝදනා පිළිබඳ අග්‍රාමාත්‍ය නරේන්ද්‍ර මෝදිගේ ද දැඩි අවධානයට ලක්ව තිබෙනවා.\nඒ හේතුවෙන් ඔහු නීති කටයුතු පිළිබඳ අමාත්‍ය රවි ශන්කර් ප්‍රසාද් සමග හදිසි සාකච්ඡාවක් ද පවත්වා ඇති බවයි විදෙස් පුවත් සේවා කියාසිටියේ.",
       "URL": "https://www.hirunews.lk/180891/ශ්‍රේෂ්ඨාධිකරණ-විනිසුරුවරුන්ගෙන්-අගවිනිසුරුට-චෝදනාවක්",
       "Category": "International News",
       "Parent URL": "https://www.hirunews.lk/international-news.php?pageID=405"
}