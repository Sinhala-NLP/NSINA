{
       "Source": "hirunews",
       "Timestamp": "Saturday, 07 November 2020 - 8:43",
       "Headline": "ජෝ බයිඩ්න් ජයග්‍රහණයට ළංවද්දී ට්‍රම්ප්ගේ පුත්‍රයා ඡන්දයට එරෙහිව යුද්ධ ප්‍රකාශ කරයි",
       "News Content": "ඩිමොක්‍රටික් පක්ෂ අපේක්ෂක ජෝ බයිඩ්න් ඇමරිකා එක්සත් ජනපදයේ 46 වන ජනාධිපතිවරයා ලෙස තේරී පත්වීමට ආසන්නවද්දී ජනපති ඩොනල්ඩ්  ට්‍රම්ප්ගේ කඳවුරෙන් මැතිවරණ ක්‍රියාවලිය සහ ප්‍රතිඵලවලට එරෙහි විරෝධතා උත්සන්න වී තිබෙනවා.\nජයග්‍රහණය සඳහා අවශ්‍ය කොට්ඨාශ නියෝජිත ඡන්ද 270 න්, 264 ක් ජෝ බයිඩ්න්ට මේ වනවිට හිමිව ඇති අතර, ජනපති ට්‍රම්ප්ට හිමිව ඇත්තේ එම ඡන්ද 214 ක් පමණයි.\nඒ අනුව මැතිවරණ ප්‍රතිඵලය ඉහළ නියෝජිත ඡන්ද සංඛ්‍යාවක් සහිත ප්‍රාන්ත 04 ක ප්‍රතිඵලවලට කේන්ද්‍රගත වී තිබෙනවා.\nඉන් කොට්ඨාශ නියෝජිත ඡන්ද විස්සක් සහිත පෙන්සිල්වේනියා ප්‍රාන්තයේ ඉදිරියට පැමිණීමට ජෝ බයිඩ්න් ඊයේ සමත් වුණා.\nමේ වනවිට ඔහු පසුකළ නොහැකි පරතරයක් පවත්වාගෙන ඇත්තේ එහි ඡන්දවලින් 99% ක් ගණන් කිරීමෙන් අනතුරුවයි.\nකෙසේ නමුත්, මැතිවරණ දිනයට පසු ලැබුණු පෙන්සිල්වේනියා ප්‍රාන්තයේ ඡන්ද වෙන්කොට ගණන් කරන ලෙස මේ වනවිට ශ්‍රේෂ්ඨාධිකරණ නියෝගයක්ද ලැබී තිබෙනවා.\nමීට අමතරව ජෝ බයිඞ්න් ඉදිරියට පැමිණි ජෝර්ජියා ප්‍රාන්තයේ ඡන්ද නැවත ගණන් කිරීමේ නියෝගයක්ද ලැබී ඇති බව සඳහන්.\nප්‍රතිඵල නිකුත්වීමට නියමිත අනෙකුත් ප්‍රධාන ප්‍රාන්ත දෙකක් වන ඇරිසෝනා සහ නෙවාඩා ප්‍රාන්තවලද ඉදිරියෙන් සිටින්නේ ජෝ බයිඞ්න්.\nමේ අතර, ජනපති ට්‍රම්ප්ගේ මැතිවරණ පසුබෑම හේතුවෙන් ආවේගශීලි වූ ඔහුගේ වැඩිමහල් පුත් කණිෂ්ඨ ඩොනල්ඩ් ට්‍රම්ප් මැතිවරණ ක්‍රියාවලියට සහ ප්‍රතිඵලයට එරෙහිව පූර්ණ යුද්ධයකට එළැඹිය යුතු බව ප්‍රකාශ කළා.\nමැතිවරණය දූෂිත බවට ට්‍රම්ප් කඳවුර චෝදනා එල්ල කරන්නේ එහි අවසන් ප්‍රතිඵලය නිකුත් වීමට පෙර සිටයි.\nවිශේෂයෙන් තැපැල් ඡන්ද නීතිවීරෝධී ඡන්ද ලෙස ජනපති ට්‍රම්ප් එල්ල කරන චෝදනාව හුවා දක්වමින් කණිෂ්ඨ ඩොනල්ඞ් ට්‍රම්ප් කියා සිටියේ ඊට එරෙහිව මරණය දක්වා සටන් කළ යුතු බවයි.\nකෙසේ නමුත්, ඔහුගේ මෙම ප්‍රකාශය රිපබ්ලිකන් පාක්ෂිකයින්ගේද විවේචනයට ලක්ව තිබෙනවා.",
       "URL": "https://www.hirunews.lk/254191/ජෝ-බයිඩ්න්-ජයග්‍රහණයට-ළංවද්දී-ට්‍රම්ප්ගේ-පුත්‍රයා-ඡන්දයට-එරෙහිව-යුද්ධ-ප්‍රකාශ-කරයි",
       "Category": "International News",
       "Parent URL": "https://www.hirunews.lk/international-news.php?pageID=154"
}