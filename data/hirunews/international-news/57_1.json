{
       "Source": "hirunews",
       "Timestamp": "Friday, 18 March 2022 - 10:20",
       "Headline": "යුක්රේන යුද්ධයෙන් සිවිල් වැසියන් සිය ගණන් මියයන බව ජගත් සංවිධානය කියයි",
       "News Content": "රුසියානු හමුදාවල යුක්රේන ආක්‍රමණය හතරවන සතියට එළඹෙද්දී ප්‍රහාරවලින් යුක්රේන සිවිල් වැසියන් 700කට වැඩි පිරිසක් මියගොස් ඇති අතර, ළමයින් 52කුද ඒ අතර සිටින බව ජගත් සංවිධානය පවසනවා.\nඑක්සත් ජාතීන්ගේ දේශපාලන කටයුතු පිළිබඳ ප්‍රධානී රෝස්මරී ඩිකාලෝ ජගත් ආරක්ෂක මණ්ඩලය වෙත ප්‍රකාශ කළේ, එම සංඛ්‍යාව ඊට වඩා බෙහෙවින් වැඩි අගයක් ගත හැකි බවයි.\nවිශාල ප්‍රදේශයකට බලපෑම් ඇති කරන පුපුරණ ද්‍රව්‍ය සහිත අවි ජනාකීර්ණ ප්‍රදේශ වෙත එල්ල කිරීමෙන් එම ජීවිත හානි වැඩි ප්‍රමාණයක් සිදුව ඇති බව ජගත් සංවිධාන දේශපාලන කටයුතු පිළිබඳ ප්‍රධානී ඩිකාලෝ වැඩිදුරටත් සඳහන් කළා.\nනිවහන් ගොඩනැගිලි සිය ගණනකට ප්‍රහාරවලින් හානි සිදුවී හෝ විනාශ වී තිබෙනවා.\nරෝහල් සහ පාසල් ගොඩනැගිලි ද ඒ අතර වන බව සඳහන්.\nමේ අතර ලෝක සෞඛ්‍ය සංවිධානයේ ප්‍රධානී ටෙඩ්‍රොස් ඇඩනම් ගෙබි්‍රයේසස් ආරක්ෂක මණ්ඩලය අමතමින් කියා සිටියේ, ජාත්‍යන්තර මානුෂීය නීතිය උල්ලංඝනය කරමින් යුක්රේනයේ සෞඛ්‍ය සේවකයන්ටද ප්‍රහාර එල්ල වී ඇති බවයි.\nමේ නිසා සටන් විරාමයකට එළඹෙන ලෙස ඔහු ගැටුම් පාර්ශවයන් වෙතින් ඉල්ලීමක් ද කළා.\nමේ අතර, සිය හමුදාවලට එරෙහි යුක්රේන ප්‍රතිරෝධය තවදුරටත් ක්‍රියාත්මක වුව හොත් මෙන්ම අවි බලය සහ පිරිස් බලය හීන වුවහොත් යුක්රේන ආක්‍රමණයේ දී රුසියාව න්‍යෂ්ටික අවි භාවිත කිරීමේ අවදානමක් පවතින බව ඇමරිකානු පෙන්ටගනය ප්‍රකාශ කළා.\nයුක්රේනයේ විශාල ප්‍රදේශයක් දිගු කළක් අත්පත් කරගැනීමට යාමෙන් රුසියාවේ යුද බලය හීන විය හැකි අතර, ආර්ථික සම්බාධක සහ රාජතාන්ත්‍රික හුදෙකලා භාවය තවදුරටත් ඉහළ යා හැකියි.\nඑවැනි තත්වයක දී රුසියාව මෙලෙස න්‍යෂ්ටික අවි භාවිත කළ හැකි බව පෙන්ටගනයේ අධ්‍යක්ෂ ලුතිනන් ජෙනරාල් ස්කොප් බෙරියර් පෙන්වා දෙනවා.",
       "URL": "https://www.hirunews.lk/299756/යුක්රේන-යුද්ධයෙන්-සිවිල්-වැසියන්-සිය-ගණන්-මියයන-බව-ජගත්-සංවිධානය-කියයි",
       "Category": "International News",
       "Parent URL": "https://www.hirunews.lk/international-news.php?pageID=57"
}