{
       "Source": "hirunews",
       "Timestamp": "Friday, 02 September 2016 - 7:31",
       "Headline": "ඇමරිකානු ස්පේස් - එක්ස් රොකට්ටුව පුපුරයි - ෆේස්බුක් චන්ද්‍රිකාවත් විනාශයි",
       "News Content": "ඇමරිකාවේ - ෆ්ලොරිඩා ප්‍රාන්තයේ කැනවරල් තුඩුවේ පිහිටි අභ්‍යවකාශ මධ්‍යස්ථානයේදී,  ස්පේස් - එක්ස් අභ්‍යවකාශ සමාගමට අයත් රොකට්ටුවක් උඩුගුවන් ගත කිරීමට පෙර ඊයේ (01) පිපිරී විනාශ වුණා.\nඒ යානය පෙරහුරු ක්‍රියාවලියකට භාජනය කරන විටයි.\nඑමගින් දැවැන්ත  පිපිරීමක් සිදුවූ අතර, සැතපුම් ගණනාවක් ඈතින් පිහිටි ගොඩනැගිලි පවා සසල වී තිබෙනවා.\nස්පේස් - එක්ස්, නැවත භාවිත කළ හැකි රොකට් වැඩසටහනක් පවත්වාගෙන යාම සදහා අත්හදා බැලීම් සිදුකරන පෞද්ගලික ආයතනයක්.\nමෙම රොකට්ටුව සමග උඩුගුවනට යැවීමට තිබූ ෆේස්බුක් ආයතනයේ අමොස් - 6 චන්ද්‍රිකාව ද විනාශයට පත්වී තිබෙනවා.\nඑම චන්ද්‍රිකාව යැවීමට සැලසුම් කර තිබුණේ අප්‍රිකාවේ අන්තර්ජාල පහසුකම් නොමැති ප්‍රදේශ වෙත සන්නිවේදන පහසුකම් ලබාදීමටයි.\nෆ්ලොරිඩාහි කේප් කානිවල් තුඩුවෙනුයි මෙම චන්ද‍්‍රිකාව අභ්‍යාවකාශගත කිරීමට සැලසුම් කර තිබුනේ. ඒ ලබන සඳුදායි.\nමේම චන්ද්‍රිකාව විනාශ වීම සම්බන්ධයෙන් ෆේස්බුක් නිර්මාතෘ මාර්ක් සකර්බර්ග් සිය ෆේස් බුක් ගිණුමේ සටහනක් ද තබා තිබෙනවා.\nඔහු ප්‍රකාශකර ඇත්තේ මෙම සිද්ධිය ඇසීමෙන් තමන් ඉතා කණගාටුවට පත්වු බවයි.\nකෙසේවෙතත් සියලුදෙනාට අන්තර්ජාලය හා සම්බන්ධවීම වෙනුවෙන් පහසුකම් ලබාදීමේ අරමුණ වෙනුවෙන් තවදුරටත් කටයුතු කරන බවයි මාර්ක් සකර්බර්ග් සඳහන් කර ඇත්තේ.",
       "URL": "https://www.hirunews.lk/142041/ඇමරිකානු-ස්පේස්-එක්ස්-රොකට්ටුව-පුපුරයි-ෆේස්බුක්-චන්ද්‍රිකාවත්-විනාශයි",
       "Category": "International News",
       "Parent URL": "https://www.hirunews.lk/international-news.php?pageID=591"
}