{
       "Source": "hirunews",
       "Timestamp": "Saturday, 04 April 2015 - 13:46",
       "Headline": "යේමනයේ සෞදි ප්‍රහාර ගැන ජගත් ආරක්ෂක මණ්ඩලයේ අද සාකච්ඡා",
       "News Content": "සෞදි අරාබිය ප්‍රමුඛ අරාබි රටවල් යේමනයට එල්ල කරන ගුවන් ප්‍රහාර සම්බන්ධයෙන් එක්සත් ජාතීන්ගේ ආරක්ෂක මණ්ඩලයේ විශේෂ රැස්වීමක් අද (04) පැවැත්වෙනවා. මානුෂවාදී කරුණු මුල්කරගෙන මෙම ගුවන් ප්‍රහාරවල විරාමයක් පැවතිය යුතු බවට රුසියාව යෝජනා කිරීම ඊට හේතුවයි. යේමනයේ ගැටුම්වලින් සිදුවන ජීවිත හානි සංඛ්‍යාව ඉහළ යාමත් සමඟයි මෙලෙස ආරක්ෂක මණ්ඩලයේ හදිසි රැස්වීමක් කැදවිය යුතු බවට රුසියාව යෝජනා කළේ. පසුගිය සති දෙක තුළ යේමනයේ ගැටුම්වලින් පුද්ගලයන් 519 දෙනෙකු ජීවිතක්ෂයට පත්වී ඇති අතර තුවාල ලැබූ සංඛ්‍යාව 1700කට අධිකයි.\nජගත් ළමා අරමුදල ප්‍රකාශ කරන පරිදි පසුගිය සතියේ ගැටුම්වලින් එහි ළමයින් 62 මිය ගොස් තිබෙනවා. ෂියා මුස්ලිම් හවුදි කැරළිකරුවන් දැන් යේමනයේ බලය අත්පත් කරගෙන සිටින අතර නිත්‍යානුකූල නායකයා ලෙස පිළිගැනෙන ජනාධිපති මන්සූර් හාදි සෞදි අරාබියට පළා ගොස් සිටිනවා. සෞදිය ප්‍රමුඛ අරාබි රටවල් ගුවන් ප්‍රහාර එල්ල කරන්නේ හවුදි කැරළිකරුවන්ට එරෙහිවයි.",
       "URL": "https://www.hirunews.lk/106878/යේමනයේ-සෞදි-ප්‍රහාර-ගැන-ජගත්-ආරක්ෂක-මණ්ඩලයේ-අද-සාකච්ඡා",
       "Category": "International News",
       "Parent URL": "https://www.hirunews.lk/international-news.php?pageID=745"
}