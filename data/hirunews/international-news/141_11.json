{
       "Source": "hirunews",
       "Timestamp": "Saturday, 16 January 2021 - 14:01",
       "Headline": "නව කොරෝනා වෛරසයෙන් ඇමෙරිකාවට නව තර්ජනයක්",
       "News Content": "බ්‍රිතාන්‍යයේ මුලින් හඳුනා ගැණුනු සීග්‍ර ව්‍යාප්තියක් සහිත කොරෝනා වෛරස් ප්‍රභේදය ලබන මාර්තු මාසය වනවිට ඇමෙරිකා එක්සත් ජනපදය පුරා පැතිරීමේ හැකියාවක් ඇති බව සී.ඩී.සී. හෙවත් එරට රෝග පාලන සහ වැළැක්වීමේ මධ්‍යස්ථානය පවසනවා.\nඑමෙන්ම, නව වෛරසයේ ව්‍යාප්තිය ඉදිරි සති කිහිපය තුළ ඉහළ යා හැකි බවයි එමගින් පෙන්වා දෙන්නේ.\nශීත ඍතුවේ කොරෝනා වෛරස් ව්‍යාප්තිය ඉහළ යාමෙන් පීඩනයට ලක් වූ ඇමෙරිකානු සෞඛ්‍ය සේවා පද්ධතිය මේ නිසා නව අවදානමකට මුහුණදෙනු ඇති බව ඇමෙරිකානු රෝග පාලන ආයතනය ප්‍රකාශ කළා.\nඇමෙරිකා එක්සත් ජනපදයේ කොරෝනා ආසාදිතයන් සංඛ්‍යාව මේ වනවිට දෙකෝටි හතලිස් අට ලක්ෂය ඉක්මවා ඇති අතර මරණ සංඛ්‍යාව ද හාර ලක්ෂයකට අධිකයි.",
       "URL": "https://www.hirunews.lk/259858/නව-කොරෝනා-වෛරසයෙන්-ඇමෙරිකාවට-නව-තර්ජනයක්",
       "Category": "International News",
       "Parent URL": "https://www.hirunews.lk/international-news.php?pageID=141"
}