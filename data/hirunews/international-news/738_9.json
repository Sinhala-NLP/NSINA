{
       "Source": "hirunews",
       "Timestamp": "Friday, 01 May 2015 - 10:18",
       "Headline": "ගල්ෆ් මුහුදේ නෞකාවල ආරක්ෂාවට ඇමෙරිකානු නාවික හමුදාව",
       "News Content": "යේමනයේ ගැටුම් උත්සන්න වීමත් සමඟ ගල්ෆ් මුහුදේ නෞකාවල ආරක්ෂාව සඳහා සිය නෞකා යෙදවීමට ඇමෙරිකානු නාවික හමුදාව තීරණය කර තිබෙනවා. විශේෂයෙන් හෝර්මුස් සමුද්‍ර සන්ධිය තරණය කරන නෞකාවලට ඉරානය මගින් බලපෑම් එල්ල වීම වැළැක්වීමටයි එම පියවර ගෙන ඇත්තේ. අරාබි මුහුද සහ පර්සියානු ගල්ෆ් මුහුද යා කෙරෙන්නේ හෝර්මුස් සමුද්‍ර සන්ධියෙන්. එය ඉරානයට ද දේශසීමාව වී තිබෙනවා. සමුද්‍ර සන්ධිය හරහා ගමන් ගන්නා නෞකාවක් ඉරානය මගින් අත්පත් කර ගැනීමේ සිද්ධියක් සමඟයි ඇමෙරිකාව ඊට මැදිහත්වී තිබෙන්නේ. කෙසේ නමුත් ඉරානය ප්‍රකාශ කළේ අදාළ නෞකා සමාගමට එරෙහි අධිකරණ නියෝගයක් මත නෞකාව සිය භාරයට ගනු ලැබූ බවයි.",
       "URL": "https://www.hirunews.lk/108636/ගල්ෆ්-මුහුදේ-නෞකාවල-ආරක්ෂාවට-ඇමෙරිකානු-නාවික-හමුදාව",
       "Category": "International News",
       "Parent URL": "https://www.hirunews.lk/international-news.php?pageID=738"
}