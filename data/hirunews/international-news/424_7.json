{
       "Source": "hirunews",
       "Timestamp": "Monday, 06 November 2017 - 13:11",
       "Headline": "26 දෙනෙකු ඝාතනය කළ ටෙක්සාස් ප්‍රහාරකයා ගුවන් හමුදා සෙබළෙක්",
       "News Content": "ඇමරිකාවේ ටෙක්සාස් ප්‍රාන්තයේ දේවස්ථානයක් තුළ වෙඩි තැබීමේ සිද්ධියට සම්බන්ධ සැකකරු එරට හිටපු ගුවන් හමුදා සෙබලෙකු බවට අනාවරණය වී තිබෙනවා.\nඩෙවින් පී කෙලී නමැති මෙම සැකකරු 26 හැවිරිදි වියේ පසුවන බවයි එරට ආරක්ෂක අංශ සඳහන් කළේ.\nටෙක්සාස් ප්‍රාන්තයේ විල්සන් කෞන්ටි ප්‍රදේශයේ දේවස්ථානයෙක් තුල සිදු වූ මෙම වෙඩි තැබීමෙන් පුද්ගලයන් 26 දෙනෙකු මියගිය අතර තවත් 20 දෙනෙකු පමණ තුවාල ලැබුවා.\nවෙඩි තැබීම සිදුවන අවස්ථාවේ දේවස්ථානය තුල උදෑසන දේව මෙහෙය සිදුකෙරෙමින් පැවති අතර ඊට පනස් දෙනෙකුට ආසන්න පිරිසක් සහභාගිව සිටි බවයි විදෙස් වාර්තා සඳහන් කළේ.\nවෙඩි තැබීම සිදුකළ පුද්ගලයාගේ මළ සිරුර දේවස්ථානය ආසන්නයේ මෝටර් රථයක් තුළ තිබී පසුව හමුවුණා.\nකෙසේ වෙතත් ඔහු සියදිවි හානිකරගත්තේද යන්න මෙතෙක් නිශ්චිතව තහවුරු වී නැහැ.\nඇමරිකාවේ නිව්යෝක් නුවරදී ට්‍රක් රථයක් පදික මන්තීරුවකට ධාවනය කරවීමෙන් අයි.එස් ත්‍රස්තයන් එල්ල කළ ප්‍රහාරයකින් පුද්ගලයන් 08 දෙනෙකු මියගියේ ඉකුත් 01 වනදායි.",
       "URL": "https://www.hirunews.lk/175379/26-දෙනෙකු-ඝාතනය-කළ-ටෙක්සාස්-ප්‍රහාරකයා-ගුවන්-හමුදා-සෙබළෙක්",
       "Category": "International News",
       "Parent URL": "https://www.hirunews.lk/international-news.php?pageID=424"
}