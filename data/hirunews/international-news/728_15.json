{
       "Source": "hirunews",
       "Timestamp": "Sunday, 07 June 2015 - 13:47",
       "Headline": "අවුරුදු 4න් ජයලලිතා  කෝටි 65ක් හොයලා - නිල වත්කම කෝටි 117 ඉක්මවයි",
       "News Content": "තමිල්නාඩු මහ ඇමතිනී ජයලලිතා ජයරාම්ගේ නිල වත්කම ඉන්දීය රුපියල් කෝටි 117 ඉක්මවන බව ඊයේ (06) හෙළිදරව් වුණා. ඒ, ප්‍රාන්ත සභාවේ අතුරු මැතිවරණයක් සඳහා නාමයෝජනා ඉදිිරිපත් කිරීමේදී ඇය තම වත්කම හෙළිකිරීමත් සමඟයි. තමිල්නාඩු ප්‍රාන්තයේ රාධක්‍රීෂ්ණන් නගර් අසුන සඳහා ජූනි 27 වැනිදා පැවැත්වෙන අතුරු මැතිවරණයටයි ඇය ඉදිරිපත් වන්නේ.\n2011 වසරේ ප්‍රාන්ත සභා මැතිවරණය සඳහා ජයලලිතා හෙළිකළ ඇගේ වත්කම ඉන්දීය රුපියල් කෝටි 51.4 ක්. දැන් ඇය ප්‍රකාශ කරන කෝටි 117 ක වත්කමෙන් කෝටි 45 ක් චංචල දේපල වන අතර කෝටි 72 ක් නිශ්චල දේපලයි.\nජයලලිතා වාසය කරන චෙන්නායි හි  පිහිටි වර්ග අඩි 24 000ක  වේද නිලයම් මැදුර ඉන්දීය රුපියල් කෝටි 44 ක් ලෙස තක්සේරු කර ඇති අතර, 1967 වසරේදී ජයලලිතා ඇගේ මව සමඟ එය මිලදී ගෙන ඇත්තේ ඉන්දීය රුපියල් එක්ලක්ෂ 32 000කටයි. මෙම මන්දිරයට අමතරව තවත් වානිජ ගොඩනැගිලි 4 ක් ජයලලිතා සතුවනවා.\nකිලෝග්‍රෑම් 21යි ග්‍රෑම් 280 ක් බරැති රන් භාන්ඩ ඇය සතුවන අතර කිලෝග්‍රෑම් 1250 ක රිදී භාණ්ඩද ඇගේ ස්වර්ණාභරණ එකතුවට ඇතුලත්. කෙසේ නමුත් අයථා ලෙස මුදල් ඉපයීමේ චෝදනාව මත පැවති නඩු විභාගයේදී කර්ණාටක අධිකරණය භාරයට ගැනුනු ජයලලිතාගේ රන් භාණ්ඩ මෙතෙක් මුදාහැර නැහැ.",
       "URL": "https://www.hirunews.lk/110906/අවුරුදු-4න්-ජයලලිතා-කෝටි-65ක්-හොයලා-නිල-වත්කම-117-ඉක්මවයි",
       "Category": "International News",
       "Parent URL": "https://www.hirunews.lk/international-news.php?pageID=728"
}