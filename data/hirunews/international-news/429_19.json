{
       "Source": "hirunews",
       "Timestamp": "Friday, 20 October 2017 - 16:27",
       "Headline": "උතුරු කොරියාව ගැන ජපාන මුහුදේ ඇති නෞකාවකට නියෝගයක්",
       "News Content": "උතුරු කොරියාවට පහරදීමට සුදානම් වන්නැයි අමරිකානු යුද නෞකාවලට නියෝගයක් ලැබී ඇතැයි විදෙස්  මාධ්‍ය වාර්තා අනාවරණ කර තිබෙනවා.\nඅමරිකාව විසින් උතුරු කොරියාවට පහරදීමක් සිදු කළහොත් එය තුන්වන ලෝක යුද්ධයේ ආරම්භක පියවර බවට පත්වනු ඇති.\nමේ වන විට ජපාන මුහුදේ යාත්‍රා කරන මිසයිල නාශක නෞකාවකට මෙලෙස උපදෙස් ලැබී ඇති අතර එම නෞකාවේ අනන්‍යතාව අනාවරණ කර නැහැ.\nමෙම උපදෙස් ලබාදෙමින් ගැටුමකට මුහුණදිමට සුදානමින් පසුවන ලෙසට ආරක්ෂක නිලධාරීන්ට ද උපදෙස් ලැබී ඇතැයි විදෙස් මාධ්‍ය අනාවරණ කරනවා.\nඋතුරු කොරියාවේ මිසයිල අත්හදා බැලීම් හේතුවෙන් අමරිකාව මෙන්ම ප්‍රබල රටවල් කිහිපයක්ම ඔවුන් සමග පසුවන්නේ අමනාපයෙන්.\nඅමරිකාව ද වරින් වර උතුරු කොරියාවේ ක්‍රියාකාරකම්වලට අනතුරු ඇගවීම් නිකුත් කළ ද ප්‍රහාරයක් එල්ල කිරීමට සුදානමින් පසුවන ලෙසට නියෝගයක් ලබාදී ඇත්තේ පළමු වරට බවයි විදෙස් මාධ්‍ය පෙන්වා දෙන්නේ.\nමේ අතර උතුරු කොරියාව, ඇමරිකාවට පතිත කළ හැකි මිසයිලයක් අත්පත් කර ගැනීම වැඩි ඈතක නොවන බව ඇමරිකානු සී.අයි.ඒ. ඔත්තු සේවාවේ ප්‍රධානී මයික් පොම්පියෝ පවසනවා.\nඑම සත්‍යය පිළිගෙන උතුරු කොරියාව එවැනි මිසයිලයක් අත්පත් කර ගැනීම වැළැක්වීමට ජනපති ට්‍රම්ප් පියවර ගන්නා බවයි ඔහු සඳහන් කළේ.\nඋතුරු කොරියාව නැවතත් රාජ්‍ය තාන්ත්‍රික සාකච්ඡා සඳහා යොමුකරවා ගැනීමට සම්බාධක පිළිබඳ තවදුරටත් විශ්වාසය තබන බව සී.අයි.ඒ ප්‍රධානියා මෙන්ම ඇමරිකානු ජාතික ආරක්ෂක උපදේශක එච්.ආර්. මැක්මස්ටර් කියා සිටියා.\nකෙසේ නමුත්, උතුරු කොරියාව දිගුදුර න්‍යෂ්ටික මිසයිල නිපදවීම වැළැක්වීම සඳහා ඇමරිකානු හමුදා බලය යෙදවීම විකල්පයක් ලෙස බැහැර නොකරන බව වොෂින්ටනයේ් පැවති රැස්වීමකදී ඔවුන් දෙදෙනාම සඳහන් කර තිබෙනවා.",
       "URL": "https://www.hirunews.lk/174011/උතුරු-කොරියාව-ගැන-ජපාන-මුහුදේ-ඇති-නෞකාවකට-නියෝගයක්",
       "Category": "International News",
       "Parent URL": "https://www.hirunews.lk/international-news.php?pageID=429"
}