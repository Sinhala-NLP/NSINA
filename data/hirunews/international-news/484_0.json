{
       "Source": "hirunews",
       "Timestamp": "Friday, 05 May 2017 - 7:14",
       "Headline": "ට්‍රම්ප්ට ජයග්‍රහණයක්",
       "News Content": "හිටපු ජනාධිපති බැරැක් ඔබාමාගේ, ඔබාමාකෙයා සෞඛ්‍ය රක්ෂණ ආවරණය වෙනුවට ජනපති ට්‍රම්ප්ගේ රිපබ්ලිකන් පක්ෂය ඉදිරිපත් කරන නව ඇමරිකානු සෞඛ්‍ය රක්ෂණ පනත් කෙටුම්පතට මහජන නියෝජිත මණ්ඩලයේ අනුමැතිය ඊයේ හිමිවුණා.\nඑය අනුමත කිරීම සදහා ඡන්ද 216 ක් අවශ්‍ය වූ අතර, ඡන්ද 217 ක් ඊට හිමිවී තිබෙනවා.\nමීළගට පනත් කෙටුම්පත යොමු කෙරෙන්නේ ඇමරිකානු සෙනෙට් මණ්ඩලයටයි.\nඔබාමාකෙයා සෞඛ්‍ය ආරක්ෂණය මගින් මිලියන 20 ක් පමණ වූ ඇමරිකානුවන්ට සෞඛ්‍ය රක්ෂණය සහතික කෙරුණු අතර ජනපති ට්‍රම්ප්ගේ පරිපාලනය පෙන්වා දෙන්නේ එය ඇමරිකානු ආර්ථිකයට දැඩි සේ අහිතකර බවයි.\nකෙසේ නමුත්, නව සෞඛ්‍ය රක්ෂණය මධ්‍යම පාන්තික ඇමරිකානුවන්ට අහිතකර ප්‍රතිඵල ගෙන දෙන බවට චෝදනා එල්ල වනවා.\nසෞඛ්‍ය රක්ෂණයට මහජන නියෝජිත සභාවේ අනුමැතිය හිමිවීම ජනපති ට්‍රම්ප් ලද ජයග්‍රහණයක් ලෙසයි සැලකෙන්නේ.",
       "URL": "https://www.hirunews.lk/160625/ට්‍රම්ප්ට-ජයග්‍රහණයක්",
       "Category": "International News",
       "Parent URL": "https://www.hirunews.lk/international-news.php?pageID=484"
}