{
       "Source": "hirunews",
       "Timestamp": "Friday, 04 January 2013 - 10:00",
       "Headline": "ලතින් ඇමරිකාවේ රතු සලකුණ, චාවේස්ට අසාධ්‍යයයි.",
       "News Content": "පිළිකා රෝගය සඳහා 04 වන වරටත් ශල්‍ය කර්මයක් සිදුකළ වෙනිසියුලානු ජනාධිපති හියුගෝ චාවේස් දැන් දැඩි ශ්වසන ආබාධයකට ගොදුරුව සිටින බව වාර්තා වනවා. 58 හැවිරිදි වෙනිසියුලානු නායකයා කියුබාවේදී මෙම ශල්‍ය කර්මයට ලක්වීමෙන් පසු ඔහුගේ සෞඛ්‍ය තත්ත්වය බෙහෙවින් පිරිහී ඇති බවයි විදෙස් වාර්තා සඳහන් කළේ. උප ජනාධිපති නිකලස් මඩූරෝ කියුබාවට ගොස් චාවේස්ගේ සුවදුක් විමසුවේ ඔහු මරණාසන්නව සිටින බවට රාවයක් පැතිර යන විටයි. වෙනිසියුලානු ජනාධිපතිවරයා ලෙස යළිත් තේරී පත්වු හියුගෝ චාවේස් නැවතත් එම තනතුරේ දිවුරුම්දීමට නියමිතව ඇත්තේ ජනවාරි 10 වැනිදායී. හියුගෝ චාවේස් මියගියහොත් හෝ ඉවත් වීමට සිදුවුවහොත් දින 30 ක් ඇතුළත මැතිවරණයක් පැවැත්විය යුතුයි. එහිදී මඩූරෝ, චාවේස්ගේ සමාජවාදී පක්ෂයේ අපේක්ෂකයා ලෙස ඉදිරිපත් වනු ඇති. තෙල් සම්පතින් පොහොසත් වෙනිසියුලාවේ සමාජවාදී විප්ලවයක් සිදුකළ චාවේස් කරළියෙන් ඉවත් වුවහොත් එය ලතින් ඇමරිකානු දේශපාලන ක්ෂේත්‍රයේ රික්තයක් ඇති කරනු ඇති.",
       "URL": "https://www.hirunews.lk/50800/ලතින්-ඇමරිකාවේ-රතු-සලකුණ-චාවේස්ට-අසාධ්‍යයයි",
       "Category": "International News",
       "Parent URL": "https://www.hirunews.lk/international-news.php?pageID=1304"
}