{
       "Source": "hirunews",
       "Timestamp": "Thursday, 19 August 2021 - 20:32",
       "Headline": "ඇෆ්ගනිස්ථානයේ නිදහස් දින සැමරුමකට, තලෙයිබාන් සටන්කාමීන්ගෙන් වෙඩි ප්‍රහාරයක්",
       "News Content": "ඇෆ්ගනිස්ථානයේ කුනා ප්‍රාන්තයේ අගනුවර වන අසාදාබාද්හි නිදහස් සැමරුම් පවත්වමින් සිටි පිරිසකට තලෙයිබාන් සටන්කාමීන් වෙඩි තබා තිබෙනවා.\nවිදෙස් වාර්තා සඳහන් කළේ වෙඩි ප්‍රහාරවලින් දෙදෙනෙකු මියගොස් තවත් දෙදෙනෙකු තුවාල ලබා ඇති බවයි.\n1919 වසරේ බි්‍රතාන්‍යයෙන් නිදහස ලබා ඇෆ්ගනිස්ථානය අද සමරනු ලබන්නේ 102 වන නිදහස් සැමරුමයි. නිදහස වෙනුවෙන් ඇෆ්ගන් ධජ අතැතිව විරෝධතාවයේ නිරත වන පිරිසටයි මෙලෙස සටන්කාමීන් වෙඩි තබා ඇත්තේ.\nඊයේ ජලාලාබාද් නගරයේ ඇෆ්ගන් ධජය එසවීමට උත්සහ කළ සිවිල් වැසියන් ඉලක්ක කර ගනිමින් ද තලෙයිබාන් සටන්කාමී වෙඩි ප්‍රහාරයක් එල්ල කළ අතර ඉන් තුන් දෙනෙකු මියගියා.\nමෙම තත්ත්වය හමුවේ සටන්කාමී ප්‍රකාශ කරන ප්‍රජාතන්ත්‍රවාදය ඔවුන් තුළ පවතින්නේ ද යන්න පිළිබඳව ගැටළු මතුව ඇති බවයි විචාරකයන් පෙන්වා දෙන්නේ.\nමේ අතර කාබුල් ගුවන්තොටුපළේ දී පුද්ගලයන් 12 දෙනෙකු මියගොස් ඇති අතර එම මරණ වෙඩි තැබීම් නිසා සිදුවූවාද නැතහොත් තෙරපීමෙන් සිදුවූවක් ද යන්න මෙතෙක් තහවුරු වී නැහැ.",
       "URL": "https://www.hirunews.lk/280139/ඇෆ්ගනිස්ථානයේ-නිදහස්-දින-සැමරුමකට-තලෙයිබාන්-සටන්කාමීන්ගෙන්-වෙඩි-ප්‍රහාරයක්",
       "Category": "International News",
       "Parent URL": "https://www.hirunews.lk/international-news.php?pageID=99"
}