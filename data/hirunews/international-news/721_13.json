{
       "Source": "hirunews",
       "Timestamp": "Sunday, 05 July 2015 - 9:42",
       "Headline": "සිරියාවේ සෙබළු 25කට ප්‍රසිද්ධියේ වෙඩි තබයි",
       "News Content": "අයි.එස්. සන්නද්ධ කණ්ඩායම් සිරියානු සෙබළුන් 25 දෙනෙකු පැල්මයිරා හි ඓතිහාසික රෝම රඟහලේ නටඹුන් තුළදී වෙඩි තබා ඝාතනය කර තිබෙනවා. එම දර්ශන ඇතුළත් වීඩියෝ පටයක් අයි.එස්.වරුන් අන්තර්ජාලයට එක් කර ඇති අතර එහි දැක්වෙන ඇතැම් ඝාතකයන් අවුුරුදු 13 ත් 14 ත් අතර වයස් සීමාවල අය බව සඳහන්.\nඅයි.එස්. සන්නද්ධ කණ්ඩායම් පසුගිය මැයි මාසයේදී පැල්මයිරා නගරය සහ ඒ ආසන්නයේ පිහිටි ටද්මූර් නූතන නගරය අත්පත් කරගත්තා.\nඅයි.එස්.වරුන්ගේ විශාල කළු ධජයක් යටතේ පෙළ ගැස්වූ සිරියානු සෙබළුන් වෙඩි තබා ඝාතනය කරන අයුරු ඉපැරණි රෝම රඟහලේ පියගැට මත රැඳී සිටි පිරිසක් නරඹන අයුරුද ඔවුන් නිකුත් කළ වීඩියෝ පටයේ දැක්වෙනවා. ඝාතනයට පෙර සිරියානු සෙබලූන්ට දැඩි ලෙස පහරදී තිබූ බව සඳහන්.\nජනාධිපති බෂාර් අල් අසාද්ට එරෙහි ආණ්ඩු විරෝධී කැරැල්ලක් ලෙස 2011 වසරේ මාර්තු මාසයේදී ආරම්භ වූ සිරියානු සිවිල් යුද්ධයෙන් මේ වනවිට මියගිය සංඛ්‍යාව දෙලක්ෂ තිස් දෙදහසකට අධිකයි. අයි.එස්.වරුන් සිරියාවේ බලය පැතිරවීම ඇරඹුනේද මෙම සිවිල් යුද්ධයේ ප්‍රතිඵලයක් ලෙසින්.",
       "URL": "https://www.hirunews.lk/112643/සිරියාවේ-සෙබළු-25කට-ප්‍රසිද්ධියේ-වෙඩි-තබයි",
       "Category": "International News",
       "Parent URL": "https://www.hirunews.lk/international-news.php?pageID=721"
}