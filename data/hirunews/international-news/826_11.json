{
       "Source": "hirunews",
       "Timestamp": "Monday, 01 July 2013 - 19:06",
       "Headline": "යුරෝපය, ඇමරිකාවට අනතුරු අඟවයි.",
       "News Content": "ඇමරිකාව විසින් සිය තානාපති කාර්යාලවල ඔත්තු බැලීම පිළිබදව ප්‍රංශය සහ ජර්මනිය දැඩි විරෝධය පළ කරනවා. ප්‍රංශ ජනාධිපති ෆ‍්‍රාංශුවා හොලාන්ඞ් කියා සිටියේ මෙම තත්ත්වය මත ඇමරිකාව සමග ඒකාබද්ධ වෙළද ගිවිසුමකට එළඹීමේ යුරෝපා සංගම් සාකච්ඡා ද අත්හිටුවීමට සිදුවිය හැකි බවයි. තමන්ගේ රහස් සොයන මිතුරන් පිළිගත නොහැකි බවත්, ජර්මානු චාන්ස්ලර් ඇන්ජලා මර්කල් කියා සිටියා. ඇමරිකාව යුරෝපීය තානාපති කාර්යාලවල රහස් ඔත්තු සොයන බව හෙළි වූයේ ඔත්තු සේවා නියෝජිතයෙකු වූ එඞ්වඞ් ස්නෝඩන් කළ හෙළිදරව්වකට අනුවයි. හොංකොං සිට ලතින් ඇමරිකාව බලා පළා යන ඔහු තවමත් රුසියාවේ රැදී සිටින බව විශ්වාස කෙරෙනවා. ඇමරිකාව විසින් යුරෝපා සංගමයේ රටවල ඔත්තු සෙවීම හේතුවෙන් ස්නෝඩන්ට රැකවරණ ලබාදිය යුතු බව ප්‍රංශය සහ ජර්මනියේ හරිත පක්ෂ එම රජයන් වෙතින් ඉල්ලීමක් ද කළා. කෙසේ නමුත් යුරෝපයේ විවේචනවලට පිළිතුරු දෙමින් ඇමරිකානු රාජ්‍ය ලේකම් ජෝන් කෙරී ප්‍රකාශ කළේ ජාතික ආරක්ෂාව වෙනුවෙන්, ජාත්‍යන්තර සබඳතාවලදී ගනු ලබන ක්‍රියාමාර්ග අසම්මත ඒවා නොවන බවයි.",
       "URL": "https://www.hirunews.lk/62155/යුරෝපය-ඇමරිකාවට-අනතුරු-අඟවයි",
       "Category": "International News",
       "Parent URL": "https://www.hirunews.lk/international-news.php?pageID=826"
}