{
       "Source": "hirunews",
       "Timestamp": "Wednesday, 29 November 2017 - 15:12",
       "Headline": "සමස්ත ඇමරිකාවටම පහරදිය හැකි මිසයිලයක්, උතුරු කොරියාව අත්හදා බලයි",
       "News Content": "සමස්ත ඇමෙරිකානු මහාද්වීපික භූමියටම ළඟාවිය හැකි නව මාදිලියේ අන්තර්මහද්වීපික බැලිස්ටික් මිසයිලයක් අත්හදා බැලූ බව උතුරු කොරියාව ප්‍රකාශ කර ඇති බව විදෙස් මාධ්‍ය පවසනවා.\nඉකුත්  29 වැනිදා අලුයම දියත් කරන ලද හ්වාසොංග් - 15 මිසයිලය සිය \"වඩාත් බලගතු\" මිසයිලය බව ද  උතුරු කොරියාව සඳහන් කළ බවයි බීබීසී පුවත් සේවය පැවසුවේ.\nඑම මිසයිලය ජපාන මුහුදට පතිත වුවද මින් පෙර උතුරු කොරියාව අත්හදා බලන ලද ඕනෑම මිසයිලයකට වඩා ඉහළින් ඇදී ගොස් තිබෙනවා.\nඋතුරු කොරියානු KCNA ප්‍රවෘත්ති ඒජන්සිය පවසන පරිදි කිලෝමීටර 4,475 (සැතපුම් 2,780) ක උස මට්ටමකට ළඟාවී ඇති මිසයිලය මිනිත්තු 53 ක කාලයක් තුළදී කිලෝමීටර 950 ක් දුර පියාසර කර ඇති බවයි.\nමිසයිලය විදීම සඳහා උතුරු කොරියානු නායක කිම් ජොං අන් පෞද්ගලිකව අනුමැතිය දී ඇති බවද විදෙස් මාධ්‍ය සදහන් කළා.",
       "URL": "https://www.hirunews.lk/177215/සමස්ත-ඇමරිකාවටම-පහරදිය-හැකි-මිසයිලයක්-උතුරු-කොරියාව-අත්හදා-බලයි",
       "Category": "International News",
       "Parent URL": "https://www.hirunews.lk/international-news.php?pageID=417"
}