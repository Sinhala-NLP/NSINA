{
       "Source": "hirunews",
       "Timestamp": "Friday, 10 February 2017 - 10:05",
       "Headline": "වෛද්‍යවරුන්ගේ නොසැලකිල්ලෙන් චීනයේ රෝගීන් 5 කට ඒඩ්ස් ආසාධනය වෙයි",
       "News Content": "චීනයේ රෝහලක ප්‍රතිකාර ලබමින් සිටි රෝගීන් 5 දෙනෙකුට ඒඩ්ස් වෛරසය ආසාධනය වී තිබෙනවා.\nමෙම සිද්ධිය පිළිබඳ චීනයේ දැඩි මතවාදයක් නිර්මාණය වෙමින් පවතින බවයි විදෙස් පුවත් සේවා කියාසිටියේ.\nඑච් අයි වී ආසාධිත රෝගියකු සඳහා භාවිත කල වෛද්‍ය උපකරණ වෛද්‍ය තාක්ෂණවේදියකු විසින් වෙනත් රෝගීන් පිරිසක් වෙනුවෙන් යොදාගැනීම හේතුවෙන් ඔවුන්ට වෛරසය ආසාධනය වී ඇතැයි සඳහන්.\nමෙය වෛද්‍ය ක්‍රියා පටිපාටිය දැඩිව උල්ලංඝණය කිරීමක් බව චීනයේ සෞඛ්‍ය සහ පවුල් සැලසුම් කොමිසම නිවේදනයක් නිකුත් කරමින් අවධාරණය කර තිබෙනවා.\nවෙනත් රෝග සඳහා ප්‍රතිකාර ලබමින් සිටි රෝගීන් 5 දෙනෙකුට ඒඩ්ස් වෛරසය ආසාධනය වී ඇතැයි අදාළ රෝහල තහවුරු කර ඇති අතර තවත් රෝගීන් වෙනුවෙන් අදාළ වෛද්‍ය උපකරණ භාවිත කර ඇත්දැයි ඔවුන් හෙළි කර නැහැ.\nඑමෙන්ම වෛරසය ආසාධනය වු රෝගීන්ගේ අනන්‍යතාව ද හෙළිවී නොමැති බවයි විදෙස් පුවත් සේවාවල දැක්වෙන්නේ.\nමෙම සිද්ධියෙන් පසු අදාළ රෝහලේ වෙබ් අඩවිය ද අත්හිටුවා තිබෙනවා.\nමෙම කරුණ සම්බන්ධයෙන් රෝහලෙන් කිසිදු තොරතුරක් ලබාගැනීමට නොහැකි බවටයි චීන මාධ්‍ය සඳහන් කරන්නේ.",
       "URL": "https://www.hirunews.lk/154121/වෛද්‍යවරුන්ගේ-නොසැලකිල්ලෙන්-චීනයේ-රෝගීන්-5-කට-ඒඩ්ස්-ආසාධනය-වෙයි",
       "Category": "International News",
       "Parent URL": "https://www.hirunews.lk/international-news.php?pageID=520"
}