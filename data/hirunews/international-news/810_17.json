{
       "Source": "hirunews",
       "Timestamp": "Saturday, 24 August 2013 - 8:01",
       "Headline": "ලෙබනනයේ බෝම්බ පිපිරීමකින් 42 මරුට.",
       "News Content": "උතුරුදිග ලෙබනනයේ ටි‍්‍රපොලි නුවර ඊයේ (23) සිදුවූ දැවැන්ත බෝම්බ පිපිරීම් දෙකකින් පුද්ගලයන් 42 මිය ගොස් 400කට වැඩි පිරිසක් තුවාල ලබා තිබෙනවා. මුස්ලිම් දේවස්ථාන ආසන්නයේ සිදුවූ මෙම පිපිරීම් 1990 වසරේ ලෙබනන සිවිල් යුද්ධය අවසන් වීමෙන් පසු එල්ල වූ දැවැන්තම ප්‍රහාර ලෙසයි සැලකෙන්නේ. අසල්වැසි සිරියාවේ සිවිල් යුද්ධය හේතුවෙන් ලෙබනනයේ සුන්නි සහ ෂියා මුස්ලිම් ජන කොටස් අතර ගැටුම් පසුගිය කාලය තුළ උත්සන්න වුණා. ලෙබනනයේ ෂියා මුස්ලිම් ජන කොටස නියෝජනය කරන හිස්බුල්ලාවරුන් සිරියානු ජනාධිපති අසාද්ගේ හමුදාවලට සහාය පළ කිරීම ඊට හේතුවයි. බේරුට් අගනුවර ෂියා ප්‍රදේශයකදී පුද්ගලයන් 27 දෙනෙකු මරුමුවට පත් කරමින් දැවැන්ත මෝටර් රථ බෝම්බයක් පිපිරී සතියක් ගතවීමටත් පෙරයි නව ප්‍රහාර වාර්තා වූයේ. අරාබි ප්‍රවෘත්ති සේවා වාර්තා කළ පරිදි ටි‍්‍රපොලි ප්‍රහාරයේ ඉලක්කය වී ඇත්තේ ප්‍රමුඛ සුන්නි මුස්ලිම් ආගමික නායකයෙකු වන ෂෙයික් සලීම් රෆී වුවත් ඔහුට ප්‍රහාරයෙන් හානියක් සිදුවී නැහැ.",
       "URL": "https://www.hirunews.lk/65707/ලෙබනනයේ-බෝම්බ-පිපිරීමකින්-42-මරුට",
       "Category": "International News",
       "Parent URL": "https://www.hirunews.lk/international-news.php?pageID=810"
}