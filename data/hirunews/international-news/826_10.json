{
       "Source": "hirunews",
       "Timestamp": "Tuesday, 02 July 2013 - 8:07",
       "Headline": "ස්නෝඩන් ඇමරිකාවට භාර දෙන්නේ නැහැ. - පුටින්ගෙන් සහතිකයක්.",
       "News Content": "ඇමරිකානු ඔත්තු සේවා වැඩපිළිවෙල පිළිබදව දැවැන්ත හෙළිදරව්වක් කළ ඇමරිකානු ඔත්තු සේවා නියෝජිත එඞ්වඞ් ස්නෝඩන් රුසියාවේ දේශපාලන රැකවරණ ඉල්ලා තිබෙනවා. රුසියානු රාජ්‍ය ප්‍රවෘත්ති සේවාව මේ බව දැන් නිළ වශයෙන් ප්‍රකාශ කරනවා. රුසියානු දේශපාලන රැකවරණ ඉල්ලා සිටිමින් ස්නෝඩන් කියා සිටියේ ජනාධිපති බැරක් ඔබාමා තමාට වෙනත් රටක රැකවරණ ලබා ගැනීම වැළැක්වීමට උත්සාහ කරන බවයි. එහිදී තවත් ඇමරිකානු ඔත්තු සේවා රහස් හෙළිකිරීමට සූදානම් බවත් ඔහු කියා සිටියා. හොංකොං දිවයිනේ සිට රුසියාව හරහා ලතින් ඇමරිකානු රටක් වෙත යාමට සූදානම් වූ එඞ්වඞ් ස්නෝඩන් සිය රටේ සිටින බව රුසියාව කලින් පිළිගත්තේ නැහැ. එහෙත් ස්නෝඩන් රුසියාවේ සිටින බවත්, ඔහුට එහි ජීවත්වීමට අවශ්‍ය නම් මිතුරු රටක් වන ඇමරිකාවට එරෙහිව සිදුකරන ක්‍රියාදාමයන් නතර කළ යුතු බවත්, ජනාධිපති පුටින් ඊයේ (01) සඳහන් කළා. එහෙත් ස්නෝඩන් කිසිලෙසකින් හෝ ඇමරිකාවට භාර නොදෙන බවයි ඔහු කියා සිටියේ. මෙතෙක් නිහඩම සිටි ස්නෝඩන්ගේ ප්‍රකාශය හෙළිදරව් කළේ ජුලියන් අසාන්ජ්ගේ විකිලීක්ස් වෙබ් අඩවිය මගින්. තමාට හොංකොං සිට රුසියාවට පැමිණීම සඳහා සුරක්ෂිත මඟක් සකස් කර දීම පිළිබදව ස්නෝඩන් ඉක්වදෝර ජනාධිපතිවරයාට ද ස්තූති කර තිබෙනවා.",
       "URL": "https://www.hirunews.lk/62172/ස්නෝඩන්-ඇමරිකාවට-භාර-දෙන්නේ-නැහැ-පුටින්ගෙන්-සහතිකයක්",
       "Category": "International News",
       "Parent URL": "https://www.hirunews.lk/international-news.php?pageID=826"
}