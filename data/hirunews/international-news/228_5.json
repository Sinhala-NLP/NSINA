{
       "Source": "hirunews",
       "Timestamp": "Sunday, 27 October 2019 - 19:09",
       "Headline": "අයි.එස්. නායකයා මියගිය බව ට්‍රම්ප් තහවුරු කරයි - රුසියාවට සැකයක්",
       "News Content": "අයි.එස්. නායක අබු බකර් අල් බග්ඩාඩි සිරියාවේ වයඹදිග ප්‍රදේශයේ පෙරේදා රාත්‍රියේ සිදුකළ විශේෂ මෙහෙයුමේදී ජීවිතක්ෂයට පත්වූ බව ඇමරිකානු ජනාධිපති ඩොනල්ඞ් ට්‍රම්ප් තහවුරු කළා.\nඒ, ඊයේ ජාතිය අමතමින් විශේෂ ප්‍රකාශයක් සිදුකරමින්.\nකෙසේ වෙතත් අයි.එස්. නායකයා මියගියේද යන්න සම්බන්ධයෙන් සැකයක් පවතින බවයි රුසියානු ආරක්ෂක අමාත්‍යාංශය නිවේදනයක් නිකුත් කරමින් සඳහන් කළේ.\nසිරියාවේ කුර්දි වැසියන්ගෙන් ලද බුද්ධි තොරතුරක් මත අයි.එස්. සංවිධානයේ නායක අබු බකර් අල් - බග්ඩාඩි සිටින බවට සැක කෙරෙන ස්ථානයක් ඉලක්ක කර පෙරේදා රාත්‍රියේ ඇමරිකාව විශේෂ මෙහෙයුමක් සිදුකරනු ලැබුවා.\nඑහිදී බග්ඩාඩි රැදී සිටි උමඟ ඇමරිකානු හමුදා විසින් අත්පත් කර ගැනීමත් සමඟ ඔහු සිය මරාගෙන මැරෙන ජැකට්ටුව පුපුරුවාගෙන සිය දිවි හානි කරගෙන ඇති බවයි ඇමරිකානු ජනාධිපති ඩොනල්ඞ් ට්‍රම්ප් ඊයේ සිය විශේෂ ප්‍රකාශයේදී සඳහන් කළේ.\nඑමෙන්ම, එම මෙහෙයුමේදී ළමයින් තුන් දෙනෙකු සහ භාර්යාවන් දෙදෙනෙකු ජීවිතක්ෂයට පත්වූ බව ද ඇමරිකානු ජනාධිපති ඩොනල්ඞ් ට්‍රම්ප් තහවුරු කළා. අයි.එස්. නායකයා ඉලක්ක කර ගත් අතිශය අවදානම් සහිත වූ මෙම මෙහෙයුමේදී රුසියානු ගුවන් සීමාව ද භාවිත කිරීමට සිදුවූ බවයි ට්‍රම්ප් සඳහන් කළේ.\nමෙම මෙහෙයුම සාර්ථක කර ගැනීම සඳහා සහය දීම සම්බන්ධයෙන් රුසියාව, ඉරාකය, තුර්කිය, සිරියාව සහ සිරියාවේ කුර්දි වැසියන්ට සිය ස්තූතිය පළ කළ ජනපති ට්‍රම්ප් අයි.එස්. නායක අබු බකර් අල් - බග්ඩාඩි සුනඛයෙකු ලෙසත්, බියගුල්ලෙකු ලෙසත් ජීවිතක්ෂයට පත්වූ බවයි කියා සිටියේ.\nමේ අතර රුසියානු ආරක්ෂක අමාත්‍යාංශය නිවේදනයක් නිකුත් කරමින් කියා සිටියේ ඇමරිකානු ජනාධිපති ඩොනල්ඞ් ට්‍රම්ප් ප්‍රසිද්ධියක් ලබාගැනීමේ අදහසින් මෙවැනි ප්‍රකාශයක් සිදුකරන බවයි. අයි. එස්. නායකයා මියගිය බවට පිළිගත හැකි තොරතුරක් නොමැති බවද එම නිවේදනයේ තවදුරටත් සඳහන්.",
       "URL": "https://www.hirunews.lk/227095/අයි-එස්-නායකයා-මියගිය-බව-ට්‍රම්ප්-තහවුරු-කරයි-රුසියාවට-සැකයක්",
       "Category": "International News",
       "Parent URL": "https://www.hirunews.lk/international-news.php?pageID=228"
}