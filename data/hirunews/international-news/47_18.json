{
       "Source": "hirunews",
       "Timestamp": "Sunday, 29 May 2022 - 8:01",
       "Headline": "නයිජීරියාවේ දේවස්ථානයක් අසළ තෙරපීමකින් 31 දෙනෙකු මරුට",
       "News Content": "දකුණුදිග නයිජීරියාවේ පෝට් - හාකොට් නගරයේ දේවස්ථානයක නොමිලේ ආහාර බෙදාදීමේ අවස්ථාවක දී තෙරපීමට ලක්වී පුද්ගලයන් 31 දෙනෙකු ජීවිතක්ෂයට පත්වී තිබෙනවා.\nඊයේ (28) වාර්තා වූ මෙම සිද්ධියේ දී මියගිය වැඩි පිරිසක් ළමයින් බව සඳහන්.\nදුප්පත් ජනතාවට ආහාර සහ ත්‍යාග බෙදාදීමේ අවස්ථාවට එකවර කඩාවැදුනු විශාල පිරිසක් පාලනය කරගැනීමට නොහැකිවීමෙන් මෙම අනතුර සිදු වූ බවයි සංවිධායකයින් ප්‍රකාශ කළේ.\nමෙම සිද්ධිය වාර්තා වූ පෝට් - හාකෝට් නුවර නයිජීරියාවේ ප්‍රධානතම තෙල් මධ්‍යස්ථානයයි.\nඅප්‍රිකාවේ ජනාකීර්ණතම රට වන නයිජීරියාව, අප්‍රිකානු මහද්වීපයේ විශාලතම ඛනිජතෙල් නිෂ්පාදකයා ද වනවා.\nකෙසේ නමුත් ලෝක බැංකුව මෑතක දී සිදුකළ සමීක්ෂණයකදී අනාවරණ වී ඇත්තේ නයිජීරියාවේ සෑම දස දෙනෙකුගෙන් හයදෙනෙකුම දුප්පත්කමේ සීමාවට වඩා පහළ මට්ටමක සිටින බවයි.",
       "URL": "https://www.hirunews.lk/305566/නයිජීරියාවේ-දේවස්ථානයක්-අසළ-තෙරපීමකින්-31-දෙනෙකු-මරුට",
       "Category": "International News",
       "Parent URL": "https://www.hirunews.lk/international-news.php?pageID=47"
}