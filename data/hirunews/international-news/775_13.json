{
       "Source": "hirunews",
       "Timestamp": "Monday, 23 December 2013 - 7:53",
       "Headline": "දකුණු සුඩානයෙන් ජගත් සංවිධාන කාර්ය මණ්ඩලය ඉවත් කරගැනේ.",
       "News Content": "ප්‍රචන්ඩ ක්‍රියා උත්සන්න වීමත් සමග දකුණු සුඩානයේ සිටින තම අත්‍යාවශ්‍ය නොවන කාර්යමණ්ඩලය ඉවත් කරගැනීමට ජගත් සංවිධානය පියවර ගෙන තිබෙනවා. ඒ අනුව ඔවුන් ගුවන් මගින් අසල්වැසි උගන්ඩාව වෙත රැගෙන යමින් සිටින බවයි දකුණු සුඩාන ජගත් සංවිධාන කාර්යාලය ප්‍රකාශ කළේ. මේ අතර ගැටුම් නවත්වන ලෙස එක්සත් ජාතීන්ගේ මහලේකම් බෑන් කී මූන් සුඩානයෙන් ඊයේ ඉල්ලීමක් කළා. එහිදී ඔහු සදහන් කළේ සුඩානයේ ආණ්ඩු පක්ෂය සහ විපක්ෂය අතර හටගෙන ඇති ගැටුම් හේතුවෙන් මේ වන විට පුද්ගලයින් 600කට ආසන්න සංඛ්‍යාවක් ජීවිතක්ෂයට පත්වී ඇති බවයි. මෙම ගැටුම්වලින් අහිංසක ජනතාව තවත් පීඩාවට පත්වන බැවින් වහාම ගැටුම් නවත්වන ලෙසයි ජගත් සංවිධාන මහලේකම්වරයා සුඩාන රජයෙන්, විපක්ෂයෙන් මෙන්ම අන්තවාදීන්ගෙන් ද ඉල්ලා ඇත්තේ.",
       "URL": "https://www.hirunews.lk/73961/දකුණු-සුඩානයෙන්-ජගත්-සංවිධාන-කාර්ය-මණ්ඩලය-ඉවත්-කරගැනේ",
       "Category": "International News",
       "Parent URL": "https://www.hirunews.lk/international-news.php?pageID=775"
}