{
       "Source": "hirunews",
       "Timestamp": "Friday, 16 October 2015 - 15:02",
       "Headline": "ජගත් ආරක්ෂක මණ්ඩලයේ ජෙරුසෙලම ගැන සාකච්ඡා",
       "News Content": "ඊශ්‍රායලය සහ පලස්තීනුවන් අතර ජෙරුසෙලම් පුරවරයේ ඇතිව තිබෙන ප්‍රචන්ඩ ගැටුම්කාරි වාතාවරණය සම්බන්ධයෙන් සාකච්ඡා කිරීම සඳහා එක්සත් ජාතීන්ගේ ආරක්ෂක මණ්ඩලය අද (16) විශේෂ රැස්වීමක් පවත්වනවා. පසුගිය සති දෙක තුළ ජෙරුසෙලමේ ගැටුම්වලින් පුද්ගලයන් 39 දෙනෙකු ජීවිතක්ෂයට පත්වූ අතර ඉන් 32 දෙනෙකුම පලස්තීනුවන්. ඊශ්‍රායල ජාතිකයන් 7 දෙනෙකු මියගිය අතර ඔවුන් වැඩි දෙනෙක් පලස්තීනුවන්ගේ පිහි පහරට ලක්වූ අයයි. ජෙරුසෙලමේ ගැටුම් පිළිබඳව එක්සත් ජාතීන්ගේ ආරක්ෂක මණ්ඩලයේ විශේෂ සැසිවාරයක් කැඳවන ලෙස ඉල්ලා සිටියේ ලෙබනනයයි. ජෙරුසෙලමේ අල් අක්සා මුස්ලිම් දේවස්ථානය වෙත පිවිසීමට පලස්තීනුවන්ට පවතින අවස්ථා ඊශ්‍රායල බලධාරින් විසින් සීමා කිරීම ගැටුම් උත්සන්න වීමට හේතු වී තිබෙනවා.",
       "URL": "https://www.hirunews.lk/118574/ජගත්-ආරක්ෂක-මණ්ඩලයේ-ජෙරුසෙලම-ගැන-සාකච්ඡා",
       "Category": "International News",
       "Parent URL": "https://www.hirunews.lk/international-news.php?pageID=697"
}