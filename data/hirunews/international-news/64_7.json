{
       "Source": "hirunews",
       "Timestamp": "Sunday, 30 January 2022 - 11:30",
       "Headline": "කාජල්ටත් කොරෝනා",
       "News Content": "සුප්‍රකට බොලිවුඩ් නිළි කාජල් දේව්ගන්ටත් කොරෝනා ආසාදනය වී තිබෙනවා. තමා නිරෝධායනයට ලක්ව සිටින බව ඇය, සිය ඉන්ස්ටර්ග්‍රෑම් ගිණුම හරහා සඳහන් කළේ වක්‍රාකාරයෙන්.\nබොලිවුඩ් නළු අජේ දේව්ගන් සමඟ 1999 වසරේ විවාහ වූ කාජල්ට දියණියක සහ පුතෙකු සිටිනවා.\nමේ අතර අද උදෑසනින් අවසන් වූ පැය විසි හතර තුළ ඉන්දියාවෙන් තවත් කොරෝනා ආසාදිතයන් 2,340,000 ක් වාර්තාවී ඇති අතර, වාර්තාවූ මරණ සංඛ්‍යාව 893 ක්. ඔමික්‍රොන් ප්‍රභේදයත් සමඟ ඉන්දියාව දැන් මුහුණදෙන්නේ තුන්වන කොරෝනා රැල්ලටයි.\nඑමෙන්ම ට්විටර් පණිවුඩයක් නිකුත් කරමින් ඉන්දීය අග්‍රාමාත්‍ය නරේන්ද්‍ර මෝදි සඳහන් කළේ ඉන්දීය වැඩිහිටි ජනගහණයෙන් සියයට 75 ක් මේ වනවිට පූර්ණ කොරෝනා එන්නත්කරණය ලබා ඇති බවයි.\nමේ අතර පූර්ණ එන්නත්කරණය ලැබූ සිය සැමියා සහ පුත්‍රයා කොරෝනා ආසාදිතව සිටියදී නිරෝධායනයට ලක් නොවී, හිතාමතාම වෛරසයට නිරාවරණය වූ චෙක් ජනරජයේ ජනගී ගායිකා හනා හොර්කා කොරෝනා රෝගයෙන් ජීවිතක්ෂයට පත්වී තිබෙනවා.\n57 හැවිරිදි ඇය, කොරෝනා එන්නත්කරණය ලබා නොමැති අතර, සැමියා සහ පුත්‍රයා කොරෝනා වැළඳී සිටියදී ඔවුන් ආශ්‍රිතව සිට ඇත්තේ වෛරසය ආසාදනය වීම අපේක්ෂාවෙන්.\nරෝගය වැළඳී සුවය ලබන්නන්ට ද ප්‍රතිශක්තිකරණ බලපත්‍ර නිකුත් කරන බැවින් එමඟින් පොදු ස්ථාන වෙත යාමට හැකියාව ලැබෙනු ඇතැයි ඇය බලාපොරොත්තු වී තිබෙනවා.\nඑහෙත් එන්නත්කරණය ලැබූ සැමියා සහ පුත්‍රයා සුවය ලබද්දී ඇය, මියගොස් තිබෙනවා.\nඒ, තමා සුවය ලබමින් සිටින බවට මෙම ගායිකාව සිය සමාජ මාධ්‍ය පිටුවල සටහන් කොට දින දෙකකට පසුවයි.",
       "URL": "https://www.hirunews.lk/295638/කාජල්ටත්-කොරෝනා",
       "Category": "International News",
       "Parent URL": "https://www.hirunews.lk/international-news.php?pageID=64"
}