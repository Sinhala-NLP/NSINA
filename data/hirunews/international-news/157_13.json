{
       "Source": "hirunews",
       "Timestamp": "Monday, 26 October 2020 - 8:34",
       "Headline": "ස්පාඤ්ඤයට හදිසි නීතිය",
       "News Content": "ලොව පුරා කොරෝනා වෛරස් ආසාදිතයින් සංඛ්‍යාව මේ වනවිට හාරකෝටි තිස් තුන් ලක්ෂ 23,390 ක් ලෙස සටහන් වන අතර, මරණ සංඛ්‍යාව 11 ලක්ෂ 58,807 ක්.\nඑහිදී ලොව පුරා දෛනික ආසාදිත සංඛ්‍යාවද කැපී පෙනෙන ලෙස ඉහළ යෑම විශේෂත්වයක්.\nඒ අනුව ඊයේ දිනයේදී නව ආසාදිතයින් හාර ලක්ෂයකට වැඩි සංඛ්‍යාවක් වාර්තා වී ඇති අතර, මරණ සංඛ්‍යාව 4,500 කට ආසන්නයි.\nදෙවන කොරෝනා රැල්ලට මුහුණදෙන යුරෝපයේ කොරෝනා ව්‍යාප්තිය වේගවත් වීමක් දක්නට ලැබෙන අතර, ප්‍රංශයේ දෛනික ආසාදිත සංඛ්‍යාව ඊයේ දිනයේදී 50,000 ඉක්ම වූවා.\nඊයේ ප්‍රංශයෙන් නව ආසාදිතයින් 52,010 ක් වාර්තා වූ අතර, ඊට පෙර දින ආසාදිතයින් 45,422 ක් වාර්තා වුණා.\nප්‍රංශයේ සමස්ත ආසාදිත සංඛ්‍යාවද මේ වනවිට 11 ලක්ෂ 38,507 ක් ලෙස සටහන් වනවා.\nඒ අනුව ප්‍රංශය, ආර්ජන්ටිනාව සහ ස්පාඤ්ඤය අභිබවා කොරෝනා වෛරසයෙන් වැඩිම පීඩාවට පත් ලොව පස්වන රාජ්‍යය බවට පත්ව ඇත්තේ ඇමරිකා එක්සත් ජනපදය, ඉන්දියාව, බ්‍රසීලය සහ රුසියාවට පසුවයි.\nමේ අතර, කොරෝනා වෛරස් ව්‍යාප්තිය ඉහළ යන ස්පාඤ්ඤයේ හදිසි නීතිය පැනවීමට අග්‍රාමාත්‍ය පෙඩ්රෝ සන්චෙස් ඊයේ තීරණය කළා.\nඑමෙන්ම, රාත්‍රි කාලයේ ඇඳිරි නීතිය පැනවීමටද පියවර ගෙන තිබෙනවා.\nහදිසි නීතිය පැනවීමත් සමඟ ස්පාඤ්ඤයේ දිස්ත්‍රික්ක සහ කලාප අතර සංචරණය සීමා කෙරෙන අතර, වෛද්‍ය කටයුතු සහ අත්‍යවශ්‍ය සේවා සඳහා පමණක් ඒ සඳහා අවස්ථාව හිමිවනු ඇති.\nස්පාඤ්ඤයේ කොරෝනා ආසාදිතයින් සංඛ්‍යාවද මේ වනවිට මිලියනය ඉක්මවා 11 ලක්ෂ 10,372 ක් ලෙස සටහන් වන අතර, මරණ සංඛ්‍යාව 35,000 කට ආසන්නයි.",
       "URL": "https://www.hirunews.lk/253315/ස්පාඤ්ඤයට-හදිසි-නීතිය",
       "Category": "International News",
       "Parent URL": "https://www.hirunews.lk/international-news.php?pageID=157"
}