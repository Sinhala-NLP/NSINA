{
       "Source": "hirunews",
       "Timestamp": "Wednesday, 08 September 2021 - 9:00",
       "Headline": "මෙක්සිකෝවේ භූ කම්පනයක්",
       "News Content": "මෙක්සිකෝවේ පැසිෆික් වෙරළාසන්න ව රික්ටර් පරිමාණයේ 7යි දශම 1ක ප්‍රබල භූ කම්පනයක් සිදු ව තිබෙනවා.\nඇකපුල්කෝ සංචාරක නිකේතන වෙරළට ඔබ්බෙන් සිදු වූ එම භූ කම්පනය ඊට සැතපුම් සිය ගණනක් ඈතින් පිහිටි මෙක්සිකෝ සිටි අගනුවරට ද දැනී ඇති බව සඳහන්.\nඑහි ගොඩනැගිලි පවා භූ කම්පනයෙන් සසල වූ බවයි විදෙස් වාර්තා සඳහන් කළේ.\nභූ කම්පනයත් සමඟ එරට නිවැසියන් සහ සංචාරකයින් වීථිවලට පිවිසී ඇති අතර, අගනගරයට විශාල හානියක් සිදු ව ඇත්දැ යි මෙතෙක් වාර්තා ලැබී නැහැ.\n1985 වසරේ මෙක්සිකෝ සිටි නගරයේ ඇති වූ රික්ටර් පරිමාණයේ 8යි දශම 1ක භූ කම්පනයකින් දස දහසකට වැඩි පිරිසක් මියගිය අතර, ගොඩනැගිලි සිය ගණනක් විනාශයට පත් වුණා.\nඅත්ලාන්තික් සහ පැසිෆික් සාගර දේශ සීමා කරගත් භූ කාරක තැටි පහක් මත පිහිටි මෙක්සිකෝව ලොව භූ චලන සඳහා සක්‍රීයතම ප්‍රදේශයක් ලෙසයි සැලකෙන්නේ.",
       "URL": "https://www.hirunews.lk/281655/මෙක්සිකෝවේ-භූ-කම්පනයක්",
       "Category": "International News",
       "Parent URL": "https://www.hirunews.lk/international-news.php?pageID=96"
}