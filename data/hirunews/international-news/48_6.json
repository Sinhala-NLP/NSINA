{
       "Source": "hirunews",
       "Timestamp": "Friday, 27 May 2022 - 13:27",
       "Headline": "ඇමරිකානු ළමයින් බහුතරයක මරණයට හේතුව ගිනි අවි බව හෙළි වෙයි",
       "News Content": "වයස අවුරුදු 19 දක්වා ඇමරිකානු ළමයින් සහ යෞවන යෞවනියන් අතර සිදු වන මරණ අතුරෙන් බහුතරයකට හේතුව ගිනි අවි බව නිල දත්ත මගින් හෙළිවන්නේ යැයි ප්‍රංශ පුවත් සේවය වාර්තා කළා.\nඒ, ටෙක්සාසයේ පාසලක වෙඩි තැබීමකින් ළමයින් 19 දෙනෙකු ඝාතනයට ලක්වීමේ සිද්ධියෙන් අනතුරුවයි.\n2020 වසරේ එම වයස් කාණ්ඩයේ ළමයින් 4,368 දෙනෙකු ගිනි අවි සම්බන්ධ සිද්ධීන් හේතුවෙන් ජීවිතක්ෂයට පත්වී ඇති අතර, එය, ලක්ෂයකට 5.4ක අනුපාතයකට සිදුව ඇති බවයි සී.ඩී.සී. හෙවත් ඇමරිකානු රෝග පාලන සහ වැළැක්වීමේ මධ්‍යස්ථානය ප්‍රකාශ කළේ.\nඑම සිද්ධීන් වලින් තුනෙන් දෙකක්ම ඝාතන සිද්ධීන් බව අනාවරණ වී ඇති කරුණක්.\nඑම කාලය තුළ මෝටර් රථ අනතුරුවලින් එම වයස් කාණ්ඩයේ ළමයින් 4,036 දෙනෙකු ජීවිතක්ෂයට පත්වී තිබෙනවා.\nඒ අනුව ගිනි අවි, වාහන අනතුරු අභිබවා ඇමරිකානු ළමයින්ගේ මාරකය බවට පත්ව ඇති බවයි ප්‍රංශ පුවත් සේවය අනාවරණ කළේ.",
       "URL": "https://www.hirunews.lk/305433/ඇමරිකානු-ළමයින්-බහුතරයක-මරණයට-හේතුව-ගිනි-අවි-බව-හෙළි-වෙයි",
       "Category": "International News",
       "Parent URL": "https://www.hirunews.lk/international-news.php?pageID=48"
}