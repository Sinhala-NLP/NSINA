{
       "Source": "hirunews",
       "Timestamp": "Sunday, 04 March 2018 - 19:28",
       "Headline": "සුලෝහිත සංග්‍රාමය ජය පැරදුමෙන් තොරව අවසන් වෙයි",
       "News Content": "කොළඹ එස්.එස්.සී. ක්‍රීඩාංගණයේ පැවැත්වෙන 89 වන ආනන්ද - නාලන්ද සුලෝහිත සංග්‍රාමය ජය පරාජයෙන් තොරව අද (04) අවසන් වුණා.\nආනන්ද විද්‍යාලය පළමු ඉනිම සඳහා ලකුණු 141ක් ලබා ගත් අතර, නාලන්ද කණ්ඩායම පළමු ඉනිම සඳහා ලබා ගත් ලකුණු සංඛ්‍යාව 213ක්.\nතරඟය ජය පරාජයෙන් තොරව අවසන් වන විට දෙවන ඉනිම ක්‍රීඩා කරමින් සිටි ආනන්ද විද්‍යාලය කඩුලු 07ක් දැවී ලකුණු 252ක් ලබාගෙන සිටියා.\nශ්‍රී ලංකා ක්‍රිකට් කණ්ඩායමේ නායක දිනේෂ් චන්දිමාල්ගේ සොහොයුරු වන කමේෂ් නිර්මාල් නොදැවී ලකුණු 100යි.\nසුලෝහිත සංග්‍රාම ඉතිහාසයේ ජය පරාජයෙන් තොරව අවසන් වූ 71 වැනි තරඟය ලෙසින් මෙම තරඟය ඉතිහාසයට එක් වූවද, තරඟයේ ජයග්‍රාහකයන් වෙත පිරිනැමෙන ආචාර්ය එන්. එම්. පෙරේරා කුසලානය අවසන් වරට 2003 වසරේ දී ජයග්‍රහණය කළ ආනන්ද ක්‍රීඩකයෝ රැගෙන යද්දී අනෙකුත් කුසලාන සමසේ බෙදා ගැනීමට දෙපිළේ ක්‍රීඩකයෝ සමත් වූහ.\nතරඟයේ දක්ෂතම පන්දු යවන්නා ලෙසින් කොළඹ ආනන්ද විද්‍යාලයේ උප නායක ළහිරු හිරන්‍ය නම් කෙරුණ අතර තරඟයේ දක්ෂතම පිතිකරු ලෙසින් නම් කෙරුණේ තරගයේ අවසන් මොහොතේ ශතකයක් වාර්තා කළ ආනන්ද විද්‍යාලයේ කමේෂ් නිර්මාල් ය.\nමෙවර ආනන්ද - නාලන්ද මහා ක්‍රිකට් තරඟය සදහා මාධ්‍ය අනුග්‍රහය දැක්වූයේ හිරු ටී.වී, හිරු.එෆ්.එම්, සන් එෆ්.එම් ප්‍රමුඛ ආසියානු මාධ්‍ය ජාලයයි.\nමේ අතර, රාජකීය විද්‍යාලය සහ ගල්කිස්ස ශාන්ත තෝමස් විද්‍යාලය අතර ලබන 08 වන දා ආරම්භවීමට නියමිතව තිබූ වාර්ෂික ක්‍රිකට් තරඟය 9, 10 සහ 11 ලෙස වෙනස් කර තිබෙනවා.",
       "URL": "https://www.hirunews.lk/sports/185116/සුලෝහිත-සංග්‍රාමය-ජය-පැරදුමෙන්-තොරව-අවසන්-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=249"
}