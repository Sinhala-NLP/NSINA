{
       "Source": "hirunews",
       "Timestamp": "Tuesday, 25 June 2013 - 13:09",
       "Headline": "ශූරයන්ගේ පිළට කුමාර් සංගක්කාරත්.",
       "News Content": "එංගලන්තයේ පැවැති චැම්පියන්ස් කුසලාන ක්‍රිකට් තරගාවලියේ දැක්වූ දස්කම් අනුව ශූරයන්ගේ ක්‍රිකට් කණ්ඩායමක් නම් කර තිබෙනවා. එහි නායකත්වයට ඉන්දීය ක්‍රිකට් නායක මහේන්ද්‍ර සිං දෝනි නම් කර ඇති අතර, ඔහු ඇතුළු ඉන්දීය ක්‍රීඩකයන් පස් දෙනෙකුම කණ්ඩායමට ඇතුළත්. චැම්පියන්ස් කුසලාන තරගාවලියේ දී දස්කම් දැක්වූ ශ්‍රීකර් ධවාන්, විරාට් කෝලි, රවීන්ද්‍ර ජඬේජා සහ බුවනේෂ්වර් කුමාර් ශූරයන්ගේ කණ්ඩායමට ඇතුළත් අනෙකුත් ඉන්දීය ක්‍රීඩකයන් හතර දෙනායි. ජොනතන් ට්‍රොට් සහ ජේම්ස් ඇන්ඩර්සන් යන එංගලන්ත ක්‍රීඩකයන් දෙදෙනා මෙන්ම පාකිස්තානයේ මිස්බා උල්හක්, දකුණු අප්‍රිකාවේ රයන් මැක්ලරන් සහ නවසීලන්තයේ මිචෙල් මැක්ලැනගන් ශූරයන්ගේ කණ්ඩායමට නම් කර තිබෙනවා. චැම්පියන්ස් කුසලාන ශූරයන්ගේ කණ්ඩායමට නම් කර ඇති එකම ශ්‍රී ලාංකික ක්‍රීඩකයා වන්නේ කුමාර් සංගක්කාරයි. එංගලන්තයේ ජෝ රූට් 12 වන ක්‍රීඩකයා ලෙස නම් කර තිබෙනවා.",
       "URL": "https://www.hirunews.lk/sports/61708/ශූරයන්ගේ-පිළට-කුමාර්-සංගක්කාරත්",
       "Category": "Sports",
       "Parent URL": "https://www.hirunews.lk/sports/all-news.php?pageID=528"
}