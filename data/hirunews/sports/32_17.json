{
       "Source": "hirunews",
       "Timestamp": "Friday, 24 December 2021 - 13:26",
       "Headline": "ශ්‍රී ලංකා යොවුන් ක්‍රිකට් කණ්ඩායමට විශිෂ්ට ජයක්",
       "News Content": "වයස අවුරුදු 19න් පහළ ආසියානු කුසලාන ක්‍රිකට් තරගාවලියේ ඊයේ පැවති තරගයකින් කුවේටයේ වයස අවුරුදු 19න් පහළ කණ්ඩායම පරදවා ලකුණු 274ක දැවැන්ත ජයග්‍රහණයක් වාර්තා කිරීමට ශ්‍රී ලංකා යොවුන් ක්‍රීඩකයන් සමත් වුණා.\nකාසියේ වාසිය දිනා පළමුවෙන් පන්දුවට පහරදුන් ශ්‍රී ලංකා වයස අවුරුදු 19න් පහළ කණ්ඩායම සිය පන්දු වාර 50 තුළ දී කඩුලු පහක් දැවී ලකුණු 323ක් රැස් කළා.\nඑහි දී චමිඳු වික්‍රමසිංහ, ෂෙවොන් ඩැනියෙල්, පවන් පතිරාජ සහ රනුද සෝමරත්න අර්ධ ශතක රැස් කරගැනීමට සමත් වුණා.\nපිළිතුරු වශයෙන් කුවේට වයස අවුරුදු 19න් පහළ කණ්ඩායම පන්දු වාර 17යි පන්දු 3ක දී සියලු ක්‍රීඩකයින් දැවී රැස් කළේ ලකුණු 49ක් පමණයි.\nශ්‍රී ලංකා යොවුන් පිලේ නායක දුනිත් වෙල්ලාලගේ එහි දී ලකුණු දෙකකට කඩුලු 4ක් බිඳ හෙලීම විශේෂත්වයක්.\nඊට අමතරව සදීෂ රාජපක්ෂ ලකුණු 4ට කඩුලු 3ක් බිඳ හෙලූ අතර, මතීෂ පතිරණ ලකුණු හතකට කඩුලු දෙකක් බිඳ හෙලුවා.",
       "URL": "https://www.hirunews.lk/sports/292013/ශ්‍රී-ලංකා-යොවුන්-ක්‍රිකට්-කණ්ඩායමට-විශිෂ්ට-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=32"
}