{
       "Source": "hirunews",
       "Timestamp": "Monday, 02 August 2021 - 11:59",
       "Headline": "ශ්‍රී ලංකා ගුවන් හමුදාවෙන් සුහද රග්බි ප්‍රදර්ශන තරඟාවලියක්",
       "News Content": "වර්තමානයේ රට තුළ පවතින කොවිඩි 19 වාතාවරණය තුළ රග්බි ක්‍රිඩා තරඟ වසරකට වැඩි කාල සීමාවක් නතර වී තිබුණා.\nරට තුළ නැවත රග්බික්‍රීඩාව ප්‍රවර්ධනය කිරිමේ අරමුණින් ක්‍රීඩා අමාත්‍ය නාමල් රාජපක්ෂගේ උපදෙස් මත සහ ගුවන් හමුදාපති එයාර් මාර්ෂල් සුදර්ශන පතිරණ මහතාගේ අධීක්ෂණය යටතේ 2021 අගෝස්තු මස 13 වන දින සහ 2021 අගෝස්තු 20 වන දින සුහද රග්බි ප්‍රදර්ශන තරගාවලියක් කුරුණෑගල මාළිගාපිටිය ක්‍රිඩාංගනයේ දී සහ ශ්‍රී ලංකා ගුවන් හමුදා රත්මලාන රග්බි ක්‍රිඩාංගණයේ දී ගුවන් හමුදා රග්බි ක්‍රිඩා සමාජය සහ සී එච් ඇන්ඩ් එෆ්සී (CH&FC) ක්‍රීඩා සමාජ අතර පැවැත්වීමට කටයුතු සුදානම් කර ඇත.\nප්‍රතිසංස්කරණය කරන ලද කුරුණෑගල මාළිගාපිටිය ක්‍රිඩාංගනය විවෘත කිරිමේ උත්සවයෙන් පසුව මෙම සුහද රග්බි ප්‍රදර්ශන තරගාවලියේ පළමු තරගය 2021 අගෝස්තු මස 13 වන දින පැවැත්විමට නියමිතව ඇති අතර මෙහි ප්‍රධාන ආරාධිතයා වශයෙන් අග්‍රාමාත්‍ය මහින්ද රාජපක්ෂ මහතා සහභාගි වීමට නියමිතයි.\nතව ද මෙහි දෙවන අදියර යටතේ 2021 අගෝස්තු මස 20 වන දින ගුවන් හමුදා රත්මලාන රග්බි ක්‍රිඩාංගනයේ දී පැවැත්වෙන දෙවන තරඟය සදහා ද ප්‍රධාන ආරාධිතයා වශයෙන් අග්‍රාමාත්‍ය මහින්ද රාජපක්ෂ මහතා සහභාගි විමට නියමිතයි.\nමෙම තරගාවලිය රටේ පවතින කොවිඩ් 19 වසංගතය වැළැක්විමේ මර්ගෝපදේශයන්ට අනුකූලව සෞඛ්‍ය අමාත්‍යාංශයේ අවසරය මත පැවැත්වීමට සියලු කටයුතු සංවිධානය කර තිබෙනවා.\nරග්බි ක්‍රීඩාව ප්‍රවර්ධනය කිරිමේ ප්‍රමුඛයෙකු වන ශ්‍රි ලංකා ගුවන් හමුදාව ඉමහත් පරිශ්‍රමයක් දරා සංවිධානය කරනු ලබන මෙම ප්‍රදර්ශන තරඟ දෙක තුළින් රග්බි ක්‍රීඩාවට නව ජවයක් එක්කර නැවත යථා තත්ත්වයට ඒම අරමුණ වනවා.",
       "URL": "https://www.hirunews.lk/sports/278640/ශ්‍රී-ලංකා-ගුවන්-හමුදාවෙන්-සුහද-රග්බි-ප්‍රදර්ශන-තරඟාවලියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=46"
}