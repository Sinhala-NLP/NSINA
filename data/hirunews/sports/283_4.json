{
       "Source": "hirunews",
       "Timestamp": "Monday, 06 November 2017 - 13:46",
       "Headline": "චන්දිමාල්ගේ ආශීර්වාද කතාවට පාකිස්ථාන නායකයාගෙන් සැර ප්‍රකාශයක්",
       "News Content": "තරඟ ජය ගැනීමට දක්ෂතාව පමණක් නොව ආශීර්වාදය ද අවශ්‍ය බව ශ්‍රී ලංකා ටෙස්ට් නායක දිනේෂ් චන්දිමාල් කර තිබූ ප්‍රකාශයක් ගැන පකිස්ථාන ක්‍රිකට් නායක සෆ්රාස් අහමඩ් සිය මතය ප්‍රකාශ කර තිබෙනවා.\nඔහු පවසා ඇත්තේ තම කණ්ඩායම ශ්‍රී ලංකාව සමඟ ටෙස්ට් තරඟාවලිය පරාජය වුයේ දුර්වල පිතිකරණ රටාව නිසා බවයි.\nමායා බන්ධන මත ටෙස්ට් තරඟාවලිය ජය ගත්තේ නම් එක්දින සහ විස්සයි විස්ස තරඟාවලියත් එලෙස ජයගත යුතු බව ඔහු කියා තිබෙනවා.\nටෙස්ට් තරඟාවලියට පෙර විශේෂ ආශීර්වාදයක් ලබාගත් බව චන්දිමාල් පවසා තිබුනා.\nවිදෙස් මාධ්‍ය පවසන අන්දමට සෆ්රාස් අහමඩ් කියා ඇත්තේ තමන් ශුද්ධ වූ අල් කුරාණය කෙරෙහි විශ්වාස කළ බවයි.\nශ්‍රී ලංකා ක්‍රිකට් කණ්ඩායමේ ටෙස්ට් ජයග්‍රහණයට හේතුව තමන් බව පවසමින් \\'මෑණියන්\\' ලෙස ඇය හඳුන්වා ගන්නා අදාළ කාන්තාව විසින් ෆේස්බුක් ගිණුමේ පළකර තිබූ ඡායාරූපය පිළිබඳවද පසුගිය වකවානුවේදී වැඩි වශයෙන් කතා බහට ලක් වුණා.\nබොහෝ දෙනෙකුගේ අවධානය යොමුවූ \\'මෑණියන්\\' ලෙස ඇය හඳුන්වා ගන්නා කාන්තාව තම මිතුරෙකුගේ මවක් වන බව ශ්‍රී ලංකා ටෙස්ට් නායක දිනේෂ් චන්දිමාල් පාකිස්තාන සංචාරයෙන් අනතුරුව ක්‍රිකට් ආයතනයේ පැවති මාධ්‍ය හමුවේදී  මාධ්‍යවේදියෙකු නැගූ ප්‍රශ්නයකට පිළිතුරු දෙමින් ප්‍රකාශ කළා.\nඑහිදී වැඩිදුරටත් අදහස් දක්වමින් චන්දිමාල් ප්‍රකාශ කළේ අදාළ කාන්තාව පමණක් නොව ඕනෑම ආගමක ස්වාමීන් වහන්සේ නමක් විසින් තමන් වෙත ලබාදෙන ඕනෑම ආශිර්වාදයක් පිළිගැනීමට තමන් සූදානම් බවයි.",
       "URL": "https://www.hirunews.lk/sports/175383/චන්දිමාල්ගේ-ආශීර්වාද-කතාවට-පාකිස්ථාන-නායකයාගෙන්-සැර-ප්‍රකාශයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=283"
}