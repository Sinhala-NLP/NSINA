{
       "Source": "hirunews",
       "Timestamp": "Monday, 09 September 2019 - 18:06",
       "Headline": "පාකිස්ථාන සංචාරය ගැන මාලිංගගෙන් සහ අනෙක් ක්‍රීඩකයන්ගෙන් පරස්පර කතා",
       "News Content": "මේ මස අගදී පකිස්තානයේ පැවැත්වීමට නියමිත ක්‍රිකට් තරගාවලිය සම්බන්දයෙන් විශේෂ සාකච්ඡාවක් අද පෙරවරුවේ ශ්‍රී ලංකා ක්‍රිකට් ආයතනයේදී පැවැත්වුනේ ක්‍රිකට් බලධාරීන් සහ ක්‍රීඩකයින් අතරයි.\nඑහිදී පකිස්තානයේ වත්මන් ආරක්ෂක තත්ත්වය පිලිබඳ ක්‍රීඩකයින් දැනුවත් කරන්නට ක්‍රිකට් බලධාරීන් පියවර ගෙන තිබෙනවා.\nඅනතුරුව ක්‍රිකට් බලධාරීන් ක්‍රීඩකයින්ගෙන් විමසා ඇත්තේ පකිස්තානු සංචාරයට එක්වීම සම්බන්දයෙන් ඔවුන්ගේ ඇති කැමැත්ත අකමැත්ත පිළිබඳවයි.\nඑහිදී එක්දින ක්‍රිකට් නායක දිමුත් කරුණාරත්න පන්දුවාර 20 ක්‍රිකට් නායක ලසිත් මාලිංග ජෙෂ්ට ක්‍රීඩක ඇන්ජෙලෝ මැතිව්ස් ඇතුළු ක්‍රීඩකයින් කිහිපදෙනෙකු මෙම සංචාරයට එක්වීමට නොහැකි බව පවසා තිබෙනවා.\nනමුත් බහුතරයක් යොවුන් ක්‍රීඩකයින් පවසා ඇත්තේ ඔවුන් පකිස්තානු සංචාරයට එක්වීමට කැමති බවයි.\nප්‍රශ්නය - කැමැත්තක් තියෙනවද ගොඩ දෙනෙක්ගේ තරග සංචාරයට සහභාගී වෙන්න...?\nධනුෂ්ක ගුණතිලක - මම හිතන්නේ 70%ක් විතර කැමති වුනා.30%ක් විතර කැමැත්තක් නැහැ.-\nදිනේෂ් චන්දිමාල් - මිට්න් එක තිබුනා.අපිට ආරක්‍ෂිත තත්වය ගැන කිව්වා.අපි තවම තීරණය කරලා නැහැ මොකක්ද කරන්නේ කියලා.\nලහිරු තිරිමාන්න - බලමු ඉතින් සිලෙක්ට් වුනොත් මොනවද කරන්නේ කියලා.\nමාධ්‍යවේදියා - අද සාකච්ඡාවේදී පකිස්තානයේ යාමට තීරණයක් අරන් තිබුනද...?\nලසිත් මාලිංග - මොන සාකච්ඡාවේද ඔය අහන්නේ...?-\nමාධ්‍යවේදියා - පකිස්තානු ගමන පිළිබඳව , ආරක්ෂාව පිළිබඳව සාකච්ඡාවක් පැවැත්වුනා කියලා කිව්වේ.\nලසිත් මාලිංග - කවුද කිව්වේ...?\nමාධ්‍යවේදියා - දැන් එලියට පැමිණි ක්‍රීඩකයින් කිව්වා ඒ පිලිබඳ සාකච්ඡා කළා කියලා.\nලසිත් මාලිංග -  කව්ද කියපු ක්‍රීඩකයා කියන්නකෝ පකිස්තාන සම්බන්දයෙන් සාකච්ඡා කළා කියලා.ඕගොල්ලෝ දැන් නැතුවනේ අහන්නේ අපෙන්.\nමාධ්‍යවේදියා - මොකද්ද ඇත්තටම එතන සිදු වුනේ...?\nලසිත් මාලිංග - අපි තරගාවලියක් අවසන් කරලා ආවේ. ඉතින් ඒකට ක්‍රිකට් ආයතනේ ප්‍රධානින් අපිව හම්බවෙන්න ඕන කියල තිබුනා. අපේ ටෙස්ට් කණ්ඩායමේත් වන්ඩේ කණ්ඩායමේ ක්‍රීඩා කරපු ක්‍රීඩකයොත් ඒ වගේම T 20 ක්‍රීඩා කරපු ක්‍රීඩකයෝ ඔක්කොම අද ආව හම්බවෙන්න ඒ ගොල්ලෝ.\nකෙසේ නමුත් මේ පිළිබඳව අප ශ්‍රී ලංකා ක්‍රිකට් ප්‍රධාන විධායක ඇෂ්ලි ද සිල්වා මහතාගෙන් විමසා සිටියා.\nඔහු සදහන් කලේ අද දිනයේ ක්‍රීඩකයින් අද දිනයේ ශ්‍රී ලංකා ක්‍රිකට් ආයතනයට කැඳවා තිබුනේ පකිස්තානු තරග සංචාරයේ ආරක්ෂාව සම්බන්දයෙන් ඔවුන් දැනුවත් කිරීම සඳහා බවයි.\nශ්‍රී ලංකා ක්‍රිකට්  කණ්ඩායමේ පකිස්තාන සංචාරයේදී එක්දින තරග තුනක් සහ පන්දුවාර 20 ක්‍රිකට් තරග තුනක් පැවැත්වීමට නියමිතයි.",
       "URL": "https://www.hirunews.lk/sports/223933/පාකිස්ථාන-සංචාරය-ගැන-මාලිංගගෙන්-සහ-අනෙක්-ක්‍රීඩකයන්ගෙන්-පරස්පර-කතා",
       "Category": "Sports",
       "Parent URL": "https://www.hirunews.lk/sports/all-news.php?pageID=140"
}