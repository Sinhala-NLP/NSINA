{
       "Source": "hirunews",
       "Timestamp": "Friday, 02 June 2017 - 6:23",
       "Headline": "ශූරයන්ගේ කුසලානයේ පළමු තරගයෙන් එංගලන්තයට ජය",
       "News Content": "අයි.සී.සී චැම්පියන්ස් කුසලාන තරගාවලිය ඊයේ (01) ආරම්භ වූයේ සත්කාරක එංගලන්ත පිල, බංග්ලාදේශය පරදවා කඩුලූ 8 ක ජයග්‍රහනයක් වාර්තා කරමින්.\nතරගය පැවැත්වුනේ ලන්ඩනයේ ඕවල් ක්‍රීඩාංගණයේදීයි.\nකාසියේ වාසිය දිනු එංගලන්තයේ ආරාධනය මත පළමුවෙන් පන්දුවට පහරදුන් බංග්ලාදේශය නියමිත පන්දුවාර 50 අවසානයේ කඩුලු 6 ක් දැවී ලකුණු 305 ක් රැස් කළා. තමින් ඉක්බාල් 128 යි. එය ඔහුගේ 9 වන එක්දින ශතකය වන අතර මෙම ලකුණු 128 ට හතරේ පහර 12 ක් සහ හයේ පහර 3 ක් ඇතුලත් වුනා. මුශ්ෆිකර් රහීම් ලකුණු 79 ක් ලබාගත්තා.\nපිළිතුරු වශයෙන් එංගලන්ත පිල පන්දුවාර 47 යි පන්දු 2 කදී කඩුලූ 2 ක් පමණක් දැවී ලකුණු 308 ක් ලබමින් තරගයේ ජය හිමිකර ගත්තා.\nජෝ රූට් නොදැවී ලකුණු 133 යි.\nමේ අතර ඊයේ තරගයේදී බංග්ලාදේශ පිතිකරු තමින් ඉක්බාල් සහ එංගලන්ත තුන් ඉරියව් ක්‍රීඩක බෙන් ස්ටොක් අතර උණුසුම් වචන හුවමාරුවක් ද සිදුවුනා.\nඒ 32 වන පන්දු වාරයේ තුන්වන පන්දුවට තමින් ඉක්බාල් දැවැන්ත හතරේ පහරක් එල්ල කිරීමත් සමගයි.\nඑම පහරත් සමග විශ්මයට පත්වීමෙන් අනතුරුවයි බෙන් ස්ටොක් තමින් ඉක්බාල් දෙසට උපහාසාත්මක බැල්මක් යොමුකර තිබුනේ.\nඑහිදී දෙදෙනා අතර උණුසුම් වචන හුවමාරුවක් සිදුවු බවයි ක්‍රිකට් පුවත් සේවා පෙන්වා දෙන්නේ.\nඅනතුරුව තරගය නැරඹීමට පැමිණ සිටි බංග්ලාදේශ  ක්‍රීඩා ලෝලීන් රැසකගෙන් ද එංගලන්ත තුන් ඉරියව් ක්‍රීඩකයාට උපහාසය එල්ලවුනා.\nඅනතුරුව ඔහු සිය ස්ථානය වෙත ගිය ද බංග්ලාදේශ ක්‍රීඩා ලෝලීන් බෙන් ස්ටොක්ගේ ඉරියව් අනුකරණය කරමින් ඔහුට උපහාස කළ ආකාරය ද දක්නට ලැබුනා.",
       "URL": "https://www.hirunews.lk/sports/162638/ශූරයන්ගේ-කුසලානයේ-පළමු-තරගයෙන්-එංගලන්තයට-ජය",
       "Category": "Sports",
       "Parent URL": "https://www.hirunews.lk/sports/all-news.php?pageID=329"
}