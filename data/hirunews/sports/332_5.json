{
       "Source": "hirunews",
       "Timestamp": "Monday, 15 May 2017 - 10:28",
       "Headline": "කලකට පසු ශ්‍රී ලංකා කණ්ඩායමේ සිදු වූ විශේෂ වෙනසක් ගැන ඇන්ජලෝ හෙළිකරයි",
       "News Content": "බොහෝ කාලයකට පසු චැම්පියන්ස්‌ කුසලාන වෙනුවෙන් කණ්‌ඩායමේ ක්‍රීඩකයන්ට එකට වැඩ කිරීමට හැකි වීමෙන් තම කණ්‌ඩායමේ ශක්‌තීන් වැඩි දියුණුකර ගැනීමට හැකි වූ බව ශ්‍රී ලංකා ක්‍රිකට්‌ නායක ඇන්ජලෝ මැතිව්ස්‌ පවසනවා.\nඔහු මෙම අදහස්‌ පළ කර සිටියේ මහනුවර පල්ලකැලේදී පැවැත්වෙන පුහුණු පිළිබඳව අදහස්‌ දක්‌වමින්.\nඑහිදී වැඩි දුරටත් අදහස් දැක්වූ  ඇන්ජලෝ මැතිව්ස්‌\n\\'\\'පහුගිය මාස අටක පමණ කාලයේ ඉඳල අපේ කණ්‌ඩායමේ ක්‍රීඩකයන්ගේ ආබාධ සහ වෙනත් හේතූන් මත එකට ක්‍රීඩා කරන්න ලැබුණේ නැහැ. මේ පුහුණුවීම්වලදී අපේ ශක්‌තීන් වැඩි කරගන්න පුලුවන් වුණා. මෙහිදී ලැබුණු තාක්ෂණය ඇත්තටම අපේ දක්ෂතා ඉහළ දමා ගැනීමට හැකි වුණා.\\'\\' යැයි මැතිව්ස්‌ පැවසුවා.\nපන්දු රැකීම පිළිබඳව විශේෂ පුහුණුවීම් මෙන්ම තාක්ෂණය දියුණු කිරීම කෙරෙහිද පල්ලකැලේ පැවැති පුහුණු සැසිවලදී වැඩි අවධානයක්‌ යොමු කර තිබෙනවා.\nපසුගිය කාලයේදී පන්දු රැකීමේ සිදුවු අඩුපාඩු චැම්පියන්ස්‌ තරගාවලියේදී මඟ හරවා ගැනීම එම පුහුණුවීම්වලදී ප්‍රධාන අරමුණ වුණා.\nචැම්පියන්ස්‌ කුසලාන තරගාවලිය ලබන 1 වැනිදා සිට 18 වැනිදා දක්‌වා රටවල් අටක සහභාගීත්වයෙන් එංගලන්තයේදී පැවැත්වෙන අතර ශ්‍රී ලංකා කණ්‌ඩායම ලබන සති අන්තයේදී එංගලන්තය බලා පිටත්ව යැමට නියමිතයි.",
       "URL": "https://www.hirunews.lk/sports/161367/කලකට-පසු-ශ්‍රී-ලංකා-කණ්ඩායමේ-සිදු-වූ-විශේෂ-වෙනසක්-ගැන-ඇන්ජලෝ-හෙළිකරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=332"
}