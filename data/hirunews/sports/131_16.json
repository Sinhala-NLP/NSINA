{
       "Source": "hirunews",
       "Timestamp": "Saturday, 02 November 2019 - 12:55",
       "Headline": "දකුණු අප්‍රිකානු ප්‍රථම කළු රග්බි නායකයා මැන්ඩෙලාගේ සිහිනය සැබෑ කරයි ද? - තීන්දුව තව පැය කිහිපයකින්",
       "News Content": "සති 6ක් තිස්සේ, දරුණු සුළි කුණාටුවක බාධා මැද ජපානයේ මෙවර සංවිධාන කෙරුණු ආසියාවේ ප්‍රථම රග්බි ලෝක කුසලාන තරගාවලිය, තරඟ 47කට පසු අද අවසන් මහා තරඟයට පිවිස තිබෙනවා.\nඑහිදී තරඟ වදින්නේ දෙවරක් රග්බි ලෝක කුසලානය ජයග්‍රහණය කළ ස්ප්‍රිංබොක්ස් යන අන්වර්ථ නාමයෙන් හඳුන්වන දකුණු අප්‍රිකාව සහ 2003 වසරේ ලෝක ශූරයන් වූ එංගලන්තයයි.\n2007 වසරේදී දකුණු අප්‍රිකාව රග්බි ලෝක කුසලානය ජයග්‍රහණය කිරීම සඳහා පරාජය කළේ එංගලන්තය වීම ද විශේෂත්වයක්.\nඊට ප්‍රතිචාර දක්වමින් මෙවර ලෝක කුසලානයේදී ප්‍රබල නවසීලන්ත  ඕල් බ්ලැක්ස් පිළ ද පරාජය කළ එංගලන්තය දැඩි උත්සාහයක නිරත වනු ඇති.\nඑංගන්ත පුහුණුකරු එඞී ජෝන්ස් කියා සිටියේ ලෝක කුසලානය සඳහා කණ්ඩායම සූදානම් වූයේ වසර 4කට පෙර සිට බවයි.\nදකුණු අප්‍රිකාව 1995 වසරේ ලෝක කුසලානය ජයග්‍රහණය කළේ වර්ණ භේද වාදය දුරලා රේන්බෝ නේෂන් යන අන්වර්ථ නාමයෙන් හැදින්වුණු දකුණු අප්‍රිකානුවන් එක්සේසත් කළ එරට ප්‍රථම කළු ජාතික ජනාධිපති නෙල්සන් මැන්ඩෙලාගේ සහභාගීත්වයෙන් ජොහැනස්බර්ග් නුවර පැවති අවසන් තරඟයේදී නවසීලන්තය පරාජය කරමින්.\nඑහිදී ජනාධිපති මැන්ඩෙලා සුදු ජාතික රග්බි නායක ෆ‍්‍රාංසුවා පියෙනාර් වෙත සුබ පැතුම් එක් කළේ දකුණු අප්‍රිකානු රග්බි ජර්සියකින් සැරසීගෙනයි.\nවර්ණභේදවාදය මුළුනුපුටා දැමීමේ මැන්ඩෙලාගේ සිහිනය සැබෑ කරමින් මෙවර ලෝක කුසලාන තරගාවලියේදී දකුණු අප්‍රිකානු පිළ මෙහෙය වනු ලබන්නේ කළු ජාතික සියා කොලිසි විසින්.\nපෝට් එළිසබෙත් හි දුගී පවුලක සිය මිත්තණිය විසින් හදා වඩා ගත් මහමඟ වේදිකාවල නිදාගැනීමට සිදුවූ ඔහු රග්බි කුසලතා හේතුවෙන්ම ශිෂ්‍යත්වයක් ලැබ අද එරට රග්බි නායකයා බවට පත්ව තිබෙනවා.\nදකුණු අප්‍රිකාව ලෝක රග්බි කුසලානය ජයග්‍රහණය කළහොත් එය පිළිගන්නා ප්‍රථම කළු ජාතික රග්බි නායකයා ඔහු වනු ඇති.",
       "URL": "https://www.hirunews.lk/sports/227467/දකුණු-අප්‍රිකානු-ප්‍රථම-කළු-රග්බි-නායකයා-මැන්ඩෙලාගේ-සිහිනය-සැබෑ-කරයි-ද-තීන්දුව-තව-පැය-කිහිපයකින්",
       "Category": "Sports",
       "Parent URL": "https://www.hirunews.lk/sports/all-news.php?pageID=131"
}