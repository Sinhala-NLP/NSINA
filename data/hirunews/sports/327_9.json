{
       "Source": "hirunews",
       "Timestamp": "Friday, 09 June 2017 - 7:06",
       "Headline": "ඉන්දියාවට එරෙහි තරගයේ ක්‍රීඩකයන්ගේ කැපවීම මැතිව්ස් අගය කරයි",
       "News Content": "ශූරයන්ගේ කුසලාන තරගාවලයේ ඉන්දියාව සමග පැවති තරගය ජයග්‍රහණය කිරීමට සියලු ක්‍රීඩකයන් කළ කැපවීම ඉහළින්ම අගය කරන බව නායක ඇන්ජෙලෝ මැතිව්ස් පවසනවා.\nඉන්දියාවට එරෙහිව ඕවල් ක්‍රීඩාංගණයේ ඊයේ පැවති තරගයෙන් ශ්‍රී ලංකාවට කඩුලු 7 ක ජයක් හිමිවුනා.\nඑය මෙම තරගාවලියේ අර්ධ අවසන් පුර්ව තරගයට යාම වෙනුවෙන් ශ්‍රී ලංකාවට බලාපොරොත්තු තබා ගැනීමට හිමිවු අවස්ථාවක්.\nඊයේ තරගයෙන් පසු මාධ්‍ය වෙත අදහස් දක්වමින් මැතිව්ස් පෙන්වා දුන්නේ මෙම තරගය තම කණ්ඩායමට ඉතා වැදගත් එකක් වු බවයි.\nශ්‍රී ලංකාව මෙම තරගයෙන් ජයග්‍රහණය කරනු ඇතැයි කිසිවෙකු අපේක්ෂා නොකළ බව ද ඔහු සඳහන් කළා.\nඑම හේතුව මත මෙම තරගයට සහභාගී වුයේ ද පීඩනයකින් යුතුව බවයි මැතිව්ස් කියාසිටියේ.\nශ්‍රී ලංකාවේ ප්‍රදේශ රැසකට ඇතිවු ජල ගැලීම් තත්වය හමුවේ විශාල පිරිසක් දුක් මුසු අවස්ථාවක සිටින විට ඔවුන්ට සුලු හෝ සතුටක් මෙම තරග ජයග්‍රහණය සමග ලබාදීමට හැකිවීම පිළිබඳ සතුටුවන බව ද ශ්‍රී ලංකා නායකයා ප්‍රකාශ කළා.\nමෙම තරගය ලෝක කුසලාන තරගාවලියක අවසන් මහා තරගය ක්‍රීඩා කරන ආකාරයක හැගීමක් දැනුනු අතර තරගය නැරඹීමට පැමිණි ලාංකිකයන්ට ද ඇන්ජෙලෝ මැතිව්ස් ස්තුතිය පළ කරනවා.\nඉන්දීය කණ්ඩායමට වැඩි ප්‍රේක්ෂක ප්‍රතිචාරයක් පැවති අවස්ථාවක ලාංකිකයන්ගේ පැමිණීම දැඩි ශක්තියක් බවයි ඔහු පෙන්වා දෙන්නේ.\nප්‍රේක්ෂකාගාරයේ සිටි ලාංකිකයන්ගෙන් ලැබුනු ප්‍රතිචාරය ඉතා විශිෂ්ඨ බව ද මැතිව්ස් සඳහන් කළා.",
       "URL": "https://www.hirunews.lk/sports/163143/ඉන්දියාවට-එරෙහි-තරගයේ-ක්‍රීඩකයන්ගේ-කැපවීම-මැතිව්ස්-අගය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=327"
}