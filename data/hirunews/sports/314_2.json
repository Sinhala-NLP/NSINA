{
       "Source": "hirunews",
       "Timestamp": "Friday, 21 July 2017 - 11:48",
       "Headline": "ඇමති අර්ජුණගෙන් ක්‍රිකට් ගැන ජනපතිට සහ අගමැතිට ලිපියක්",
       "News Content": "මෙරට ක්‍රිකට් ක්‍රීඩාවට අත්ව ඇති ඉරණම පිළිබඳ ජනාධිපතිවරයාට සහ අගමැතිවරයාට ලිපියක් භාරදීමට අමාත්‍ය අර්ජුණ රණතුංග තීරණය කර තිබෙනවා.\nඔහු සඳහන් කර ඇත්තේ ක්‍රීඩාව විනාශ වීමට පෙර වගකිව යුතු පාර්ශව දැනුවත් කිරීම තම යුතුකමක් බැවින් ලිඛිතව මෙම කරුණු ඉදිරිපත් කරන බවයි.\nක්‍රිකට් ක්‍රීඩාව සම්බන්ධයෙන් අග්‍රාමාත්‍යවරයා හෝ ජනාධිපතිවරයා මෙතෙක් තමාගෙන් කිසිවක් විමසා නොමැති වුව ද තමා ක්‍රීඩාව සම්බන්ධයෙන් කුමක් කරන්නේදැයි ජනතාව අවධානයෙන් සිටින බව අමාත්‍යවරයා පෙන්වා දෙනවා.\nතම යුතුකම ක්‍රිකට් ක්‍රීඩාවේ ඉරණම සම්බන්ධයෙන් ජනපති සහ අගමැති දැනුවත් කිරීම වන අතර එතැනින් තම යුතුකම අවසන් බවයි ඔහු කියාසිටියේ.\nක්‍රිකට් ක්‍රීඩාවට නොගැලපෙන පිරිස් ලංකර ගැනීමට රජය ක්‍රියා කිරීම හේතුවෙන් ක්‍රීඩාව අගාධයට ගොස් ඇතැයි අමාත්‍ය අර්ජුණ රණතුංග ප්‍රකාශ කළා.\nපසුගිය රජය සමයේදීත් ක්‍රිකට් ක්‍රීඩාව තුල දේශපාලනය තිබුන ද මෙතරම් නොතිබු බවයි ඔහු කියාසිටියේ.\nක්‍රිකට් ක්‍රීඩාව නගාසිටුවන ලෙසට තමාගෙන් කවුරුන් හෝ ඉල්ලීමක් කරන්නේ නම් එම වගකීම භාරගන්නා බව ද අමාත්‍යවරයා ප්‍රකාශ කළා.\nඑමෙන්ම ක්‍රිකට් අතුරු කමිටුවක් පත් කිරීමේ අවශ්‍යතාවක් පවතින අතර ක්‍රිකට් ආයතනයේ මානව හිමිකම් වාර්තාව ප්‍රසිද්ධියට පත් නොකිරීම පිළිබඳ තමා කළකිරීමට පත්ව ඇතැයි ද අමාත්‍ය අර්ජුණ රණතුංග කියාසිටියා.\nඑමෙන්ම 2011 ලෝක කුසලානයේදී තරග පාවාදීමක් සිදුවු බවට තමා කිසිදු අවස්ථාවක ප්‍රකාශ නොකරන අතර එහිදි සිදුවු ඇතැම්  සිදුවීම් තමාට සැක සහිත බවයි අමාත්‍යවරයා සඳහන් කරනවා.",
       "URL": "https://www.hirunews.lk/sports/166421/ඇමති-අර්ජුණගෙන්-ක්‍රිකට්-ගැන-ජනපතිට-සහ-අගමැතිට-ලිපියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=314"
}