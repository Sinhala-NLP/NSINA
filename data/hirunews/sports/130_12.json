{
       "Source": "hirunews",
       "Timestamp": "Monday, 11 November 2019 - 11:37",
       "Headline": "පන්දු යවන්නන් හේතුවෙන් ලබන වසරේ සිට ඉන්දීය ප්‍රිමියර් ලීග් තරඟාවලියේ වෙනසක් සිදු කිරීමේ සුදානමක්",
       "News Content": "එළඹෙන වසරේ සිට ඉන්දීය ප්‍රිමියර් ලීග් තරඟාවලිය වෙනුවෙන් නිපන්දු නිරීක්ෂණය කිරීම සඳහා අමතර රූපවාහිනී විනිසුරුවෙක් යොදා ගැනීමට ඉන්දීය ප්‍රිමියර් ලීග් තරඟාවලි සංවිධායක කමිටුව තීරණය කර තිබෙනවා.\nමුම්බායිහි පසුගිය 5 වැනිදා පැවැති අයි.පී.එල් සංවිධායක කමිටු රැස්වීමේ මේ පිළිබඳව අවධානය යොමුව ඇති බවයි වාර්තා වන්නේ.\nඑහිදී තෙවැනි සහ සිව්වන විනිසුරුට අමතරව මෙම විනිසුරු යොදා ගැනීමට නියමිත අතර, ඒ සම්බන්ධයෙන් අත්හදා බැලීමක් ඉදිරියේ පැවැත්වෙන දේශීය තරඟාවලියකදී සිදු කිරීමට ද නියමිතයි.\nමෙම වසරේ අප්‍රේල් මාසයේ පැවැති තරඟාවලියේදී නිපන්දු සලකුණු නොකිරීමේ සිද්ධීන් කිහිපයක් පිටිය තුළදී මෙන්ම ඉන් පිටතදී උණුසුම් තවත්වයන් කිහිපයක් ඇති වුණා.\nඑහිදී සිද්ධීන් දෙකක් දැඩි ලෙස අවධානයට යොමු වුණා.\nපළමු සිද්ධිය ලෙස මුම්බායි ඉන්දියන්ස් කණ්ඩායමේ වේග පන්දු යවන ක්‍රීඩක ලසිත් මාලිංග යැවූ නිපන්දුවක් සලකුණු නොකිරීම හේතුවෙන් රෝයල් චැලෙන්ජර් බැංගලෝර් කණ්ඩායමට අවසන් පන්දුවේදී එම තරගය ජය ගැනීමට තිබූ අවස්ථාව අහිමි වුණා.\nතරඟය අවසානයේ බැංගලෝර් කණ්ඩායමේ නායක විරාට් කෝලි අදාළ පන්දුව නිපන්දුවක් ලෙස සලකුණු නොකිරීම සම්බන්යෙන් ප්‍රකාශ කළේ “අපි ක්‍රීඩා කරන්නේ අයි.පී.එල් මට්ටමේ තරගාවලියක්. ක්‍රීඩා සමාජ නෙවෙයි.”යනුවෙන්.\nඊට පසු දෙවන සිද්ධිය ලෙස චෙන්නායි සුපර් කිංග්ස් කණ්ඩායම සහ රාජස්ථාන් රෝයල්ස් කණ්ඩායම අතර ජයිපූර්හි පැවැති තරඟයේ අවසන් පන්දුවාරයේදී නිපන්දුවක් සංඥා නොකිරීම සම්බන්ධයෙන් දැඩි ගැටලුකාරී තත්ත්වයක් මතුවුණා.\nඑහිදී පන්දුවට පහරදෙමින් සිටියේ චෙන්නායි කණ්ඩායම වන අතර අදාළ පන්දුව නිපන්දුවක් ලෙස සලකුණු නොකිරීම සම්බන්ධයෙන් විනිසුරුවන්ගෙන් ප්‍රශ්ණ කිරීම සදහා චෙන්නායි කණ්ඩායමේ නායක මහේන්ද්‍ර සිං දෝනි ක්‍රීඩක විවේකාගාරයේ සිට ක්‍රීඩාංගනය තුළට පැමිණීම දැඩි කතාබහකට ලක්වුණා.\nකෙසේ වෙතත් මේ වන විට අන්තර් ජාතික ක්‍රිකට් කවුන්සිලයේ ද නිපන්දු නිරීක්ෂණය කිරීම සඳහා අමතර රූපවාහිනී විනිසුරුවෙක් යොදා ගැනීම සම්බන්ධයෙන් අවධානය යොමුව තිබෙනවා.",
       "URL": "https://www.hirunews.lk/sports/228057/පන්දු-යවන්නන්-හේතුවෙන්-ලබන-වසරේ-සිට-ඉන්දීය-ප්‍රිමියර්-ලීග්-තරඟාවලියේ-වෙනසක්-සිදු-කිරීමේ-සුදානමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=130"
}