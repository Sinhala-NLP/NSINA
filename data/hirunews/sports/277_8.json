{
       "Source": "hirunews",
       "Timestamp": "Friday, 01 December 2017 - 21:57",
       "Headline": "3 වන ටෙස්ට් තරගය හෙට",
       "News Content": "තරග 3 කින් සමන්විත ශ්‍රී ලංකා ඉන්දියා ටෙස්ට් ක්‍රිකට් තරගාවලියේ අවසන් තරගය හෙට ආරම්භ වනවා.\nඑම තරගය පැවැත්වෙන්නේ නවදිල්ලි නුවර ෆෙරෝස් ෂාකොට්ලා ක්‍රිකට් ක්‍රීඩාංගනයේදී.\nඉන්දියාව සහ ශ්‍රී ලංකාව අතර තරග 3 කින් සමන්විත ටෙස්ට් ක්‍රිකට් තරගාවලියේ තරග 1ට 0 ක් ලෙස මේ වන විට ඉන්දිය කණ්ඩායම පෙරමුණේ පසුවනවා.\nදෙරට අතර පළමු තරගය ජය පරාජයෙන් තොරව අවසන් වූ අතර දෙවන තරගය නිමා වුණේ ශ්‍රී ලංකාවට ටෙස්ට් තරග ඉතිහාසයේ දැවැන්තම පරාජය උරුම කර දෙමින්.\nඑම නිසා 3 වන ටෙස්ට් තරගයේ තීරණය ශ්‍රී ලංකා කණ්ඩායමේ ගෞරවය තීරණය කරනු ඇති.\nකෙසේ වෙතත් පළමු ටෙස්ට් තරග දෙකේදීම අසාර්ථක වුණු ලහිරු තිරිමාන්න වෙනුවට ධනංජයද සිල්වා 3වන තරගයට කැඳවීමට වැඩි ඉඩක් පවතිනවා.\nඑමෙන්ම සධීර සමරවික්‍රම වෙනුවට රොෂේන් සිල්වා කණ්ඩායමට එක්කරගැනීම කෙරෙහිද තේරීම් කමිටුවේ අවධානය යොමුව ඇති බවයි ඉන්දීය මාධ්‍ය වාර්තා කරන්නේ.\nපිටකොන්දේ ආබාධයක් හේතුවෙන් දඟ පන්දු යවන ක්‍රීඩක රංගන හේරත් 3 වන ටෙස්ට් තරගයට ක්‍රීඩා කරන්නේ නැහැ.\nමේ නිසා ලක්ෂාන් සඳකැන්ට හෝ ජෙෆ්රි වැන්ඩර්සේට රංගනගේ වගකීම දැරීමට සිදුවනවා.\nඑමෙන්ම ශ්‍රී ලංකා කණ්ඩායමේ වේගපන්දු බලඇණියේදී වෙනස්කමක් කෙරෙහි තේරීම් කමිටුවේ අවධානය යොමුව තිබෙනවා.\nඒ අනුව ලහිරු ගමගේ වෙනුවට විශ්ව ප්‍රනාන්දු 3 වන ටෙස්ට් තරගයට එක්වීමට වැඩි ඉඩක් පවතිනවා.\nශ්‍රී ලංකාව සහ ඉන්දියා අතර 3 වන ටෙස්ට් ක්‍රිකට් තරගය හෙට ශ්‍රී ලංකා වේලාවෙන් උදෑසන 9ග30 ට ආරම්භවීමට නියමිතයි.",
       "URL": "https://www.hirunews.lk/sports/177399/3-වන-ටෙස්ට්-තරගය-හෙට",
       "Category": "Sports",
       "Parent URL": "https://www.hirunews.lk/sports/all-news.php?pageID=277"
}