{
       "Source": "hirunews",
       "Timestamp": "Sunday, 29 November 2015 - 9:06",
       "Headline": "ඉන්දු - පාකිස්ථාන තරඟාවලිය මෝදිගේ අනුමැතියට",
       "News Content": "ඉන්දු - පාකිස්ථාන ක්‍රිකට් තරඟාවලියක් ශ්‍රී ලංකාවේ පැවැත්වීම සඳහා අනුමැතිය ලබාදීම ඉන්දීය රජය පමා කරමින් සිටින බව ක්‍රිකට් මාධ්‍ය වාර්තා කළා. ඒ සඳහා පාකිස්ථාන අග්‍රාමාත්‍යවරයාගේ අනුමැතිය මේ වනවිට ලැබී තිබෙනවා. ඉන්දු - පාකිස්ථාන ක්‍රිකට් තරඟාවලිය ශ්‍රී ලංකාවේ පැවැත්වීම සඳහා යෝජනා වූයේ දෙරටේ ක්‍රිකට් ආයතන ප්‍රධානීන් අතර පසුගිය නොවැම්බර් 21 වනදා ඩුබායි පැවති සාකච්ඡාවේදියි. කෙසේ නමුත් ඉන්දීය ක්‍රිකට් පාලක මණ්ඩලය සඳහන් කර ඇත්තේ මෙතෙක් ඒ සඳහා එරට රජයේ අනුමැතිය නොලැබී ඇති බවයි. ඉන්දීය ක්‍රිකට් පාලක මණ්ඩලයේ ප්‍රධානියාට එය තීරණය කළ නොහැකි අතර, අග්‍රාමාත්‍ය නරේන්ද්‍ර මෝදි විසින් එම තීරණය ගනු ලබනු ඇති බවයි ඉන්දීය පාලක මණ්ඩලයේ ප්‍රකාශයෙකු සඳහන් කර ඇත්තේ. එමෙන්ම ඒ සඳහා ඉන්දීය රජයේ අනුමැතිය ලබාගැනීම අතිශය දුෂ්කර කරුණක් බවත් ඔහු වැඩිදුරටත් ප්‍රකාශ කර තිබෙනවා.",
       "URL": "https://www.hirunews.lk/sports/121020/ඉන්දු-පාකිස්ථාන-තරඟාවලිය-මෝදිගේ-අනුමැතියට",
       "Category": "Sports",
       "Parent URL": "https://www.hirunews.lk/sports/all-news.php?pageID=438"
}