{
       "Source": "hirunews",
       "Timestamp": "Sunday, 22 March 2020 - 19:39",
       "Headline": "කොරෝනා නිසා ක්‍රීඩා තරඟ අත්හිටුවද්දී, ඔලිම්පික් ගිනිසිළුව නැගෙනහිර ජපානයට",
       "News Content": "කොරෝනා වෛරසය නිසා ලොව පුරා ක්‍රීඩා තරඟ අත්හිටුවද්දී ඔලිම්පික් ගිනි සිළුව රැගෙන ඒම නැරඹීම සඳහා නැගෙනහිර ජපානයේ සෙන්ඩි ප්‍රදේශයට දස දහස් සංඛ්‍යාත පිරිසක් සති අන්තයේ එක්රැස්වී තිබෙනවා.\nටෝකියෝ ඔලිම්පික් උළෙල සඳහා ඔලිම්පික් පහන දැල්වීමට මෙම ගිනි සිළුව ග්‍රීසියේ ඇතැන්ස් නුවර සිට ජපානය වෙත රැගෙන ආවේ පසුගිය සිකුරාදා දිනයේයි.\nජපානයේ මෙවර ඔලිම්පික් උළෙල සංවිධාන කළේ 2011 වසරේ භූ කම්පනය සහ න්‍යෂ්ටික අනතුරෙන් පසු සිය දේශයේ නැගී සිටීම පිළිබිඹු කිරීමටයි.\nකෙසේ නමුත් ලොව පුරා කොවිඞ් - 19 වසංගතය ව්‍යාප්තවීමත් සමඟ එය කල් දමන ලෙස ඉල්ලීම් ඉදිරිපත් වෙමින් පවතිනවා.\nඇමරිකානු ජවන හා පිටිය සම්මේලනය ඒ සඳහා ජාත්‍යන්තර ඔලිම්පික් සම්මේලනයෙන් ඉල්ලීමක් කරන ලෙස ඇමරිකානු ඔලිම්පික් කමිටුවට දැනුම්දී තිබෙනවා.\nඇමරිකානු පිහිනුම් සම්මේලනයද ඔලිම්පික් උළෙල වසරකින් කල් දමන ලෙස ඉල්ලා සිටියා. ටෝකියෝ ඔලිම්පික් උළෙල ලබන ජූලි 24 වනදා සිට අගෝස්තු 9 වනදා දක්වා පැවැත්වීමටයි සැලසුම් කර ඇත්තේ.",
       "URL": "https://www.hirunews.lk/sports/237027/කොරෝනා-නිසා-ක්‍රීඩා-තරඟ-අත්හිටුවද්දී-ඔලිම්පික්-ගිනිසිළුව-නැගෙනහිර-ජපානයට",
       "Category": "Sports",
       "Parent URL": "https://www.hirunews.lk/sports/all-news.php?pageID=105"
}