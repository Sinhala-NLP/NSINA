{
       "Source": "hirunews",
       "Timestamp": "Thursday, 15 September 2016 - 7:48",
       "Headline": "ඔලිම්පික් පදක්කමකින් ලක්මව සැරසූ රණවිරුවාගේ කටුක ගමන",
       "News Content": "මෙතෙක් මෙරට ක්‍රීඩක ක්‍රීඩිකාවන් සිව් දෙනෙකුට පමණක් හිමිකරගත හැකි වූ ඔලිම්පික් මට්ටමේ ජයග්‍රහණයක් සමගින් ලක් මාතාවට ගෞරවය ගෙන දුන් දිනේෂ්ගේ තොරතුරු සොයා හිරු ස්පෝස්ට් කෝනර් ඉපලෝගම - කාගම ප්‍රදේශයට ගියා.\n1986 ජුලි 15 වැනි දින උපත ලද හේරත් මුදියන්සේලාගේ දිනේෂ් ප්‍රියන්ත හේරත් දරු තිදෙනෙකුගෙන් යුත් පවුලක දෙවන දරුවායි.\nදිනේෂ්ට අවුරුදු 5 ක් වනවිට එම පවුලට පිය සෙනෙහස අහිමි වුණා.\nඅනතුරුව සිය මවගේ කැප වීම සහ ඥාතීන්ගෙන් ලද උපකාර මත කාගම - ධාතුසේන විද්‍යාලයෙන් අධ්‍යාපනය ලැබු ඔහු 2004 වසරේදී යුද හමුදාවට එක්වන්නේ ත්‍රස්තවාදයට එරෙහි යුද්ධයට තම දායකත්වය ලබාදීමේ අරමුණ ඇතිවයි.\nවසර 4 ක් ගජබා රෙජිමේන්තුවට අනුයුක්තව රට බේරා ගැනීමේ සටනක නියැලුණු දිනේෂ් 2008 වසරේ කිලිනොච්චියේදී ත්‍රස්තවාදීන්ගේ ස්නයිපර්\nප්‍රහාරයකට ලක්වුණා.\nඑම උණ්ඩයෙන් තුවාල වු ඔහුගේ දකුණු අත මේ වනවිට පවතින්නේ අක්‍රිය තත්ත්වයේයි.\nතුවාලය සුවවීමෙන් පසු සේනපුර හමුදා කඳවුරේදී ක්‍රීඩාවට යොමු වූ දිනේෂ් මේ වනවිට සාලියපුර කඳවුරට අනුයුක්තව තම ක්‍රීඩා කටයුතුවල නියැලෙනවා.\nත්‍රස්තවාදී ප්‍රහාරයට ලක්වීමට මාස කිහිපයකට පෙර විවාහ දිවියට ඇතුළත් වූ දිනේෂ් ප්‍රියන්ත මේ වනවිට දෙදරු පියෙක්.\nආර්ථික හෝ වෙනත් බාධක හමුවේ ජීවන ගමනේ ඇද වැටෙන මිනිසුන්ට දිනේෂ්ගේ උත්සාහය සපයන්නේ මහගු ආදර්ශයක්.",
       "URL": "https://www.hirunews.lk/sports/143020/ඔලිම්පික්-පදක්කමකින්-ලක්මව-සැරසූ-රණවිරුවාගේ-කටුක-ගමන",
       "Category": "Sports",
       "Parent URL": "https://www.hirunews.lk/sports/all-news.php?pageID=384"
}