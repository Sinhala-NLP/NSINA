{
       "Source": "hirunews",
       "Timestamp": "Monday, 19 December 2016 - 13:31",
       "Headline": "දෘෂ්‍යාබාධිත ක්‍රිකට් කණ්ඩායම අනුග්‍රාහකයෙක් සොයයි",
       "News Content": "අනුග්‍රාහකයෙක් සොයාගැනීමට මෙතෙක් නොහැකිවීම නිසා ශ්‍රී ලංකා දෘෂ්‍යාබාධිතවූවන්ගේ ජාතික ක්‍රිකට් කණ්ඩායමට ඉන්දියාවේ පැවැත්වෙන පන්දු වාර විස්සයි විස්ස ක්‍රිකට් තරඟාවලියට සහභාගිවීම අවිනිශ්චිත තත්ත්වයකට පත්ව තිබෙනවා.\nනවදිල්ලි නුවරදී ලබන ජනවාරි 28 වනදා මෙවර තරඟාවලිය ආරම්භ වන අතර ඊට රටවල් 10 ක කණ්ඩායම් එක්වනු ඇති.\nශ්‍රී ලංකා දෘෂ්‍යාබාධිත ජාතික ක්‍රිකට් සංගමයේ සභාපති චමින්ද පුෂ්පකුමාර හිරු ප්‍රවෘත්ති අංශයට කියා සිටියේ ක්‍රීඩා භාණ්ඩ ඇතුලු අනෙකුත් පහසුකම් සපුරාගැනීමට මෙතෙක් ශ්‍රී ලංකා දෘෂ්‍යාබාධිත කණ්ඩායමට නොහැකිවී ඇති බවයි.\nඅවසන් වරට පැවති විස්සයි විස්ස ලෝක කුසලාන දෘෂ්‍යාබාධිත ක්‍රිකට් තරඟාවලියේදී අර්ධ අවසන් පූර්ව තරඟය දක්වා පිවිසීමට ශ්‍රී ලංකා කණ්ඩායමට හැකිවුණා.",
       "URL": "https://www.hirunews.lk/sports/150073/දෘෂ්‍යාබාධිත-ක්‍රිකට්-කණ්ඩායම-අනුග්‍රාහකයෙක්-සොයයි",
       "Category": "Sports",
       "Parent URL": "https://www.hirunews.lk/sports/all-news.php?pageID=366"
}