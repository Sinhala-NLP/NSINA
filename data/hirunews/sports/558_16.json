{
       "Source": "hirunews",
       "Timestamp": "Saturday, 12 January 2013 - 12:49",
       "Headline": "හෙට තරගෙට මිචෙල් ස්ටාක් නැහැ.",
       "News Content": "සංචාරක ශ්‍රී ලංකා පිළ සමග ඇඩිලේඞ් නුවර හෙට පැවැත්වෙන දෙවන එක්දින ජාත්‍යන්තර ක්‍රිකට් තරගයට වේග පන්දු යවන ක්‍රීඩක මිචෙල් ස්ටාක් සහභාගි නොවන බව  ඕස්ට්‍රේලියානු ක්‍රිකට් කළමනාකාරීත්වය ප්‍රකාශ කළා. මෙල්බර්න් නුවර පැවැති පළමු එක්දින තරගයේ දී ඔහු කායික ආබාධයකට ලක්වීම ඊට හේතුවයි. මිචෙල් ස්ටාක් වෙනුවට  වේග පන්දු යවන්නෙකු ලෙස කේන් රිචඞ්සන්  ඕස්ට්‍රේලියානු පිළට එක්වනවා. කේන් 2010 වයස අවුරුදු 19න් පහළ ලෝක කුසලාන තරගාවලියේ දී දස්කම් දැක්වූ ක්‍රීඩකයෙක්.  ඕස්ට්‍රේලියානු පිළට ලකුණු 107ක ජයක් අත්කර දුන් පළමු එක්දින තරගයේ දී ස්ටාක් ලකුණු 25කට එක් කඩුල්ලක් බිද හෙළුවා. මිචෙල් ස්ටාක් සුළු ආබාධයකට ලක්ව ඇති අතර ඔහු ඉක්මනින්ම ප්‍රකෘතිමත් වනු ඇති බවයි  ඕස්ට්‍රේලියානු කණ්ඩායමේ භෞත චිකිත්සක ඇලෙක්ස් කොන්ටූරි ප්‍රකාශ කළේ.\nපළමු තරගයේ දී  පිත්තෙන් දස්කම් දක්වමින් කඩුලූ රැකි දිනේෂ් චන්දිමාල් කායික ආබාධයකට ගොදුරුවීම නිසා ඔහු වෙනුවට කෞෂාල් පෙරේරා කඩුලූ රැකීමට එක්වනු ඇතැයි අපේක්ෂිතයි. ඇඩිලේඞ් නුවරදී ශ්‍රී ලංකාව සමග පැවති තරඟ 9 කින් 7 ක් ම ජයගෙන ඇත්තේ  ඕස්ට්‍රේලියාවයි. එහෙත් අවසන් තරඟ දෙකේ ජයග්‍රහණය ශ්‍රී ලංකාවට හිමිවුණා.",
       "URL": "https://www.hirunews.lk/sports/51291/හෙට-තරගෙට-මිචෙල්-ස්ටාක්-නැහැ",
       "Category": "Sports",
       "Parent URL": "https://www.hirunews.lk/sports/all-news.php?pageID=558"
}