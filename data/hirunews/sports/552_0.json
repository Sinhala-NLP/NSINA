{
       "Source": "hirunews",
       "Timestamp": "Tuesday, 19 February 2013 - 12:59",
       "Headline": "ශ්‍රී ලංකා ක්‍රිකට් නිළවරණය මාර්තු 30.",
       "News Content": "ශ්‍රී ලංකා ක්‍රිකට් ආයතනයේ නිළවරණය මාර්තු 30 වන දා පැවැත්වීමට නියමිත බව අද (19) වාර්තා වුණා. ක්‍රීඩා අමාත්‍යාංශය විශේෂ ගැසට් පත්‍රයකින් ඒ පිළිබදව දැනුම් දී ඇති අතර, එම ගැසට් පත්‍රයේ අඩංගු නීති රීති වලට අනුව නිළවරණය පැවැත්වෙන බවයි ශ්‍රී ලංකා ක්‍රිකට් ආයතනය නිවේදනයක් නිකුත් කරමින් ප්‍රකාශ කළේ. නිළවරණයට ඉදිරිපත්වීම සදහා බලාපොරොත්තු වන අපේක්ෂකයින් පෙබරවාරි 28 වැනිදා පෙර සිය නාම යෝජනා භාර දිය යුතුයි. 2012 වසරේ අවසන් වරට පැවැති ශ්‍රී ලංකා ක්‍රිකට් නිළවරණයෙන් සභාපතිවරයා ලෙස උපාලි ධර්මදාස තේරී පත්වුණා.\nමේ අතර, ශ්‍රී ලංකා ක්‍රිකට් කණ්ඩායමේ හිටපු නායක මහේල ජයවර්ධන බංග්ලාදේශ - ශ්‍රී ලංකා ක්‍රිකට් තරගාවලිය සඳහා සහභාගි නොවන බව ශ්‍රී ලංකා ක්‍රිකට් ආයතනය පවසනවා. අතේ ඇගිල්ලක සිදුවූ ආබාධයක් හේතුවෙන් මහේල ජයවර්ධනට සති 3ත් 4ත් අතර කාලයක් විවේක ගැනීමට සිදුව ඇති බවයි එම ආයතනය පවසන්නේ. මහේල ජයවර්ධන වෙනුවට බංග්ලාදේශ තරගාවලිය සඳහා ටෙස්ට් සංචිතයට ඇතුළත් නොවූ තිලාන් සමරවීර යළි කැඳවීමට ශ්‍රී ලංකා ක්‍රිකට් ආයතනය තීරණය කර තිබෙනවා. ඒ සඳහා ක්‍රීඩා අමාත්‍යවරයාගේ අනුමැතිය ද ලැබී ඇති බවයි එමගින් නිකුත් කළ නිවේදනයක සඳහන් වන්නේ.",
       "URL": "https://www.hirunews.lk/sports/53690/ශ්‍රී-ලංකා-ක්‍රිකට්-නිළවරණය-මාර්තු-30",
       "Category": "Sports",
       "Parent URL": "https://www.hirunews.lk/sports/all-news.php?pageID=552"
}