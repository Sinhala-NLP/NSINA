{
       "Source": "hirunews",
       "Timestamp": "Thursday, 14 December 2017 - 10:17",
       "Headline": "දික්වැල්ල සීමාව පනී",
       "News Content": "සංචාරක ශ්‍රී ලංකා කණ්ඩායම පරදා දෙවන එක්දින තරගය ලකුණු 141 කින් ජයගැනීමට ඉන්දීය කණ්ඩායම ඊයේ සමත්වුණා.\nතරගයේ පළමුව පන්දුවට පහරදුන් ඉන්දීය කණ්ඩායම නියමිත පන්දු වාර 50 අවසානයේ කඩුලු  04ක් පමණක් දැවී ලකුණු 392 ක් රැස් කළා.\nනායක රෝහිත් ශර්මා ලකුණු 208 යි.\nපිළිතුරු ඉනිම ක්‍රීඩා කළ ශ්‍රී ලංකා ක්‍රීඩකයින්ට නියමිත පන්දු වාර 50 අවසානයේ කඩුලු 08ක් දැවී ලබාගැනීමට හැකිවූයේ ලකුණු 251 ක් පමණයි.\nඇන්ජලෝ මැතිව්ස් නොදැවී ලකුණු 111 ක් ලබා ගත්තා.\nතරඟ තුනකින් සමන්විත ඉන්දු - ශ්‍රී ලංකා එක්දින තරගාවලිය මේ වනවිට එකට එකක් ලෙස කණ්ඩායම් දෙකම සම තත්වයේ පසුවනවා.\nමේ අතර ශ්‍රී ලංකා කණ්ඩායමේ පිතිකරු නිරෝෂන් දික්වැල්ල සිය ජාත්‍යන්තර එක්දින දිවියේ ලකුණු දහසේ සීමාව පසුකර යාමට සමත් වුණා.\nඒ ඔහු ඊයේ තරඟයේදී රැස් කළ ලකුණු 22ත් සමඟින්.\nලකුණු 22ක් රැස් කරගෙන සිටි දික්වැල්ල යුශ්වේන්ද්‍ර චාහල්ගේ පන්දුවකට සිය මංගල එක්දින තරඟයට ඊයේ සහභාගී වූ වොෂින්ටන් සුන්දර අතට උඩපන්දුවක් ලබාදී දැවී ගියා.\nමේ වන විට ජාත්‍යන්තර එක්දින තරඟ 31කට සහභාගී වී ඇති දික්වැල්ල රැස් කරගෙන ඇති ලකුණු සංඛ්‍යාව 1001ක්.",
       "URL": "https://www.hirunews.lk/sports/178353/දික්වැල්ල-සීමාව-පනී",
       "Category": "Sports",
       "Parent URL": "https://www.hirunews.lk/sports/all-news.php?pageID=273"
}