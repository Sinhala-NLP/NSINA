{
       "Source": "hirunews",
       "Timestamp": "Saturday, 28 May 2022 - 13:04",
       "Headline": "ක්‍රීඩකයන් එක් කර ගැනීමේ ප්‍රතිපත්තිය හේතුවෙන් රාජස්ථාන් රෝයල්ස්ට ජය හිමිවෙයි",
       "News Content": "2008 වසරට පසු ඉන්දීය ප්‍රිමියර්ලීග් තරගාවලියේ අවසන් තරගය සඳහා සුදුසුකම් ලැබීමට රාජස්ථාන් රෝයල්ස් පිලට හැකිවූයේ කණ්ඩායමට ක්‍රීඩකයන් එක් කරගැනීමේ ප්‍රතිපත්තිය තුළින් බව එහි ක්‍රිකට් අධ්‍යක්ෂ කුමාර් සංගක්කාර පවසනවා.\nරාජස්ථාන් පිල රෝයල් චැලෙන්ජර්ස් බැංගලෝර් කණ්ඩායම කඩුලු හතකින් පරාජයට පත් කරමින් ඊයේ (27) අවසන් තරගය සඳහා සුදුසුකම් ලැබුවා.\nඑහිදී එංගලන්ත ක්‍රීඩක ජොස් බට්ලර් නොදැවී ලබාගත් ශතකය ඊට බෙහෙවින් ඉවහල් වුණා.\nසංගක්කාර කියා සිටියේ ඕනෑම මොහොතක ලකුණු රැස් කිරීමේ වේගය ඉහළ නැංවීමට ඔහු දක්වන සමර්ථභාවය අසමසම බවයි.\nනවසීලන්ත ක්‍රීඩක ටේ‍රන්ට් බෝල්ට් ඇතුලු සමස්ත පන්දු යැවීමේ බල ඇණියම දස්කම් දැක්වීමට සමත්වූ බවද සංගක්කාර සඳහන් කළා.\nරාජස්ථාන් රෝයල්ස් පිල මෙහෙයවනු ලබන්නේ නැගී එන යොවුන් ක්‍රීඩක සන්ජු සැම්සන් විසින්ග කෙසේ නමුත් පළපුරුදු දක්ෂ ක්‍රීඩකයන් ක්‍රීඩක වෙන්දේසියේදී මිල දී ගැනීමේ ක්‍රමෝපාය රාජස්ථාන් පිලේ සාර්ථකත්වයට හේතු වූ බව සංගක්කාර අවධාරණය කළා.\nරාජස්ථාන් රෝයල්ස් කණ්ඩායමේ පන්දු යැවීමේ පුහුණුකරුවෙකු ලෙස ප්‍රවීන ශ්‍රී ලංකා ක්‍රීඩක ලසිත් මාලිංග කටයුතු කරනවා.",
       "URL": "https://www.hirunews.lk/sports/305519/ක්‍රීඩකයන්-එක්-කර-ගැනීමේ-ප්‍රතිපත්තිය-හේතුවෙන්-රාජස්ථාන්-රෝයල්ස්ට-ජය-හිමිවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=20"
}