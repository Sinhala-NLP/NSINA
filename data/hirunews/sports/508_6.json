{
       "Source": "hirunews",
       "Timestamp": "Sunday, 20 October 2013 - 13:25",
       "Headline": "ග්‍රෙග් චැපල්ට ශ්‍රී ලංකා පුහුණුකරු ?",
       "News Content": "70 දශකයේ ලොව විශිෂ්ඨතම පිතිකරු ලෙස සැලකුණු  ඕස්ට්‍රේලියානු ක්‍රිකට් පිලේ හිටපු නායක ග්‍රෙග් චැපල් ශ්‍රී ලංකා ක්‍රිකට් පිලේ නව පුහුණුකරු ලෙස තෝරා ගැනීමට ඉහළ අවස්ථාවක් ඇති බව ඉන්දීය පී.ටී.අයි. ප්‍රවෘත්ති සේවය සඳහන් කළා. ඉන්දීය පිලේ පුහුණුකරු ලෙසද කටයුතු කර ඇති ග්‍රෙග් චැපල් 2007 ලෝක කුසලාන තරගාවලියෙන් පසු තනතුරෙන් ඉවත් වූයේ මතභේද රැසක් ඉතිරි කරමින්. හිටපු ඉන්දීය නායක සව්රව් ගංගුලි සමග ඔහුගේ පැවති මතභේදය ඒ අතුරෙන් ප්‍රධානයි.\nකෙසේ නමුත්, ග්‍රෙග් චැපල් සමග තවත්  ඕස්ට්‍රේලියානු පුහුණුකරුවන් දෙදෙනෙකු වන ෂේන් ඩෆ් සහ මයිකල්  ඕ’සලෙවන් ද ශ්‍රී ලංකා ක්‍රිකට් නව පුහුණුකරු තනතුර සඳහා අයදුම්කර ඇති බව සඳහන්. වෙන්කටේෂ් ප්‍රසාද්, ලාල් ෂාන්ට් රාජ්පුට් සහ මොහිට් සෝනි ශ්‍රී ලංකා ක්‍රිකට් පුහුණුකරු තනතුර සඳහා ඉල්ලූම්කර ඇති ඉන්දියානුවන්.\nශ්‍රී ලංකා පිලේ සහය පුහුණුකරු ලෙස කටයුතු කළ පෝල් ෆැබ්රේස් සහ ඉයන් පොන්ට් යන එංගලන්ත පුහුණුකරුවන් සහ නවසීලන්ත ඒ කණ්ඩායමේ පුහුණුකරු ග්‍රාන්ට් බ්‍රැඞ්බර්න් ද  ශ්‍රී ලංකා පුහුණුකරු තනතුර සඳහා ඉල්ලූම්කර ඇති අනෙක් විදේශීය පුහුණුකරුවන් බවයි වාර්තා වන්නේ. ඊට අමතරව ප්‍රවීන ශ්‍රී ලංකා ක්‍රිකට් ක්‍රීඩකයින් වන මාවන් අතපත්තු, රොම්ෂ් කළුවිතාරණ සහ රුවන් කල්පගේද ශ්‍රී ලංකා පුහුණුකරු තනතුර සඳහා ඉල්ලූම් කර තිබෙනවා.",
       "URL": "https://www.hirunews.lk/sports/69661/ග්‍රෙග්-චැපල්ට-ශ්‍රී-ලංකා-පුහුණුකරු",
       "Category": "Sports",
       "Parent URL": "https://www.hirunews.lk/sports/all-news.php?pageID=508"
}