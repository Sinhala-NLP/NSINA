{
       "Source": "hirunews",
       "Timestamp": "Sunday, 07 May 2017 - 15:10",
       "Headline": "ශූරයන්ගේ කුසලාන තරගාවලියට සහභාගී වීම ගැන ඉන්දියාව අවසන් තීරණය ගනී",
       "News Content": "චැම්පියන්ස් ලීග් කුසලාන තරගාවලියට සහභාගී වීමට ඉන්දියාව තීරණය කර තිබෙනවා.\nඒ ඉන්දීය ක්‍රිකට් පාලක මණ්ඩලයේ අද පැවති විශේෂ රැස්වීමකදීයි.\nඑහිදී චැම්පියන්ස් ලීග් කුසලාන තරගාවලියට සහභාගී වීමේ තීරණය ඒකමතකිව සම්මත වී ඇති බවයි ක්‍රිකට් පුවත් සේවා සඳහන් කළේ.\nඒ අනුව මෙම තරගාවලියට යන ඉන්දීය සංචිතය හෙට නම් කිරීමට නියමිතයි.\nපසුගිය අප්‍රේල් මාසයේදී ජාත්‍යන්තර ක්‍රිකට් කවුන්සිල රැස්වීමේදී ගත් ඇතැම් තීරණවලට විරුද්ධව ඉන්දියාව මෙවර චැම්පියන්ස් ලීග් තරගාවලිය වර්ජනය කරනු ඇතැයි මත පළවී තිබුනා.\nඅප්‍රේල් මාසයේ පැවති රැස්වීමේදී සම්මත වු නව ව්‍යවස්ථාව / නව පාලන ක්‍රමවේදය මෙන්ම නව මුල්‍යමය ක්‍රමවේදයට ඉන්දියාව පමණක් අකමැත්ත පළකරනු ලැබුවා.\nඑම යෝජනාවලට එරෙහිවයි ඉන්දියාව චැම්පියන්ස් ලීග් තරගාවලිය වර්ජනය කරනු ඇතැයි මත පළවුනේ.\nඅද ඉන්දීය ක්‍රිකට් පාලක මණ්ඩල බලධාරීන්ගේ රැස්වීමෙන් අනතුරුව නිවේදනයක් නිකුත් කරමින් ඔවුන් සඳහන් කළේ අදාළ කරුණු සම්බන්ධයෙන් ජාත්‍යන්තර ක්‍රිකට් කවුන්සිලය සමග තවදුරටත් සාකච්ඡා කරමින් පවතින බවයි.\nමේ අතර ඉන්දියාවේ හිටපු ප්‍රවීණ ක්‍රීඩකයන් වන සචින් තෙන්ඩුල්කාර් මෙන්ම රාහුල් ඩ‍්‍රාව්ඩ් ද පසුගියදා ප්‍රකාශකර තිබුනේ කුමන මත ගැටුම් පැවතිය ද ඉන්දියාව චැම්පියන්ස් ලීග් තරගාවලියට සහභාගී විය යුතු බවයි.",
       "URL": "https://www.hirunews.lk/sports/160802/ශූරයන්ගේ-කුසලාන-තරගාවලියට-සහභාගී-වීම-ගැන-ඉන්දියාව-අවසන්-තීරණය-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=333"
}