{
       "Source": "hirunews",
       "Timestamp": "Friday, 28 September 2018 - 20:29",
       "Headline": "ඉන්දියාවට ලකුණු 223 ක ඉලක්කයක්",
       "News Content": "ආසියානු කුසලාන තරගාවලියේ බංග්ලාදේශ කණ්ඩායම සමග පැවැත්වෙන අවසන් මහා තරගය ජයග්‍රහණය කිරීමට ඉන්දීය කණ්ඩායමට ලකුණු 223ක ඉලක්කයක් හිමිව  තිබෙනවා.\nඩුබායි රාජ්‍යයේ පැවැත්වෙන තරගයේ කාසියේ වාසිය දිනු ඉන්දියාවේ ආරාධනය මත පළමුවෙන් පන්දුවට පහරදුන් බංග්ලාදේශ කණ්ඩායම පන්දුවාර 48 යි පන්දු 3ක් අවසානයේ සියලුදෙනා දැවී ලකුණු 222 ක් ලබාගත්තා.\nලීටන් ඩාස් ලකුණු 121 යි.\nලීටන් ඩාස් අද වාර්තා කළේ සිය මංගල එක්දින ශතකයයි.\nදැවී යන විට ඔහු ලකුණු 121 ක් ලබා සිටියේ හයේ පහර 2 ක් සහ හතරේ පහර 12 ක් සමග පන්දු 117 කට මුහුණ දෙමින්.\nආරම්භක පිතිකරු යුගළය ලෙසට පිටියට පිවිසි ලීටන් ඩාස් සහ මෙහෙදි හසන් අතර ශතකයක සබඳතාවක් ගොඩ නැගුනා.\nබංග්ලාදේශ කණ්ඩායමේ ආරම්භක පිතිකරුවන් දෙදෙනෙකු එක්දින තරග 27 කින් පසු ලකුණු සියයක සබඳතාවක් වාර්තා කළ පළමු අවස්ථාව මෙයයි.\nබංග්ලාදේශ ආරම්භක පිතිකරුවන් යුගළයක් ලකුණු සියයක සබඳතාවක් අවසන් වරට වාර්තා කළේ 2016 වසරේදීයි.\nලීටන් ඩාස්ට සහයෝගයක් වෙමින් පිතිකරණයේ  නිරත වූ මෙහෙදි හසන් පන්දු 59 කින් ලකුණු 32 ක් ලබාගත්තා.\nසෞම්ය සර්කාර් 33 යි.\nබංග්ලාදේශ කණ්ඩායමේ වෙනත් කිසිදු ක්‍රීඩකයෙකුට ලකුණු 10 ක සීමාව හෝ පසුකර යාමට ඉන්දීය කණ්ඩායමෙන් අවස්ථාවක් හිමිවුයේ නැහැ.\nපන්දු යැවීමේදී කුල්දීප් යාදෙව් ලකුණු 45 කට කඩුලු 3 ක් සහ කේදර් ජාදෙව් ලකුණු 41 කට කඩුලු 2 ක් බිඳහෙලුවා.\nඉන්දීය පිළිතුරු ඉනිම තවත් සුලු වේලාවකින් ආරම්භ වීමට නියමිතයි.",
       "URL": "https://www.hirunews.lk/sports/200981/ඉන්දියාවට-ලකුණු-223-ක-ඉලක්කයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=204"
}