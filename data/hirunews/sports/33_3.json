{
       "Source": "hirunews",
       "Timestamp": "Monday, 20 December 2021 - 16:19",
       "Headline": "අළු බඳුන තරගාවලියේ දෙවැනි තරගයෙන් ඔස්ට්‍රේලියාවට ලකුණු 275ක දැවැන්ත ජයක්",
       "News Content": "එංගලන්තය සහ ඕස්ට්‍රේලියාව අතර පැවැත්වෙන අළු බඳුන කුසලාන ක්‍රිකට් තරගාවලියේ දෙවැනි තරගයෙන් ලකුණු 275ක දැවැන්ත ජයක් අත්කර ගන්නට ඔස්ට්‍රේලියානු කණ්ඩායම සමත් වුණා.\nඒ තරගාවලියත් තරග දෙකට බින්දුවක් ලෙස ඉදිරියට ගෙන යමින්.\nමේ තරගයේ පළමුව පන්දුවට පන්දුවට පහරදුන් ඔස්ට්‍රේලියානු කණ්ඩායම සිය පළමු ඉනිම සඳහා කඩුලු 9කට ලකුණු 473ක් රැස්කර ගත්තා.\nඑම ලකුණු අතරේ, මානර්ස් ලැබූෂ්නේ ලබාගත් ලකුණු 103ක් ඩේවිඩ් වෝනර් රැස්කර ගත් ලකුණු 95ක් හා ස්ටීවන් ස්මිත් රැස්කර ගත් ලකුණු 93ක් අන්තර්ගත වී තිබුණා.\nපන්දු යැවීමේ දී සාර්ථක වූ එංගලන්ත පන්දු යවන්නා වූ බෙන් ස්ටෝක් ලකුණු 113 කට කඩුලු 3ක් දවාගත්තා.\nපිළිතුරු ඉනිම සඳහා පිටියට පිවිසි එංගලන්ත කණ්ඩායම පන්දු ඕවර 84.1ක් තුළ දී ලකුණු 236කට දවා ගන්නට ඕස්ට්‍රේලියානු පන්දු යවන්නන් සමත් වුණා.\nඑංගලන්තය වෙනුවෙන් සටන්කාමී පිති හරඹයක නිරත වූ ඩේවිඩ් මාලන් ලකුණු 80ක් ලබාගත් අතර ජෝ රූට් ලකුණු 62ක් රැස්කළා.\nඑංගලන්ත ඉනිමට ප්‍රබල ම තර්ජනයය එල්ල කළ ඔස්ට්‍රියානු වේග පන්දු යවන්නා වන මිෂෙල් ස්ටාර්ක් ලකුණු 37කට කඩුලු 4ක් දවා ගත් අතර, නේදන් ලියොන් ලකුණු 58 කඩුලු 3යි.\nදෙවෙනි ඉනිම සඳහා පිටියට පිවිසි ඔස්ට්‍රේලියානු කණ්ඩායමේ ඉනිම කඩුලු 9කට ළකුනු 230ක් ලබා සිටිය දී අත් හිටුවන්නට ඔස්ට්‍රේලියානු නායකයා තීරණය කළා.\nඔස්ට්‍රේලියානු දෙවැනි ඉනිමේ දී මානර්ස් ලැබූෂ්නේ සහ ට්‍රැවිස් හෙඩ් දෙදෙනා ලකුණු 51 බැගින් රැස් කලා.\nඑංගලන්ත කණ්ඩායම වෙනුවෙන් පන්දු යැවීමේ දී ඔලේ රොබින්සන්, ජෝ රූට් සහ ඩේවිඩ් මාලන් අතරේ කඩුලු 2 බැගින් බෙදී ගියා.\nලකුණු 468ක ජයග්‍රාහී ඉලක්කයක් හඹා ගිය එංගලන්ත කණ්ඩායමේ දෙවැනි ඉනිම ලකුණු 192කට නවතාලන්නට ඔස්ට්‍රේලියානු පන්දු යවන්නන් සමත් වුණේ, තරග 5කින් සමන්විත අළු බඳුන ටෙස්ට් ක්‍රිකට් තරගාවලියේ තරග දෙකට බිංදුවක් ලෙස ඉදිරියට යමින්.\nඑංගලන්ත කන්ඩායමේ දෙවැනි ඉනිමේ දී ක්‍රිස් වෝක්ස් ලකුණු 44ක ක් ලබාගත් අතර රෝයි බර්න්ස් ලකුණු 34 ක් ලබාගත්තා.\nකෙසේ වෙතත් මෙහි දී වඩාත් කතා බහට ලක් වූයේ එංගලන්ත කන්ඩායමේ ජොස් බට්ලර් ලබාගත් ලකුණු 26යි.\nඅනෙක් අන්තයේ කඩුලු එක පිට එක බිඳ වැටෙද්දී බට්ලර් පන්දු 207 තුළ ලකුණු 26ක් රැස් කර ගත්තේ, ඕස්ට්‍රේලියානුවන්ගේ ජයග්‍රහණය පමා කරමින්.\nකෙසේ වෙතත් තමන් විසින් ම තම කඩුල්ල බිඳ දැමීම හේතුවෙන් ඔහු දැවී ගියේ, ඕස්ට්‍රේලියානුවන්ට පහසු ජයග්‍රහණයක් කරා මාර්ගය විවෘත කර දෙමින්.\nපන්දු යැවීමේ දී එංගලන්තයේ කඩුලු 5කට වගකිවූ ජේ.රිචර්ඩ්සන් ඒ සඳහා ලබා දී තිබුණේ, ලකුණු හතළිස් දෙකක් පමණයි.\nමේ හැරුණු විට මිචෙල් ස්ටාර්ක් සහ නේදන් ලියොන් අතර කඩුලු 2 බැගින් බෙදී ගොස් තිබුණා.\nතරගයේ වීරයා ලෙස නම් කෙරුණේ, මානර්ස් ලැබූෂෙන්.",
       "URL": "https://www.hirunews.lk/sports/291629/අළු-බඳුන-තරගාවලියේ-දෙවැනි-තරගයෙන්-ඔස්ට්‍රේලියාවට-ලකුණු-275ක-දැවැන්ත-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=33"
}