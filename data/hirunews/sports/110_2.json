{
       "Source": "hirunews",
       "Timestamp": "Monday, 02 March 2020 - 10:44",
       "Headline": "කෝලි ප්‍රමුඛ ඉන්දීය පිළ නවසීලන්තය ඉදිරියේ අසරණ වෙයි",
       "News Content": "දෙවන ටෙස්ට් තරඟයේදී සංචාරක ඉන්දීය කණ්ඩායම පැරදූ නවසීලන්ත කණ්ඩායම දෙරට අතර පැවති තරඟ දෙකෙකින් සමන්විත ටෙස්ට් තරඟාවලියේ ශූරතාවය හිමිකර ගත්තා.\nදෙරට අතර පැවති දෙවන ටෙස්ට් තරඟය නවසීලන්තය ජය ගත්තේ කඩුලු 07කින්.\nතරඟයේ කාසිය වාසිය දිනූ නවසීලන්ත ආරාධනයෙන් පළමුව පන්දුවට පහර දුන් ඉන්දීය කණ්ඩායම සිය පළමු ඉනිම වෙනුවෙන් සියල්ලන් දැවී ලකුණු 242ක් රැස් කළා.\nඉන්දීය පළමු ඉනිම වෙනුවෙන් පාතිව් ෂෝ, චෙතිශ්වර් පුජාරා සහ හනුමා විහාරි අර්ධ ශතක රැස්කළ අතර සෙසු කිසිඳු ඉන්දීය පිතිකරුවෙකුට ලකුණු 15 සීමාව පසුකර යාමට නවසීලන්ත පන්දු යවන්නන් ඉඩ ලබාදුන්නේ නැහැ.\nපන්දු යැවීමේදී කයිල් ජේම්සන් ඉන්දීය පළමු ඉනිමේ කඩුලු 05ක් බිඳ දැමුවා.\nසිය පළමු ඉනිම ආරම්භ කළ නවසීලන්ත කණ්ඩායම පන්දුවාර 73යි එක් පන්දුවක් තුල ලකුණු 235කට සීමා කරන්නට මොහොමඩ් ෂාමි ප්‍රමුඛ ඉන්දීය පන්දු යවන්නන් සමත් වූ අතර එහිදී මොහොමඩ් ෂාමි කඩුලු 04ක් බිඳ දැමුවා.\nනවසීලන්ත පළමු ඉනිමට වඩා ලකුණු 07ක් ඉදිරියෙන් සිටිමින් සිය දෙවන ඉනිම ඇරඹු ඉන්දීය කණ්ඩායමට වැඩි ලකුණු සංඛ්‍යාවක් සිය ලකුණු පුවරුවට එක් කරන්නට නවසීලන්ත වේග පන්දු බලඇණිය ඉඩ ලබාදුන්නේ නැහැ.\nඒ අනුව ඉන්දීය පිළට සිය දෙවන ඉනිම වෙනුවන් රැස් කරගත හැකි වුයේ ලකුණු 124ක් පමණයි.\nටේර්න් බෝල්ට් සහ ටීම් සවුති ඉන්දීය දෙවන ඉනිම සුණු විසුනු කළේ පිළිවෙලින් කඩුලු 04ක් සහ 03ක් බිඳ දමමින්.\nලකුණු 132ක ජයග්‍රාහී ඉලක්කයක් හඹා ගිය නවසීලන්ත කණ්ඩායම එම ඉලක්කය පහසුවෙන් පසුකර ගියේ කඩුලු 03ක් පමණක් දැවී තිබියදීයි.\nඑහිදී නවසීලන්ත ආරම්භක පිතිකරුවන් යුගලය අර්ධ ශතක රැස් කළ අතර නවසීලන්තයේ දැවී ගිය කඩුලු 03 බුම්රා සහ උමේෂ් යාදෙව් අතර පිළිවෙලින් කඩුලු 02ක් සහ 01ක් බැගින් බෙදී ගියා.\nතරඟයේ වීරයා ලෙස කයිල් ජේම්සන් සම්මාන ලැබූ අතර තරඟාවලියේ වීරයා බවට පත්වුණේ ටීම් සවුති යි.\nදෙරට අතර පැවති පළමු ටෙස්ට් තරඟය කඩුලු 10කින් නවසීලන්තය ජය ගත්තා.",
       "URL": "https://www.hirunews.lk/sports/235601/කෝලි-ප්‍රමුඛ-ඉන්දීය-පිළ-නවසීලන්තය-ඉදිරියේ-අසරණ-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=110"
}