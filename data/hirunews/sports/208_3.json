{
       "Source": "hirunews",
       "Timestamp": "Wednesday, 12 September 2018 - 13:46",
       "Headline": "කුක් සංගක්කාර අභිබවා යද්දී ඇන්ඩර්සන් පෙරමුණට පැමිණෙයි",
       "News Content": "ඉන්දියාව සමඟ පැවැති ටෙස්ට් තරඟාවලිය 4ට 1ක් ලෙස ජයග්‍රහණය කිරීමට එංගලන්තය සමත් වුණා.\nඒ දෙරට අතර ඊයේ (11) නිමාවට පත් වූ පස්වන සහ අවසන් ටෙස්ට් තරඟය ද එංගලන්තය ජයග්‍රහණය කරමින්.\nඕවල් ක්‍රීඩාංගණයේ පැවැති මෙම තරඟය එංගලන්ත හිටපු නායක ඇලෙස්ටෙයාර් කුක්ගේ අවසන් ජාත්‍යන්තර තරඟය වීම ද විශේෂත්වයක්.\nඔහු එහිදී ශ්‍රී ලංකාවේ කුමාර් සංගක්කාර අභිබවා ලොව වැඩිම ටෙස්ට් ලකුණු ලාභීන්ගේ ලැයිස්තුවේ 05 වන ස්ථානයට පැමිණියා.\nමීට අමතරව මෙම තරඟාවලියෙන් අනතුරුව එංගලන්තයේ වේග පන්දු යවන ක්‍රීඩක ජේම්ස් ඇන්ඩර්සන් ද වාර්තා අතරට එක් වුණා.\nඒ වැඩිම ටෙස්ට් කඩුලු සංඛ්‍යාවක් බිඳ දැමූ වේග පන්දු යවන්නා බවට පත්වෙමින්.\nඒ අනුව ඇන්ඩර්සන් මේ වන විට  ජාත්‍යන්තර ටෙස්ට්  කඩුලු 564ක් දවාගෙන ඇති අතර මීට පෙර එහි පෙරමුණ ගෙන සිටියේ ඕස්ට්‍රේලියානු කණ්ඩායමේ හිටපු වේග පන්දු යවන ක්‍රීඩක ග්ලේන් මැග්‍රාත්.\nඒ ටෙස්ට් තරඟ 124කදී කඩුලු 563ක් දවාගනිමින්.",
       "URL": "https://www.hirunews.lk/sports/199726/කුක්-සංගක්කාර-අභිබවා-යද්දී-ඇන්ඩර්සන්-පෙරමුණට-පැමිණෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=208"
}