{
       "Source": "hirunews",
       "Timestamp": "Sunday, 11 March 2018 - 8:35",
       "Headline": "බංග්ලාදේශය වාර්තා අලුත් කරයි",
       "News Content": "කොළඹ ආර්. ප්‍රේමදාස ක්‍රීඩාංගණයේ විස්සයි විස්ස ඉනිමක නව වාර්තාවක් පිහිටුවමින් ශ්‍රී ලංකාව ලබාගත් ලකුණු 214 ක දැවැන්ත ලකුණු සංඛ්‍යාව හඹා ගිය බංග්ලාදේශය ඊයේ පැවති නිදහස් කුසලාන තරගය කඩුලූ 5 කින් ජයග්‍රහණය කළා.\nඑය බංග්ලාදේශය විස්සයි විස්ස තරගයකදී හඹා ගොස් ලබාගත් විශාලතම ජයග්‍රහණය මෙන්ම විස්සයි විස්ස ජාත්‍යන්තර තරග ඉතිහාසයේ 4 වන විශිෂ්ඨතම හඹා යාමයි.\nකාසියේ වාසිය දිනූ බංග්ලාදේශ නායක මහමුදුල්ලා පළමුවෙන් පන්දුවට පහරදෙන ලෙස ශ්‍රී ලංකාවට ඇරයුම් කළ අතර, ශ්‍රී ලංකා පිල සිය පන්දු වාර විස්ස අවසානයේ කඩුලූ 6 ක් දැවී ලකුණු 214 ක් රැස් කළා.\nඑහිදී කුසල් ජනිත් පෙරේරා පන්දු 48 කදී ලකුණු 74 ක් ලබාගත් අතර, කුසල් මෙන්ඩිස් පන්දු 30 කදී ලකුණු 57 ක් රැස් කළා.\nඋපුල් තරංග නොදැවී ලකුණු 32 ක් රැස් කළේ පන්දු 15 කින්.\nකෙසේ නමුත් බංග්ලාදේශය පන්දු වාර 19 යි පන්දු 4 කදී කඩුලූ 5 ක් දැවී ලකුණු 215 ක් රැස් කරමින් තරගයේ ජය හිමිකරගත්තා.\nඑහිදී මුෂ්ෆිකර් රහීම් පන්දු 35 කදී ලකුණු 72 ක් රැස් කළ අතර, තමීම් ඉක්බාල් පන්දු 29 කදී ලකුණු 47 ක් සහ ලින්ටන් ඩාස්  පන්දු 19 කදී ලකුණු 43ක් ලබාගත්තා.\nමෙම තරගයේ ප්‍රතිඵලයත් සමග නිදහස් කුසලාන විස්සයි විස්ස තරගාවලිය විවෘත එකක් බවට පත්වන්නේ ශ්‍රී ලංකාව, ඉන්දියාව, බංග්ලාදේශය යන  කණ්ඩායම් 3 ම තරග 2 කට සහභාගිවී එක් ජයග්‍රහණය බැගින් ලබාගැනීම හේතුවෙන්.",
       "URL": "https://www.hirunews.lk/sports/185600/බංග්ලාදේශය-වාර්තා-අලුත්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=248"
}