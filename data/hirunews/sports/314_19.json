{
       "Source": "hirunews",
       "Timestamp": "Tuesday, 18 July 2017 - 15:01",
       "Headline": "සිම්බාබ්වේ සමඟ පැවති ටෙස්ට් තරඟයේ ජය ශ්‍රී ලංකාවට",
       "News Content": "සංචාරක සිම්බාබ්වේ කණ්ඩායම සමඟ පැවති ටෙස්ට් තරඟය කඩුලු 4කින් ජයගන්නට ශ්‍රී ලංකාව අද සමත් වුණා.\nතරඟයේ කාසිය වාසිය දිනා ගනිමින් පළමු ඉනිම ක්‍රීඩාකළ සිම්බාබ්වේ කණ්ඩායම සිය පළමු ඉනිම සදහා සියළු ක්‍රීඩකයන් දැවී ලබා ගත් ලකුණු සංඛ්‍යාව  356ක්.\nඑහිදී  සිම්බාබ්වේ පිල වෙනුවෙන් Craig Ervine ලකුණු 160ක් ලබා ගත්තා.\nපන්දු යැවීමේදී ශ්‍රී ලංකා කණ්ඩායමේ රංගන හේරත් සිම්බාබ්වේ පිලේ කඩුලු 5ක් බිද හෙලීමට සමත් වූ අතර ළහිරු කුමාර සහ අසේල ගුණරත්න කඩුලු 2ක බැගින් දවා ගැනීමට සමත් වුණා.\nපළමු ඉනිම ක්‍රීඩාකළ ශ්‍රී ලංකා කණ්ඩායම සියල්ලන් දැවී ලබා ගත ලකුණු සංඛ්‍යාව 346ක්.\nශ්‍රී ලංකා පළමු ඉනිමේ වැඩිම ලකුණු ලාභියා වුයේ උපුල් තරංගයි.\nශ්‍රී ලංකා පළමු ඉනිමට වඩා ලකුණු 10ක වාසියක් සමගින් සිය දෙවන ඉනිම ආරම්භ කළ සිම්බාබ්වේ කණ්ඩායම තම දෙවන ඉනිම සදහා ලබා ගත් ලකුණු සංඛ්‍යාව 377 ක්.\nසිම්බාබ්වේ කණ්ඩායමේ දෙවන ඉනිම ශක්තිමත් කළ මැද පෙළ පිතිකරු Sikandar Raza  ලකුණු 127ක් ලබා ගත්තේ හතරේ පහර 9ක් සහ හයේ පහර 1ක් සමගින්.\nසිම්බාබ්වේ දෙවන ඉනිමේ ලකුණු ලබා ගැනීමට තර්ජනයක් වෙමින් සුපිරි දඟ පන්දු යවන ක්‍රීඩක රංගන හේරත් කඩුලු 6ක් බිද හෙළුවා.\nඒ අනුව ශ්‍රී ලංකා කණ්ඩායමට ජයග්‍රහනය් සදහා ලද ඉලක්කය ලකුණු 388ක්.\nඑම ජයග්‍රාහී ඉලක්කය හඹා ගිය ශ්‍රී ලංකා පිතිකරුවන් කඩුලු 6ක් දැවී එම ඉලක්කය පසුකර ගියා.\nශ්‍රී ලංකා දෙවන ඉනිමට අඩිතාලම වෙමින් කුසල් මෙන්ඩිස් සහ නිරෝෂන් දික්වැල්ල පිළිවෙලින් ලකුණු 66 ක් සහ 81ක් ලබා ගත්තා.\nශ්‍රී ලංකා කණ්ඩායමේ තුන් ඉරියව් ක්‍රීඩක අසේල ගුණරත්න නොදැවී ලබාගත් ලකුණු සංඛ්‍යාව 80ක්.\nඒ අනුව සංචාරක සිම්බාබ්වේ කණ්ඩායම සමඟ පැවති ටෙස්ට් තරගයේ ශුරතාවය ශ්‍රීලංකාව හිමිකරගත්තා.\nතරගයේ වීරයා සම්මානය අසේල ගුණරත්නට හිමිවු අතර තරගාවලියේ වීරයා සම්මානය රංගන හේරත්ට හිමිවුනා.\nදෙරට අතර පැවැති ටෙස්ට් තරඟ 15 න් 10 ක් ශ්‍රී ලංකා පිල ජයගෙන ඇති අතර තරඟ 5ක් ජය පරාජයෙන් තොරව අවසන් වී තිබෙනවා.\nදෙරට අතර සිම්බාබ්වේ දේශය තුල පැවති ටෙස්ට් තරඟාවලි 8 න් 3ක ජය හිමිකර ගැනීමට ශ්‍රී ලංකා කණ්ඩායම සමත්ව තිබීම විශේෂත්වයක්.\nඇන්ජලෝ මැතිව්ස් ශ්‍රී ලංකා නායකත්වයෙන් ඉවත්වීමත් සමඟ ශ්‍රීලංකා ටෙස්ට් නායකත්වයට පත් කෙරුණු දිනේෂ් චන්දිමාල් විසින් මෙහෙයවූ පළමු ටෙස්ට් තරඟයද මෙයයි.\nමේ අතර ශ්‍රී ලංකාව සහ සිම්බාබ්වේ කණ්ඩායම අතර අද අවසන් වු මෙම ටෙස්ට් ක්‍රිකට් තරගය කරුණු කිහිපයක් ඔස්සේ ඉතිහාසයට එක්වනවා.\nටෙස්ට් ක්‍රිකට් තරග ඉතිහාසයේ එක් තරගයකදී ඉනිම් 4 ම ලකුණු 300 සහ 400 අතර පැවති තුන්වන අවස්ථාව මෙයයි.\nමෙම තරගයේදී සිම්බාබ්වේ කණ්ඩායම පළමු ඉනිම වෙනුවෙන් සියලුදෙනා දැවී ලකුණු 356 ක් රැස් කළ අතර දෙවන ඉනිම සියලුදෙනා දැවී ලකුණු 377 කට සීමාවුනා.\nශ්‍රී ලංකා පළමු ඉනිම 346 යි. දෙවන ඉනිම වෙනුවෙන් රැස් කළ ලකුණු සංඛ්‍යාව 391 ක්.\nඑමෙන්ම ශ්‍රී ලංකා ටෙස්ට් තරග ඉතිහාසයේ ශ්‍රී ලංකාව මව් රට තුලදී හඹාගිය ඉහළම ලකුණු සංඛ්‍යාවක් ලෙසට ද මෙය සැලකෙනවා.\nමීට අමතරව ශ්‍රී ලංකා කණ්ඩායම ටෙස්ට් තරගයකදී වැඩිම ලකුණු ප්‍රමාණයක් හඹාගොස් ජයග්‍රහණය කළ 5 වන අවස්ථාව ද මෙයයි.\nආසියාවේ පැවති ටෙස්ට් තරගයකදී වැඩිම ලකුණු ඉලක්කයක් හඹා ගොස් ජයග්‍රහණය කළ තරගය ලෙස මෙන්ම ශ්‍රී ලංකා කණ්ඩායම වැඩිම ලකුණු ඉලක්කයක් හඹා ගොස් ජයගත් ටෙස්ට් තරගය ලෙසද එය ඉතිහාස ගතවුණා.\nඑසේම ටෙස්ට් ඉතිහාසයේ හඹාගොස් ලබාගත් පස්වන ඉහළම ජයග්‍රහණයද මෙයයි.",
       "URL": "https://www.hirunews.lk/sports/166172/සිම්බාබ්වේ-සමඟ-පැවති-ටෙස්ට්-තරඟයේ-ජය-ශ්‍රී-ලංකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=314"
}