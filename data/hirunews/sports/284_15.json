{
       "Source": "hirunews",
       "Timestamp": "Tuesday, 31 October 2017 - 15:36",
       "Headline": "විරාත් කෝලි එක්දින පිතිකරුවන් අතර පළමු තැනට",
       "News Content": "ජාත්‍යන්තර එක්දින පිතිකරුවන් ශ්‍රේණිගත කිරීමේ පළමු ස්ථානය හිමිකර ගැනීමට ඉන්දීය සුපිරි පිතිකරු විරාත් කෝලි සමත්වී තිබෙනවා.\nමෙතෙක් එක්දින පිතිකරුවන් අතර පළමු ස්ථානයේ පසුවුයේ දකුණු අප්‍රිකා පිතිකරු ඒ බී ඩිවිලියස්.\nනවසීලන්තය සමග පැවති එක්දින තරගාවලියේ තරග 3 කදී ශතක දෙකක් රැස් කර ගැනීම හේතුවෙන් විරාත් කෝලිගේ ප්‍රසාද ලකුණු සංඛ්‍යාව ඉහළගොස් තිබෙනවා.\nඔහු ලබාගෙන ඇති ප්‍රසාද ලකුණු සංඛ්‍යාව 889 ක්.\nඑය මෙතෙක් ඉන්දීය පිතිකරුවෙකු ලබාගත් ඉහළම ප්‍රසාද ලකුණු සංඛ්‍යාව වීම ද විශේෂත්වයක්.\nමීට පෙර ඉන්දීය සුපිරි පිතිකරුවෙකු වු සචින් තෙන්ඩුල්කාර් 1998 වසරේදී පිතිකරුවන් ශ්‍රේණිගත කිරීමේ දී ප්‍රසාද ලකුණු 887 ක් හිමිකරගෙන තිබුනා.\nප්‍රසාද ලකුණු 872 ක් ලැබු ඒ බී ඩිවිලියස් දෙවන ස්ථානයට පත්වී ඇති අතර ඩේවිඩ් වෝනර් ලකුණු 865 ක් ලබා 3 වන ස්ථානයේ පසුවනවා.\nමෙවර ජාත්‍යන්තර ක්‍රිකට් කවුන්සිලයේ එක්දින පිතිකරුවන් ශ්‍රේණිගත කිරීම්වල පළමු දස දෙනා අතරට පැමිණීමට කිසිදු ලාංකික පිතිකරුවෙකු සමත්වී නැහැ.\nමේ අතර ඉන්දීය පිතිකරු ජස්ප්‍රිට් බුම්රා එක්දින පන්දු යවන්නන් අතර ඉදිරියට පැමිණ තිබෙනවා.\nමීට පෙර ශ්‍රේණිගත කිරීම්වල 6 වන ස්ථානයේ සිටි ඔහු මෙවර 3 වන ස්ථානයට පත්ව තිබෙනවා.\nශ්‍රී ලංකාව සමග පැවති තරගාවලියේදී දක්ෂතා දැක්වු හසන් අලි පන්දු යවන්නන් අතර පළමු ස්ථානයට පත්වී ඇති අතර දෙවන ස්ථානයට දකුණු අප්‍රිකාවේ  ඉම්රාන් තහීර් පැමිණ තිබෙනවා.",
       "URL": "https://www.hirunews.lk/sports/174904/විරාත්-කෝලි-එක්දින-පිතිකරුවන්-අතර-පළමු-තැනට",
       "Category": "Sports",
       "Parent URL": "https://www.hirunews.lk/sports/all-news.php?pageID=284"
}