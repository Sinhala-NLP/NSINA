{
       "Source": "hirunews",
       "Timestamp": "Wednesday, 29 May 2013 - 19:23",
       "Headline": "ක්‍රිකට් ආයතනය තවත් පාඩු ලබයි ද ?",
       "News Content": "ශ්‍රී ලංකා ක්‍රිකට් තරඟ විකාශන අයිතිය පිලිබඳ නව ගිවිසුම් හේතුවෙන් ක්‍රිකට් ආයතනයට රුපියල් කෝටි 25 කට අධික මුදලක් අහිමිවන බව වාර්තාවනවා. ඒ, තරඟ විකාශන අයිතිය සහ තරඟ නිෂ්පාදන අයිතිය වෙන් වෙන් වශයෙන් කොටස් දෙකකට බෙදා අලෙවි කිරීමට ක්‍රිකට් බලධාරීන් තීරණය කර තිබීම හේතුවෙන්.\n2017 වසර දක්වා ක්‍රිකට් තරඟ විකාශය කිරීමේ අයිතිය පිළිබඳ ගිවිසුමට ක්‍රිකට් ආයතනය පසුගියදා අත්සන් කළ අතර එය මීට පෙර පැවති ක්‍රිකට් අතුරු කමිටුව විසින් අනුමත කළ ගිවිසුමක්. ඒ අනුව තරඟ විකාශය කිරීමේ අයිතිය ඉන්දියාවේ ටෙන් ස්පෝට් ආයතනය සතුවූ අතර ගිවිසුමට අනුව ඉන්දීය ක්‍රිකට් කණ්ඩායමේ ශ්‍රී ලංකා සංචාර සඳහා පමණක් හිමිවන ආදායම ඇමරිකානු ඩොලර් මිලියන 25ක්. එනම්, රුපියල් කෝටි 300 කට ආසන්න ප්‍රමාණයක්.\nපිළිගත් සම්ප්‍රදාය වන්නේ තරඟ විකාශන සහ නිෂ්පාදන අයිතිය යන දෙකම, එකම ආයතනයකට පැවරීමයි. එහෙත් ශ්‍රී ලංකා ක්‍රිකට් ආයතනයේ අලෙවි අංශය විකාශන අයිතිය ටෙන් ස්පෝර්ට් ආයතනයටත් තරඟ නිෂ්පාදන අයිතිය සිංගප්පූරුවේ සමර් සෙට් ආයතනයටත් ලබාදීමට සැළසුම් සකස් කර තිබෙනවා. පසුගිය වසරේ ශ්‍රී ලංකා ප්‍රිමියර් ලීග් තරඟාවලිය සංවිධානය කළ සමර් සෙට් ආයතනය සම්බන්ධයෙන් මතුවූ ගැටළු නොවිසඳුණු තත්ත්වයක් තුළ ඔවුන්ට මෙවැනි අවස්ථාවක් ලබාදීම සැකසහිත බවයි විචාරකයන් පවසන්නේ.\nනව ගිවිසුමේ ලංසු ගැළපීමේ අයිතිය පිළිබඳව ශ්‍රී ලංකා ක්‍රිකට් විධායක කමිටුවද ප්‍රශ්න මතු කරනවා. ඔවුන් පෙන්වා දෙන්නේ වසර හතරකට පසු ලංසු ගැලපීමේ අයිතිය ටෙන් ස්පෝර්ට් ආයතනයෙන් ඉවත් නොකළහොත් නව තරඟ විකාශන ලංසු තැබීමකදී ශ්‍රී ලංකා ක්‍රිකට් ආයතනයට වැඩි මුදලක් ලබාගැනීමේ අවස්ථාව අහිමිවන බවයි.\nකෙසේ වෙතත් අප මේ සම්බන්ධයෙන් ශ්‍රී ලංකා ක්‍රිකට් ලේකම් නිශාන්ත රණතුංගගෙන් විමසීමක් කළ අතර ඔහු සඳහන් කළේ තරඟ විකාශන අයිතිය පාර්ශව දෙකකට පැවරීම සම්න්ධයෙන් තවමත් අවසන් තීරණයක් ගෙන නොමැති බවයි.",
       "URL": "https://www.hirunews.lk/sports/59929/ක්‍රිකට්-ආයතනය-තවත්-පාඩු-ලබයි-ද",
       "Category": "Sports",
       "Parent URL": "https://www.hirunews.lk/sports/all-news.php?pageID=533"
}