{
       "Source": "hirunews",
       "Timestamp": "Tuesday, 28 May 2013 - 7:56",
       "Headline": "අයි.පී.එල්. සියලූ තරග පරීක්ෂා කරන්න. - මනෝහර්",
       "News Content": "ඉන්දීය ප්‍රිමියර් ලීග් තරගාවලියේ සියලූම තරග පිළිබද බාහිර පරීක්ෂණයක් පැවැත්විය යුතු බව ඉන්දීය ක්‍රිකට් පාලක මණ්ඩලයේ හිටපු ප්‍රධානී ශාෂන්ක් මනෝහර් පවසනවා. අයි.පී.එල්. තරගාවලියේ තරග පාවාදීම් පිළිබද තොරතුරු හෙළිවීමත් සමගයි ඔහු එම ප්‍රකාශය සිදුකර ඇත්තේ. ඉන්දීය ක්‍රිකට් පාලක මණ්ඩලය හුදෙකලා ආයතනයක් ලෙස සැලකීම වැරදි සහගත බව මනෝහර් කියා සිටියා. ක්‍රිකට් ක්‍රීඩාව පිරිසිදු ක්‍රීඩාවක් ලෙස පවත්වාගෙන යාම අන්තර් ජාතික ක්‍රිකට් සම්මේලනයේ දුෂණ මර්ධන සහ ආරක්ෂණ ඒකකයේ ද වගකීමක්. එහෙත් ඉන්දියාව තුළ ක්‍රිකට් දුෂණ අධීක්ෂණය කිරීම සදහා ඊට ප්‍රමාණවත් බලතල නොමැති බව ඉන්දීය ක්‍රිකට් පාලක මණ්ඩලයේ හිටපු සභාපති මනෝහර්ගේ අදහසයි. උදාහරණයක් ලෙස ඔහු පෙන්වා දෙන්නේ බුකිකරුවන් සහ ක්‍රීඩකයන් අතර දුරකථන සංවාද පටිගත කිරීමට ඔවුන්ට අවස්ථාවක් නොමැති බවයි. මේ හේතුවෙන් මෙවර තරගාවලියේ සියලූම තරගවල සංස්කරණය නොකළ වීඩියෝ දර්ශන සහ දුරකථන සංවාද ඇතුළු සියලූ තොරතුරු අන්තර් ජාතික ක්‍රිකට් සම්මේලනය වෙත ලබාදිය යුතු බව ද ඔහු ප්‍රකාශ කළා.",
       "URL": "https://www.hirunews.lk/sports/59816/අයි-පී-එල්-සියලූ-තරග-පරීක්ෂා-කරන්න-මනෝහර්",
       "Category": "Sports",
       "Parent URL": "https://www.hirunews.lk/sports/all-news.php?pageID=534"
}