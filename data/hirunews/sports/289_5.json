{
       "Source": "hirunews",
       "Timestamp": "Tuesday, 17 October 2017 - 15:51",
       "Headline": "තරග පරාජය ගැන උපුල් තරංග කතා කරයි",
       "News Content": "පකිස්ථානයට එරෙහි තරගයේදී තම කණ්ඩායමේ පන්දු යවන්නන් තම වගකීම නිසි ලෙස ඉටු කළ බව ශ්‍රී ලංකා නායක උපුල් තරංග පවසනවා.\nඊයේ තරගයෙන් පසු මාධ්‍ය වෙත අදහස් දක්වමින් ඔහු කියාසිටියේ අබුඩාබි ශෙයික් සයීඩ් ක්‍රීඩාංගණයේ තණතිල්ල ඉතා රලු එකක් වු බවයි.\nකෙසේවෙතත් අඛණ්ඩව කඩුල්ලේ රැඳී සිටීමට හැකිවුයේ නම් එය ඉතා හොඳ තත්වයක් බවයි උපුල් තරංග පෙන්වා දෙන්නේ.\nලහිරු තිරිමාන්නගේ දැවී යාම තම පරාජයට තීරණාත්මකව බලපෑමක් එල්ල කළ බව ද ශ්‍රී ලංකා නායකයා කියාසිටියා.\nපන්දු යවන්නන්ගේ කාර්ය භාර්යය හොඳින් ඉටුවු අතර අකිල ධනංජය මෙන්ම ජෙෆ්රි  වැන්ඩසේ එහිදී හොඳින් දක්ෂතා දැක්වු බව ද ඔහු පෙන්වා දෙනවා.\nකෙසේවෙතත් පරාජයට පත්වීම තුලින් බලාපොරොත්තු සුන්වීමට ලක්වු බවයි උපුල් තරංග කියාසිටියේ.\nපිළිතුරු ඉනිමේ දී ජෙෆ්රි වැන්ඩසේගේ පිතිකරණය ද ශ්‍රී ලංකා නායකයාගේ ඇගයීමට ලක්වුනා.\nකඩුලු 7 ක් දැවී ලකුණු 90 ක් ලබා සිටින විට ජයග්‍රාහී ඉලක්කය තීරණාත්මක අභියෝගයක් වු බව ද ශ්‍රී ලංකා නායකයා සඳහන් කළා.\nඊයේ දිනයේදී තම පිතිකරණය පිළිබඳ සෑහීමකට පත්විය හැකි වුව ද තරගයේ ප්‍රතිඵලය පිළිබඳ සෑහීමකට පත්විය නොහැකි වු බව ද උපුල් තරංග කියාසිටියා.\nමේ අතර පකිස්ථාන කණ්ඩායමේ නායක සෆ්රාස් අහමඩ් ද ප්‍රකාශකර ඇත්තේ ඊයේ තණතිල්ලේ ක්‍රීඩා කිරීම අසීරු වු බවයි.\nඑය පිතිකරණයේදී වඩාත් කැපී පෙනුනු බව ද ඔහු සඳහන් කර තිබෙනවා.\nක්‍රමක්‍රමයෙන් එහි පිතිකරණය අපහසු වන බැවින් තමන් පළමුවෙන් පන්දුවට පහරදීමට තීරණය කළ බවයි පකිස්ථාන නායකයා කියාසිටියේ.\nඑමෙන්ම කණ්ඩායමේ ක්‍රීඩකයන් පිළිබඳ විශ්වාසයක් ගොඩනැගීම තුලින් ඔවුන්ගෙන් සාර්ථක ප්‍රතිඵල ලබාගත හැකි බව ද සෆ්රාස් අහමඩ් කියාසිටියා.\nඊයේ පැවති දෙවන එක්දින තරගයෙන් පකිස්ථානයට ලකුණු 32 ක ජයක් හිමිවු අතර පළමු තරගයෙන් ඔවුන්ට ලකුණු 83 ක ජයක් හිමිවුනා.\nමේ අනුව තරග 5 කින් සමන්විත එක්දින තරගාවලිය 2 ට බින්දුවක් ලෙසට ඔවුන් ඉදිරියෙන් පසුවනවා.\nදෙරට අතර තුන්වන එක්දින තරගය හෙට අබුඩාබිහිදී ආරම්භ වීමට නියමිතයි.",
       "URL": "https://www.hirunews.lk/sports/173734/තරග-පරාජය-ගැන-උපුල්-තරංග-කතා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=289"
}