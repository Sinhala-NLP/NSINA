{
       "Source": "hirunews",
       "Timestamp": "Thursday, 26 October 2017 - 18:35",
       "Headline": "ලාහෝර් නුවර මතබෙධාත්මක තරගය ගැන පකිස්ථාන හිටපු සුපිරි පිතිකරුවෙක් කතා කරයි",
       "News Content": "ශ්‍රී ලංකා ක්‍රිකට් කණ්ඩායම තරග සංචාරයක් සඳහා පකිස්ථානයට පැමිණීම තුලින් ත්‍රස්තවාදයට එරෙහිව පකිස්ථානය ගෙන යන වැඩපිළිවෙලේ සාර්ථකත්වය ලෝකයට පෙන්නුම් කෙරෙන බව හිටපු ප්‍රවීණ ක්‍රීඩක ජාවෙඩ් මියැන්ඩෑඩ් පවසනවා.\nමාධ්‍ය වෙත අදහස් දක්වමින් ඔහු පෙන්වා දී ඇත්තේ එමගින් පැහැදිළි පණිවුඩයක් ලෝකයට යොමුවන බවයි.\n2009 වසරේදී පකිස්ථානයේදීම ත්‍රස්ත ප්‍රහාරයක ඉලක්කය වු ශ්‍රී ලංකා කණ්ඩායම යළිත් එරටටම පැමිණීම මගින් පකිස්ථානය ක්‍රිකට් ක්‍රීඩාවෙන් ලබා ඇති ප්‍රගතිය පෙන්නුම් කෙරෙන බව ද ඔහු සඳහන් කරනවා.\nපකිස්ථානය සහ ශ්‍රී ලංකාව අතර 20 යි 20 තරග 3 ක් පැවැත්වීමට නියමිත අතර එහි අවසන් තරගය ලබන ඉරිදා පැවැත්වෙන්නේ ලාහෝර් නුවර ගඩාෆි ක්‍රීඩාංගණයේදීයි.\nඑය පකිස්ථාන සුපර් ලීග් තරගාවලියේදී මෙන්ම ලෝක කණ්ඩායම සහ පකිස්ථානය අතර තරගාවලියේදී ප්‍රේක්ෂකයන්ගෙන් පිරී ඉතිරී ගිය ක්‍රීඩාංගණයක්.\nජාවෙඩ් මියන්ඩෑඩ් පෙන්වා දෙන්නේ කිසිදු රටක් ත්‍රස්තවාදයෙන් සම්පුර්ණයෙන්ම ආරක්ෂිත නොවන බවයි.\nකෙසේවෙතත් තම රට ආරක්ෂාව අතින් ප්‍රගතියක් ලබා ඇතැයි ජාවෙඩ් මියන්ඩෑඩ් ප්‍රකාශකර තිබෙනවා.\nඑබැවින් ජාත්‍යන්තර ක්‍රිකට් කණ්ඩායම්වලට තම රටට පැමිණෙන ලෙසට ඇරයුම් කරන අතර ක්‍රීඩාවට ආදරය කරන පකිස්ථානය මනුෂ්‍යත්වයට ද ආදරය කරන බවයි ජාවෙඩ් මියන්ඩෑඩ් කියාසිටියේ.\nඑමෙන්ම ඔහු පකිස්ථාන කණ්ඩායමට උපදෙසක් ද ලබාදී තිබෙනවා.\nඑක්දින තරගාවලිය 5 ට බින්දුවක් ලෙස ජයග්‍රහණය කළ ද එය අමතක කර 20 යි 20 තරගාවලිය පිළිබඳ විශේෂිත අවධානයක් යොමු කරන ලෙසටයි පකිස්ථාන ජ්‍යෙෂ්ඨයා දැනුම් දෙන්නේ.\nක්‍රීඩකයන් තම ශාරීරික යෝග්‍යතාව ඉහළ නංවාගත යුතු අතර එමගින් දක්ෂතා අතරට පිවිසිය හැකි බව ඔහු පෙන්වා දෙනවා.\nක්‍රිකට් ක්‍රීඩාවේ දීර්ඝ කාලීනව රැඳී සිටිය හැකි වන්නේ දක්ෂතා දැක්වීම තුලින් පමණක් බවයි පකිස්ථානයේ හිටපු සුපිරි පිතිකරුවා වැඩිදුරටත් සඳහන් කර ඇත්තේ.",
       "URL": "https://www.hirunews.lk/sports/174514/ලාහෝර්-නුවර-මතබෙධාත්මක-තරගය-ගැන-පකිස්ථාන-හිටපු-සුපිරි-පිතිකරුවෙක්-කතා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=286"
}