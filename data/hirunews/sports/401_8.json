{
       "Source": "hirunews",
       "Timestamp": "Wednesday, 06 July 2016 - 16:49",
       "Headline": "සුපිරි ක්‍රීඩකයකුට මාස 21 ක සිර දඩුවමක්",
       "News Content": "සුප්‍රකට පාපන්දු ක්‍රීඩකයකු වන ලියනෝල් මෙසීට මාස 21 ක සිර දඩුවමක් නියමකර තිබෙනවා.\nඒ බදු වංචාවකට අදාළවයි.\nස්පාඤ්ඥ අධිකරණයක් විසින් නියෝගය ලබාදී ඇති බවයි විදෙස් පුවත් සේවා සඳහන් කලේ.\nඑරට නීතියට අනුව කිසියම් ක්‍රීඩකයකුට වසර 2 කට ආසන්න සිර දඩුවමක් නියමවුවහොත් ඔහුට තරග තහනම් පැනවීමට ද හැකියාව පවතිනවා.\n29 හැවිරිදි ලියනෝල් මෙසී ආජන්ටිනා පාපන්දු කණ්ඩායමේ ප්‍රබල සාමාජිකයෙක් ලෙසටයි සැලකෙන්නේ.\nඑමෙන්ම ලෝකයේ වැඩිපුරම ආදායම් උපයන පාපන්දු ක්‍රීඩකයා ලෙසට ද ඔහු නම්දරා තිබෙනවා.\nව්‍යාජ සමාගම් පවත්වාගෙන යමින් බදු 2007 සහ 2009 අතර කාලසීමාවේදී බදු ගෙවීම් පැහැරහැර ඇති බවටයි ලියනෝල් මෙසීට එල්ලවී ඇති චෝදනාව වන්නේ.\nඅමරිකාවේ තරග සංචාරයකට සුදානම් වෙමින් සිටින සුපිරි පාපන්දු ශූරයා ප්‍රකාශකර ඇත්තේ තමා මෙම සිදුවීම් සම්බන්ධයෙන් කිසිවක් නොදන්නා බවයි.\nතමා පියා සහ තම නීතිඥයන් පිළිබඳ විශ්වාසය තබන බවයි මෙසී සඳහන් කලේ.\nඑමෙන්ම ඔහුගේ පියාට ද මෙම චෝදනා සම්බන්ධයෙන් අදාළ සිර දඩුවම නියමවනු ඇති.\nඔවුන් දෙදෙනාට විශාල දඩ මුදලක් ද ගෙවීමට සිදුවනු ඇති බවයි විදෙස් පුවත් සේවා පෙන්වා දෙන්නේ.\nකෙසේවෙතත් ශ්‍රේෂ්ඨාධිකරණය හරහා මෙම සිර දඩුවමට එරෙහිව අභියාචනා ගොනු කිරීමට ද ඔවුන්ට හැකියාව පවතිනවා.",
       "URL": "https://www.hirunews.lk/sports/137351/සුපිරි-ක්‍රීඩකයකුට-මාස-21-ක-සිර-දඩුවමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=401"
}