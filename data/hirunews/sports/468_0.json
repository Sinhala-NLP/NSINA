{
       "Source": "hirunews",
       "Timestamp": "Sunday, 24 May 2015 - 19:14",
       "Headline": "පාකිස්තානයෙන් ඉන්දියාවට ලකුණක්",
       "News Content": "පාකිස්තානය සත්කාරකත්වය දරණ ජාත්‍යන්තර ක්‍රිකට් තරඟ ඉන්දියාවේ දී පැවැත්විය හැකි බව පාකිස්තාන ක්‍රිකට් පාලක මණ්ඩල ප්‍රධානී ශහරියර් ඛාන් පවසනවා. දැනට එවැනි ක්‍රිකට් තරඟ පවත්වනු ලබන්නේ එක්සත් අරාබි එමීර් රාජ්‍යයේදියි. 2009 වසරේ ශ්‍රී ලංකා ක්‍රිකට් පිළට ලාහෝරයේදී එල්ල වූ ත්‍රස්ත ප්‍රහාරයෙන් පසු ජාත්‍යන්තර ක්‍රිකට් කණ්ඩායම් පාකිස්තානයට පැමිණෙන්නේ නැහැ.\nඑහෙත් වසර 6කට පසුව සිම්බාබ්වේ ක්‍රිකට් පිළ දැන් පාකිස්තානයේ සංචාරයක නිරත වනවා. එසේ වුවද අනෙකුත් රටවල් ද එවැනි සංචාරවල නිරත වේ යැයි අපේක්ෂා කළ නොහැකියි. මේ නිසා ඉන්දියාව තම ක්‍රිකට් නිවහන කර ගැනීමට සූදානම් බවයි පාකිස්තාන ක්‍රිකට් පාලක මණ්ඩල ප්‍රධානියා සදහන් කළේ. එය එක්සත් අරාබි එමීරයේ ක්‍රිකට් තරඟ පැවැත්වීමට වඩා වාණිජමය වශයෙන් ද වාසිදායක බව පාකිස්තාන පාලක මණ්ඩල ප්‍රධානියාගේ අදහසයි. පාකිස්තාන ක්‍රිකට් තරඟවල සත්කාරකත්වය දැරීමට බංග්ලාදේශ සහ ශ්‍රී ලංකාව ද ඉදිරිපත් වී ඇති බව ඔහු හින්දුස්ථාන් ටයිම්ස් පුවත්පතට ප්‍රකාශ කර තිබෙනවා.",
       "URL": "https://www.hirunews.lk/sports/110102/පාකිස්තානයෙන්-ඉන්දියාවට-ලකුණක්",
       "Category": "Sports",
       "Parent URL": "https://www.hirunews.lk/sports/all-news.php?pageID=468"
}