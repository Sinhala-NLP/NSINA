{
       "Source": "hirunews",
       "Timestamp": "Wednesday, 28 March 2018 - 12:53",
       "Headline": "වෝනර් නායකත්වය අත්හරියි",
       "News Content": "ඉන්දීය ප්‍රිමිය ලීග් තරඟාවලිය සඳහා ක්‍රීඩා කරන සන්රයිසස් හයිද්‍රාබාද් කණ්ඩායමේ නායකත්වෙයෙන් ඕස්ට්‍රේලියානු ක්‍රීඩක ඩේවිඩ් වෝනර් ඉවත්වී තිබෙනවා.\nදකුණු අප්‍රිකාව සමඟ පැවති තුන්වන ටෙස්ට් තරඟයේදී පන්දුව පළුදු කළ බවට ඕස්ට්‍රේලියානු ක්‍රීඩකයන් එල්ලවූ චෝදනාව ඔප්පු වීමත් සමඟ වෝනර් මෙම තීරණයට එළඹ ඇති බවයි විදෙස් මාධ්‍ය වාර්තා කරන්නේ.\nඩේවිඩ් වෝනර් ඉවත් වීමත් සමඟ පුරප්පාඩු වන සන්රයිසස් නායකත්වයට පත්කරන ක්‍රීඩකයා කවුරුන්ද යන්න තවමත් තීරණය කර නැහැ.\nවෝනර් ගියවර තරඟාවලියේදී ද සන්රයිසර්ස් හයිද්‍රාබාද් කණ්ඩායමේ නායකයා ලෙස කටයුතු කළ අතර මෙවර තරඟාවලියට ද ඔහු නායකයා ලෙසයි නම් කර සිටියේ.\nඅදාල චෝදනාව ඔප්පු වීමත් සමඟ ඕස්ට්‍රේලියානු කණ්ඩායමේ උප නායකත්වයෙන් ඩේවිඩ් වෝනර් ඉල්ලා අස්වුන අතර ස්ටීවන් ස්මිත් එම කණ්ඩායමේ නායකත්වයෙන් ඉල්ලා අස්වුණා.\nමේ අතර ස්ටීව් ස්මිත් මෙවර අයි.පී.එල් තරඟාවලියේ රාජස්ථාන් රෝයල් කණ්ඩායමේ නායකත්වයෙන්ද පසුගියදා ඉල්ලා අස්වුණේ අදාල සිදුවීම මුල් කරගෙනයි.\nස්මිත්ගෙන්  හිස්වන රාජස්ථාන් රෝයල් නායකත්වය සඳහා අජින්ක්‍යා රෙහානි පත්කර ඇති බවටයි තොරතුරු වාර්තා වන්නේ.\nමේ අතර පන්දුව පළුදු කිරීමේ චෝදනාවට ලක්වූ ක්‍රීඩකයින් වහාම දකුණු අප්‍රිකාවේ සිට ඕස්ට්‍රේලියානුවට කැඳවන්නට එරට ක්‍රිකට් බලධාරීන් පියවර ගත්තා.",
       "URL": "https://www.hirunews.lk/sports/187077/වෝනර්-නායකත්වය-අත්හරියි",
       "Category": "Sports",
       "Parent URL": "https://www.hirunews.lk/sports/all-news.php?pageID=242"
}