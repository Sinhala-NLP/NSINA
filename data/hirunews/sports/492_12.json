{
       "Source": "hirunews",
       "Timestamp": "Sunday, 18 January 2015 - 20:03",
       "Headline": "A.B ඩිවිලියස්, ලොව වේගවත්ම ශතකය රැස් කරයි.",
       "News Content": "එක්දින ජාත්‍යන්තර ඉතිහාසයේ වාර්තා කිහිපයක් සටහන් කළ තරඟයක් මේ වන විට දකුණු අප්‍රිකාවේ ජොහැන්නස්බර්ග් හිදී පැවැත්වෙනවා. ඒ, කොදෙව් - දකුණු අප්‍රිකා දෙවන එක්දින තරඟයයි.\nතරඟයේ කාසියේ වාසිය දිනා ගත් කොදෙව් කණ්ඩායම පළමුවෙන් පන්දුවට පහර දීමට දකුණු අප්‍රිකානු කණ්ඩායමට ආරාධනා කළා. ඒ අනුව ඔවුන් නියමිත පන්දු වාර 50 අවසානයේ කඩුලූ 2ක් දැවී ලකුණු 439ක් රැස් කළා. වේගවත් පිතිහරඹයක නිරත වූ ඒ.බී. ඩිවිලියර්ස් පන්දු 31කදී තම ශතකය වාර්තා කරමින් වේගවත්ම එක්දින ශතකයට හිමිකම් කියුවා. ඔහුගේ ශතකයට 6 පහර 10ක් සහ 4 පහර 8ක් ඇතුළත්.\nශ්‍රී ලංකාවට එරෙහිව පන්දු 37කදී පාකිස්තානයේ ෂයිඞ් අෆ්රිඩී පිහිටුවා තිබූ මෙම වාර්තාව පසුව නවසීලන්ත ක්‍රීඩක කොරී ඇන්ඩර්සන් බිද හෙලූවේ පන්දු 36කදී ශතකයක් ලබා ගනිමින්. ඩිවිලියර්ස් අද බිද හෙලූවේ ඔහුගේ වාර්තාවයි. ඒ අනුව ඒ.බී. ඩිවිලියර්ස් මෙම තරගයේදී  පන්දු 44කදී ලකුණු 149ක් රැස් කළ අතර හෂීම් අම්ලා නොදැවී ලකුණු 153ක් ලබා ගත්තා. රයිලි රෝසව් ලකුණු 128ක් රැස් කළා. මෙම ලකුණු 439 ලොව එක්දින තරග ඉතිහාසයේ කණ්ඩායමක් ලබා ගත් දෙවන වැඩිම ලකුණු සංඛ්‍යාවයි. නෙදර්ලන්තයට එරෙහිව ශ්‍රී ලංකාව රැස් කළ ලකුණු 443 ට පමණයි එය දෙවැනි වන්නේ. ඒ අනුව මෙම තරඟය ජය ගැනීමට කොදෙව් කණ්ඩායම නියමිත පන්දු වාර 50 අවසානයේ ලකුණු 440ක් ලබා ගත යුතුයි.",
       "URL": "https://www.hirunews.lk/sports/101487/b-ඩිවිලියස්-ලොව-වේගවත්ම-ශතකය-රැස්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=492"
}