{
       "Source": "hirunews",
       "Timestamp": "Wednesday, 26 September 2018 - 7:51",
       "Headline": "ප්‍රබල ඉන්දියාවට දිනන්න නොදී ඇෆ්ගනිස්ථානුවන් ආසියානු කුසලානයේ ඊයේ තරඟයේදී සිදුකළ පෙරළිය",
       "News Content": "ආසියානු කුසලාන ක්‍රිකට් තරගාවලියේ ඇෆ්ගනිස්ථානය සහ ඉන්දියාව අතර ඊයේ පැවති තරඟය ජය පරාජයකින් තොරව අවසන් වුණා.\nපළමුව පන්දුවට පහර දුන් ඇෆ්ගනිස්ථානය නියමිත පන්දු වාර 50 අවසනයේදී කඩුලු 8ක් දැවී ලකුණු 252ක් ලබාගත්තා.\nඑහිදී ආරම්භක පිතිකරු මොහොමඩ් ෂාසාඩ් ශතකයක් රැස්කරමින් ඇෆ්ගනිස්ථානය ඉනිමේ නැංගුරම බවට පත් වුණා.\nඔහුට අනෙඟි සහයක් ලබාදුන් මොහොමඩ් නබී රැස්කළ ලකුණු සංඛ්‍යාව 64ක්.\nපිළිතුරු ඉනිම ක්‍රීඩා කළ ඉන්දියාව පන්දු වාර 49යි පන්දු 5කදී සියළු දෙනා දැවී ලකුණු 252ක් රැස් කළා.\nඒ අනුවයි එම තරඟය ජය පරාජයෙන් තොරව අවසන් වුණේ.\nඉන්දියාව වෙනුවෙන් ආරම්භක පිතිකරු යුගලය ලෙස ඊයේ තරඟයේදී පිටියට පිවිසි ලොකේෂ් රාහුල් සහ අම්බති රයිදු පිළිවෙලින් ලකුණු 60ක් සහ 57ක් රැස් කිරීමට සමත් වුණා.\nආසියානු කුසලාන තරඟාවලිය වෙනුවෙන් ඉන්දීය කණ්ඩායම් මෙහෙයවන රොහිත් ශර්මා ඊයේ තරඟයට ක්‍රීඩා නොකළ අතර ඉන්දීය කණ්ඩායම ඊයේ තරඟයේදී මෙහෙයවනු ලැබුවේ මහේන්ද්‍ර සිං දෝනි විසින්.\nමේ අතර ඊයේ තරඟයේදී ඉන්දීය ප්‍රබල ක්‍රීඩකයින් රැසක් විවේක ගන්වා තිබෙන ආකාරය දක්නට ලැබුණා.\nකෙසේ වෙතත්, සිකුරාදා පැවැත්වෙන ආසියානු කුසලාන අවසන් මහා තරඟයට ඉන්දියාව සුදුසුකම් ලබා අවසන්.\nඅවසන් තරඟයේ ඉන්දීය පිලේ පිළිමලුන් තීරණය කෙරෙන්නේ පාකිස්ථානය සහ බංග්ලාදේශය අතර අද පැවැත්වෙන තරගයෙන්.",
       "URL": "https://www.hirunews.lk/sports/200745/ප්‍රබල-ඉන්දියාවට-දිනන්න-නොදී-ඇෆ්ගනිස්ථානුවන්-ආසියානු-කුසලානයේ-ඊයේ-තරඟයේදී-සිදුකළ-පෙරළිය",
       "Category": "Sports",
       "Parent URL": "https://www.hirunews.lk/sports/all-news.php?pageID=204"
}