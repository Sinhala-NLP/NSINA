{
       "Source": "hirunews",
       "Timestamp": "Saturday, 24 April 2021 - 20:02",
       "Headline": "බංග්ලාදේශයට එරෙහිව ශ්‍රී ලංකාවෙන් ප්‍රබල පළමු ඉනිමක්",
       "News Content": "ශ්‍රී ලංකා - බංග්ලාදේශ පළමු ටෙස්ට් ක්‍රිකට් තරගයේ සිව්වැනි දිනය අදයි.\nඅද උදෑසන තරගය ආරම්භ කරනවිට සිය පළමු ඉනිම ක්‍රීඩා කරමින් සිටි ශ්‍රී ලංකා කණ්ඩායම කඩුලු 03ක් දැවී ලකුණු 229ක් රැස් කර ගෙන සිටියා.\nඅද දිනය තුළ කිසිදු කඩුල්ලක් බංග්ලාදේශයට ලබා නොදෙමින් නායක දිමුත් කරුණාරත්න සහ ධනංජයද සිල්වා එක්ව සිව්වැනි කඩුල්ල වෙනුවෙන් නොබිඳුණු ලකුණු 322ක දැවැන්ත සබඳතාවක් ගොඩ නැගීමට සමත් වුණේ ශ්‍රී ලංකාවට තරගයේ වැඩි ගෞරව දිනා දෙමින්.\nඑම සබඳතාවය වාර්තා පොත් අතරට එක්වන්නේ පල්ලෙකැළේ ක්‍රීඩාංගණයේදී ටෙස්ට් තරගයක ඕනෑම කඩුල්ලක් සඳහා ක්‍රීඩකයින් දෙදෙනෙකු විසින් ගොඩ නැඟු ඉහළතම සබඳතාවය ලෙසටයි.\nසිය මංගල ටෙස්ට් ද්විත්ව ශතකය වාර්තා කළ දිමුත් කරුණාරත්න දිනය නිමාවන විට නොදැවී ලකුණු 234ක් රැස් කර සිටියා.\nපල්ලෙකැළේ ක්‍රීඩාංගණයේදී ක්‍රීඩකයෙකු වාර්තා කළ පළමු ටෙස්ට් ද්විත්ව ශතකය මෙයවන අතර ටෙස්ට් ද්විත්ව ශතකයක් වාර්තා කළ 10 වැනි ශ්‍රී ලංකා ක්‍රීඩකයා ලෙස දිමුත් වාර්තා පොත් අතරට එක්වුණා.\nදිමුත්ට අගනා සහයක් ලබා දුන් ධනංජය ද සිල්වා සිය 7වන ටෙස්ට් ශතකය වාර්තා කරමින් නොදැවී ලබාගත් ලකුණු සංඛ්‍යාව 154ක්.\nඅයහපත් ආලෝක තත්ත්වය හේතුවෙන් සිව්වැනි දිනය සඳහා තරගය නතර කරන විට ශ්‍රී ලංකාව සිය පළමු ඉනිමට ලකුණු 512ක් රැස්කර ගෙන සිටින්නේ කඩුලු 3ක් පමණක් බිඳ වැටෙමින්.\nබංග්ලාදේශ පළමු ඉනිම ලකුණු 541යි.\nඒ අනුව බංග්ලාදේශ පළමු ඉනිමට වඩා ශ්‍රී ලංකා කණ්ඩායම තවත් ලකුණු 29ක්\nපිටුපසින් සිටින්නේ කඩුලු 7ක් අතැතිවයි.",
       "URL": "https://www.hirunews.lk/sports/269414/බංග්ලාදේශයට-එරෙහිව-ශ්‍රී-ලංකාවෙන්-ප්‍රබල-පළමු-ඉනිමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=59"
}