{
       "Source": "hirunews",
       "Timestamp": "Monday, 25 December 2017 - 9:29",
       "Headline": "ඉන්දු - ශ්‍රී ලංකා අවසන් පන්දුවාර 20 තරඟයේ දී ඉතිහාස ගතවූ ක්‍රීඩකයා",
       "News Content": "ශ්‍රී ලංකාව සහ ඉන්දියාව අතර ඊයේ (24) පැවති තුන්වන සහ අවසාන විස්සයි විස්ස තරඟයත්  කඩුළු 05 කින් ජය ගැනීමට ඉන්දීය කණ්ඩායම සමත් වුණා.\nඒ අනුව විස්සයි විස්ස තරඟාවලියෙන්ද පූර්ණ ජයක් ඉන්දියාව වාර්තා කළා.\nමීට පෙර පැවති එක්දින තරඟාවලියද 5 ට 0 ක් ලෙස ජය ගත්තේද ඉන්දියාවයි.\nවසර අවසානයේ ලැබූ දැවැන්ත ජයග්‍රහණය නත්තලද සිහිපත් කරමින් ඉන්දීය ක්‍රීඩකයින් සමරා තිබූ ආකාරය ඉන්දීය මාධ්‍ය වාර්තා කර තිබුණා.\nඑමෙන්ම ශ්‍රී ලංකාව පසුගිය වසර දෙක තුළ මුහුණදුන් විස්සයි විස්ස ජාත්‍යන්තර තරඟ 31ක් අතුරෙන් 21 කින්ම පරාජයට පත්වී තිබෙනවා.\nඉන්දියාව එලෙස පසුගිය වසර 02 තුළ මුහුණදුන් තරඟ 34 කින් 24 ක්ම ජයග්‍රහණය කළා.\nතිස් දහකට අධික ප්‍රේක්ෂක සංඛ්‍යාවකට තරඟ නැරඹිය හැකි මුම්බායි හි වන්කඩේ ක්‍රීඩාංගනයේ ඊයේ (24) පැවති අවසන් විස්සයි විස්ස තරඟයේ පළමුව පන්දුවට පහරදුන් ශ්‍රී ලංකා කණ්ඩායම නියමිත පන්දුවාර විස්ස අවසානයේ කඩුළු 07 ක් දැවී ලකුණු 135 ක් රැස්කළා.\nජයග්‍රාහී ඉලක්කය හඹාගිය ඉන්දීය කණ්ඩායම පන්දුවාර 19 යි පන්දු 02 ක් ලකුණු 139 ක් රැස්කරමින් තරඟයේ ජය ලබාගත්තා.\nමේ අතර ඉන්දීය කණ්ඩායම වෙනුවෙන් ඊයේ ජාත්‍යන්තර පන්දුවාර 20 වරම් හිමිකරගත් වොෂින්ටන් සුන්දර් ඉතිහාසයට එක්වුණේ අඩුම වයසින් ජාත්‍යන්තර පන්දුවාර විස්සයි විස්ස වරම් හිමිකරගත් ක්‍රීඩකයා ලෙසටයි.\nමේ වන විට 18වන වියේ පසුවන වොෂින්ටන් සුන්දර් මැද පෙළ පිතිකරුවෙක් සහ දකුණත් දඟ පන්දු යවන්නෙක්.\nතරඟයේ විශේෂ අවස්ථා පහතින්...",
       "URL": "https://www.hirunews.lk/sports/179246/ඉන්දු-ශ්‍රී-ලංකා-අවසන්-පන්දුවාර-20-තරඟයේ-දී-ඉතිහාස-ගතවූ-ක්‍රීඩකයා",
       "Category": "Sports",
       "Parent URL": "https://www.hirunews.lk/sports/all-news.php?pageID=270"
}