{
       "Source": "hirunews",
       "Timestamp": "Tuesday, 20 January 2015 - 13:27",
       "Headline": "4 වන තරඟයේ ජය නවසීලන්තයට.",
       "News Content": "ශ්‍රී ලංකාව සහ නවසීලන්තය අතර නෙල්සන් හිදී අද (20) පැවැති 4 වන එක්දින තරඟයෙන් නවසීලන්ත පිළට කඩුලූ 4ක ජයක් අත්වුණා. කාසියේ වාසිය දිනා පළමුවෙන් පන්දුවට පහර දුන් ශ්‍රී ලංකා පිළ පන්දුවාර 49යි පන්දු 3කදී සියලූ ක්‍රීඩකයන් දැවී ලකුණු 276ක් රැස් කළා. මහේල ජයවර්ධන එහිදී ලකුණු 94ක් රැස් කළ අතර, සංගක්කාර ලකුණු 76ක් ලබා ගත්තා. ඒ අනුව සංගක්කාර එක්දින තරඟවලදී වැඩිම ලකුණු සංඛ්‍යාවක් ලබා ගත් ශ්‍රී ලංකා ක්‍රීඩකයා බවට පත්වුණා. එමෙන්ම වැඩිම එක්දින ලකුණු ලබාගත් ලොව සියලූම ක්‍රිකට් ක්‍රීඩකයන් අතුරින් ඔහුට තුන්වන ස්ථානය හිමි වනවා. ටී.එම්. ඩිල්ශාන් ලකුණු 44ක් රැස් කළා. නවසීලන්තය පන්දු වාර 48යි එක් පන්දුවකදී කඩුලූ 6ක් දැවී ලකුණු 280ක් ලබමින් තරගයේ ජය හිමි කර ගත්තා. කේන් විලියම්සන් නවසීලන්තය වෙනුවෙන් ලකුණු 103ක් රැස් කිරීමට සමත් වුණා. මෙම ජයග්‍රහණයත් සමඟ තරඟ 7කින් යුත් එක්දින තරගාවලියේ ජයග්‍රහණ දෙකට එකක් ලෙස ඉදිරියෙන් සිටින්නේ නවසීලන්තයයි.",
       "URL": "https://www.hirunews.lk/sports/101605/4-වන-තරඟයේ-ජය-නවසීලන්තයට",
       "Category": "Sports",
       "Parent URL": "https://www.hirunews.lk/sports/all-news.php?pageID=492"
}