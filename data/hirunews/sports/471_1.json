{
       "Source": "hirunews",
       "Timestamp": "Friday, 08 May 2015 - 13:17",
       "Headline": "චෙන්නායි තරඟය මාලිංගට අහිමි වෙයි",
       "News Content": "චෙන්නායි නුවර අද පැවැත්වෙන ඉන්දීය ප්‍රිමියර් ලීග් ක්‍රිකට් තරඟයේදී මුම්බායි ඉන්දියන්ස් පිල නියෝජනය කරමින් පිටියට පිවිසීමට ලසිත් මාලිංගට අවස්ථාවක් නොලැබෙන බව ඉන්දීය මාධ්‍ය වාර්තා කළා. චෙන්නායි හිදී ක්‍රීඩා තරඟවලට සහභාගි වීමට ශ්‍රී ලාංකික ක්‍රීඩකයන්ට ඉඩ ලබා නොදෙන බවට තමිල්නාඩු ප්‍රාන්ත රජය ගෙන ඇති තීරණය ඊට හේතුවයි. මෙවර අයි.පී.එල් තරඟාවලියේදී මුලින් පසුබෑමකට ලක්වූ මුම්බායි පිල පසුගිය තරඟවලදී දස්කම් දක්වමින් දැන් ලකුණු සටහනේ 5 වන ස්ථානයට පැමිණ සිටිනවා. ඒ සඳහා ලසිත් මාලිංග දැක්වූයේ ඉහළ දායකත්වයක්. මාලිංග නොමැති නිසා මුම්බායි පිල සමඟ අද පැවැත්වෙන තරඟයේදී චෙන්නායි පිලට වාසියක් අත්විය හැකි බව ක්‍රීඩා විචාරකයන්ගේ අදහසයි.",
       "URL": "https://www.hirunews.lk/sports/109071/චෙන්නායි-තරඟය-මාලිංගට-අහිමි-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=471"
}