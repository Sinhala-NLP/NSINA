{
       "Source": "hirunews",
       "Timestamp": "Sunday, 20 March 2022 - 13:20",
       "Headline": "මහනුවර සහ හැව්ලොක්ස් අද රග්බි තරග බිමේ",
       "News Content": "ශ්‍රී ලංකා රග්බි සංගමය මෙහෙයවන අන්තර් සමාජ රග්බි ලීග් තරගාවලියේ තීරණාත්මක තරගයක් මහනුවර - නිත්තවෙල ක්‍රීඩාංගණයේදී අද පැවැත්වෙනවා.\nඑහිදී තරග වදින්නේ තරගාවලියේ මෙතෙක් අපරාජිතව සිටින මහනුවර ක්‍රීඩා සමාජය සහ හැව්ලොක්ස් ක්‍රීඩා සමාජයයි.\nමෙම තරගාවලියේදී මහනුවර පිල ප්‍රතිවාදී කණ්ඩායම්වලට එරෙහිව ලකුණු 210 ක් රැස් කරගෙන සිටින අතර, හැව්ලොක්ස් පිල එලෙස රැස් කරගත් ලකුණු සංඛ්‍යාව 177 ක්.\nකෙසේ නමුත් මහනුවර පිලට එරෙහිව ප්‍රතිවාදී කණ්ඩායම් ලකුණු 103 ක් රැස් කරද්දී හැව්ලොක්ස් පිලට එරෙහිව ප්‍රතිවාදී කණ්ඩායම් රැස් කරගෙන ඇත්තේ ලකුණු 78 ක් පමණයි.\nමෙම තරගය අන්තර් සමාජ රග්බි ලීග් තරගාවලියේ ලකුණු සටහනේ ස්ථානයක් සම්බන්ධයෙන් තීරණාත්මක වනවා.\nනයිජල් රත්වත්තේ මහනුවර පිල මෙහෙයවන අතර, ෂෙනාල් දීලක හැව්ලොක්ස් කණ්ඩායම මෙහෙයවනු ඇති.\nකොරෝනා වසංගතයට පෙර 2018 - 2019 තරග වාරයේදී මහනුවර පිල විසිවන වතාවටත් අන්තර් සමාජ ලීග් තරගාවලිය ජයග්‍රහණය කළේ හැව්ලොක්ස් ක්‍රීඩා සමාජය පරාජයට පත් කරමින්.",
       "URL": "https://www.hirunews.lk/sports/299913/මහනුවර-සහ-හැව්ලොක්ස්-අද-රග්බි-තරග-බිමේ",
       "Category": "Sports",
       "Parent URL": "https://www.hirunews.lk/sports/all-news.php?pageID=25"
}