{
       "Source": "hirunews",
       "Timestamp": "Monday, 26 March 2018 - 10:18",
       "Headline": "20-20 පිටිය උණුසුම් කළ පාකිස්ථාන සුපර් ලීග් අවසන් ගැටුම",
       "News Content": "පාකිස්ථාන සුපර් ලීග් පන්දුවාර 20 තරඟාවලියේ අවසන් මහා තරඟය පාකිස්ථානයේ කරච්චි නුවරදී  ඊයේ (25) පැවැත් වුණා.\nඉස්ලාමාබාද් යුනයිටඩ් කණ්ඩායම සහ පෙෂාවර් ශලමි කණ්ඩායම අතර පැවති මෙම තරඟය තියුණු තරඟයකින් අනතුරුව ජය ගත්තේ ඉස්ලාමාබාද් යුනයිටඩ් පිළයි.\nඉස්ලාමාබාද් කණ්ඩායම මෙම තරඟය ජය ගත්තේ කඩුලු 03කින්.\nතරඟයේ කාසිය වාසිය දිනූ පෙෂාවර් කණ්ඩායම පළමුව පන්දුවට තීරණය කළ අතර නියමිත පන්දුවාර 20 තුලදී කඩුලු 09කට ඔවුන් රැස්කළ ලකුණු සංඛ්‍යාව 148ක්.\nපෙෂාවර් කණ්ඩායමේ වැඩිම ලකුණු ලාභියා වූ එංගලන්ත ක්‍රීඩක ක්‍රිස් ජෝඩන් පන්දු 26කදී ලකුණු 36ක් රැස් කළ අතර ලියම් ඩෝසන් ලකුණු 33ක් ද, නොදැවී ක්‍රීඩා කළ වහබ් රියාස් ලකුණු 28ක් රැස් කිරීමට සමත් වුණා.\nපන්දු යැවීමේදී ෂාදබ් ඛාන් කඩුලු 03ක් බිඳ දැමු අතර හුසේන් තලාත් සහ සමිත් පටෙල් කඩුලු 02 බැගින් බිඳ දැමුවා.\nලකුණු 149ක ජයග්‍රාහී ඉලක්කයක් කරා යාමට පිටියට පිවිසි ඉස්ලාමාබාද් ක්‍රීඩකයින් පන්දුවාර 16යි පන්දු 05ක් තුල කඩුලු 07ක් දැවී තිබියදී එම ඉලක්කය පසුකර ගියා.\nසුපුරුදු ලෙස පිතිකරණයේ වගකීම මැනවින් හඳුනාගෙන අගනා ඉනිමක් ක්‍රීඩාකළ ඉස්ලාමාබාද් ආරම්භක පිතිකරු ලුක් රොන්චි පන්දු 26කදී ලකුණු 52ක් රැස් කළේ දැවැන්ත හයේ පහර 05ක් සහ හතරේ පහර 04ක් සමඟින්.\nඔහුට අනගි සහයක් ලබාදුන් සහිබ්සාදර් රැස් කළ ලකුණු සංඛ්‍යාව 44ක්.\nඉස්ලාමාබාද් කණ්ඩායම අවසානයේ ජයග්‍රහණය කරා රැගෙන ගිය අසිෆ් අලි සහ ෆහීම් අස්රාෆ් පිළිවලින් නොදැවී ලකුණු 26ක් සහ 06ක් ලබා ගත්තා.\nපෙෂාවර් කණ්ඩාය වෙනුවෙන් හසන් අලී සහ වහබ් රියාස්  ඉස්ලාමාබාද් කඩුලු දෙක බැගින් බිඳ දැමුවා.\nපාකිස්ථාන සුපර් ලීග් පන්දුවාර 20 තරඟාවලියේ අවසන් මහා තරඟයේ වීරයා සහ තරඟාවලියේ වීරයා යන සම්මාන දෙකටම හිමිකම් කියන්නට ලුක් රොන්චි සමත් වුණා.\nශ්‍රී ලංකාවේ රොෂාන් මහානාම මෙම තරඟයේ තරඟ තීරක ලෙස කටයුතු කරනු ලැබුවා.\nතරඟයේ විශේෂ අවස්ථා පහතින්.",
       "URL": "https://www.hirunews.lk/sports/186881/20-පිටිය-උණුසුම්-කළ-පාකිස්ථාන-සුපර්-ලීග්-අවසන්-ගැටුම",
       "Category": "Sports",
       "Parent URL": "https://www.hirunews.lk/sports/all-news.php?pageID=243"
}