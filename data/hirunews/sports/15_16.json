{
       "Source": "hirunews",
       "Timestamp": "Saturday, 13 August 2022 - 22:25",
       "Headline": "දැවැන්ත ජයකින් ග්‍රේස් දෙවැනි තැනට එයි",
       "News Content": "ආරාධිත පනදුවාර විස්සයි-20 ක්‍රිකට් තරගාවලියේ මෙතෙක් කණ්ඩායමක් රැස් කරන ලද ඉහළම ලකුණු සංඛ්‍යාව (166) වාර්තා කිරීමට ග්‍රේස් කණ්ඩායම සමත්වීමත් සමඟ ග්‍රීන්ස් පිලට එරෙහිව අද පැවැති තීරණාත්මක තරගයේදී ලකුණු 81 ක දැවැන්ත තරග ජයක් වාර්තා කිරීමට ග්‍රේස් කණ්ඩායම සමත් වුණා.\nමෙම ජයත් සමඟම මෙතෙක් ප්‍රසාද ලකුණු සටහනේ සිව්වැනි තැන රැඳී සිටි ග්‍රේස් පිල දෙවැනි ස්ථානය දක්වා ඉදිරියට පැමිණීමට සමත්ව සිටිනවා.\nඑම නිසා ලබන 15 වැනිදා පැවැත්වීමට නියමිත අවසන් මහ තරග අවස්ථාවට සුදුසුකම් ලැබීම සඳහා රෙඩ්ස් කණ්ඩායමට අවස්ථාව දිනා ගැනීමට නම් බ්ලූස්ට එරෙහිව රාත්‍රියේ පැවැත්වෙන තරගය ජය ගැනීම අනිවාර්යය වනු ඇති. කෙසේ වෙතත් දසුන් ශානකගේ නායකත්වයෙන් යුතු ග්‍රීන්ස් කණ්ඩායම ලද අනපේක්ෂිත පරාජය හේතුවෙන් ප්‍රසාද ලකුණු සටහනේ සිව්වැනි තැන දක්වා පහත බැස්සා පමණක් නොව අවසන් මහ තරග බලාපොරොත්තුවද අහිමි වුණා.\nකාසියේ වාසිය පරාජය වුව ද ග්‍රීන්ස් නායක දසුන් ශානකගේ ආරාධනයෙන් පළමුව පන්දුවට පර දුන් ග්‍රේස් කණ්ඩායම නියමිත පන්දුවාර 20 අවසනදී කඩුලු 7 කට ලකුණු 167 ක ඉලක්කයක් ප්‍රතිවාදීන් හමුවේ ලබාදීමට සමත් වුණා. එහෙත් එය හඹා යෑමේදී නොසිතූ පසුබෑමකට මුහුණ දුන් ග්‍රීන්ස් කණ්ඩායම පන්දුවාර 15.5 කදී ලකුණු 85 කට සීමා වුණා.\nපන්දු යැවීමේදී පුලින තරංග සහ මුදිත ලක්ෂාන් කඩුලු 3 බැගින් දවා ගනිද්දී අශාන් ප්‍රියන්ජන ලකුණු 11 කට කඩුලු 2ක් දවා ගත්තා. පන්දුවට පහර දීමේදී නිරෝෂන් දික්වැල්ල (27) සහ දිනේෂ් චන්දිමාල් (24) හරුණු විට සෙසු කිසිම පිතිකරුවකු ග්‍රේස් පන්දු යවන්නන්ට අභි‌යෝගයක් එල්ල කිරීමට සමත්වූයේ නැහැ.\nකඩුල්ලකට ලකුණු 66ක් ලෙස සටහන් වුණු ග්‍රීන්ස් ලකුණු පුවරුව චන්දිමාල් දැවී යෑමත් සමග කඩා වැටුණා. ඒ සමඟම තරගයට අවතීර්ණ වු ප්‍රතිවාදී ග්‍රේස් පන්දු යවන්නෝ ලකුණු පුවරුවට ලකුණු 19ක් එක් වද්දී ග්‍රීන්ස් පිලේ නම් දාරා සිටින සියලු පිතිකරුවන් දවා ගැනීමට සමත්වුණා.\nපළමු කඩුල්ලට එක් වුණු තනුක දාබරේ සහ කසුන් විදුර පන්දු 70 කදී ලකුණු 119 ක වේගවත් ලකුණු සම්බන්ධතාවක් එක් කරමින් සාර්ථක ආරම්භයක් ලබා දීමට සමත්වීම කැපී පෙනුණු අතර එම සම්බන්ධතාව පෙරටු කර මෙතෙක් වැඩිම ලකුණු සංඛ්‍යාවක් ලබා සිටි කණ්ඩායමට බවට පත්ව සිටි ග්‍රීන්ස් (රෙඩ්ස්ට එරෙහි තරගයේදී කඩුලු 6 ට රැස් කරන ලද ලකුණු 161) දෙවැනි තැනට ඇද දැමීමට ද ග්‍රේස් කණ්ඩායමට හැකියාව ලැබුණා.\nඑහිදී කැපී පෙනුණු තනුක දාබරේ පන්දු 40 කදී ලකුණු 66ක් රැස් කරන ලද්දේ මෙතෙක් තරගාවලියේ පිතිකරුවකු වාර්තා කරන ලද තෙවැනි අර්ධ ශතකය ලෙසින් සටහන් වුණා. එම ඉනිම හයේ පහර 2 කින් සහ හතරේ පහර 8 කින් සන්නද්ධ වූ අතර මෙය ඔහුගේ පළමු පෙළ විස්සයි-20 තරග දිවියේ දෙවැනි අර්ධ ශතකය ලෙසිනුයි සටහන් වුයේ. ඔහුට අනගි සහායක් ලබා දුන් කසුන් විදුර පන්දු 31 කදී ලකුණු 36 ක් ලබා ගත්තේ හයේ පහරක් සහ හතරේ පහර 4 ක් තම ඉනිමට ඇතුළත් කර ගනිමින්.\nතරගයේ වීරයා – තනුක දාබරේ\nග්‍රේස් පන්දුවාර 20 කදී කඩුලු 7ට ලකුණු 166 යි – (තනුක දාබරේ 66, කසුන් විදුර 36, මිනෝද් භානුක 20, චරිදු රත්නායක 13, ලක්ෂාන් සඳකැන් 14/2, දසුන් හානක 20/2)\nග්‍රීන්ස් පන්දුවාර 15.1 කදී සියලු දෙනා දැවී ලකුණු 85 යි – (පැතුම් නිස්සංක 15, නිරෝෂන් දික්වැල්ල 27, දිනේෂ් චන්දිමාල් 24, පුලින තරංග 12/3, මුදිත ලක්ෂාන් 17/3, අශාන් ප්‍රියන්ජන් 11/2)",
       "URL": "https://www.hirunews.lk/sports/312688/දැවැන්ත-ජයකින්-ග්‍රේස්-දෙවැනි-තැනට-එයි",
       "Category": "Sports",
       "Parent URL": "https://www.hirunews.lk/sports/all-news.php?pageID=15"
}