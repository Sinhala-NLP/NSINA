{
       "Source": "hirunews",
       "Timestamp": "Wednesday, 10 July 2019 - 19:25",
       "Headline": "කෝලි, ධෝනි ප්‍රමුඛ ඉන්දියාව ලෝක කුසලානයෙන් ඉවතට - නවසීලන්තය අවසන් මහා තරඟයට",
       "News Content": "නොකඩවා දෙවන වරටත් ලෝක කුසලාන එක්දින ක්‍රිකට් අවසන් මහා තරගයට සුදුසුකම් ලබන්නට නවසීලන්තය අද සමත් වුණා.\nඒ අතිරේක දිනය තෙක් දික් ගැස්සුණු පළමු අවසන් පූර්ව තරගයේ දී ඉන්දීය කණ්ඩායම ලකුණු 18කින් පරාජය කරමින්.\nලෝක කුසලාන පළමු අවසන් පූර්ව තරගය ඊයේ ආරම්භ වුණේ මැන්චෙස්ටර් හීදී.\nකාසියේ වාසිය දිනා පළමුවෙන් පන්දුවට පහරදුන් නවසීලන්තය කඩුලු 5ක් දැවී ලකුණු 211 ක් ලබා සිටියදී ඇදහැළුණු වර්ෂාව හේතුවෙන් ඊයේ දිනයට තරගය අත්හැර දමන්නට විනිසුරුවන්ට සිදුවුණා.\nඅතිරේක දිනය වූ අද තරගය නැවත ආරම්භ වීමෙන් පසු නවසීලන්ත ඉනිමේ ඉතිරි පන්දු 23 ක්‍රියාත්මක වූ අතර එහිදී ඔවුන් කඩුලු 3 ක් දැවී ලබාගත් ලකුණු සංඛ්‍යාව 28 ක්.\nමේ අනුව ඔවුන්ගේ ලකුණු පුවරුව කඩුලු 8කට ලකුණු 239 ක් ලෙස සටහන් වුණා.\nමෙවර තරගාවලිය පුරා ලකුණු අතර සිටි ඉන්දීය මුල්පෙළ පිතිකරුවන් තිදෙනාම ලකුණු 5 ක් තුළ දැවී ගියේ නවසීලන්ත වේග පන්දු බල ඇණියේ ගොදුරු බවට පත් වෙමින්.\nපළමු පන්දුවාර 10 අවසන් වෙද්දී ඔවුන්ගේ කඩුලු 4ක් ලකුණු 24කට දැවී ගොස් තිබුණා.\nහාර්දික් පාණ්ඩ්‍ය සහ රිෂබ් පාන්ට් ඉනිම ගොඩනැගීමට දැඩි උත්සාහයක නිරත වුණේ ලකුණු 32 බැගින් රැස්කරමින්.\nඔවුන් දෙදෙනාම මිචෙල් සැන්ට්නර් ගේ දඟ පන්දු හමුවේ දැවී ගියා.\nවිශිෂ්ඨ පිතිහරඹයක නිරත වූ රවීන්ද්‍ර ජඩේජා තරගයේ පීඩනය නැවත නවසීලන්ත කණ්ඩායම වෙත යොමු කරන්නට සමත් වුණේ මහේන්ද්‍ර සිං දෝණි සමග එක්ව ශතක සබඳතාවක් ගොඩනගමින්.\nකෙසේ වෙතත්, ජඩේජා ලකුණු 77කට දැවී යෑමත් සමග නවසීලන්තය නැවතත් තරගයට අවතිර්ණ වුණා.\nලකුණු 50 ක් ලබා සිටි මහේන්ද්‍ර සිං දෝණි සිය අවසන් ලෝක කුසලාන ඉනිමට නැවතීමේ තිත තැබුවේ දුවද්දී දැවී යෑමකට හසුවෙමින්.\nඉන්දීය කණ්ඩායමට පන්දුවාර 49යි පන්දු 3ක් අවසානයේ සියල්ලන් දැවී රැස්කර ගැනීමට හැකිවුණේ  ලකුණු 221ක් පමණයි.\nමේ අනුව එංගලන්තය සහ ඔස්ට්‍රේලියාව අතර හෙට පැවැත්වෙන දෙවන අවසන් පූර්ව තරගයේ දී ජයග්‍රාහකයින් සමගින් නවසීලන්තය අවසන් මහා තරගයේදී තරග වදිනු ඇති.",
       "URL": "https://www.hirunews.lk/sports/220047/කෝලි-ධෝනි-ප්‍රමුඛ-ඉන්දියාව-ලෝක-කුසලානයෙන්-ඉවතට-නවසීලන්තය-අවසන්-මහා-තරඟයට",
       "Category": "Sports",
       "Parent URL": "https://www.hirunews.lk/sports/all-news.php?pageID=151"
}