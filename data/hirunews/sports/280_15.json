{
       "Source": "hirunews",
       "Timestamp": "Friday, 17 November 2017 - 15:02",
       "Headline": "ඉන්දු ලංකා පළමු ටෙස්ට් තරගයේ දෙවන දිනයත් වර්ෂාව හේතුවෙන් අත්හැර දැමේ",
       "News Content": "අයහපත් කාලගුණික තත්වය හේතුවෙන් සංචාරක ශ්‍රී ලංකා කණ්ඩායම සහ ඉන්දියාව අතර පළමු ටෙස්ට් ක්‍රිකට් තරගයේ දෙවන දිනය නතර කර තිබෙනවා.\nමේවන විට කොල්කටා නුවර ඊඩ්න් ගාඩ්න් ක්‍රීඩාංගණයේ තණතිල්ල සම්පුර්ණයෙන්ම ආවරණය කර ඇති බවයි ක්‍රිකට් පුවත් සේවා පෙන්වා දෙන්නේ.\nතරගයේ පළමු දිනය වු ඊයේ දිනය ආරම්භයට ද වර්ෂාවෙන් බාධා එල්ලවු අතර නියමිත වේලාවට පෙර තරගය අවසන් කිරීමට ද සිදුවුනා.\nඒ හේතුවෙන් අද දිනයේ තරගය ආරම්භ කෙරුනේ නියමිත වේලාවට පෙරයි.\nකෙසේවෙතත් ඊයේ දිනයේ තරගය නතර කර වේලාවටත් පෙර අද තරගය නතර කිරීමටයි සිදුවී ඇත්තේ.\nපෙරවරු 11 ට පමණ වර්ෂාවෙන් බාධා එල්ලවු තරගය යළිත් ආරම්භ කිරීමට හැකියාවක් ලැබුනේ නැහැ.\nඅද තරගය නතර කරන විට පළමු ඉනිම වෙනුවෙන් පන්දුවට පහරදෙමින් සිටින ඉන්දියාව කඩුලු 5 ක් දැවී ලකුණු 74 ක් ලබා සිටිනවා.\nනායක විරාත් කෝලි සහ ලෝකේෂ් රාහුල් කිසිදු ලකුණක් නොලබා දැවී ගියා.\nශිකර් ධවාන් ලකුණු 8 යි. අජින්කෙයා රහනේ සහ රවිචන්ද‍්‍රන් අශ්වින් ලකුණු 4 බැගින් ලබාගත්තා.\nචිතේශ්වර් පුජාරා ලකුණු 47 ක් සහ විරිද්මන් සහා ලකුණු 6 ක් ලබා පන්දුවට පහරදෙමින් සිටිනවා.\nපන්දු යැවීමේදී සුරංග ලක්මාල් ලකුණු 5 කට කඩුලු 3 ක් බිඳහෙලුවා.\nඒ නිලකුණු පන්දුවාර 7 ක් ද යවමින්.\nඑය ලෝක වාර්තාවකට ද හිමිකම් කියු අතර ටෙස්ට් තරගයක පළමු ලකුණ ලබාදීමට පෙර වැඩිම නිලකුණු පන්දු සංඛ්‍යාවක් යැවීම එම වාර්තාවයි.\nසුරංග ලක්මාල් යැවු නිලකුණු පන්දු සංඛ්‍යාව 46 ක්.",
       "URL": "https://www.hirunews.lk/sports/176272/ඉන්දු-ලංකා-පළමු-ටෙස්ට්-තරගයේ-දෙවන-දිනයත්-වර්ෂාව-හේතුවෙන්-අත්හැර-දැමේ",
       "Category": "Sports",
       "Parent URL": "https://www.hirunews.lk/sports/all-news.php?pageID=280"
}