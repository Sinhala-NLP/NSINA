{
       "Source": "hirunews",
       "Timestamp": "Monday, 13 July 2015 - 14:57",
       "Headline": "විම්බල්ටන් පිරිමි ශූරතාව නොවැක් ඩොජොවික්ට",
       "News Content": "ටෙනිස් ක්‍රීඩාවේ උපත සිදුවූ බව සැලකෙන එංගලන්තයේ - විම්බල්ඩන්හි විවෘත පිරිමි ටෙනිස් ශූරතාව මෙවර ජයග්‍රහණය කිරීමට සර්බියාවේ, නොවැක් ඩොජොවික් සමත් වුණා. ඊයේ පැවති අවසන් තරඟයේදී ඔහු පරාජය කළේ සත් වරක් විම්බල්ඩන් ශූරතාව දිනූ ස්විට්සර්ලන්තයේ රොජර් ෆෙඩරර් ක්‍රීඩකයායි. ඩොජොවික් දිනා ගත් 9 වැනි ප්‍රධාන ශූරතාවලිය මෙය වන අතර ඔහු විම්බල්ඩන් ශූරතාව ජයග්‍රහණය කළේ 3 වන වතාවටයි. 28 හැවිරිදි නොවැක් ඩොජොවික් 2003 වසරේදී වෘත්තීය ටෙනිස් ක්‍රීඩාවට අවතීර්ණ වූ අතර 2011 වසරේ ඔහු  ඕස්ට්‍රේලියානු සහ ඇමෙරිකානු විවෘත ටෙනිස් තරඟාවලි මෙන්ම විම්බල්ඩන් ශූරතාව ද ජයග්‍රහණය කළා.",
       "URL": "https://www.hirunews.lk/sports/113112/විම්බල්ටන්-පිරිමි-ශූරතාව-නොවැක්-ඩොජොවික්ට",
       "Category": "Sports",
       "Parent URL": "https://www.hirunews.lk/sports/all-news.php?pageID=461"
}