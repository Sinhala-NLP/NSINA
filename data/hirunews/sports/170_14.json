{
       "Source": "hirunews",
       "Timestamp": "Tuesday, 26 March 2019 - 10:13",
       "Headline": "ගේල්ගෙන් රාජස්ථානයට දැවැන්ත ප්‍රහාරයක් - රාජස්ථානය පැරදූ පන්ජාබයට සුපිරි ජයක්",
       "News Content": "ඉන්දීය ප්‍රිමිය ලීග් තරඟාවලියේ තවත් තරඟයක් ජායිපූර් හිදී ඊයේ පැවැත්වුණා.\nරාජස්ථාන් රෝයල්ස් කණ්ඩායම සමඟ පැවති මෙම තරඟය ජයගන්නට කිංග්ස් ඉලෙවන් පන්ජාබ් කණ්ඩායම සමත් වුණේ ලකුණු 14කින්.\nතරඟයේ පළමුව පන්දුවට පහරදුන් පන්ජාබ් ක්‍රීඩකයින් නියමිත පන්දුවාර 20 තුල කඩුලු 04ක් දැවී ලකුණු 184ක ශක්තිමත් ලකුණු පුවරුවක් ප්‍රතිවාදීන්ට ලබාදුන්නේ ක්‍රිස් ගේල්ගේ සුපිරි පිතිකරණයත් සමඟයි.\nඑහිදී පන්දු 47කට මුහුණ දුන් ගේල් දැවැන්ත හයේ පහර 04ක් සහ හතරේ පහර 08ක් සමඟ රැස්කළ ලකුණු සංඛ්‍යාව 79ක්.\nපන්ජාබ් කණ්ඩායම වෙනුවෙන් සර්ෆරාස් ඛාන් නොදැවී ලකුණු 46ක් රැස් කළ අතර මානික් අග්‍රවාල් ලකුණු 22ක් රැස් කරමින් ඉනිම ශක්තිමත් කළා.\nපන්දු යැවීමේදී බෙන් ස්ටොක් කඩුලු 02 දවා ගත්තා.\nලකුණු 185ක ඉලක්කය හඹා යාමට පිටියට පිවිසි රාජස්ථාන් කණ්ඩායමට සියල්ලන් දැවී රැස්කර ගත හැකි වුයේ ලකුණු 170ක් පමණයි.\nඑහිදී ජෝෂ් බට්ලර් ලකුණු 69ක් රැස් කළ අතර සංජු සැම්සන් ලකුණු 30කට දැවී ගියා.\nපන්දු යැවීමේදී සෑම් කරන්, මුජිබ් රෙහෙමාන් සහ අන්කිත් රාජ්පුට් අතරේ කඩුලු 02 බැගින් බෙදී ගියා.\nඒ අනුව පන්ජාබ් පිළට ලකුණු 14ක ජයක් හිමිවුණා.\nමෙවර තරඟාවලියේ දී පන්ජාබ් කණ්ඩායම මෙහෙයවන රවිචන්ද්‍රන් අශ්වින් ඊයේ තරඟයේදී රාජස්ථාන් ඉනිමේ තීරණාත්මක කඩුල්ල වූ ජෝෂ් බට්ලර්ගේ කඩුල්ල දවාගත් අතර එම දැවීයාම පිළිබඳව බොහෝ දෙනෙකුගේ අවදානය යොමු වුණා.\nඅශ්වින් පන්දු යැවීමට සැරසෙන අවස්ථාවේ පන්දු යවන අන්තයේ රැඳී සිටි බට්ලර් සිය සීමාවෙන් ඉදිරයට ගොස් තිබු අතර එහිදී බට්ලර් දුවද්දී දැවී යාමකට හසුකර ගැනීමට පන්දු යැවූ අශ්වින් සමත් වුනේ පන්දු යවන අන්තයේ කඩුල්ල බිඳ දමමින්.\nබට්ලර් දවා ගැනීම පිළිබඳව කළ ඉල්ලීම ප්‍රධාන විනිසුරුවරයා විසින් තෙවන විනිසුරු වෙත යොමු කළ අතර එහිදී තෙවන විනිසුරු තීරණය කළේ ඔහු දැවී ගිය ක්‍රීඩකයෙක් ලෙසයි.\nඑතෙක් වේලාවක් පන්දු 43කට මුහුණ දී හතරේ පහර 10ක් සහ හයේ පහර 02ක් සමඟ ලකුණු 69ක් රැස් කරගෙන සිටි බට්ලර්ට තමන්ට ලබාදුන් තීරණය පිළිබඳව එතරම් සෑහීමකට පත් නොවන අකාරය එම අවස්ථවේ දක්නට ලැබුණා.\nකෙසේ වෙතත් විචාරකයින් පවසා සිටියේ බට්ලර්ගේ දැවී යාම පන්ජාබ් කණ්ඩායමට සිය ජයග්‍රහණයට වැදගත් සාධකයක් වූ බවයි.\nතරඟයේ විශේෂ අවස්ථා පහතින්.",
       "URL": "https://www.hirunews.lk/sports/213184/ගේල්ගෙන්-රාජස්ථානයට-දැවැන්ත-ප්‍රහාරයක්-රාජස්ථානය-පැරදූ-පන්ජාබයට-සුපිරි-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=170"
}