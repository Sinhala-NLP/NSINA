{
       "Source": "hirunews",
       "Timestamp": "Friday, 21 June 2019 - 18:36",
       "Headline": "ශ්‍රී ලංකාවෙන් එංගලන්තයට පහසු ඉලක්කයක්",
       "News Content": "ලෝක කුසලාන ක්‍රිකට් තරඟාවලියේ ශ්‍රී ලංකාව සහ සත්කාරක එංගලන්ත කණ්ඩායම අතර තරඟය අද ආරම්භ වුණා.\nඒ එක්සත් රාජධානියේ ලීඩ්ස් හිදියි.\nතරඟයේ කාසිය වාසිය දිනූ ශ්‍රී ලංකා නායක දිමුත් කරුණාරත්න තීරණය කළේ පළමුව පන්දුවට පහර දීමටයි.\nඒ අනුව ශ්‍රී ලංකා ආරම්භක පිතිකරුවන් යුගලය නායක දිමුත් කරුණාරත්න සහ කුසල් ජනිත් පළමු පන්දුවාර දෙක තුළ දැවී ගියේ පිළිවෙලින් ලකුණු 02ක් සහ 01 ලබා ගනිමින්.\nදිමුත්ගේ දැවී යාමෙන් පසු පිටියට පිවිසි පළමු ලෝක කුසලානය තරඟයට ක්‍රීඩා කරන අවිශ්ක ප්‍රනාන්දු ශ්‍රී ලංකා ඉනිමට ජීවයක් එක් කළේ වේගවත් ලකුණු 49ක් රැස්කරමින්.\nජාත්‍යන්තර ක්‍රිකට් විචාරකයන්ගේ අවධානය තමන් වෙත යොමු කරගත් මෙම පිතිකරුවාගේ පන්දු 39ක් තුල ගොඩ නැගුනු ඉනිමට දැවැන්ත හයේ පහර 02ක් සහ හතරේ පහර 06ක් ඇතුළත් වුණා.\nජනප්‍රිය ක්‍රිකට් වෙබ් අඩවියක් වන \\\"ක්‍රීක්ඉන්ෆෝ\\\" වෙබ් අඩවියේ ප්‍රධානියෙකු සිය ට්විටර් ගිණුමේ සටහනක් තබමින් ප්‍රශ්න කර තිබුණේ \\\"අවිශ්ක ප්‍රනාන්දු මෙතෙක් කොහෙද හිටියේ ?\\\" යනුවෙනි.\nඅවිශ්ක සමඟ අඟනා සම්බන්ධතාවක් ගොඩ නැගූ කුසල් මෙන්ඩිස් ලකුණු 46ක් රැස්කිරීමට සමත් වුණා.\nශ්‍රී ලංකා පිළට පන්දුවෙන් පීඩනය එල්ල කළ එංගලන්ත පන්දු යවන්නන් ඉදිරියේ ඉවසිලිවන්ත ඉනිමක් ක්‍රීඩා කළ ඇන්ජලෝ මැතිව්ස් නොදැවී රැස්කළ ලකුණු සංඛ්‍යාව 85ක්.\nධනංජය ද සිල්වා ලකුණු 29 ක් රැස් කළේ පන්දු 47කට මුහුණ දෙමින්.\nඒ අනුව ශ්‍රී ලංකා ඉනිම පන්දුවාර 50 තුල කඩුලු 09කට ලකුණු 232කට සීමා වුණා.\nඑනුව ජයග්‍රහණය සඳහා එංගලන්තයට හිමිව ඇති ඉලක්කය ලකුණු 233ක්.\nපන්දු යැවීමේදී ජෝෆරා ආචර් සහ මාර්ක් වුඩ් කඩුලු 03 බැගින් බිඳ දැමු අතර අඩිල් රෂීඩ් කඩුලු 02ක් බිඳ දැමුවා.",
       "URL": "https://www.hirunews.lk/sports/218849/ශ්‍රී-ලංකාවෙන්-එංගලන්තයට-පහසු-ඉලක්කයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=154"
}