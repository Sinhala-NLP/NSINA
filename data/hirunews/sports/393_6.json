{
       "Source": "hirunews",
       "Timestamp": "Saturday, 13 August 2016 - 8:50",
       "Headline": "රන් දිනාසිටි පෙල්ප්ස්ට රිදී හිමිවුණු හැටි",
       "News Content": "රියෝ ඔලිම්පික් ක්‍රීඩා උළෙලේ ඊයේ පැවති  මීටර් 100 සමනලආර ඉසව්වේදී අමෙරිකානු ක්‍රීඩක මයිකල් පෙල්ප්ස් පරාජයට කරමින් සිංගප්පූරුවේ ජෝශප් ස්කුලීන් රන් පදක්කම හිමිකරගැනීමට සමත්වුණා.\nඒ, තත්ත්පර 50යි දශම 3යි 9ක කාලයකින් තරගය නිම කරමින්.\nමෙය නව ඔලිම්පික් වාර්තාවක් ද වනවා.\nකෙසේ නමුත් තත්ත්පර 49යි දශම 8යි 2ක් වන මෙම ඉසව්වේ ලෝක වාර්තාවට හිමිකම් කියන්නේ  අමෙරිකානු ක්‍රීඩක මයිකල් පෙල්ප්ස්.\nඒ අනුව මෙම ඉසව්වේ රිදී පදක්කමින් සෑහීමට පත්වීමට මයිකල් පෙල්ප්ස්ට සිදුවුණා.\n2008 සහ 2012 යන ඔලිම්පික් ක්‍රීඩා උළෙල දෙකේදීම මෙම ඉසව්වේ රන් පදක්කම්ලාභියා ඔහුයි.\nමෙවර තරගාවලියේදී මේ දක්වා රන් පදක්කම් 4ක් දිනා ගැනීමට ඔහු සමත් වී තිබෙනවා.\n21 හැවිරිදි ජෝශෆ් ස්කූලින් එම ඉසව්ව නව ඔලිම්පික් වාර්තාවක් බිහි කරමින් ජයග්‍රහණය කිරීම ද විශේෂත්වයක්.\nස්කූලින්ගේ ජයග්‍රහණය වෙනුවෙන් සුබ පැතුම් එක් කරමින් සිංගප්පූරු අග්‍රාමාත්‍ය ලී සෙයින් ලූන් ප්‍රකාශ කළේ ඔහු සිය ජාතියටම සාඩම්බරයට පත් විය හැකි දස්කමක් පෙන්නුම් කළ බවයි.",
       "URL": "https://www.hirunews.lk/sports/140511/රන්-දිනාසිටි-පෙල්ප්ස්ට-රිදී-හිමිවුණු-හැටි",
       "Category": "Sports",
       "Parent URL": "https://www.hirunews.lk/sports/all-news.php?pageID=393"
}