{
       "Source": "hirunews",
       "Timestamp": "Sunday, 04 January 2015 - 10:15",
       "Headline": "කුමාර් සංගක්කාරගෙන් ද්විත්ව ශතකයක්.",
       "News Content": "නවසීලන්තය සමඟ වෙලින්ටන් හි පැවැත්වෙන දෙවන ටෙස්ට් තරඟයේ දෙවන දිනය වන අද ශ්‍රී ලංකා කණ්ඩායම පළමු ඉනිම සඳහා සියලූ ක්‍රීඩකයන් දැවී ලකුණු 356 ක් ලබා ගැනීමට සමත් වුණා. කුමාර් සංගක්කාර එහිදී තම 11 වන ද්විත්ව ශතකය වාර්තා කළ අතර, 09 වන කඩුල්ල ලෙස දැවී ගියේ ලකුණු 203 කටයි. ක්‍රිකට් ඉතිහාසයේ වැඩිම ද්විත්ව ශතක සංඛ්‍යාවක් ලබා සිටින ශ්‍රීමත් දොන් බ්‍රැඞ්මන්ගේ වාර්තාව සම කිරීම සඳහා කුමාර් සංගක්කාරට අවශ්‍ය වන්නේ තවත් එක් ද්විත්ව ශතකයක් පමණයි. ශ්‍රී ලංකාව වෙනුවෙන් දිනේෂ් චන්දිමාල් ලකුණු 67 ක් රැස්කළ අතර, කුමාර සංගක්කාර සහ චන්දිමාල් 06 වන කඩුල්ල සඳහා රැස්කළ ලකුණු සංඛ්‍යාව 130 ක්. නවසීලන්තය මුල් ඉනිම සඳහා ලකුණු 221 ක් රැස්කළ අතර, ශ්‍රී ලංකා පිල පළමු ඉනිමේ ලකුණු 135 ක් ඉදිරියෙන් සිටිනවා.\nදෙවන ඉනිමේ පන්දුවට පහරදෙන නවසීලන්ත පිල අද තරඟයේ දෙවන දිනය නිමාවනවිට කිසිවෙකු නොදැවී ලකුණු 22 ක් රැස්කරගෙන සිටියා.",
       "URL": "https://www.hirunews.lk/sports/100583/ශ්‍රී-ලංකාව-356",
       "Category": "Sports",
       "Parent URL": "https://www.hirunews.lk/sports/all-news.php?pageID=494"
}