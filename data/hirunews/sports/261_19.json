{
       "Source": "hirunews",
       "Timestamp": "Tuesday, 23 January 2018 - 10:31",
       "Headline": "පන්දු රකින්නන් දෙදෙනෙක් එක්ව නොතිබූ උඩපන්දුවක් උඩපන්දුවක් කරගත් හැටි",
       "News Content": "ඕස්ට්‍රේලියාවේ පැවැත්වෙන බිග් බෑෂ් පන්දුවාර 20 ක්‍රිකට් තරඟාවලිය මේ වන විට ඉතා උණුසුම් මුහුණුවරක් ගෙන තිබෙනවා.\nඒ පසුහිය දින කිහිපය තුල ජාත්‍යන්තර ක්‍රිකට් පිටිය තුල කාර්ය බහුලව සිටි සුපිරි ක්‍රීඩකයින් රැසක්ම බිග් බෑෂ්  තරඟාවලිය සමඟ මේ වන විට එක්ව සිටීම හේතුවෙන්.\nමෙම තරඟාවලියේ 35 වන තරඟය ඊයේ (22) මෙල්බන් නුවරදී පැවැත්වුණා.\nඇඩිලේඩ් ස්ට්‍රයිකර්ස් කණ්ඩායම සහ මෙල්බන් රෙනගේට්ස් කණ්ඩායම අතර පැවති එම තරඟය ලකුණු 26කින් ජය ගැනීමට ඇඩිලේඩ් ස්ට්‍රයිකර්ස් පිළ සමත් වුනේ තියුණු තරඟයකින් අනතුරුවයි.\nමෙල්බන් ආරාධනයෙන් තරඟයේ පළමුව පන්දුවට පහරදුන් ඇඩිලේඩ් කණ්ඩායම සිය පන්දුවාර 20 තුළ කඩුලු 05ක් දැවී ලකුණු 173ක් රැස් කළා.\nලකුණු 174ක ඉලක්කයක් හඹා යාමට පිටියට පිවිසි මෙල්බන් රෙනගේට්ස් කණ්ඩායමට නියමිත පන්දුවාර 20 තුළදී කඩුලු 07ක් දැවී රැස් කිරීමට හැකිවුයේ ලකුණු 147ක් පමණයි.\nමෙම තරඟයේදී මෙල්බන් කණ්ඩායම නියෝජනය කරන බරහිර ඉන්දීය කොදෙව් ක්‍රීඩක ඩුවෙයින් බ්‍රාවෝ එල්ල කරන දැවැන්ත පහරක් හතරේ සීමාව ආසන්නයේදී උඩපන්දුවක් බවට පරිවර්ථනය කරගන්නේ පන්දු රකින්නන් දෙදෙනෙකුගේ සහභාගිත්වයෙන්.\nදඟ පන්දු යවන ක්‍රීඩක රෂිඩ් ඛාන්ගේ පන්දුවකට බ්‍රාවෝ මෙම පහර එල්ල කරන අතර එහිදී හතරේ සීමාව ආසන්නයේ පන්දු රකිමින් සිටි බෙන් ලාහ්ලින් විසින් එය රැක ගන්නා අතර එහිදී ඔහුගේ වේගය පාලනයකර ගැනීමට නොහැකිව හතරේ සීමාව දෙසට ඇදී යනවා.\nඑම අවස්ථාවේදී බෙන් ලාහ්ලින් නැවතත් පන්දුව ක්‍රීඩා පිටිය දෙසට යොමුකරන අතර එම අවස්ථාවේදී ජේක් වේදරෝඩ් දිවවිත් බෙන් විසින් ක්‍රීඩා පිටියට විසි කරන ලද පන්දුව උඩ පන්දුවක් ලෙස පහසුවෙන් රැක ගනු ලබනවා.\nවිස්තර විචාරකයින් සහ පිතිකරු පවා විශ්මයට පත්කළ මොවුන් දෙදෙනාගේ මෙම උඩ පන්දු රැකීම පිළිබඳව මේ වන විට බොහෝ දෙනෙකුගේ අවධානයට  යොමුවීම විශේෂත්වයක්.\nවිස්තර විචාරකයින් පවසන්නේ එම උඩපන්දුව මෙවර තරඟාවලිය තුල දැකගැනීමට හැකිවූ විශිෂ්ඨ උඩපන්දු රැකීමක් බවයි.\nඑම උඩපන්දුව පහතින්.",
       "URL": "https://www.hirunews.lk/sports/181785/පන්දු-රකින්නන්-දෙදෙනෙක්-එක්ව-නොතිබූ-උඩපන්දුවක්-කරගත්-හැටි",
       "Category": "Sports",
       "Parent URL": "https://www.hirunews.lk/sports/all-news.php?pageID=261"
}