{
       "Source": "hirunews",
       "Timestamp": "Wednesday, 03 January 2018 - 9:10",
       "Headline": "මැතිව්ස් ගැන තීරණය, පරීක්ෂණයෙන් පසු",
       "News Content": "බංග්ලාදේශයේ පැවැත්වීමට නියමිත ශ්‍රී ලංකාව, බංග්ලාදේශය සහ සිම්බාබ්වේ කණ්ඩායම් සහභාගී වන තුන්කොන් ක්‍රිකට් තරඟාවලිය සඳහා එක්වන ශ්‍රී ලංකා සංචිතය මේ මස 05 වනදා තෝරාගැනීමට නියමිත බව ක්‍රිකට් ආරංචි මාර්ග සඳහන් කරනවා.\nමෙම තරඟාවලියට සහභාගී වන සංචිතය තොරාගැනීම වෙනුවන් ක්‍රීඩකයින් 23 දෙනෙකුගෙන් සමන්විත විශේෂ සංචිතයක් ශ්‍රී ලංකා කණ්ඩායමේ ප්‍රධාන පුහුණුකරු චන්දික හතුරුසිංහ යටතේ පසුගිය 28 වනදා කොළඹ ආර්. ප්‍රේමදාස ක්‍රීඩාංගනයේදී පුහුණුවීම ආරම්භ කළා.\nකෙසේ වෙතත් ඉන්දියාව සමඟ නිමාවූ විසයි විස්ස තරඟාවලියේදී අබාධයකට ලක්වූ ශ්‍රී ලංකා කණ්ඩායමේ තුන් ඉරියව් ක්‍රීඩක ඇන්ජලෝ මැතිව්ස් තුන්කොන් තරඟාවලියට එක්වන සංචිතයට එක්කර ගන්නේ ශාරීරික යෝග්‍යතා පරීක්ෂණයේ ප්‍රතිඵල අනුව බව ක්‍රිකට් ආරංචි මාර්ග වැඩිදුරටත් සඳහන් කරන්නේ.\nමැතිව්ස්ගේ ශාරීරික යෝග්‍යතා පරීක්ෂණය ලබන 07 වැනිදා සිදුකිරීමට නියමිතව තිබෙන අතර ඉන්දීය තරඟාවලියේදී ආබාධයකට ලක්වූ ධනංජය ද සිල්වාද බංග්ලාදේශ තරඟාවලියේ පුහුණුවීම් සඳහා කැඳවා තිබෙනවා.\nපසුගිය දා පුහුණුවීම ආරම්භකළ ක්‍රීඩකයින් 23 දෙනෙකුගෙන් සමන්විත විශේෂ සංචිතයට ධනංජය ද සිල්වා එක්කර සිටියේ නැහැ.\nක්‍රීඩකයින් 23 දෙනෙකුගෙන් සමන්විත විශේෂ සංචිතය පහතින්.\nතිසර පෙරේරා, උපුල් තරංග, ධනුෂ්ක ගුණතිලක, කුසල් මෙන්ඩිස්, දිනේෂ් චන්දිමාල්, ඇන්ජලෝ මැතිව්ස්, කුසල් පෙරේරා, අසේල ගුණරත්න, නිරෝෂන් දික්වැල්ල, සධීර සමරවික්‍රම, සුරංග ලක්මාල්, නුවන් ප්‍රදීප්, දසුන් ශානක, ළහිරු ගමගේ, විශ්ව ප්‍රනාන්දු, දුෂ්මන්ත චමීර, ෂෙහාන් මධුසංක, ළහිරු කුමාර, අකිල ධනංජය, ජෙෆ්රි වැන්ඩසේ, අමිල අපෝන්සු, ලක්ෂාන් සඳකැන්, චතුරංග ද සිල්වා.",
       "URL": "https://www.hirunews.lk/sports/180005/මැතිව්ස්-ගැන-තීරණය-පරීක්ෂණයෙන්-පසු",
       "Category": "Sports",
       "Parent URL": "https://www.hirunews.lk/sports/all-news.php?pageID=268"
}