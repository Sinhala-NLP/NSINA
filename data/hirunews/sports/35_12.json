{
       "Source": "hirunews",
       "Timestamp": "Friday, 19 November 2021 - 10:42",
       "Headline": "චීන ලෝක ශූරිය පෙන් ෂුවායි අතුරුදන්වීම පිළිබඳව ටෙනිස් ලෝකය කැළඹෙයි",
       "News Content": "හිටපු චීන උප අග්‍රාමාත්‍ය ෂන් ගෙයෝලි වෙතින් ලිංගික අපහරණයට ලක්වූ බවට චෝදනා කිරීමෙන් පසු හිටපු චීන ටෙනිස් ලෝක ශූරිය පෙන් ෂුවායි පිළිබඳ තොරතුරක් නොමැතිවීම පිළිබඳ ටෙනිස් ලෝකය කැළඹී තිබෙනවා.\n35 හැවිරිදි පෙන් ෂුවායි, ග්‍රෑන්ඩ් ස්ලෑම් ටෙනිස් ශූරතා දෙකක් ජයග්‍රහණය කර ඇති අතර, යුගල ටෙනිස් තරගවල ලොව අංක එකේ ක්‍රීඩිකාව ලෙස ප්‍රකටයි.\nවිම්බල්ඩන් සහ ප්‍රංශ විවෘත ටෙනිස් ශූරතාවලි යුගල අංශයෙන් ජයග්‍රහණය කළ ඇය, 2014 ඇමරිකානු විවෘත තරගාවලියේ අවසන් පූර්ව වටයට සුදුසුකම් ලැබූ අතර, 2020 වසරෙන් පසු ජාත්‍යන්තර තරගවලට සහභාගි වී නැහැ.\nදැනට 75 වන වියේ පසුවන හිටපු චීන උප අග්‍රාමාත්‍ය ෂන් ගෙයෝලි තමා බලහත්කාරයෙන් ලිංගික සබඳතාවලට යොදාගත් බවට චීන ටෙනිස් ලෝක ශූරිය පෙන් ෂුවායි හෙළිදරව් කළේ වෙයිබෝ චීන සමාජ මාධ්‍ය ඔස්සේයි.\nකෙසේ නමුත් චීන රජයේ අන්තර්ජාල මෙහෙයවන්නන් එය කඩිනමින් ඉවත් කළ අතර, ඉන් පසු පෙන් ෂුවායි පිළිබඳ හෝඩුවාවක් හෝ චීන සමාජ මාධ්‍යවල දක්නට ලැබුණේ නැහැ.\nමේ නිසා ඇය පිළිබඳව මෙන්ම ඇය එල්ල කරන චෝදනා පිළිබඳව විමර්ශනය කළ යුතු බවයි ග්‍රෑන්ඩ් ස්ලෑම් ශූරතා 23 ක් ජයග්‍රහණය කළ ඇමරිකානු ටෙනිස් ශූරී ෂෙරීනා විලියම්ස් ප්‍රකාශ කළේ.\nපෙන් ෂුවායිගේ ආරක්ෂාව පිළිබඳව ලෝක ටෙනිස් ශූර නොවැක් ජොකොවිච් මෙන්ම ජපානයේ නයෝමි ඔසාකා ඇතුලු ටෙනිස් ලෝකයේ ප්‍රකට ක්‍රීඩක ක්‍රීඩිකාවන් කනස්සල්ල පළ කළා.",
       "URL": "https://www.hirunews.lk/sports/288512/චීන-ලෝක-ශූරිය-පෙන්-ෂුවායි-අතුරුදන්වීම-පිළිබඳව-ටෙනිස්-ලෝකය-කැළඹෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=35"
}