{
       "Source": "hirunews",
       "Timestamp": "Friday, 21 July 2017 - 7:24",
       "Headline": "ශ්‍රී ලංකා - ඉන්දියා පළමු පුහුණු තරගය අද",
       "News Content": "සංචාරක ඉන්දීය කණ්ඩායම සහ ශ්‍රී ලංකා ක්‍රිකට් සභාපතිවරයාගේ පිල සමඟ දෙදින පුහුණු තරඟය සී.සී.සී. ක්‍රීඩාංගනයේදී අද (21) පැවැත්වෙනවා.\nඑම තරඟය සඳහා සහභාගි වන ශ්‍රී ලංකා සංචිතය ඊයේ නම් කරනු ලැබුවා.\nඒ අනුව එම සංචිතය සඳහා නායක ලහිරු තිරිමාන්න, අශාන් ප්‍රියන්ජන්, කිත්රුවන් විතානගේ, කෞෂාල් සිල්වා පිතිකරුවන් ලෙස ඇතුළත්ව ඇති අතර, වේග පන්දු යවන්නන් ලෙස කසුන් රාජිත, ලහිරු ගමගේ, විශ්ව ප්‍රනාන්දු සහ විකුම් සංජය ඇතුළත්. සඳුන් වීරක්කොඩි, ධනංජය ද සිල්වා සහ ශෙහාන් ජයසුරිය ද සංචිතයට එක්ව සිටිනවා.\nශ්‍රී ලංකාවට පැමිණ සිටින ඉන්දීය කණ්ඩායමේ පුහුණුකරු ලෙස ඉන්දීය හිටපු නායක ප්‍රවීන විස්තර ප්‍රචාරක රවි ශාස්ත්‍රී කටයුතු කරනවා.\nකණ්ඩායමේ නායක විරාත් කෝලි අතර ඇති වු ගැටුමක් මත අනිල් කුම්බ්ලේ ඉල්ලා අස්වීමෙන් පසු ශාස්ත්‍රී මේ තනතුරට පත් කෙරුණා.\nමේ අතර පුහුණුකරුට ගෙවන මුදල දෙගුණ කිරීමට මෙන්ම සහය පුහුණුකරුවන්ගේ වේතන සියයට දහයකින් වැඩි කිරීමටත් ඉන්දීය ක්‍රිකට් නිලධාරීන් තීරණයකට එළැඹ තිබෙනවා.\nඉන්දීය කණ්ඩායමේ කලමනාකරු තෝරා ගැනීම සඳහා හෙටනව දිල්ලියේ සම්මුඛ පරීක්ෂණයක් පැවැත්වීමට නියමිතයි.\nඑම කලමණාකරු 24 වැනිදා ශ්‍රී ලංකාවට පැමිණ කණ්ඩායමට එක්වීමට නියමිතව තිබෙනවා.\nමෙවර පැවැත්වෙන ටෙස්ට් තරගාවලියට ජාත්‍යන්තර ක්‍රිකට් සමුළුවේ ටෙස්ට් ශ්‍රේණිගත කිරීමේ පන්දු යැවීමේ පළමු දෙවන හා තුන්වන ස්ථානවල සිටින පන්දු යවන්නන් තුන්දෙනාම ක්‍රීඩා කිරීම විශේෂත්වයක්.\nශ්‍රී ලංකාවේ රංගන හේරත් දෙවන ස්ථානයේ පසුවන අතර ඉන්දියාවේ රවීන්ද්‍ර ජඩේජා ප්‍රථම ස්ථානයේත් රවින්ද්‍රන් අස්වින් තුන්වන ස්ථායේත් පසු වනවා.\nජගත් ශ්‍රේණිගත කිරීමේ හොඳම පන්දු යවන්නන් තිදෙනා සහභාගි වන මේ ටෙස්ට් තරගාවලිය පිළිබඳව ලොවේම අවධානය යොමුව තිබෙනවා.\nඉන්දියාව අවසාන වරට තරග සංචාරයක් සඳහා ශ්‍රී ලංකාවට පැමිණියේ 2015 වසරේදීයි.",
       "URL": "https://www.hirunews.lk/sports/166380/ශ්‍රී-ලංකා-ඉන්දියා-පළමු-පුහුණු-තරගය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=314"
}