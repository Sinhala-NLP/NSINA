{
       "Source": "hirunews",
       "Timestamp": "Saturday, 30 May 2015 - 13:59",
       "Headline": "Update: ගඩාෆි බෝම්බ ප්‍රහාරය එල්ලවුවත් හෙට තරඟය තියයි",
       "News Content": "සංචාරක සිම්බාබ්වේ පිල සහ පාකිස්ථානය අතර දෙවන එක්දින ජාත්‍යන්තර ක්‍රිකට් තරඟය පැවති ලාහෝර් නුවර ගඩාෆි ක්‍රීඩාංගනය පිටත ඊයේ රාත්‍රියේ මරාගෙන මැරෙන බෝම්බ පිපිරීමක් සිදුව තිබෙනවා. බෝම්බකරු පොලිසිය විසින් නතර කිරීමත් සමඟ ඔහු එය පුපුරවාගෙන ඇති අතර එහිදී පොලිස් උප පරීක්ෂකවරයෙකු මියගොස් තවත් 6 දෙනෙකු තුවාල ලබා තිබෙනවා.\nකෙසේ නමුත්, ක්‍රිකට් තරඟය අඛන්ඩව පවත්වාගෙන ගිය අතර නරඹන්නන් කළබලයට පත්වී තෙරපීමක් සිදුවිය හැකි බැවින් සිද්ධිය ඊයේ දිනයේ වාර්තා නොකිරීමට පාකිස්ථාන බලධාරින් තීරණය කර තිබෙනවා. කෙසේ නමුත්, ඒ පිළිබඳව පාකිස්ථාන මාධ්‍ය අද හෙළිදරව් කළා.\nශ්‍රී ලංකා ක්‍රිකට් කණ්ඩායම ඉලක්ක කරගෙන 2009 වසරේ මාර්තු 3 වනදා ත්‍රස්ත ප්‍රහාරයක් එල්ල වූයේ ද ලාහෝරයේ ගඩාෆි ක්‍රීඩාංගනය ආසන්නයේදීයි.\n----------------------------------\nසංචාරක සිම්බාබ්වේ ක්‍රිකට් කණ්ඩායම සහ පාකිස්ථානය අතර හෙට (31) පැවැත්වීමට නියමිත තුන්වන සහ අවසන් එක්දින තරගය  පැවැත්වීමට තීරණය වී තිබෙනවා. ඊයේ (29) දෙරට අතර පැවති දෙවන තරගය අතරතුර ලාහෝර් නුවර ගඩාෆි ක්‍රීඩාංගණයෙන් පිටතදී එල්ලවූ මරාගෙන මැරෙන බෝම්බ ප්‍රහාරය හේතුවෙන් හෙට තරඟය පැවැත්වීම පිළිබඳව අවිනිශ්චිත භාවයක් මතුවුණා.\nකෙසේ වෙතත් පාකිස්ථාන බලධාරීන් සහ සිම්බාබ්වේ නියෝජිතයින් අතර අද පැවති සාකච්ඡාවෙන් පසු  තීරණයට එළඹ ඇති බවයි එරට මාධ්‍ය වාර්තා සඳහන් කළේ. ඒ අනුව තරඟය ලාහෝරයේ ගඩාෆි ක්‍රීඩාංගණයේදී හෙට පැවැත්වෙනු ඇති. මේ අතර සිම්බාබ්වේ ක්‍රීඩකයින්ගේ සාප්පු සවාරි ඇතුලූ කෙටි ගමන් බිමන් සියල්ල ආරක්ෂක හේතුන් මත නවතා දැමීමටයි තීරණය කර ඇත්තේ.",
       "URL": "https://www.hirunews.lk/sports/110459/update-ගඩාෆි-බෝම්බ-ප්‍රහාරය-එල්ලවුවත්-හෙට-තරහය-තියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=467"
}