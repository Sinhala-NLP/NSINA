{
       "Source": "hirunews",
       "Timestamp": "Sunday, 04 July 2021 - 21:27",
       "Headline": "එක්දින තරගාවලියේ ජයත් එංගලන්තයට",
       "News Content": "සංචාරක ශ්‍රී ලංකා කණ්ඩායම සමග පැවති එක්දින තරගාවලිය 2ට බින්දුවක් ලෙස ජය ගැනීමට සත්කාරක එංගලන්තය අද සමත්වුනා.\nඒ බ්‍රිස්ටල්හිදී පැවති තුන්වන සහ අවසන් එක්දින තරගය ජය පරාජයෙන් තොරව අවසන් වීම හේතුවෙන්.\nඑය ජය පරාජයෙන් තොරව අවසන් වුණේ වර්ෂාවෙන් බාධා එල්ල වීම හේතුවෙන්.\nමෙම තරගයේදීත් කාසියේ වාසිය සතු කර ගත් එංගලන්ත නායකයා පළමුව පන්දුවට පහරදීමට ශ්‍රී ලංකාවට ආරාධනා කළා.\nඒ අනුව අසාර්ථකත්වයේ වගකීම සුපුරුදු පරිදිම අකුරටම යළි ඉටු කරන්නට ශ්‍රී ලංකා පිතිකරුවන්ට හැකියාව ලැබුණා.\nඒ ශ්‍රී ලංකා කණ්ඩායම පන්දුවාර 41යි එක් පන්දුවකදී ලකුණු 166කට දැවී යමින්.\nමෙම තරගාවලිය පුරා ශ්‍රී ලංකා පිතිකරුවන් එකම ආකාරයෙන් දැවී යන්නේ ද ඔවුන් අවම වශයෙන් කිසියම් හෝ පාඩමක් මෙම තරගාවලියේදී ඉගෙන ඇති බවක් පෙනුම් නොකරමින් වීමත් කණගාටුවට කරුණක්.\nඊට උදාහරණ සපයන්නේ,අවිශ්ක ප්‍රනාන්දු, ධනංජය ද සිල්වා සහ වනිඳු හසරංග මෙම තරගාවලිය පුරා දැවී ගිය ආකාරයයි.\nඒ ලක්ෂ ගණනින් වැටුප් ලබමින්, පුටු රත්කරනා පිතිකරණ පුහුණුකරු ග්‍රාන්ට් ෆ්ලවර්ගේ සහ ප්‍රධාන පුහුණුකරු මිකී ආතර්ගේ සේවය ගැනත් ප්‍රශ්නාර්ථයක් මතු කරමින්.\nනායක කුසල් ජනිත් පෙරේරාට අද හෝ කණ්ඩායමට දැනෙනට යමක් කරන්නට නොහැකිව දැවී ගියා.\nමීට අමතරව, දිගින් දිගටම එක්දින පිටියේ අසාර්ථක වන පැතුම් නිස්සංකව ක්‍රීඩා කරවීමට ක්‍රිකට් තේරීම් කමිටු තීරණය කරන්නේ ද අපට සිටින හොඳ ටෙස්ට් ක්‍රීඩකයකුගේ ක්‍රිකට් දිවිය ද වළපල්ලට යවමින්.\nපැතුම් එක්දින තරග 9කට ක්‍රීඩා කර ඇති අතර එහිදී ලකුණු 86ක් රැස්කරගෙන ඇත්තේ සාමාන්‍ය 9යි දශම 55ක් පමණක් රදවා ගනිමින්.\nඅද තරගයේදී දසුන් ශානක නොදැවී ලකුණු 48ක් ලබාගත්තා. වනිඳු හසරංග 20යි.\nපන්දු ‍යැවීමේදී ටොම් කරන් කඩුලු 4ක් බිඳ හෙලුවා.\nකෙසේ වෙතත් එංගලන්ත කණ්ඩායම සිය පිළිතුරු ඉනිම ආරම්භ කිරීමට පෙර තරගයට වර්ෂාවෙන් බාධා එල්ල වුණා.\nඒ හේතුවෙන් තරගය සම්පූර්ණයෙන්ම අතහැර දැමීමටයි තරග තීරකවරයා කටයුතු කළේ.\nමේ අනුව ශ්‍රී ලංකා කණ්ඩායමට මෙවර එංගලන්ත තරග සංචාරය නිමා කරන්නට සිදුවුණේල එකදු හෝ තරගය ජය ගන්නට නොහැකිවයි.",
       "URL": "https://www.hirunews.lk/sports/276080/එක්දින-තරගාවලියේ-ජයත්-එංගලන්තයට",
       "Category": "Sports",
       "Parent URL": "https://www.hirunews.lk/sports/all-news.php?pageID=50"
}