{
       "Source": "hirunews",
       "Timestamp": "Thursday, 07 April 2016 - 18:54",
       "Headline": "මහාරාෂ්ට්‍ර ප්‍රාන්තයට අයි.පී.එල්. නැතිවෙයි",
       "News Content": "අනිද්දා ආරම්භ වන අයි.පී.එල්. තරඟාවලියට අදාළව ඉන්දියාවේ - මහාරාෂ්ට්‍ර ප්‍රාන්තයේ තරඟ නොපවත්වන ලෙස මුම්බායි මහාධිකරණය අද (07) තරඟ සංවිධායකයින්ට දන්වා තිබෙනවා.\nඒ, මේ දිනවල මහාරාෂ්ට්‍ර ප්‍රාන්තයට බලපා ඇති අධික නියං තත්ත්වය හේතුවෙන්.\nතරඟාවලියට අදාළව මෙවර තරඟ 20 ක් මහාරාෂ්ට්‍ර ප්‍රාන්තයේ පැවැත්වීමට නියමිතව තිබෙනවා.\nඒ, මුම්බායි, පූනේ සහ නාග්පූර් නගර කේන්ද්‍ර කරගෙනයි.\nකෙසේ වෙතත්, මුම්බායි මහාධිකරණය අයි.පී.එල්. තරඟ සංවිධායකයින්ට දන්වා ඇත්තේ පවතින අධික නියඟය නිසා තරඟ පැවැත්වෙන ක්‍රීඩාංගන සඳහා ජලය සැපයීමේ ගැටලූවක් මතුව ඇති බවයි.\nනියගය පවතින ප්‍රදේශවල තරගාවලිය පැවැත්වීම තුලින් විශාල ජල නාස්තියක් සිදුවන බවයි අධිකරණය පෙන්වා දී ඇත්තේ.\nඉන්දීය ක්‍රිකට් පාලක මණ්ඩලයට අමතරව මහාරාශ්ට්‍ර ප්‍රාන්තයේ තරග සංවිධාකයන්ගෙන් ද අධිකරණය මේ සම්බන්ධයෙන් කරුණු විමසා ඇතැයි සඳහන්.\nමුම්බායි නුවර රාජ්‍ය නොවන සංවිධානයක් මුලික කරගත් කණ්ඩායමක් විසිනුයි නියගය පවතින ප්‍රදේශවල අයි පී එල් තරගාවලිය පැවැත්වීමට එරෙහිව පෙත්සමක් ගොනුකර ඇත්තේ.\nඒ මුම්බායි / පුනේ සහ නාග්පුර් ප්‍රාන්තවල පවතින දැඩි නියං තත්වය හමුවේ තරගාවලිය පැවැත්වුවහොත් තවත් ජල නාස්තියක් සිදුවන බවට චෝදනා කරමින්.\nමෙම පැමිණිල්ල සලකා බලමින් මුම්බායි මහාධිකරණය ඉන්දීය ක්‍රිකට් පාලක මණ්ඩලයට නියෝග කර ඇත්තේ සමස්ත තරගාවලියට කෙතරම් ජලය ප්‍රමාණයක් අවශ්‍ය වන්නේදැයි ඇස්තමේන්තු ගතකර ලබාදෙන ලෙසටයි.\nමෙවර ඉන්දීය ප්‍රිමියර් ලීග් තරගාවලිය ලබන සෙනසුරාදා ආරම්භ වන අතර අවසන් වන්නේ මැයි මස 29 වනදායි.",
       "URL": "https://www.hirunews.lk/sports/130358/මහාරාෂ්ට්‍ර-ප්‍රාන්තයට-අයි-පී-එල්-නැතිවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=417"
}