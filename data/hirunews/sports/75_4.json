{
       "Source": "hirunews",
       "Timestamp": "Tuesday, 08 December 2020 - 7:52",
       "Headline": "ජැෆ්නා ස්ටැලියන්ස්, දඹුල්ල වයිකිංග්ස් සහ කලම්බු කිංග්ස් කණ්ඩායම් අවසන් පූර්ව වටයට",
       "News Content": "ලංකා ප්‍රිමියර්ලීග් තරගාවලියට අදාළව ඊයේ පැවති එක් තරගයක් කලම්බු කිංග්ස් කණ්ඩායම පරදවා කඩුලු අටකින් ජයගැනීමට ගෝල් ග්ලැඩියේටර්ස් කණ්ඩායම සමත්වුණා. දඹුල්ල වයිකිංග්ස් සහ ජැෆ්නා ස්ටැලියන්ස් කණ්ඩායම් අතර පැවති අනෙක් තරගය වර්ෂාව හේතුවෙන් අතහැර දැමීමටයි සිදුවුණේ.\nහම්බන්තොට - සූරියවැව මහින්ද රාජපක්ෂ ක්‍රීඩාංගණයේ ඊයේ පැවති පළමු තරගයේදී කලම්බු කිංග්ස් කණ්ඩායම නියමිත පන්දු වාර විස්ස අවසානයේදී සියලුදෙනා දැවී ලකුණු 171 ක් රැස් කළා. පිළිතුරු ඉනිම ක්‍රීඩා කළ ගෝල් ග්ලැඩියේටර්ස් කණ්ඩායම පන්දු වාර 17 යි පන්දු තුනක් තුළ කඩුලු  දෙකක් දැවී එම සීමාව පසුකර ගියා.\nමේ අතර එම ක්‍රීඩාංගණයේදීම පැවති අනෙක් තරගයේදී දඹුල්ල වයිකිංග්ස් කණ්ඩායමට එරෙහිව කාසියේ වාසිය දිනා ජැෆ්නා ස්ටැලියන්ස් කණ්ඩායම පළමුව පන්දුවට පහරදීමට තීරණය කළා. ඒ අනුව ඔවුන් පන්දු වාර හතක් අවසානයේ කඩුලු තුනක් දැවී ලකුණු 42 ක් ලබා සිටියදී වර්ෂාවෙන් බාධා එල්ලවුණා. මේ හේතුවෙන් තරගය අතහැර දැමීමට තරග තීරකයින් තීරණය කළ අතර, ඒ අනුව දෙපිලටම ප්‍රසාද ලකුණ බැගින් ලබාදුන්නා.\nඒ අනුව ඊයේ පැවති තරග දෙකෙන් අවසන් පූර්ව වටයට සුදුසුකම් ලැබීමට ජැෆ්නා ස්ටැලියන්ස්, දඹුල්ල වයිකිංග්ස් සහ කලම්බු කිංග්ස් කණ්ඩායම් සමත්ව තිබෙනවා. ඔවුන් ප්‍රසාද ලකුනු සටහනේ පිළිවෙලින් එක, දෙක සහ තුන්වන ස්ථානවලයි පසුවන්නේ.",
       "URL": "https://www.hirunews.lk/sports/256544/ජැෆ්නා-ස්ටැලියන්ස්-දඹුල්ල-වයිකිංග්ස්-සහ-කලම්බු-කිංග්ස්-කණ්ඩායම්-අවසන්-පූර්ව-වටයට",
       "Category": "Sports",
       "Parent URL": "https://www.hirunews.lk/sports/all-news.php?pageID=75"
}