{
       "Source": "hirunews",
       "Timestamp": "Sunday, 13 September 2015 - 11:46",
       "Headline": "කෞෂාල් වෙනුවට ?",
       "News Content": "ශ්‍රී ලංකා ක්‍රිකට් පිලේ නවක දඟ පන්දු යවන ක්‍රීඩක තරිඳු කෞෂාල්ගේ පන්දු යැවීමේ ඉරියව්ව පිළිබඳ ජාත්‍යන්තර ක්‍රිකට් සම්මේලනය වෙත පැමිණිල්ලක් ඉදිරිපත් වීමෙන් පසු නව දඟ පන්දු යවන්නෙකු පිළිබඳව ශ්‍රී ලංකා ක්‍රිකට් ආයතනයේ සැළකිල්ල යොමුවී තිබෙනවා. නවසීලන්තයට එරෙහිව පසුගිය වසරේ ටෙස්ට් වරම් ලැබූ තරිඳු කෞෂාල් මේ වනවිට ටෙස්ට් තරඟ 6 කට සහභාගි වී කඩුලූ 24 ක් බිඳ හෙලා තිබෙනවා. ඔහුගේ හොඳම පන්දු යැවීම ලකුණු 42 කට කඩුලූ 5 ක්. කෙසේ නමුත් ඉන්දියාව සමඟ පැවති ටෙස්ට් තරඟාවලියෙන් පසු තරිඳු කෞෂාල්ගේ පන්දු යැවීමේ ඉරියව්ව පිළිබඳව පැමිණිල්ලක් ඉදිරිපත් වුණා. ඔහු ඒ අනුව ඉන්දියාවේ චෙන්නායි නුවර ජාත්‍යන්තර ක්‍රිකට් සම්මේලනයේ වරලත් විශ්වවිද්‍යාල පරිශ්‍රයකදී අද පරීක්ෂණයකට භාජනය කෙරෙනු ඇති. කෙසේ නමුත් එළඹෙන බටහිර ඉන්දීය කොදෙව් පිලේ ශ්‍රී ලංකා සංචාරයට පෙර නව දඟ පන්දු යවන්නෙකු තෝරා ගැනීමටයි ශ්‍රී ලංකා ක්‍රිකට් ආයතනය සැළසුම් කර ඇත්තේ. ඒ සඳහා හිටපු ටෙස්ට් ක්‍රීඩකයන් වන පියල් විජේතුංග, දිල්රුවන් පෙරේරා, අජන්ත මෙන්ඩිස්, සීක්කුගේ ප්‍රසන්න, අකිල ධනංජය සහ ජෙෆ්රි වැන්ඩසේ යන ක්‍රීඩකයන් අතුරෙන් අයෙකු තෝරා ගනු ඇතැයි අපේක්ෂිතයි.",
       "URL": "https://www.hirunews.lk/sports/116486/කෞෂාල්-වෙනුවට",
       "Category": "Sports",
       "Parent URL": "https://www.hirunews.lk/sports/all-news.php?pageID=451"
}