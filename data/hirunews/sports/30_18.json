{
       "Source": "hirunews",
       "Timestamp": "Saturday, 08 January 2022 - 13:55",
       "Headline": "ජොකොවිච්ට ඔස්ට්‍රේලියානු ටෙනිස් අනුමැතිය ලැබුණු හැටි හෙළිවෙයි",
       "News Content": "එන්නත්කරණය නො ලැබීම නිසා මෙල්බර්න් නුවර සංක්‍රමණික රැඳවුම් හෝටලයේ තවදුරටත් රැඳී සිටින ලොව අංක එකේ ටෙනිස් ක්‍රීඩක සර්බියානු ජාතික නොවැක් ජොකොවිච්ට ඕස්ටේ්‍රලියානු ටෙනිස් ආයතනයේ අනුමැතිය ලැබුණු ආකාරය දැන් අනාවරණ වී තිබෙනවා.\nතවත් සතියකින් ආරම්භවීමට නියමිත ඕස්ටේ්‍රලියානු ටෙනිස් විවෘත ග්‍රෑන්ඩ් ස්ලෑම් තරගාවලිය සඳහා සහභාගිවීමට ජොකොවිච්ට ඕස්ටේ්‍රලියානු ටෙනිස් ආයතනයේ අනුමැතිය හිමිවූයේ ඔහුට පසුගිය දෙසැම්බර් 16 වනදා කොරෝනා ආසාදනය වූ බව කොරෝනා පරීක්ෂණයකින් තහවුරු වීම නිසා බවයි ඔහුගේ නීතීඥයා අධිකරණයට දන්වා ඇත්තේ.\nඒ, ආසාදනයෙන් ඔහුට ප්‍රතිශක්තියක් ඇතිවී තිබෙන බවට වෛද්‍ය විශේෂඥ මණ්ඩලයක් විසින් තහවුරු කිරීමත් සමඟයි.\nකෙසේ නමුත් ඔහු අනිවාර්ය එන්නත්කරණය ලැබීමේ කොන්දේසිය සැපිරීමට අපොහොසත්වීම හේතුවෙන් ඕස්ටේ්‍රලියාවට ඇතුලුවීම වළක්වා ඇති අතර, අධිකරණයෙන් හෙට දිනයේදී ඔහුගේ අභියාචනයට සුබවාදී ප්‍රතිචාරයක් නොලැබුණහොත් රටින් පිටුවහල් කරනු ඇති.\nකෙසේ නමුත් ලොව අංක එකේ ටෙනිස් ක්‍රීඩකයාට සහය පළ කරමින් සංක්‍රමණික හෝටලය ඉදිරිපිට මෙන්ම ඔහුගේ මව්රට වන සර්බියාවේද විරෝධතා පැවති බව සඳහන්.",
       "URL": "https://www.hirunews.lk/sports/293375/ජොකොවිච්ට-ඔස්ට්‍රේලියානු-ටෙනිස්-අනුමැතිය-ලැබුණු-හැටි-හෙළිවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=30"
}