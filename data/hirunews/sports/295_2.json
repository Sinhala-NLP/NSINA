{
       "Source": "hirunews",
       "Timestamp": "Wednesday, 27 September 2017 - 8:08",
       "Headline": "තමන්ගේ ප්‍රකාශය සහ අයි.සී.සී පරීක්ෂණ ගැන සම්බන්ධතාවක් නොමැති බව ප්‍රමෝද්‍ය වික්‍රමසිංහ කියයි",
       "News Content": "ජාත්‍යන්තර ක්‍රිකට් කවුන්සිල දූෂණ මර්ධන ඒකකය ශ්‍රී ලංකාව තුළ ආරම්භ කර ඇති පරීක්ෂණය සහ මෙරට ක්‍රිකට් ක්ෂේත්‍රය තුළ සිදුව ඇති අක්‍රමිකතා සම්බන්ධයෙන් තමන් සිදු කළ අනාවරණ අතර කිසිදු සම්බන්ධතාවක් නොමැති බව හිටපු ක්‍රිකට් ක්‍රීඩක ප්‍රමෝද්‍ය වික්‍රමසිංහ පවසනවා.\nමාධ්‍ය නිවේදනයක් නිකුත් කරමින් ඔහු පෙන්වා දෙන්නේ ජාත්‍යන්තර ක්‍රිකට් කවුන්සිලයද ඒ බව තහවුරු කළ බවයි.\nමෙරට ක්‍රිකට් කරලිය තුළ සිදුවූ සැකකටයුතු සිදුවීම් කිහිපයක් පිළිබඳ ප්‍රමෝද්‍ය වික්‍රමසිංහ පසුගියදා අනාවරණ කළේ හිරු ස්පෝට්ස් සමග සම්මුඛ සාකච්ඡාවකට එක්වෙමින්.\nමේ අතර ජාත්‍යන්තර ක්‍රිකට් කවුන්සිලය පසුගිය සෙනසුරාදා මාධ්‍ය නිවේදනයක් නිකුත් කරමින් පැවසුවේ ඒ වනවිටත් සිය දූෂණ මර්ධන ඒකකයේ නිලධාරීන් ශ්‍රී ලංකාව තුළ පරීක්ෂණයක් ක්‍රියාත්මක කරන බවයි.\nපරීක්ෂණය සිදුවන්නේ කුමක් සම්බන්ධයෙන්දැයි එහි සඳහන් නොවූ අතර ඒ පිළිබඳ වැඩිදුර තොරතුරු කිසිවක් නිකුත් නොකරන බව ජාත්‍යන්තර ක්‍රිකට් කවුන්සිල නිවේදනයේ සඳහන් වුණා.\nකෙසේ වෙතත් එදිනම පස්වරුවේ ශ්‍රී ලංකා ක්‍රිකට් ආයතනය නිවේදනය කළේ, අදාළ පරීක්ෂණය සිදුවන්නේ ශ්‍රී ලංකා ක්‍රිකට් සහ ක්‍රීඩකයන් පිළිබඳ මෑත කාලයේ විවිධ පාර්ශවයන් විසින් පල කර ඇති චෝදනා සම්බන්ධයෙන් බවයි.\nමේ අතර ප්‍රමෝද්‍ය වික්‍රමසිංහ ජාත්‍යන්තර ක්‍රිකට් කවුන්සිලයේ දූෂණ මර්ධන ඒකකයෙන් මේ පිළිබඳ විමසීමක් කර තිබෙනවා.\nඅනතුරුව මාධ්‍ය නිවේදනයක් නිකුත් කරමින් ඔහු පෙන්වා දෙන්නේ තමන් මාධ්‍යට අදාළ අනාවරණ සිදුකිරීමට බොහෝ කලකට පෙර මෙම පරීක්ෂණය පැවැත්වීමට තීරණය කර තිබූ බවල අයි.සී.සී. දූෂණ මර්ධන ඒකකය තහවුරු කළ බවයි.\nප්‍රමෝද්‍ය වික්‍රමසිංහගේ චෝදනා සම්බන්ධයෙන් පරීක්ෂණයක් කළ යුතු බවට ක්‍රීඩකයන් 40 දෙනෙකු ඉල්ලීමක් කළ බවටද ක්‍රිකට් ආයතනයෙන් පසුගියදා නිවේදනය කළා.\nඊට ප්‍රතිචාර ලෙස ප්‍රමෝද්‍ය වික්‍රමසිංහ පෙන්වා දෙන්නේ ක්‍රීඩක ගිවිසුම් කොන්දේසි හේතුවෙන් ක්‍රීඩකයන්ට ඔවුන්ගේ නිදහස් මතය මාධ්‍යට අනාවරණ කිරීමේ හැකියාව නොපවතින බවයි.\nඑම අවස්ථාවෙන් ප්‍රයෝජන ගන්නා ශ්‍රී ලංකා ක්‍රිකට් ආයතනය ක්‍රීඩකයන්ව පරීක්ෂණාගාර සතුන් ලෙස යොදා ගනිමින් ඔවුන්ට ක්‍රීඩාව වෙත අවධානය යොමු කිරීමට නොහැකි තත්ත්වයක් උදා කර ඇති බවද වික්‍රමසිංහ නිකුත් කර ඇති මෙම නිවේදනයේ සඳහන්.",
       "URL": "https://www.hirunews.lk/sports/171933/තමන්ගේ-ප්‍රකාශය-සහ-අයි-සී-පරීක්ෂණ-ගැන-සම්බන්ධතාවක්-නොමැති-බව-ප්‍රමෝද්‍ය-වික්‍රමසිංහ-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=295"
}