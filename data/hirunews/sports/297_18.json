{
       "Source": "hirunews",
       "Timestamp": "Sunday, 17 September 2017 - 12:34",
       "Headline": "චාමර සිල්වාගේ තරඟ තහනමට මහේල එරෙහි වෙයි",
       "News Content": "ශ්‍රී ලංකා  කණ්ඩායම නියෝජනය කළ දකුණත් පිතිකරු චාමර සිල්වාට තරඟ පාවාදීමේ චෝදනාව යටතේ පැනවූ දඬුවම සම්බන්ධයෙන් තමන් එකඟ නොවන බව ශ්‍රී ලංකා කණ්ඩායමේ හිටපු නායක මහේල ජයවර්ධන පවසනවා.\nසිය සිය ට්විටර් ගිණුමේ සටහනක් තබමින් මහේල ජයවර්ධන මේ බව සඳහන් කර තිබෙනවා.\nඔහු පවසන්නේ ශ්‍රී ලංකා ක්‍රිකට් විධායක කමිටුව ලබාදුන් තහනමට එකඟ නොවන බවත් චාමර සිල්වා තරඟ පාවාදීම ප්‍රතික්ෂේප කළ පුද්ගලයා බවයි.\nඒ අනුව ඔහුට වසර දෙකක තහනමක් පනවා ඇති බවත් තරඟ පාවාදීමට සම්බන්ධ පුද්ගලයන්ට වසරක තහනමක් පනවා ඇති බවත් මහේල වැඩිදුරටත් පවසනවා.\nමහේල වැඩිදුරටත් පවසන්නේ  පාවාදිමට එක්වූ පුහුණුකරුවන්ට ජීවිතාන්තය තෙක් තහනමක් ලබාදිය යුතු බවත් මීට සම්බන්ධ වූ නිලධාරින්ටද ජීවිතාන්තය දක්වා තරඟ තහනමක් ලබාදිය බවටයි.\nදෙවන පෙළ ක්‍රිකට් තරගයකට අදාළව තරඟ පාවාදීමේ චෝදනා පිළිබඳ මාස 07ක කාලයක් පුරා පැවති පරික්ෂණයකින් අනතුරුව චාමර සිල්වාට ක්‍රිකට් වලට අදාළ සියලුම කටයුතු වසර 2 කට තහනම් කෙරුණා.\nපානදුර ක්‍රිකට් සමාජය සහ කළුතර කායවර්ධන සමාජය අතර එම තරඟය පසුගිය ජනවාරි 23 වනදා සිට 25 වනදා දක්වා පැවැත්වුණා.\nචාමර සිල්වාට අමතරව කළුතර කණ්ඩායමේ නායක මනෝජ් දේශප්‍රියට වසර 02 ක ක්‍රිකට් තහනමක් පනවා ඇති අතර, අනෙකුත් ක්‍රීඩකයන්, පුහුණුකරුවන් සහ පරිපාලකයන්ට වසරක ක්‍රිකට් තහනමක් පැනවුණා.\nකණ්ඩායම් දෙකටම රුපියල් ලක්ෂ 05 බැගින් වූ දඩයක්ද නියම කර තිබෙනවා.\nමෙම තරඟයේ ප්‍රතිඵලය අවලංගු කිරීමෙන් පසු පානදුර සහ කළුතර කණ්ඩායම් වෙනුවට ශ්‍රී ලංකා වරාය අධිකාරියේ ක්‍රිකට් සමාජය පළමු පෙළ තරඟ සඳහා සුදුසුකම් ලබනවා.",
       "URL": "https://www.hirunews.lk/sports/171113/චාමර-සිල්වාගේ-තරඟ-තහනමට-මහේල-එරෙහි-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=297"
}