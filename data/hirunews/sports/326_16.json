{
       "Source": "hirunews",
       "Timestamp": "Sunday, 11 June 2017 - 6:49",
       "Headline": "එංගලන්තය සහ බංග්ලාදේශ අවසන් පුර්ව වටයට",
       "News Content": "ශූරයන්ගේ කුසලාන තරගාවලියේ අවසන් පුර්ව වටයට සුදුසුකම් ලැබීමට එංගලන්තය ඊයේ සමත්වුනා.\nඒ ඊයේ පැවති තරගයෙන් ඔස්ටෙ‍්‍රිලියාව පරාජයට පත්වීම හේතුවෙන්.\nබර්මින්හැම්හි එග්බැස්ටන් ක්‍රීඩාංගණයේ ඊයේ පැවති තරගයේ පළමුවෙන් පන්දුවට පහරදුන් ඔස්ට්‍රේලියාව නියමිත පන්දුවාර 50 අවසානයේ කඩුලු 9 ක් දැවී ලකුණු 277 ක් රැස් කළා.\nට්‍රැවිස් හෙඩ් ලකුණු 71 යි. ඒරන් ෆින්ච් ලකුණු 68 ක් ලබාගත්තා.\nපිළිතුරු ඉනිම වෙනුවෙන් එංගලන්තය පන්දුවට පහරදෙමින් සිටියදී පන්දුවාර 40 යි පන්දු 2 කදී තරගයට වර්ෂාවෙන් බාධා එල්ලවුනා.\nපැවති දැඩි වර්ෂාව හේතුවෙන් යළිත් තරගය ආරම්භ කිරීමට හැකිවුයේ නැහැ.\nඒ වන විට එංගලන්තය කඩුලු 4 ක් දැවී ලකුණු 240 ක් ලබා සිටියා.\nපැවති තත්වය මත ඩක්වත් ලුවිස් න්‍යාය අනුව තරගයේ ජය පරාජය තීරණය කෙරුනු අතර එහිදීයි එංගලන්තයට ලකුණු 40 ක ජය හිමිවුයේ.\nබෙන් ස්ටොක් නොදැවී 102 යි. ඔවන් මෝගන් ලකුණු  87 ක් ලබාගත්තා.\nමෙම ජයග්‍රහණයත් සමග එංගලන්තය ශූරයන්ගේ කුසලානයේ අවසන් පුර්ව වටයට පිවිසෙන අතර ඔස්ට්‍රේලියාව තරගාවලියෙන් ඉවත් වනු ඇති.\nඑමෙන්ම පසුගියදා නවසීලන්තය සමග පැවති තරගයෙන් ජයගත් බංග්ලාදේශය ද අවසන් පුර්ව වටයට පිවිසෙන්නේ එංගලන්තය ජයග්‍රහණය කිරීම සමගයි.",
       "URL": "https://www.hirunews.lk/sports/163286/එංගලන්තය-සහ-බංග්ලාදේශ-අවසන්-පුර්ව-වටයට",
       "Category": "Sports",
       "Parent URL": "https://www.hirunews.lk/sports/all-news.php?pageID=326"
}