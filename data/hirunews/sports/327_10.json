{
       "Source": "hirunews",
       "Timestamp": "Thursday, 08 June 2017 - 22:50",
       "Headline": "ඉන්දියාවට එරෙහි තරගයේ ජය ශ්‍රී ලංකාවට",
       "News Content": "ශූරයන්ගේ කුසලාන තරගාවලියේ ඉන්දියාව සමග පැවති තරගයෙන් කඩුළු 7ක ජයක් ලබා ගැනීමට ශ්‍රී ලංකාව සමත්වුනා.\nඕවල් ක්‍රීඩාංගණයේදීයි තරගය පැවැත්වුනේ.\nකාසියේ වාසිය දිනු ශ්‍රී ලංකාවේ ආරාධනය මත පළමුවෙන් පන්දුවට පහරදුන් ඉන්දියාව නියමිත පන්දුවාර 50 අවසානයේ කඩුලු 6 ක් දැවී ලකුණු 321 ක් ලබාගත්තා.\nවේගවත් ලකුණු රැස් කිරීමක නිරතවු ආරම්භක පිතිකරු රෝහිත ශර්මා ලසිත් මාලිංගගේ පන්දුවකට තිසර පෙරේරා අතට උඩ පන්දුවක් ලබාදෙමින් දැවී ගියේ පන්දු 79 කින් ලකුණු 78 ක් රැස් කර සිටියදීයි. ඔහුගේ ලකුණු 78 ට හයේ පහර 3 ක් සහ හතරේ පහර 6 ක් ඇතුලත් වුනා.\nවිරාත් කෝලි කිසිදු ලකුණක් නොලබා දැවී ගියා.\nයුවරාජ් සිං ලකුණු 7 යි.\nශිකර් ධවාන් සිය දසවන එක්දින ශතකය අද වාර්තා කළා. ඔහු අද ලබාගත් ලකුණු සංඛ්‍යාව 125 ක්.\nමහේ්න්ද්‍ර සිං ධෝනි අද සිය 62 වන එක්දින අර්ධ ශතකය කළා. දැවී යනවිට ඔහු ලබා සිටි ලකුණු සංඛ්‍යාව63 ක්.\nපන්දු යැවීමේදී ලසිත් මාලිංග කඩුළු 2 ක් බිඳහෙළුවා. තිසර පෙරේරා, අසේල ගුණරත්න, සුරංග  ලක්මාල් සහ නුවන් ප්‍රදීප් කඩුලු 1 බැගින් දවාගත්තා.\nලකුණු 322 ක ජයග්‍රාහී ඉලක්කය හඹා ගිය ශ්‍රී ලංකාව පන්දුවාර 48 යි පන්දු 4 ක් අවසානයේ කඩුළු 3ක් පමණක් දැවී ජයග්‍රාහී ඉලක්කය පසු කළා.\nදුවද්දී දැවී යාමකට ලක්වු කුසල් මෙන්ඩිස් 89 යි.\nඔහු ලබාගත් ලකුණු 89ට හතරේ පහර 11 ක් සහ එක් හයේ පහරක් ඊට ඇතුලත් වුනා.\nසිය පළමු එක්දින අර්ධ ශතකය ලබාගත් ධනුෂ්ක ගුණතිලක දැවී යන විට ලකුණු 76 ක් ලබා සිටියා.\nආබාධයකට ලක්වීම හේතුවෙන් කුසල් පෙරේරා පිටියෙන් ඉවත්වු අතර ඔහු ඒ වන විට ලබාසිටි ලකුණු සංඛ්‍යාව 47 ක්.\nනායක ඇන්ජෙලෝ මැතිව්ස් නොදැවී 52 යි. අසේල ගුණරත්න නොදැවී පන්දු 21 කින් ලකුණු 34 ක් ලබාගත්තා.",
       "URL": "https://www.hirunews.lk/sports/163141/ඉන්දියාවට-එරෙහි-තරගයේ-ජය-ශ්‍රී-ලංකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=327"
}