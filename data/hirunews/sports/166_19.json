{
       "Source": "hirunews",
       "Timestamp": "Sunday, 14 April 2019 - 13:29",
       "Headline": "ලෝක කුසලානයට කණ්ඩායම් නම් කිරීමේදී ගැටළු",
       "News Content": "2019 ලෝක කුසලාන ක්‍රිකට් තරගාවලිය ආරම්භවීමට දින 50 කට අඩු කාලයක් තිබියදී ඉන්දියාව හෙට සිය කණ්ඩායම නම් කිරීමට නියමිතයි.\nඑහිදී ඔවුන් ප්‍රවීන ක්‍රීඩකයන් සහ දස්කම් දක්වන නවකයන් අතුරෙන් අවසන් කණ්ඩායම තෝරා ගැනීමේ ගැටළුවකට මුහුණදෙන බව ඉන්දීය මාධ්‍ය සඳහන් කළා.\nවිරාට් කෝලි සමඟ රෝහිත් ෂර්මා සහ ෂිකර් ධවාන් පිතිකරුවන් ලෙස නියත වශයෙන්ම කණ්ඩායමට එක්වනු ඇති අතර, අංක හතර ස්ථානය සඳහා ලෝකේෂ් රාහුල්, රිෂ්බා පාන්ට්, අම්බටි රයිදු, විජේශංකර් සහ මහේන්ද්‍රසිං දෝණි අතර පවතින්නේ තියුණු තරගයක්.\nජස්ප්‍රිට් බුම්රා සහ මොහොමඞ් ෂමී වේග පන්දු යවන්නන් අතර පෙරමුණේ සිටියද බුවනේෂ්වර් කුමාර්ට අමතරව සිව්වන වේග පන්දු යවන්නා සඳහා මොහොමඩ් සිරාජ්, කලීල් අහමඞ්, සිදාර් කවුල්, උමේෂ් යාදව් සහ ඉෂාන් ෂර්මා අතරද තියුණු තරගයක් පවතින බව සඳහන්.\nමහේන්ද්‍රසිං දෝණි කණ්ඩායමට තෝරාගත්තද දෙවන කඩුලූ රකින්නා ලෙස යොදාගන්නේ කවුරුන්ද යන්න ඉන්දියාව මුහුණදෙන තවත් ගැටළුවක්.\nඒ සඳහා රිෂ්බා පාන්ට්, දිනේෂ් කාර්තික්, ලෝකේෂ් රාහුල් සහ අම්බටි රයිදු අතර නැවතත් පවතින්නේ තරගයක්.\nමෙවර ලෝක කුසලාන තරගාවලිය සඳහා සහභාගිවන ශ්‍රී ලංකා පිලද ලබන 18 වනදා නම් කිරීමට නියමිත අතර, එහිදී නායකත්වය පිළිබඳව හෝ ක්‍රිකට් බලධාරින් මෙතෙක් අවසන් තීරණයකට එළඹී නැහැ.",
       "URL": "https://www.hirunews.lk/sports/214453/ලෝක-කුසලානයට-කණ්ඩායම්-නම්-කිරීමේදී-ගැටළු",
       "Category": "Sports",
       "Parent URL": "https://www.hirunews.lk/sports/all-news.php?pageID=166"
}