{
       "Source": "hirunews",
       "Timestamp": "Saturday, 26 October 2019 - 12:57",
       "Headline": "එංගලන්ත ක්‍රිකට් පිළ මාර්තු මාසයේදී දිවයිනට",
       "News Content": "එංගලන්ත ක්‍රිකට් පිල ටෙස්ට් තරඟ දෙකක සංචාරයක් සඳහා ලබන මාර්තු මාසයේදී දිවයිනට පැමිණෙනවා.\nඔවුන් එහිදී ප්‍රථම වරට කොළඹ ආර්. ප්‍රේමදාස ක්‍රීඩාංගණයේදී ටෙස්ට් තරගයකට සහභාගිවීමට නියමිතයි.\nකෙසේ නමුත් පළමු ටෙස්ට් තරගය මාර්තු 19 වනදා සිට ගාල්ල - ජාත්‍යන්තර ක්‍රීඩාංගණයේදී පැවැත්වීමටයි කටයුතු යොදා ඇත්තේ.\nදෙවන තරගය මාර්තු 27 වනදා සිට 31 වනදා දක්වා පැවැත්වෙනවා. මෙම ටෙස්ට් තරග දෙක අයි.සී.සී. ටෙස්ට් ශූරතා තරගාවලියට අදාළව පැවැත්වෙනු ඇති.\nඑංගලන්ත පිළ පසුගිය 2018 වසරේ ශ්‍රී ලංකාවේ සංචාරයක නිරත වෙමින් තුනට බින්දුවක පූර්ණ තරගාවලි ජයග්‍රහණයක් වාර්තා කළේ ආසියාකරයේ ඔවුන් ලද එවැනි ප්‍රථම ජය සලකුණු කරමින්.\nමේ අතර,  ඕස්ට්‍රේලියාවේ සංචාරයක නිරත වන ශ්‍රී ලංකා ක්‍රිකට් පිළ හෙට ඇඩිලේඞ් නුවර දී ප්‍රථම විස්සයි විස්ස ජාත්‍යන්තර තරඟයට මුහුණදීමට නියමිතයි.\nඑහිදී  ඕස්ට්‍රේලියානු පිළ නියෝජනය කරමින් ස්ටීවන් ස්මිත් සහ ඬේවිඞ් වෝනර් නැවත පිටියට පිවිසෙනු ඇති.\nලබන වසරේ විස්සයි විස්ස ලෝක කුසලාන තරගාවලිය ඉලක්ක කර ගනිමින් ඔවුන් මෙම තරගාවලියට එක්වන බව ක්‍රීඩා විචාරකයන් සඳහන් කළා.\nදකුණු අප්‍රිකාවේදී පන්දුව පළුඳු කිරීමේ චෝදනාවලට වරදකරුවන් වී වසරක ක්‍රිකට් තහනමකට ලක්වූ ස්මිත් සහ වෝනර් විස්සයි විස්ස ජාත්‍යන්තර තරගාවලියකට මුහුණ දෙන ප්‍රථම අවස්ථාව මෙයයි.",
       "URL": "https://www.hirunews.lk/sports/227025/එංගලන්ත-ක්‍රිකට්-පිළ-මාර්තු-මාසයේදී-දිවයිනට",
       "Category": "Sports",
       "Parent URL": "https://www.hirunews.lk/sports/all-news.php?pageID=133"
}