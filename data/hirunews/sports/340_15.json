{
       "Source": "hirunews",
       "Timestamp": "Thursday, 06 April 2017 - 23:46",
       "Headline": "බංග්ලාදේශයට ලකුණු 45 ක ජයක්",
       "News Content": "ශ්‍රී ලංකාව සහ බංග්ලාදේශය අතර පැවති 20 යි 20 තරගාවලිය අද ජය පරාජයෙන් තොරව අවසන්වුනා.\nඒ දෙරට අතර පැවති දෙවන සහ අවසන් 20 යි 20 තරගයේ ජය බංග්ලාදේශයට හිමිවීමත් සමගයි.\nකොළඹ ආර් ප්‍රේමදාස ක්‍රීඩාංගණයේ පැවති මෙම තරගයෙන් බංග්ලාදේශයට ලකුණු 45 ක ජයක් හිමිවුනා.\nතරගයේ කාසියේ වාසිය දිනා පළමුවෙන් පන්දුවට පහරදුන් බංග්ලාදේශය නියමිත පන්දුවාර 20 අවසානයේ කඩුලු 9 ක් දැවී ලකුණු 176 ක් ලබාගත්තා.\nඉම්රුල් කයිස් 36 යි. ශකීබ් අල්  හසන් ලකුණු 38 යි. සොවුම්ය සර්කාර් 34 ක් ලබාගත්තා.\nසිය අවසන් 20 යි 20 ජාත්‍යන්තර තරගයට ක්‍රීඩා කළ මශ්රෆි මොටාසා ලසිත් මාලිංගගේ පන්දුවක් හමුවේ කිසිදු ලකුණක් නොලබා පිටියෙන් ඉවත්වුනා.\nපන්දු යැවීමේදී ලසිත් මාලිංග කඩුලු ත්‍රිත්වයක් ලබාගැනීමට ද සමත්වුනා. ඒ මුශ්ෆිකර් රහීම් / මෙහෙදි  හසන් සහ මශ්රෆි මොටාසා දවා ගනිමින්.\nමෙය ඔහු ජාත්‍යන්තර තරගවලදී කඩුලු ත්‍රිත්වයක් ලබාගත් 4 වන අවස්ථාවයි.\nපිළිතුරු ඉනිම වෙනුවෙන් පන්දුවට පහරදුන් ශ්‍රී ලංකාවට පන්දු වාර 18  ක් අවසානයේ සියලුදෙනා දැවී ලබාගැනීමට හැකිවුයේ ලකුණු 131 පමණයි.\nචාමර කපුගෙදර 50 යි.\nඅසේල ගුණරත්න සහ මිලින්ද සිරිවර්ධන කිසිදු ලකුණක් නොලබා පිටියෙන් ඉවත්වුනා.\nනායක උපුල් තරංග 23 යි. කුසල් පෙරේරා සහ ඩිල්ෂාන් මුණවීර ලබාගත්තේ ලකුණු 4 බැගින්.\nමුශ්ෆිකර් රහීම් කඩුලු 4 ක් සහ ශකීබ් අල් හසන් කඩුලු 3 ක් බිඳහෙලුවා.\nතරගයේ වීරයා ලෙසට ශකීබ් අල් හසන් සම්මාන ලැබු අතර තරගාවලියේ වීරයා වුයේ ලසිත් මාලිංග යි.\nමේ අනුව සංචාරක බංග්ලාදේශ කණ්ඩායම සමග පැවති ටෙස්ට් / එක්දින සහ 20 යි 20 තරගාවලි 3 ම ජය පරාජයෙන් තොරව අවසන් වීම විශේෂත්වයක්.\nඑම තරගාවලි 3 දීම කණ්ඩායම් දෙක එක් තරගය බැගින් ජයග්‍රහණය කිරීම ද කැපී පෙනෙන සිදුවීමක් වුනා.\nඑමෙන්ම මීට වසර 3 කට පෙර එනම් 2014 අප්‍රේල් මස 6 වනදා 20 යි 20 ලෝක කුසලාන තරගාවලියේ අවසන් තරගය බංග්ලාදේශයේදී පැවති අතර එහිදී තරග වැදුනේ ශ්‍රී ලංකාව සහ ඉන්දියාවයි.\nඑම තරගයෙන් ශ්‍රී ලංකාව ජයග්‍රහණය කලේ කඩුලු 6 කින්.\nක්‍රිකට් පුවත් සේවා සඳහන් කළේ එම ජයග්‍රහණයට වසර 3 ක් සපිරෙන අවස්ථාවේ බංග්ලාදේශයට එරෙහි මෙම තරගය ජයග්‍රහණය කිරීමට හැකිවුයේ නම් එය විශේෂත්වයක් වනු ඇති බවයි.",
       "URL": "https://www.hirunews.lk/sports/158666/බංග්ලාදේශයට-ලකුණු-45-ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=340"
}