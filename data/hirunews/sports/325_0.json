{
       "Source": "hirunews",
       "Timestamp": "Friday, 16 June 2017 - 11:15",
       "Headline": "රෝහිත් ශර්මාට කොදෙව් සංචාරය අහිමි වෙයි",
       "News Content": "එළඹෙන සීමිත පන්දුවාර ක්‍රිකට් තරග කිහිපයකින් පිතිකරු රෝහිත් ශර්මා ඉවත්කර විවේක ගැන්වීමට ගත් තීරණයට එකග වන බව ඉන්දීය ක්‍රිකට් නායක විරාත් කෝලි පවසනවා.\nඒ අනුව එළඹෙන බටහිර ඉන්දීය කොදෙව් තරගාවලියෙන් රෝහිත් ශර්මා ඉවත් කිරීමටයි ඉන්දීය ක්‍රිකට් බලධාරීන් තීරණය කර ඇත්තේ.\nආබාධයකට ලක්ව සුවය ලබා සිටින පිතිකරුවා ඉදිරියේදී එළඹෙන තරගාවලි වෙනුවෙන් යහපත් ශාරීරික යෝග්‍යතාවකින් පසුවීම සඳහා විවේක ගැන්විය යුතු බව විරාත් කෝලි සඳහන් කරනවා.\nඉන්දියාව බටහිර  ඉන්දීය කොදෙව් දුපත්වල සංචාරයක  නිරතවීමට නියමිතව ඇත්තේ එක්දින සහ 20 යි 20 තරග කිහිපයක් සඳහායි.\nශූරයන්ගේ කුසලානය අවසන් වීමත් සමග එම තරග සංචාරය ආරම්භ වනවා.\nවිරාත් කෝලි පෙන්වා දෙන්නේ රෝහිත් ශර්මා විවේක ගැන්වීම තුලින් ඉදිරියේදී ශ්‍රී ලංකාව සහ දකුණු අප්‍රිකාව සමග පැවැත්වෙන තරගවලට ඔහුගෙන් වඩාත් වැඩි ප්‍රයෝජනයක් ගැනීමට හැකිවන බවයි.\nරෝහිත් ශර්මාට කොදෙවු සංචාරයට එක්වීමට ශාරීරික යෝග්‍යතාවක් පැවතුන ද ඔහු වැනි ක්‍රීඩකයකු ආබාධවලින් තොරව ආරක්ෂා කර ගැනීම වගකීමක් බව ද විරා්ත් කෝලි පෙන්වා දෙනවා.",
       "URL": "https://www.hirunews.lk/sports/163684/රෝහිත්-ශර්මාට-කොදෙව්-සංචාරය-අහිමි-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=325"
}