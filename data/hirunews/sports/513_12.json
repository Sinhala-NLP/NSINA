{
       "Source": "hirunews",
       "Timestamp": "Thursday, 19 September 2013 - 15:56",
       "Headline": "පාපන්දු තරග පාවාදීම් සම්බන්ධයෙන් පුද්ගලයින් 14 ක් අත්අඩංගුවට.",
       "News Content": "ජාත්‍යන්තර පාපන්දු තරග පාවාදීම්වලට සම්බන්ධ සංවිධානාත්මක කල්ලියකට අයත් පුද්ගලයින් 14 දෙනෙකු සිංගප්පූරු පොලිසිය විසින් අත්අඩංගුවට ගෙන තිබෙනවා. අත්අඩංගුවට ගත් පුද්ගලයින් අතර පිරිමි පුද්ගලයින් 12 දෙනෙකු සහ කාන්තාවන් දෙදෙනෙකු වන බවයි විදෙස් වාර්තා සඳහන් කළේ. සිංගප්පූරුවේ ප්‍රධාන පෙලේ ව්‍යාපාරිකයෙකු වන ඩෑන් ටෑන් ද මෙලෙස අත්අඩංගුවට ගත් පුද්ගලයින් අතර වන බවටයි වාර්තා වන්නේ. පසුගිය ලෝක කුසලාන පාපන්දු තරගාවලියට සුදුසුකම් ලැබීමේ තරගවලදී සහ යුරෝපා කුසලාන පාපන්දු තරගවලදී සැක කටයුතු තරග 680 ක් පාපන්දු බලධාරීන්ගේ නිරීක්ෂණයට ලක්වී තිබෙනවා. ඒ අනුවයි මෙම සංවිධානාත්මක තරග පාවාදීමේ කණ්ඩායමේ කිහිප දෙනෙකු අත්අඩංගුවට ගැනීම සිදුකර ඇත්තේ.",
       "URL": "https://www.hirunews.lk/sports/67557/පාපන්දු-තරග-පාවාදීම්-සම්බන්ධයෙන්-පුද්ගලයින්-14-ක්-අත්අඩංගුවට",
       "Category": "Sports",
       "Parent URL": "https://www.hirunews.lk/sports/all-news.php?pageID=513"
}