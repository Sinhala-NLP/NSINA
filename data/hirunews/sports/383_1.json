{
       "Source": "hirunews",
       "Timestamp": "Wednesday, 21 September 2016 - 19:44",
       "Headline": "ශ්‍රී ලංකා ක්‍රිකට් ආයතනයේ තවත් අක්‍රමිකතාවක්",
       "News Content": "ශ්‍රී ලංකා ක්‍රිකට් ආයතනය ක්‍රිකට් ඒඩ් නමින් සුබ සාධන වැඩසටහනක් ආරම්භ කරන්නේ 2005 වසරේදී.\nඒල එවකට ශ්‍රී ලංකා ක්‍රිකට් ආයතනයේ සභාපතීත්වය දැරූ තිලංග සුමතිපාල මහතාගේ මුලිකත්වයෙන්.\nපසුගිය කාලයේදී අඩපනව පැවැතිිශ්‍රී ලංකා ක්‍රිකට් ඒඩ්‘ වැඩසටහන යළිත් බලාත්මක කරන්නට සුමතිපාල මහතාගේ නව ක්‍රිකට් පරිපාලනය පියවර ගත්තා.\nඒ අනුව ඔවුන් පසුගිය මැයි 23 වැනිදා 2007 අංක 07 දරන සමාගම් පනත යටතේ මෙම වැඩපිළිවෙළ ලියාපදිංචි කරන්නේ ක්‍රිකට් ඒඩ් ගරන්ටි ලිමිටඩ්‘ යන නමින්.\nඒ සදහා ශ්‍රී ලංකා ක්‍රිකට් ආයතනයේ විධායක කමිටු සාමාජිකයින් 10 දෙනෙකු අත්සන් තබා තිබෙනවා.\nනමුත් ඔවුන් සිය අත්සන් යොදා ඇත්තේ ක්‍රිකට් ආයතනයේ ඔවුන් දරන තනතුරු පදනම් කරගෙන නොවේ.\nශ්‍රී ලංකා ක්‍රිකට් ප්‍රධාන විධායක ඈෂ්ලි ද සිල්වා මහතා සිය අත්සන යොදා ඇත්තේ තමා ව්‍යාපාරිකයෙකු ලෙස සදහන් කරමින්.\nශ්‍රී ලංකා ක්‍රිකට් ප්‍රධාන විධායකවරයා ව්‍යාපාරිකයෙකු ලෙස ක්‍රිකට් ඒඩ් ගරන්ටි ලිමිටඩ් සදහා අත්සන් යෙදීම කොතරම් දුරට සදාචාරාත්මක ද යන්න මෙහිදී මතුවන ගැටලුවක්.\nඑමෙන්ම තිලංග සුමතිපාල මහතා නියෝජ්‍ය කතානායක සහ පාර්ලිමේන්තු මන්ත්‍රී යන නාමයන් භාවිත කරමින් සිය අත්සන යොදා තිබෙනවා.\nඊට අමතරව සෙසු විධායක කමිටු සාමාජිකයින් ව්‍යාපාරිකයින් ලෙස සිය අත්සන් යොදා තිබෙනවා.\nඒ අතරට ශ්‍රී ලංකා ක්‍රිකට් උප සභාපතිවරයෙකු වන ජයන්ත ධර්මදාස මහතා ද ඇතුළත්.\nක්‍රිකට් ඒඩ් වැඩසටහන හිටි හැටියේ ඇපයෙන් සීමිත සමාගමක් ලෙස ලියාපදිංචි කළේ ඇයි ද යන ගැටලුව මතු වන්නේ ඒ සදහා අත්සන් යොදා ඇති මෙම සාමාජිකයින් 10 දෙනාම එහි යාව ජීව සාමජිකයින් ලෙස කටයුතු කිරීම හේතුවෙන්.\nඅනාගතයේදී මෙම සාමාජිකයින් ශ්‍රී ලංකා ක්‍රිකට් ආයතනයේ තනතුරු අතහැර ගියත් ක්‍රිකට් ඒඩ් ඔවුන් සතු වත්කමක් ලෙස අර්ථ ගැන්වීමට මෙම සාමාජිකයින්ට හැකි වීමත් බරපතල ගැටලුවක්.\nපසුගිය කාලය පුරාවට ශ්‍රී ලංකා ක්‍රිකට් ආයතනය ක්‍රිකට් ඒඩ් හරහා විවිධ සුබ සාධන වැඩසටහන් සංවිධාන කර විශාල මුදලක් උපයා ගත්තා.\nවිමසා බැලිය යුතු කරුණ වන්නේ ශ්‍රි ලංකා ක්‍රිකට් ආයතනයේ ගරු සේවයක යෙදෙන වත්මන් නිලධාරීන්ට ක්‍රිකට් ආයතනයේ නම භාවිත කරමින් ව්‍යාපාරයක් ආරම්භ කිරීමට හැකිද යන කරුණයි.\nපසුගිය කාලය පුරාවටම ශ්‍රී ලංකා ක්‍රිකට් ආයතනයේ සිදුවූ මෙවැනි මුල්‍ය අකටයුතුකම් පිළිබදව හිරු රෙඩ් කාඩ් දිගින් දිගටම අනාවරණ කළා.\nනමුත් මේ වනතුරුත් මෙරට ක්‍රීඩා බලධාරීන් ඒ සම්බන්ධයෙන් මුණිවත රැකීම කනගාටුවට කරුණක්.\nකෙසේ වෙතත්, ශ්‍රී ලංකා ක්‍රිකට් ආයතනයේ මෙම අදූරදර්ශී ක්‍රියාකලාපය සම්බන්ධයෙන් ක්‍රීඩා අමාත්‍ය දයාසිරි ජයසේකර මහතා අද පැවැති ප්‍රවෘත්ති සාකච්ඡාවකදී අදහස් පළකළා.",
       "URL": "https://www.hirunews.lk/143512/ශ්‍රී-ලංකා-ක්‍රිකට්-ආයතනයේ-තවත්-අක්‍රමිකතාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=383"
}