{
       "Source": "hirunews",
       "Timestamp": "Monday, 07 January 2019 - 12:10",
       "Headline": "ඉන්දියාව ඕස්ට්‍රේලියාවේදී ඉතිහාසය වෙනස් කරයි",
       "News Content": "සංචාරක ඉන්දීය කණ්ඩායම හා සත්කාරක ඕස්ට්‍රේලියාව අතර පැවැති 4 වැනි ටෙස්ට් තරගය ජය පරාජයෙන් තොරව අද (31) අවසන් වුණා.\nතරගය පැවැත්වුණේ සිඩ්නි ක්‍රිකට් ක්‍රීඩාංගණයේ.\nතරගයේ කාසියේ වාසිය දිනාගත් ඉන්දියාව ප්‍රථමව තීරණය කළේ පන්දුවට පහර දීමටයි.\nඒ අනුව ඉන්දීය පිල පළමු ඉනිමට කඩුලු 7ක් දැවී ලකුණු 622ක් රැස් කර ගත්තා.\nඑහිදී චේතීශ්වේෂ් පුජාරා ලකුණු 193ක් හා රිශාබ් පාන්ට් ලකුණු 159ක් වාර්තා කළා.\nලකුණු 622ක් දැවැන්ත ඉලක්කයක් හඹා ගිය ඕස්ට්‍රේලියා කණ්ඩායමට සිය පළමු ඉනිම සඳහා ලබා ගත හැකි වුයේ සියලු දෙනා දැවී ලකුණු 300ක් පමණි.\nඕස්ට්‍රේලියාවේ පළමු ඉනිමේදී සාර්ථක වූ එකම පිතිකරුවා වුයේ ආරම්භක පිතිකරු වූ මාර්කස් හැරිස් පමණයි.\nඑහිදී ඔහු ලකුණු 79ක් ලබා ගැනීමට සමත් වුණා.\nඒ අනුව ඕස්ට්‍රේලියාව ඉනිමක පරාජයෙන් බේරීම සඳහා ලකුණු 322ක් පසුකර යාමට තිබුණා.\nපස්වන දිනය වූ අද දිනයේ උදෑසන සිට ක්‍රීඩාංගනයට දැඩි වර්ෂාවක් ඇදහැලිම හේතුවෙන් විනිසුරුවන් තීරණය කළේ තරගය ජය පරාජයෙන් තොරව අවසන් කිරීමටයි.\nඒ වන විට ඕස්ට්‍රෙලියාව සිය දෙවන ඉනිම වෙනුවෙන් කිසිවෙකු නොදැවී ලකුණු 6ක් ලබා සිටියා.\nතරගයේ වීරයා සහ තරගාවලියේ වීරයාගේ සම්මානය චේතීශ්වේෂ් පුජාරා දිනාගත්තා.\nඒ අනුව ඉන්දීය කණ්ඩායම තරගාවලිය 2 - 1 ක් ලෙස ජයගනු ලැබූ අතර ඉන්දීය කණ්ඩායම ඕස්ට්‍රේලියාවේ ඉතිහාසයේ ටෙස්ට් තරගාවලියක් ජයගත් පළමු අවස්ථාව ලෙස මෙය ඉතිහාසගත වනවා.",
       "URL": "https://www.hirunews.lk/sports/207644/ඉන්දියාව-ඕස්ට්‍රේලියාවේදී-ඉතිහාසය-වෙනස්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=186"
}