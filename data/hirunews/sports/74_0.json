{
       "Source": "hirunews",
       "Timestamp": "Thursday, 17 December 2020 - 20:06",
       "Headline": "LPL තරගාවලිය ජයග්‍රහණයට හේතුව තිසර කියයි",
       "News Content": "කුළුදුල් ලංකා ප්‍රිමියර් ලීග් පන්දුවාර 20 ක්‍රිකට් තරගාවලියේ ශූරතාව දිනා ගන්නට හැකිවූයේ  ක්‍රීඩකයින් තුළ තිබූ එකමුතුකම සහ කණ්ඩායම් හිමිකරුවන්ගේ මනා සංවිධානාත්මක ශක්තිය හේතුවෙන් බව ජැෆ්නා ස්ටැලියන්ස් කණ්ඩායමේ නායක තිසර පෙරේරා පවසනවා.\nඔහු මේ බව ප්‍රකාශ කළේ අවසන් මහා තරගයේදී ගෝල් ග්ලැඩියේටර්ස් කණ්ඩායමට එරෙහිව ලැබූ ලකුණු 53ක ජයග්‍රහණයෙන් අනතුරුව මාධ්‍ය වෙත අදහස් දක්වමින්.\nකුළුදුල් ලංකා ප්‍රිමියර් ලීග් පන්දුවාර 20 ක්‍රිකට් තරගාවලියේ අවසන් මහා තරගය උතුරු - දකුණු සටනක් බවට නිර්මාණය වුණේ තිසර පෙරේරා ප්‍රමුඛ ජැෆ්නා ස්ටැලියන්ස් කණ්ඩායම සහ භානුක රාජපක්ෂ ප්‍රමුඛ ගෝල් ග්ලැඩියේටර්ස් කණ්ඩායම අවසන් සටනට සුදුසුකම් ලැබීමත් සමගයි.\nඅවසන් තරගයේ තීරණාත්මක කාසියේ වාසිය තිසරගේ පැත්තට කරකැවෙද්දී ඉන් උපරිම ප්‍රයෝජන ගත් ජැෆ්නා ස්ටැලියන්ස් පළමුව පන්දුවට පහර දී පන්දුවාර 20 අවසානයේ කඩුලු 6ක් දැවී ලකුණු 188ක් ලබා ගත්තා.\nජයග්‍රහණය සඳහා ලකුණු 189ක දැවැන්ත ඉලක්කයක් හඹා යන්නට පිටියට පිවිසි ගෝල් ග්ලැඩියේටර්ස් ඉනිම පන්දුවාර 20 අවසානයේ කඩුලු 9ක් දැවී ලකුණු 135කට සීමා කළ ජැෆ්නා ස්ටැලියන්ස් පන්දු යවන්නන් කුළුදුල් LPL ශුරතාව සිය දෝතට ගත්තා.\nෂොයිබ් මලික් අවසන් තරගයේ වීරයා ලෙසින් සම්මාන දිනා ගනිද්දී තරගාවලියේ නැගී එන ක්‍රීඩකයාට හිමි සම්මාන ධනංජය ලක්ෂාන්ට හිමිවුණා.\nතරගාවලියේ වීරයාට හිමි සම්මානයෙන් වනිඳු හසරංග පිදුම් ලැබුවා.\nඅනුශුරතාවය දිනා ගත් ගෝල් ග්ලැඩියේටර්ස් කණ්ඩායමට ශ්‍රී ලංකා මුදලින් රුපියල් ලක්ෂ 92කට අදික මුදලක් හිමිවෙද්දී (9,250,000 )ශූරතාව දිනාගත් ජැෆ්නා ස්ටැලියන්ස් කණ්ඩායම හිමිවූ මුදල එක් කෝටි අසූ පන්ලක්ෂක්. (1,85,000,00).\nශූරතාව දිනා ගත් ජැෆ්නා ස්ටැලියන්ස් කණ්ඩායම ජයග්‍රහණයේ සතුට සැමරූ අතර තරගාවලියේ ආරක්ෂ කටයුතු වන නිරත වී සිටි ත්‍රිවිධ හමුදා නිලධාරීන්ට LPL ශුරයින් ගෞරව පුද කරන්නට ද අමතක කළේ නැහැ.\nමේ අතර ජනාධිපතිවරයා මෙන්ම අග්‍රාමාත්‍යවරයා  ද ශුරතාව දිනා ගත් ජැෆ්නා ස්ටැලියන්ස් කණ්ඩායමට සුබ පැතුම් එක් තිබුණා.\n2012 වසරේ පැවැති ශ්‍රී ලංකා ප්‍රිමියර් ලීග් තරගාවලියේ ශූරතාව දිනාගත් ඌව NEXT කණ්ඩායමේ නායකයා වූ තිළිණ කණ්ඩම්බි මෙවර ජැෆ්නා ස්ටැලියන්ස් කණ්ඩායමේ ප්‍රධාන පුහුණුකරු වෙමින් LPL ශූරතාව සිය කණ්ඩායමට දීනා දීමත් සුවිශේෂ සිදුවීමක් වනවා.\nජැෆ්නා කණ්ඩායම නවාතැන් ගෙන සිටි හෝටලයේදී කේක් ගෙඩියක් කපා ජයග්‍රහණයේ සතුට සැමරුවා.\n2021වසරේ LPL තරගාවලිය කණ්ඩායම් 6 සහභාගිත්වයෙන් ලබන වසරේ ජූලි - අගෝස්තු මාසවලදී පැවැත්වීමට ද ක්‍රිකට් බලධාරීන් අපේක්ෂා කරනවා",
       "URL": "https://www.hirunews.lk/257287/lpl-තරගාවලිය-ජයග්‍රහණයට-හේතුව-තිසර-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=74"
}