{
       "Source": "hirunews",
       "Timestamp": "Tuesday, 21 July 2015 - 12:34",
       "Headline": "පාපන්දු සභාපතිට මුදල් ප්‍රහාරයක්",
       "News Content": "අන්තර් ජාතික පාපන්දු සම්මේලනයට නව සභාපතිවරයෙකු තෝරා පත් කර ගැනීමේ නිළවරණය පෙබරවාරි 26 වන දා පවත්වන බව ඊයේ (20) ප්‍රකාශයට පත්වුණා. ෆීෆා සභාපති සෙප් බ්ලැටර් මේ බව ප්‍රකාශ කළේ ඊයේ පැවැති මාධ්‍ය හමුවකට එක්වෙමින්.\nඅන්තර් ජාතික පාපන්දු සම්මේලනයේ මහා පරිමාණ මූල්‍ය දූෂණ සිදුවූ බවට චෝදනා එල්ලවීමත් සමඟ තමා ඉල්ලා අස්වීමට සූදානම් බවයි සෙප් බ්ලැටර් ප්‍රකාශ කළේ. කෙසේ නමුත්, නව සභාපතිවරයෙකු පත් කර ගන්නා තුරු තමා එම ධුරයේ රැදී සිටින බවත්, 79 හැවිරිදි බ්ලැටර් පසුව කියා සිටියා.\nමාධ්‍ය හමුව පැවැත්වෙන අතරතුර එහි කඩා වැදුණු විකට ශිල්පියෙකු ෆීෆා සභාපතිවරයා වෙත මුදල් නෝට්ටු තොගයක් විසි කර අන්තර් ජාතික පාපන්දු සම්මේලනයේ මූල්‍ය දූෂණවලට විරෝධය පළ කළා.",
       "URL": "https://www.hirunews.lk/sports/113554/පාපන්දු-සභාපතිට-මුදල්-ප්‍රහාරයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=459"
}