{
       "Source": "hirunews",
       "Timestamp": "Wednesday, 11 November 2015 - 14:06",
       "Headline": "කොදෙව් කණ්ඩායමට යළි සීමන්ස් කැදවයි",
       "News Content": "බටහිර ඉන්දීය කොදෙව් කණ්ඩායමේ ප්‍රධාන පුහුණුකරු ලෙස ෆිල්ප් සීමන්ස් යළිත් පත් කර තිබෙනවා. පසුගිය මාර්තු මාසයේ බටහිර ඉන්දීය කොදෙව් කණ්ඩායමේ පුහුණුකාර ධුරයට පත්වූ සීමන්ස්, සැප්තැම්බර් මාසයේ එම ධුරයෙන් ඉවත් කිරීමට එරට ක්‍රිකට් පාලක මණ්ඩලය කටයුතු කළා. ඒ, ෆිල්ප් සීමන්ස් සහ කළමනාකාරීත්වය අතර ඇති වූ ගැටුම් හේතුවෙන්. කෙසේ වුවත්, සීමන්ස් ප්‍රසිද්ධියේ සමාව ගැනීමත් සමඟම ඔහු යළිත් එම ධුරයට පත් කිරීමටයි කොදෙව් ක්‍රිකට් බලධාරීන් තීරණය කළේ.\nඑහෙත් ක්‍රිකට් විචාරකයින් පවසන්නේ කොදෙව් කණ්ඩායම ශ්‍රී ලංකාවේදී ලැබූ පරාජයත් සමඟම ෆිල්ප් සීමන්ස් එම ධුරයට පත් කිරීමට එරට ක්‍රිකට් බලධාරීන් ක්‍රියා කර ඇති බවයි.\nමේ අතර, ශ්‍රී ලංකාව සහ බටහිර ඉන්දීය කොදෙව් කණ්ඩායම අතර පැවැත්වෙන දෙවන විස්සයි විස්ස තරඟය අද පස්වරු 7ට කොළඹ ආර්. ප්‍රේමදාස ක්‍රීඩාංගණයේදී ආරම්භ වනවා.",
       "URL": "https://www.hirunews.lk/sports/120051/කොදෙව්-කණ්ඩායමට-යළි-සීමන්ස්-කැදවයි",
       "Category": "Sports",
       "Parent URL": "https://www.hirunews.lk/sports/all-news.php?pageID=441"
}