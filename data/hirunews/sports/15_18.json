{
       "Source": "hirunews",
       "Timestamp": "Saturday, 13 August 2022 - 12:45",
       "Headline": "තරගයක් ඉතිරිය තිබිය දී නවසීලනතය කොදෙව්වන්ට එරෙහිව විස්සයි විස්ස තරගාවලිය ජය ගනී",
       "News Content": "බටහිර ඉන්දීය කොදෙව් කණ්ඩායම සමග පැවැත්වෙන තරග 3කින් සමන්විත පන්දුවාර විස්සයි විස්ස තරගාවලියේ දෙවැනි තරගයේ ජයග්‍රහණය නවසීලන්ත කණ්ඩායම විසින් තමන් සතු කර ගත්තා.\nඒ බටහිර ඉන්දීය කොදෙව් පිළ ලකුණු 90කින් පරාජය කරමින්.\nතරගයේ කාසියේ වාසිය දිනා ගත් නවසීලන්තය සිය පන්දුවාර 20 තුළ කඩුලු 5ක් දැවී ලකුණු 215ක් ලබා ගත් අතර ඒ සඳහා, ග්ලෙන් ෆිලිප්ස් ලකුණු 76ක් සහ ඩැරල් මිචෙල් ලකුණු 48ක දායකත්වය ලබා දුන්නා.\nබටහිර ඉන්දීය කොදෙව් පිළ වෙනුවෙන් පන්දු යැවීමේ දී ඕබෙඩ් මැකෝයි කඩුලු 3ක් දවා ගන්නට සමත් වුණා.\nඒ අනුව ලකුණු 216ක ඉලක්කයක් හඹා ගිය කොදෙව්වන්ට පන්දුවාර 20 අවසානයේ කඩුලු 9ක් දැවී රැස් කරගැනීමට හැකිවුණේ ලකුණු 125ක් පමණයි.\nපන්දුවෙන් මෙන් ම පිත්තෙන් ද කොදෙව්වන්ට සාධාරණයක් ඉටු කළ ඕබෙඩ් මැකෝයි ඉනිමේ වැඩිම ලකුණු ලාභියා ලෙසින් ලකුණු 23ක් ලබා ගත්තා.\nනවසීලන්ත කණ්ඩායම වෙනුවෙන්, සුපිරි පන්දු යැවීමක නිරත වූ මිචෙල් සැන්ට්නර් සහ මයිකල් බ්‍රේස්වෙල් අතරේ කඩුලු 3 බැඟින් බෙදී ගියා.\nඒ අනුව තරගයේ වීරයා බවට පත් වූයේ ග්ලෙන් ෆිලිප්ස්.\nමෙම තරග ජයත් සමඟ තරග තුනකින් සමන්විත පන්දුවාර 20 තරගාවලිය තවත් එක් තරගයක් ඉතිරිව තිබිය දී ජය තමන් සතු කර ගැනීමට නවසීලන්ත කණ්ඩායම සමත් වුණා.",
       "URL": "https://www.hirunews.lk/sports/312638/තරගයක්-ඉතිරිය-තිබිය-දී-නවසීලනතය-කොදෙව්වන්ට-එරෙහිව-විස්සයි-විස්ස-තරගාවලිය-ජය-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=15"
}