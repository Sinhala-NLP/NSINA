{
       "Source": "hirunews",
       "Timestamp": "Monday, 20 November 2017 - 13:08",
       "Headline": "ඉන්දීය සුපිරි පිතිකරුවා 2009 දී පිහිටවූ වාර්තාව ICCය යළි සිහිපත් කරයි",
       "News Content": "ශ්‍රී ලංකාව හා ඉන්දියාව අතර 2009 වසරේ අහමදාබාද් නුවර පැවති පළමු ටෙස්ට් තරඟයේ දී මෙතෙක් ක්‍රිකට් ක්‍රීඩකයෙකු නොදැක්වූ දස්කමක් දැක්වීමට ඉන්දියාවෙන් බිහි වූ සුපිරි පිතිකරුවකු සමත් වුනා.\nඑය සිහිපත් කිරීමට අද (20) ජගත් ක්‍රිකට් කවුන්සිලය ද කටයුතු කර තිබුනේ සිය ට්විටර් ගිණුමේ සටහනක් තබමින්.\n2009 වසරේ නොවැම්බර් 20 වන දා, අද වන දිනක මෙම දස්කම දැක්වීම ඊට හේතුවයි.\nමෙම සුවිශේෂී ක්‍රීඩකයා මෙම දස්කම දැක්වූයේ ශ්‍රී ලංකා පන්දු යවන්නෙකු වූ චානක වෙලගෙදරට ස්ක්වෙයාර් ලෙග් හරහා පහරක් එල්ල කරමින් ඉනිමේ සිය 35වන ලකුණ ලබා ගනිමින්.\nඒ අනුව ඔහු අන්තර්ජාතික පිටියේ රැස් කළ ලකුණු 30000, සම්පුර්ණ කිරීමට සමත් වුනා.\nමෙම පිතිකරු කිසිවෙකුත් නොව එතෙක් මෙතෙක් ලොව බිහි වූ විශිෂ්ඨතම ක්‍රිකට් ක්‍රීඩකයෙකු වූ සුපිරි පිතිකරු සචින් තෙන්ඩුල්කාර්.\nඑම ලකුණත් සමඟ ඔහු ටෙස්ට් පිටියේ රැස්කළ 12812 වන ලකුණ වාර්තා කළ අතර ඒ වනවිට ඔහු එක්දින ලකුණු 17188ක් ලබාගෙන සිටියා.\nමේ වනවිටත්  ශ්‍රී ලංකා කණ්ඩායම නියෝජනය කරන රංගන හේරත් සහ ඇන්ජලෝ මැතිව්ස් ද ක්‍රීඩා කළ මෙම තරඟය ජය පරාජයෙන් තොරව අවසන් වුනා.\nජගත් ක්‍රිකට් කවුන්සිලය ට්විටර් ගිණුමේ තැබූ සටහන පහතින්.",
       "URL": "https://www.hirunews.lk/sports/176466/ඉන්දීය-සුපිරි-පිතිකරුවා-2009-දී-පිහිටවූ-වාර්තාව-iccය-යළි-සිහිපත්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=280"
}