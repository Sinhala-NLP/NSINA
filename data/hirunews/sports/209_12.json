{
       "Source": "hirunews",
       "Timestamp": "Wednesday, 05 September 2018 - 11:39",
       "Headline": "ආසියානු කුසලානයේ පාකිස්ථාන බලඇණිය",
       "News Content": "ලබන සැප්තැම්බර් 15 වනදා එක්සත් ආරබී එමීර් රාජ්‍යයේදී අරම්භ වීමට නියමිත ආසියානු කුසලාන තරඟාවලියට සහභාගීවන පාකිස්ථාන සංචිතය ඊයේ (04) ප්‍රසිද්ධියට පත්කරනු ලැබුවා.\nක්‍රීඩකයින් 16 දෙනෙකුගෙන් සමන්විත මෙම සංචිතයේ නායකත්වය සර්ෆාස් අහමඩ් හට හිමිව තිබෙනවා.\nමෙම සංචිතය සඳහා තුන් ඉරියව් ක්‍රීඩකයින් වන මොහොමඩ් හෆීස් සහ ඉමාඩ් වසීම් නම්කර නොතිබීම විශේෂත්වයක්.\nපකිස්ථාන තේරීම් කමිටුවේ ප්‍රධානී ඉස්සමාම් උල් හක් සඳහන්කර සිටියේ ශාරීරක යෝග්‍යතා පරීක්ෂණය අසමත්වීම හේතුවෙන් මෙම ක්‍රීඩකයින් දෙදෙනා සංචිතයට එක්කර නොගත් බවයි.\nතරඟාවලිය නම් කළ සංචිතය වන්නේ සර්ෆාස් අහමඩ් (නායක), ෆකාර් සමාන්, ෂොයිබ් මලික්, ඉමාම් උල් හක්, ශාන් මසූඩ්, බාබර් අසාම්,  අසීෆ් අලී, හැරිස් සොහෙල්, ශදාබ් ඛාන්, මොහොමඩ් නවාස්, ෆහීම් අශ්රාෆ්, හසන් අලී, මොහොමඩ් අමීර්, ජුනයිඩ් ඛාන්, උස්මාන් ශින්වාරි සහ ශාහින් අෆ්රිඩි\nටෙස්ට් තරඟ 12 කදී පාකිස්තානය නියෝජනය කර ඇති 28 හැවිරිදි පිතිකරුවකු වන ශාන් මසූඩ්ට පළමුවරට පාකිස්ථාන එක්දින සංචිතයේ ස්ථානයක් හිමිව තිබෙනවා.\nආසියානු කුසලාන ක්‍රිකට් තරඟාවලිය මෙම මස 15 වැනිදා සිට එක්සත් ආරබී එමීර් රාජ්‍යයේදී ආරම්භවන අතර ඉන්දියාව, පාකිස්තානය, බංග්ලාදේශය, ශ්‍රී ලංකාව, ඇෆ්ගනිස්තානය සහ සුදුසුකම් ලබාගැනීමේ තරඟාවලියේ ජයග්‍රාහී කණ්ඩායම තරඟාවලියට එක්වනවා.",
       "URL": "https://www.hirunews.lk/sports/199208/ආසියානු-කුසලානයේ-පාකිස්ථාන-බලඇණිය",
       "Category": "Sports",
       "Parent URL": "https://www.hirunews.lk/sports/all-news.php?pageID=209"
}