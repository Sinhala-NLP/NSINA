{
       "Source": "hirunews",
       "Timestamp": "Wednesday, 10 June 2015 - 20:23",
       "Headline": "මලල ක්‍රීඩා සංගමයට තහනමක්.?",
       "News Content": "මලල ක්‍රීඩා සංගමය ජාත්‍යන්තර තහනමට ලක්වීමේ අවදානමක් මතුව තිබෙනවා. ඒ, ජගත් මලල ක්‍රීඩා සංගමය, වත්මන් ශ්‍රී  ලංකා මලල ක්‍රීඩා පරිපාලනය පිළි නොගන්නා බවට දන්වමින් ඊමේල් පණිවුඩයක් ක්‍රීඩා අමාත්‍යාංශයට යොමු කිරීමත් සමඟයි. පසුගිය මැයි මස 4 වැනිදා පැවැත්වූ නිලවරණයෙන් මලල ක්‍රීඩා සංගමයේ නව සභාපතිවරයා ලෙස සුගත් තිලකරත්න තේරී පත්වුණා. කෙසේ වෙතත් තම සංගමයේ ව්‍යවස්ථාවට අනුකූල නොවන අයුරින් ශ්‍රී ලංකාවේ නව ක්‍රීඩා නීතිරීතිවලට අනුකූලව මෙම නිලවරණය පවත්වා ඇති බවයි ජාත්‍යන්තර මලල ක්‍රීඩා සංගමය සිය ඊමේල් පණිවුඩයෙන් දක්වා ඇත්තේ. මේ පිළිබඳව හිරු ප්‍රවෘත්ති අංශය ශ්‍රී ලංකා මලල ක්‍රීඩා සංගමයේ උසස් නිලධාරියෙකුගෙන් කළ විමසීමකදී ඔහු සඳහන් කළේ හැකි ඉක්මණින් විශේෂ මහ සභා රැස්වීමක් කැඳවා මේ පිළිබඳව සාකච්ඡා කිරීමට පියවර ගන්නා බවයි.",
       "URL": "https://www.hirunews.lk/sports/111147/මලල-ක්‍රීඩා-සංගමයට-තහනමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=465"
}