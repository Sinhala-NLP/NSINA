{
       "Source": "hirunews",
       "Timestamp": "Saturday, 14 March 2015 - 8:51",
       "Headline": "තවත් තීරණාත්මක තරඟ දෙකක් අද",
       "News Content": "ලෝක කුසලාන එක්දින තරගාවලියේ තවත් තරඟ දෙකක් අද (14) පැවැත්වෙනවා. ඉන්දියාව සහ සිම්බාබ්වේ කණ්ඩායම අතර තරඟය මේ වන විට පැවැත්වෙන්නේ  ඕක්ලන්ඞ් හිදීයි. තරඟයේ කාසියේ වාසිය දිනා ගත් ඉන්දීය කණ්ඩායම පළමුවෙන් පන්දුවට පහරදීමට සිම්බාබ්වේ කණ්ඩායමට ආරාධනා කළා. ලෝක කුසලාන තරගාවලියේ අඛණ්ඩ 6 වන ජයග්‍රහණය සඳහායි ඉන්දියාව අද තරඟයේදී උත්සාහයක නිරත වන්නේ. එමෙන්ම ලෝක කුසලාන තරගාවලිහිදී ඉන්දියාව පසුගිය තරඟ 9ම ජයග්‍රහණය කර ඇති අතර අද තරඟය ජය ගතහොත් එය ඔවුන්ගේ දස වන අඛණ්ඩ ලෝක කුසලාන එක්දින තරඟ ජයග්‍රහණය වනු ඇති. කෙසේ නමුත්, මෙම තරඟය ජයග්‍රහණය කළ ද සිම්බාබ්වේ පිළට අවසන් පූර්ව වටයට සුදුසුකම් ලැබීමේ අවස්ථාවක් හිමි වන්නේ නැහැ.\nඅනෙක් තරඟය අද පැවැත්වීමට නියමිතව ඇත්තේ  ඕස්ට්‍රේලියාව සහ ස්කොට්ලන්තය අතරයි.  ඕස්ට්‍රේලියාවට මෙම තරඟය වැදගත් වන්නේ අවසන් පූර්ව තරඟයේදී මුහුණ දෙන ප්‍රතිවාදීන් මෙම තරඟයෙන් තීරණය විය හැකි නිසයි. හොබාට් හි පැවැත්වෙන මෙම තරඟය වැස්ස නිසා අඩාල වුවහොත් හෝ යම් හෙයකින් පරාජයට පත්වුවහොත්  ඕස්ට්‍රේලියාවට අවසන් පූර්ව වටයේදී මුහුණදීමට සිදුවන්නේ ප්‍රබල දකුණු අප්‍රිකානු පිළටයි.\nශ්‍රී ලංකාව මෙවර ලෝක කුසලාන තරගාවලියේ අවසන් පූර්ව වටයට සුදුසුකම් ලබා සිටින අතර එම තරඟය ලබන 18 වන බදාදා සිඞ්නි නුවර දී පැවැත්වීමට නියමිතයි. ශ්‍රී ලංකා පිළේ අර්ධ අවසන් පූර්ව වටයේ ප්‍රතිවාදී කණ්ඩායම මෙතෙක් තීරණය වී නැහැ. ශ්‍රී ලංකා පිළේ ප්‍රතිවාදීන් බොහෝ විට පාකිස්තානය හෝ බටහිර ඉන්දීය කොදෙව්වන් විය හැකියි.",
       "URL": "https://www.hirunews.lk/sports/105447/තවත්-තීරණාත්මක-තරඟ-දෙකක්-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=481"
}