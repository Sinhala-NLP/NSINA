{
       "Source": "hirunews",
       "Timestamp": "Wednesday, 15 November 2017 - 13:32",
       "Headline": "ටෙස්ට් තරගාවලියෙන් විවේක ගැනීම සඳහා පාණ්ඩ්‍යාගෙන් ඉල්ලීමක්",
       "News Content": "ශ්‍රී ලංකාව සමඟ හෙට ආරම්භ වන ටෙස්ට් තරගාවලියෙන් විවේක ගැනීම සඳහා තමන් ඉල්ලීමක් කළ බව ඉන්දීය කණ්ඩායමේ තුන් ඉරියව් ක්‍රීඩක හර්දික් පාණ්ඩ්‍යා පවසනවා.\nඉන්දීය මාධ්‍ය වෙත ඔහු පවසා ඇත්තේ පසුගියකාල වකවානුව තුල අඛණ්ඩව විශාල තරඟ සංඛ්‍යාවකට සහභාගි වීම හේතුවෙන් විවේකයක් අවශ්‍ය වීම මීට හේතුව බවයි.\nපසුගිය ජුලි මාසයේදී ශ්‍රී ලංකාවට එරෙහිව පැවති තරඟාවලියේදී ටෙස්ට් වරම් ලැබු හර්දික් පාණ්ඩ්‍යා මේවන විට ඉන්දීය කණ්ඩායමේ ප්‍රබල චරිතයක් බවට පත්වී තිබෙනවා.\nනිමවූ චැම්පියන්ස් කුසලාන තරඟාවලියෙන් සිට මේ දක්වා ඔහු ඉන්දීය කණ්ඩායම සහභාගී වූ තරඟ 33න් තරඟ 30කට ක්‍රීඩා කර තිබෙනවා.\n\\\"ඇත්තටම කියනවා නම් මම ඒ වෙනුවෙන් ඉල්ලීමක් කළා. මොකද මම ගොඩක් මහන්සි වෙලා හිටියේ පසුගිය කාලයේ එක දිගට ක්‍රිකට් තරඟ රැසක් ක්‍රීඩා කරලා. මට තරඟයකට සහභාගී වෙනවනම් ඒකට සීයයට සීයක්ම දෙන්න ඕනෙ.\\\" යනුවෙන් පාණ්ඩ්‍යා වැඩිදුරටත් පවසා තිබෙනවා.\nතරඟ තුනකින් සමන්විත ටෙස්ට් තරඟාවලිය හෙට කොල්කට නුවර ඊඩ්න් ගාර්ඩ්න් ක්‍රීඩාංගනයේදී ආරම්භ වෙනවා.",
       "URL": "https://www.hirunews.lk/sports/176097/ටෙස්ට්-තරගාවලියෙන්-විවේක-ගැනීම-සඳහා-පාණ්ඩ්‍යාගෙන්-ඉල්ලීමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=281"
}