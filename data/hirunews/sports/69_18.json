{
       "Source": "hirunews",
       "Timestamp": "Sunday, 24 January 2021 - 7:02",
       "Headline": "ශ්‍රී ලංකා එංගලන්ත දෙවන ටෙස්ට් තරගයේ තුන්වන දිනය අදයි",
       "News Content": "සංචාරක එංගලන්ත කණ්ඩායම සහ ශ්‍රී ලංකාව අතර දෙවන ටෙස්ට් ක්‍රිකට් තරගයේ තුන්වන දිනය අදයි.\nගාල්ල ජාත්‍යන්තර ක්‍රීඩාංගණයේ පැවැත්වෙන තරගයේ ඊයේ දිනය නිමාවන විට පළමු ඉනිම වෙනුවෙන් පන්දුවට පහරදෙමින් සිටි එංගලන්ත කණ්ඩායම කඩුලු දෙකක් දැවී ලකුණු 98ක් ලබාසිටියා.\nදෙවන දිනය සඳහා ඊයේ ආරම්භ කරන විට ශ්‍රී ලංකාව සිය පළමු ඉනිමට කඩුලු 4ක් දැවී රැස්කරගෙන සිටි ලකුණු සංඛ්‍යාව 229ක්.\nකලකට පසු මැද පෙළ පිතිකරුවන් සිය පිත්තට ජීවය එක් කිරීමත් සමගින් ශ්‍රී ලංකාව පළමු ඉනිම නිමා කළේ ලකුණු 381ක් රැස් කරමින්.\nඇන්ජලෝ මැතිව්ස් ලකුණු 110ක් සහ නිරෝෂන් දික්වැල්ල ලකුණු 92ක් ලබා ගත්තා.\nමැතිව්ස් ලබාගත්තේ තම 11 වන ශතකය වන අතර එය ගාල්ල ජාත්‍යන්තර ක්‍රීඩාංගණයේදී ඔහු රැස්කළ පළමු ශතකය ලෙසටයි වාර්තා අතරට එක්වන්නේ.\nවසර 3කුත් මාස 3කට පසු ටෙස්ට් අර්ධ ශතකයක් වාර්තා කළ ඩිල්රුවන් පෙරේරා ලකුණු 67යි.\nනමුත් මෙම ටෙස්ට් තරගයේදී ශ්‍රී ලංකා කණ්ඩායමේ ස්ථාන වෙන් කරගත් ක්‍රීඩකයින් තිදෙනාම ලකුණු නොලබාම දැවි යාමත් කැපී පෙනුණා.\nඒ ඕෂධ ප්‍රන්දු, සුරංග ලක්මාල් සහ මංගල ටෙස්ට් ඉනිම ක්‍රීඩා කළ රමේෂ් මෙන්ඩිස්.\nසුපිරි පන්දු යැවීමක නිරත වූ 38 හැවරිදි ජේම්ස් ඇන්ඩර්සන් ලකුණු 40කට කඩුලු 6ක් බිඳ හෙළුවේ, ටෙස්ට් පිටියේ කඩුලු පහේ සීමාව අභිබවා ගිය ලොව වයස්ගතම වේග පන්දු යවන්නා බවට ද පත්වෙමින්.\nගාලු පිටියේදී පළමු වරට කඩුලු දහයම වේග පන්දු යවන්නන් අතරේ බෙදී යද්දී එවැනි සිදුවීමක් මෙරට ටෙස්ට් පිටියෙන් වාර්තා වුණේ වසර 26කට පසුවයි.\nසිය පළමු ඉනිම ක්‍රීඩා කරන එංගලන්තය කඩුලු 2ක් දැවී ලකුණු 98ක් ලබා දිනය නිමා කළේ ශ්‍රී ලංකා පළමු ඉනිමට වඩා තවත් ලකුණු 283ක් පිටුපසින් සිටිමින්.",
       "URL": "https://www.hirunews.lk/sports/260543/ශ්‍රී-ලංකා-එංගලන්ත-දෙවන-ටෙස්ට්-තරගයේ-තුන්වන-දිනය-අදයි",
       "Category": "Sports",
       "Parent URL": "https://www.hirunews.lk/sports/all-news.php?pageID=69"
}