{
       "Source": "hirunews",
       "Timestamp": "Wednesday, 14 September 2016 - 8:14",
       "Headline": "ශ්‍රී ලංකාවේ ඔලිම්පික් පදක්කම් සිහිනය සැබෑවෙයි",
       "News Content": "රියෝ පැරා ඔලිම්පික් තරඟාවලියේ පළමු පදක්කම හිමි කර ගැනීමට ශ්‍රී ලංකාව ඊයේ සමත් වුණා.\nඑෆ් 46 කාණ්ඩයෙන් හෙල්ල විසි කිරීමේ ඉසව්ව සඳහා ශ්‍රී ලංකාව නියෝජනය කරමින් ඉදිරිපත් වූ දිනේෂ් ප්‍රියන්ත එහි ලෝකඩ පදක්කම හිමි කර ගත්තා.\n1986 ඉපලෝගම ප්‍රදේශයේ උපත ලැබූ ඔහුට මව්පිය සෙනෙහස අහිමිවී ඇත්තේ වයස අවුරුදු 5 දියි.\n2004 වසරේ යුද හමුදාවට එක්වන දිනේෂ් 2008 වසරේ මානුෂිය මෙහෙයුමට එක්ව සිටියදී කිලිනොච්චියේදී එල්.ටී.ටී.ඊ යේ ස්නයිපර් ප්‍රහාරකට ලක්වුණා.\nප්‍රහාරයෙන් පසු ඔහුගේ දකුණු අත අක්‍රිය වූ අතර, සාලියපුර කඳවුරට අනුයුක්තව ක්‍රීඩා කටයුතු ආරම්භ කරන්නේ ඉන් අනතුරුවයි.\nරට බේරාගැනීමේ සටනට දිවි පරදුවට තබා දායකත්වය ලබාදී යළි රට වෙනුවෙන් යුතුකම් ඉටුකරන දිනේෂ් ප්‍රියන්ත පිළිබඳව ඔහුගේ බිරිඳ වන ඉසංකා මධුවන්ති හිරු ප්‍රවෘත්ති අංශයට අදහස් පළ කළා.\nඇය කියා සිටියේ තම සැමියාගේ ජයග්‍රහණය සඳහා යුද හමුදාව ලබාදුන් දිරිගැන්වීම ප්‍රශංසනීය බවයි.\nඑෆ් 46 කාණ්ඩයෙන් හෙල්ල විසි කිරීමේ ඉසව්වේ රන් පදක්කම නව ලෝක වාර්තාවක් සමඟ ඉන්දියාව හිමි කර ගත් අතර රිදී පදක්කම දිනා ගත්තේ චීනයයි.\nමේ අතර මෙම තරඟාවලියේ මීටර් 400 ටී 47 කාන්තා ධාවන ඉසව්වේ අවසන් තරඟයට සුදුසුකම් ලැබීමට ශ්‍රී ලංකාවේ අමරා ඉන්දුමතී ඊයේ සමත් වුණා. එමෙන්ම මීටර් 100 හතර සහාය දිවීමේ ඉසව්වේ ශ්‍රී ලංකා කණ්ඩායමට හිමි වූයේ සිව් වන ස්ථානයයි.\nඒ, තත්ත්පර 47.12කින් එම ඉසව්ව නිම කරමින්.\nශ්‍රී ලංකාව ඇතුළු මෙම තරඟය සඳහා කණ්ඩායම් 6ක් එක්වූ අතර ලෝක වාර්තාවක් සමගින් මෙම ඉසව්ව අවසන් කිරීමට ඇමරිකාව සමත් වුණා.\nකෙසේ වෙතත්, නීති විරෝධී ක්‍රීඩා විලාශය හේතුවෙන් ඇමරිකානු කණ්ඩායම තරඟයෙන් ඉවත් කළ අතර, පසුව රන් පදක්කම ජර්මනියට හිමි වුණා.\nමෙහි රිදී පදක්කම බ්‍රසීලයට හිමි වූ අතර ලෝකඩ පදක්කම හිමි කර ගත්තේ ජපානයයි.",
       "URL": "https://www.hirunews.lk/sports/142932/ශ්‍රී-ලංකාවේ-ඔලිම්පික්-පදක්කම්-සිහිනය-සැබෑවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=384"
}