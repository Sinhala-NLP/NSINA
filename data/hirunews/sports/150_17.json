{
       "Source": "hirunews",
       "Timestamp": "Thursday, 11 July 2019 - 21:48",
       "Headline": "ඔස්ට්‍රේලියාව පැරදු සත්කාරක එංගලන්තය ලෝක කුසලානයේ අවසන් මහා තරගයට",
       "News Content": "එළඹෙන සති අන්තයේදී ලෝක කුසලාන එක්දින ක්‍රිකට් වංශ කතාවට නව ශූරයෙක් බිහිවන බව අද තහවුරු වුණා.\nඒ මෙවර ලෝක කුසලාන දෙවන අවසන් පූර්ව තරගයේදී ඔස්ට්‍රේලියාව කඩුලු 8 කින් පරාජය කරන්නට සත්කාරක එංගලන්තය සමත් වීමත් සමගයි.\nබර්මිංහැම්හී පැවති දෙවන අවසන් පූර්ව තරගයේ කාසියේ වාසිය දිනාගත් ඔස්ට්‍රේලියාව පළමුවෙන් පන්දුවට පහර දීමට තීරණය කළා.\nනමුත් එංගලන්ත වේග පන්දු යවන්නන් මේ තීරණය අභියෝගයට ලක් කළේ ලකුණු 14 ක් වෙද්දී වෝනර් සහ ෆින්ච් ඇතුළු ප්‍රතිවාදී කඩුලු 3 ක් දවා ගනිමින්.\nශතක සබඳතාවකට දායකත්වය දුන් ස්ටීවන් ස්මිත් සහ ඇලෙක්ස් කේරි සමගින් ඕස්ට්‍රේලියානු ඉනිම යලි ගොඩනැගීමේ උත්සාහයක නිරත වුණා.\nකේරි ලකුණු 46 යි.\nඅගනා පිතිහරඹයක නිරත වූ ස්ටීවන් ස්මිත් රැස්කළ ලකුණු සංඛ්‍යාව 85 ක්.\nපන්දුවාර 49 ක් අවසන් වන විට සියලු ඕස්ට්‍රේලියානු පිතිකරුවන් ලකුණු 223 කට දැවී ගියා.\nපන්දු යැවීමේදී අදීල් රෂීඩ් සහ ක්‍රිස් වෝක්ස් කඩුලු 3බැගින් දවා ගත්තා.\nපිළිතුරු ඉනිම ක්‍රීඩා කළ එංගලන්තය කඩුලු 2ක් දැවී ලකුණු 226 ක් ලබා ගෙන තරගය ජය ගැනීම සඳහා වැයකළේ පන්දුවාර 32 යි එක් පන්දුවක් පමණයි.\nජේසන් රෝයි හතරේ පහර 9 ක් සහ හයේ පහර 5 ක් සමග ලකුණු 85 ක් ලබා ගත්තා.\nජෝ රූට් නොදැවී ලකුණු 49 යි.\nඑංගලන්තය ලෝක කුසලාන අවසන් මහා තරගයකට සුදුසුකම් ලබා ගත්තේ 1992 වසරෙන් පසුව වීම විශේෂත්වයක්.\nමේ අනුව ඔවුන් ලබන ඉරිදා ලන්ඩන් නුවර ලෝඩ්ස් ක්‍රීඩාංගනයේ පැවැත්වෙන ලෝක කුසලාන අවසන් මහා තරගයේ දී නවසීලන්තයට එරෙහිව තරග වදිනවා.\nමෙම කණ්ඩායම් දෙකම මෙතෙක් එක්දින ක්‍රිකට් ලෝක කුසලානයක් හිමිකරගෙන නොමැති වීම හේතුවෙන් මෙවර තරගාවලියේදී අනිවාර්යයෙන්ම නව ලෝක ශූර කණ්ඩායමක් බිහි වනු ඇති.",
       "URL": "https://www.hirunews.lk/sports/220124/ඔස්ට්‍රේලියාව-පැරදු-සත්කාරක-එංගලන්තය-ලෝක-කුසලානයේ-අවසන්-මහා-තරගයට",
       "Category": "Sports",
       "Parent URL": "https://www.hirunews.lk/sports/all-news.php?pageID=150"
}