{
       "Source": "hirunews",
       "Timestamp": "Sunday, 04 February 2018 - 12:39",
       "Headline": "මොමිනුල් හක් වාර්තා අතරට",
       "News Content": "ටෙස්ට් තරගයක ඉනිම දෙකේදීම ශතක වාර්තා කළ පළමු බංග්ලාදේශ ක්‍රීඩකයා ලෙසට මොමිනුල් හක් වාර්තා අතරට එක්වුනා.\nබංග්ලාදේශ ටෙස්ට් ක්‍රිකට් ඉතිහාසයේ මෙතෙක් ක්‍රීඩකයන් 87 දෙනෙකු ක්‍රීඩා කර ඇති අතර ඔවුන් කිසිවෙකුටත් ඉනිම දෙකේදීම ශතක ලබාගැනීමට හැකියාවක් ලැබුනේ නැහැ.\nමොමිනුල් හක් දෙවන ඉනිමේ දී ශතකයක් ලබාගත්තේ පන්දු 154 කට මුහුණ දෙමින්.\nඊට හතරේ පහර 5 ක් සහ හයේ පහර 2 ක් ද ඇතුලත් වුනා.\nමෙය ඔහුගේ හතරවන ටෙස්ට් ශතකයයි.\nචිතගොන්හිදී, ශ්‍රී ලංකාවේ හිටපු තුන් ඉරියව් ක්‍රීඩක ටී එම් ඩිල්ෂාන් ද මෙම වාර්තාව පිහිටුවා තිබෙනවා.\nඒ 2009 වසරේ ජනවාරි 3 වනදා පැවති තරගයකදීයි.\nඑහිදී ඔහු ඉනිම දෙකේදීම ශතක වාර්තා කර තිබුනා.\nඑමෙන්ම ටෙස්ට් තරගයකදී වැඩිම ලකුණු රැස් කළ බංග්ලාදේශ පිතිකරුවා ලෙසට ද මොමිනුල් හක් වාර්තා අතරට එක්වී අවසන්.\nලීටන් ඩාස් අද තරගයේදී මොමිනුල් හක්ට ශක්තියක් වෙමින් කඩුල්ලේ රැඳී සිටින අතර ඔහු ලබාගෙන සිටින ලකුණු සංඛ්‍යාව 66 ක්.\nඅත්දැකීම් සපිරි ක්‍රීඩකයන් දෙදෙනෙකුම දැවී ගොස් තිබියදීත් අද දිනයේ ශ්‍රි ලංකා පන්දු යවන්නන්ට සාර්ථකව මුහුණ දෙමින් දෙවන ඉනිමේ ලකුණු අතරට පිවිසීමට සමත්වු මොමිනුල් හක්ට සහ ලීටන් ඩාස් දිවා ආහාරය වෙනුවෙන් ක්‍රීඩාගාරයට පිවිසෙන විට කණ්ඩායමේ සෙසු සාමාජිකයන්ගෙන් ඉහළ පිළිගැනීමක් හිමිවුනා.\nදිනය ආරම්භය වන විට ශ්‍රී ලංකා කණ්ඩායමට වඩා පිටුපසින් සිටිය ද මේ වන විට එම ලකුණු පරතරය අවම කර ගැනීමට මෙම පිතිකරුවන් දෙදෙනාට හැකියාවක් ලැබුනා.\nබංග්ලාදේශය සිය පළමු ඉනිම වෙනුවෙන් සියලුදෙනා දැවී ලකුණු 513 ක් ලබාගත් අතර ශ්‍රී ලංකාව පළමු ඉනිම කඩුලු 9 කට ලකුණු 713 ක්ව තිබියදී අත්හිටවනු ලැබුවා.\nදෙවන ඉනිම වෙනුවෙන් පන්දුවට පහරදෙන බංග්ලාදේශය කඩුලු 3 ක් දැවී ලකුණු 236 ක් ලබා සිටිනවා.",
       "URL": "https://www.hirunews.lk/sports/182854/මොමිනුල්-හක්-වාර්තා-අතරට",
       "Category": "Sports",
       "Parent URL": "https://www.hirunews.lk/sports/all-news.php?pageID=257"
}