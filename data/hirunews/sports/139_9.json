{
       "Source": "hirunews",
       "Timestamp": "Sunday, 15 September 2019 - 13:24",
       "Headline": "ඇෆ්ගනිස්ථානයට  පිට පිට විස්සයි විස්ස ජාත්‍යන්තර තරග ජයග්‍රහණ 11 ක්",
       "News Content": "බංග්ලාදේශයේ පැවැත්වෙන තුන්කොන් විස්සයි විස්ස ජාත්‍යන්තර තරගාවලියේ ඊයේ පැවති තරගයකදී සිම්බාබ්වේ පිල පරදවා ලකුණු 28 ක ජයග්‍රහණයක් වාර්තා කිරීමට ඇෆ්ගනිස්ථානය සමත්වුණා.\nකාසියේ වාසිය දිනූ සිම්බාබ්වේ පිල පළමුවෙන් පන්දුවට පහරදෙන ලෙස ඇෆ්ගනිස්ථානයට ආරාධනා කළ අතර, ඔවුන් සිය පන්දු වාර විස්ස තුළදී කඩුලූ 5 ක් දැවී ලකුණු 197 ක් රැස් කිරීමට සමත්වුණා.\nඑහිදී ඇෆ්ගනිස්ථාන පිලේ නජිබුල්ලා සර්දාන් සහ මොහොමඩ් නබී පිට පිට පන්දු හතකදී හයේ පහර හතක් එල්ලකිරීම විශේෂත්වයක්.\nසිම්බාබ්වේ පිලට සිය පන්දු වාර විස්ස තුළදී කඩුලූ 7 ක් දැවී රැස් කරගත හැකිවූයේ ලකුණු 169 ක් පමණයි.\nඑමෙන්ම මෙය ඇෆ්ගනිස්ථාන පිල පිට පිට වාර්තා කළ 11වන විස්සයි විස්ස ජාත්‍යන්තර තරග ජයග්‍රහණයද වනවා.",
       "URL": "https://www.hirunews.lk/sports/224318/ඇෆ්ගනිස්ථානයට-පිට-පිට-විස්සයි-විස්ස-ජාත්‍යන්තර-තරග-ජයග්‍රහණ-11-ක්",
       "Category": "Sports",
       "Parent URL": "https://www.hirunews.lk/sports/all-news.php?pageID=139"
}