{
       "Source": "hirunews",
       "Timestamp": "Friday, 17 April 2015 - 20:01",
       "Headline": "අයි.සී.සී යේ තීරණය ගැන ක්‍රීඩා ඇමතිගේ ප්‍රතිචාරය මෙන්න",
       "News Content": "ක්‍රිකට් ආයතනයට නව අතුරු කමිටුවක් පත් කිරීම ස්වෛරී රටක නීතිය ක්‍රියාත්මක කිරීමට ගත් තීරණයක් බව ක්‍රීඩා අමාත්‍ය නවීන් දිසානායක ප්‍රකාශ කළා. ශ්‍රී ලංකා ක්‍රිකට් ආයතනයට නව අතුරු කමිටුවක් නම් කිරීම ජාත්‍යන්තර ක්‍රිකට් සම්මේලනයේ ව්‍යවස්ථාවට අනුකූලදැයි සොයා බැලීමට එහි පාලක මණ්ඩලය ගෙන ඇති තීරණය පිළිබඳව හිරු ප්‍රවෘත්ති අංශය අමාත්‍යවරයාගෙන් කළ විමසීමකට පිළිතුරු දෙමින් ඔහු මේ බව කියා සිටියා. ඒ අනුව පත් කළ අතුරු කමිටුව අයි.සී.සී.ය පිළිගත යුතු බවයි අමාත්‍යවරයා අවධාරණය කළේ. කෙසේ වුවත්, අයි.සී.සී.ය සමඟ තවදුරටත් සාකච්ඡා කිරීමටත්, සිදුවිය යුතු වෙනස්කම් කිරීමටත් තමන් සූදානම් බව ද ක්‍රීඩා අමාත්‍යවරයා සදහන් කළා. අයි.සී.සී.ය ගෙන ඇති තීරණය පිළිබදව තමන්ට මේ වන තෙක් ලිඛිත දැනුම් දීමක් සිදුකර නොමැති බව පැවසූ ඔහු එය ලැබුණු වහා ඊට පිළිතුරු සපයන බවයි සඳහන් කළේ.\nයම් හෙයකින් අයි.සී.සී. මුල්‍ය ප්‍රතිපාදන නොලැබීමේ තත්ත්වයක් ඇතිවුවහොත් ශ්‍රී ලංකාවේ ක්‍රිකට් තරඟ සංවිධානය කිරීම කෙරෙහි දැඩි බලපෑමක් සිදුවන බව ප්‍රකාශ කළ අමාත්‍ය නවීන් දිසානායක, ඉන් වෙනත් රටවලට ද බලපෑමක් වන බවයි කියා සිටියේ. කෙසේ වෙතත් සාකච්ඡා මාර්ගයෙන් ගැටළුව විසදා ගැනීමට සූදානම් බව ද ඔහු වැඩිදුරටත් සදහන් කළා.",
       "URL": "https://www.hirunews.lk/sports/107762/අයි-සී-යේ-තීරණය-ගැන-ක්‍රීඩා-ඇමතිගේ-ප්‍රතිචාරය-මෙන්න",
       "Category": "Sports",
       "Parent URL": "https://www.hirunews.lk/sports/all-news.php?pageID=474"
}