{
       "Source": "hirunews",
       "Timestamp": "Friday, 09 March 2018 - 1:15",
       "Headline": "ඉන්දියාවට කඩුලු 6ක ජයක්",
       "News Content": "නිදහස් කුසලාන 20 යි 20 තුන්කොන් තරගාවලියේ බංග්ලාදේශය සමග පැවති තරගයෙන් කඩුලු 6ක ජයක් ලබාගැනීමට ඉන්දියාව සමත්වුනා.\nකොළඹ ආර් ප්‍රේමදාස ක්‍රීඩාංගණයේ පැවති තරගයේ කාසියේ වාසිය දිනූ ඉන්දියාවේ ආරාධනය මත පළමුවෙන් පන්දුවට පහරදුන් බංග්ලාදේශය නියමිත පන්දුවාර 20 අවසානයේ කඩුලු 8 ක් දැවී ලකුණු 139 ක් ලබාගත්තා.\nලිටන් ඩාස් 34 යි. සබීර් රහ්මන් ලකුණු 32 ක් ලබාගත්තා.\nපන්දු යැවීමේදී ජාදෙව් උනාද්කත් කඩුලු 3 ක් සහ විජේ ශන්කර් කඩුලු 2 ක් බිඳහෙලුවා.\nපිළිතුරු ඉනිම වෙනුවෙන් පන්දුවට පහරදුන්  ඉන්දියාව පන්දුවාර 18යි පන්දු 4ක් අවසානයේ කඩුලු 4ක් දැවී ජයග්‍රාහී ඉලක්කය පසු කළා.\nශිකර් ධවාන් ලකුණු 55 යි.\nසුරේශ් රයිනා ලකුණු 28 ක් ලබාගත්තා. මනිෂ් පාන්ඩේ නොදැවී ලකුණු 27 ක් රැස් කළා.\nනිදහස් කුසලාන තුන්කොන් 20 යි 20 තරගාවලියේ මීළග තරගය ලබන සෙනසුරාදා ශ්‍රී ලංකාව සහ බංග්ලාදේශය අතර ආර් ප්‍රේමදාස ක්‍රීඩාංගණයේ දී පැවැත්වීමට නියමිතයි.",
       "URL": "https://www.hirunews.lk/sports/185456/ඉන්දියාවට-කඩුලු-6ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=248"
}