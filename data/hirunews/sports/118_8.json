{
       "Source": "hirunews",
       "Timestamp": "Friday, 17 January 2020 - 18:47",
       "Headline": "මහේල සහ මුරලි නවසීලන්ත රග්බි කණ්ඩායම නියෝජනය කරමින් යළි 20-20 පිටියට - අවසන් පන්දුවේදී මහේලගේ ජයග්‍රාහී උත්සාහයත් බොඳවී යයි (ඡායාරූප)",
       "News Content": "නවසීලන්ත ක්‍රිකට් කණ්ඩායම නියෝජනය කළ ක්‍රීඩකයින්ගෙන් සමන්විත වූ කණ්ඩායමක් සහ නවසීලන්ත රග්බි කණ්ඩායම අතර පන්දුවාර 20 ක්‍රිකට් තරඟයක් නවසීලන්තතයේ, නේපියර්හිදී අද (17) පැවැත් වුණා.\nතියුණු තරඟයකින් අනතුරුව තරඟය ජය ගන්නට නවසීලන්ත රග්බි කණ්ඩායම පරාජය කළ නවසීලන්ත ක්‍රිකට් කණ්ඩායම නියෝජනය කළ ක්‍රීඩකයින් සමත් වුණා.\nමෙම තරඟය ඔවුන් ජය ගත්තේ ලකුණු 03කින්.\nT20 Black Clash ලෙස නම්කර තිබූ මෙම තරඟයේ නවසීලන්ත රග්බි කණ්ඩායම නියෝජනය කිරීමට ශ්‍රී ලංකාවෙන් බිහිවූ විශිෂ්ඨ ක්‍රීඩකයින් දෙදෙනෙකු වන මුත්තයියා මුරලිදරන් සහ මහේල ජයවර්ධනට අවස්ථාව හිමිව තිබීම විශේෂත්වයක්.\nනවසීලන්ත ක්‍රිකට් කණ්ඩායම නියෝජනය කළ ක්‍රීඩකයින්ගෙන් සැදුම්ලත් කණ්ඩායමේ නායකත්වය ස්ටීවන් ෆ්ලෙමින්ට හිමිව තිබූ අතර නවසීලන්ත රග්බි කණ්ඩායම මෙහෙයවීමේ වගකීම පැවරී තිබුණේ නවසීලන්ත රග්බි ක්‍රීඩක ඊස්රෙයල් ඩග් හටයි.\nතරඟයේ පළමුව පන්දුවට පහරදුන් නවසීලන්ත ක්‍රිකට් කණ්ඩායම නියෝජනය කළ ක්‍රීඩකයින්ගෙන් සැදුම්ලත් කණ්ඩායම නියමිත පන්දුවාර 20 තුල කඩුලු 05ක් දැවී ලකුණු 117ක් රැස්කළා.\nඑහිදී මැතිව් සින්ක්ලෙයාර් සහ ක්‍රිස් හැරිස් පිළිවෙලින් නොදැවී ලකුණු 62ක් සහ 27ක් රැස් කළා.\nපන්දු යැවීමේදී නවසීලන්ත රග්බි ක්‍රීඩක ජෝර්ඩි බැරට් ලකුණු 22කට කඩුලු 02ක් සහ මුත්තයියා මුරලිදරන් එක් කඩුල්ලක් බිඳ හෙලුවා.\nලකුණු 118ක ඉලක්කයක් හඹායාමට පිටියට පිවිසි නවසීලන්ත රග්බි ක්‍රීඩකයන්ගේ කණ්ඩායමට නියමිත පන්දුවාර 20 තුල කඩුලු 06ක් දැවී ලබාගත හැකි වුයේ ලකුණු 115ක් පමණයි.\nතරඟයේ රග්බි ක්‍රීඩකයන්ගේ කණ්ඩායමේ අවසන් පන්දුවාරයේ අවසන් පන්දුවට ලකුණු 03ක් ලබා ගැනීමට අවශ්‍යව තිබූ අතර ජේකබ් ඕරම් යැවූ එම පන්දුවට මහේල එල්ල කළ දැවැන්ත පහර උඩ පන්දුවක් ලෙස රැක ගැනීමට ඇන්ඩි ලී සමත් වුණා.\nඒ අනුව නවසීලන්ත රග්බි ක්‍රීඩකයන්ගේ කණ්ඩායමට සිදු වුණේ ලකුණු තුනක පරාජයක් වැළඳ ගැනීමටයි.\nඑහිදී නවසීලන්ත රග්බි ක්‍රීඩකයන්ගේ කණ්ඩායම වෙනුවෙන් මහේල ජයවර්ධන අර්ධ ශතකයක් රැසක් කළා.\nපන්දු යැවීමේදී ජේකබ් ඕරම් ලකුණු 17කට කඩුලු 03ක් බිඳ දැමුවා.\nනවසීලන්ත ක්‍රිකට් කණ්ඩායම නියෝජනය කළ ක්‍රීඩකයින්ගෙන් සැදුම්ලත් කණ්ඩායම පහතින්.\nStephen Fleming (c), Dan Vettori, Nathan Astle, Grant Elliot, Jacob Oram, Hamish Marshall, Chris Harris, Kyle Mills, Luke Ronchi, Nathan McCullum,Matthew Sinclair, Andy Lee\nනවසීලන්ත රග්බි ක්‍රීඩකයන්ගෙන් සැදුම්ලත් කණ්ඩායම පහතින්.\nRichie McCaw, Israel Dagg, Jason Spice, Ofisa Tonu\\'u, Beauden Barrett, Aaron Smith, Brad Weber, Kaylum Boshier,Derren Witcombe, Muttiah Muralitharan, Mahela Jayawardene",
       "URL": "https://www.hirunews.lk/sports/232458/මහේල-සහ-මුරලි-නවසීලන්ත-රග්බි-කණ්ඩායම-නියෝජනය-කරමින්-යළි-20-20-පිටියට-අවසන්-පන්දුවේදී-මහේලගේ-ජයග්‍රාහී-උත්සාහයත්-බොඳවී-යයි-ඡායාරූප",
       "Category": "Sports",
       "Parent URL": "https://www.hirunews.lk/sports/all-news.php?pageID=118"
}