{
       "Source": "hirunews",
       "Timestamp": "Saturday, 01 October 2022 - 23:53",
       "Headline": "ශ්‍රී ලංකා කාන්තා කණ්ඩායමට ලකුණු 41ක පරාජයක්",
       "News Content": "බංග්ලාදේශයේ පැවැත්වෙන ආසියානු කුසලාන කාන්තා පන්දුවාර 20 ක්‍රිකට් තරගාවලියේ ගමන පරාජයකින් ආරම්භ කිරීමට ශ්‍රී ලංකා ක්‍රීඩිකාවන්ට අද සිදු වුණා.\nඒ ඉන්දියාව සමඟ තරගය ලකුණු 41කින් පරාජය වීමත් සමඟයි.\nතරගයේ කාසියේ වාසිය දිනාගත් ශ්‍රී ලංකා කණ්ඩායමේ නායිකා චමරි අතපත්තු පළමුව පන්දුවට පහර දීමට ඉන්දියාවට ආරාධනා කළා.\nඒ අනුව ඉන්දීය කාන්තා කණ්ඩායම පන්දුවාර 20 අවසන් කළේ කඩුලු 6ක් දැවී ලකුණු 150ක් රැස්කරමින්.\nජෙමිමා රොඩ්රිගස් ලකුණු 76යි. පන්දු යැවීමේදී ඕෂදී රණසිංහ කඩුලු 3ක් දවා ගත්තා.\nලකුණු 151ක ජයග්‍රාහී ඉලක්කයක් හඹා ගිය ශ්‍රී ලංකා කණ්ඩායමට පන්දුවාර 18යි පන්දු 2ක් අවසානයේ සියල්ලන් දැවී රැස් කරගැනීමට හැකි වුනේ ලකුණු 109ක් පමණයි.\nහසිනි පෙරේරා ලකුණු 30ක් සහ හර්ෂිතා සමරවික්‍රම ලකුණු 26ක් ලබා ගත්තා.\nදයාලන් හේමලතා කඩුලු 3ක් බිඳ හෙලුවා. තරගයේ වීරයා ජෙමිමා රොඩ්රිගස්.",
       "URL": "https://www.hirunews.lk/sports/316820/ශ්‍රී-ලංකා-කාන්තා-කණ්ඩායමට-ලකුණු-41ක-පරාජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=13"
}