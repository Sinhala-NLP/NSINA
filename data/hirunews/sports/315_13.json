{
       "Source": "hirunews",
       "Timestamp": "Sunday, 16 July 2017 - 6:45",
       "Headline": "සිම්බාබ්වේට එරෙහි පිළිතුරු ඉනිම ගැන රංගන හේරත් කථා කරයි",
       "News Content": "සිම්බාබ්වේ කණ්ඩායමට එරෙහි තරගයේ තම පළමු ඉනිම ලකුණු 350 ක් හෝ 400 ක් පමණ දක්වා රැගෙන යාමට හැකියාව ලැබෙන්නේ නම් එය වැදගත් වනු ඇති බව රංගන හේරත් පවසනවා.\nඑසේ නොවන්නේ නම් දෙවන ඉනිමේදී ඉක්මනින් සිම්බාබ්වේ පිතිකරුවන් දවාගත යුතු වන බවයි හේරත් පෙන්වා දෙන්නේ.\nආර් ප්‍රේමදාස ක්‍රීඩාංගණයේ තණතිල්ලේ හතරවන ඉනිමේ පන්දුවට පහරදීම ඉතා අසීරු තත්වයක් බව රංගන හේරත් සඳහන් කළා.\nතම කණ්ඩායමේ දග පන්දු යවන්නන් දෙදෙනෙකු ද සිටින බැවින් සිම්බාබ්වේ කණ්ඩායම අඩු ලකුණු සංඛ්‍යාවකට දවා ගැනීමට හැකියාව ලැබෙනු ඇතැයි ඔහු විශ්වාසය පළකරනවා.\nකෙසේවෙතත් තම කණ්ඩායම පළමු ඉනිමේදී මීට වඩා වැඩි ලකුණු සංඛ්‍යාවක සිටිය යුතු බවයි හේරත් කියාසිටියේ.\nආර් ප්‍රේමදාස ක්‍රීඩාංගණයේ පැවැත්වෙන තරගයේ දෙවන දිනය අවසානයේ මාධ්‍ය වෙත අදහස් දක්වමින් රංගන හේරත් මෙම අදහස් පළකර තිබෙනවා.\nඉදිරි දින කිහිපයේදී තණතිල්ල දග පන්දු යවන්නන්ට වාසිදායක වනු ඇතැයි ද ඔහු පෙන්වා දෙනවා.\nආබාධ තත්වය මත අසේල ගුණරත්නට පන්දු යැවීමට හැකියාවක් නොලැබෙනු ඇතැයි රංගන හේරත් ප්‍රකාශ කළා.\nඉන්දීය සංචාරය වෙනුවෙන් අසේල ගුණරත්න යහපත් ශරීර සෞඛ්‍යයකින් සිටිය යුතු බවයි ඔහු කියාසිටියේ.\nතමා සහ දිල්රුවන් පෙරේරා පන්දු යැවීමට සුදානම් අතර කුසල් මෙන්ඩිස් ද පන්දු යැවීම වෙනුවෙන් යොදාගත හැකි බව රංගන හේරත් සඳහන් කළා.",
       "URL": "https://www.hirunews.lk/sports/165978/සිම්බාබ්වේට-එරෙහි-පිළිතුරු-ඉනිම-ගැන-රංගන-හේරත්-කථා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=315"
}