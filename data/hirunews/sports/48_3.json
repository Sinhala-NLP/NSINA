{
       "Source": "hirunews",
       "Timestamp": "Saturday, 24 July 2021 - 20:13",
       "Headline": "වසර 53 කට පසු ඔලිම්පික් උළෙලට ලාබාළම තරඟකාරියක්",
       "News Content": "ටෝකියෝ ඔලිම්පික් උළෙලේ ඉසව් තුනක් සඳහා ශ්‍රී ලාංකික ක්‍රීඩක ක්‍රීඩිකාවන් අද තරග බිමට පිවිසියා.\nකාන්තා මීටර් 10 වායු රයිෆල් ඉසව්වේ මූලික වටයේ තරඟයට එක්වූ ටෙහානි එගොඩවෙලට එහිදී හිමි වුණේ 49 වන ස්ථානයයි.\nඅද පස්වරුවේ කාන්තා මීටර් 100 සමනල ආර ඉසව්වේ මූලික වටයට තරඟ වැදුනු පිහිණුම් ක්‍රීඩිකා අනීකා ගෆූර් විනාඩි එකයි තත්පර 5යි දශම 33කින් තරඟය අවසන් කර එහි දෙවන ස්ථානය හිමිකරගැනීමට සමත්වූ නමුත් වාර්තා කළ කාලය අනුව අවසන් පූර්ව වටයට සුදුසුකම් ලබා ගැනීමට හැකි වුණේ නැහැ.\nඑමෙන්ම පිරිමි ඒකල මූලික වටයේ බැඩ්මින්ටන් තරගයේදී චීන - තායිපේ ක්‍රීඩක වැංෂුවෙයි සමඟ තරග වැදුනු ජාතික බැඩ්මින්ටන් ශූර නිලූක කරුණාරත්න තරග වට දෙකට බින්දුවක් ලෙස අද පරාජයට පත්වුණා.\nමේ අතර, සිරියාවේ 12 හැවිරිදි හෙන්ඩ්සාසා අද මූලික වටයේ මේස පන්දු තරඟයට එක්වුණු අතර ඇය ඔස්ට්‍රලියාවේ ලියු ජියා හමුවේ හතරට බින්දුවක් ලෙස පරාජයට පත්වුණා.\nකෙසේ වෙතත් හෙන්ඩ්සාසා වාර්තා පොත් අතරට එක්වුණේ වසර 53 කින් පසු ඔලිම්පික් උළෙලක් නියෝජනය කළ ලාබාලම ක්‍රීඩිකාව ලෙසයි.",
       "URL": "https://www.hirunews.lk/sports/277918/වසර-53-කට-පසු-ඔලිම්පික්-උළෙලට-ලාබාළම-තරඟකාරියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=48"
}