{
       "Source": "hirunews",
       "Timestamp": "Wednesday, 21 June 2017 - 19:23",
       "Headline": "ශාරීරික යෝග්‍යතාව නොමැති ක්‍රිකට් ක්‍රීඩකයන්ට අවදානමක්",
       "News Content": "ඉදිරියේදී තරගාවලි සඳහා ශ්‍රී ලංකා ක්‍රිකට් කණ්ඩායමේ සංචිතයට ක්‍රීඩකයන් තේරීමේදී යහපත් ශාරීරික යෝග්‍යතාවයෙන් යුත් ක්‍රීඩකයින් පමණක් නම් කරන බව ක්‍රීඩා අමාත්‍ය දයාසිරි ජයසේකර පවසනවා.\nඔහු මේ බව කියා සිටියේ අද පැවති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන් සිදුකළ ප්‍රශ්ණකිරීම්වලට පිළිතුරු ලබාදෙමින්.\n- දයාසිරි ජයසේකර\n- බලං හිටපුවාම තේරෙනවා ටී ෂර්ට් එක උඩින් බඩ ඇවිල්ලා. ලංකාවේ තරම් කැත මිනිස්සු ටිකක් මම දැකලා නෑ ක්‍රිකට් ක්‍රීඩාවේ. කැච් එක ගන්න ළඟට එනකොට බඩ ඊට වැඩිය ලොකුනම් පල්ලෙහාට අත යන්නේ නෑ. ඉතින් කැච් එක අතාරිනවා.මේගොල්ලන්ව ආමි කඳවුරකට යවලා මාස 6 ක් විතර ට්‍රේන් කරවන්න ඕන.\nක්‍රීඩා අමාත්‍ය දයාසිරි ජයසේකර මහතාගේ මෙම ප්‍රකාශය සම්බන්ධයෙන් ශ්‍රී ලංකා සුපිරි වේග පන්දු යවන ක්‍රීඩක ලසිත් මාලිංග පළ කළේ මෙවන් අදහසක්.\n- ලසිත් මාලිංග\n- කිසිම ක්‍රීඩකයෙක් උඩ පන්දු අතාරින්න ක්‍රීඩා පිටියට එන්නේ නැහැ. අවසිහියෙන් ක්‍රිකට් බලන කට්ටිය කියන්න පුළුවන් උඩ පන්දු අතෑරුණේ බඩේ වැදිලා එහෙම නැත්නම් මේ එක එක දේවල් කියන්න පුළුවන්. නමුත් අපි දැකලා තියෙනාව ලෝකයේ තියෙනවා අංක එකේ අංක දෙකේ ඉන්න පන්දු රකින්නන් අතින් උඩ පන්දු ගිලිහිලා යනවා. ඇත්තටම ක්‍රිකට් ක්‍රීඩාව දන්නේ ක්‍රිකට් ක්‍රීඩා කරන අය විතරයි. ඒකට තමයි කියන්නේ ගිරව් එළියේ ඉඳිද්දී රිලව් බෙනේ ඉන්නවා කියලා. ගිරවා තමයි දන්නේ බෙනයේ වෙන්නේ මොනවාද කියලා. ඒකට රිලව් රිංගලා ඒකට උත්තර ගියාම වෙන වෙන වැරදි වෙන්න පුළුවන්. ලොකු කතා කියන්න කලින් තමන්ට යුතුකමක් තියෙනවානම් ඒවා ඉෂ්ට කරන්න. ඒක තමයි වැදගත් වෙන්නේ ක්‍රිකට් ක්‍රීඩාවේ ඉදිරියට යන්න. මට මේ ඉන්ටර්වීව් එකෙන් පස්සේ එන විවේචන නම් ගණන් ගන්නේ නැහැ. මට වැඩක් නැහැ. මම කරපු දේවල් අවුරුදු 14 ක් තිස්සේ ක්‍රික් ඉන්ෆෝ එකේ තියෙනවා. අපි ඉන්දියාවට ක්‍රීඩා කරලා තරගය දිනුවා. එතකොට හොඳයි. ඔක්කොම ෆිට්. මැච් එකක් පැරදුනාම ෆිට් නෑ. ඒක ඇවිල්ලා තමන්ගේ වාසිය තකා තමන්ගේ පිටට වරදක් පැටලෙයි කියන බයට ඊට කලින් අනිත් මනුස්සයව අපහසුතාවයට පත් කරලා ඒක තමයි ඒ බලාපොරොත්තුව. මට එළියේ ඉඳන් පුටුවක් උඩ වාඩිවෙලා මයික් එකක් අල්ලන් කියන්න පුළුවන් හැමෝම ඒක දාන්න ඕන, මේකට දාන්න ඕන , ආමි ට්‍රේනින්ග් කරන්න ඕන කියලා. එහෙම හැමෝටම ඒදේ කරන්න බැහැ. ඒක තමයි මම කියන්නේ බුද්ධියෙන් ක්‍රිකට් හිතන්න කියලා. ඒ බුද්ධිය කියන එක හරි වටිනවා වචනයට වඩා. මම හිතනවා දැන් යුද්ද කාලේ ඉවරයි. දැන් ඉතින් ඇත්තටම ආමි එකට යන්න අවශ්‍යතාවයක් නෑ කාටවත්. අපට ෆිසියෝස්ලා ඉන්නවා. ට්‍රේනර්ස්ලා ඉන්නවා. ක්‍රිකට් ක්‍රීඩාවට අවශ්‍ය පරිදි ඒ කට්ටිය ඒ දේ කරයි. යුද්ධ කාලයක් තිබුණානම් ඒ දේ වැදගත් වෙන්න පුළුවන්. ලසිත් මාලිංගගේ මෙම ප්‍රකාශය සම්බන්ධයෙන් අද පැවති කැබිනට් ප්‍රවෘත්ති සාකච්ඡාවේදී මාධ්‍යවේදීන් ක්‍රීඩා අමාත්‍යවරයාගෙන් විමසා සිටියා.\n- දයාසිරි ජයසේකර\n- එක එක ක්‍රීඩකයින්ට උත්තර දෙන්න නම් මම සූදානම් නැහැ. මේ රටේ දැකපු දේ තමයි මම මේ කිව්වේ. ඒ අය ගැන බලාගමු. අපි දන්නවා ඒගොල්ලෝ මෙහේ ෆිට්නස් අරන් ගිහිල්ලා ගහන්නේ ඉන්දියාවට ඔය ඉන්න සමහර කට්ටිය. ලංකාවට නෙවෙයි වැඩියෙන් ගහලා තියෙන්නේ සල්ලිවලට. ඉස්සෙල්ලා ෆිට්නස් එක හදාගන්න කියන්න. ඕවර්ස් 4 ක් නෙමෙයි ඕවර්ස් 10 ක් බෝල් කරන්න ඕන 50 ඕවර් මැඩ් එකක. ෆිට්නස් එක ගැන අවසන් තීන්දුවක් අරන් තියෙනවා. හැම ක්‍රීඩකයෙක්ම ෆිට්නස් ටෙස්ට් එකට ඉන්න ඕන. ඒ ටෙස්ට් එක පාස් වුණොත් අනුමත කරනවා ඒ කණ්ඩායම නැත්නම් අනුමත කරන්නේ නෑ. කොයිතරම් දක්ෂ ක්‍රීඩකයෙක් වුණත් අපට කරන්න දෙයක් නෑ.",
       "URL": "https://www.hirunews.lk/sports/164109/ශාරීරික-යෝග්‍යතාව-නොමැති-ක්‍රිකට්-ක්‍රීඩකයන්ට-අවදානමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=323"
}