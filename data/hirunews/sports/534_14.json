{
       "Source": "hirunews",
       "Timestamp": "Friday, 24 May 2013 - 13:45",
       "Headline": "අයි.පී.එල් තරග පාවාදීමට තවත් ක්‍රීඩකයින්.",
       "News Content": "තරග පාවාදීම්වලට සම්බන්ධ තවත් අයි.පී.එල්. ක්‍රීඩකයන් කිහිප දෙනෙකු පිළිබද තොරතුරු අනාවරණය වෙමින් පවතින බව දිල්ලි පොලීසිය පවසනවා. එමෙන්ම ඒ සම්බන්ධයෙන් අත්අඩංගුවට ගැනුණු ශ්‍රීසාන්ත්, චවාන් සහ චණ්ඩිලා යන රාජස්ථාන් රෝයල්ස් ක්‍රීඩකයන්ට එරෙහිව චෝදනා ගොනු කිරීමට අවශ්‍ය සාක්ෂි පවතින බවයි දිල්ලි පොලීසියේ විශේෂ කොමසාරිස් එස්.එන්. ශ්‍රීවස්තාවා ප්‍රකාශ කළේ. මේ අතර, අයි.පී.එල්. තරගවලදී සැකකටයුතු තීරණ ලබාදුන් පාකිස්තාන විනිසුරු අසාද් රවුෆ් ලබන මස එංගලන්තයේ පැවැත්වෙන චැම්පියන්ස් කුසලාන තරගාවලියෙන් ඉවත් කිරීමට ද අන්තර් ජාතික ක්‍රිකට් සම්මේලනය තීරණය කර තිබෙනවා. අසාද් රවුෆ් විනිසුරුවරයා බුකි කරුවන් සමග සබඳතා පැවැත්වී ද යන්න පොලිස් විමර්ශනයට ලක්වී ඇති කරුණක්.\nඅයි.පී.එල්. තරග පාවාදීම් සම්බන්ධයෙන් විමර්ශනය කරන මුම්බායි පොලීසිය චෙන්නායි සුපර් කිංග්ස් පිළේ ප්‍රධාන විධායක ගුරුනාත් මෙයියප්පර්ගෙන් අද ප්‍රශ්න කිරීමට නියමිතයි. ඒ, බොලිවුඞ් නළුවෙකු වන වින්දෝ ධාරාසිංගෙන් ලද තොරතුරු අනුවයි. මෙයියප්පර් ඉන්දීය ක්‍රිකට් පාලක මණ්ඩලයේ ප්‍රධානී එන්. සිරිනිවාසන්ගේ බෑණනුවන්වීම ද විශේෂත්වයක්. වින්දු ධාරාසිං විසින් අයි.පී.එල්. තරග ඔට්ටු තැබීමේ ජාලයට සම්බන්ධ බොලිවුඞ් නළු නිළියන් 6 දෙනෙකු පමණ නම් කර තිබෙනවා. කෙසේ නමුත් ඔවුන් පිළිබද මෙතෙක් ඉන්දීය පොලීසිය හෙළිදරව් කර නැහැ.  දිල්ලි පොලීසිය විසින් රාජස්ථාන් රෝයල්ස් පිළ සහභාගි වූ අයි.පී.එල්. තරග සියල්ලේ සංස්කරණය නොකළ වීඩියෝ දර්ශන ඉල්ලා ඇති අතර, ශ්‍රීසාන්ත් ඇතුළු ක්‍රීඩකයන්ගෙන් හඬ සාම්පල ද ලබාගෙන තිබෙනවා. ඒ, බුකිකරුවන්ගේ හඬ පට සමග සැසදීමටයි.\nපොලිස් විමර්ශනවලදී අනාවරණය වී ඇති තවත් කරුණක් වන්නේ අජිත් චණ්ඩිලාට අයි.පී.එල්. තරගාවලිය ආරම්භවීමට පෙරම බුකිකරුවෙකු විසින් රුපියල් ලක්ෂ 15ක අත්තිකාරමක් ලබාදී ඇති බවයි. ඔහුගේ ක්‍රීඩා ඇදුම් බෑගයේ තිබී පසුව ඉන්දීය රුපියල් 20 ලක්ෂයක මුදලක් ද සොයා ගැනුණා.",
       "URL": "https://www.hirunews.lk/sports/59601/අයි-පී-එල්-තරග-පාවාදීමට-තවත්-ක්‍රීඩකයින්",
       "Category": "Sports",
       "Parent URL": "https://www.hirunews.lk/sports/all-news.php?pageID=534"
}