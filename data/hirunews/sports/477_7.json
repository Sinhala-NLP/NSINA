{
       "Source": "hirunews",
       "Timestamp": "Friday, 03 April 2015 - 19:15",
       "Headline": "තේරීම් කමිටුව ගියාට ජනතාව කැමැත්තෙන්",
       "News Content": "නව ක්‍රිකට් තේරීම් කමිටුවක් ඉදිරි දින කිහිපය තුළ පත් කිරීමට පියවර ගන්නා බව නව ක්‍රිකට් අතුරු කමිටුවේ සභාපති සිදත් වෙත්තමුණි ප්‍රකාශ කළා. ඔහු කියා සිටියේ ඉදිරියේදී පත් කිරීමට නියමිත තේරීම් කමිටුවේ සංයුතිය පිළිබඳ ක්‍රිකට් අතුරු කමිටුව රැස්වී තීරණයක් ගන්නා බවයි.\nශ්‍රී ලංකා ක්‍රිකට් තේරීම් කමිටුව අද ඉල්ලා අස්වූ අතර එහි සභාපතිවරයා ක්‍රීඩා අමාත්‍ය නවීන් දිසානායක වෙත මේ බව දැනුම් දී ඇත්තේ ඊමේල් පණිවුඩයක් මාර්ගයෙන්. 5 දෙනෙකුගෙන් යුත් ශ්‍රී ලංකා ක්‍රිකට් තේරීම් කමිටුව 2013 වසරේ ජනවාරි 28 වන දා වැඩ භාර ගත්තා. ඔවුන්ගේ වසර දෙකක සේවා කාලය මේ වසරේ ජනවාරි මස අවසන් වීමට නියමිතව තිබුණත් ලෝක කුසලාන එක්දින ක්‍රිකට් තරගාවලිය තෙක් ඔවුන් සිය රාජකාරි කටයුතු සිදුකළා. කෙසේ වෙතත්, ක්‍රීඩා අමාත්‍ය නවීන් දිසානායක පසුගිය දා ශ්‍රී ලංකා ක්‍රිකට් ආයතනයට නව අතුරු කමිටුවක් පත් කළ අතර, ඉන් අනතුරුවයි ක්‍රිකට් තේරීම් කමිටුව අද ඉල්ලා අස්වුණේ.\nකෙසේ වෙතත්, ශ්‍රී ලංකා ක්‍රිකට් තේරීම් කමිටුවේ ක්‍රියාකලාපය සම්බන්ධයෙන් පසුගිය දිනවල මෙරට ක්‍රීඩා ක්ෂේත්‍රය තුළ ඇති වූයේ දැඩි කතාබහක්. පසුගිය ලෝක කුසලාන එක්දින ක්‍රිකට් තරගාවලියට ක්‍රීඩකයන් තේරීම සම්බන්ධයෙන් ඔවුන්ට එල්ල වූයේ ද දැඩි චෝදනාවක්. ක්‍රිකට් තේරීම් කමිටුවේ ඉල්ලා අස්වීම සම්බන්ධයෙන් හිරු ප්‍රවෘත්ති අංශය මෙරට ක්‍රීඩාලෝලීන්ගෙන් විමසා සිටියා. ඔවුන් බහුතරය ප්‍රකාශ කළේ තේරීම් කමිටුව මීට පෙර අස්කළ යුතුව තිබූ බවයි. සියල්ල සිදුවූ පසු ඔවුන් ඉවත්වීම ද ක්‍රීඩාවේ අනාගතය වෙනුවෙන් සුබවාදී වනු ඇතැයි ජනතාව ප්‍රකාශ කළා.",
       "URL": "https://www.hirunews.lk/sports/106843/තේරීම්-කමිටුව-ගියාට-ජනතාව-කැමැත්තෙන්",
       "Category": "Sports",
       "Parent URL": "https://www.hirunews.lk/sports/all-news.php?pageID=477"
}