{
       "Source": "hirunews",
       "Timestamp": "Friday, 05 July 2019 - 7:47",
       "Headline": "ක්‍රිස් ගේල්ගේ ලෝක කුසලාන ඉනිම අවසන්",
       "News Content": "ලෝක කුසලාන තරඟාවලියේ අවසන් පූර්ව වටයට සුදුසුකම් ලැබීමට අපොහොසත් වූ ඇෆ්ගනිස්ථානය සහ බටහිර ඉන්දීය කොදෙව් කණ්ඩායම් අතර ඊයේ පැවති තරඟයෙන් කොදෙව්වන්ට ලකුණු 23ක තියුණු ජයක් අත්වුණා.\nකාසියේ වාසිය දිනා පළමුවෙන් පන්දුවට පහරදුන් කොදෙව් කණ්ඩායම සිය පන්දු වාර 50 තුළ දී කඩුලූ 6ක් දැවී ලකුණු 311 ක් රැස් කළා.\nඑහිදී කොදෙව්වන්ගේ දක්ෂ යොවුන් පිතිකරුවන් වන එවින් ලූවිස්, ශායි හෝප් සහ නිකලස් පූරන් අර්ධ ශතක රැස් කර ගැනීමට සමත් වුණා.\nසිය අවසන් ලෝක කුසලාන තරගාවලියේ කොදෙව්වන් මුහුණ දෙන අවසන් තරඟයට සහභාගි වූ ක්‍රිස් ගේල් දැවී ගියේ ලකුණු 7කටයි.\nපිළිතුරු වශයෙන් ඇෆ්ගනිස්ථාන පිළ සිය පන්දු වාර 50 අවසානයේ සියළු ක්‍රීඩකයන් දැවී රැස් කළේ ලකුණු 288ක් පමණයි. එහිදී 18 හැවිරිදි ඇෆ්ගන් ක්‍රීඩක ඉක්‍රාම් අකිල් ලකුණු 86ක් රැස් කර ගත් අතර, ඔහු ශතකයක් රැස් කර ගත්තේ නම්, ලෝක කුසලාන තරගාවලියකදී ශතකයක් රැස් කළ ලාබාලතම ක්‍රීඩකයා බවට පත්වනවා.\nලෝක කුසලාන තරඟාවලියට අදාළව අද පැවැත්වෙන්නේ බංග්ලාදේශය සහ පාකිස්තානය අතර තරඟයයි.",
       "URL": "https://www.hirunews.lk/sports/219681/ක්‍රිස්-ගේල්ගේ-ලෝක-කුසලාන-ඉනිම-අවසන්",
       "Category": "Sports",
       "Parent URL": "https://www.hirunews.lk/sports/all-news.php?pageID=152"
}