{
       "Source": "hirunews",
       "Timestamp": "Monday, 18 March 2013 - 13:08",
       "Headline": "බංග්ලාදේශය සමඟ එක්දින තරගාවලියට නවක මුහුණු 3 ක්.",
       "News Content": "සංචාරක බංග්ලාදේශ ක්‍රිකට් පිල සහ ශ්‍රී ලංකා කණ්ඩායම අතර පැවැත්වෙන එක්දින තරඟාවලිය සඳහා සහභාගිවන ශ්‍රී ලංකා සංචිතය නම් කර තිබෙනවා. එක්දින තරඟ 3 කින් සමන්විත මෙම තරඟාවලිය ලබන සෙනසුරාදා ආරම්භවීමට නියමිතයි. ඇන්ජලෝ මැතිව්ස් විසින් එක්දින තරඟාවලියේද ශ්‍රි ලංකා කණ්ඩායමට  නායකත්වය ලබාදෙන අතර උප නායකයා වශයෙන් දිනේෂ් චන්දිමාල් කටයුතු කරනු ඇති. සචිත් පතිරණ, ඇන්ජලෝ පෙරේරා හා කිත්රුවන් විතානගේ මෙම තරඟාවලිය සඳහා ශ්‍රී ලංකා කණ්ඩායමට අලූතෙන් කැඳවා තිබෙනවා. රංගන හේරත් එක්දින සංචිතයට නම් කර නොමැති අතර මහේල ජයවර්ධන ආබාධයක් හේතුවෙන් කණ්ඩායමට එක්කර නැහැ. ආරම්භක පිතිකරු ටී.එම්. දිල්ෂාන් ශරීර යෝග්‍යතා පරීක්ෂනයෙන් අනතුරුව කණ්ඩායමට කැඳවීම කෙරෙහි තේරීම් කමිටුවේ අවධානය යොමුව ඇති බවයි ශ්‍රී ලංකා ක්‍රිකට් ආයතනය ප්‍රකාශ කළේ.\nමේ අතර බංග්ලාදේශ ක්‍රිකට් පිල සහ ශ්‍රී ලංකා කණ්ඩායම අතර කොළඹ ආර්. ප්‍රේමදාස ක්‍රීඩාංගනයේ පැවැත්වෙන අවසන් ටෙස්ට් ක්‍රිකට් තරඟයේ තුන්වන දිනය අදයි. මේ වනවිට සිය දෙවන ඉනිම ක්‍රීඩා කරන බංග්ලාදේශ කණ්ඩායම කිසිවෙකු නොදැවී ලකුණු 23 ක් ලබා සිටිනවා. තම පළමු ඉනිම ක්‍රීඩා කළ ශ්‍රී ලංකා කණ්ඩායමේ සියලූම ක්‍රීඩකයින් ලකුණු 346ක් ලබා සිටියදී අද උදෑසන දැවී ගියා. ශ්‍රී ලංකා කණ්ඩායම වෙනුවෙන් කුමාර සංගක්කාර ලකුණු 139 ක් රැස් කළ අතර දිනේෂ් චන්දිමාල් ලකුණු 102 ක් ලබා ගත්තා.",
       "URL": "https://www.hirunews.lk/sports/55465/බංග්ලාදේශය-සමඟ-එක්දින-තරගාවලියට-නවක-මුහුණු-3-ක්",
       "Category": "Sports",
       "Parent URL": "https://www.hirunews.lk/sports/all-news.php?pageID=546"
}