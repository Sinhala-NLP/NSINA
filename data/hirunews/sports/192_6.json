{
       "Source": "hirunews",
       "Timestamp": "Saturday, 01 December 2018 - 10:45",
       "Headline": "ලෝක ශූර ශ්‍රී ලංකා ශ්‍රවණාබාධිත ක්‍රිකට් කණ්ඩායම දිවයිනට",
       "News Content": "අන්තර් ජාතික ක්‍රිකට් කවුන්සිලය සංවිධානය කළ ශ්‍රවණාබාධිතයන්ගේ පන්දුවාර විස්සයි විස්ස ලෝක කුසලානය දිනා ගත් ශ්‍රී ලංකා ශ්‍රවණාබාධිත ක්‍රිකට් කණ්ඩායම ඊයේ (30) රාත්‍රියේ දිවයිනට පැමිණියා.\nඑම කණ්ඩායම පිළිගැනිම සඳහා ක්‍රීඩා අමත්‍ය ෆයිසර් මුස්තප්පා ඇතුළු ක්‍රිකට් බලධාරීන් රැසක් කටුනායක බණ්ඩාරනායක ජාත්‍යන්තර ගුවන් තොටුපොල\nවෙත පැමිණ සිටි බවයි ගුවන්තොටුපොළ හිරු වාර්තාකරු කියා සිටියේ.\nඉදිරියේදී ශ්‍රී ලංකා ශ්‍රවණාබාධිත ක්‍රිකට් කණ්ඩායම ශ්‍රී ලංකා ක්‍රිකට් ආයතනය සමඟ අනුබද්ද කිරීමට කරයුතු කරන බව ක්‍රීඩා අමත්‍යවරයා මෙම අවස්ථාවේ අදහස් දක්වමින් පවසා සිටියා.\nඑහිදී ක්‍රීඩා අමත්‍යවරයා  වැඩිදුරටත් සඳහන් කළේ ඒ අනුව ශ්‍රවණාබාධිත ක්‍රිකට් කණ්ඩායමටද ක්‍රිකට් ආයතනය සමඟ සම්බන්ධ වී සිටින අනෙකුත් ක්‍රිකට් කණ්ඩායම් වලට හිමිවන වරප්‍රසාද ලබාදීමට කටයුතු කරන බවයි.\nශ්‍රවණාබාධිතයන්ගේ පන්දුවාර විස්සයි විස්ස ලෝක කුසලාන තරඟාවලියේ අවසන් මහා තරඟය ශ්‍රී ලංකා කණ්ඩායම ජය ගත්තේ ඉන්දීය ශ්‍රවණාබාධිත ක්‍රිකට් කණ්ඩායම ලකුණු 36කින් පරාජය කරමින්.\nතරඟාවලිය ඉන්දියාවේදී පැවති අතර අවසන් තරඟයේ පළමුව පන්දුවට පහරදුන් ශ්‍රී ලංකා  ශ්‍රවණාබාධිත ක්‍රිකට් කණ්ඩායම නියමිත පන්දුවාර 20 තුළ කඩුලු 09කට ලකුණු 145ක් රැස් කළ අතර ඉන්දීය ශ්‍රවණාබාධිත කණ්ඩායමට පන්දුවාර 17යි පන්දු 05ක් තුල සියල්ලන් දැවී රැස්කරගත හැකිවුයේ ලකුණු 109ක් පමණයි.",
       "URL": "https://www.hirunews.lk/sports/205273/ලෝක-ශූර-ශ්‍රී-ලංකා-ශ්‍රවණාබාධිත-ක්‍රිකට්-කණ්ඩායම-දිවයිනට",
       "Category": "Sports",
       "Parent URL": "https://www.hirunews.lk/sports/all-news.php?pageID=192"
}