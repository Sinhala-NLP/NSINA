{
       "Source": "hirunews",
       "Timestamp": "Wednesday, 06 September 2017 - 22:53",
       "Headline": "ඉන්දියාවට කඩුලු 7 ක ජයක්",
       "News Content": "ශ්‍රී ලංකා කණ්ඩායම සමග පැවති 20 යි 20 තරගයෙන් කඩුලු 7 ක ජයක් ලබාගැනීමට ඉන්දීය කණ්ඩායම සමත්වුනා.\nතරගය පැවැත්වුනේ කොළඹ ආර් ප්‍රේමදාස ක්‍රීඩාංගණයේදීයි.\nපැවති අයහපත් කාලගුණය හේතුවෙන් අද තරගය ආරම්භ කෙරුනේ විනාඩි 40 ක පමණ ප්‍රමාදයකින් පසුවයි.\nතරගයේ කාසියේ වාසිය දිනු ඉන්දියාව පළමුවෙන් පන්දුවට පහරදීමේ අවස්ථාව ශ්‍රී ලංකා කණ්ඩායමට ලබාදුන්නා.\nඒ අනුව ඔවුන් නියමිත පන්දුවාර 20 අවසානයේ කඩුලු 7ක් දැවී ලබාගත් ලකුණු සංඛ්‍යාව 170 ක්.\nඅද පළමු වරට 20යි 20 තරගයකට ක්‍රීඩා කළ අශාන් ප්‍රියන්ජන් නොදැවී 40 යි. ඉසුරු උදාන නොදැවී ලකුණු 19ක්  ලබා ගත්තා.\nදිල්ෂාන් මුණවීර වේගවත් ලකුණු 53 ක් රැස් කළේ පන්දු 29 කින්. මෙය ඔහුගේ පළමු අර්ධ ශතකයයි.\nහතරේ පහර 5 ක් සහ හයේ පහර 4 ක් ඊට ඇතුලත් වුනා.\nහතරේ පහර 4 ක් සමගින් නිරෝෂන් දික්වැල්ල ලකුණු 17 ක් ලබාගත්තා.\nසීක්කුගේ ප්‍රසන්න ලකුණු 11 යි. පන්දු යැවීමේදී යුස්වේන්ද්‍ර චහාල් කඩුලු 3 ක් බිඳහෙලුවා.\nපිළිතුරු ඉනිම වෙනුවෙන් පන්දුවට පහරදුන් ඉන්දියාව පන්දුවාර 19 යි පන්දු 2 ක් අවසානයේ කඩුලු 3 ක් පමණක් දැවී ජයග්‍රාහී ඉලක්කය පසු කළා.\nමනීෂ් පාන්ඩේ නොදැවී 51 යි.\nනායක විරාත් කෝලි පන්දු 54 කින් වේගවත් ලකුණු 82 ක් ලබාගත්තේ එක් හයේ පහරක් සහ හතරේ පහර 7 ක් සමගින්.\nලෝකේෂ් රාහුල් 24 යි.\nතරගයේ වීරයා සම්මානය ඉන්දීය කණ්ඩායමේ නායක විරාත් කෝලිට හිමිවුනා.",
       "URL": "https://www.hirunews.lk/sports/170317/ඉන්දියාවට-කඩුලු-7-ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=300"
}