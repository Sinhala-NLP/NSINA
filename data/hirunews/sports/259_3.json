{
       "Source": "hirunews",
       "Timestamp": "Tuesday, 30 January 2018 - 13:29",
       "Headline": "ඉන්දියාව යොවුන් කුසලාන අවසන් මහා තරඟයට",
       "News Content": "නවසීලන්තයේ පැවැත්වෙන වයස අවුරුදු 19න් පහළ ලෝක කුසලාන තරගාවලියේ අවසන් මහා තරඟයට සුදුසුකම් ලැබීමට ඉන්දීය යොවුන් ක්‍රිකට් ක්‍රීඩකයන් අද සමත් වුණා.\nඒ, පාකිස්තානය සමඟ ක්‍රයිස්චර්ච් හි පැවැති අවසන් පූර්ව තරඟයෙන් පාකිස්තානය පරදවා ලකුණු 203ක දැවැන්ත ජයග්‍රහණයක් ලබමින්.\nකාසියේ වාසිය දිනා පළමුවෙන් පන්දුවට පහර දුන් ඉන්දීය පිළ සිය පන්දු වාර 50 තුළ දී කඩුලූ 9ක් දැවී ලකුණු 272ක් රැස් කළ අතර, ෂුබ්මාන් ගිල් නොදැවී ලකුණු 102ක් රැස් කළා.\nලකුණු 273ක ඉලක්කයක් හඹා ගිය පාකිස්තාන යොවුන් පිළට 30 වන පන්දු වාරයේදී සියලූ ක්‍රීඩකයන් දැවී ලබා ගත හැකි වූයේ ලකුණු 69ක් පමණයි.\nඑය පාකිස්තාන කණ්ඩායමක් 19න් පහළ ලෝක කුසලාන තරගාවලියකදී රැස් කළ අඩුම ලකුණු සංඛ්‍යාව ද වනවා.\nමේ අනුව ඉන්දියාව, ඇෆ්ගනිස්ථානය පරදවා පළමු අවසන් පූර්ව තරඟයෙන් ජය ලැබූ  ඕස්ට්‍රේලියාව සමඟ ලබන සෙනසුරාදා අවසන් මහා තරඟයට මුහුණදීමට නියමිතයි.",
       "URL": "https://www.hirunews.lk/sports/182415/ඉන්දියාව-යොවුන්-කුසලාන-අවසන්-මහා-තරඟයට",
       "Category": "Sports",
       "Parent URL": "https://www.hirunews.lk/sports/all-news.php?pageID=259"
}