{
       "Source": "hirunews",
       "Timestamp": "Monday, 02 October 2017 - 12:17",
       "Headline": "ඕස්ට්‍රේලියාව සමඟ විසයි විස්ස තරඟාවලියට එක්වන ඉන්දීය සංචිතය නම් කරයි",
       "News Content": "ඉන්දීය කණ්ඩායම සහ සංචාරක ඕස්ට්‍රේලියානු කණ්ඩායම අතර පැවැත්වෙන පන්දුවාර විසයි විස්ස තරඟාවලිය සඳහා සහභාගී වන ඉන්දීය සංචිතය නම්කර තිබෙනවා.\nක්‍රීඩකයින් 16 දෙනෙකුගෙන් සමන්විත මෙම සංචිතයේ නායකත්වය විරාත් කෝලිට හිමිව ඇති අතර ඉන්දීය කණ්ඩායමේ උප නායකත්වය දරන්නේ ආරම්භක පිතිකරු රෝහිත් ෂර්මා විසින්.\nතරඟ තුනකින් සමන්විත මෙම තරඟාවලිය සඳහා වේග පන්දු යවන ක්‍රීඩක අශීෂ් නේරා සහ දිනේෂ් කාර්තික් එක්කර ඇති අතර එක්දින තරඟාවලියේ ඉන්දීය කණ්ඩායමේ ආරම්භක පිතිකරුව ලෙස කටයුතු කළ අජින්ක්‍යා රහානි මෙම සංචිතයට එක්කර නැහැ.\nමීට අමතරව එක්දින තරඟාවලියට සහභාගී නොවීමට තීරණය කළ ශිකර් ධවාන් මෙම පන්දුවාර විසයි විස්ස තරඟාවලිය සඳහා නම් කළ සංචිතයේ ඇතුලත්.\nඒ අනුව මෙම තරඟාවලියේදී ඉන්දීය කණ්ඩායමේ ආරම්භක පිතිකරුවන් ලෙස රෝහිත් ෂර්මා සහ ශිකර් ධවාන් කටයුතු කරනු ඇති බවටයි විශ්වාස කෙරෙන්නේ.\nමේ අතර වේග පන්දු යවන ක්‍රීඩක අශීෂ් නේරා නැවත ඉන්දීය කණ්ඩායමට එක්වන්නේ මෙම වසරේ පෙබරවාරි මාසයේ එංගලන්තය සමඟ පැවති විසයි විස්ස තරඟාවලියෙන් පසුවයි.\nඕස්ට්‍රේලියානු කණ්ඩායම සමඟ පැවැත්වෙන මෙම තරඟාවලියට ඉන්දීය කණ්ඩායමේ ප්‍රභලතම දඟ පන්දු යවන්නන් දෙදෙනෙක් වන රවින්ද්‍ර ජඩේජා සහ රවිචන්ද්‍රන් අශ්වින් එක්කර නොතිබීම විශේෂත්වයක්.\nමේ අතර ඕස්ට්‍රේලියානු කණ්ඩායම සමග පැවති තරඟ පහකින් සමන්විත එක්දින තරඟාවලිය තරඟ 04ට එකක් ලෙස ජය ගැනීමට ඉන්දීය කණ්ඩයම ඊයේ සමත් වුණා.\nතරඟාවලියට එක්වන ඉන්දීය සංචිතය වන්නේ විරාත් කෝලි (නායක), රෝහිත් ෂර්මා, ශිකර් ධවාන්, කුල්කේෂ් රාහුල්, මනිෂ් පාන්ඩයා, කෙදර් ජාදෙව්, දිනේෂ් කාර්තික්, මහේන්ද්‍ර සිං දෝණි, හර්දික් පාන්ඩයා, කුල්දීප් ජාදෙව්, යුස්වේන්ද්‍ර චාහල්, ජස්ප්‍රිට් බුම්රා, බුවනේශ්වර් කුමාර්, අශීෂ් නේරා, අක්ෂා පටෙල්.",
       "URL": "https://www.hirunews.lk/sports/172358/ඕස්ට්‍රේලියාව-සමඟ-විසයි-විස්ස-තරඟාවලියට-එක්වන-ඉන්දීය-සංචිතය-නම්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=293"
}