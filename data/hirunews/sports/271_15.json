{
       "Source": "hirunews",
       "Timestamp": "Wednesday, 20 December 2017 - 14:23",
       "Headline": "තුන් කොන් සටනක්",
       "News Content": "ඉන්දියාව සමග අද (20) සවස ආරම්භ වීමට නියමිත පළමු 20 යි 20 තරඟය සඳහා ශ්‍රී ලංකා පිලට එක් විශේෂඥ වේග පන්දු යවන්නෙකු පමණක් ඇතුළත් වනු ඇතැයි ක්‍රීඩා විචාරකයන් පවසනවා.\nඊට හේතුවී ඇත්තේ තිසර පෙරේරා, ඇන්ජලෝ මැතිව්ස් සහ අසේල ගුණරත්න යන තුන් ඉරියව් ක්‍රීඩකයන් තිදෙනාම කණ්ඩායමට ඇතුළත්ව සිටීමයි.\nඑක්දින තරඟාවලියට සහභාගි වූ ශ්‍රී ලංකා සංචිතයට ඇතුළත්ව සිටි ක්‍රීඩකයන් අතුරින් සුරංග ලක්මාල් සහ ළහිරු තිරිමාන්න හැරුණු විට සෙසු ක්‍රීඩකයන් සියලු දෙනාම විස්සයි විස්ස සංචිතයටද ඇතුළත්ව සිටිනවා.\nඒ වෙනුවට තුන් ඉරියව් ක්‍රීඩක දසුන් ශානක සහ වේග පන්දුයවන ක්‍රීඩක විශ්ව ප්‍රනාන්දු සංචිතයට කැඳවා සිටින අතර දසුන් ශානක ක්‍රීඩා කිරීමට ඇති ඉඩ කඩ ඉතාමත් අල්ප වන්නේ තිසර, ඇන්ජලෝ සහ අසේල යන තුන් ඉරියව් ක්‍රීඩකයන් තුන් දෙනාම ක්‍රීඩා කිරීම හේතුවෙන්.\nකෙසේ වෙතත් පන්දුවාර දහයයි දහය  තරගාවලියේදී කළම්බු ලයන්ස් කණ්ඩායම නියෝජනය කිරීමෙන් අනතුරුව විශ්ව ප්‍රනාන්දු ශ්‍රී ලංකා විස්සයි විස්ස සංචිතයට ඇතුළත්ව සිටිමද විශේෂත්වයක්.\n10යි 10ය යනු ක්‍රිකට් ක්‍රීඩාවට අලුතින්ම හඳුන්වා දුන් ආකෘතියයි.\nදහයයි දහය තරඟාවලියේ තරගඟ 02 කට සහභාගි වූ විශ්ව ප්‍රනාන්දු එහිදී  ලකුණු 30 කට කඩුලු 04ක් දවාගෙන පන්දුවෙන් දස්කම් දැක්වුවා.\nතිසර, මැතිව්ස් මෙන්ම අසේලද වේග පන්දු යවන්නන් ලෙස කටයුතු කරන බැවින් බොහෝ දුරට අද තරඟයේදී තවත් එක් වේග පන්දුයවන්නකු පමණක් ශ්‍රී ලංකා කණ්ඩායමේ ස්ථානයක් හිමිවනු ඇතැයි අනුමාන කළ කරනවා.\nඒ අනුව අද තරඟයේදී කණ්ඩායමේ ස්ථානයක් හිමිකර ගැනීම සඳහා නුවන් ප්‍රදීප්, දුෂ්මන්ත චමීර සහ විශ්ව ප්‍රනාන්දු අතර තුන් කොන් සටනක් හටගෙන ඇති බව පෙනෙනවා.\nකෙසේ වුනත් දැනට සංචිතයේ සිටි අත්දැකීම් බහුලම වේග පන්දුයවන්නා වන නුවන් ප්‍රදීප්ට අද තරඟයට එක්වීමට වැඩි ඉඩක් පවතින බවද අමතක කළ නොහැකියි.",
       "URL": "https://www.hirunews.lk/sports/178876/තුන්-කොන්-සටනක්",
       "Category": "Sports",
       "Parent URL": "https://www.hirunews.lk/sports/all-news.php?pageID=271"
}