{
       "Source": "hirunews",
       "Timestamp": "Sunday, 25 October 2015 - 10:55",
       "Headline": "ප්‍රබල දකුණු අප්‍රිකාව පරදා ප්‍රබල නවසීලන්තය රග්බි අවසන් මහා තරගයට එයි (VIDEO)",
       "News Content": "ලෝක කුසලාන රග්බි තරගාවලියේ  පළමු අවසන් පූර්ව  තරගය ඊයේ (24) රාත්‍රියේ පැවැත්වුනා.  ඒ ලන්ඩන් නුවරදී.\nප්‍රබලයන් අතර ගැටුමක්. නවසීලන්තය සහ දකුණු අප්‍රිකාව අතර.\nකෙසේවෙතත් ප්‍රබල දකුණු අප්‍රිකානුවන්ට -  ප්‍රබල නවසීලන්තය හමුවේ පරාජය භාරගන්නට උනා. ඒ අනුව නවසීලන්තය යළි අවසන් මහා තරගයකට සුදුසුකම් ලැබුවා. ඒ සිව්වන අවස්ථාව ලෙසයි.\nඊයේ පැමිණ සිටි ප්‍රේක්ෂකයින් සංඛ්‍යාව අසූ දහස් අනූවක්. මේ ක්‍රීඩා ලෝලීන්  ඉදිරියේ  ඊයේ ශ්‍රීලංකා වේලාවෙන් රාත්‍රී 8.30 ට තරගය ආරම්භ වූවා.\nදෙපැත්තේ හයිය එලියට දැම්මේ මෙහෙමයි.\nපළමු අර්ධය අවසන් වෙද්දී පෙරමුණ ගත්තේ දකුණු අප්‍රිකාව. ඒ 12-7 ක් ලෙස.\nකෙසේ වෙතත් සමස්ත තරගය අවසන් වූයේ 20-18ක් ලෙස නවසීලන්තය ජය හිමිකරගනිමින්.\nනවසීලන්තය උත්සාහක දිනුම් 2යි. - දඬුවම් පහර 01 යි.\nදකුණු අප්‍රිකාව ලකුණු 18 ගන්නේ දඬුවම් පහර 6කින්.\nලෝක කුසලාන රග්බි තරග ඉතිහාසයේ නවසීලන්තය  අවසන් පූර්ව තරගයකට පැමිණි  හත්වෙනි අවස්ථාව මෙයයි. ඒ අවස්ථා 7න්  4ක්ම ජය ගෙන තිබේ. මීට පෙර 1987, 1995 සහ  2011 දී  අවසන් පූර්ව තරගය ජගත්තා.\n1987 සහ  2011 දී  අවසන් මහා තරගයත් ජය ගත්තේ ප්‍රබල නවසීලන්තයයි.\nඅද (25) දෙවෙනි අවසන් පූර්ව තරගය ඔස්ට්‍රේලියාව සහ ආජන්ටිනාව අතර ආරම්භවන්නේ ශ්‍රීලංකා වේලාවෙන් රාත්‍රී 8.30ට. ලන්ඩන් වේලාවෙන් සවස 4 ට.\nඅද ජය ලබන ප්‍රබලයින්  ලබන 31 වෙනිදා  නවසීලන්තය සමග අවසන් කිරුළට තරග වදිනු ඇති.",
       "URL": "https://www.hirunews.lk/sports/119045/ප්‍රබල-දකුණු-අප්‍රිකාව-පරදා-නවසීලන්තය-රග්බි-අවසන්-මහා-තරගයට-එයි-video",
       "Category": "Sports",
       "Parent URL": "https://www.hirunews.lk/sports/all-news.php?pageID=444"
}