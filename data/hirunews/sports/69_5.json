{
       "Source": "hirunews",
       "Timestamp": "Thursday, 28 January 2021 - 17:42",
       "Headline": "දිල්හාර ලොකුහෙට්ටිගේ ICC දූෂණ විරෝධී නීති සංග්‍රහය යටතේ වැරදිකරු වෙයි",
       "News Content": "ශ්‍රී ලංකා කණ්ඩායමේ හිටපු ක්‍රීඩකයෙකු වන දිල්හාර ලොකුහෙට්ටිගේ ජාත්‍යන්තර ක්‍රිකට් කවුන්සිලයේ දූෂණ විරෝධී නීති සංග්‍රහය යටතේ වැරදි තුනක් සම්බන්ධයෙන් වැරදිකරු වී තිබෙනවා.\nස්වාධීන දූෂණ විරෝධී සභාවක් විසින් විභාග කිරීමෙන් අනතුරුවයි ඔහු මෙලෙස වැරදිකරුවෙකු ලෙසට නම්කර ඇත්තේ.\nජාත්‍යන්තර ක්‍රිකට් කවුන්සිලයේ දූෂණ විරෝධී නීති සංග්‍රහය යටතේ 2019 වසරේ නොවැම්බර් මාසයේදී දිල්හාර ලොකුහෙට්ටිගේ වරදකරුවෙකු ලෙසට නම් කෙරුනා.\nඅනතුරුව ඒ සම්බන්ධයෙන් ජාත්‍යන්තර ක්‍රිකට් කවුන්සිලය විසින් සිදු කරන නඩු විභාගයකින් අනතුරුවයි අදාළ සියලු චෝදනාවලට ඔහු වැරදිකරු ලෙසට නම්කර ඇත්තේ.\nඒ අනුව ඔහුට පනවා ඇති තරග තහනම තවදුරටත් බලාත්මක වනු ඇති.\nතරග පාවාදීම ඊට සහය දැක්වීම හෝ උපදෙස් ලබාදීම මෙන්ම එවැනි තරග පාවාදීමකට ලැබුනු ඇරයුම් පිළිබඳ හෙළි නොකිරීම දිල්හාර ලොකුහෙට්ටිගේට එල්ලවී ඇති චෝදනා වනවා.\nඔහු ශ්‍රී ලංකාව වෙනුවෙන් එක්දින තරග 9කට සහ 20යි 20 තරග දෙකකට ක්‍රීඩා කර ලකුණු 101ක් රැස් කරගෙන තිබෙනවා.\nඑම තරගවලදී ලබාගෙන ඇති කඩුලු සංඛ්‍යාව 8ක්.\nඔහුගේ අවසන් ජාත්‍යන්තර තරගය වූයේ ඉන්දියාවට එරෙහිව 2013 වසරේ පෝට්ඔෆ් ස්පේන්හිදී පැවති එක්දින තරගයයි.",
       "URL": "https://www.hirunews.lk/sports/260992/දිල්හාර-ලොකුහෙට්ටිගේ-icc-දූෂණ-විරෝධී-නීති-සංග්‍රහය-යටතේ-වැරදිකරු-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=69"
}