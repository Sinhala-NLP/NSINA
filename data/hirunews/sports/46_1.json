{
       "Source": "hirunews",
       "Timestamp": "Monday, 09 August 2021 - 13:15",
       "Headline": "ලියොනල් මෙසී, බාසිලෝනා ක්‍රීඩා සමාජයෙන් සමු ගන්නා බව තහවුරු කරයි",
       "News Content": "සිය දෙවැනි නිවහන වූ ස්පාඤ්ඤයේ බාසිලෝනා ක්‍රීඩා සමාජයෙන් සමු ගන්නා බව ආර්ජන්ටිනාවෙන් බිහි වූ ලොව දක්ෂතම පාපන්දු ක්‍රීඩකයෙකු වන ලියොනල් මෙසී ඊයේ තහවුරු කළා.\nඑය නිවේදනය කිරීම සඳහා පැවති මාධ්‍ය හමුවේදී මෙසී හඬා වැටුණේ බර්කා හෙවත් බාසිලෝනා පාපන්දු සමාජය සමග සිය 21 වසරක අත්දැකීම්වලින් හැඟුම්බර වෙමින්.\nවයස අවුරුදු 13 දී ආර්ජන්ටිනාවෙන් නික්මුණු ලියොනල් මෙසී, බාසිලෝනා ක්‍රීඩා සමාජය වෙනුවෙන් ක්‍රීඩා කළේ වයස අවුරුදු 17 සිටයි.\nදැන් 34 වන වියේදී ඔහු එම ක්‍රීඩා සමාජයෙන් සමු ගන්නේ 2004 වසරේ සිට එහිදී දැක්වූ දස්කම් වෙනුවෙන් ශූරතා 34 ක් ජයග්‍රහණය කරමින්.\nස්පාඤ්ඤ බාසිලෝනා ක්‍රීඩා සමාජය වෙනුවෙන් තරග 778 කට මුහුණදී ඇති මෙසී, ගෝල 672 ක් ලබා ගත්තේ කිසිවෙකුට බිඳිය නොහැකි වාර්තාවක් පිහිටුවමින්.\nඔහු ලොව දක්ෂතම පාපන්දු ක්‍රීඩකයාට පිරිනැමෙන රන් පාපන්දුව සය වරක් ජයග්‍රහණය කළ ක්‍රීඩකයෙක්.",
       "URL": "https://www.hirunews.lk/sports/279256/ලියොනල්-මෙසී-බාසිලෝනා-ක්‍රීඩා-සමාජයෙන්-සමු-ගන්නා-බව-තහවුරු-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=46"
}