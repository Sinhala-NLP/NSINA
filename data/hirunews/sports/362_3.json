{
       "Source": "hirunews",
       "Timestamp": "Tuesday, 10 January 2017 - 16:13",
       "Headline": "දකුණු අප්‍රිකාවට එරෙහි එක්දින සහ T20 තරගවලට මාලිංග නැහැ ?",
       "News Content": "සංචාරක ශ්‍රී ලංකා කණ්ඩායම සහ දකුණු අප්‍රිකාව අතර පැවැත්වෙන එක්දින සහ පන්දුවාර 20 තරගාවලියට ලසිත් මාලිංග ක්‍රීඩා නොකරන බව ඔහුගේ කළමණාකරුවන් තහවුරු කර තිබෙනවා.\nක්‍රික් ඉන්ෆෝ වෙබ් අඩවියේ දැක්වෙන්නේ රෝගී තත්වය හමුවේ මාලිංග මෙම තරගවලට ක්‍රීඩා නොකරන බවයි.\nදණහිසේ ආබාධයක් ඇතුලු ආබාධ කිහිපයක් හේතුවෙන් පසුගිය වසරේ පන්දුවාර 20 ලෝක කුසලානයට මෙන්ම ඉන්දීය ප්‍රිමියර් ලීග් තරගාවලියට ද මාලිංග සහභාගී වුයේ නැහැ.\nදකුණු අප්‍රිකානු කණ්ඩායම සමග පැවැත්වෙන තරගාවලියට සහභාගී නොවුන ද පෙබරවාරි 17 වනදා ඔස්ටේ‍්‍රලියාව සමග ආරම්භ වන පන්දුවාර 20 තරග 3 ට සහභාගී වීමට මාලිංග උත්සාහ ගන්නා බවයි ඔහුගේ කළමණාකාරීත්වය ප්‍රකාශකර ඇත්තේ.\n2015 නොවැම්බර් මාසයෙන් පසු ලසිත් මාලිංග ක්‍රීඩා කර ඇත්තේ එක් ජාත්‍යන්තර තරගයකට පමණයි.\n2014 වසරේ මැද භාගයේ සිට මාලිංග පාදයේ ආබාධයක් ඇතුලු ආබාධ කිහිපයකට ප්‍රතිකාර ලබාගත්තා.\nශ්‍රි ලංකාව සහ දකුණු අප්‍රිකාව අතර තරග 3 කින් සමන්විත 20 යි 20 තරගාවලියේ පළමු තරගය ලබන 20 වනදා පැවැත්වෙනවා.\nදෙරට අතර එක්දින තරගාවලිය ආරම්භ වන්නේ ලබන 28 වනදායි.",
       "URL": "https://www.hirunews.lk/sports/151751/දකුණු-අප්‍රිකාවට-එරෙහි-එක්දින-සහ-t20-තරගවලට-මාලිංග-නැහැ",
       "Category": "Sports",
       "Parent URL": "https://www.hirunews.lk/sports/all-news.php?pageID=362"
}