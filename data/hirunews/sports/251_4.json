{
       "Source": "hirunews",
       "Timestamp": "Tuesday, 27 February 2018 - 11:51",
       "Headline": "ශ්‍රී ලංකා ක්‍රීඩකයින් දෙදෙනකු නිදහස් කුසලාන තරඟාවලියට එක්වීම අවිනිශ්චිත තත්වයක",
       "News Content": "ශ්‍රී ලංකාව, ඉන්දියාව සහ බංග්ලාදේශය අතර පැවැත්වෙන පන්දුවාර 20-20 තුන්කොන් තරඟාවලිය ලබන 06 වනදා ආරම්භ වීමට නියමිතයි.\nමෙම තරඟාවලිය සඳහා ශ්‍රී ලංකා කණ්ඩායමේ එක්දින සහ පන්දුවාර 20 නිත්‍ය නායක ඇන්ජලෝ මැතිව්ස්‌ සහ ප්‍රහාරාත්මක පිතිකරු කුසල් ජනිත් පෙරේරාගේ සහභාගීත්වය තවමත් අවිනිශ්චිත තත්වයක පවතින බවයි ක්‍රීඩා මාධ්‍ය වාර්තා කරන්නේ.\nඇන්ජලෝ මැතිව්ස්‌ගේ සහ කුසල් පෙරේරාගේ ආබාධ තත්වයන් තවමත් සුව නොවී තිබීම මීට හේතුවනවා.\nඅබාධයකට ලක්ව සිටින ශ්‍රී ලංකා කණ්ඩායමේ තුන් ඉරියව් ක්‍රීඩක අසේල ගුණරත්නට මෙම තරඟාවලිය අහිමිවී යන බව ශ්‍රී ලංකා ක්‍රිකට් ආයතනය මීට පෙර නිවේදනය කළා.\nමේ අතර මෙම තරඟාවලියේ දී  ඉන්දීය කණ්‌ඩායමේ ප්‍රබලයන් කිහිප දෙනෙකුම විවේක ගන්වා තිබෙනවා.\nමේ හේතුවෙන් ශ්‍රී ලංකාවට තරඟාවලිය ජය ගැනීමේ වැඩි අවස්‌ථාවක්‌ පවතින බවයි ක්‍රිකට් විචාරකයින් පවසනේ.\nඒ අනුව  මෙම තරඟාවලිය සඳහා හොඳම විස්‌සයි විස්‌ස සංයුතිය ශ්‍රී ලංකාවෙන් ඉදිරිපත් කිරීමට තේරීම් කමිටුව ඇතුළු කළමනාකාරීත්වය බලාපොරොත්තුවෙන් පසුවෙන බව සඳහන්.\nමේ අතර නිදහස් කුසලාන තරඟාවලියට සහභාගී වන ඉන්දීය සංචිතය ඊයේ (26) නම් කරනු ලැබුවා.\nරෝහිත් ශර්මාගේ නායකත්වයෙන් සමන්විත මෙම සංචිතයට ක්‍රීඩකයින් 15 ක් ඇතුළත්.\nඉන්දීය සංචිතය පහතින්.\nRohit Sharma (Captain), Shikhar Dhawan (vice-captain), KL Rahul, Suresh Raina, Manish Pandey, Dinesh Karthik (wk), Deepak Hooda, Washington Sundar, Yuzvendra Chahal, Axar Patel, Vijay Shankar, Shardul Thakur, Jaydev Unadkat, Mohammad Siraj, Rishabh Pant (wk)",
       "URL": "https://www.hirunews.lk/sports/184620/ශ්‍රී-ලංකා-ක්‍රීඩකයින්-දෙදෙනකු-නිදහස්-කුසලාන-තරඟාවලියට-එක්වීම-අවිනිශ්චිත-තත්වයක",
       "Category": "Sports",
       "Parent URL": "https://www.hirunews.lk/sports/all-news.php?pageID=251"
}