{
       "Source": "hirunews",
       "Timestamp": "Friday, 19 October 2018 - 20:22",
       "Headline": "වේගවත්ම මලල ක්‍රීඩකයා ක්‍රීඩා දිවියෙන් සමු ගැනීමට තීරණය කරයි",
       "News Content": "වර්තමානයේ මෙරට සිටින වේගවත්ම මලල ක්‍රීඩකයා සිය ක්‍රීඩා දිවියෙන් සමු ගැනීමට තීරණය කර තිබෙනවා.\nඒ, මෙරට ක්‍රීඩාවේ නාමයෙන් වැජඹෙන බලධාරී පැලැන්තියේ නොසැලකිල්ල හේතුවෙන්.\nඅද රෙඩ් කාඩ් වෙන්වන්නේ මලල ක්‍රීඩාවේ හෙට දවස පැහැබර කිරීමට සිටින ක්‍රීඩකයෙකුගේ හෙට දවස වෙනුවෙන්.\nවිනොජ් සුරන්ජය ද සිල්වා, වර්තමානයේ ශ්‍රී ලංකාවේ මීටර් 100 සහ මීටර් 200 ජාතික ශුරයායි.\nවසර නවයක් තරම් වූ කෙටි ඉතිහාසයකට දිව යන සුරන්ජයගේ මලල ක්‍රීඩා දිවිය තුල ඔහු ශ්‍රී ලංකා මාතාව ජාත්‍යන්තරයේ බැබලවූ අවස්ථා සුළුපටු නොවේ.\nසුරන්ජය පිළිබඳව බොහෝ දෙනා කතා කරන්නට පටන්ගත්තේ මේ වසර මුලදී සුගතදාස ක්‍රීඩාංගනයේ පැවති ආසියානු මලල ක්‍රීඩා තේරීම් තරගාවලියෙන් පසුවයි.\nඑහිදී වසර 20ක් පුරාවට සුගත් තිලකරත්න තමන් සන්තකයේ තබාගෙන සිටි මීටර් 200 ඉසව්වේ ශ්‍රී ලංකා වාර්තාව සිය නම ඉදිරියේ ලියා ගන්නට මේ ජවාධිකයා සමත් වුනා.\nනමුත් දෛවයේ සරදමකට දෝ සුරන්ජය ඉන් අනතුරුව ඩෙංගු රෝගයට ගොදුරු වනවා.\nමාස පහක් පුරාවට ඔහු ජීවිතයත් මරණයත් අතර සටනක නිරත් වෙද්දී ක්‍රීඩා බලධාරීන් ඒ දෙස නොදුටු දෑසින් පසුවුණා.\nමෙරට මලල ක්‍රීඩකයෙකුගේ හෙට දවස පිලිබඳ දෙවරක් සිතන්නට එම කාලය සුරන්ජයට උපකාරී වුවත් සුව වූ සැනින් ඔහු තීරණය කලේ යලි සිය දෙපයේ සවිය උරගා බලන්නටයි.\nඒ අනුව සුරන්ජය පසුගියදා නිමා වුනු 44 වන ජාතික මහා ක්‍රීඩා උළෙලේදී මීටර් 100 මීටර් 200 සහ මීටර් 100⤨4 සහය ඉසව්වේ රන් පදක්කම් සිය ගෙල දැරුවේ  තවමත් කෙටි දුර ධාවන ඉසව් වලදී තමන්ට මෙරටදී අභියෝගයක් නොමැති බව පසක් කරමින්.\nමෙරට බොහෝ ක්‍රීඩක ක්‍රීඩිකාවන්ට පොදු වූ ගැටළුවක් මේ දිනවල සුරන්ජයගේ හෙට දවසට බලපෑම් එල්ල කරමින් තිබෙනවා.\nඒ ක්‍රීඩාවට පිළිලයක් බඳුවූ නිලධාරිවාදයයි.\nමෙරට බොහෝ මලල ක්‍රීඩක ක්‍රීඩිකාවන්ට මෙන්ම සුරන්ජන්ටත් ඇත්තේ සිය දෙපයේ සවියට අමතරව සිතේ සවිය පමණයි.\nඒ නිසාම ඔහුත් රට වෙනුවෙන් සිය වගකීම ඉටු කරන්නන්ට බලධාරීන්ගේ නොසලකා හැරීම් මායිම් කලේ නැහැ.\nනමුත් කනගාටුවට කරුණ වන්නේ එයම දඩ මීමා කරගන්නා මෙරට ක්‍රීඩාව කරවන බලධාරීන් ක්‍රීඩක ක්‍රීඩිකාවන්ගේ පැහැබර අනාගතය සමගින් සෙල්ලම් කිරීම ඉදිරියටත් ජයටම සිදුකරගෙන යාමයි.",
       "URL": "https://www.hirunews.lk/sports/202503/වේගවත්ම-මලල-ක්‍රීඩකයා-ක්‍රීඩා-දිවියෙන්-සමු-ගැනීමට-තීරණය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=199"
}