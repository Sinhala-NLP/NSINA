{
       "Source": "hirunews",
       "Timestamp": "Friday, 08 December 2017 - 20:35",
       "Headline": "ක්‍රිකට් සභාපතිගේ අපූරු නිවේදනය",
       "News Content": "ඉන්දියාව සමග පැවති තෙවන ටෙස්ට් ක්‍රිකට් තරගයේ දෙවන දිනය තුලදී දිල්ලි නගරයේ වායු දූෂණය හේතුවෙන් ශ්‍රී ලංකා ක්‍රීඩකයන් දැඩි අපහසුතාවකට පත් වුණා.\nනමුත් ක්‍රීඩාවට සුදුසු තත්ත්වයේ පරිසරයක් තුළ තරග සංවිධානය කිරීමට අපොහොසත් වූ ඉන්දීය ක්‍රීකට් බලධාරීන්ට සිය කණස්සල්ල ප්‍රකාශ කිරීමට හෝ මෙරට ක්‍රිකට්  සභාපතිවරයා නිර්භීත වුණේ නැහැ.\nඉන්දියාව හමුවේ එතරම් බැහැපත් වුවත්, තම වගකීම් විරහිත ක්‍රියා හේතුවෙන් ගුවන් තොටුපොලෙන් ආපසු හැරී ආ ක්‍රීඩකයන්ට සිදුවූ අපහසුතාව පිලිබඳ ප්‍රසිද්ධියේ සමාව අයැදීමට සභාපතිවරයා ප්‍රමුඛ ක්‍රිකට් ආයතනය පසුබට වුණා.\nමෙලෙස සිය වගකීම් අමතක වූ ක්‍රිකට් බලධාරීන්ට හදිසියේ කණ්ඩායම් සිහියට නැගී මෙම මාධ්‍ය නිවේදනය නිකුත් කරන්නේ ඔවුන් තෙවන තරගය ජය පරාජයෙන් තොරව නිමාකර ගැනීමත් සමගයි.\nලංකාවේ ක්‍රිකට් ඉහලටම ගෙන යන බවට පිළිණ දුන් ක්‍රිකට් සභාපතිවරයා තම ක්‍රිකට් දැනුම මෙම මාධ්‍ය නිවේදනය මගින් මනාව පෙන්වා තිබෙනවා.\nපසුගියදා පාකිස්ථානය සහ ශ්‍රී ලංකාව අතර එක්සත් අරාබි එමීර් රාජ්‍යයේදී පැවැත්වුනේ ටෙස්ට් තරග දෙකක් වුවත් සභාපතිවරයාගේ ප්‍රකාශයට අනුව ශ්‍රී ලංකාව තරග 3ක් ජයගත්තේ කෙසේද යන්න ගැටළුවක්.\nශ්‍රී ලංකා ක්‍රිකට් ආයතනය නිකුත් කර ඇති සිංහල මාධ්‍ය නිවේදනයට අනුව ප්‍රසාද ලකුණු 96ක් හිමි ශ්‍රී ලංකාව ටෙස්ට් කණ්ඩායම් වර්ගීකරණයේ එංගලන්තයට වඩා එක් ලකුණකින් පමණක් පසුපසින් සිටින අතර ඉංග්‍රීසි මාධ්‍ය නිවේදනයට අනුව ඔවුන් පසුවන්නේ ඔස්ට්‍රේලියාවට සහ නවසීලන්තයට වඩා එක් ලකුණක් පසුපසිනුයි.\nනමුත් ජාත්‍යන්තර ක්‍රිකට් කවුන්සිලයට අනුව නම්, ශ්‍රී ලංකාවට හිමිව ඇත්තේ ප්‍රසාද ලකුණු 94ක් පමණක් වන අතර ඔවුන් ඔස්ට්‍රේලියාවට වඩා ලකුණු 3කින් දල එංගලන්තයට වඩා ලකුණු 11කින්ද පසුපසින් සිටිනවා.\nක්‍රිකට් සභාපතිවරයාගේ නිවේදනයට අනුව සුරංග ලක්මාල් කඩුලු ත්‍රිත්වයක් ලබා ගැනීමට සමත් වූ බව පැවසෙතත් රංගන හේරත් සහ නුවන් සොයිසා හැරුණු විට වෙනත් කිසිදු ශ්‍රී ලාංකිකයෙක් ටෙස්ට් කඩුලු ත්‍රිත්ව ලාභී ලැයිස්තුවට තවමත් ඇතුලත් වී නැහැ.\nසුරංග ලක්මාල් ලකුණක් ලබා නොදී පන්දු 48 ක් යැවූ බව මෙම නිවේදනයේ සඳහන් වන්නේ, ඔහුව ඩෙනිස් ලිලී, ශ්‍රීමත් රිචඩ් හැඩ්ලි වැනි පන්දු යවන්නන් සමග ද සංසන්දනය කරමින්.\nකෙසේ වෙතත් ලක්මාල් පන්දු 48 ක් ලකුණක් ලබා නොදුන් බව පැවසීමට නම් ඔහුගේ 8 වන පන්දුවාරයේ 5 වන පන්දුවට අජින්කෙයා රහනේ ලබාගත් ලකුණු 4 ලකුණු සටහන් පොතෙන් මකා දැමිය යුතු වනවා.\nසභාපතිවරයාගේ මෙම ප්‍රකාශ මාධ්‍යට නිකුත් වන්නේ ඉහල වැටුප් ලබන 6 දෙනෙකුට වැඩි සේවක පිරිසකගෙන් යුතු මාධ්‍ය ඒකකයකින් වීම හාස්‍යට කරුණක්.\nතරග පරදින විට සොයා ගැනීමට හෝ නොහැකි නමුත් ක්‍රීඩකයන්ගේ දක්ෂතා දක්වන විට එම පහනින් එලිය බැලීමට උත්සහ දරන ශ්‍රී ලංකා ක්‍රිකට් බලධාරීන් ගේ අරමුණ කුමක්ද යන්න තේරුම් ගැනීමට මෙවන් සිදුවීම් තවත් උදාහරණයක් සපයනු නොඅනුමානය.",
       "URL": "https://www.hirunews.lk/sports/177946/ක්‍රිකට්-සභාපතිගේ-අපූරු-නිවේදනය",
       "Category": "Sports",
       "Parent URL": "https://www.hirunews.lk/sports/all-news.php?pageID=275"
}