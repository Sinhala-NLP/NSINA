{
       "Source": "hirunews",
       "Timestamp": "Friday, 22 September 2017 - 16:39",
       "Headline": "පකිස්ථාන තරඟාවලියේ සූදානම ගැන චන්දිමාල් කතා කරයි",
       "News Content": "ශ්‍රී ලංකා කණ්ඩායම සහ පකිස්ථාන කණ්ඩායම අතර පැවැත්වෙන ටෙස්ට් තරඟාවලිය සඳහා එක්වන ශ්‍රී ලංකා සංචිතය පසු ගියදා නම් කළා.\nක්‍රීඩකයන්ගෙන 15 දෙනෙකුගෙන් සමන්විත මෙම සංචිතයට අතිරේක ක්‍රීඩකයින් 05 දෙනෙකුද ඇතුළත්.\nමෙම සංචිතයේ නායකත්වය දිනේෂ් චන්දිමාල් දරණ අතර ළහිරු තිරිමාන්න එහි උප නායකත්ව දරණවා.\nටෙස්ට් සංචිතය නම් කිරීමෙන් අනතුරුව පැවති මාධ්‍ය හමුවකට එක්වෙමින් ශ්‍රී ලංකා ටෙස්ට් කණ්ඩායමේ නායක දිනේෂ් චන්දිමාල් පවසා සිටියේ පකිස්ථාන තරඟාවලිය සඳහා නම් කර ඇති සංචිතය ඉතා හොද සංචිතයක් බවයි.\nදක්ෂ තරුණ ක්‍රීඩකයන් කිහිපදෙනෙකුට අවස්ථාව ලැබී ඇති බවත් ජ්‍යෙෂ්ඨ ක්‍රීඩකයන් කිහිපදෙනෙක්ම නැවත කණ්ඩායමට එක්වීම සම්බන්ධයෙන් සතුටු වන බවත් ශ්‍රී ලංකා ටෙස්ට් නායකයා එහිදී අදහස් දක්වමින් කියා සිටියා.\nශ්‍රී ලංකා කණ්ඩායමේ හිටපු නායක ඇන්ජලෝ මැතිව්ස් අබාධයකට ලක්වීම අවාසනාවන්ත සිදුවීමක් බවයි චන්දිමාල් වැඩිදුරටත් අදහස් දක්වමින් කියා සිටියේ.\nපකිස්ථාන තරඟාවලියට නම් කළ ශ්‍රී ලංකා සංචිතය පහතින්.\nදිනේෂ් චන්දිමාල් (නායක) / ළහිරු තිරිමාන්න / දිමුත් කරුණාරත්න / කෞෂාල් සිල්වා / කුසල් මෙන්ඩිස් / සධීර සමරවික්‍රම / රොෂේන් සිල්වා / නිරෝෂන් දික්වැල්ල / රංගන හේරත් / ලක්ෂාන් සඳකැන් / දිල්රුවන් පෙරේරා / සුරංග ලක්මාල් / නුවන් ප්‍රදීප් / විශ්ව ප්‍රනාන්දු සහ ළහිරු ගමගේ.\nඅතිරේක ක්‍රීඩකයන්, ධනංජය ද සිල්වා / ජෙෆ්රි වැන්ඩර්සේ / අකිල ධනංජය / ළහිරු කුමාර සහ දසුන් ශානක.\nමේ අතර ශ්‍රී ලංකා කණ්ඩායම සමඟ ටෙස්ට් තරඟාවලියට එක්වන පකිස්ථාන සංචිතය හෙට නම් කිරීමට නියමිත අතර මෙම සංචිතය සඳහා බොහෝ විට වේගපන්දු යවන්නන් 05 දෙනෙකු එක්කර ගනු ඇතැයි වාර්තා වනවා.",
       "URL": "https://www.hirunews.lk/sports/171576/පකිස්ථාන-තරඟාවලියේ-සූදානම-ගැන-චන්දිමාල්-කතා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=296"
}