{
       "Source": "hirunews",
       "Timestamp": "Friday, 25 September 2020 - 9:09",
       "Headline": "පාකිස්ථාන, කොදෙව් ක්‍රිකට් සංචාරවලට නවසීලන්ත රජයේ අනුමැතිය",
       "News Content": "පාකිස්ථාන සහ බටහිර ඉන්දීය කොදෙව් ක්‍රිකට් කණ්ඩායම්වල නවසීලන්ත සංචාර සඳහා එරට රජයේ අනුමැතිය හිමිවී තිබෙනවා.\nනවසීලන්ත ක්‍රිකට් ආයතනය ප්‍රකාශ කළේ මේ වසර අවසානයේදි සහ ලබන වසර මුලදී අදාළ ක්‍රිකට් සංචාර යෙදී ඇති බවයි.\nමේ වසරේ නොවැම්බරයේ සිට ලබන වසරේ ජනවාරි දක්වා බටහිර ඉන්දීය කොදෙව් සහ පාකිස්ථාන කණ්ඩායම්වලට නවසීලන්තයේ සංචාරය කිරීම සඳහා අදාළ අනුමැතිය හිමිවූ බව එමඟින් වැඩිදුරටත් සඳහන් කළා.\nඅයි.සී.සී. ජාත්‍යන්තර ක්‍රිකට් තරග වැඩසටහනට අනුව එම ක්‍රිකට් සංචාර යෙදී තිබෙනවා.\nමීට අමතරව ලබන වසරේ පෙබරවාරි මාසයේ බංග්ලාදේශ පිලද සීමිත පන්දු වාර තරගාවලියක් සඳහා ගෙන්වාගැනීමට ද නවසීලන්තය අදහස් කරනවා.\nනවසීලන්තය කොවිඩ් 19 ගෝලීය වසංගතය සාර්ථකව පාලනය කළ රටක් ලෙස සැළකෙන නමුදු තවමත් එරට දේශසීමා විදේශිකයන්ට විවෘත කර නැහැ.",
       "URL": "https://www.hirunews.lk/sports/251053/පාකිස්ථාන-කොදෙව්-ක්‍රිකට්-සංචාරවලට-නවසීලන්ත-රජයේ-අනුමැතිය",
       "Category": "Sports",
       "Parent URL": "https://www.hirunews.lk/sports/all-news.php?pageID=84"
}