{
       "Source": "hirunews",
       "Timestamp": "Saturday, 27 August 2016 - 13:24",
       "Headline": "ඉන්දියාවෙන් ඔලිම්පික් සැලස්මක්",
       "News Content": "2020 වසරේ ජපානයේ ටෝකියෝ නුවර පැවැත්වෙන ගිම්හාන ඔලිම්පික් උළෙලට මෙන්ම 2024 සහ 2028 ඔලිම්පික් උළෙල සඳහා කාර්ය සාධක බලකායක් පිහිටුවන බව ඉන්දීය අග්‍රාමාත්‍ය නරේන්ද්‍ර මෝදි ප්‍රකාශ කළා.\nමෙවර රියෝ ඔලිම්පික් උළෙල සඳහා ඉන්දියාව ක්‍රීඩක, ක්‍රීඩිකාවන් 118 දෙනෙකු ඉදිරිපත් කළ ද ඔවුන්ට ජයග්‍රහණය කළ හැකි වූයේ රිදී පදක්කමක් සහ ලෝකඩ පදක්කමක් පමණයි.\nමේ නිසා ඉදිරි ඔලිම්පික් උළෙල 3 සඳහා ඉන්දියානු දස්කම් ඉහළ නැංවීමේ අරමුණින් සකස් කෙරෙන මෙම කාර්ය සාධක බලකායට දේශීය හා විදේශීය ක්‍රීඩා විශේෂඥයන් ඇතුළත් වනු ඇති.\nඉන්දියාව වෙනුවෙන් මෙවර ඔලිම්පික් උළෙලේදී සක්ෂි මලික් ක්‍රීඩිකාව මල්ලව පොර ඉසව්වෙන් ලෝකඩ පදක්කමක් ජයග්‍රහණය කළ අතර, පී.වී. සින්දු බැඩ්මින්ටන් රිදී පදක්කමක් ජයග්‍රහණය කළේ ලෝක ශූර ක්‍රීඩිකාවට අවසන් තරගයේදී ප්‍රබල අභියෝගයක් එල්ල කරමින්.\nමේ අතර, ඔලිම්පික් ජයග්‍රහණයෙන්  පසු පී.වී. සින්දුට ඉන්දීය රුපියල් කෝටි 2ක පමණ අනුග්‍රාහක කොන්ත්‍රාත්තු ලැබී ඇති බව සදහන්.\nඔලිම්පික් ජයග්‍රහණයත් සමඟ ඇයට තෙලංගානා රජය කෝටි 5ක මුදලක් සහ හයිද්‍රාබාදයේ නිවහනක් ලබාදුන් අතර, ආන්ද්‍ර ප්‍රදේශ් රජය මගින් ද කෝටි 3ක ත්‍යාග මුදලක් පිරිනැමුවා.",
       "URL": "https://www.hirunews.lk/sports/141585/ඉන්දියාවෙන්-ඔලිම්පික්-සැලස්මක්",
       "Category": "Sports",
       "Parent URL": "https://www.hirunews.lk/sports/all-news.php?pageID=388"
}