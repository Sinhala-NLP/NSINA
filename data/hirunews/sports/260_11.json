{
       "Source": "hirunews",
       "Timestamp": "Friday, 26 January 2018 - 18:53",
       "Headline": "තිසරට සහ ලක්මාල් හෙට තරඟය විශේෂයි",
       "News Content": "තුන්කොන් තරගාවලියේ ශ්‍රී ලංකාව සහ බංග්ලාදේශය අතර අවසන් මහා තරඟය හෙට මීර්පූර් හිදී පැවැත්වෙනවා.\nහෙට තරඟයට ද ඊයේ තරඟයට එක්වූ කණ්ඩායම වෙනසකින් තොරව ක්‍රීඩා කරනු ඇතැයි ක්‍රීඩා ආරංචි මාර්ග ප්‍රකාශ කළා.\nශ්‍රී ලංකා පන්දු යවන්නන් දෙදෙනෙකුට හෙට තරඟයේදී කඩුලූ 100 සහ 150 සීමාව පසු කිරීමට අවස්ථාව සැලසීම ද විශේෂත්වයක්.\nසුරංග ලක්මාල්ට එක්දින කඩුලූ 100යේ සීමාව පසුකිරීමට අවශ්‍යව ඇත්තේ තවත් කඩුලූ 2ක් පමණයි.\nඑමෙන්ම තිසර පෙරේරාට කඩුලූ 150 සීමාව පසු කිරීමට තවත් කඩුල්ලක් අවශ්‍ය වනවා.\nශ්‍රී ලංකා ක්‍රිකට් කණ්ඩායම පසුගිය වසර පුරා වැටී සිටි අගාධයෙන් ගොඩ එන්නට සැබෑ වෙහෙසක් දරන බවට ක්‍රීඩා ලෝලීන් වටහා ගත්තේ බංග්ලාදේශ තුන්කොන් එක්දින තරගාවලියේ අවසන් තරගයට සුදුසුකම් ලබා ගැනීමත් සමගයි.\nයලි නැගී සිටීමේ ගමන තුළ ස්ථාවර ඉදිරි පියවරක් තබන්නටත්, නව පුහුණුකරු චන්දික හතුරුසිංහ ගේ අභිමානය රැක දීමටත් අතිශය වැදගත් එම අවසන් තරගය හෙට පැවැත්වෙනවා.\nශ්‍රී ලංකා ක්‍රිකට් කණ්ඩායම 2018 වසරට පා තැබුවේ එක්දින තරග 29 කින් තරග 5 ක් පමණක් ජයගත් වසරක මතකය අමතක කර දැමීමේ අභියෝගය ද සමගයි.\nකෙසේ වෙතත් මේ වසරේ පළමු පරීක්ෂණය වූ බංග්ලාදේශ තුන්කොන් එක්දින තරගාවලියේ පළමු තරග දෙකෙන් ද සිම්බාබ්වේ සහ බංග්ලාදේශය හමුවේ පසුබසින්නට ඔවුන්ට සිදු වුණා.\nනව පුහුණුකරුගේ හැකියාව පිළිබඳව ද විවිධාකාරයේ ප්‍රශ්න මතුවෙමින් තිබු අවස්ථාවක සිම්බාබ්වේ කණ්ඩායම එක්දින තරග 3 කට පසු පරාජය කළ ශ්‍රී ලංකා ක්‍රීඩකයන් අවසන් තරගයට පිවිසුනේ සත්කාරක බංග්ලාදේශ කණ්ඩායමට කලකට අමතක නොවන පරාජයක් හිමි කර දෙමිනුයි.\nඅවසන් තරගයේදී ද ශ්‍රී ලංකාව, බංග්ලාදේශය සමග තරග වදිනවා.\nඒ අනුව හෙට තරගය බංග්ලාදේශ කණ්ඩායම හැර දමා ශ්‍රී ලංකාව සමගින් එක්වූ නව පුහුණුකරු චන්දික හතුරුසිංහගේ අභිමානය රැක ගැනීමේ සටනක් බවටද පත්වනු ඇති.\nදෙරට අතර පැවති අවසන් එක්දින තරග පහෙන් තරග දෙක බැගින් ජය ගන්නට කණ්ඩායම් දෙකම සමත් වී ඇති අතර එක් තරගයක් අවසන් වුනේ විසඳුමකින් තොරවයි.\nකෙසේවෙතත් දැවැන්ත ජයග්‍රහණයකින් පසු අවසන් තරගයේ මානසික වාසිය ශ්‍රී ලංකාව සතු බව ඊයේ තරගයෙන් පසු ප්‍රවෘත්ති සාකච්ඡාවකට එක්වූ ශ්‍රී ලංකා ආරම්භක පිතිකරු ධනුෂ්ක ගුණතිලක සඳහන් කළා.\nතුන්කොන් එක්දින ක්‍රිකට් තරගාවලියේ අවසන් මහා තරගය හෙට මෙරට වේලාවෙන් පෙරවරු 11ග30 ට ආරම්භ වීමට නියමිතයි.",
       "URL": "https://www.hirunews.lk/sports/182128/තිසරට-සහ-ලක්මාල්-හෙට-තරඟය-විශේෂයි",
       "Category": "Sports",
       "Parent URL": "https://www.hirunews.lk/sports/all-news.php?pageID=260"
}