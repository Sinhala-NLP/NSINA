{
       "Source": "hirunews",
       "Timestamp": "Monday, 29 January 2018 - 7:40",
       "Headline": "IPL වෙන්දේසියේදී ශ්‍රී ලංකා ක්‍රීඩකයින් 18 දෙනාගෙන් 12ක් ප්‍රතික්ෂේප වෙයි",
       "News Content": "2018 අයි.පී.එල් තරඟය සඳහා ක්‍රීඩකයන් තෝරා ගත්  ක්‍රීඩක වෙන්දේසිය ඊයේ (28) නිමාවට පත් වුණා.\nඅදියර දෙකක් යටතේ පැවති මෙම වෙන්දේසියේ පළමු අදියර පසුගිය 27 දා ඉන්දියාවේ බැංගලෝර් නුවරදී පැවැත්වූ අතර එහි දෙවන දියර ඊයේ  (28) පැවැත්වුණා.\nමෙවර වෙන්දේසියේ දී වැඩිම මිලකට අලෙවි වුයේ එංගලන්තයේ වේග පන්දු යවන ක්‍රීඩක බෙන් ස්ටොක්ස්.\nඔහු ඉන්දීය රුපියල් කෝටි 12.5කට මිලදී ගන්නට රාජස්ථාන් රෝයල්ස් කණ්ඩයාම කටයුතු කරා.\nමෙවර වෙන්දේසියේදී වැඩිම මිලකට අලෙවි වූ ඉන්දීය ක්‍රීඩකයා වුයේ ජාදෙව් උනට්කට්.\nරාජස්ථාන් රෝයල්ස් කණ්ඩයාම විසින් ඔහු මිලදී ගත්තේ රුපියල් කෝටි 11.5ක මුදලකටයි.\nමේ අතර වෙන්දේසියේ පළමු අදියරේදී  අලෙවි නොවීම හේතුවෙන් වැඩි වශයෙන් කතා බහට ලක්වූ බටහිර ඉන්දීය කොදෙව් ප්‍රවේගකාරී පිතිකරු ක්‍රිස් ගේල් ඊයේ  දිනයේදී අලෙවි වුණා.\nක්‍රිස් ගේල් කිංග්ස් ඉලවන් පන්ජාබ් කණ්ඩායම විසින් මිලදී ගනු ලැබුවේ ඉන්දීය රුපියල් කෝටි 02ක මුදලකටයි.\nමිට පෙර පැවති අයි.පී.එල්. තරඟාවලි වලදී ක්‍රිස් ගේල් රෝයල් චලෙන්ජස් බැංගලෝර් කණ්ඩායම නියෝජනය කළා.\nමෙවර වෙන්දේසියේදී ශ්‍රී ලංකා ක්‍රීඩකයින් දෙදෙනෙකු පමණක් වෙන්දේසි වීම කැපී පෙනුනා.\nමෙවර අයි.පී.එල්. ක්‍රිඩක වෙන්දේසියට ශ්‍රී ලංකාවෙන් ක්‍රීඩකයින් 18 දෙනෙකු තෝරාගෙන තිබුණා.\nනමුත් ඉන් වෙන්දේසියට ඉදිරිපත් කළේ ක්‍රීඩකයින් 06 දෙනෙකු ප මණයි.\nලසිත් මාලිංග වෙන්දේසිය පැවති පළමු දිනයේදී (27) දිනයේදි වෙන්දේසියට ඉදිරිපත් කළ අතර ඔහුව මිලදී ගන්නට කිසිදු කණ්ඩායමක් ඉදිරිපත් වුණේ නැහැ.\nඊයේ (28) දිනයේදී අකිල ධනංජයල මුම්බායි ඉන්දියන්ස් කණ්ඩායම විසින් මිලදී ගත්තා.\nමහේල ජයවර්ධන ප්‍රධාන පුහුණුකරු ලෙස කටයුතු කරන මුම්බායි ඉන්දියන්ස් කණ්ඩායම අකිලව මිලදී ගත්තේ ශ්‍රී ලංකා රුපියල් කෝටි එකහමාරකට ආසන්න මුදලක් වැය කරමින්.\nදුෂ්මන්ත චමීර මිලදී ගත්තේ රජස්ථාන් රෝයල්ස් කණ්ඩායමයි.\nඒ සදහා දුෂ්මන්තට රුපියල් කෝටි එකහමාරකට ආසන්න මුදලක් ගෙවන්නට ඔවුන් කටයුතු කළා.\nමීට අමතරව ඊයේ (28) දිනයේදී තිසර පෙරේරා, කුසල් ජනිත් සහ නිරෝෂන් දික්වැල්ල වෙන්දේසියට ඉදිරිපත් කළත් ඔවුන්ව මිලදී ගන්නට කිසිදු කණ්ඩායමක් ඉදිරිපත් වුණේ නැහැ.\nමෙවර අයි.පී.එල්. ක්‍රීඩක වෙන්දේසියට ක්‍රීඩකයින් 581 දෙනෙකු ඇතුළත්ව තිබුණා.",
       "URL": "https://www.hirunews.lk/sports/182281/ipl-වෙන්දේසියේදී-ශ්‍රී-ලංකා-ක්‍රීඩකයින්-18-දෙනාගෙන්-12ක්-ප්‍රතික්ෂේප-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=259"
}