{
       "Source": "hirunews",
       "Timestamp": "Monday, 19 February 2018 - 8:40",
       "Headline": "රටම ජය සැමරූ අවසන් පන්දුවාර 20 තරඟයේදී වසර 09කට පසු පසුකර ගිය සීමාව",
       "News Content": "කලකට පසු සාර්ථක තරග සංචාරයක් නිම කරන්නට ශ්‍රී ලංකා ක්‍රිකට් කණ්ඩායමට ඊයේ (18) හැකිවුණා.\nපසුගිය වසර පුරාවට පරාජයන් රැල්ලකට මුහුණදුන් ඔවුන් මේ වසර ආරම්භ කරමින් බංග්ලාදේශයේ පැවති තුන්කොන් තරඟාවලියේ සහ ටෙස්ට් තරගාවලියේ ජය තමන් සතුකර ගත්තා.\nඉන් නොනැවතුණු ශ්‍රී ලංකා කණ්ඩායම බංග්ලාදේශය සමඟ පැවති පන්දුවාර 20 ක්‍රිකට් තරඟාවලියෙන්ද විශිෂ්ට ජයක් ලැබුවා.\nබංග්ලාදේශ ශ්‍රී ලංකා අවසන් පන්දුවාර 20 ක්‍රිකට් තරගයේ කාසියේ වාසිය දිනාගත් බංග්ලාදේශය පළමුව පන්දු යැවීමට තීරණය කළා.\nශ්‍රී ලංකා කණ්ඩායම මෙම තරඟයට එක්වුණේ නිරෝෂන් දික්වැල්ල වෙනුවට කණ්ඩායමට කැදවූ අමිල අපොන්සුට ජාත්‍යන්තර පන්දුවාර 20 ක්‍රිකට් වරම් හිමිකර දෙමින්.\nඉනිම ආරම්භ කළ කුසල් මෙන්ඩිස් සහ ධනුෂ්ක ගුණතිලක පළමු කඩුල්ලට ලකුණු 98ක විශිෂ්ට සබදතාවක් ගොඩනැගුවා.\nඒ අතරවාරයේ කුසල් තම දෙවන අර්ධ ශතකය වාර්තා කළා.\nධනුෂ්ක ලකුණු 42කට දැවියාමත් සමඟ පළමු කඩුල්ලේ සබධතාව බිඳ වැටුනා.\nපිතිකරණ ලැයිස්තුවේ උසස්වීමක් ලබා පැමිණි තිසර පන්දු 17කදී වේගවත් ලකුණු 31ක් රැස්කළා.\nඒ හතරේ පහර 3ක් සහ හයේ පහරක් සමඟින්.\nතිසර දෙවන කඩුල්ල සදහා කුසල් සමගින් එක්ව ලකුණු 51ක් එක්කළා.\nවිශිෂ්ට ඉනිමක් ක්‍රීඩාකළ කුසල් සිය පන්දුවාර 20 තරග දිවියේ ඉහලම ලකුණු සංඛ්‍යාව ලෙස ලකුණු 70ක්.\nශ්‍රී ලංකාව පන්දුවාර 20 තුල කඩුලු 4ක් දැවී රැස්කළ ලකුණු සංඛ්‍යාව 210ක්.\nඔවුන් පන්දුවාර 20 ක්‍රිකට් තරගයකදී ලකුණු 200 සීමාව පසුකර ගිය 06වන අවස්ථාව මෙය වන අතර ශ්‍රී ලංකාව එම කඩයිම පසුකළේ වසර 09කට පසුව වීමද විශේෂත්වයක්.\nපිළිතුරු ඉනිම ආරම්භ කළ බංග්ලාදේශ කණ්ඩායමට රිසි සේ ලකුණු ලබාගන්නට ශ්‍රී ලංකා පන්දු යවන්නන් ඉඩ ලබාදුන්නේ නැහැ.\nපාලනයක් ඇතිව පන්දු යැවූ ඔවුන් ප්‍රතිවාදී ඉනිම පන්දුවාර 18යි පන්දු 4ක් තුල ලකුණු 135කට සිමා කළා.\nනායක මහමදුල්ලා පමණක් එක අන්තයක හුදකලා වෙමින් ලකුණු 41ක් රැස්කළා.\nපන්දු යැවීමේදී ධනුෂ්ක ගුණතිලක සහ ෂෙහාන් මදුශංක කඩුලු දෙක බැගින් දවා ගත්තා.\nශ්‍රී ලංකාව මෙම තරගය ජයගත්තේ ලකුණු 75කින්.\nඅවසන් තරඟයේ මෙන්ම තරඟාවලියේ වීරයා ලෙසින්ද සම්මාන ලබන්නට කුසල් මෙන්ඩිස් සමත් වුනා.\nනොකඩවා පන්දුවාර 20 ක්‍රිකට් තරගාවලි 03ක් පරාජය වීමෙන් පසුවයි ශ්‍රී ලංකාව බංග්ලාදේශය සමඟ පැවති මෙම තරගාවලිය ජය ගත්තේ.\nතරඟයේ විශේෂ අවස්ථා පහතින්.",
       "URL": "https://www.hirunews.lk/sports/183964/රටම-ජය-සැමරූ-අවසන්-පන්දුවාර-20-තරඟයේදී-වසර-09කට-පසු-පසුකර-ගිය-සීමාව",
       "Category": "Sports",
       "Parent URL": "https://www.hirunews.lk/sports/all-news.php?pageID=253"
}