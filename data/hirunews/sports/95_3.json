{
       "Source": "hirunews",
       "Timestamp": "Sunday, 14 June 2020 - 8:35",
       "Headline": "IPL ශ්‍රී ලංකාවේ පැවැත්විය හැකි බව සුනිල් ගවස්කාර් කියයි",
       "News Content": "කොවිඩ් 19 ගෝලීය වසංගතය නිසා කල් දමනු ලැබූ මෙවර ඉන්දීය ප්‍රිමියර් ලීග් තරගාවලිය ශ්‍රී ලංකාවේ පැවැත්වීම යථාර්ථවාදී විකල්පයක් බව ප්‍රවීන ඉන්දීය ක්‍රිකට් ක්‍රීඩක සුනිල් ගවස්කාර් පවසනවා.\nඔහු කියා සිටියේ අයි.පී.එල්. තරගාවලිය ඔක්තෝම්බරයේ හෝ ඉන්දියාවේ පැවැත්වීම අවිනිශ්චිත බවයි.\nකල් දමන ලද විස්සයි විස්ස ලෝක කුසලාන තරගාවලිය ඔක්තෝම්බරයේදී  ඕස්ට්‍රේලියාවේ පැවැත්වීමට අවස්ථාවක් පවතිනවා.\nඒ, ඔවුන් කොවිඩ් 19 වසංගතය බොහෝදුරට පාලනය කිරීම හේතුවෙන්.\nසිය ක්‍රිකට් ක්‍රීඩාංගණවලට සියයට 25 ක ප්‍රේක්ෂකයන් ඇතුලූ කරගැනීමට ද ඕස්ට්‍රේලියානු රජය අවසර ලබාදී තිබෙනවා.\nවිස්සයි විස්ස ලෝක කුසලාන තරගාවලිය සඳහා කණ්ඩායම්වලට සති තුනකට පෙර ඕස්ට්‍රේලියාවට පැමිණ දින 14 ක නිරෝධායන කාලයකට මුහුණදිය යුතුයි.\nමේ තත්ත්වය යටතේ සැප්තැම්බර් මාසයේදී කෙටි අයි.පී.එල්. තරගාවලියක් ශ්‍රී ලංකාවේ පැවැත්විය හැකි බවයි සුනිල් ගවස්කාර් පෙන්වා දෙන්නේ.",
       "URL": "https://www.hirunews.lk/sports/243004/ipl-ශ්‍රී-ලංකාවේ-පැවැත්විය-හැකි-බව-සුනිල්-ගවස්කාර්-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=95"
}