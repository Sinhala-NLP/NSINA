{
       "Source": "hirunews",
       "Timestamp": "Saturday, 15 June 2019 - 22:36",
       "Headline": "කුසල්ගේ සහ දිමුත්ගේ වෑයම අපතේ හරිමින් මැද පෙළ, ඕස්ට්‍රේලියාවට ජය පුදයි",
       "News Content": "එංගලන්තයේ සහ වේල්සයේ පැවැත්වෙන මෙවර ලෝක කුසලාන ක්‍රිකට් තරගාවලියේ අවසන් පූර්ව වටයට සුදුසුකම් ලැබීමේ රිද්මයට පිවිසීමට පැවති මහඟු අවස්ථාවක් ශ්‍රී ලංකා පිලේ පළපුරුදු ක්‍රීඩකයන් සහිත මැදපෙළ අද අහිමිකරගත්තා.\nලන්ඩන්  ඕවල් ක්‍රීඩාංගණයේ පැවති තරගයේදී කාසියේ වාසිය දිනූ ශ්‍රී ලංකාව පළමුවෙන් පන්දුවට පහරදෙන ලෙස  ඕස්ට්‍රේලියාවට ඇරයුම් කළ අතර, ඔවුන් සිය පන්දු වාර 50 තුළදී කඩුලූ 7 ක් දැවී ලකුණු 334 ක් රැස් කළා.\nනායක ඒරන් ෆින්ච් ලකුණු 153 ක් රැස් කළ අතර, ධනංජය ද සිල්වා සහ ඉසුරු උදාන කඩුලූ 2 බැගින් ලබාගත්තා.\nපුහුණුවේදී තුවාල ලැබුවද මෙම තරගයට එක් කළ නුවන් ප්‍රදීප් සිය පන්දු වාර 10 තුළදී ලකුණු 88 ක් ලබාදීම විශේෂත්වයක්.\nපිළිතුරු ඉනිම ක්‍රීඩා කළ ශ්‍රී ලංකා පිලේ ආරම්භක පිතිකරුවන් වන දිමුත් කරුණාරත්න සහ කුසල් ජනිත් පෙරේරා පළමු කඩුල්ල සඳහා පන්දු වාර 15 යි පන්දු 3 කදී ලකුණු 115 ක් රැස් කළා.\nදිමුත් සිය මංගල එක්දින ශතකයට ලකුණු 3 ක් තිබියදී දැවී ගිය අතර, කුසල් ජනිත් පන්දු 36 කදි ලකුණු 52 ක් ලබාගැනීමට සමත්වුණා.\nකෙසේ නමුත් ශ්‍රී ලංකා පිලේ මැදපෙළ පිතිකරුවන් අතුරෙන් ලකුණු 30 ක් ලබාගත් කුසල් මෙන්ඩිස් හැරුණු කොට ළහිරු තිරිමාන්න, ඇන්ජලෝ මැතිව්ස්, මිලින්ද සිරිවර්ධන සහ තිසර පෙරේරා ඇතුලූ සියලූ ක්‍රීඩකයන් අසමත්වීම හේතුවෙන් ශ්‍රී ලංකා පිලට පන්දු වාර 45 යි පන්දු 5 කදී සියලූ ක්‍රීඩකයන් දැවී ලබාගත හැකිවූයේ ලකුණු 247 ක් පමණයි.\nමේ අනුව  ඕස්ට්‍රේලියාවට මෙම තරගයෙන් ලකුණු 87 ක ජයක් හිමිවුණා.",
       "URL": "https://www.hirunews.lk/sports/218480/කුසල්ගේ-සහ-දිමුත්ගේ-වෑයම-අපතේ-හරිමින්-මැද-පෙළ-ඕස්ට්‍රේලියාවට-ජය-පුදයි",
       "Category": "Sports",
       "Parent URL": "https://www.hirunews.lk/sports/all-news.php?pageID=155"
}