{
       "Source": "hirunews",
       "Timestamp": "Sunday, 14 July 2019 - 12:44",
       "Headline": "හැත්තෑ තුන් කෝටියක ජය මල්ලකට නවසීලන්තය සහ එංගලන්තය,ලෝඩ්ස් පිටියට",
       "News Content": "ඇමරිකානු ඩොලර් 42 ලක්ෂයක ජයමල්ල බෙදාගැනීම සඳහා මෙවර අයි.සී.සී. ලෝක කුසලානයේ සත්කාරක එංගලන්තය සහ නවසීලන්තය ලන්ඩනයේ ලෝඩ්ස් ක්‍රීඩාංගණයේදී අද තරග වදිනවා.\nඑය රුපියල් හැත්තෑ තුන් කෝටි පනස් ලක්ෂය ඉක්මවූ මුදලක්.\nඑහිදී ජයග්‍රාහී පිලට ඩොලර් 40 ලක්ෂයක් එනම්, ශ්‍රී ලංකා මුදලින් රුපියල් කෝටි 70 ක මුදලක් හිමිවන අතර, පරාජිත පිලට ඩොලර් දෙලක්ෂයක් එනම් රුපියල් තුන්කෝටි පනස් ලක්ෂයක ත්‍යාග මුදලක් හිමිවනවා.\nලෝක කුසලානයේ අවසන් පූර්ව වටයේ පරාජිත කණ්ඩායම් වූ  ඕස්ට්‍රේලියාවට සහ ඉන්දියාවට ඩොලර් අටලක්ෂය බැගින් හිමිවුණා.\nලීග් මට්ටමේ සෑම ජයග්‍රහණයක් සඳහාම ඩොලර් 40,000 බැගින් ත්‍යාග මුදල් පිරිනැමීමටයි ජාත්‍යන්තර ක්‍රිකට් සම්මේලනය පියවර ගෙන තිබුණේ.\nලීග් තරගාවලිය සඳහා සුදුසුකම් ලැබූ සෑම කණ්ඩායමකට ඩොලර් ලක්ෂය බැගින් පිරිනැමීමටද කටයුතු කෙරුණා. අයි.සී.සී. ලෝක කුසලාන අවසන් මහා තරගය ශ්‍රී ලංකා වේලාවෙන් අද පස්වරු 3 ට ආරම්භවීමට නියමිතයි.",
       "URL": "https://www.hirunews.lk/sports/220284/හැත්තෑ-තුන්-කෝටියක-ජය-මල්ලකට-නවසීලන්තය-සහ-එංගලන්තයලෝඩ්ස්-පිටියට",
       "Category": "Sports",
       "Parent URL": "https://www.hirunews.lk/sports/all-news.php?pageID=150"
}