{
       "Source": "hirunews",
       "Timestamp": "Thursday, 27 May 2021 - 14:09",
       "Headline": "මෙහදි හසන් මිරාස් අයි.සී.සී. පන්දු යවන්නන්ගේ දර්ශකයේ දෙවන තැනට",
       "News Content": "ශ්‍රී ලංකාව සමඟ පැවැත්වෙන එක්දින තරගාවලියේ දී පන්දු යැවීමෙන් දස්කම් දැක්වූ බංග්ලාදේශ ක්‍රිකට් පිලේ දඟ පන්දු යවන ක්‍රීඩක මෙහදි හසන් මිරාස් අන්තර්ජාතික ක්‍රිකට් සම්මේලනයේ එක්දින පන්දු යවන්නන්ගේ දර්ශකයේ අංක 2 ස්ථානයට පැමිණ තිබෙනවා.\nශ්‍රී ලංකාව සමග පැවති එක්දින තරග දෙකේ දී ඔහු ලකුණු 30 ක කඩුලු 4 ක් සහ ලකුණු 28කට කඩුලු 3 ක් බැගින් බිඳ හෙලීමට සමත් වුණා.\nඒ අනුව, ඔහුව එක්දින පන්දු යවන්න්ගේ දර්ශකයේ ස්ථාන 3 ක් ඉදිරියට පැමිණ දෙවන ස්ථානය හිමිකරගෙන සිටිනවා.\nඅයි.සී.සී එක්දින පන්දු යවන්නන්ගේ දර්ශකයේ දෙවන ස්ථානය දක්වා පැමිණි තුන්වන බංග්ලාදේශ ක්‍රීඩකයා වන්නේ ඔහුයි. මීට පෙර ශකිබ් අල් හසන් සහ අබ්දුර් රසාක් එම ස්ථානයට පැමිණියා.\nශ්‍රී ලංකාව සමඟ පැවැත්වෙන එක්දින තරගාවලියේ පිත්තෙන් දස්කම් දැක්වූ මුශ්ෆිකර් රහීම් පිතිකරු දර්ශකයේ 14 වන ස්ථානයට පැමිණ තිබෙනවා.\nශ්‍රී ලංකාව වෙනුවෙන් පන්දු යැවීමේ දස්කම් දැක්වූ දුෂ්මන්ත චමීර පන්දු යවන්නන්ගේ දර්ශකයේ ස්ථාන 11 ක් ඉදිරියට පැමිණ ඇති අතර වනිදු හසරංග ස්ථාන 8 ක් ඉදිරියට පැමිණියා.\nශ්‍රී ලංකාව සහ බංග්ලාදේශය අතර තුන්වන සහ අවසාන එක්දින තරගය හෙට නැවතත් ඩකා නුවරදී දිවා රාත්‍රි තරගයක් ලෙස පැවැත්වීමට නියමිතයි.\nමුල් තරග දෙකෙන් ගැලවූ බංග්ලාදේශය මේ වනවිට තරගාවලිය ජයග්‍රහණය කර අවසන්.",
       "URL": "https://www.hirunews.lk/sports/272593/මෙහදි-හසන්-මිරාස්-අයි-සී-සී-පන්දු-යවන්නන්ගේ-දර්ශකයේ-දෙවන-තැනට",
       "Category": "Sports",
       "Parent URL": "https://www.hirunews.lk/sports/all-news.php?pageID=54"
}