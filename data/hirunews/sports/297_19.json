{
       "Source": "hirunews",
       "Timestamp": "Sunday, 17 September 2017 - 11:55",
       "Headline": "2017 බංග්ලාදේශ් ප්‍රිමියර් ලීග් තරඟාවලියට ශ්‍රී ලංකා ක්‍රීඩකයින් 08ක්",
       "News Content": "බංග්ලාදේශ් ප්‍රිමියර් ලීග් (BPL) විස්සයි විස්ස ක්‍රිකට් තරඟාවලියට කණ්ඩායම් සඳහා ක්‍රීඩකයින් තෝරාගැනීමේ වෙන්දේසිය ඊයේ සිදුකෙරුණා.\nමෙවර තරඟාවලියට රාජ්ෂයි කිංග්ස්, ඩකා ඩයිනමයිට්ස්, චිතගොං වයිකිංග්ස්, කැමේලා වික්ටෝරියන්ස්, කුලනා ටයිටන්ස්, රංග්පූර් රයිඩර්ස් සහ සිලෙත් සික්සස් යන කණ්ඩායම් තරඟවැදීමට නියමිතයි.\nශ්‍රී ලංකා ක්‍රීඩකයින් 08 දෙනෙකු මෙවර බංග්ලාදේශ් ප්‍රිමියර් ලීග් විස්සයි විස්ස තරඟාවලිය සඳහා තෝරාගැනුනා.\nශ්‍රීලංකා කණ්ඩායමේ හිටපු නායක කුමාර් සංගක්කාර BPL තරඟාවලියේදී ඩකා ඩයිනමයිට්ස් කණ්ඩායම නියෝජනය කරන අතර දඟ පන්දු යවන ක්‍රීඩක ජීවන් මෙන්ඩිස් චිතගොං වයිකිංග්ස් කණ්ඩායම වෙනුවෙන් තරඟ වැදීමට නියමිතයි.\nෂෙහාන් ජයසූරිය සහ සික්කුගේ ප්‍රසන්න කුලනා ටයිටන්ස් කණ්ඩායම නියෝජනය කරන අතර රංග්පූර් රයිඩර්ස් කණ්ඩායම වෙනුවෙන් තුන්ඉරියව් ක්‍රීඩක තිසර පෙරේරා සහ ප්‍රවේගකාරී වමත් පිතිකරු කුසල් ජනිත් පෙරේරා මෙවර තරඟාවලියට එක්කර ගෙන තිබෙනවා.\nසිලෙත් සික්සස් කණ්ඩායම වෙනුවෙන් චතුරංග ද සිල්වා සහ දසුන් ශානක බංග්ලාදේශ් ප්‍රිමියර් ලීග් විස්සයි විස්ස ක්‍රිකට් තරඟාවලිය වෙනුවෙන් ඊයේ සිදුකළ වෙන්දේසියේදී අලෙවි වී තිබෙනවා.\nඑංගලන්තර, බටහිර ඉන්දීය කොදෙව් කණ්ඩායම, පකිස්ථානය, දකුණු අප්‍රිකාව ඇෆ්ගනිස්ථානය, සිම්බාබ්වේ යන රටවල ක්‍රීඩකයින් මෙවර 2917 BPL තරඟාවලියේ ක්‍රීඩක වෙන්දේසියේදී වැඩි වශයෙන් අලෙවි වී ඇති බවයි ක්‍රීඩා මාධ්‍ය වාර්තා කරන්නේ.\nමෙවර තරඟාවලිය ලබන නොවැම්බර් මස 08 වනදා ඩකා හිදී ආරම්භ වීමට නියමිතයි.",
       "URL": "https://www.hirunews.lk/sports/171112/2017-බංග්ලාදේශ්-ප්‍රිමියර්-ලීග්-තරඟාවලියට-ශ්‍රී-ලංකා-ක්‍රීඩකයින්-08ක්",
       "Category": "Sports",
       "Parent URL": "https://www.hirunews.lk/sports/all-news.php?pageID=297"
}