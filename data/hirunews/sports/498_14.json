{
       "Source": "hirunews",
       "Timestamp": "Friday, 13 December 2013 - 19:12",
       "Headline": "වීඩියෝ: සංගාට සහ මහේලට පිදුම්.",
       "News Content": "මෙවර වසරේ එක්දින ක්‍රිකට් ක්‍රීඩකයාට හිමි අයි.සී.සී. සම්මානයෙන් පිදුම් ලබන්නට ශ්‍රී ලංකාවේ කුමාර් සංගක්කාර සමත් වුණා. ඔහු මීට පෙර 2011 වසරේ දී ද මෙම සම්මානය දිනා ගත්තා. මෙවර ක්‍රීඩාවේ ජීව ගුණය රැක ගැනීම  වෙනුවෙන් පිරිනැමෙන සම්මානය හිමිකර ගත්තේ මහේල ජයවර්ධනයි. මහේල ද මීට පෙර 2007 වසරේ අයි.සී.සී. සම්මාන උළෙලේ දී ක්‍රිකට් ක්‍රීඩාවේ ජීව ගුණය උදෙසා පිදෙන සම්මානය දිනා ගෙන තිබීම විශේෂත්වයක්. සංගක්කාර වසරේ එක්දින ක්‍රීඩකයා බවට පත්වුණේ පාකිස්තානයේ සයිඞ් අජ්මාල්, මිස්බා උල් හක් සහ ඉන්දියාවේ මහේන්ද්‍ර සිං දෝනි, ෂිකර් ධවාන්, රවීන්ද්‍ර ජඬේජා යන ක්‍රීඩකයන් පරදවමින්.\nජගත් ක්‍රිකට් කවුන්සිලයේ වාර්ෂික සම්මාන ප්‍රදානෝත්සවය හෙට (14) ඩුබායි හිදී පැවැත්වෙනවා. 2012 වසරේ අගෝස්තු 7 වන දා සිට 2013 වසරේ අගෝස්තු 25 වන දා දක්වා ක්‍රිකට් පිටියේ ක්‍රීඩකයන් දැක්වූ දක්ෂතා සැලකිල්ලටගෙනයි එහිදී සම්මාන පිරිනැමෙන්නේ. ඒ අනුව අද (13) සම්මානලාභී ක්‍රීඩකයන් ප්‍රකාශයට පත් කෙරුණා. එහිදී වසරේ ක්‍රීඩකයා ලෙස ඉන්දීය නායක මහේන්ද්‍ර සිං දෝනි තේරී පත්වී තිබෙනවා. විස්සයි විස්ස පිටියේ හොඳම දක්ෂතාවය සඳහා පිරිනැමෙන අයි.සී.සී. සම්මානය හිමිව ඇත්තේ පාකිස්තානයේ උමාර් ගුල්ටයි. වසරේ ක්‍රිකට් ක්‍රීඩකයාට හිමි ශ්‍රීමත් ගාෆීල්ඞ් සෝබර්ස් සම්මානය සහ වසරේ ටෙස්ට් ක්‍රීඩකයාට හිමි සම්මානය  ඕස්ට්‍රේලියානු නායක මයිකල් ක්ලාක්ට හිමිව තිබෙනවා.",
       "URL": "https://www.hirunews.lk/sports/73375/වීඩියෝ-සංගාට-සහ-මහේලට-පිදුම්",
       "Category": "Sports",
       "Parent URL": "https://www.hirunews.lk/sports/all-news.php?pageID=498"
}