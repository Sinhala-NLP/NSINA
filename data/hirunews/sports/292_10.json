{
       "Source": "hirunews",
       "Timestamp": "Friday, 06 October 2017 - 18:36",
       "Headline": "පාසල් ක්‍රිකට් ගොඩනගන්න ප්‍රවීණ ක්‍රිකට් ක්‍රීඩකයන්ගේ කමිටු වාර්තාව අධ්‍යාපන අමාත්‍යවරයාට (ඡායාරූප)",
       "News Content": "පාසල් ක්‍රිකට් ගොඩනැගීම සඳහා ගත යුතු ක්‍රියාමාර්ග පිළිබඳ සාකච්ඡා කිරීමට පත් කෙරුනු කමිටුවේ වාර්තාව අධ්‍යාපන අමාත්‍ය අකිල විරාජ් කාරියවසම් වෙත භාරදී තිබෙනවා.\nවාර්තාව සකස් කිරීම සඳහා සිදත් වෙත්තමුනි / රොජර් විජේසුරිය / මහේල ජයවර්ධන / ජයන්ත සෙනවිරත්න / කාල්ටන් බර්නාඩ් මෙන්ම පාසල් ක්‍රිකට් සංගමයේ නිලධාරීන් ද එක්වු බවයි අධ්‍යාපන අමාත්‍යංශය කියාසිටියේ.\nශ්‍රී ලංකාවේ ක්‍රිකට් ක්‍රීඩාව සංවර්ධනය කිරීම සඳහා පාසල් මට්ටමින් ගත යුතු ක්‍රියාමාර්ග ඵිළිබඳ සාකච්ඡා කිරීම සඳහා අධ්‍යාපන අමාත්‍ය අකිල විරාජ් කාරියවසම්ගේ ප්‍රධානත්වයෙන් විශේෂ සාකච්ඡාවක් අද පැවැත්වුනා.\nඅධ්‍යාපන අමාත්‍යංශය නිවේදනය කළේ ඒ වෙනුවෙන් මීට පෙර සාකච්ඡා වට දෙකක් පැවති බවයි.\nමුලික වශයෙන් ගැටලු හඳුනා ගැනීම සහා ඒවා විසදා ගැනීම සඳහා යෝජනා ඉදිරිපත් කිරීමයි පසුගිය සාකච්ඡාවල අරමුණ වුයේ.\nපසුගිය 12 වනදා පැවති සාසාකච්ඡාවේදී ප්‍රවීණ ක්‍රිකට් ක්‍රීඩකයන්ගෙන් සමන්විත කමිටුවක් ද පත් කෙරුනේ ක්‍රීඩාව ඉහළ නැංවීමට අවශ්‍ය දිර්ඝ කාලීන සහ කෙටි කාලීන ඉලක්කයන්ගෙන් සමන්විත වැඩසටහනක් සකස් කිරීමේ අරමුණින්.\nඑහි කමිටු වාර්තාවයි අද අධ්‍යාපන අමාත්‍යවරයා වෙත පිළිගැන්වුනේ.\nමෙහිදී අධ්‍යාපන අමාත්‍ය අකිල විරාජ් කාරියවසම් සඳහන් කළේ ඉක්මනින් ක්‍රියාත්මක කළ හැකි විශේෂ වැඩසටහන් සහ දීර්ඝ කාලයක් ගතවන වැඩසටහන් පිළිබඳ වෙන වෙනම කරුණු අධ්‍යයනය කර ඒ සඳහා කාල රාමුවක් සකස් කරන ලෙසටයි.\nප්‍රමුඛ අවධානය යොමු කළ යුතු කරුණු පිළිබඳ දීර්ඝ වශයෙන් අධ්‍යයනය කර ඒවා ක්‍රියාත්මක කිරීමට මැදිහත් වන ලෙසට ද අමාත්‍යංශ නිලධාරීන්ට සහ පාසල් ක්‍රිකට් සංගමයේ නිලධාරීන්ට අමාත්‍යවරයා උපදෙස් ලබාදී තිබෙනවා.\nමෙහිදී ඉදිරි වැඩ සැලසුම පිළිබඳ සියලුදෙනා එක්ව මාධ්‍ය සාකච්ඡාවක් පවත්වා ජනතාව දැනුවත් කිරීමටයි එකගතාව පළවී ඇත්තේ.",
       "URL": "https://www.hirunews.lk/sports/172784/පාසල්-ක්‍රිකට්-ගොඩනගන්න-ප්‍රවීණ-ක්‍රීඩකයන්ගේ-කමිටු-වාර්තාව-අධ්‍යාපන-අමාත්‍යවරයාට-ඡායාරූප",
       "Category": "Sports",
       "Parent URL": "https://www.hirunews.lk/sports/all-news.php?pageID=292"
}