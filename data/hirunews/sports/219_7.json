{
       "Source": "hirunews",
       "Timestamp": "Friday, 20 July 2018 - 8:24",
       "Headline": "ශ්‍රී ලංකා - දකුණු අප්‍රිකානු දෙවන ටෙස්ට් තරඟය අද සිට මැතිව්ස් ටෙස්ට් ලකුණු 5000 අභියස",
       "News Content": "ශ්‍රී ලංකාව සහ දකුණු අප්‍රිකාව අතර දෙවන ටෙස්ට් තරඟය කොළඹ එස්.එස්.සී. ක්‍රීඩාංගනයේදී අද ආරම්භ වනවා.\nපළමු තරඟයෙන් විශිෂ්ඨ ජයක් වාර්තා කළ ශ්‍රී ලංකා පිල මෙම තරඟයට පිවිසෙන්නේ ද නායක දිනේෂ් චන්දිමාල්, පුහුණුකරු චන්දික හතුරුසිංහ සහ කළමනාකරු අසංක ගුරුසිංහගේ සහභාගිත්වයෙන් තොරවයි.\nඔවුන්ට මෙම ටෙස්ට් තරඟය මෙන්ම දකුණු අප්‍රිකාව සමඟ පැවැත්වෙන එක්දින තරඟ 5 න් 4 කට සහභාගි වීමේ අවස්ථාවද අහිමි වනවා.\nඒ කොදෙව් චාරිකාවේදී ක්‍රිකට් ක්‍රීඩාවේ ජීව ගුණයට හානිකළ බවට ජාත්‍යන්තර ක්‍රිකට් සම්මේලනය විසින් ඔවුන්ට එරෙහිව දැඩි දඬුවම ප්‍රකාශයට පත් කිරීමත් සමඟයි.\nඅද ආරම්භ වන ටෙස්ට් තරඟයේදී ද ශ්‍රී ලංකා පිල සුරංග ලක්මාල් විසින් මෙහෙයවනු ඇති.\nමෙම තරඟයේදී තවත් ලකුණු 3 ක් රැස් කරගතහොත් හෂිම් අම්ලා දකුණු අප්‍රිකාව වෙනුවෙන් ටෙස්ට් ලකුණු 9000 සම්පූර්ණ කළ තුන්වන ක්‍රීඩකයා බවට පත්වනු ඇති.\nඇන්ජලෝ මැතිව්ස්ට සිය ටෙස්ට් ලකුණු 5000 සම්පූර්ණ කිරීමට අවශ්‍ය ලකුණු 8 මෙම තරඟයේදී රැස් කර ගැනීමට හැකිවනු ඇතැයි අපේක්ෂා කෙරෙනවා.\nඑසේ වුවහොත් ඔහු එම ඉලක්කය කරා ළඟා  වූ 9 වන ශ්‍රී ලංකා ක්‍රිීඩකයා බවට පත්වනු ඇති.",
       "URL": "https://www.hirunews.lk/sports/195600/ශ්‍රී-ලංකා-දකුණු-අප්‍රිකානු-දෙවන-ටෙස්ට්-තරඟය-අද-සිට-මැතිව්ස්-ටෙස්ට්-ලකුණු-5000-අභියස",
       "Category": "Sports",
       "Parent URL": "https://www.hirunews.lk/sports/all-news.php?pageID=219"
}