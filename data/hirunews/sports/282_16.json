{
       "Source": "hirunews",
       "Timestamp": "Wednesday, 08 November 2017 - 8:38",
       "Headline": "සිලෙත් සික්සස් කණ්ඩයමට ලකුණු 33ක විශ්ෂ්ඨ ජයක්",
       "News Content": "බංග්ලාදේශ් ප්‍රිමියර් ලීග් තරඟාවලියේ 06 වන තරඟය ලෙස රාජ්ෂයි කිංග්ස් සහ සිලෙත් සික්සස් කණ්ඩයම් අතර ඊයේ පැවති තරඟය ජය ගැනීමට සිලෙත් කණ්ඩායම සමත් වුණා.\nමේ තරඟයේදී ශ්‍රී ලංකා ක්‍රීඩකයින්ගේ දක්ෂතා කැපී පෙනීම විශේෂත්වයක්.\nතරඟයේ කාසිය වාසිය දිනූ රාජ්ෂයි කිංග්ස් ආරාධනයෙන් පළමුව පන්දුවට පහර දුන් සිලෙත් සික්සස් කණ්ඩයම සිය පන්දුවාර 20 තුලදී කඩුලු 06කට ලකුණු 205ක් රැස් කිරීමට සමත් වුණා.\nඑහිදී සිලෙත් කණ්ඩායම වෙනුවෙන් ආරම්භක පිතිකරු උපුල් තරංග වේගවත් අර්ධ ශතකයක් රැස් කළේ පන්දු 37කදීයි.\nඔහුගේ ඉනිමට හයේ පහර 1ක් සහ හතරේ පහර 05ක් ඇතුලත් වුණා.\nඔහුට අනගි සහයක් ලබා දුන් ආරම්භ පිතිකරු ඇඩ්රි ෆ්ලෙචර් හයේ පහර 03ක් සහ හතරේ පහර 05ක් සමඟින් ලකුණු 48ක් රැස් කළා.\nසිලෙත් සික්සස් කණ්ඩයමේ තුන්වන කඩුල්ලට පිටියට පිවිසි ධනුෂ්ක ගුණතිලක තරඟයේ උණුසුම තවත් වැඩි කරමින් ප්‍රවේගකාරී ඉනිමක් ක්‍රීඩා කළේ රාජ්ෂයි කිංග්ස් පන්දු යවන්නන්ට අනුකම්පා විරහිත ප්‍රහාරයක් දියත් කරමින්.\nඑහිදී පන්දු 22කට දැවැන්ත හයේ පහර 03ක් සහ හතරේ පහර 02ක්ද සමඟින් ධනුෂ්ක ගුණතිලක රැස් කළ ලකුණු සංඛ්‍යාව 42ක්.\nලකුණු 206ක ඉලක්කයක් හඹා ගිය රාජ්ෂයි කිංග්ස් කණ්ඩායමට පන්දුවාර 20 තුලදී කඩුලු 08ක් දැවී රැස් කිරීමට හැකි වුයේ ලකුණු 172ක් පමණයි.\nරාජ්ෂයි කිංග්ස් පිළ වෙනුවෙන් ආරම්භක පිතිකරු ලූක් රයිට් ලකුණු 56ක් රැස් කළා.\nපන්දු යැවීමේදී අබුල් හසන් සහ ලියම් පලන්කට් කඩුලු 03 බැගින් බිඳ දැමුවා.\nඒ අනුව සිලෙත් සික්සස් කණ්ඩයම මෙම තරඟය ජය ගත්තේලකුණු 33කින්.\nතරඟයේ වීරයා සම්මානය ධනුෂ්ක ගුණතිලක හිමිකරගත් අතර, 2017 බංග්ලාදේශ් ප්‍රිමියර් ලීග් තරඟාවලියේ සිලෙත් සික්සස් කණ්ඩායම මේ වන විට සහභාගී වූ සියලු තරඟ ජය ගැනීමට සමත්ව තිබෙනවා.\nතරඟයේ විශේෂ අවස්ථා පහතින්...",
       "URL": "https://www.hirunews.lk/sports/175513/සිලෙත්-සික්සස්-කණ්ඩයමට-ලකුණු-33ක-විශ්ෂ්ඨ-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=282"
}