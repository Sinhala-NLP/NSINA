{
       "Source": "hirunews",
       "Timestamp": "Tuesday, 27 June 2017 - 20:35",
       "Headline": "මාලිංගට පැවැත්වූ විනය පරීක්ෂණයේ ප්‍රතිපලය එළියට",
       "News Content": "ක්‍රීඩක කොන්ත්‍රාත්තු කොන්දේසි උල්ලංඝනය කිරීම හේතුවෙන් ලසිත් මාලිංග මාස 6 ක කාලයකට අත්හිටවූ වසරක තරග තහනමක් පනවන්නට ශ්‍රී ලංකා ක්‍රිකට් විධායක කමිටුව අද තීරණය කළා.\nඒ, ශ්‍රී ලංකා ක්‍රිකට් ආයතනයේ අවසරයකින් තොරව මාධ්‍යයට අදහස් දැක්වීම සම්බන්ධයෙන් පැවති විනය පරීක්ෂණයකදී මාලිංග වරද පිලිගැනීමෙන් අනතුරුවයි.\nඊට අමතරව ලසිත් මාලිංග මීළඟට සහභාගිවන එක්දින තරගයේ ගාස්තුවෙන් සියයට 50 ක දඩ මුදලක්ද පනවා තිබෙනවා.\nශ්‍රී ලංකා ක්‍රිකට් ආයතනයේ අවසරයකින් තොරව මාධ්‍යයට ප්‍රකාශ නිකුත් කිරීම සම්බන්ධයෙන් ලසිත් මාලිංගට එරෙහිව විනය පරීක්ෂණයක් සඳහා පත්කළ ත්‍රිපුද්ගල කමිටුව හමුවේ පෙනී සිටීම සඳහා ඔහු ක්‍රිකට් ආයතනය වෙත පැමිණියේ අද පස්වරුවේයි.\nක්‍රීඩා අමාත්‍ය දයාසිරි ජයසේකර මහතා ක්‍රීඩකයන්ගේ ශාරීරික යෝග්‍යතාව පිළිබඳ සිදුකළ ප්‍රකාශයක් සම්බන්ධයෙන් ලසිත් මාලිංග හිරු ටී.වී. වෙත පළ කළ අදහස් ද මෙලෙස විනය පරීක්ෂණයක් පැවැත්වීමට හේතුවක් වුණා.\nදෙවරක් මෙලෙස මාධ්‍ය වෙත අදහස් පළ කර ඇති මාලිංග ඒ සඳහා නිසි අවසරයක් නොගැනීම ක්‍රීඩක කොන්ත්‍රාත්තු කොන්දේසි උල්ලංඝනය කිරීමක් බවයි ක්‍රිකට් ආයතනය නිවේදනය කළේ.\nශ්‍රී ලංකා ක්‍රිකට් සභාපතිවරයා පැවසුවේ විනය කමිටු පරීක්ෂණයේදී මාලිංග තම වරද පිළිගත් බවයි.\nවිනය කමිටුව හමුවේ පෙනී සිටිමෙන් පසු ලසිත් මාලිංග සිම්බාබ්වේ කණ්ඩායම සමඟ පළමු එක්දින තරගය සඳහා ගාල්ල බලා පිටත්ව ගිය ශ්‍රී ලංකා කණ්ඩායම සමඟින් එක්වුණා.",
       "URL": "https://www.hirunews.lk/sports/164549/මාලිංගට-පැවැත්වූ-විනය-පරීක්ෂණයේ-ප්‍රතිපලය-එළියට",
       "Category": "Sports",
       "Parent URL": "https://www.hirunews.lk/sports/all-news.php?pageID=321"
}