{
       "Source": "hirunews",
       "Timestamp": "Sunday, 17 April 2022 - 8:09",
       "Headline": "මුම්බායි ඉන්දියන්ස් හය වැනි වරටත් පැරදෙයි",
       "News Content": "ඉන්දීය ප්‍රිමියර් ලීග් තරගාවලියේ ඊයේ පැවති තරගයක දී මුම්බායි ඉන්දියන්ස් පිල අඛන්ඩ හයවන පරාජය ලැබූ අතර, එහි දී ලක්නව් සුපර් ජයන්ට්ස් පිල ලකුණු 18ක ජයග්‍රහණයක් වාර්තා කිරීමට සමත්වුණා.\nලක්නව් පිල සිය පන්දු වාර විස්ස තුළ කඩුලු හතරක් දැවී ලකුණු 199ක් රැස් කරගත් අතර, මුම්බායි ඉන්දියන්ස් පිලට සිය පන්දු වාර විස්ස තුළ කඩුලු 9ක් දැවී රැස් කරගත හැකිවූයේ ලකුණු 181ක් පමණ යි.\nඑහි දී ලක්නව් පිලේ දුෂ්මන්ත චමීර, මුම්බායි ඉන්දියන්ස් ප්‍රබල පිතිකරුවෙකු වන කයිරන් පොලාඩ්ගේ කඩුල්ල දවාලීම විශේෂත්වයක්.\nඊයේ පැවති දෙවන තරගයේ දී රෝයල් චැලෙන්ජර්ස් පිල දිල්ලි කැපිටල්ස් කණ්ඩායම පරදවා ලකුණු 16ක ජයක් වාර්තා කළා.\nබැංගලෝර් පිල කඩුලු පහක් දැවී ලකුණු 189ක් රැස් කළ අතර, දිල්ලි පිලට සිය පන්දු වාර විස්ස තුළ කඩුලු හතක් දැවී ලබාගත හැකිවූයේ ලකුණු 173 ක් පමණයි.\nඑහිදී වනිඳු හසරංග දිල්ලි කැපිටල්ස් කණ්ඩයාමේ ප්‍රහාරක පිතිකරු ඩේවිඩ් වෝනර් ලකුණු 66ක් ලබා සිටියදී දවාලීම බැංගලෝර් පිලේ ජය තහවුරු කිරීමට හේතුවුණා.",
       "URL": "https://www.hirunews.lk/sports/302110/මුම්බායි-ඉන්දියන්ස්-හය-වැනි-වරටත්-පැරදෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=23"
}