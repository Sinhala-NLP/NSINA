{
       "Source": "hirunews",
       "Timestamp": "Sunday, 16 September 2018 - 6:29",
       "Headline": "මාලිංගගේ දස්කම් අපතේ යයි - බංග්ලාදේශය වෙතින් ශ්‍රී ලංකාවට දැවැන්ත පරාජයක්",
       "News Content": "වසරකට පමණ පසු නැවතත් ශ්‍රී ලංකාව නියෝජනය කරමින් ජාත්‍යන්තර ක්‍රිකට් පිිටියට පිවිසි ලසිත් මාලිංග සුපුරුදු දස්කම් දක්වමින් ලබාගත් කඩුලූ 4 අපතේ යවමින්, ශ්‍රී ලංකාව ආසියානු කුසලාන සමාරම්භක තරගයේදී බංග්ලාදේශය වෙතින් දැවැන්ත පරාජයක් ලැබුවා.\nඩුබායි හි පැවති මෙම තරගයේදී කාසියේ වාසිය දිනා පළමුවෙන් පන්දුවට පහරදුන් බංග්ලාදේශ පිලේ ප්‍රථම කඩුලූ දෙක සිය පළමු පන්දු වාරයේ පිට පිට පන්දු දෙකකදී දවාලීමට මාලිංග සමත්වුණා. ප්‍රබල පිතිකරු ශකීබ් අල් හසන්ද එලෙස මාලිංගගේ පන්දුවකට ගොදුරු වූයේ ලකුණු ලබාගැනීමටද පෙරයි.\nකෙසේ නමුත් බංග්ලාදේශ නායක මුස්ෆිකර් රහීම් පන්දු 150 කදී හයේ පහර 4 ක් සහ හතරේ පහර 11 ක් සමඟ ලබාගත් ලකුණු 144 හේතුවෙන් බංග්ලාදේශයට ලකුණු 261 ක් වාර්තා කිරීමට හැකිවුණා.\nඔහුට අමතරව බංග්ලාදේශය වෙනුවෙන් පිත්තෙන් දස්කම් දැක්වීමට සමත්වූයේ ලකුණු 63 ක් ලබාගත් මොහොමඩ් මිතුන් පමණයි.\nලසිත් මාලිංග සිය පන්දු වාර 10 තුළදී නිලකුණු පන්දු වාර දෙකක් සමඟ ලකුණු 23 කට කඩුලූ 4 ක් බිඳ හෙලූ අතර, ඔහුගේ පන්දුවලට බංග්ලාදේශ පිතිකරුවන් ලබාදුන් උඩ පන්දු කිහිපයක්ම ශ්‍රී ලංකා පන්දු රකින්නන් අතින් ගිලිහී ගියා.\nපිළිතුරු වශයෙන් ශ්‍රී ලංකා පිලට පන්දු වාර 35 යි පන්දු දෙකකදී සියලූ ක්‍රීඩකයන් දැවී ලබාගත හැකි වූයේ ලකුණු 124 ක් පමණයි.\nඑහිදී දිල්රුවන් පෙරේරා ලකුණු 29 ක්ද, උපුල් තරංග ලකුණු 27 ක්ද රැස් කළ අතර, ලකුණු 20 කරා ළඟාවීමට සමත්වූ අනෙක් එකම ශ්‍රී ලාංකික ක්‍රීඩකයා වූයේ සුරංග ලක්මාල් පමණයි.\nකඩුල්ල මුවා කළ බවට කුසල් පෙරේරා ක්‍රීඩාගාරයට යැවූ වැරදි විනිසුරු තීරණයද ශ්‍රී ලංකා පිලේ පරාජයට තවත් හේතුවක්.\nඑහෙත් ශ්‍රී ලංකා ක්‍රීඩකයන්ගේ පන්දු යැවීමේ දුර්වලතා තරගයේ පරාජයට ප්‍රධාන හේතුව බව ක්‍රීඩා විචාරකයන්ගේ අදහසයි.\nවිශේෂයෙන් ශතකලාභී මුෂ්ෆිකර් රහීම් ලකුණු 10 දී සහ ලකුණු 85 දී ලබාදුන් උඩපන්දුද එලෙස ශ්‍රී ලංකා ක්‍රීඩකයන් අතින් ගිලිහී ගියා.\nමෙම තරගයේදී ශ්‍රී ලංකාව වාර්තා කළේ බංග්ලාදේශයට එරෙහිව එක්දින තරගයකදී ලබාගත් අඩුම ලකුණු සංඛ්‍යාවයි.\nතරගයෙන් පසු මාධ්‍ය වෙත අදහස් දක්වමින් නායක ඇන්ජෙලෝ මැතිව්ස් කියාසිටියේ මෙම තරගය සමස්ත කණ්ඩායමටම ඉතා කණගාටුදායක තත්වයක් බවයි.\nපන්දු රැකීමේදී උඩ පන්දු කිහිපයක් අත්හැරීම මගින් බංග්ලාදේශයට වාසිදායක තත්වයක් උදාවු බව ද ඔහු පෙන්වා දුන්නා.\nඑමෙන්ම මුශ්ෆිකර් රහීම්ගේ පිතිකරණය පිළිබඳව ද ශ්‍රී ලංකා නායකයා මෙහිදී අදහස් පළකළා.\nඔහු කියාසිටියේ එය ඉතා හොඳ පිතිහරඹයක් බවයි.\nපිතිකරණයට ඉතා හොඳ තණතිල්ලක් පැවතිය ද පන්දුවට පහරදීමේදී තම කණ්ඩායම වැරදි තීන්දු තීරණ කිහිපයක් ගත් අතර එය ද තරග පරාජයට හේතුවන්නට ඇති බවයි මැතිව්ස් වැඩිදුරටත් කියාසිටියේ.\nශ්‍රී ලංකාවට මුහුණදීමට සිදුවන මීළඟ ආසියානු කුසලාන අභියෝගය වන්නේ ඇෆ්ගනිස්ථානයයි.\nඑම තරගය හෙට අබුඩාබි හිදී පැවැත්වෙනු ඇති.",
       "URL": "https://www.hirunews.lk/sports/199994/මාලිංගගේ-දස්කම්-අපතේ-යයි-බංග්ලාදේශය-වෙතින්-ශ්‍රී-ලංකාවට-දැවැන්ත-පරාජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=207"
}