{
       "Source": "hirunews",
       "Timestamp": "Tuesday, 03 October 2017 - 19:16",
       "Headline": "ක්‍රිකට් නව මගකට යොමුකරන සාකච්ඡා ඇරඹේ",
       "News Content": "මෙරට ක්‍රිකට් ක්‍රීඩාව නව මාවතකට ගෙන එම සඳහා ක්‍රීඩා අමාත්‍යාංශය පැවැත්වූ වැඩමුළුවේ ඉදිරිපත්වූ යෝජනා ක්‍රියාත්මක කිරීම සඳහා පත් කළ කමිටුව අද පළමු වරට රැස්වුණා.\nඒ කොළඹ පිහිටි ක්‍රීඩා අමාත්‍යංශයේදී.\nපසුගිය කාලය පුරාවටම ශ්‍රී ලංකා ක්‍රිකට් ක්ෂේත්‍රය තුළ දක්නට ලැබුණු කඩා වැටීම පිලිබඳ සාකච්ඡා කිරීම සඳහා ක්‍රීඩා අමාත්‍යාංශය වැඩමුළුවක් සංවිධාන\nකළේ ක්‍රීඩකයන්, හිටපු පරිපාලකයන් සහ ක්‍රීඩා මාධ්‍යවේදීන් ඇතුළු ක්‍රිකට් ක්‍රීඩාවේ විවිධ ක්ෂේත්‍ර ආවරණය කෙරෙන පිරිසකගේ සහභාගීත්වයෙන්.\nඑම වැඩමුළුවේදී ඉදිරිපත්වූ කරුණු සලකා බලා ක්‍රියාත්මක කිරීම සඳහා පසුගියදා පස් දෙනෙකුගෙන් යුත් කමිටුවක් පත් කෙරුණා.\nඒ ශ්‍රී ලංකා ක්‍රිකට් පාලක මණ්ඩලයේ හිටපු සභාපතිවරයෙකු වන හේමක අමරසූරිය මහතාගේ ප්‍රධානත්වයෙන්.\nකමිටුවේ සෙසු සාමාජිකයන් වන්නේ හිටපු ක්‍රීඩකයන් වන අනුර තෙන්නකෝන්, අරවින්ද ද සිල්වා, කුමාර් සංගක්කාර සහ මහේල ජයවර්ධනයි.\nඔවුන් අද පස්වරුවේ ක්‍රීඩා අමාත්‍ය දයාසිරි ජයසේකර මහතා හමුවීම සඳහා ක්‍රීඩා අමාත්‍යාංශය වෙත පැමිණියා.\nපස්වරු 5. 30 ට පමණ ආරම්භ වූ මෙම සාකච්ඡාව පැය එකහමාරකට අධික කාලයක් පුරා පැවැත්වුණා.\nඉදිරියේදී මෙම උපදේශන කමිටුව මගින් ක්‍රිකට් දියුණු කිරීම සදහා කෙටි කාලීන සහ දීර්ඝ කාලීන සැලසුම් සකස් කිරීමට නියමිතයි.",
       "URL": "https://www.hirunews.lk/sports/172503/ක්‍රිකට්-නව-මගකට-යොමුකරන-සාකච්ඡා-ඇරඹේ",
       "Category": "Sports",
       "Parent URL": "https://www.hirunews.lk/sports/all-news.php?pageID=293"
}