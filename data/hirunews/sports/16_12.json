{
       "Source": "hirunews",
       "Timestamp": "Thursday, 28 July 2022 - 23:41",
       "Headline": "ජාතික ශූරියගේ බොඳවූ සිහිනය (වීඩියෝ)",
       "News Content": "විශ්වයේ මහා ක්‍රීඩා සැලකෙලිය ලෙසින් හැඳින්වෙන ඔලිම්පික් උළෙලට පමණක් දෙවැනි වන්න වූ පොදු රාජ්‍ය මණ්ඩලයීය ක්‍රීඩා උළෙලේ 22 වැනි දිග හැරුම අද එංගලන්තයේ බර්මින්හැම් නගරය කේන්ද්‍ර කරගනිමින් සනිටුහන් වීමට නියමිතයි.\nඅතීතයේදී මහා බ්‍රිතාන්‍යයට යටත් විජිතව පැවති රටවල් අතර සිව්වරකට වරක් පවත්වන්නා වූ පොදු රඳ මඩුලු ක්‍රීඩා උළෙල අද සිට ලබන මස 8වැනිදා දක්වා දින 11ක කාලයක් පැවැත්වීමට සැලසුම් කර තිබෙනවා.\nඒ වෙනුවෙන් රටවල් 72ක ක්‍රීඩක ක්‍රීඩිකාවන් 5054ක දෙනෙකු ක්‍රීඩා 19ක ඉසව් 280කදී උරෙන් උර ගැටෙනු ඇති.\nක්‍රීඩාංගණ 16කදී පැවැත්වෙන මෙවර තරගාවලියේදී පිරිනැමීමට නියමිත සමස්ත රන් පදක්කම් සංඛ්‍යාව 280ක්.\nකාන්තා ක්‍රිකට් තරග ඉසව්ව ඉතිහාසයේ පළමු වරට පොදු රාජ්‍ය මණ්ඩලයීය ක්‍රීඩා ඉසව් ගොන්නට මෙවර එක්වූවත් 1998 වසරේදී පිරිමි ක්‍රිකට් තරග ඉසව්ව පවත්වා තිබුණා.\nශ්‍රී ලංකා කාන්ත ක්‍රිකට් කණ්ඩායම මෙවර තරගාවලියට එක්වන්නේ චමරී අතපත්තුගේ නායකත්වයෙන්.\nමීට අමතරව මෙවර තරගාවලියට එක්වන නව ඉසව්වන් වන්නේ 3x3 (ත්‍රී බයි ත්‍රී) පැසිපන්දු තරග සහ 3x3 රෝද පුටු පැසිපන්දු තරගයි.\nබර්මින්හැම් පොදු රාජ්‍ය මණ්ඩලයීය පදක්කම් සටන වෙනුවෙන් ශ්‍රී ලංකාවෙන් 162 දෙදෙනෙකුගෙන් සමන්විත කණ්ඩායමක් සහභාගී වන අතර ඊට ක්‍රීඩක ක්‍රීඩිකාවන් 110 ක් සහ නිලධාරින් 52ක් ඇතුළත්.\nකෙසේ වෙතත් ශ්‍රී ලංකා ස්කොෂ් කණ්ඩායමෙන් පසුගිය වසර තුනේදී අඛණ්ඩව ජාතික ශුරතාව දිනූ ෆාතුම් ඉසඩීන් ඉවත් කරන්නට කටයුතු කර තිබීම මතභේදයට තුඩු දී තිබෙනවා.\nලෝක ස්කොෂ් ශ්‍රේණිගත කිරීම්හි ඉදිරියෙන්ම සිටින ශ්‍රී ලාංකීක ක්‍රීඩිකාව වන ෆාතුම් තමන්ට සිදු වූ ආසාධාරණය එරෙහිව මේවන විට අධිකරණයේ සහය පතා තිබෙනවා.\nඊට ප්‍රතිවිරුද්ද අදහසක් දරණ ජාතික ස්කොෂ් සම්මේලනය පවසන්නේ ෆාතුම් නිසි පරිදි තේරීම් තරග සඳහා සහභාගී නොවී විදෙස් ගතවීම හේතුවෙන් ඇයට තරගාවලියෙන් ඉවත් කළ බවටයි.\nමේ සම්බන්ධයෙන් HIRU SPORTS වෙත අදහස් දක්වමින් ෆාතුම් ඉසඩීන් පවසා සිටියේ ජාතික ස්කොෂ් සංගමයේ බලධාරීන් තමන්ව අත්තනෝමතික අයුරින් පොදු රාජ්‍ය මණ්ඩලයීය ක්‍රීඩා උළෙලෙන් ඉවත් කරන්නට කටයුතු කළ බවයි.\nමේ අතර තරගාවලියට එක්වන ශ්‍රී ලංකා කණ්ඩායමේ ක්‍රීඩක ක්‍රීඩිකාවන් 5දෙනෙකුට කොවිඩ් ආසාදන වී ඇති බවත් වාර්තා වනවා.\nඑවන් වටපිටාවක් තුළ ශ්‍රී ලංකා කණ්ඩායමේ නායකත්වය හිමිව තිබෙන්නේ පොදු රාජ්‍ය මණ්ඩලයීය රිදී පදක්කම් ලාභී බර ඉසිලීමේ ක්‍රීඩක ඉන්දික දිසානායකටයි.\n2022 පොදු රාජ්‍ය මණ්ඩලයීය ක්‍රීඩා උළෙලට එක්වන ශ්‍රී ලංකා කණ්ඩායම ඒ අනුව සමාරම්භක උළෙලේදී ශ්‍රී ලංකා ජාතික ධජය රැගෙන යෑමේ අවස්ථාව ද ඉන්දිකට උදාවනු ඇති.\nමෙවර තරගාවලියේ ප්‍රධානතම ක්‍රීඩාංගණය වන බර්මින්හැම්හි ඇලෙක්සැන්ඩර් ක්‍රීඩාංගණයේ සමාරම්භක උළෙල ප්‍රේක්ෂකයින් 30000ක සහභාගිත්වයෙන් අද පැවැත්වීමට නියමිතයි.\nතරගාවලියේ මලල ක්‍රීඩා ඉසව්වන් මෙන්ම ලබන මස 8 වැනිදා පැවැත්වීමට නියමිත සමාප්ති උළෙල පැවැත්වීමට සැලසුම් කර ඇත්තේද මෙම ක්‍රීඩා පිටියේදීයි.\nසමාරම්භක උළෙල මෙරට වේලාවෙන් ආරම්භ වෙන්නේ අද රාත්‍රී 11.30ටයි.",
       "URL": "https://www.hirunews.lk/sports/311247/ජාතික-ශූරියගේ-බොඳවූ-සිහිනය-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=16"
}