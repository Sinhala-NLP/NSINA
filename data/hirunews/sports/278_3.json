{
       "Source": "hirunews",
       "Timestamp": "Tuesday, 28 November 2017 - 8:52",
       "Headline": "නික් පොතාස්ගෙන් පැහැදිලි කිරීමක්",
       "News Content": "මෙරට තරඟකාරී පළමු පෙළ තරගාවලියක් නොමැතිවීම ශ්‍රී ලංකා ක්‍රිකට් කණ්ඩායම දැන් ලබන ටෙස්ට් පරාජයන්ට මූලික හේතුවක් බව ශ්‍රී ලංකා පිළේ පුහුණුකරු නික් පොතාස් පවසනවා.\nඉන්දියාවේ පළමු පෙළ ක්‍රිකට් තරඟාවලිය වන රංජි කුසලාන තරගාවලියේ මූලික තරඟ දින 4ක් පැවැත්වෙන අතර අර්ධ අවසන් පූර්ව වටයේ සිට දින 5ක් පුරා පැවැත්වෙනවා.\nඑහෙත් ශ්‍රී ලංකාවේ පළමු පෙළ ලීග් තරගාවලියේ තරඟ පැවැත්වෙන්නේ දින 3ක් පමණයි.\nඑමෙන්ම, ශ්‍රී ලංකාවේ පළමු පෙළ තරගාවලිය සඳහා සහභාගි වන කණ්ඩායම් සංඛ්‍යාව පසුගිය ක්‍රීඩා වාරයේ සිට 24 දක්වා ඉහළ නංවනු ලැබුවා.\nඑමගින් ද තරගාවලියේ තරඟකාරීත්වය පහත වැටී ඇති බව පුහුණුකරු නික් පොතාස්ගේ අදහසයි.\nශ්‍රී ලංකාවේ දේශීය පළමු පෙළ ක්‍රිකට් තරගාවලිය ශක්තිමත් යාන්ත්‍රණයකින් ක්‍රියාත්මක විය යුතු බව ඉන්දීය පිළේ ශ්‍රී ලංකා සංචාරයේදී ආරම්භක පිතිකරු දිමුත් කරුණාරත්න සහ වේග පන්දු පුහුණුකරු චමින්ද වාස් ද පෙන්වා දෙනු ලැබුවා.",
       "URL": "https://www.hirunews.lk/sports/177096/නික්-පොතාස්ගෙන්-පැහැදිලි-කිරීමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=278"
}