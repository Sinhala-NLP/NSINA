{
       "Source": "hirunews",
       "Timestamp": "Tuesday, 05 April 2016 - 15:30",
       "Headline": "කොදෙව් ශූරයන්ට ක්‍රීඩා ඇමතිගෙන් සුබ පැතුම්",
       "News Content": "ලෝක කුසලාන 20 යි 20 තරගාවලියෙන් ජයග්‍රහණය කල කොදෙව් කාන්තා සහ පිරිමි කණ්ඩායම්වලට ජැමෙයිකා ක්‍රීඩා අමාත්‍යවරිය වන ඔලිවියා ගේ‍්‍රන්ජ් සුබ පැතුම් එක්කර තිබෙනවා.\nනිවේදනයක් නිකුත් කරමින් ඇය සඳහන් කර ඇත්තේ 20 යි 20 ලෝක ශූරයන් වු කොදෙව් කණ්ඩායම සැබවින්ම ශූරයන් බවයි.\nපෙරේදා පැවති අවසන් මහා තරගය ජයග්‍රහණයත් සමග ඔවුන් 20 යි 20 ලෝක කුසලානයක් ජයග්‍රහණය කල ලොව එකම කණ්ඩායම බවට පත්වුනා.\nඑමෙන්ම 19 පහළ ලෝක කුසලානය හිමිකර ගත්තේ ද කොදෙව් කණ්ඩායමයි.\nඑමෙන්ම කොදෙව් කාන්තා කණ්ඩායම ලෝක කුසලානයක් ජයග්‍රහණය කල පළමු අවස්ථාව ද මෙය වනවා.\nජැමෙයිකා ක්‍රීඩා අමාත්‍යවරිය පෙන්වා දෙන්නේ මෙය කාන්තා කණ්ඩායම තැබු යෝධ ඉදිරි පියවරක් බවයි.\nමෙම ඉතිහාසගත අවස්ථාව පිළිබඳ සැබවින්ම ඉතා සතුටට පත්වන බව ද ඇය සඳහන් කර තිබෙනවා.\nඉරිදා පැවති අවසන් මහා තරගයේ අවසන් පන්දු වාරයේදී ලකුණු 19 ක් ලබා ගැනීමට ඉතිරිව තිබියදී තමා දැඩි කම්පනයකට පත්ව සිටි බවයි ක්‍රීඩා අමාත්‍යවරිය සඳහන් කර ඇත්තේ.\nඑම අවස්ථාවේදී කාර්ලොස් බ්‍රැත්වෙයිට්ගේ හයේ පහර 4 කිසි විටක අමතක කල නොහැකි බව ද ජැමෙයිකා ක්‍රීඩා අමාත්‍යවරිය ප්‍රකාශකර තිබෙනවා.\nකණ්ඩායමට අනුග්‍රහය දැක්වු පිරිස්වලට මෙන්ම ක්‍රිකට් පාලක මණ්ඩලයට ද සිය ස්තුතිය පිරිනමන බවයි ජැමෙයිකා ක්‍රීඩා අමාත්‍ය ඔලිවියා ගේ‍්‍රන්ජ් වැඩිදුරටත් සඳහන් කර ඇත්තේ.",
       "URL": "https://www.hirunews.lk/sports/130183/කොදෙව්-ශූරයන්ට-ක්‍රීඩා-ඇමතිගෙන්-සුබ-පැතුම්",
       "Category": "Sports",
       "Parent URL": "https://www.hirunews.lk/sports/all-news.php?pageID=418"
}