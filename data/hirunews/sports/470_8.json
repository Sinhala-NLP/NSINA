{
       "Source": "hirunews",
       "Timestamp": "Tuesday, 12 May 2015 - 13:09",
       "Headline": "ශ්‍රී ලංකාවට රන් පදක්කමක් සහ රිදී පදක්කම් 3ක්",
       "News Content": "දෝහා කටාරයේ පැවැති පළමු වන ආසියානු යොවුන් මළල ක්‍රීඩා තරගාවලියේදී රන් පදක්කමක් සහ රිදී පදක්කම් 3ක් දිනා ගැනීමට ශ්‍රී ලාංකික ක්‍රීඩක ක්‍රීඩිකාවන් සමත් වුණා. මීටර් 400 කඩුලූ පැනීමේ ඉසව්වෙන් රන් පදක්කම දිනා ගත්තේ උඩබුලත්ගමුව - අඹගමුව මහා විදුහලේ යමානි දුලාංජලී ක්‍රීඩිකාවයි. ඒ සඳහා ඇය ගත කළ කාලය තත්ත්පර 61.27ක්. ඊට අමතරව උස පැනීමේ ඉසව්වෙන් ගොඩකවෙල - කුලරත්න මධ්‍යමහා විද්‍යාලයේ ධම්මික රණතුංග රිදී පදක්කමක් දිනා ගත් අතර, මීරිගම - ඞී.එස්. සේනානායක විදුහලේ චාමල් කුමාරසිරි තුන්පිම්ම ඉසව්වෙන් සහ මහනුවර ශාන්ත සිල්වෙස්තර විදුහලේ දර්ශාන් රාජපක්ෂ මීටර් 400 කඩුලූ පැනීමේ ඉසව්වෙන් රිදී පදක්කම් දිනා ගත්තා. ජයග්‍රාහී ශ්‍රී ලාංකික යොවුන් මළල ක්‍රීඩා කණ්ඩායම අද දිවයිනට පැමිණීමට නියමිතයි.",
       "URL": "https://www.hirunews.lk/sports/109320/ශ්‍රී-ලංකාවට-රන්-පදක්කමක්-සහ-රිදී-පදක්කම්-3ක්",
       "Category": "Sports",
       "Parent URL": "https://www.hirunews.lk/sports/all-news.php?pageID=470"
}