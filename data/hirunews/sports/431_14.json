{
       "Source": "hirunews",
       "Timestamp": "Tuesday, 19 January 2016 - 10:48",
       "Headline": "ශ්‍රී ලංකා ක්‍රිකට් නායක ඇන්ජලෝ මැතිව්ස් FCIDයට පැමිණේ",
       "News Content": "ශ්‍රී ලංකා ක්‍රිකට් කණ්ඩායමේ නායක ඇන්ජලෝ මැතිව්ස් අද පෙරවරුවේ පොලිස් මූල්‍ය අපරාධ කොට්ඨාශයට පැමිණියා.\nඒ තරඟ පාවාදීම් පිළිබඳ සිදුකෙරෙන විමර්ශනයට අදාළ ප්‍රකාශයක් ලබාදීමටයි.\nපසුගිය වසරේ ඔක්තෝම්බර් මාසයේ බටහිර ඉන්දීය කොදෙව් කණ්ඩායම සමග පැවති තරගාවලිය අතරතුර ශ්‍රී ලංකා ක්‍රිකට් කණ්ඩායමේ කුසල් ජනිත් සහ රංගන හේරත් යන ක්‍රීඩකයන් මුදලට තරග පාවාදීමට පෙළඹ වූූ බවට පරීක්ෂණයක් මේ වනවිටත් සිදුකෙරෙමින් පවතිනවා.\nඒ ක්‍රීඩා අමාත්‍ය දයාසිරි ජයසේකර සිදුකළ පැමිණිල්ලකට අනුවයි.\nමෙම සිද්ධිය සම්බන්ධයෙන් මීට පෙර රංගන හේරත්ගෙන් සහ කුසල් ජනිත්ගෙන් ද මූල්‍ය අපරාධ කොට්ඨාශය ප්‍රකාශ සටහන් කර ගනු ලැබුවා.\nමෙම සිද්ධියට අදාළව ඊයේ දිනයේදී ශ්‍රී ලංකා ක්‍රිකට් කණ්ඩායමේ කළමනාකරු ජෙරී වවුටර්ස් ගෙන්ද පොලිස් මූල්‍ය අපරාධ විමර්ශන කොට්ඨාශය පැය 4 කට අධික කාලයක් ප්‍රකාශයක් සටහන් කරගත්තා.\nශ්‍රී ලංකා ක්‍රිකට් කණ්ඩායමේ වේගපන්දු යැවීමේ පුහුණුකරුවෙකු ලෙස කටයුතු කරන අනූෂ සමරනායක තරඟ පාවාදීම පිළිබඳ පරීක්ෂණ කටයුතු නිමාවන තෙක් මාස දෙකක කාලයකට තාවකාලික වැඩ තහනමට ලක් කිරීමටද ශ්‍රී ලංකා ක්‍රිකට් ආයතනය ඊයේ තීරණය කළා.\nතරඟ පාවාදීම සඳහා ක්‍රීඩකයන් පෙළඹවූ බවට චෝදනා එල්ලවන පුහුණු දැල් - පන්දු යවන්නෙකු වන ගයාන් විශ්වජිත්ගේ සේවය ලබාගැනීමද නතර කිරීමටයි ශ්‍රිී ලංකා ක්‍රිකට් ආයතනය පියවර ගෙන ඇත්තේ.",
       "URL": "https://www.hirunews.lk/sports/124286/ශ්‍රී-ලංකා-ක්‍රිකට්-නායක-ඇන්ජලෝ-මැතිව්ස්-fcidයට-පැමිණේ",
       "Category": "Sports",
       "Parent URL": "https://www.hirunews.lk/sports/all-news.php?pageID=431"
}