{
       "Source": "hirunews",
       "Timestamp": "Sunday, 03 July 2016 - 12:43",
       "Headline": "පලා නොයන බව ශ්‍රී ලංකා ක්‍රිකට් නායකයා කියයි",
       "News Content": "එංගලන්තය වෙතින් ටෙස්ට් සහ එක්දින තරගාවලි පරාජයක් ලැබුව ද ශ්‍රී ලංකා පිලේ නායකත්වයෙන් පලායාමට සූදානම් නොමැති බව ඇන්ජලෝ මැතිව්ස් පවසනවා.\nතමාගේ ප්‍රධානතම අවශ්‍යතාව වී ඇත්තේ ශ්‍රී ලංකා කණ්ඩායම වර්තමානයේදී සිටින තත්වයෙන් තවත් ඉදිරියට ගැනීම බවයි මැතිවිස් ප්‍රකාශකර ඇත්තේ.\nඑංගලන්තය සමග ඊයේ පැවති පස්වන හා අවසන් එක්දින තරග පරාජයෙන් අනතුරුව මාධ්‍ය වෙත අදහස් දක්වමින් මැතිව්ස් මෙම අදහස් පළකර තිබෙනවා.\nශ්‍රී ලංකාව, එංගලන්ත ටෙස්ට් තරගාවලිය දෙකට බින්දුවක් ලෙස පරාජයට පත්වූ අතර එක්දින තරගාවලියෙන් එංගලන්තයට 3 ට බින්දුවක ජයග්‍රහණයක් හිමිවුණා.\nක්‍රිකට් පුවත් සේවා පෙන්වා දෙන්නේ 2014 වසරේ පැවති එංගලන්ත ශ්‍රී ලංකා ක්‍රිකට් තරගාවලියට ඊයේ අවසන් වු තරගාවලිය කිසිසේත් සමකල නොහැකි බවයි.\n2014 වසරේ ශ්‍රී ලංකා කණ්ඩායම එංගලන්ත සංචාරයේදී ටෙස්ට් තරගාවලිය මෙන්ම, එක්දින තරගාවලිය ද ජය ගැනීමට සමත් වුණා.\nඑහිදී ද ශ්‍රී ලංකා පිල මෙහෙයවනු ලැබූයේ ඇන්ජලෝ මැතිව්ස් විසින්.\nඊයේ තරග පරාජයෙන් අනතුරුව මාධ්‍ය වෙත අදහස් දැක්වු ශ්‍රී ලංකා නායකයා පෙන්වා දුන්නේ කණ්ඩායමකට ජය මෙන්ම පරාජය ද අත්විඳීමට සිදුවන බවයි.\nදුෂ්කර අවධියේදී තමා සහ කණ්ඩායම දිරිමත් කරන පිරිසක් සිටින බවයි ශ්‍රී ලංකා නායක ඇන්ජලෝ මැතිව්ස් වැඩිදුරටත් සදහන් කළේ.\nශ්‍රී ලංකාව සහ එංගලන්තය අතර, විස්සයි විස්ස ජාත්‍යන්තර තරගය ලබන අගහරුවාදා - සදැම්ප්ටන් හිදී පැවැත්වීමට නියමිතයි.\nකාඩිෆ් හිදී ඊයේ මාධ්‍ය වෙත අදහස් දක්වමින් ශ්‍රී ලංකා නායක ඇන්ජලෝ මැතිව්ස් කියා සිටියේ මීට වසර දෙකකට පෙර එංගලන්ත කණ්ඩායම මුහුණදුන් තත්ත්වයට ශ්‍රී ලංකාව දැන් මුහුණදී සිටින බවයි.\nඑහෙත්  කණ්ඩායම දිනෙන් දින දස්කම් අතර පිවිසෙන බව ශ්‍රී ලංකා නායකයා අවධාරණය කළා.",
       "URL": "https://www.hirunews.lk/sports/137072/පලා-නොයන-බව-ශ්‍රී-ලංකා-ක්‍රිකට්-නායකයා-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=402"
}