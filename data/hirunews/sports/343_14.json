{
       "Source": "hirunews",
       "Timestamp": "Sunday, 26 March 2017 - 7:26",
       "Headline": "තරග පරාජය ගැන චන්දිමාල්ගෙන් පැහැදිළි කිරීමක්",
       "News Content": "අවසන් තරග කිහිපයේදී ලකුණු අතර සිටි නිරෝෂන් දික්වැල්ල ඇතුලු ක්‍රීඩකයින් කිහිප දෙනෙකු නොමැතිවීම ද ඊයේ බංග්ලාදේශයට  එරෙහි තරග පරාජයට හේතුවක් වු බව ශ්‍රී ලංකා කණ්ඩායමේ උප නායක දිනේෂ් චන්දිමාල් පවසනවා.\nඇන්ජෙලෝ මැතිව්ස් කුසල් ජනිත් වැනි ක්‍රීඩකයන් ද නොමැති වීම තම කණ්ඩායමට අවාසියක් වු බවයි චන්දිමාල් පෙන්වා දෙන්නේ.\nඊයේ දඹුල්ලේ පැවති පළමු එක්දින තරග පරාජයෙන් අනතුරුව මාධ්‍ය වෙත අදහස් දක්වමින් ශ්‍රී ලංකා උප නායකයා මෙම අදහස් පළකලා.\nබංග්ලාදේශය සමග පැවති ටෙස්ට් තරගාවලියේදී මෙන්ම ඊයේ තරගයේදී ද පන්දු රැකීම එතරම් හොඳ තත්වයක නොපැවති බව ද ඔහු සඳහන් කලා.\nලකුණු 280 ක පමණ මට්ටමකට බංග්ලාදේශ කණ්ඩායම දවාගැනීමට හැකියාව ලැබුනේ නම් පිතිකරණයේදී දැඩි කැපවීමක් කර එය හඹායාමට අපහසු නොවනු ඇති බවයි චන්දිමාල් කියාසිටියේ.\nතම සියවන ටෙස්ට් තරගය ශ්‍රී ලංකාවට එරෙහිව ජයග්‍රහණය කළ සංචාරක බංග්ලාදේශ ක්‍රිකට් පිල දඹුල්ලේ ඊයේ පැවති පළමු එක්දින තරගයෙන්ද ලකුණු 90 ක ජයක් හිමිකරගත්තා.\nඑය බංග්ලාදේශය ශ්‍රී ලංකාවට එරෙහිව මෙරටදී ලද දෙවන ජයග්‍රහණය වන අතර, ටෙස්ට් ක්‍රීඩා කරන ප්‍රබල කණ්ඩායමකට එරෙහිව ලද ප්‍රථම පූර්ණ සහ විශිෂ්ඨතම එක්දින තරග ජයග්‍රහණයයි.\nතරගයේ කාසියේ වාසිය දිනූ ශ්‍රී ලංකා නායක උපුල් තරංග පළමුවෙන් පන්දුවට පහරදෙන ලෙස බංග්ලාදේශයට ආරාධනා කළ අතර, ඔවුන් සිය පන්දු වාර 50 තුළදී කඩුලූ 5 ක් දැවී ලකුණු 324 ක් රැස් කළා. එය බංග්ලාදේශය විදේශයක පැවති ප්‍රබල කණ්ඩායමකට එරෙහි එක්දින තරගයකදී ලකුණු 300 ඉක්මවා රැස් කළ ප්‍රථම අවස්ථාවයි.\nතමීම් ඉක්බාල් එහිදී බංග්ලාදේශ පිල වෙනුවෙන් ලකුණු 127 ක් රැස් කළ අතර ශකීබ් අල් හසන් ලකුණු 72 ක් ලබාගත්තා. සබීර් රහමාන් ලකුණු 54 යි.\nසුරංග ලක්මාල් ශ්‍රී ලංකාව වෙනුවෙන් ලකුණු 45 කට කඩුලූ දෙකක් බිඳ හෙලූවා.\nපිළිතුරු වශයෙන් ශ්‍රී ලංකා කණ්ඩායමට පන්දු වාර 45 යි එක් පන්දුවකදී සියලූ ක්‍රීඩකයන් දැවී ලබාගත හැකිවූයේ ලකුණු 234 ක් පමණයි.\nඑහිදී දිනේෂ් චන්දිමාල් ලකුණු 59 ක්ද, තිසර පෙරේරා ලකුණු 55 ක්ද රැස් කළා.\nතරගයෙන් පසු මාධ්‍ය වෙත අදහස් දැක්වු දිනේශ් චන්දිමාල් වැඩිදුරටත් කියාසිටියේ බංග්ලාදේශ කණ්ඩායමට පමණක් නොව ඕනෑම කණ්ඩායමක් සමග තරගයකින් පරාජය වීම කණගාටුවට කරුණක් බවයි.\nමෙම තරගයේ සිදුවු අඩුපාඩු නිවැරදි කර ගනිමින් දෙවන එක්දින තරගයට මුහුණදීම කණ්ඩායමේ අපේක්ෂාව බවයි ඔහු පෙන්වා දුන්නේ.\nසංචාරක බංග්ලාදේශය සහ ශ්‍රී ලංකාව අතර දෙවන එක්දින තරගය ලබන 28 වනදා දඹුල්ලේදී පැවැත්වීමට නියමිතයි.",
       "URL": "https://www.hirunews.lk/sports/157730/තරග-පරාජය-ගැන-චන්දිමාල්ගෙන්-පැහැදිළි-කිරීමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=343"
}