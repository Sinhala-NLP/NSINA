{
       "Source": "hirunews",
       "Timestamp": "Saturday, 15 April 2017 - 9:02",
       "Headline": "මුම්බායි සහ ගුජරාට් කණ්ඩායම්වලට ඊයේ තරඟවලින් ජය",
       "News Content": "ඉන්දීය ප්‍රිමියර්ලීග් තරගාවලියට අදාළව ඊයේ පැවති තරග දෙකකදී මුම්බායි ඉන්දියන්ස් කණ්ඩායම සහ ගුජරාට් ලයන්ස් කණ්ඩායම ජයග්‍රහණ හිමිකරගත්තා.\nබැංගලෝරයේ පැවති පළමු තරගයේදී රෝයල් චැලෙන්ජර්ස් බැංගලෝර් පිල පරදවමින් මුම්බායි ඉන්දියන්ස් කණ්ඩායම හිමිකරගත්තේ කඩුලූ හතරක ජයක්.\nපළමුවෙන් පන්දුවට පහරදුන් බැංගලෝර් පිල සිය පන්දු වාර විස්ස තුළදී කඩුලූ 5 ක් දැවී ලකුණු 142 ක් රැස් කළ අතර, එහිදී කායික ආබාධයකට ලක්ව සිට නැවතත් කණ්ඩායමට එක්වූ විරාට් කෝලි ලකුණු 62 ක් රැස් කළේ පන්දු 47 කින්.\nමුම්බායි ඉන්දියන්ස් පිල පන්දු වාර 18 යි පන්දු 5 කදී කඩුලූ 6 ක් දැවී ලකුණු 145 ක් ලබමින් තරගයේ ජය හිමිකරගත්තා.\nඑහිදී බැංගලෝර් පිලේ සැමුවෙල් බද්‍රි කඩුලූ ත්‍රිත්වයක් සමග ලකුණු 9 කට කඩුලූ 4 ක් බිඳ හෙලූ නමුදු පන්දු 47 කදී හයේ පහර 5 ක් සමගින් කයිරන් පොලාඞ් රැස් කළ ලකුණු 70 හේතුවෙන් මුම්බායි ජයග්‍රහණය සහතික වුණා.\nරාජ්කොට් හි පැවති දෙවන තරගයේදී පූනේ පිල පරදවා ගුජරාට් පිල කඩුලූ හතක ජයක් හිමිකරගත්තා.\nමුලින් පන්දුවට පහරදුන් පූනේ පිල කඩුලූ 8 ක් දැවී ලකුණු 171 ක් රැස් කළා. ස්ටීවන් ස්මිත් පන්දු 28 කදී ලකුණු 43 යි.\nඕස්ට්‍රේලියානු ක්‍රීඩක ඇන්ඩෲ ටයි ලකුණු 17 කට කඩුලූ පහක් බිඳ හෙලූවා.\nපිළිතුරු වශයෙන් ගුජරාට් පිල පන්දු වාර 18 කදී කඩුලූ 3 ක් දැවී ලකුණු 172 ක් ලබමින් තරගයේ ජය හිමිකරගත්තා.\nඑහිදී බ්‍රෙන්ඩන් මැකලම් ලකුණු 49 ක්ද, ග්ලේන් ස්මිත් ලකුණු 47 ක්ද ලබාගැනීමට සමත්වුණා.",
       "URL": "https://www.hirunews.lk/sports/159222/මුම්බායි-සහ-ගුජරාට්-කණ්ඩායම්වලට-ඊයේ-තරඟවලින්-ජය",
       "Category": "Sports",
       "Parent URL": "https://www.hirunews.lk/sports/all-news.php?pageID=339"
}