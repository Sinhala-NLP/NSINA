{
       "Source": "hirunews",
       "Timestamp": "Monday, 19 March 2018 - 0:23",
       "Headline": "නිදහස් කුසලානය ඉන්දියාවට",
       "News Content": "නිදහස් කුසලාන 20 යි 20 ක්‍රිකට් තරගාවලියේ ශූරතාව හිමිකර ගැනීමට ඉන්දීය කණ්ඩායම සමත් වුනා.\nඒ බංග්ලාදේශය සමග පැවති අවසන් මහා තරගය කඩුලු 4 කින් ජය ගනිමින්.\nකාසියේ වාසිය දිනු ඉන්දීය කණ්ඩායමේ ආරාධනයෙන් පළමුව පන්දුවට පහරදුන් බංග්ලාදේශ කණ්ඩායම නියමිත පන්දුවාර 20 තුල කඩුලු 8කට ලකුණු 166ක් රැස් කළා.\nබංග්ලාදේශ කණ්ඩායම වෙනුවෙන් සබීර් රෙහෙමාන් ලකුණු 77ක් රැස් කළේ පන්දු 50කදී හතරේ පහර 07ක් සහ හයේ පහර 4ක් සමඟින්.\nමහමදුල්ලා ලකුණු 21ක් රැස් කළ අතර තමිම් ඉක්බාල් ලකුණු 15ක් රැස් කළා.\nමෙහෙදී හසන් නොදැවී ලකුණු 19යි.\nපන්දු යැවීමේදී දඟ පන්දු යවන ක්‍රීඩක යුශ්වේන්ද්‍ර චාහල් පන්දුවාර 4 තුල ලකුණු 18කට කඩුලු 03ක් බිඳ දැමු අතර ජාදෙව් උනට්කට් කඩුලු 2ක් බිඳ දැමුවා.\nඒ අනුව ඉන්දීය කණ්ඩායමට ජයග්‍රහණය සඳහා හිමිවූ ඉලක්කය ලකුණු 167ක්.\nඒ අනුව පිටියට පිවිසි ඉන්දීය කණ්ඩායම නියමිත පන්දුවාර 20 අවසානයේ කඩුලු 06 ක් දැවී ජයග්‍රාහී ඉලක්කය පසු කළා.\nරෝහිත් ශර්මා 56 යි, ලෝකේෂ් රාහුල් පන්දු 14 කින් වේගවත් ලකුණු 24 ක් ලබාගත්තා.\nතරගයේ ජය ඉන්දියාවට ලඟා කර දුන් දිනේෂ් කාර්තික් පන්දු 8 කින් ලබාගත් ලකුණු සංඛ්‍යාව 29 ක්.\nතරගයේ වීරයා සම්මානය ද ඔහුට හිමිවු අතර තරගාවලියේ වීරයා සම්මානය හිමිවුයේ ඉන්දීය කණ්ඩායමේ වොෂින්ටන් සුන්දර්ටයි.\nදෙපිළටම තීරණාත්මක වූ තරඟයේ අවසන් පන්දුවාරය පහතින්.",
       "URL": "https://www.hirunews.lk/sports/186257/නිදහස්-කුසලානය-ඉන්දියාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=245"
}