{
       "Source": "hirunews",
       "Timestamp": "Sunday, 31 December 2017 - 8:20",
       "Headline": "දකුණු අප්‍රිකා ප්‍රථම ටෙස්ට් තරගයට ධවාන් නැහැ",
       "News Content": "දකුණු අප්‍රිකාව සමග පැවැත්වෙන ප්‍රථම ටෙස්ට් තරගය සඳහා ඉන්දීය පිලේ ආරම්භක පිතිකරු ෂිකර් ධවාන් සහභාගි නොවන බව වාර්තාවනවා.\nඒ, ඔහු පාදයේ ආබාධයකට ලක්වීම හේතුවෙන්.\nශ්‍රී ලංකාව සමග පැවති තරගාවලියෙන් නිවාඩු ලබා විවාහ දිවියට පිවිසි නායක විරාට් කෝලි මුම්බායි නුවරදී නත්තල් දිනට පසුදින සාදයක් පැවැත්වූ අතර, ධවාන් තුවාල ලබා ඇත්තේද එදිනම බව සඳහන්.\nධවාන් සහභාගි නොවීම හේතුවෙන් ජනවාරි 5 වනදා කේප් ටවුන් හිදී ඇරඹෙන පළමු ටෙස්ට් තරගයේදී ඉන්දීය පිලේ ආරම්භක පිතිකරුවන් ලෙස ලෝකේෂ් රාහුල් සහ මුරලි විජේ කටයුතු කරනු ඇතැයි අපේක්ෂිතයි.\nශ්‍රී ලංකාව සමග පැවති ටෙස්ට් තරගාවලියේදී ෂිකර් ධවාන් අර්ධ ශතක 2 ක් සමග ලකුණු 192 ක් රැස් කිරීමට සමත්වුණා.\nදකුණු අප්‍රිකාවට පැමිණ සිටින ඉන්දීය පිල ඊයේ කේප් ටවුන් නුවරදී මාධ්‍ය හමුවක් පැවැත්වූ අතර, එහිදී ඉන්දීය පුහුණුකරු රවී ශාස්ත්‍රී සඳහන් කළේ දකුණු අප්‍රිකානු තත්වයන්ට හැඩගැසීම මත සිය කණ්ඩායමේ සාර්ථකත්වය රැඳී පවතිනු ඇති බවයි.",
       "URL": "https://www.hirunews.lk/sports/179760/දකුණු-අප්‍රිකා-ප්‍රථම-ටෙස්ට්-තරගයට-ධවාන්-නැහැ",
       "Category": "Sports",
       "Parent URL": "https://www.hirunews.lk/sports/all-news.php?pageID=268"
}