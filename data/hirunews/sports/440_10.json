{
       "Source": "hirunews",
       "Timestamp": "Sunday, 15 November 2015 - 13:46",
       "Headline": "සුපිරි තරු ක්‍රිකට් තරඟාවලියේ ක්‍රීඩකයා සංගක්කාර",
       "News Content": "ඇමරිකාවේ ක්‍රිකට් ජනප්‍රිය කරලීම සඳහා පවත්වන සුපිරි තරු ක්‍රිකට් තරඟාවලියේ තුන්වැන්න ලොස් ඇන්ජලීස් නුවර ඩොජර් බේස්බෝල් ක්‍රීඩාංගනයේදී ඊයේ (14) පැවැත්වුණා. එහිදී එම තරඟයද කඩුළු 04 කින් ජය ගැනීමට ෂේන් වෝන්ගේ වොරියර්ස් පිල සමත් වී තිබෙනවා. කාසියේ වාසිය දිනූ සචින් තෙන්ඩුල්කාර්ගේ බ්ලාස්ටර්ස් පිල පළමුවෙන් පන්දුවට පහරදුන් අතර, සිය පන්දුවාර විස්ස තුළදී කඩුළු 05 ක් දැවී ලකුණු 219 ක් රැස්කළා.\nඑහිදී සචින් තෙන්ඩුල්කාර් හයේ පහර 06 ක් සමඟ ලකුණු 56 ක් රැස්කළ අතර, මහේල ජයවර්ධන පන්දු 18 කදී ලකුණු 41 ක් ලබා ගත්තේ හයේ පහර 04 ක් සහ හතරේ පහර දෙකක් සමඟින්.\nපිළිතුරු වශයෙන් ෂේන් වෝන්ගේ වොරියර්ස් පිල පන්දුවාර 19 යි පන්දු 05 කදී කඩුළු 06 ක් දැවී ලකුණු 224 ක් ලබමින් තරඟයේ ජය හිමිකර ගත්තා. රිකී පොන්ටින් එහිදී පන්දු 25 කදී නොදැවී ලකුණු 43 ක් ලබාගත් අතර, කුමාර් සංගක්කාර පන්දු 21 කදී හයේ පහර 03 ක් සහ හතරේ පහර 04 ක් සමඟ ලකුණු 42 ක් රැස් කළා.\nමේ අනුව තුනට බිංදුවක් ලෙස තරඟාවලියේ ජය හිමිවන්නේද ෂේන් වෝන්ගේ වොරියර්ස් පිලටයි. තරඟාවලියේ වීරයා ලෙස නම් කෙරුණේ තරඟ තුනේදීම පිත්තෙන් දස්කම් දැක්වූ ශ්‍රී ලංකා පිලේ ප්‍රවීන ක්‍රීඩක කුමාර් සංගක්කාරයි.",
       "URL": "https://www.hirunews.lk/sports/120266/සුපිරි-තරු-ක්‍රිකට්-තරඟාවලියේ-ක්‍රීඩකයා-සංගක්කාර",
       "Category": "Sports",
       "Parent URL": "https://www.hirunews.lk/sports/all-news.php?pageID=440"
}