{
       "Source": "hirunews",
       "Timestamp": "Tuesday, 12 September 2017 - 21:08",
       "Headline": "තේරීම් කමිටුවක් නොමැතිව තේරුණු ශ්‍රී ලංකා ක්‍රිකට් සංචිතය මෙන්න",
       "News Content": "ශ්‍රී ලංකා ජාතික ක්‍රිකට් කණ්ඩායම මේ වන විට ක්‍රියාත්මක වන්නේ තේරීම් කමිටුවක් නොමැතිවයි.\nමේ අවසරයෙන් ක්‍රිකට් බලධාරීන් බොර දියේ මාළු බාන්නට සූදානම් වන බවට පුවතක් හිරු ස්පෝට්ස් වෙත වාර්තා වුනා.\nඉන්දීය කණ්ඩායමේ ශ්‍රී ලංකා තරග සංචාරය ක්‍රියාත්මක වන අතරවාරයේ ශ්‍රී ලංකා ක්‍රිකට් තේරීම් කමිටුව ඉල්ලා අස්වීමට තීරණය කළා.\nඒ අනුව ඔවුන්ගේ නිල කාලයට අවසන් වීමට නියමිත වුනේ පසුගිය 7 වැනිදායි.\nකෙසේ වෙතත් ඊට දින 3 කට පෙර ශ්‍රී ලංකා ක්‍රිකට් ආයතනය මාධ්‍ය නිවේදනයක් නිකුත් කරමින් පාකිස්තානය සමග පැවැත්වීමට නියමිත ටෙස්ට් තරග දෙක සඳහා මූලික සංචිතයක් ප්‍රකාශයට පත් කළා.\nහිරු ස්පෝර්ට්ස් හිටපු තේරීම් කමිටු සාමාජිකයන් කිහිප දෙනෙකු සම්භන්ධ කර ගත්තේ ඉල්ලා අස්වීමේ ලිපි භාරදීමෙන් පසුව සිය නිල කාලයෙන් පසුව පැවැත්වෙන තරගාවලියක් සඳහා සංචිතයක් නම් කිරීම කෙතරම් සදාචාරසම්පන්න ක්‍රියාවක් දැයි විමසීමටයි.\nඑහිදී හිටපු තේරීම් කමිටු සාමාජිකයන් දෙදෙනෙක් ම තමන් මෙම තේරීම් සඳහා කිසිසේත්ම සම්බන්ධ නොවූ බව අප සමගින් පැවසුවා.\nඑසේනම් තේරීම් කමිටුවක මැදිහත්වීමෙන් තොරව මූලික සංචිතයක් සඳහා හෝ ක්‍රීඩකයන් තේරුවේ කවුද?\nමේ පිලිබඳ කළ වැඩිදුර සොයා බැලීමකදී අනාවරණ වුණේ ක්‍රිකට් ආයතනයේ ඉහල නිලධාරීන් කිහිපදෙනෙකුගේ අත්තනෝමතික තීරණයක් මෙලෙස මූලික සංචිතයක් ලෙස එළිදක්වා ඇති බවයි.\nඑමෙන්ම මේ වනවිටත් අවසන් සංචිතය සඳහා 15 දෙනෙකු තීරණය කර ඇති බවත්ල තේරීම් කමිටුවක් නොමැති නිසා එම ලැයිස්තුව ප්‍රකාශයට පත් කිරීමට ක්‍රිකට් බලධාරීන්ට නොහැකි තත්වයක් උදාවී ඇති බවත් ක්‍රිකට් ආරංචි මාර්ග සදහන් කරනවා.\nපාකිස්ථානය සමග එක්සත් අරාබි එමීර් රාජ්‍යයේ පැවැත්වෙන තරගාවලියේ පළමු ටෙස්ට් ක්‍රිකට් තරගය ආරම්භ වීමට තවත් ඉතිරිව ඇත්තේ සති දෙකක් වැනි කාලයක් පමණයි.\nහිටපු තේරීම් කමිටුව ඉල්ලා අස්වීමේ ලිපි භාරදී අදට දින 15 ක් ගතවී ඇතත් නව තේරීම් කමිටුවක් නම් කරන්නට බලධාරීන් පියවර නොගන්නේ තම හිතු මනාපයට එම කටයුත්තත් ඉටු කර ගැනීමටද ?",
       "URL": "https://www.hirunews.lk/sports/170766/තේරීම්-කමිටුවක්-නොමැතිව-තේරුණු-ශ්‍රී-ලංකා-ක්‍රිකට්-සංචිතය-මෙන්න",
       "Category": "Sports",
       "Parent URL": "https://www.hirunews.lk/sports/all-news.php?pageID=299"
}