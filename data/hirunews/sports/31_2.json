{
       "Source": "hirunews",
       "Timestamp": "Friday, 07 January 2022 - 8:13",
       "Headline": "දකුණු අප්‍රිකාවට ජය - ශ්‍රේණිගත කිරීම්වල ඔස්ට්‍රේලියාව ඉදිරියට",
       "News Content": "සංචාරක ඉන්දීය පිල සමඟ ජොහැනස්බර්ග් නුවර පැවති දෙවන ටෙස්ට් තරගයෙන් කඩුලු හතක ජයග්‍රහණයක් වාර්තා කිරිමට දකුණු අප්‍රිකාව සමත් වුණා.\nපළමු ඉනිමේ දී ලකුණු 202කට දැවී ගිය ඉන්දීය පිලට දෙවන ඉනිමේ දී රැස් කරගත හැකි වූයේ, ලකුණු 266ක් පමණ යි.\nපළමු ඉනිමේ ලකුණු 229ක් ලබාගත් දකුණු අප්‍රිකාවට ලකුණු 240ක ජයග්‍රාහී ඉලක්කයක් හිමි වූ අතර, ඔවුන් කඩුලු 3ක් දැවී එය ඉක්මවා යාමට සමත් වුණා.\nපළමු ටෙස්ට් තරගයෙන් ඉන්දියාව ජයග්‍රහණය කළ නිසා මේ අනුව තරගාවලිය ජයග්‍රහණ එකට එකක් ලෙස සම වනවා.\nමේ අතර, ලෝක ටෙස්ට් ශූරතාවලියේ ශ්‍රේණිගත කිරීම්වල පළමු වැනි ස්ථානයට පැමිණීමට මේ වනවිට ඔස්ට්‍රේලියාව සමත් වී තිබෙනවා.\nඒ එංගලන්තයට එරෙහි ව අළුබඳුන තරගාවලිය තුළ ඔස්ට්‍රේලියාව දැක් වූ දක්ෂතා හේතුවෙන්.\nමෙතෙක් එහි පළමු වැනි ස්ථානයේ සිටි ශ්‍රී ලංකාව, දැන් ඇත්තේ, දෙවැනි ස්ථානයේ යි.\nඔස්ට්‍රේලියාව ශ්‍රේණිගත කිරීම්වල ප්‍රසාද ලකුණු 36ක් ලබාගෙන ඇති අතර, ශ්‍රී ලංකාව ලබාගෙන ඇති ලකුණු සංඛ්‍යාව 24ක්.",
       "URL": "https://www.hirunews.lk/sports/293256/දකුණු-අප්‍රිකාවට-ජය-ශ්‍රේණිගත-කිරීම්වල-ඔස්ට්‍රේලියාව-ඉදිරියට",
       "Category": "Sports",
       "Parent URL": "https://www.hirunews.lk/sports/all-news.php?pageID=31"
}