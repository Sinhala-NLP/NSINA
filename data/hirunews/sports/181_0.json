{
       "Source": "hirunews",
       "Timestamp": "Saturday, 02 February 2019 - 15:09",
       "Headline": "තරඟයේ දෙවන දිනය අවසන් - ශ්‍රී ලංකාව තවත් ලකුණු 411ක් පසු පසින්",
       "News Content": "ශ්‍රී ලංකාව සහ  ඕස්ට්‍රේලියාව අතර කැන්බරා හි පැවැත්වෙන දෙවන ටෙස්ට් තරඟයේ දෙවන දිනය වන අද  දිනට තරඟය නතර කරන විට සිය පළමු ඉනිම ක්‍රීඩා කරන ශ්‍රී ලංකා කණ්ඩායම කඩුලු 03කට ලකුණු 123ක් රැස් කරගෙන සිටියා.\nආරම්භක පිතිකරු යුගලය වූ දිමුත් කරුණාරත්න සහ ලහිරු තිරිමාන්න පළමු කඩුල්ල සඳහා ලකුණු 80 ඉක්ම වූ සබඳතාවක් පවත්වාගෙන යද්දී, දිමුත්  ඕස්ට්‍රේලියානු වේග පන්දු යවන ක්‍රීඩක පැට් කමින්ස්ගේ පන්දුවක් ගෙළ ප්‍රදේශයේ වැදීමෙන් තුවාල ලබා රෝහල් ගත කළා.\nඒ වන විට පන්දු 85කට මුහුණ දී ඔහු රැස්කරගෙන සිටි ලකුණු සංඛ්‍යාව 46ක්.\nඅද දිනයේ ශ්‍රී ලංකා පළමු කඩුල්ල ලෙස ලහිරු තිරිමාන්න ලකුණු 41කට දැවී ගියා.\nඉන් අනතුරුව පිටියට පිවිසි කුසල් මෙන්ඩිස්ට වැඩි වේලාවක් විකට්ටුවේ රැඳී සිටින්නට පැට් කමින්ස් ඉඩ ලබාදුන්නේ නැහැ.\nසිය 24 වන උපන්දිනය අද දිනයේ සමරන කුසල් මෙන්ඩිස් පැට් කමින්ස්ගේ පන්දුවක් කෙලින්ම කඩුල්ලේ වැදී දැවී ගියේ ලකුණු 06ක් ලබාගෙන සිටියදීයි.\nදිමුත්ට හදිසියේ පිටියෙන් ඉවත්වීමට සිදුවීම හේතුවෙන්, පිටියට පිවිසි නායක දිනේෂ් චන්දිමාල් පළමු තරඟයේ මෙන් මෙම ඉනිමේ ද අසාර්ථක පිතිකරුවෙක් බවට පත් වුණේ කණ්ඩයමේ තමාට පැවරී ඇති වගකීම පිළිබදව යළි සිතා බලන්නට ඉඩ සලසමින්.\nටීම් පේනේ වෙත උඩ පන්දුවක් ලබාදී චන්දිමාල් දැවී යන විට ඔහු රැස්කරගෙන සිටියේ ලකුණු 15ක් පමණයි.\nදෙවන දිනට තරඟය නතර කරන විට නොදැවී කඩුල්ලේ රැඳී සිටි කුසල් ජනිත් පෙරේරා සහ ධනංජය ද සිල්වා පිළිවෙලින් ලකුණු 11ක් සහ එක් ලකුණක් ලබාගෙන සිටියා.\nශ්‍රී ලංකා කණ්ඩායම මේ වන විට ඕස්ට්‍රේලියාවනු පළමු ඉනිමට වඩා තවත් ලකුණු  411ක් පසු පසින් සිටින්නේ කඩුලු 07ක් අතැතිවයි.\nඕස්ට්‍රේලියාව සිය පළමු ඉනිම සඳහා කඩුලු 5ක් දැවී ලකුණු 534ක් ලබාගෙන සිටියදී පන්දුවට පහරදීම අත්හිටුවනු ලැබුවා.\nඑහිදී ජෝ බර්න්ස් ලකුණු 180ක් ද, ට්‍රැවිස් හෙඩ් ලකුණු 161ක් ද ලබා ගත් අතර, කර්ටිස් පැටර්සන් නොදැවී ලකුණු 114ක් ලබා ගත්තා.\nවිශ්ව ප්‍රනාන්දු ලකුණු 126කට කඩුලු 3ක් බිද හෙලුවා.\nදිමුත් කරුණාරත්න අබාධයකට ලක්වන අයුරු පහතින්..",
       "URL": "https://www.hirunews.lk/sports/209580/තරඟයේ-දෙවන-දිනය-අවසන්-ශ්‍රී-ලංකාව-තවත්-ලකුණු-411ක්-පසු-පසින්",
       "Category": "Sports",
       "Parent URL": "https://www.hirunews.lk/sports/all-news.php?pageID=181"
}