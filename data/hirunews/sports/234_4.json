{
       "Source": "hirunews",
       "Timestamp": "Thursday, 03 May 2018 - 17:44",
       "Headline": "ඔස්ට්‍රේලියා කණ්ඩායමට නව පුහුණුකරුවෙක්",
       "News Content": "ඔස්ට්‍රේලියා කණ්ඩායමේ ප්‍රධාන පුහුණුකරු ලෙසට ජස්ටින් ලැන්ගර් නම්කර තිබෙනවා.\nඒ මෙතෙක් ප්‍රධාන පුහුණුකරු ලෙසට කටයුතු කළ ඩැරන් ලීමන් සිය ධුරයෙන් ඉල්ලා අස්වීමට තීරණය කිරීම හේතුවෙන් ඇතිවූ පුරප්පාඩුව සඳහායි.\nපසුගියදා කණ්ඩායමේ ක්‍රීඩකයන් කිහිප දෙනෙකුට පන්දුව පලුදු කිරීමේ චෝදනා එල්ලවීම හේතුවෙනුයි ඔහු ඉල්ලා අස්වූයේ.\nඑම චෝදනා හේතුවෙන් එල්ලවූ අපකීර්තිය දුරු කර ගනිමින් කණ්ඩායමේ ඉදිරි අනාගතය සාර්ථක කර ගැනීම නව පුහුණුකරුවෙකු පත්කර ගැනීම තුලින් ඔස්ට්‍රේලියාවේ අපේක්ෂාව බව විචාරකයන් පෙන්වා දෙනවා.\nජස්ටින් ලැන්ගර් ප්‍රධාන පුහුණුකරු ලෙසට පත්වීමෙන් පසු ඔහුගේ පළමු තරගාවලිය වන්නේ ලබන ජුනි මාසයේ එංගලන්තය සමග පැවැත්වෙන සීමිත පන්දුවාර තරගාවලියයි.\n47 හැවිරිදි ජස්ටින් ලැන්ගර් ඔස්ට්‍රේලියා කණ්ඩායමේ හිටපු ආරම්භක පිතිකරුවෙක් ද වනවා.\nඔහු කණ්ඩායම වෙනුවෙන් ටෙස්ට් ක්‍රිකට් තරග 105 කට ක්‍රීඩා කර ලබාගෙන ඇති ලකුණු සංඛ්‍යාව 7696 ක්.\nඑක්දින තරග 8 කින් ලකුණු 160 ක් ලබාගෙන තිබෙනවා.\n1997 වසරේ එක්දින පිටියට සමුදුන් ජස්ටින් ලැන්ගර් 2007 වසරේ ටෙස්ට් පිටියට සමුදුන්නා.\nඔහු මේ වන විට බටහිර ඔස්ට්‍රේලියා සහ පර්ත් කණ්ඩායම්වල පුහුණුකරු ලෙසටයි කටයුතු කරමින් සිටින්නේ.\nඒ අනුව එම ධුරයෙන් ඉවත්වි ජස්ටින් ලැන්ගර් ඔස්ට්‍රේලියා ජාතික කණ්ඩායමේ ප්‍රධාන පුහුණුකරු ලෙසට වසර 4 ක කාලයක් සඳහා ගිවිසුම් අත්සන් කිරීමට නියමිතයි.",
       "URL": "https://www.hirunews.lk/sports/189879/ඔස්ට්‍රේලියා-කණ්ඩායමට-නව-පුහුණුකරුවෙක්",
       "Category": "Sports",
       "Parent URL": "https://www.hirunews.lk/sports/all-news.php?pageID=234"
}