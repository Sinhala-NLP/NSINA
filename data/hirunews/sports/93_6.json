{
       "Source": "hirunews",
       "Timestamp": "Friday, 03 July 2020 - 17:06",
       "Headline": "මාස තුනක විවේකයෙන් පසු සුපුරුදු දක්ෂතා අතරට ආ ශ්‍රී ලංකා ක්‍රිකට් (ඡායාරූප)",
       "News Content": "කොරෝනා වසංගතය හේතුවෙන් ශ්‍රී ලංකා ක්‍රිකට් කණ්ඩායමේ පුහුණුවීම් නතර කිරීමට සිදු වුණා.\nරට යථාවත් වීමත් සමඟ මාස තුනක විවේකයෙන් පසු ශ්‍රීලංකා ක්‍රිකට් කණ්ඩායම යළිත් සුපුරුදු පුහුණුවීම් පසුගියදා ආරම්භ කළ අතර පළමු පුහුණු සැසිය පැවැත්වුණේ සී.සී.සී. ක්‍රීඩාංගණයේදීයි.\nඑම පුහුණු සැසිය පැවැත්වුණේ  ශ්‍රී ලංකා ක්‍රිකට් කණ්ඩායමේ සියලුම ක්‍රීඩකයින්ගෙන් සහභාගිත්වයෙන් තොරවයි.\nමේ අතර, කොරෝනා වසංගතයෙන් පසුව ශ්‍රී ලංකා ක්‍රිකට් කණ්ඩායම සහභාගි වූ දෙවැනි පුහුණු සැසිය ඊයේ (02) පල්ලකැලේ ජාත්‍යන්තර ක්‍රීඩාංගණයේදී අවසන් වුණා.\nඒ,  ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකරු මිකී ආතර්ගේ මෙහෙයවීමෙන් සති දෙකක කාලයක් පුරා පැවැති අදාළ පුහුණුවීම් වලින් පසුවයි.\nමෙම පුහුණු සැසියට ලසිත් මාලිංග හැර සෙසු ටෙස්ට්, එක්දින සහ විස්සයි විස්ස කණ්ඩායම් නියෝජනය කරන සියලුම ක්‍රීඩකයන් සහභාගී වුණා.\nපුහුණු තරඟ දෙකකින් සමන්විත වූ මෙම තරගයේදී  ශ්‍රී ලංකා ක්‍රිකට් කණ්ඩායම සුපුරුදු දක්ෂතා අතරට පැමිණීමට සමත් වී තිබෙනවා.\nපුහුණු තරඟ වලින් අනතුරුව එක්දින තරගයක් පැවැත්වුණේ  දිමුත් කරුණාරත්නගේ සහ නිරෝෂන් දික්වැල්ලගේ නායකත්වයෙන් යුත් කණ්ඩායමේ දෙක අතරයි.\nඑම තරගයේ ජයග්‍රහණය කරට කර සටනක් බවට පත්ව තිබියදී අඳුරු ආලෝක තත්ත්වය හමුවේ තරඟය නවතා දැමීමට සිදු වූ අතර ඒ වනවිට කරුණාරත්නගේ පිලට ජයග්‍රහණය වෙනුවෙන් පන්දු 27 කදී ලකුණු 54 ක් අවශ්‍යව තිබුණා.\nපළමුව පන්දුවට පහර දුන් දික්වැල්ලගේ කණ්ඩායම නියමිත පන්දුවාර පනහ අවසනදී කඩුලු 8ට ලකුණු 346 ක් ලබා ගත් අතර නිරෝෂන් දික්වැල්ල පන්දු 100 කදී හතරේ පහර 16 ක් සහ හයේ පහරක් සමඟ ලකුණු 127 ක් ලබාගැනීමට සමත් වුණා.\nමෙහිදී  දිනේෂ් චන්දිමාල් ශතකයක් ලබා ගනිමින් යළිත් දක්ෂතා අතරට පැමිණි අතර ඔහුගේ ශතක ඉනිම වර්ණවත් වුණේ හයේ පහර හතරක් සහ හතරේ පහර නවයක් සමඟයි.\nපිළිතුරු ඉනිම ක්‍රීඩා කළ කරුණාරත්නගේ පිල පන්දුවාර 45. 3 කදී ලකුණු 292 කට දැවී ගියා.\nඑහිදී තිසර පෙරේරා පන්දු 72 කදී හයේ පහර හතක් සහ හතරේ පහර හයක් සමග නොදැවී ලකුණු 101 ක් ලබා ගැනීමට සමත් වුණා.\nඑක්දින තරගයෙන් පසු පසුවදා පුහුණු විස්සයි විස්ස තරඟයක් පැවැත්වුණේ  කුසල් මෙන්ඩිස් හා ධනංජය ද සිල්වාගේ නායකත්වයෙන් යුතු කණ්ඩායම් දෙක අතරයි.\nතරඟයෙන් කුසල් මෙන්ඩිස්ගේ කණ්ඩායම පරදා ධනංජය ද සිල්වාගේ කණ්ඩායම කඩුලු හතරකින් ජයග්‍රහණයක් ලබාගැනීමට සමත් වුණා.\nමෙම තරඟයේ පළමුව පන්දුවට පහර දුන් මෙන්ඩිස්ගේ පිල පන්දුවාර 20 කදී කඩුලු 4 ට ලකුණු 189 ක් ලබා ගත් අතර ඊට සාර්ථක පිළිතුරක් ලබා දුන් ධනංජයගේ පිල පන්දු හතරක් සහ කඩුලු හතරක් අතැතිව තිබියදීයි තරඟය ජයග්‍රහණය කළේ.\nමෙම තරඟයේදී ද ලකුණු අතරට පැමිණි දිනේෂ් චන්දිමාල් නොදැවී අර්ධ ශතකයක් ලබාගත් අතර දසුන් ශානක වේගවත් පිති ප්‍රහාරයක් දියත් කරමින් ලකුණු 77 ක් ලබා ගැනීමට සමත් වුණා.",
       "URL": "https://www.hirunews.lk/sports/244600/මාස-තුනක-විවේකයෙන්-පසු-සුපුරුදු-දක්ෂතා-අතරට-ආ-ශ්‍රී-ලංකා-ක්‍රිකට්-ඡායාරූප",
       "Category": "Sports",
       "Parent URL": "https://www.hirunews.lk/sports/all-news.php?pageID=93"
}