{
       "Source": "hirunews",
       "Timestamp": "Sunday, 14 January 2018 - 14:25",
       "Headline": "යොවුන් ලෝක කුසලානයේ ශ්‍රී ලංකාව පළමු ජය ලබයි",
       "News Content": "වයස අවුරුදු 19 න් පහළ ලෝක කුසලාන ක්‍රිකට් තරගාවලියේ ශ්‍රී ලංකාව සහභාගීවූ  පළමු තරඟයෙන් ජය ලබන්නට අද (13) සමත් වුණා.\nඅයර්ලන්තය සමඟ පැවති මෙම තරඟය ශ්‍රී ලංකා වයස අවුරුදු 19 න් පහළ කණ්ඩායම ජය ගත්තේ කඩුලු 07කින්.\nතරඟයේ කාසිය වාසිය දිනූ අයර්ලන්තය වයස අවුරුදු 19 න් පහළ කණ්ඩායමේ නායකයා පළමුව පන්දුවට පහර දීමට තීරණය කළා.\nඒ අනුව නියමිත පන්දුවාර 48 තුල අයර්ලන්තය කණ්ඩායම කඩුලු 08ක් දැවී ලකුණු 207ක් රැස් කිරීමට සමන්ත වුණා.\nමෙම තරඟය පන්දුවාර 48කට සීමාකර තිබීම විශේෂත්වයක්.\nමෙහිදී අයර්ලන්තය වෙනුවෙන් ආරම්භක පිතිකරුවන් දෙදෙනා වන ජේමි ග්‍රාසී සහ මාක් ඩොනගන් පිළිවෙලින් ලකුණු 75ක් සහ 36 බැඟින් රැස් කිරීමට සමත් වුණා.\nපන්දු යැවීමේදී ශ්‍රී ලංකා වයස අවුරුදු 19 න් පහළ කණ්ඩායම වෙනුවෙන් කමිඳු මෙන්ඩිස් කඩුලු 03ක් බිඳ දැමු අතර නිපුන් මාලිංග සහ ජෙහාන් ඩැනියල් එක කඩුල්ල බැගින් බිඳ දැමුවා.\nලකුණු 208ක ජයග්‍රාහී ඉලක්කයක් හඹා ගිය ශ්‍රී ලංකා වයස අවුරුදු 19 න් පහළ පන්දුවාර 37යි පන්දු 03ක් තුල කඩුලු 03ක් පමණක් දැවී තිබියදී එම ඉලක්කය පසුකර ගියා.\nඑහිදී ශ්‍රී ලංකා කණ්ඩායම වෙනුවෙන් ආරම්භක පිතිකරු ලක්ෂණ ධනංජය ලකුණු 101ක් රැස් කිරීමට සමත් වූ අතර පන්දු 120කදී ගොඩනැගුනු ඔහුගේ ඉනිමට හයේ පහර 01 සහ හතරේ පහර 08ක් ඇතුළත්.\nලක්ෂණ ධනංජය රැස්කළ මෙම ශතකය මෙවර තරඟාවලිය තුල වාර්තා වූ දෙවන ශතකයි.\nතරඟාවලියේ සිව්වන තරඟය ලෙස ඊයේ පැවති තරඟයේදී නවසීලන්තය සහ බටහිර ඉන්දීය කොදෙව් වයස අවුරුදු 19 න් පහළ කණ්ඩායම් අතර පැවති තරඟයේදී තරඟාවලියේ පළමු ශතකය වාර්තා කිරීමට නවසීලන්තයේ ෆින් ඇලන් සමත් වුණේ පන්දු 100කදී  නොදැවී ලකුණු 115ක් රැස් කරමින්.\nනවසීලන්තයේ පැවැත්වෙන මෙම තරඟාවලියට ජාත්‍යන්තර ක්‍රිකට් සම්මේලනයේ පූර්ණ සාමාජිකත්වය දරණ රටවල් 10 සහ අනුබද්ධ සාමාජික රටවල් හයේ කණ්ඩායම් 16 ක් තරඟ වදිනවා.\nඊයේ (13) ආරම්භවූ තරගාවලිය ඛාණ්ඩ 04ක් යටතේ පැවැත්වෙන අතර, අවසන් මහා තරඟය පෙබරවාරි 03 වනදා පැවැත්වීමට නියමිතයි.",
       "URL": "https://www.hirunews.lk/sports/181024/යොවුන්-ලෝක-කුසලානයේ-ශ්‍රී-ලංකාව-පළමු-ජය-ලබයි",
       "Category": "Sports",
       "Parent URL": "https://www.hirunews.lk/sports/all-news.php?pageID=264"
}