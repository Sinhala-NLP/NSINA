{
       "Source": "hirunews",
       "Timestamp": "Thursday, 10 November 2016 - 15:51",
       "Headline": "දෙවන ටෙස්ට් තරගයත් ශ්‍රී ලංකාව ජයගනී",
       "News Content": "සිම්බාබ්වේ කණ්ඩායමට එරෙහි දෙවන ටෙස්ට් ක්‍රිකට් තරගයෙන් ශ්‍රී ලංකාවට ලකුණු 257 ක ජයක් හිමිවුනා.\nහරාරේහිදී පැවති මෙම තරගයේ ශ්‍රී ලංකා පළමු ඉනිම සියලුදෙනා දැවී ලකුණු 504 යි. සිම්බාබ්වේ කණ්ඩායම පළමු ඉනිම සඳහා ලකුණු 272 ක් ලබාගත්තා.\nදෙවන ඉනිම වෙනුවෙන් පිටියට පිවිසි ශ්‍රී ලංකා පිතිකරුවන් කඩුලු 9 කට ලකුණු 258 ක් ලබා සිටියදී ඉනිම අත්හිටවනු ලැබුවා.\nඒ අනුව සිම්බාබ්වේ කණ්ඩායමට දෙවන ඉනිමේදී හිමිවු ඉලක්කය ලකුණු 491 ක්.\nකෙසේවෙතත් තරගයේ අවසන් දිනය වු අද සිම්බාබ්වේ කණ්ඩායමට සියලුදෙනා දැවී ලබාගැනීමට හැකිවුයේ ලකුණු 233 ක් පමණයි.\nඒ අනුව තරග දෙකකින් සමන්විත මෙම තරගාවලියේ ජය 2 ට බින්දුවක් ලෙසට ශ්‍රී ලංකාවට හිමිවුනා.\nමෙම තරගයේ වීරයා සම්මානය රංගන හේරත්ට හිමිවුනා. ඔහු මෙම තරගයේදී දවාගත්  කඩුලු සංඛ්‍යාව 13 ක්.\nඑමෙන්ම රංගන හේරත් මෙම තරගයේදී ලෝක වාර්තා අතරට එක්වුනේ තරග 75 කදී වැඩිම කඩුලු සංඛ්‍යාවක් ලබාගත් ලොව දෙවැන්නට බවට පත්වෙමින්.\nමෙතෙක් එම ස්ථානය රැකගෙන සිටියේ ටෙස්ට් තරග 75 කදී කඩුලු 346 ක් ලබාගත් ඉන්දීය හිටපු ක්‍රීඩක අනිල් කුම්බ්ලේ විසින්.\nතරග 75 කදී කඩුලු 420 ක් බිඳහෙලමින් එහි වාර්තාව හිමිකරගෙන සිටින්නේ මුත්තයියා මුරලිදරන් විසිනුයි.\nඑමෙන්ම සිම්බාබ්වේ කණ්ඩායමට එරෙහි තරගයේදී ලකුණු 89 කදී කඩුලු 5 ක් ලබා ගනිමින් ලොව ටෙස්ට් ක්‍රීඩා කරන සෑම රටකටම එරෙහිව කඩුලු 5 ක් ලබාගත් ලොව තුන්වන ක්‍රීඩකයා බවට ද රංගන හේරත් පත්වුනා.\nතරගාවලියේ වීරයා දිමුත් කරුණාරත්න.",
       "URL": "https://www.hirunews.lk/sports/147259/දෙවන-ටෙස්ට්-තරගයත්-ශ්‍රී-ලංකාව-ජයගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=373"
}