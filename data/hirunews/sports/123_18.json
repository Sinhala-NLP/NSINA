{
       "Source": "hirunews",
       "Timestamp": "Tuesday, 17 December 2019 - 7:15",
       "Headline": "ඉසුරු උදානගේ සුපිරි පන්දු යැවීමෙන් ගොඩගිය, පාල් රොක්ස් කණ්ඩායම දකුණු අප්‍රිකානු Mzansi සුපර් ලීග් 20-20 ශුරතාව හිමිකර ගනී",
       "News Content": "දකුණු අප්‍රිකානු Mzansi සුපර් ලීග් විස්සයි විස්ස තරඟාවලියේ අවසන් මහා තරඟය ඊයේ පැවැත්වුණා.\nතරඟාවලියේ ශුරතාව හිමිකරගන්නට පාල් රොක්ස් කණ්ඩායම සමත් වූ අතර ඔවුන් අවසන් මහා තරඟය ජයගත්තේ කඩුලු 08කින්.\nමෙම තරඟය පැවැත් වුණේ ෂ්වෙන් ස්පාටන්ස් සහ පාල් රොක්ස් කණ්ඩායම් අතරයි.\nතරඟයේ පළමුව පන්දුවට පහරදුන් ෂ්වෙන් ස්පාටන්ස් කණ්ඩායම නියමිත පන්දුවාර 20 තුල කඩුලු 06ක් දැවී ලකුණු 146ක් රැස් කළා.\nඑහිදී ඩීන් එල්ගර් ලකුණු 22ක් රැස්කළ අතර එබී ඩිවිලියස් පන්දු 37කදී ලකුණු 51ක් ලබාගත්තා.\nපාල් රොක්ස් කණ්ඩායම වෙනුවෙන් සුපිරි පන්දු යැවීමක නිරත වූ ඉසුරු උදාන ස්පාටන්ස් කණ්ඩායමේ වැදගත් කඩුලු 02ක් බිද දැමුවේ ස්පාටන්ස් පිළේ ලකුණු ලබාගැනීමේ වේගය අඩාල කරමින්.\nඑහිදී ස්පාටන්ස් කණ්ඩායමේ ආරම්භක පිතිකරු ටෝනි ඩි සෝර්සි සහ එබී ඩිවිලියස් ඉසුරු උදානගේ ගොදුරු බවට පත් වුණා.\nඉසුරු උදාන සිය පන්දුවාර 04 තුල ලකුණු 24කට කඩුලු 02ක් බිඳ දැමුවා.\nජයග්‍රාහී පිළිතුරු ඉනිම ක්‍රීඩා කළ පාල් රොක්ස් කණ්ඩායම පන්දුවාර 14යි පන්දු 02ක් තුල කඩුලු 02ක් දැවී ලකුණු 148ක් ලබාගනිමින් දකුණු අප්‍රිකානු Mzansi සුපර් ලීග් විස්සයි විස්ස තරඟාවලියේ ශූරතාව හිමිකරගත්තා.\nහෙන්රි ඩේවිඩ්ස් නොදැවී ලකුණු 77ක් රැස්කළ අතර ඩ්වේන් ප්‍රිටෝරියස් ලකුණු 43ක් රැස්කරමින් පාල් රොක්ස් කණ්ඩායම ජයග්‍රහණය කරා රැගෙන ගියා.\nතරඟයේ විශේෂ අවස්ථා පහතින්.",
       "URL": "https://www.hirunews.lk/sports/230403/ඉසුරු-උදානගේ-සුපිරි-පන්දු-යැවීමෙන්-ගොඩගිය-පාල්-රොක්ස්-කණ්ඩායම-දකුණු-අප්‍රිකානු-mzansi-සුපර්-ලීග්-20-20-ශුරතාව-හිමිකර-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=123"
}