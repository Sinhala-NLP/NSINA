{
       "Source": "hirunews",
       "Timestamp": "Sunday, 21 January 2018 - 8:42",
       "Headline": "සිම්බාබ්වේ සමග තීරණාත්මක තරගයක් අද",
       "News Content": "බංග්ලාදේශයේ පැවැත්වෙන තුන්කොන් එක්දින ක්‍රිකට් තරගාවලියේ ශ්‍රී ලංකාව සහ සිම්බාබ්වේ කණ්ඩායම අතර දෙවන තරගය අද පැවැත්වෙනවා.\nමීර්පූර් හිදී දිවා - රාත්‍රී තරගයක් ලෙස පැවැත්වෙන මෙය ශ්‍රී ලංකා කණ්ඩායමට තීරණාත්මකයි.\nතරගාවලියේ ශ්‍රී ලංකාව මෙතෙක් සහභාගි වූ තරග දෙකෙන්ම පරාජයට පත් වුණා.\nඒ අනුව, සිම්බාබ්වේ කණ්ඩායම සමග අද පැවැත්වෙන තරගය යම් හෙයකින් පරාජයට පත්වුවහොත් ශ්‍රී ලංකා පිලට තුන්කොන් තරගාවලියෙන් ඉවත් වීමට සිදුවනු ඇති.\nපළමු තරඟයේදී ශ්‍රී ලංකා පිළ සිම්බාබ්වේ ඉලක්කයට ලකුණු 12ක් ආසන්නව පරාජයට පත්වුණා.\nබංග්ලාදේශය සමඟ පැවති තරඟයෙන් ද පරාජයට පත්වීම නිසා අද තරඟය ජය නොගතහොත් ශ්‍රී ලංකා පිළට තුන්කොන් තරගාවලියේ අවසන් තරඟයට සුදුසුකම් ලැබීමට හැකියාවක් ලැබෙන්නේ නැහැ.\nඅද තරඟය සඳහා වනිදු හසරංග වෙනුවට දඟ පන්දු යවන ක්‍රීඩක ලක්ෂාන් සඳකැන් ඇතුළත් කරනු ඇතැයි අපේක්ෂිතයි.\nඇතැම් විට අසේල ගුණරත්න වෙනුවට ධනුෂ්ක ගුණතිලක කණ්ඩායමට එක්වනු ඇති බවයි ක්‍රීඩා ආරංචි මාර්ග සඳහන් කළේ.",
       "URL": "https://www.hirunews.lk/sports/181610/සිම්බාබ්වේ-සමග-තීරණාත්මක-තරගයක්-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=262"
}