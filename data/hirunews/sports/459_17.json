{
       "Source": "hirunews",
       "Timestamp": "Monday, 20 July 2015 - 19:59",
       "Headline": "ප්‍රේක්ෂක හැසිරීම් අනුමත කරන්න බෑ. - මහේල",
       "News Content": "තමන්ට කණ්ඩායම තෝරා ගැනීමට සිදුව ඇත්තේ ඉතා සීමිත ක්‍රීඩකයින් පිරිසකගෙන් බව ශ්‍රී ලංකා ක්‍රිකට් නායක ඇන්ජලෝ මැතිව්ස් පවසනවා. පාකිස්තානය සමඟ ඊයේ (19) පැවැති තුන්  වන එක්දින තරඟයෙන් අනතුරුව පැවති මාධ්‍ය හමුවේදී ඔහු මේ බව ප්‍රකාශ කළා. මෙම තරඟයේදී  ශ්‍රී ලංකාව ලකුණු 135කින් පරාජයට පත්වූ අතර එය පාකිස්තානයට එරෙහිව ශ්‍රී ලංකාව ලද දෙවැනි විශාලතම පරාජයයි. එමෙන්ම මෙම තරඟයේදී පාකිස්තානය රැස් කළ ලකුණු 316, ශ්‍රී ලංකාවට එරෙහිව රැස් කළ දෙවන විශාලතම ලකුණු සංඛ්‍යාව වීම ද විශේෂත්වයක්. මෙම පරාජයත් සමඟ පාකිස්තානය තරගාවලියේ ජයග්‍රහණ දෙකට එකක් ලෙස පෙරට පැමිණියා.\nප්‍රේක්ෂකාගාරයේ ඇති වූ කලබලකාරී තත්ත්වයක් හේතුවෙන් ඊයේ තරඟය, තරඟ තීරක ජවගල් ශ්‍රීනාත් විසින් පැය භාගයක කාලයකට අත්හිටුවීම ද විශේෂ සිද්ධියක්. ක්‍රීඩාංගණයට ගල් පහරවල් එල්ල වූ ක්‍රීඩාගාර කොටසින් ප්‍රේක්ෂකයින් ඉවත් කිරීමෙන් අනතුරුවයි තරඟය නැවත ආරම්භ වූයේ. සිද්ධිය පිළිබඳව අදහස් දැක්වූ ශ්‍රී ලංකා පිළේ හිටපු නායක මහේල ජයවර්ධන කියා සිටියේ ජාතියක් ලෙස ශ්‍රී ලාංකිකයන්, ඇතැම් ප්‍රේක්ෂකයන්ගේ මෙවැනි හැසිරීම් කිසිසේත් අනුමත නොකරන බවයි.",
       "URL": "https://www.hirunews.lk/sports/113519/ප්‍රේක්ෂක-හැසිරීම්-අනුමත-කරන්න-බෑ-මහේල",
       "Category": "Sports",
       "Parent URL": "https://www.hirunews.lk/sports/all-news.php?pageID=459"
}