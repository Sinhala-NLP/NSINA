{
       "Source": "hirunews",
       "Timestamp": "Friday, 17 May 2013 - 13:01",
       "Headline": "ශ්‍රී ශාන්ත් තරග පාවාදුන් බවට වීඩියෝ සාක්ෂි.",
       "News Content": "අයි.පී.එල් තරගාවලියේදී තරග පාවා දුන් බවට එල්ල වන චෝදනා  ඕස්ට්‍රේලියානු වේග පන්දු යවන ක්‍රීඩක ෂෝන් ටේට් ප්‍රතික්ෂේප කරනවා. ඔහු පිළිබඳ අවධානය යොමුව ඇත්තේ  ශ්‍රී ශාන්ත් ඇතුළු ක්‍රීඩකයන් තුන් දෙනෙකු තරඟ පාවාදීමේ චෝදනාව මත ඊයේ අත්අඩංගුවට ගැනීමත් සමඟයි. දිල්ලි පොලිසිය විසින් මෙහිදී ඊට තමාගේ සම්බන්ධයක් නොමැති බව පවසා තිබියදී තමා වෙත එල්ල වන නව චෝදනා පිළිබඳ ෂෝන් ටේට් විරෝධය පළ කළා. ටේට් රාජස්ථාන් රෝයල් කණ්ඩායම නියෝජනය කළේ 2012 අයි.පී.එල් තරගාවලියේදීයි.\nමේ අතර, ඉන්දීය ටෙස්ට් ක්‍රීඩක ශ්‍රී ශාන්ත් ඇතුළු ක්‍රීඩකයන්ට එල්ල වන තරඟ පාවාදීමේ චෝදනා තහවුරු කිරීමට ප්‍රමාණවත් වීඩියෝ සාක්ෂි තමන් සතුව පවතින බව දිල්ලි පොලිසිය ප්‍රකාශ කළා. එක් වාර්තාවකින් කියැවුණේ තරග පාවාදුන් බවට ශ්‍රී ශාන්ත් දැනටමත් වරද පිළිගෙන ඇති බවයි. පොලිස් පරීක්ෂණවලදී හෙළිව ඇති පරිදි මුම්බායිහි පාතාලය සහ ඩුබායි හරහා ක්‍රියාත්මක වන ඔට්ටු තැබීමේ ජාලය සමඟ සම්බන්ධීකරණය සිදුකර ඇත්තේ ශ්‍රී ශාන්ත් විසින්. අන්කීට් චවාන් සහ අජිත් චන්ඩිලා යන ක්‍රීඩකයන් ද තරග පාවාදීමට හවුල් කර ගෙන ඇත්තේ ද ඔහු විසින්. පන්දුව පිස දැමීම සඳහා ලේන්සුවක් අතට ගෙන බුකි කරුවන්ට සංඥාවක් ලබාදීමෙන් පසු එම පන්දුවාරයේදී ලකුණු 14 කට වැඩියෙන් ලබාදීමටයි ශ්‍රී ශාන්ත් මුදල් ලබාගෙන ඇත්තේ. එහිදී, ඊට සම්බන්ධ ක්‍රීඩකයන්ට ඉන්දීය රුපියල් ලක්ෂ 40 ත් 60 ත් අතර මුදලක් ගෙවීමට බුකි කරුවන් එකඟවී ඇති බව ද සඳහන්. ශ්‍රී ශාන්්ත්, අන්කීට් සහ චන්ඩිලා යන ක්‍රීඩකයන් ඇතුළු පුද්ගලයන් 14 දෙනෙකු තරග පාවාදීමේ සිද්ධීන් සම්බන්ධයෙන් ඉන්දීය අධිකරණය විසින් ඊයේ දින 5 කට රක්ෂිත බන්ධනාගාර ගත කිරීමට නියෝග කළා. මොවුන්ට වැරදිකරුවන් වුවහොත්, ජීවිතාන්තය දක්වා තරග තහනමක් පැනවෙනු ඇති.",
       "URL": "https://www.hirunews.lk/sports/59137/ශ්‍රී-ශාන්ත්-තරග-පාවාදුන්-බවට-වීඩියෝ-සාක්ෂි",
       "Category": "Sports",
       "Parent URL": "https://www.hirunews.lk/sports/all-news.php?pageID=535"
}