{
       "Source": "hirunews",
       "Timestamp": "Sunday, 06 September 2020 - 13:10",
       "Headline": "එල්.පී.එල්. තරගාවලියට විදේශීය ක්‍රීඩකයන් 350ක් කැමැත්ත පළ කරයි - සෞඛ්‍ය නිර්දේශ ඉදිරි සතියේ",
       "News Content": "ලංකා ප්‍රිමියර්ලීග් විස්සයි විස්ස තරගාවලියට සහභාගිවීම සඳහා විදේශීය ක්‍රීඩකයන් 350 දෙනෙකු පමණ කැමැත්ත පළ කර ඇති බව ශ්‍රී ලංකා ක්‍රිකට් ආයතනය පවසනවා.\nඑහෙත් තරගාවලියට සහභාගිවන කණ්ඩායම් පහට එක් කරගත හැකි වන්නේ විදේශීය ක්‍රීඩකයන් හයදෙනෙකු පමණක් බැවින් මුළු විදේශික ක්‍රීඩක සංඛ්‍යාව 30කට සීමා වනු ඇති.\nඑලෙස එල්.පී.එල්. තරගාවලියට සහභාගීවීම සඳහා අභිලාශය පළ කර ඇති ක්‍රීඩකයන් අතර, ක්‍රිස් ගේල්, දිනේෂ් රම්ඩීන්, ලූක් රයිට්, ෂොයිබ් මලික් සහ ෂහිඩ් අෆ්රිඩි වැනි ප්‍රකට ක්‍රීඩකයන්ද වනවා.\nඑල්.පී.එල්. තරගාවලිය ලබන නොවැම්බර් 14 වනදා සිට දෙසැම්බර් හයවනදා දක්වා පැවැත්වෙන අතර, තරග විසි තුනකින් සමන්විතයි.\nතරගාවලියේදී කොවිඞ් 19 ගෝලීය වසංගතයට අදාළ නිරෝධායන කටයුතු මෙන්ම තරග නරඹන්නන්ට විවෘත කිරීම පිළිබඳව සෞඛ්‍ය අමාත්‍යාංශයේ උපදේශන අපේක්ෂාවෙන් සිටින බවයි ශ්‍රී ලංකා ක්‍රිකට් උප සභාපති රවීන් වික්‍රමරත්න ප්‍රකාශ කළේ.",
       "URL": "https://www.hirunews.lk/sports/249532/එල්-පී-එල්-තරගාවලියට-විදේශීය-ක්‍රීඩකයන්-350ක්-කැමැත්ත-පළ-කරයි-සෞඛ්‍ය-නිර්දේශ-ඉදිරි-සතියේ",
       "Category": "Sports",
       "Parent URL": "https://www.hirunews.lk/sports/all-news.php?pageID=86"
}