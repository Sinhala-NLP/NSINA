{
       "Source": "hirunews",
       "Timestamp": "Friday, 02 June 2017 - 8:43",
       "Headline": "ආනන්ද වෙඩිසිංහ මහතාගේ අවසන් කටයුතු කුරුණෑගලදී",
       "News Content": "හදිසි අනතුරකින් මියගිය සුපිරි මෝටර් රථ ධාවන ශූර ආනන්ද වෙඩිසිංහ මහතාගේ දේහය පිළිබද අවසන් කටයුතු කුරුණෑගල පොදු සුසානභූමියේදී සිදු කෙරුණා.\nඒල විශාල පිරිසකගේ සහභාගීත්වයෙන්.\nනුවරඑළියේ පැවැති යතුරුපැදි තරගයක් අතරතුර වෙඩිසිංහ මහතා මෙම අනතුරට මුහුණ දුන්නා.\nමසකට අධික කාලයක් කෝමා තත්ත්වයෙන් මහනුවර මහ රෝහලේ ප්‍රතිකාර ලැබූ ඒ මහතා පසුගිය සඳුදා සිය ජීවන ගමනෙන් සමුගත්තා.\nආනන්ද වෙඩිසිංහ නම් සුපිරි ක්‍රීඩකයා තම ජීවිත තරගයෙන් වේදනාත්මක සමුගැනීමක් සටහන් කර අවසන්.\nමෙවන් සුපිරි තරුවක් ලක් මාතාවට අහිමි කිරීමට බලපෑවේ මෝටර් ධාවන ක්‍රීඩා ඉසවු හා නොබිඳිය හැකි සබඳතාවක් පවතින බිහිසුණු භාවය පමණක් ද?\nනැතහොත් වලක්වා ගැනීමට හැකියාව ඇති කරුණු පිලිබඳ නොදුටු දෑසින් සිටීමද?\nනිසි ප්‍රමිතියකින් තොර මෝටර් ධාවන ඉසවු සංවිධානය කරන්නවුන්ගේ වැරදි සඳහා මෙරට ක්‍රීඩකයෙකු තම ජීවිතයෙන් වන්දි ගෙවූ පළමු අවස්ථාව මෙය නොවේ.\nනමුත් එම ලයිස්තුවේ අන්තිමයා ආනන්ද වෙඩිසිංහ බවට පත් කිරීමට හෝ මෙරට ක්‍රීඩා බලධාරීන්ගේ අවධානය යොමු වන්නේ නම් ක්‍රීඩාවේ මෙන්ම ක්‍රීඩකයන්ගේ අනාගතයද වඩාත් පැහැබර වනු ඇති.",
       "URL": "https://www.hirunews.lk/sports/162651/ආනන්ද-වෙඩිසිංහ-මහතාගේ-අවසන්-කටයුතු-කුරුණෑගලදී",
       "Category": "Sports",
       "Parent URL": "https://www.hirunews.lk/sports/all-news.php?pageID=329"
}