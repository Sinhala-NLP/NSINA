{
       "Source": "hirunews",
       "Timestamp": "Friday, 28 June 2019 - 18:57",
       "Headline": "ශ්‍රී ලංකා ඉනිමට මී මැස්සන්ගෙන් බාධා - ජයග්‍රහණයට දකුණු අප්‍රිකාවට පහසු ඉලක්කයක් (ඡායාරූප)",
       "News Content": "ලෝක කුසලාන එක්දින ක්‍රිකට් තරඟාවලියේ ශ්‍රී ලංකාව සහ දකුණු අප්‍රිකාව අතර තරඟයේ පළමුව පන්දුවට පහරදුන් ශ්‍රී ලංකා කණ්ඩායම පන්දුවාර 49යි පන්දු 03ක් තුල සියල්ලන් දැවී ලකුණු 203ක් රැස් කළා.\nදිමුත් කරුණාරත්න තරඟයේ ශ්‍රී ලංකා ඉනිමේ පළමු පන්දුවෙන්ම දැවී ගිය අතර ශ්‍රී ලංකා පිල වෙනුවෙන් කුසල් පෙරේරා සහ අවිශ්ක ප්‍රනාන්දු ලකුණු 30 බැගින් රැස් කිරීමට සමත් වුණා.\nකුසල් මෙන්ඩිස් පන්දු 51 කදී ලකුණු 23ක් රැස් කළ අතර ධනංජය ද සිල්වා ලකුණු 24ක් රැස් කළේ පන්දු 41කට මුහුණ දෙමින්.\nතිසර පෙරේරා ලකුණු 21යි.\nසෙසු කිසිඳු පිතිකරුවෙකුටවත් ලකුණු 20 සීමාව පසුකර යන්නට දකුණු අප්‍රිකානු පන්දු යවන්නන් ඉඩ ලබාදුන්නේ නැහැ.\nපන්දු යැවීමේදී ක්‍රිස් මොරිස් සහ ඩ්වේන් පිටෝරියස් කඩුලු 03 බැගින් බිඳ දැමුවා.\nචෙස්ටර් ලී ස්ට්‍රීට් ක්‍රීඩාංගණයේ මෙම තරඟය පැවැත්වෙන අතර ජයග්‍රහණය සඳහා දකුණු අප්‍රිකාවට හිමිව ඇති ඉලක්කය ලකුණු 204ක්.\nමේ අතර ශ්‍රී ලංකා ඉනිමේ 48 වන පන්දුවාරය අතර තුර චෙස්ටර් ලී ස්ට්‍රීට් ක්‍රීඩාංගණයට පැමිණි මී මැස්සන් හේතුවෙන් තරඟය මද වේලාවකට නවතා දමන්නට සිදු වුණා.\nඑම අවස්ථාවේ ක්‍රීඩාපිටියට පැමිණි මී මැස්සන්ගෙන් ක්‍රිඩකයින් සහ විනිසුරුවරයන් බේරී සිටියේ ක්‍රිඩා පිටියේ බිම දිගාවෙමින්.",
       "URL": "https://www.hirunews.lk/sports/219291/ශ්‍රී-ලංකා-ඉනිමට-මී-මැස්සන්ගෙන්-බාධා-ජයග්‍රහණයට-දකුණු-අප්‍රිකාවට-පහසු-ඉලක්කයක්-ඡායාරූප",
       "Category": "Sports",
       "Parent URL": "https://www.hirunews.lk/sports/all-news.php?pageID=153"
}