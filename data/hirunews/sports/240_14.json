{
       "Source": "hirunews",
       "Timestamp": "Friday, 06 April 2018 - 17:21",
       "Headline": "හෙට ඇරඹෙන අයි.පී.එල්. ක්‍රිකට් වසන්තය",
       "News Content": "2018 ඉන්දීය ප්‍රිමිය ලීග් පන්දුවාර 20 තරඟාවලිය හෙට (07) මුම්බායි නුවරදී ආරම්භ වනවා.\n2008 වසරේදී ආරම්භ වූ මෙම තරඟාවලිය මෙවර පැවැත්වෙන්නේ 11 වතාවටයි.\nචෙන්නායි සුපර් කිංග්ස්, මුම්බායි ඉන්දියන්ස්, කොල්කටා නයිස් රයිඩර්ස්, දිල්ලි ඩෙයාර් ඩිවිල්ස්, සන්රයිසස් හයිද්‍රාබාද්, කිංග්ස් ඉලවන් පන්ජාබ්, රෝයල් චැලෙන්ජස්  බැංගලෝර්  සහ රාජස්ථාන් රෝයල්ස් යන කණ්ඩායම් 08 මෙවර තරඟාවලියේදී අයි.පී.එල් කුසලානය වෙනුවෙන් තරඟ වදිනවා.\nහෙට ආරම්භ වන තරඟාවලියේ පළමු තරඟය ලෙස මුම්බායි ඉන්දියන්ස් කණ්ඩායම සහ චෙන්නායි සුපර් කිංග්ස් කණ්ඩායම් මුම්බායි නුවර වන්කඩේ ක්‍රීඩාංගනයේ දී එරට වේලාවෙන් රාත්‍රී අටට තරඟ බිමට පිවිසීමට නියමිතයි.\nමෙවර තරඟාවලියේදී රෝහිත් ශර්මා මුම්බායි ඉන්දියන්ස් කණ්ඩායම මෙහෙයවන අතර රෝයල් චැලෙන්ජස් බැංගලෝර් පිල මෙහෙයවන්නේ ඉන්දීය ක්‍රිකට් නායක විරාත් කෝලි විසින්.\nචෙන්නායි සුපර් කිංග්ස් කණ්ඩායම මෙහෙයවීම මහේන්ද්‍ර සිං දෝනිට හිමිව ඇති අතර දිනේෂ් කාර්තික් කොල්කටා නයිස් රයිඩර්ස් කණ්ඩායමේ නායකත්වය හොබවනවා.\nකිංග්ස් ඉලවන් පන්ජාබ් කණ්ඩායමේ නායකත්වය ඉන්දීය දඟ පන්දු යවන ක්‍රීඩක රවී චන්ද්‍රන් අශ්වින්ට හිමිව ඇති අතර රාජස්ථාන් රෝයල්ස් පිල මෙහෙයවන්නේ අජින්ක්‍යා රෙහානි විසින්.\nමෙවර තරඟාවලියේ විදෙස් ක්‍රීඩකයෙකුට කණ්ඩායමක නායකත්වය ලබා දී ඇති එකම කණ්ඩායම වන්නේ සන්රයිසස් හයිද්‍රාබාද් කණ්ඩායමයි.\nඑම කණ්ඩායමේ නායකත්ව සඳහා ඕස්ට්‍රේලියානු කණ්ඩායමේ ඩේවිඩ් වෝනර් පත්කර සිටි අතර ඔහුට මෙවර තරඟාවලිය අවාසනාවන්ත ලෙස අහිමිවී යාම හේතුවෙන් එහි නායකත්වයේ වගකීම නවසීලන්ත ක්‍රීඩක කේන් විලියම්ස්න හට පැවරුණා.\nවසර 11 පුරාවට අඛණ්ඩව පැවති අයි.පී.එල්. තරඟාවලියේ වැඩිම ලකුණු ලාභීන් අතර පෙරමුණ ගැනීමට ඉන්දීය ක්‍රීඩක සුරේෂ් රයිනා සමත්ව සිටින්නේ ලකුණු 4540ක් ලබා ගනිමින්.\nශ්‍රී ලංකාවේ ලසිත් මාලිංග අයි.පී.එල්. තරඟ ඉතිහාසයේ වැඩිම කඩුලු ලාභියා ලෙස පෙරමුණ ගෙන සිටින අතර ඔහු බිඳහෙලා ඇති සමස්ත කඩුලු සංඛ්‍යාව 154ක්.\nහෙටින් ආරම්භ වන මෙවර තරඟාවලියේදී සමස්ත තරඟ 61ක් පැවැත්වීමට සැලසුම් කර ඇති අතර අවසන් මහා තරඟය මැයි මස 27 වනදා මුම්බායි හිදී පැවැත්වීමටයි කටයුතු සැලසුම් කර ඇත්තේ.\nඉන්දීය ක්‍රිකට් ක්‍රීඩකයින් සහ ලොව සිටින දක්ෂතම ක්‍රිකට් ක්‍රීඩකයින්ගේ සහභාගිත්වයෙන් දින 51 පුරාවට ඉන්දියාව මෙන්න සමස්ත ලෝකයටම ක්‍රිකට් වසන්තය ගෙන එන මෙවර අයි.පී.එල්. තරඟාවලිය ඉතා තියුණු මුහුණුවරක් ගනු ඇති බවයි ක්‍රිකට් විචාරකයින් පවසන්නේ.",
       "URL": "https://www.hirunews.lk/sports/187804/හෙට-ඇරඹෙන-අයි-පී-එල්-ක්‍රිකට්-වසන්තය",
       "Category": "Sports",
       "Parent URL": "https://www.hirunews.lk/sports/all-news.php?pageID=240"
}