{
       "Source": "hirunews",
       "Timestamp": "Sunday, 24 September 2023 - 7:04",
       "Headline": "අයර්ලන්තය වත්මන් රග්බි ශූර දකුණු අප්‍රිකාව පරාජය කරයි",
       "News Content": "රග්බි ලෝක කුසලානය 2023 B කාණ්ඩයේ තරගයෙන් ලොව අංක එකේ කණ්ඩායම වන අයර්ලන්තය ලකුණු 13-8ක් ලෙස වත්මන් ශූර දකුණු අප්‍රිකාව පරාජය කර තිබෙන බව විදෙස් මාධ්‍ය වාර්තා කරනවා.\nප්‍රංශයේදී පැවැත්වෙන 2023 ලෝක කුසලාන රග්බි තරගාවලියේ ලොවම අවධානය දිනාගත් අයර්ලන්ත - දකුණු අප්‍රිකා තරගය B කාණ්ඩයෙන් පැවැත්වුණා.\nවත්මන් ලෝක රග්බි ශ්‍රේණිගතකිරීම්වල අයර්ලන්තය පෙරමුණ ගනිද්දී ,පසුගිය වර රග්බි ලෝක ශූරයින් ලෙස දකුණු අප්‍රිකාව අභිෂේක ලැබීමත් සමඟ බොහෝ දෙනෙකු මෙම තරගය හැඳින්වූයේ මෙවර ලෝක කුසලානයේ තියුණුම තරගය ලෙසටයි.\nඑය තහවුරු කරමින් තරගයේ පළමු අර්ධය නිමාවන විට ලකුණු 7ට 3ක් ලෙස අයර්ලන්තය පෙරමුණ ගත්තා.\nදෙවැනි අර්ධයේදී දෙපිලටම රිසි සේ ලකුණු රැස්කර ගන්නට නොහැකිවෙද්දී, එහිදි දෙපිලටම ලකුණු 5 බැගින් රැස්කර ගන්නට හැකියාව ලැබුණා.\nඒ අනුව මෙම තරගයෙන් ලකුණු 13ට 8ක ජයක් වාර්තා කළ අයර්ලන්තය B කාණ්ඩයේ ප්‍රසාද ලකුණු සටහනේ තවදුරටත් පෙරමුණ ගත්තා.\nඅයර්ලන්තය මේ වන විට ජගත් රග්බි තරග 16ක් අඛණ්ඩව ජය ගෙන තිබෙන අතර ලෝක කුසලානයේදී දකුණු අප්‍රිකාව අඛණ්ඩව තරග 9ක ජයකින් පසුව ලද පරාජය ද මෙයයි.\nප්‍රංශයේ ස්ටේඩ් පිටියේදී වත්මන් ශූරයන් වන දකුණු අප්‍රිකාව සමඟ පැවති උණුසුම් සටනකින් පසු අයර්ලන්තය ලෝක රග්බි ශ්‍රේණිගත කිරීමේ අංක එකේ කණ්ඩායම ලෙස ඔවුන්ගේ තත්ත්වය තවදුරටත් ආරක්ෂා කර ගත්තා.\nප්‍රංශයේ ස්ටේඩ් පිටිය රග්බි රසිකයන්ගෙන් පිරී තිබුණා. ඔවුන්ගෙන් වැඩි පිරිසක් අයර්ලන්ත රසිකයන්.\nතරඟයේ Mastercard Player Bundee Aki අයර්ලන්තයේ ප්‍රේක්ෂකයන්ගේ සහයෝගය ගැන මෙසේ පවසුවා: \\\"මට වචන නැති වුණා, මේ අයර්ලන්ත රසිකයන් ඇදහිය නොහැකි තරම්. මම කවදාවත් මේ වගේ දෙයක් දැකලා නැහැ, ඔවුන් අපට හොඳ සහයෝගයක් ලබා දුන්නා\\\". \\\"දකුණු අප්‍රිකාව කැපී පෙනෙන කණ්ඩායමක්, ඔවුන් ලෝක ශූරයන් වන්නේ හේතුවක් ඇතිවයි.. ඔවුන් එය මුල සිට අග දක්වාම අපට පෙන්නුම් කළා.\\\"\nඅයර්ලන්ත නායක ජොනී සෙක්ස්ටන් ද අයර්ලන්ත‍යේ ප්‍රේක්ෂක ජනතාවට උපහාර දැක්වීමට අමතක කළේ නැහැ \\\"එද අයර්ලන්තයට ඉතා හොඳ දවසක්. මේ විශාල ජනකාය ඇදහිය නොහැකි තරම්, අද කී දෙනෙක් පැමිණ සිටියා ද? \\\"ඒ වගේ කණ්ඩායමක් පරාජය කිරීම ලෙහෙසි නැහැ.\\\" යනුවෙන්.\nඅයර්ලන්ත ප්‍රධාන පුහුණුකරු ඇන්ඩි ෆැරල් පැවසුවේ තරගය ඕනෑම ආකාරයකින් ඉදිරියට යා හැකිව තිබූ නමුත් තම කණ්ඩායමේ ආරක්ෂක ප්‍රයත්නය ඒ වෙනස ඔප්පු කළා කියායි. ඔහු එය පැවසුවේ මෙහෙමයි. \\\"එය යම් සටනක්, අපි පළමු තරඟයේදී අපගේ ආධිපත්‍යය දැරූවත් දෙවන තරඟයේදී ඔවුන් එය කළා.\\\"\nදකුණු අප්‍රිකානු නායක සියා කොලිසි තම කණ්ඩායමට මඟහැරුණු අවස්ථා කිහිපයක් ප්‍රතික්ෂේප කරමින් පැවසුවේ මෙහෙම කථාවක්. \\\"අපි ජයග්‍රහණය කිරීමට කැමතියි, නමුත් එය විශිෂ්ට ක්‍රීඩාවක්, තීව්‍ර ක්‍රීඩාවක්. ඔවුන්ට අපගේ සුබ පැතුම් පිරිනමනවා. ඔවුන් ඇත්තටම හොඳින් ක්‍රීඩා කළා. ඔවුන් පීඩනය රඳවා ගැනීමට සමත් වුණා. අපි ක්‍රීඩා කළ ආකාරය ගැන මට ආඩම්බරයි \\\" යනුවෙන්.",
       "URL": "https://www.hirunews.lk/sports/349219/අයර්ලන්තය-වත්මන්-රග්බි-ශූර-දකුණු-අප්‍රිකාව-පරාජය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=2"
}