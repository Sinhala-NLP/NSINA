{
       "Source": "hirunews",
       "Timestamp": "Wednesday, 13 May 2015 - 9:15",
       "Headline": "කෝටි ගණන් දීලා ගත්තු ක්‍රීඩකයෝ අඩු ගණන් වලට ගිය හැටි",
       "News Content": "මෙවර ඉන්දීය ප්‍රිමයර් ලීග් ක්‍රිකට් තරඟාවලියේ වැඩිම මුදලකට වෙන්දේසි වූ ලොව සුප්‍රිකට ක්‍රීඩකයින් මේ වන විට පැවැති තරඟ වලින් ඉතා දුර්වල ක්‍රීඩා විලාසයක නිරත වී ඇති බවට ක්‍රිකට් විස්තර විචාරකයින් අනාවරණය කරනවා.\nමෙවර අයි.පී.එල්. ක්‍රිකට් වෙන්දේසියට අනුව වැඩිම මුදලකට අලවි වූයේ යුවරාජ් සිං. ඔහු වෙන්දේසි වූයේ ඉන්දීය රුපියල් කෝටි 16කටයි. මෙලෙස අධික මිලකට වෙන්දේසි  වූ යුවරාජ් මෙම වසරේ දිල්ලි ඩෙයාර් ඩෙවිල්ස් කණ්ඩායම වෙනුවෙන් තරග 13 ක්‍රීඩා කර රැස්කර ගෙන ඇති ලකුණු සංඛ්‍යාව 237ක් පමණයි. එහි සාමාන්‍ය ලකුණු 19.75ක්. මේ අනුව තරඟයකදි ලකුණු 19ක් රැස් කිරීමට යුවරාජ් සිංට ඉන්දීය රුපියල් කෝටි 16ක් වැය කළේ මන්දැයි විචාරකයෝ ප්‍රශ්න කර සිටින බවයි ඉන්දීය මාධ්‍ය වාර්තා කරන්නේ. මේ සම්බන්ධයෙන් දිල්ලි කණ්ඩායමේ ප්‍රධාන විධායක නිලධාරීයාගෙන් විමසූ විට ඔහු පවසා ඇත්තේ යුවරාජ් සම්බන්ධයෙන් මේ වන විට ප්‍රශ්නයක් පැන නැගී ඇති බවයි.\nඑමෙන්ම මෙවර අයි.පී.එල්. වෙන්දේසියට අනුව දෙවැනියට වැඩිම මුදලකට වෙන්දිසි වූයේ දිනේෂ් කාර්තික්. ඔහුව ඉන්දීය රුපියල් කෝටි දහයාමාරකට මිලදී ගනු ලැබුවේ රෝයල් චැලෙන්ජර්ස් බැංගලෝර් කණ්ඩායමයි. මේ වන විට තරඟ 11කට ක්‍රීඩා කර ඇති දිනේෂ් කාර්තික් රැස්කර ගෙන ඇති ලකුණු සංඛ්‍යාව 101ක්. එහි සාමාන්‍ය ලකුණු 14.42ක්.\nඇන්ජලෝ මැතිව්ස් 2015 අයි.පී.එල්. වෙන්දේසියේ ඉන්දීය රුපියල් කෝටි හතාමාරකකට වෙන්දේසි වූ එකම විදේශීය ක්‍රීඩකයාවීම ද විශේෂත්වයක්. ඔහු 2015 අයි.පී.එල්. වෙන්දේසියේ වැඩිම මුදලකට අලෙවි වූ තෙවැනි ක්‍රීඩකයා ද වනවා. ඇන්ජලෝ මේ වන විට තරඟ 10කට ක්‍රීඩා කර රැස්කර ගෙන ඇති ලකුණු සංඛ්‍යාව 143ක්. ඊට කිසිදු ශතකයක් හෝ අර්ධ ශතකයක් වාර්තා වී නැහැ. පන්දු යවන්නෙකු ලෙස ඇන්ජලෝ දවාගෙන ඇති කඩුළු සංඛ්‍යාව 7ක්.\n2015 ඉන්දීය ප්‍රිමියර් ලීග් වෙන්දේසියේ ක්‍රීඩකයින් වෙන්දේසි වූ මිල ගණන් පහතින් බලන්න...\n2015 ඉන්දීය ප්‍රිමියර් ලීග් වෙන්දේසියේ ක්‍රීඩකයින් වෙන්දේසි වූ ආකාරයේ වීඩියෝව පහතින් නරඹන්න...",
       "URL": "https://www.hirunews.lk/sports/109367/කෝටි-ගණන්-දීලා-ගත්තු-ක්‍රීඩකයෝ-අඩු-වලට-ගිය-හැටි",
       "Category": "Sports",
       "Parent URL": "https://www.hirunews.lk/sports/all-news.php?pageID=470"
}