{
       "Source": "hirunews",
       "Timestamp": "Monday, 01 January 2018 - 21:08",
       "Headline": "පිටිය උණුසුම් කළ රග්බි තරඟය",
       "News Content": "අන්තර් සමාජ ලීග් රග්බි තරගාවලියේ දෙවන වටයේ තරග පසුගිය සති අන්තයේදී ආරම්භ වුණා.\nපළමු වටයේදී තමන් අතින් වූ සියලු අඩුපාඩු හදාගත් නාවුක හමුදා ක්‍රීඩකයින් දෙවන වටයේ සහභාගී වූ පළමු තරගයේදී සී.එච්. කණ්ඩායමට නොසිතූ පරාජයක් උරුම කර දුන්නා.\nනාවිකයින් මෙම තරගය ජය ගත්තේ ලකුණු 27 – 24 ක් ලෙස.\nපළමු වටයේදි ඔවුන් සී.එච්. හමුවේ පරාජය වුණේ ද ලකුණු 27 – 24 ක් ලෙසයි.\nනාවික හමුදා ක්‍රීඩකයින් මෙවර ලීග් රග්බි තරගාවලියේ ලද පස්වන ජය ද මෙයයි.\nලීග් රග්බි තරගාවලියේ තවමත් අපරාජිත වාර්තාව රැකගෙන සිටින මහනුවර ක්‍රීඩකයින් දෙවන වටයේ පළමු තරගයේදී පොලිස් කණ්ඩායමට එරෙහිව දැවැන්ත ජයක් වාර්තා කළා.\nනිත්තවෙල ක්‍රීඩාංගණයේ පැවැති මෙම තරගයේ ලකුණු තත්ත්වය දැක්වුණේ 61 – 20 ක් ලෙසයි.\nමහනුවර ක්‍රීඩකයින් මෙම තරගයේදී උත්සාහක දිනුම් 9 ක් වාර්තා කළ අතර, ඉන් ප්‍රවර්තන 8 ක් සාර්ථක කර ගන්නට ද ඔවුන්ට හැකිවුණා.",
       "URL": "https://www.hirunews.lk/sports/179890/පිටිය-උණුසුම්-කළ-රග්බි-තරඟය",
       "Category": "Sports",
       "Parent URL": "https://www.hirunews.lk/sports/all-news.php?pageID=268"
}