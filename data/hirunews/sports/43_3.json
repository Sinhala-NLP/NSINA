{
       "Source": "hirunews",
       "Timestamp": "Saturday, 18 September 2021 - 20:01",
       "Headline": "මහේල ඉන්දියාවට බැහැ කියයි",
       "News Content": "ඉන්දීය ක්‍රිකට් කණ්ඩායමේ මීළඟ ප්‍රධාන පුහුණුකරු ධූරය භාර ගැනීම ශ්‍රී ලංකා හිටපු ක්‍රිකට් නායක මෙන්ම මුම්බායි ඉන්දියන්ස් කණ්ඩායමේ වත්මන් ප්‍රධාන පුහුණුකරු මහේල ජයවර්ධන ප්‍රතික්ෂේප කර තිබෙනවා.\nඉන්දියන් එක්ස්ප්‍රස් පුවත්පත මේ බව වාර්තා කර තිබූ අතර ඔවුන් පවසන්නේ එළඹෙන ලෝක කුසලාන පන්දුවාර 20 තරගාවලියෙන් අනතුරුව ඉන්දීය කණ්ඩායමේ වත්මන් ප්‍රධාන පුහුණුකරු රවී ශාස්ත්‍රි එම තනතුරින් ඉවත්වීමට සූදානම් වන බවයි.\nමේ වනවිට ඉන්දීය ක්‍රිකට් පාලක මණ්ඩලය නව ප්‍රධාන පුහුණුකරුවෙකු සොයන මෙහෙයුමක් ආරම්භ කර ඇති අතර එහිදී මහේල ජයවර්ධනගේ නමත් ප්‍රධාන පුහුණුකරු ධූරයට යෝජනා වී තිබෙනවා.\nඉන්දියන් එක්ස්ප්‍රස් පුවත්පත වාර්තා කරන අන්දමට එම යෝජනාව ප්‍රතික්ෂේප කරමින් මහේල පවසා ඇත්තේ තමා ශ්‍රී ලංකා කණ්ඩායමේ පුහුණුකරුවකු ලෙස කටයුතු කිරීමේ කැමැත්තෙන් පසුවන බවයි.\nඅයි පී එල් තරගාවලියට එක්වන කණ්ඩායමකට පමණක් සිය සේවය ලබාදීමට සුදානම් බවද ඔහු තවදුරටත් ප්‍රකාශ කළා.",
       "URL": "https://www.hirunews.lk/sports/282587/මහේල-ඉන්දියාවට-බැහැ-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=43"
}