{
       "Source": "hirunews",
       "Timestamp": "Monday, 01 March 2021 - 22:48",
       "Headline": "LPL පාවාදීමක් ද?",
       "News Content": "ලංකා ප්‍රීමියර් ලීග් පන්දුවාර 20 ක්‍රිකට් තරගාවලිය අතරතුර තරග පාවාදීමකට ක්‍රීඩකයින් දෙදෙනෙකු පොළඹවා ගැනීමට උත්සහ කිරීමේ සිද්ධියක් සම්බන්ධයෙන් සිදු කෙරෙන විමර්ශනයන්ට අදාළව ශ්‍රී ලංකා හිටපු ක්‍රිකට් ක්‍රීඩකයෙකුට හෙට මහේස්ත්‍රාත් අධිකරණය හමුවේ පෙනී සිටින ලෙසට දන්වා තිබෙනවා.\nඒ එම සිද්ධිය සම්බන්ධයෙන් ක්‍රීඩා වැරදි වැලැක්වීමේ විශේෂ පොලිස් විමර්ශන ඒකකය මගින් සිදු කෙරෙන විමර්ශනයන්ට අදාළවයි.\nLPL තරගාවලියේදී මැතකදී ජාත්‍යන්තර ක්‍රිකට් පිටියෙන් සමුගත් පිතිකරුවෙකු සහ යොවුන් දඟ පන්දු යවන ක්‍රීඩකයෙකු වංචා හා දූෂණ කටයුත්තකට පොළඹවා ගැනීම සඳහා දුරකථනය ඔස්සේ උත්සහ කර ඇති බවටයි හිටපු ක්‍රිකට් ක්‍රීඩකයාට චෝදනා එල්ල වී ඇත්තේ.\nඅදාළ ආරාධනාව සම්බන්ධයෙන් එම ක්‍රීඩකයින් විසින් ශ්‍රී ලංකා ක්‍රිකට් වංචා සහ දූෂණ විමර්ශනයන් නිලධාරීන් වෙත දැනුම් දෙන්නට කටයුතු කර තිබෙනවා.\nඊට අමතරව ඔවුන් සිද්ධිය සම්බන්ධයෙන් ජාත්‍යන්තර ක්‍රිකට් කවුන්සලයේ වංචා සහ දූෂණ විමර්ශන ඒකකයට ද පැමිණිලි කර ඇති අතර ඒ අනුවයි ක්‍රීඩා වැරදි වැලැක්වීමේ විශේෂ පොලිස් ඒකකය මගින් විමර්ශනයන් ආරම්භ කළේ.\nචෝදනාව එල්ල වී තිබෙන හිටපු ශ්‍රී ලංකා ක්‍රිකට් ක්‍රීඩකයාට අවස්ථා කිහිපයකදීම ක්‍රීඩා වැරදි වැලැක්වීමේ ඒකකය හමුවේ පෙනී සිටින ලෙස දැනුම්දී තිබුණත්, ඒ සියලුම අවස්ථාවන් ඔහු විසින් මග හැර තිබෙනවා.\nඒ අනුවයි 2019 අංක 24 දරණ ක්‍රීඩාවලට සම්බන්ධ වැරදී වැලැක්වීමේ පනතේ විධිවිධානයන්ට අනුව චෝදනා එල්ල වී තිබෙන හිටපු ක්‍රිකට් ක්‍රීඩකයාට හෙට අධිකරණය හමුවේ පෙනී සිටින ලෙස දැනුම් දී ඇත්තේ.",
       "URL": "https://www.hirunews.lk/sports/264049/lpl-පාවාදීමක්-ද",
       "Category": "Sports",
       "Parent URL": "https://www.hirunews.lk/sports/all-news.php?pageID=65"
}