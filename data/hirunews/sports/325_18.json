{
       "Source": "hirunews",
       "Timestamp": "Tuesday, 13 June 2017 - 17:32",
       "Headline": "ගිලිහී ගිය උඩ පන්දු තුනත් සමඟ, ගිලිහී ගිය වාර්තාව",
       "News Content": "චැම්පියන්ස් කුසලාන ක්‍රිකට් තරඟාවලියේ ශ්‍රීලංකා කණ්ඩායම සහ පකිස්ථානය සමඟ ඊයේ (12) පැවති තරඟය ශ්‍රීලංකා කණ්ඩායම කඩුලු 03කින් පරාජයට පත්වුණා.\nඊයේ පැවති තරඟයේ ලසිත් මාලිංග යැවූ පන්දු හමුවේ පකිස්ථාන ක්‍රීඩකයන් ලබාදුන් උඩපන්දු 03ක් ගිලිහී ගියේ චැම්පියන්ස් කුසලාන තරඟ ඉතිහාසයේ ලසිත් මාලිංගට වාර්තාවක්  පිහිටුවීමට තිබූ අවස්ථාවට තිත තබමින්.\nමේ වන විට චැම්පියන්ස් කුසලාන තරඟ ඉතිහාසය තුල වැඩිම කඩුලු ලාභියා ලෙස නවසීලන්ත ක්‍රීඩක කයිල්ස් මිල්ස් පෙරමුණේ පසුවන අතර එම සටහනේ දෙවන ස්ථානයේ පසුවන්නේ ශ්‍රීලංකා කණ්ඩායමේ ලසිත් මාලිංගයි.\nඒ අනුව එම සටහනේ පෙරමුණේ පසුවන කයිල්ස් මිල්ස් කඩුලු 28ක් ලබාගෙන ඇත්තේ තරඟ 15කට සහභාගී වෙමින්.\nලසිත් මාලිංග තරඟ 16කට සහභාගිවී දවාගෙන සිටින කඩුලු සංඛ්‍යාව 25ක්.\nඒ අනුව මාලිංග හට කයිල්ස් මිල්ස් සම කිරීමට අවශ්‍ය තිබුනේ කඩුලු 03ක් පමණයි.\nඊයේ තරඟයේදී ලසිත් මාලිග යැවූ පාකිස්තාන ඉනිමේ පළමු වාරයේ 04වන පන්දුවට අසාර් අලි ලබා දුන් උඩ පන්දුවක් ධනුෂ්ක ගුණතිලක අතින් ගිලිහී යනවා.\nලසිත් මාලිංග යැවූ ඔහුගේ අවසන් පන්දුවාරයේ ලබාදුන් උඩ පන්දු 02ක් සික්කුගේ ප්‍රසන්න සහ තිසර පෙරේරා අතින් ගිලිහි යන්නේ චැම්පියන්ස් කුසලාන තරඟ ඉතිහාසයේ වැඩිම කඩුලු ලාභීන් අතර කයිල්ස් මිල්ස් සමඟ සම තැන ගැනීමේ අවස්ථාව ශ්‍රීලංකා සුපිරි වේගපන්දු යවන ක්‍රීඩක ලසිත් මාලිංගට අහිමිකරමින්.",
       "URL": "https://www.hirunews.lk/sports/163481/ගිලිහී-ගිය-උඩ-පන්දු-තුනත්-සමඟ-වාර්තාව",
       "Category": "Sports",
       "Parent URL": "https://www.hirunews.lk/sports/all-news.php?pageID=325"
}