{
       "Source": "hirunews",
       "Timestamp": "Monday, 09 April 2018 - 10:27",
       "Headline": "කොල්කටා නයිට් රයිඩර්ස් ඉදිරියේ බැංගලෝර් රාජකීයන්ට දරුණු පරාජයක්",
       "News Content": "2018 ඉන්දීය ප්‍රිමිය ලීග් තරඟාවලියේ කොල්කටා නයිට් රයිඩර්ස් කණ්ඩායම සහ රෝයල් චැලෙන්ජස් බැංගලෝර් කණ්ඩායම අතර තරඟය ඊයේ (08) පැවැත්වුනේ කොල්කටා නුවරදියී.\nමෙම තරඟය තියුණු තරඟයකින් අනතුරුව ජය ගන්නට සමත්වුනේ කොල්කටා කණ්ඩායමයි.\nඔවුන් මෙම තරඟය ජය ගත්තේ කඩුලු 04කින්.\nකොල්කටා ආරාධනයෙන් තරඟයේ පළමුව පන්දුවට පහරදුන් රෝයල් චැලෙන්ජස් බැංගලෝර් පිල නියමිත පන්දුවාර 20 තුල කඩුලු 07කර රැස්කළ ලකුණු සංඛ්‍යාව 176ක්.\nඑහිදී බැංගලෝර් කණ්ඩයම වෙනුවෙන් ආරම්භක පිතිකරු බ්‍රෙන්ඩන් මැකලම් ලකුණු 43ක් රැස් කළ අතර විරාත් කෝලි ලකුණු 31ක්, ඒ.බී.ඩිවිලියස් ලකුණු ලකුණු 44ක් සහ මන්දීප් සිං ලකුණු 37 බැගින් රැස් කළා.\nපිළිතුරු ඉනිම ක්‍රීඩා කිරීමට පිටියට පිවිසි නයිට් රයිඩර්ස් කණ්ඩායම ලකුණු 177ක ජයග්‍රාහී ඉලක්කය පසුකර ගියේ පන්දුවාර 18යි පන්දු 05කදීයි.\nනයිට් රයිඩර්ස් කණ්ඩායම වෙනුවෙන් ආරම්භ පිතිකරු සුනිල් නරායන් පන්දු 19කදී ලකුණු 50ක් රැස් කළේ හයේ පහර 05ක් සහ හතරේ පහර 04ක් සමඟින්.\nමේ අතර ඊයේ පැවති තරඟයකදී කිංග්ස් ඉලවන් පන්ජාබ් කණ්ඩායමේ ලෝකේශ් රාහුල් පන්දු 14කදී අර්ධ ශතකයක් රැස් කරමින් අයි.පී.එල්. වේගවත්ම අර්ධ ශතකය රැස් කළා.\nනායකත්වයේ ඉනිමක් ක්‍රීඩා කරමින් සිය කණ්ඩායම ජයග්‍රහණය කරා රැගෙන ගිය කොල්කටා නයිට් රයිඩර්ස් නායක දිනේෂ් කාර්තික් නොදැවී රැස්කළ ලකුණු සංඛ්‍යාව 35ක්.\nඔහුගේ ඉනිමට දර්ශනීය හතරේ පහර 04ක් ඇතුළත් වුණා.\nනිමා වූ නිදහස් කුසලාන තරඟාවලියේදී බංග්ලාදේශ කණ්ඩයම පරාජය කරමින් අවසන් මහා තරඟයේදී ඉන්දීය කණ්ඩායමට තියුණු ජයග්‍රහනයක් හිමිකර දීමත් සමඟ කාර්තික් 20-20 පිටියේ කතාබහට ලක්වූ චරිතයක් බවට පත්වුණා.\nඔහු දැක්වූ එම දක්ෂතාවයත් සමඟයි කාර්තික් කොල්කටා නයිට් රයිඩර්ස් කණ්ඩායමේ නායකත්වට පත් කෙරුණේ.\nතරඟයේ වීරයා සම්මානය හිමිකරගත්තේ කොල්කටා කණ්ඩායමේ සුනිල් නරායන් විසින්.",
       "URL": "https://www.hirunews.lk/sports/187976/කොල්කටා-නයිට්-රයිඩර්ස්-ඉදිරියේ-බැංගලෝර්-රාජකීයන්ට-දරුණු-පරාජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=240"
}