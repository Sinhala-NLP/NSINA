{
       "Source": "hirunews",
       "Timestamp": "Sunday, 12 March 2017 - 13:51",
       "Headline": "දකුණු අප්‍රිකා - නවසීලන්ත ටෙස්ට් තරඟය ජය පැරදුමෙන් තොරයි",
       "News Content": "අවසන් දිනයේ වර්ෂාවෙන් බාධා පැමිණීම නිසා සංචාරක දකුණු අප්‍රිකානු පිල සහ නවසීලන්තය අතර ඩනෙඩීන් හි පැවති පළමු ටෙස්ට් තරඟය ජය පැරදුමෙන් තොරව අවසන් වුණා.\nමෙම තරඟයේදී දකුණු අප්‍රිකාව මුල් ඉනිම සඳහා ලකුණු 308 ක් රැස් කළ අතර දෙවන ඉනිමේදී කඩුලු හයක් දැවී ලකුණු 224 ක් ලබා සිටියා.\nනවසීලන්තය මුල් ඉනිම සඳහා ලකුණු 341 ක් රැස් කළා.\nමේ අතර දකුණු අප්‍රිකානු ක්‍රීඩක ෆෆ් ඩුප්ලෙසි, දෙබිඩි පිළිවෙතක් අනුගමනය කරන බවට ජාත්‍යන්තර ක්‍රිකට් සම්මේලනයට චෝදනාවක් එල්ල කළා.\nදකුණු අප්‍රිකානු පිලේ  ඕස්ට්‍රේලියානු චාරිකාවේදී ඩුප්ලෙසි, චුවින්ගම් සපා ඉන්පසු පන්දුවේ ඇතිල්ලීමෙන් වරදක් සිදුකළ බවට දඩුවම් නියම කෙරුණා.\nඒ ඔහුගේ තරඟ ගාස්තුව සියයට 100 කින් කපා හැරීමෙන්.\nඑහෙත් ඉන්දියාව සහ  ඕස්ට්‍රේලියාව අතර බැංගලෝරයේ පැවති ටෙස්ට් තරගයේදී විරාට් කෝලි සහ ස්ටීවන් ස්මිත් අතර ඇතිවූ ගැටුම ඊට වඩා බරපතල බවයි ඩුප්ලෙසි පෙන්වා දෙන්නේ.\nස්මිත් ඩී.ආර්.එස්. අවස්ථාව ලබාගැනීම සඳහා ක්‍රීඩාගාරය දෙස බැලීමත් ඊට විරාට් කෝලි දැක්වූ ප්‍රබල ප්‍රතිචාරයත් මතභේදයට ලක්වූවක්.\nකෙසේ නමුත් ඔවුන් දෙදෙනාම ජාත්‍යන්තර ක්‍රිකට් සම්මේලනයේ විනය නීති කැඩූ බවට පියවරක් නොගන්නේ මන්දැයි ඩුප්ලෙසි ප්‍රශ්න කළා.",
       "URL": "https://www.hirunews.lk/sports/156667/දකුණු-අප්‍රිකා-නවසීලන්ත-ටෙස්ට්-තරඟය-ජය-පැරදුමෙන්-තොරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=347"
}