{
       "Source": "hirunews",
       "Timestamp": "Monday, 22 August 2016 - 18:49",
       "Headline": "රියෝ ඔලිම්පික් නිම වෙයි",
       "News Content": "ලොව රටවල් 206ක් සහ සරණාගත කණ්ඩායමක් ද ඇතුළත් ක්‍රීඩක ක්‍රීඩිකාවන් 11,303ක් දින 16ක් තිස්සේ තරඟ වැදුණු 31 වන ඔලිම්පියාඩ් හෙවත් ගිම්හාන ඔලිම්පික් සැණකෙලිය බ්‍රසීලයේ රියෝ ද ජැනයිරෝ හිදී අද අවසන් වුණා.\nමරකානා ක්‍රීඩාගාරයේ පැවැති වර්ණවත් සමාප්ත උත්සවය පැවැත්වුනේ බ්‍රසීලයේ සංස්කෘතික අංග සහ කලාව විදහා දක්වමින්.\nඔලිම්පික් පහන නිවාලීම ලොව පුරා බිලියන සංඛ්‍යාත ජනතාව නරඹමින් සිටියදී 2020 ඔලිම්පික් උළෙල සඳහා ටෝකියෝ නගරාධිපතිනිය වෙත ඔලිම්පික් ධජය භාරදීම සිදුකෙරුණේ රියෝ නගරාධිපතිවරයා අතින්.\nක්‍රීඩාගාරයේ දැවැන්ත උමඟකින් ජපාන අග්‍රාමාත්‍ය ෂින්සෝ අබේ මතු වූයේ 2020 ටෝකියෝ උළෙලේ සංකේතය වන සුපර් මරියෝ කාටූන් චරිතය ලෙස සැරසීගෙනයි.\nමෙවරත් ඔලිම්පික් උළෙලේ පදක්කම් සටහනේ පෙරමුණ ගැනීමට ඇමරිකාව සමත් වූ අතර චීනය අභිබවා බ්‍රිතාන්‍යය රන් පදක්කම් සංඛ්‍යාව අතින් දෙවන තැන හිමි කර ගැනීම ද විශේෂත්වයක්.\nකෙටි දුර ධාවන ඉසව්වලින් වාර්තාගත තුන්වන ඔලිම්පික් උළෙලේදීත් දස්කම් දැක්වූ ජැමෙයිකාවේ උසේන් බෝල්ට්ගේ අවසන් ඔලිම්පික් උළෙල ද මෙයයි.\n9 වන ඔලිම්පික් රන් පදක්කමත් ජයග්‍රහණය කරමින් ඔලිම්පික් ත්‍රිත්ව - ත්‍රිත්වය සම්පූර්ණ කළ බෝල්ට් ඊයේ රියෝ හිදී සිය 30 වන ඡන්ම දිනය සැමරුවේ රසාලිප්ත සාදයකින්.\nකෙසේ නමුත්, දිගුකාලීන පෙම්වතියක් සිටින බෝල්ට් 20 හැවිරිදි බ්‍රසීල තරුණියක සමඟ එහිදී ගත් ඡායාරූප මෙහිදී ඉමහත් ආන්දෝලනයකට ලක්වී තිබෙනවා.",
       "URL": "https://www.hirunews.lk/141240/රියෝ-ඔලිම්පික්-නිම-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=389"
}