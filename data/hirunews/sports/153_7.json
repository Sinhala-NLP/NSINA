{
       "Source": "hirunews",
       "Timestamp": "Friday, 28 June 2019 - 22:24",
       "Headline": "අවසන් පූර්ව වටයට පිවිසීමේ ශ්‍රී ලංකා බලාපොරොත්තුව තවත් ඈතට",
       "News Content": "සිය පිතිකරුවන්ගේ දියාරු පිතිහරඹය හේතුවෙන් ලෝක කුසලාන එක්දින ක්‍රිකට් තරගාවලියේ අවසන් පූර්ව වටයට පිවිසෙන්නට තබා තිබු බලාපොරොත්තු තව දුරටත් ඈතට රැගෙන යන්නට ශ්‍රී ලංකා කණ්ඩායමට සිදු වුනා.\nඒ අනුව අවසන් පූර්ව වටයට පිවිසෙන්නට නම්  ඔවුන්ට සෙසු කණ්ඩායම් වල ඉදිරි දක්ෂතා දෙස බලාසිටින්නට සිදුවනවා.\nමෙම  තරගයේ කාසියේ වාසිය දිනු දකුණු අප්‍රිකාව පළමුව පන්දුවට පහර දීමේ අවස්තාව ශ්‍රී ලංකාවට ලබා දුන්නා.\nශ්‍රී ලංකා කණ්ඩායම අද තරගයට පිවිසියේ නව ඇදුමකින් සැරසී ගෙනයි.\nවෙනදා වැඩි නිල් පැහැයකින් යුක්ත වූ ශ්‍රී ලංකා ක්‍රිකට් නිල ජර්සිය අද වැඩි කහ පැහැයක් ගෙන තිබුනා.\nකුසල්ට  සහ දිමුත්ට මෙම තරගයේදීත් සාර්ථක ආරම්භයක් ලබා ගැනීමට හැකිවුණේ නැහැ.\nනායක දිමුත් තරගයේ පළමු පන්දුවෙන්ම දැවී ගියා.\nඅනතුරුව කුසල් සමගින් පිටියේ එක්වුණු අවිශ්ක ශ්‍රී ලංකා ඉනිමට සාර්ථක අඩිතාලමක් දැමුවා.\nඔවුන් දෙදෙනා දෙවන කඩුල්ලට ලකුණු 67ක් එක්කලා.\nහොදින් පන්දුවට පහරදෙමින් සිටි අවිශ්ක ලකුණු 30කට දැවී ගියා.\nකුසල් ජනිත්ගේ ඉනිමත් ලකුණු 30කට සිමා වුනේ ශ්‍රී ලංකා ලකුණු පුවරුව ලකුණු 72කට කඩුලු 3ක් ලෙස සනිටුහන් කරමින්.\nඅනතුරුව මැතිව්ස් සහ කුසල් මෙන්ඩිස් එංගලන්තය සමග තරගයේදී මෙන් තට්ටු දමමින් පිතිකරණයේ යෙදුනා.\nපන්දු 29කට මුහුණ දීමෙන් පසු  මැතිව්ස් ලකුණු 11කට දැවී ගියා.\nපන්දු 51කට මුහුණ දී ලකුණු 23ක් පමණක් ලබා ගත් කුසල් මෙන්ඩිස් ශ්‍රී ලංකා ඉනිම නොතිබුණු පීඩනයකට ඇද දැමුවා.\nමේ නිසාම පසුව පැමිණි සෙසු පිතිකරුවන්ද මෙම තීරණාත්මක එක්දින තරගය ටෙස්ට් තරගයක් බවට පත්කර ගත්තා.\nධනංජය ද සිල්වා පන්දු 41කින් ලකුණු 24ක් රැස්කළා.\nපන්දු 46කින් ලකුණු 18ක් පමණක් ලබාගත් ජීවන් මෙම තරගයේ හොදම ටෙස්ට් ඉනිම ක්‍රීඩා කලේ තමන් අංක 6 ස්ථානයට නුසුදුසු ක්‍රීඩකයෙක් බව යලි තහවරු කරමින්.\nයම් තරමකට එක්දින රිද්මය රදවා ගත් තිසර ලකුණු 21ක් රැස්කළා.\nමේ අතර තරගයේ අවසන් භාගයේදී මී මැස්සන්ගෙන් ද බාධා එල්ලවුනා.\nමෙම තරගයේදීත් පන්දු යවන්නන්ගේ පිහිටෙන් ජයග්‍රහණයේ සිහින දකින්නට සැරසුණු ශ්‍රී ලංකා කණ්ඩායම පන්දුවාර 49යි පන්දු 3කදී ලකුණු 203කට දැවී ගියා.\nපිළිතුරු ඉනිම ක්‍රීඩා කල දකුණු අප්‍රිකානු පිතිකරුවන් මෙම තණතීරුව පන්දු යවන්නන්ට සේම පිතිකරුවන්ටද යෝග්‍ය බව මනාව තහවරු කළා.\nඒ ශ්‍රී ලංකා පන්දු යවන්නන්ට නිදහසේ පහර දෙමින්.\nපන්දු වාර 37යි පන්දු 2කදී කඩුල්ලක් පමණක් දැවී ලකුණු 206ක් ලබාගෙන දකුණු අප්‍රිකානුවන් ජය කණුව පසුකළා.\nඒ මෙම තරගයෙන් කඩුලු 9ක ජයක් වාර්තා කරමින්.\nහෂීම් අම්ලා ලකුණු 80ක් සහ පෆ් ඩු ප්ලෙසි ලකුණු 96ක් ලබාගත්තා.\nක්වින්ටන් ඩි කොක් ලකුණු 15යි.",
       "URL": "https://www.hirunews.lk/sports/219299/අවසන්-පූර්ව-වටයට-පිවිසීමේ-ශ්‍රී-ලංකා-බලාපොරොත්තුව-තවත්-ඈතට",
       "Category": "Sports",
       "Parent URL": "https://www.hirunews.lk/sports/all-news.php?pageID=153"
}