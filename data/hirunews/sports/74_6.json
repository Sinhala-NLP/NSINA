{
       "Source": "hirunews",
       "Timestamp": "Wednesday, 16 December 2020 - 8:48",
       "Headline": "ලංකා ප්‍රීමියර් ලීග් කිරුලට ගාල්ල සහ යාපනය අද සටනේ",
       "News Content": "ලංකා ප්‍රිමියර් ලීග් විස්සයි විස්ස තරඟාවලියේ අවසන් මහා තරගය අද රාත්‍රියේ ගෝල් ග්ලැඩියේටර්ස් පිල සහ ජැෆ්නා ස්ටැලියන්ස් කණ්ඩායම් අතර පැවැත්වෙනවා.\nසූරියවැව මහින්ද රාජපක්ෂ ජාත්‍යන්තර ක්‍රීඩාංගනයේදී තරඟය රාත්‍රී 7 ට ආරම්භ වීමට නියමිතයි.\nආරම්භයේදී පසුබෑමකට ලක්වූවද අවසන් පූර්ව වටයේදී ප්‍රබල කලම්බු කිංග්ස් පිල පරදවා අවසන් මහා තරඟයට සුදුසුකම් ලැබූ ගෝල් ග්ලැඩියේටර්ස් පිලට ධනුෂ්ක ගුණතිලකගේ පිති හරඹය තීරණාත්මක වනු ඇති.\nඑමෙන්ම, නවක ක්‍රීඩක ධනංජය ලක්ෂාන් මෙන්ම ලසිත් මාලිංගගේ ඉරියව්ව අනුගමනය කරන නුවන් තුෂාර, පාකිස්තාන ක්‍රීඩක මොහොමඞ් අමීර් සහ ලක්ෂාන් සඳකැන් ගෝල් ග්ලැඩියේටර්ස් පිලේ පන්දු යවන බලඇණිය ශක්තිමත් කරනු ඇති. කණ්ඩායමේ නිත්‍ය නායක ශහීඞ් අෆ්රීඩි තරඟාවලියෙන් කලින් නික්මීම හේතුවෙන් ග්ලැඩියේටර්ස් පිල මෙහෙයවනු ඇත්තේ භානුක රාජපක්ෂ විසින්.\nතරඟාවලියේ ස්ථාවරම කණ්ඩායමක් වූ තිසර පෙරේරාගේ නායකත්වයෙන් යුත් ජැෆ්නා ස්ටැලියන්ස් පිලට ජොන්සන් චාර්ල්ස්, ෂොයිබ් මලික්, උස්මාන් ෂින්වාරි වැනි විදේශ ක්‍රීඩකයින් මෙන්ම සුරංග ලක්මාල්ගේ පළපුරුද්ද සහ වනිඳු හසරංගගේ පන්දු යැවීම විශේෂයෙන් වැදගත් වනු ඇති. මෙවර තරඟාවලියේ වැඩිම කඩුළු සංඛ්‍යාවක් ලබාගෙන ඇත්තේද හසරංග විසින්. ජැෆ්නා ස්ටැලියන්ස් කණ්ඩායම ශ්‍රී ලංකාවේ උතුරුකරයේ ක්‍රිකට් ක්‍රීඩාවේ පුනර්ජීවනය අපේක්ෂා කරන අතර, අවසන් තරඟයේ ජයග්‍රහණය හෝ පරාජය නොතකා එහි යටිතල පහසුකම් සංවර්ධනය කිරීමට ප්‍රතිඥා ලබාදී තිබෙනවා.",
       "URL": "https://www.hirunews.lk/sports/257151/ලංකා-ප්‍රීමියර්-ලීග්-කිරුලට-ගාල්ල-සහ-යාපනය-අද-සටනේ",
       "Category": "Sports",
       "Parent URL": "https://www.hirunews.lk/sports/all-news.php?pageID=74"
}