{
       "Source": "hirunews",
       "Timestamp": "Friday, 18 December 2020 - 20:22",
       "Headline": "මිගෙල් දකුණු අප්‍රිකානු වේග පන්දු බලඇනියට",
       "News Content": "ශ්‍රී ලංකාව සමඟ පැවැත්වෙන ටෙස්ට් තරගාවලියේදී දකුණු අප්‍රිකානු පිලේ වේග පන්දු බලඇණිය ශක්තිමත් කිරීම සඳහා 25 හැවිරිදි නවක ක්‍රීඩක මිගෙල් ප්‍රිටෝරියස් කැඳවා තිබෙනවා.\nශ්‍රී ලංකාව සහ දකුණු අප්‍රිකාව අතර පළමු ටෙස්ට් තරගය නත්තල් දිනට පසුදින එනම්, බොක්සිං දිනයේදි ආරම්භ වන අතර, ඒ සඳහා ක්‍රීඩකයින් 16 දෙනෙකුගෙන් යුත් සංචිතයක් දකුණු අප්‍රිකානු ක්‍රිකට් ආයතනය මගින් නම් කළා.\nක්වින්ටන් ඩි-කොක් ගේ නායකත්වයෙන් යුත් එම සංචිතයට ඩුප්ලෙසී, ඩීන් එල්ගාර්, ලුංගි නිගිඩි ඇතුළු ප්‍රබල ක්‍රිඩකයන් රැසක් ඇතුළත් වන අතර, කායික ආබාධයකට ලක්වීම නිසා වේග පන්දු යවන ක්‍රිඩක කගීසෝ රබාඩා ඊට ඇතුළත් කර නැහැ.\nදකුණු අප්‍රිකානු ටෙස්ට් තරගාවලිය සඳහා සහභාගි වන දිමුත් කරුණාරත්නගේ නායකත්වයෙන් යුත් ශ්‍රී ලංකා පිල අද උදෑසන දිවයිනෙන් පිටත්ව ගියා.",
       "URL": "https://www.hirunews.lk/sports/257353/මිගෙල්-දකුණු-අප්‍රිකානු-වේග-පන්දු-බලඇනියට",
       "Category": "Sports",
       "Parent URL": "https://www.hirunews.lk/sports/all-news.php?pageID=73"
}