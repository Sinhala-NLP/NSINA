{
       "Source": "hirunews",
       "Timestamp": "Friday, 18 January 2013 - 18:59",
       "Headline": "ශ්‍රී ලංකාවට පහසු ජයක්.",
       "News Content": "බ්‍රිස්බෙන් නුවර පැවැති ශ්‍රී ලංකා -  ඕස්ට්‍රේලියා  තුන්වන එක්දින ක්‍රිකට් තරගය කඩුලූ 4කින් ජය ගැනීමට ශ්‍රී ලංකා කණ්ඩායම අද (18) සමත් වුණා. පළමුවෙන් පන්දුවට පහර දුන්  ඕස්ට්‍රේලියානු පිල පන්දු වාර 26යි පන්දු 4කදී සියලූ දෙනා දැවී ලබා ගත්තේ ලකුණු 74 ක් පමණයි.  ඕස්ට්‍රේලියානුවන් එක්දින තරගයකදී දැවී ගිය අඩුම ලකුණු සංඛ්‍යාව 70 ක් වන අතර ඔවුන් තම රට තුළ දී අඩුම ලකුණු සංඛ්‍යාවකට දැවී ගිය දෙවන අවස්ථාව මෙය වීම ද විශේෂත්වයක්.\nවිශිෂ්ඨ පන්දු යැවීමක නිරත වූ නුවන් කුලසේකර ලකුණු 22 කට කඩුලූ 5 ක් බිඳ හෙලූ අතර ලසිත් මාලිංග ලකුණු 14 කට කඩුලූ 3 ක් බිඳ දැමීමට සමත්වුණා. ඇන්ජලෝ මැතිව්ස් සහ ශමින්ද එරංග එක් කඩුල්ල බැගින් බිඳ හෙලූවා. ලකුණු 75 ක ඉලක්කයක් හඹා ගිය ශ්‍රී ලංකා කණ්ඩායම පන්දු වාර 20කදී කඩුලූ 6ක් දැවී තරගයේ ජයග්‍රහණය වාර්තා කළා. තිලකරත්න ඩිල්ශාන් සහ කුශල් ජනිත් පෙරේරා එහිදී ලකුණු 22 බැගින් ලබා ගත්තා. තරගයේ වීරයා ලෙස නම් කෙරුණේ නුවන් කුලසේකරයි.",
       "URL": "https://www.hirunews.lk/sports/51677/ශ්‍රී-ලංකාවට-පහසු-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=557"
}