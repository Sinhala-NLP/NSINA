{
       "Source": "hirunews",
       "Timestamp": "Monday, 20 November 2017 - 8:50",
       "Headline": "මුම්බායි ඉන්දියන්ස් කණ්ඩායම ලසිත් මාලිංග ක්‍රීඩක වෙන්දේසිය වෙනුවෙන් නිදහස් කරයි",
       "News Content": "ඉන්දීය ප්‍රිමියර් ලීග් (IPL) තරඟාවලියේදී මුම්බායි ඉන්දියන්ස් කණ්ඩායම නියෝජනය කරන ශ්‍රී ලංකා වේග පන්දු යවන ක්‍රීඩක ලසිත් මාලිංග ලබන වසරේ (2018) පැවැත්වීමට නියමිත අයි.පී.එල්. තරඟාවලියේ ක්‍රීඩක වෙන්දේසිය සඳහා නිදහස් කිරීමට මුම්බායි කණ්ඩායම තීරණය කර ඇති බව විදෙස් මාධ්‍ය වාර්තා කරනවා.\n2009 වසරේ සිට ලසිත් මාලිංග මුම්බායි ඉන්දියන්ස් කණ්ඩායම නියෝජනය කළ අතර ලබන වසරේ පෙබරවාරි මාසයේදී පැවැත්වීමට නියමිත ක්‍රීඩක වෙන්දේසිය වෙනුවෙන් ඔහු නිදහස් කිරීමටයි පියවර ගෙන ඇත්තේ.\nමාලිංගට පසුගිය කාලසීමාව තුල පන්දුවෙන් වැඩි දක්ෂතා දැක්වීමට නොහැකිවීම හේතුවෙන් මුම්බායි කණ්ඩායම මෙම තීරණය ගන්නට ඇති බවටයි විදෙස් මාධ්‍ය වැඩිදුරටත් වාර්තා කරන්නේ.\nමුම්බායි ඉන්දියන්ස් කණ්ඩායමට ශූරතාව හිමිකර දෙමින් මෙම වසරේ පැවැති  අයි.පී.එල්. තරඟාවලියේදී තරඟ 12කට ක්‍රීඩා කරමින් මලිංග දවාගත් කඩුලු සංඛ්‍යාව 11ක්.\nඉන්දීය ප්‍රිමියර් ලීග තරගාවලියේ වැඩිම කඩුලු සංඛ්‍යාවක් බිඳ හෙලූ පන්දු යවන්නා ලෙස ලසිත් මාලිංග පෙරමුණේ සිටින්නේ තරඟ 110කදී කඩුලු 154ක් දවාගනිමින්.\nමුම්බායි ඉන්දියන්ස් කණ්ඩායම ගත් මෙම තීරණයත් සමඟ 2018 වසරේ ඉන්දීය ප්‍රිමියර් ලීග් තරඟාවලියට එක්වන සෙසු කණ්ඩායම් සඳහා ලසිත් මාලිංග මිලදී ගැනීමේ අවසථාව හිමිවනු ඇති.",
       "URL": "https://www.hirunews.lk/sports/176445/මුම්බායි-ඉන්දියන්ස්-කණ්ඩායම-ලසිත්-මාලිංග-ක්‍රීඩක-වෙන්දේසිය-වෙනුවෙන්-නිදහස්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=280"
}