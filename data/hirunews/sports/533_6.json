{
       "Source": "hirunews",
       "Timestamp": "Sunday, 02 June 2013 - 10:10",
       "Headline": "පුහුණු තරගයේ ජය ඉන්දියාවට.",
       "News Content": "චැම්පියන්ස් ලීග් තරගාවලියට සහභාගීවීම සඳහා එංගලන්තයට ගොස් සිටින ශ්‍රී ලංකා ක්‍රිකට් පිල ඉන්දියාව සමග ඊයේ පැවති පුහුණු තරගය කඩුළු 05 කින් පරාජයට පත්වුණා. බර්මිංහැම් හි පැවැති මෙම එක්දින තරගයේ කාසියේ වාසිය දිනූ ඉන්දීය පිල පළමුවෙන් පන්දුවට පහරදෙන ලෙස ශ්‍රී ලංකා පිලට ඇරයුම් කළා. ශ්‍රී ලංකාව සිය පන්දුවාර පනහ අවසානයේ කඩුළු 03 ක් දැවී ලකුණු 333 ක් ලබා ගත්තා. ආරම්භක පිතිකරුවන් වූ කුසල් ජනිත් පෙරේරා සහ තිලකරත්න ඩිල්ෂාන් දවාලීමට ඉන්දීය පන්දු යවන්නන් අපොහොසත් වූ අතර ඔවුන් පන්දුවට පහරදීම අත්හිටුවා ක්‍රීඩාගාරයට ගියේ ලකුණු 82 ක් සහ ලකුණු 84 ක් ලබා සිටියදීයි. මහේල ජයවර්ධන ලකුණු 30 යි. සංගක්කාර ලකුණු 45 ක් සහ දිනේෂ් චන්දිමාල් ලකුණු 46 ක් ලබා ගත්තා.\nකෙසේ වෙතත්, ඉන්දීය කණ්ඩායම පන්දුවාර 49 කදී කඩුළු 05 ක් දැවී ලකුණු 337 ක් ලබා තරගයේ ජයග්‍රහණය තහවුරු කර ගත්තා. විරාට් කෝලි ලකුණු 144 යි. දිනේෂ් කාර්තික් නොදැවී ලකුණු 106 යි.",
       "URL": "https://www.hirunews.lk/sports/60132/පුහුණු-තරගයේ-ජය-ඉන්දියාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=533"
}