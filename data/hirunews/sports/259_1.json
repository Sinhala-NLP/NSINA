{
       "Source": "hirunews",
       "Timestamp": "Tuesday, 30 January 2018 - 15:43",
       "Headline": "2020, T 20 කුසලානයට දින නියම වෙයි",
       "News Content": "2020 දී පැවැත්වෙන T 20 ලෝක කුසලාන තරගාවලියට දින නියම වී තිබෙනවා.\nජාත්‍යන්තර ක්‍රිකට් කවුන්සිලය අද ප්‍රකාශ කළේ 2020 වසරේ පෙබරවාරි 21 වනදා 20 යි 20 කාන්තා ලෝක කුසලාන තරගාවලිය ආරම්භ කෙරෙන බවයි.\nඑය මාර්තු 8 වනදා අවසන් වන අතර අවසන් මහා තරගය පැවැත්වෙන්නේ ඔස්ට්‍රේලියාවේ මෙල්බර්න් නුවරදීයි.\n20 යි 20 ක්‍රිකට් ලෝක කුසලාන පිරිමි තරගාවලිය ඔක්තෝම්බර් 18 සිට නොවැම්බර් 18 වනදා දක්වා පැවැත්වෙනවා.\nමෙම තරගාවලි දෙකේ විශේෂත්වය වන්නේ අවසන් මහා තරග දෙකම පැවැත්වෙන්නේ ඔස්ට්‍රේලියාවේ මෙල්බර්න් නුවරදී වීමයි.\nවිචාරකයන් පෙන්වා දෙන්නේ කාන්තා අවසන් මහා තරගය පැවැත්වෙන මෙල්බර්න් ක්‍රීඩාංගණයට අති විශාල ප්‍රේක්ෂක සංඛ්‍යාවක් මෙවර පැමිණෙනු ඇති බවයි.\nකාන්තාවන්ගේ තරගයකට පැමිණෙන වැඩිම ප්‍රේක්ෂක සංඛ්‍යාව එය වනු ඇති බවට ද විචාරකයන් මත පළ කරනවා.\n2015 වසරේ එක්දින ක්‍රිකට් ලෝක කුසලාන තරගාවලියේදී මෙල්බර්න් ක්‍රීඩාංගණයට පැමිණි ප්‍රේක්ෂක සංඛ්‍යාව 93,013 දෙනෙකු බවටයි වාර්තා අතරට එක්ව ඇත්තේ.\nකාන්තා තරගාවලියකට මෙතෙක් පැමිණි වැඩිම ප්‍රේක්ෂකයන් සංඛ්‍යාව ලෙසට 90,185 වාර්තාවී තිබෙනවා.\nඒ 1999 වසරේදී කැලිෆෝනියාවේ පැවති ලෝක කුසලාන කාන්තා ෆුට් බෝල් තරගාවලියේ අවසන් මහා තරගයටයි.\nකාන්තා තරගාවලියේ තරග පර්ත්, මෙල්බර්න්, ඕවල්, කැන්බරා සහ සිඩ්නි යන නගරවලදී පැවැත්වෙනු ඇති.\nපෙර පුහුණු තරග බ්‍රිස්බේන් සහ ඇඩිලේඩිහිදී පැවැත්වීමටයි සැලසුම් කර ඇත්තේ.\n20 යි 20 පිරිමි ක්‍රිකට් ලෝක කුසලානයේ තරග පර්ත් සහ හෝබාර්ට් ඇතුලු ක්‍රීඩාංගණ කිහිපයකදී පැවැත්වෙනවා.\nඅවසන් මහා තරගය පැවැත්වෙන්නේ මෙල්බර්න්හිදීයි.\nජාත්‍යන්තර ක්‍රිකට් කවුන්සිලය ප්‍රකාශ කළේ ඉදිරියේදී පැවැත්වෙන 20 යි 20 සියලු ලෝක කුසලාන පිරිමි සහ කාන්තා තරගාවලි එකම රටකදී පැවැත්වීමට තීරණය කර ඇති බවයි.\n2020 T 20 තරගාවලියට කාන්තා කණ්ඩායම් 10 ක් සහ පිරිමි තරගාවලියට කණ්ඩායම් 16 ක් එක් වනවා.\nමෙම තරගාවලි දෙකේම සම්පුර්ණ කාලසටහන ඉදිරියේදී ප්‍රකාශයට පත් කිරීමට නියමිතයි.",
       "URL": "https://www.hirunews.lk/sports/182431/2020-t-20-කුසලානයට-දින-නියම-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=259"
}