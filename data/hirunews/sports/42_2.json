{
       "Source": "hirunews",
       "Timestamp": "Saturday, 25 September 2021 - 13:10",
       "Headline": "එංගලන්ත ක්‍රිකට් ක්‍රීඩකයින්ගේ සංගමයෙන් විශේෂ දැනුම් දීමක්",
       "News Content": "පාකිස්ථාන ක්‍රිකට් සංචාරය අවලංගු කිරීම සඳහා තම දායකත්වයක් සිදු නොවූ බව එංගලන්ත ක්‍රිකට් ක්‍රීඩකයන්ගේ සංගමය අවධාරණය කරනවා.\nඑංගලන්තයේ ජාත්‍යන්තර ක්‍රීඩකයින්ගෙන් සමන්විත ටී.ඊ.පී.පී හෙවත් එංගලන්ත කණ්ඩායමේ ක්‍රීඩක සහයෝගිතාව ප්‍රකාශ කළේ, ඒ සඳහා තම සංවිධානය හෝ කිසිදු සාමාජිකයෙකු අදහස් දක්වා නො මැති බවයි.\nඑංගලන්ත ක්‍රිකට් පාලක මණ්ඩලය තම අනුදැනුමකින් තොර ව එම තීරණයට එළඹී ඇති බව ක්‍රීඩක සංසදය වැඩිදුරටත් ප්‍රකාශ කළා.\nකෙසේ නමුත්, එංගලන්ත ක්‍රිකට් පාලක මණ්ඩලය සිය පිරිමි සහ කාන්තා ජාතික ක්‍රිකට් කණ්ඩායම්වල පාකිස්ථාන සංචාරය අවලංගු කළේ, ආරක්ෂක අවදානම නිසා ක්‍රීඩකයින් සංචාරයට මැලිවෙනු ඇතැයි ප්‍රකාශ කරමින්.\nඒ නවසීලන්ත ක්‍රිකට් පිල අවසන් මොහොතේ පාකිස්ථාන නිල සංචාරයෙන් ඉවත් වීමත් සමඟයි.\nනවසීලන්ත පිල පාකිස්ථාන සංචාරයෙන් ඉවත් වීමට හේතු වූ ආරක්ෂක අවදානම කුමක්දැ යි මෙතෙක් හෙළිදරව් කර නැහැ.\nපාකිස්ථාන ක්‍රිකට් පාලක මණ්ඩලය ප්‍රකාශ කළේ, එය ඉන්දියාව විසින් මතු කරන ලද ව්‍යාජ ආරක්ෂක අවදානමක් බවයි.\nමේ අතර, නවසීලන්තය සහ එංගලන්තය, පාකිස්ථාන සංචාරයෙන් ඉවත් වීම පිළිබඳ ව අදහස් දක්වමින් පාකිස්ථාන සම්භවයක් සහිත ඕස්ට්‍රේලියානු ක්‍රීඩක උස්මාන් කවාජා සඳහන් කළේ මෙවැනි තත්ත්වයකට මුහුණ දුන්න ද ඉන්දියානු සංචාරයක් කිසිදු කණ්ඩායමක් විසින් ප්‍රතික්ෂේප නො කරනු ඇති බවයි.",
       "URL": "https://www.hirunews.lk/sports/283194/එංගලන්ත-ක්‍රිකට්-ක්‍රීඩකයින්ගේ-සංගමයෙන්-විශේෂ-දැනුම්-දීමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=42"
}