{
       "Source": "hirunews",
       "Timestamp": "Wednesday, 22 November 2017 - 16:55",
       "Headline": "අයි පී එල් ක්‍රීඩක වෙන්දේසිය ආරම්භයටත් පෙර ගැටලුවක්",
       "News Content": "ලබන වසරේ අයි පී එල් ක්‍රීඩක වෙන්දේසියට තවත් සුලු කාලයක් ඉතිරිව පවතින අවස්ථාවේ කණ්ඩායම්වලට ලබාගන්නා ක්‍රීඩකයන් පිළිබඳ මෙතෙක් එකගතාවකට එළඹීමට නොහැකිවී තිබෙනවා.\nඉන්දීය ක්‍රිකට් පාලක මණ්ඩලය සහ කණ්ඩායම් හිමිකරුවන් අතර පැවති තීරණාත්මක සාකච්ඡාවකදී ද මේ සම්බන්ධයෙන් තීරණයක් ගැනීමට නොහැකිවී ඇති බවයි ඉන්දීය පුවත් සේවා පෙන්වා දෙන්නේ.\nක්‍රීඩක වෙන්දේසිය ජනවාරි අවසන් සතියේ ඉන්දියාවේදී පැවැත්වීමට තීරණය වී ඇති බවයි.\nඊයේ පැවති  තීරණාත්මක රැස්වීමට ශාරුක් ඛාන් / ජේ මෙහෙතා / ආකාශ් අම්බානි / නෙස් වඩියා සහ මෝහිත් බර්මාන් ඇතුලු කණ්ඩායම් හිමිකරුවන් පැමිණ සිටියා.\nඉන්දීය ක්‍රිකට් පාලක මණ්ඩලය විසින් කැඳවා තිබු එම සාකච්ඡාවේදී මෙවර අයි පී එල් ක්‍රීඩක වෙන්දේසිය පැවැත්විය යුතු ආකාරය පිළිබඳ සාකච්ඡා වී තිබෙනවා.\nඑමෙන්ම මීට පෙර කණ්ඩායම් නියෝජනය කළ ක්‍රීඩකයන් ලබන වසරේ තරගාවලිය තුලදීත් කණ්ඩායමේ රඳවා ගැනීමට ලැබෙන අවස්ථාව පිළිබඳ මෙහිදී මතබේධාත්මක තත්වයක් මතුව තිබු බව සඳහන්.\nමුම්බායි ඉන්දියන්ස් කණ්ඩායමට ක්‍රීඩකයන් 5 දෙනෙකු රඳවා තබා ගැනීමට අවශ්‍යතාවක් මතුවීම සහ ඔවුන්ගේ ලන්සුවලට සරිලන ක්‍රීඩකයන් කණ්ඩායමට එක්කර ගැනීමට ලැබෙන අවස්ථාව හෙවත් (RTM) අවස්ථාව ලබාගැනීමට ද ඉල්ලීම් කිරීම හමුවේයි මෙම තත්වය උද්ගත වී ඇත්තේ.\nමෙම සියලු ගැටලු සම්බන්ධයෙන් මීළග රැස්වීම් වාරයේදී අවසන් තීරණයක් ගැනීමට නියමිත බවයි අයි පී එල් බලධාරීන් ප්‍රකාශකර ඇත්තේ.\nගැටලු විසඳා ගනිමින් පෙර වසරවලට වඩා හොඳ තරගාවලියක් පැවැත්වීම අපේක්ෂාව බව ඔවුන් සඳහන් කර තිබෙනවා.",
       "URL": "https://www.hirunews.lk/sports/176667/අයි-පී-එල්-ක්‍රීඩක-වෙන්දේසිය-ආරම්භයටත්-පෙර-ගැටලුවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=279"
}