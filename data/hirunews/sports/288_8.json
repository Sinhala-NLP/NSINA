{
       "Source": "hirunews",
       "Timestamp": "Thursday, 19 October 2017 - 22:10",
       "Headline": "දක්ෂතාවය අවමානයට ලක් කිරීම",
       "News Content": "තරග ජයග්‍රහණයකින් අනතුරුව ලබාගන්නා සහතික පතක් ඕනෑම පුද්ගලයෙකුට ගෙන එන්නේ විශාල අභිමානයක්.\nඑහෙත් ඊයේ පැවැති ක්‍රීඩා උළෙලකදී ජයග්‍රාහකයන්ගේ අභිමානය හීන කළ සහතික පත් ප්‍රදානයක් පිළිබඳ හිරු සි.අයි.ඒ වෙත තොරතුරු වාර්තා වුණා.\nකොළඹ දිස්ත්‍රික්ක මලල ක්‍රීඩා සමාජය ‘2017 මලල ක්‍රීඩා තරග‘‘ සඳහා පසුගියදා අයදුම්පත් කැඳවා තිබුණේ අදාළ තරගාවලිය ඊයේ දිනයේදී දියගම මහින්ද රාජපක්ෂ ක්‍රීඩාංගණයේ පැවැත්වෙන බව සඳහන් කරමින්.\nතරග සඳහා ඉදිරිපත් වීමට ගාස්තු ද දක්වා තිබුණා.\nඉදිරියේදී පැවැත්වෙන විදේශ තරගවලට මෙහි තරග ජයග්‍රහණය කරන ක්‍රීඩක ක්‍රීඩිකාවන් තෝරාගනු ලබන බවට දන්වා තිබූ හෙයින් බොහෝ පිරිසක් මෙම තරගාවලිය සඳහා අයදුම්කර තිබුණා.\nඑහෙත් විමතියට කරුණ වන්නේ මෙම ක්‍රීඩා තරගාවලියේදී ඉහළ වයස් කාණ්ඩවල සිසුන්ට හා පහළ වයස් කාණ්ඩවල සිසුන්ට වර්ග දෙකක සහතික පත්‍ර නිකුත් කිරීමයි.\nබාලවයස්කාර ජයග්‍රහාකයන්ට ලබාදී තිබූ මෙම සහතික පත්‍රය තරගාවලියේ නම සදහන් කර තිබුණේ කොළ කැබැල්ලක් අලවායි.\nමෙම සහතික පත්‍රයේ කරුණු අනුව ඉන්දියාවේ කර්නාටක ප්‍රාන්තයේ මයිසුර් දිස්ත්‍රික්කය හා කොළඹ දිස්ත්‍රික්කය අතර පැවති තරගාවලියක් ලෙස ව්‍යාජ තොරතුරු එහි මුද්‍රිතව තිබුණා.\nමෙහි අලවා තිබූ කොළ කැබැල්ල ගැලවූ පසු හෙළි වුණේ මෙය 2015 වසර සදහා මුද්‍රණය කර තිබූ සහතික පත්‍රයක් බවයි.",
       "URL": "https://www.hirunews.lk/sports/173950/දක්ෂතාවය-අවමානයට-ලක්-කිරීම",
       "Category": "Sports",
       "Parent URL": "https://www.hirunews.lk/sports/all-news.php?pageID=288"
}