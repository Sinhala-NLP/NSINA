{
       "Source": "hirunews",
       "Timestamp": "Tuesday, 12 November 2013 - 15:31",
       "Headline": "Update  ශ්‍රී ලංකා කණිෂ්ඨ ක්‍රීඩකයෝ ඉන්දියාවේදී වැඩ පෙන්වයි.",
       "News Content": "ඉන්දියාවේ රංචි හිදී පැවැත්වුණු දකුණු ආසියානු කණිෂ්ඨ මලල ක්‍රීඩා තරඟාවලියේදී රන් පදක්කම් 10 ක් දිනාගනිමින් අනුශූරතාවය දිනාගැනීමට  ශ්‍රී ලංකා ක්‍රීඩක ක්‍රීඩිකාවන් අද සමත්වුණා. තරඟාවලියේ ශූරතාව ඉන්දියාව හිමිකරගත් අතර ඔවුන් ලබාගත් රන් පදක්කම් සංඛ්‍යාව 20 ක්. තරඟාවලියේ නව තරඟ වාර්තා දෙකක් පිහිටුවීමටද ශ්‍රී ලාංකික ක්‍රීඩක ක්‍රීඩිකාවන්ට හැකිවුණා. හිමාෂ ඒෂාන් පිරිමි මීටර් 200 ඉසව්ව තත්පර 21 යි දශම 44 කින් නිම කරමින් සහ  සුපුන් විරාජ් රන්දෙණිය මීටර් 110 කඩුලූ මතින් දිවීම තත්පර 13 යි දශම 66 කින් නිම කරමින් එම වාර්තා පිහිටවනු ලැබුවා.  ඊට අමතරව උස පැනීම බාලිකා තරඟය නියෝජනය කළ පූර්ණිමා ගුණරත්න මීටර් එකයි දශම 68 ක දක්ෂතාවයක් දක්වමින් එම ඉසව්වේ රන් පදක්කම හිමිකරගත්තා. බාලිකා කවපෙත්ත විසිකිරීමේ ඉසව්වෙන්  අමන්ති සිල්වා රන් පදක්කම හිමිකරගත්තේ  මිටර 41 යි දශම 65 ක දක්ෂතාවයක් දක්වමින්. සීය වැඩිකිරීම හතර පිරිමි සහ කාන්තා රන් පදක්කම් ද ශ්‍රී ලංකාවට හිමිවූ අතර හාරසීය වැඩිකිරීම හතර රන් පදක්කම දිනාගැනීමටද ශ්‍රී ලාංකික ක්‍රීඩක ක්‍රීඩිකාවන් සමත් වුණා.\nTuesday, 12 November 2013 - 08:01 PM\n-------------------------------------------------------------------------------\nශ්‍රී ලංකාවට තවත් රන් පදක්කම් දෙකක්.\nTuesday, 12 November 2013 - 15:31\nඉන්දියාවේ රංචි හිදී අද ආරම්භ වූ දකුණු ආසියානු කණිෂ්ඨ මලල ක්‍රීඩා තරගාවලියේදී තවත් රන් පදක්කම් 2ක් දිනා ගැනීමට ශ්‍රී ලංකා කණ්ඩායම අද සමත් වුණා. ඒ, මීටර් 110 කඩුලූ මතින් දිවීමේ පිරිමි ඉසව්වෙන් සහ උස පැනීමේ කාන්තා ඉසව්වෙන්. සුපුන් විරාජ් රන්දෙණිය ඔහු සහභාගි වූ මීටර් 110 කඩුලූ මතින් දිවීමේ ඉසව්ව තත්පර 13යි දශම 64 කින් නිම කරමින් රන් පදක්කම හිමිකරගත් අතර අද දිනයේ ශ්‍රී ලංකාව හිමිකරගත් දෙවන රන් පදක්කම ජයග්‍රහණය කළේ පූර්ණිමා ගුණරත්නයි. ඇය උස පැනීමේ ඉසව්වෙන් රන් පදක්කම හිමිකරගත්තේ මීටර් 1 යි දශම 68 ක උසක් පැනීමෙන්. ඒ අනුව මේ වනවිට ශ්‍රී ලංකා කණ්ඩායම රන් පදක්කම් හතරක්, රිදී පදක්කම් 7ක්, ලෝකඩ පදක්කම් 6ක් දිනාගෙන සිටිනවා.",
       "URL": "https://www.hirunews.lk/sports/71240/update-ශ්‍රී-ලංකා-කණිෂ්ඨ-ක්‍රීඩකයෝ-ඉන්දියාවේදී-වැඩ-පෙන්වයි",
       "Category": "Sports",
       "Parent URL": "https://www.hirunews.lk/sports/all-news.php?pageID=504"
}