{
       "Source": "hirunews",
       "Timestamp": "Tuesday, 26 September 2023 - 9:46",
       "Headline": "එක්දින ලෝක කුසලාන ශ්‍රී ලංකා සංචිතය නම් කෙරේ",
       "News Content": "ඉන්දියාවේදී ලබන මස 05 වනදා ආරම්භ වන එක්දින ක්‍රිකට් ලෝක කුසලානය සඳහා සහභාගිවන ශ්‍රී ලංකා සංචිතය නම් කර තිබෙනවා.\n15 දෙනෙකුගෙන් යුත් එම සංචිතයේ නායකත්වය දසුන් ශානකට හිමිව ඇති අතර උප නායකත්වය හිමිව ඇත්තේ කුසල් මෙන්ඩිස්ටයි.\nආබාධයන්ට ලක්වූ වනිදු හසරංග, මහීෂ් තීක්ෂණ සහ දිල්ෂාන් මධුෂංක කණ්ඩායමට නම් කර ඇත්තේ ශාරීරික යෝග්‍යතා අනුව තරඟ සඳහා යොදා ගන්නා ක්‍රීඩකයින් ලෙසින්.\nකෙසේ වෙතත් ආබාධයට ලක්වූ දුෂ්මන්ත චමීරට ලෝක කුසලාන තරඟාවලිය අහිමි වී තිබෙනවා. ඇන්ජිලෝ මැතිව්ස්ද සංචිතයට නම්කර නැහැ.\nකුසල් ජනිත් පෙරේරා, දිමුත් කරුණාරත්න, දුනිත් වෙල්ලාලගේ, පැතුම් නිශ්ශංක, චරිත් අසලංක, ධනංජය ද සිල්වා, සදීර සමරවික්‍රම, කසුන් රාජිත, මතීෂ පතිරණ සහ ලහිරු කුමාර සංචිතයට නම් කළ ක්‍රීඩකයින් අතරට ඇතුළත්.\nදුෂාන් හේමන්ත සහ චාමික කරුණාරත්න අතිරේක ක්‍රීඩකයින් ලෙස නම් කර තිබෙනවා.\nකෙසේ වෙතත්, සංචාරය සඳහා ක්‍රිකට් ආයතනයේ නිලධාරින් 13 දෙනෙකු ඉන්දියාවට යාමට අවසර ඉල්ලා තිබූ නමුත් ඉන් තුන්දෙනෙකුට අවසර ලබා නොදීමටයි ක්‍රීඩා අමාත්‍ය රොෂාන් රණසිංහ පියවර ගෙන ඇත්තේ.\nඑසේම ශාරිරික යෝග්‍යතාව අනුව තරඟ සඳහා යොදාගැනීමේ අපේක්ෂාවෙන් සංචිතයට නම්කළ ක්‍රීඩකයින්ගේ වෛද්‍ය වාර්තා කැඳවීමෙන් අනතුරුව ඔවුන්ට මාස තුනක කාලයක් සඳහා විවේක ගන්නා ලෙස දැනුම් දී ඇත්නම් තරඟාවලියට එක්කර නොගන්නා ලෙස ක්‍රීඩා අමාත්‍යංශය ක්‍රිකට් ආයතනයට දැනුම් දී ඇති බව වාර්තා වනවා.\nලෝක කුසලනය සඳහා සහභාගීවන සංචිතය පහතින්,\nදසුන් ශානක (නායක)\nකුසල් මෙන්ඩිස් (උප නායක)\nපැතුම් නිස්සංක\nකුසල් ජනිත් පෙරේරා\nදිමුත් කරුණාරත්න\nචරිත් අසලංක\nධනංජය ද සිල්වා\nසධීර සමරවික්‍රම\nවනිඳු හසරංග (යෝග්‍යතාව මත)\nමහීෂ් තීක්ෂණ ( යෝග්‍යතාව මත)\nදුනිත් වෙල්ලාලගේ\nකසුන් රාජිත\nදිල්ෂාන් මධුෂංක (යෝග්‍යතාව මත)\nමතීෂ පතිරණ\nලහිරු කුමාර",
       "URL": "https://www.hirunews.lk/sports/349418/එක්දින-ලෝක-කුසලාන-ශ්‍රී-ලංකා-සංචිතය-නම්-කෙරේ",
       "Category": "Sports",
       "Parent URL": "https://www.hirunews.lk/sports/all-news.php?pageID=1"
}