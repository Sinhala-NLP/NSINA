{
       "Source": "hirunews",
       "Timestamp": "Monday, 08 August 2016 - 21:11",
       "Headline": "නව ලෝක වාර්තා සමගින් අද දවස නිමාවනවිට පදක්කම් සටහන",
       "News Content": "පිරිමි මීටර් 100 ළය ආර ඉසව්වේ මුලික වටයේදී තමන් විසින්ම පිහිට වූ ලෝක වාර්තාව යළිත් වරක් අලුත් කරන්නට මහා බ්‍රිතාන්‍යයේ ඇඩම් පීටි සමත් වුණා.\nඒ, තත්ත්පර 57 යි දශම 13 කින් අවසන් වටය තරගය නිම කර එම ඉසව්වේ රන් පදක්කමට හිමිකම් කියමින්.\nපිහිනුම් ක්‍රීඩාවෙන් ඇමරිකාවට පළමු රන් පදක්කම දිනාදුන් කේටි ලිඩිකි කාන්තා මීටර් 400 නිදහස් ආර ඉසව්වේ ලෝක වාර්තාව අලුත් කරන්නට ද සමත් වුණා.\nකේටි,ඉසව්ව අවසන් කරන්නට ගත කළ කාලය විනාඩි 3 යි තත්ත්පර 56 යි දශම 46 ක්.\nරියෝ පිහිනුම් තටාකයේ තවත් ලෝක වාර්තාවක් බිහි කරන්නට ස්වීඩනයේ සාරා හුස්ට්‍රොම් සමත් වුණේ කාන්තා මීටර් 100 සමනල ආර ඉසව්වේ රන් පදක්කම දිනා ගනිමින්.\nහූස්ට්‍රොම් ඉසව්ව අවසන් කළ වාර්තාගත කාලය තත්ත්පර 55 යි දශම 48 ක් ලෙස සටහන් වුණාග\nමෙවර ඔලිම්පික් උළෙලට එක්ව සිටින අවතැන්වූවන්ගේ කණ්ඩායම වෙත බොහෝ දෙනාගේ අවධානය යොමුව තිබෙනවා.\nඔලිම්පික් ධජය යටතේ ක්‍රිඩා කරන එම කණ්ඩායමේ යුස්රා මාදිනි ඊයේ පැවැති කාන්තා මිටර් 100 සමනල ආර ඉසව්වේ මුලික වටයේ තරගයක් ජය ගන්නට සමත් වුණා.\nසිරියානු යුධ ගැටුම්වලින් අවතැන් වූ යුස්රා තම ජීවිතය බේරා ගැනීම සඳහා තුර්කියේ සිට ග්‍රිසිය දක්වා පැමිණ ඇත්තේ මුහුදේ පිහිනාගෙනයි.\nකෙසේ වෙතත්ල සමස්ත කාල ගණනය අනුව ඇයට අවසන් වටයට සුදුසුකම් ලබන්නට හැකිවුණේ නැහැ.\nබර ඉසිලීමේ ඉසව්වෙන් ලෝක වාර්තාවක් බිහි කරන්නට චීනයේ කිංක්වෑන් ලොංග් සමත් වුණා.\nපිරිමි කිලෝග්‍රෑම් 56 බර පංතියේ රන් පදක්කම වෙනුවෙන් ලොංග් දැක්වූ දක්ෂතාව කිලෝග්‍රෑම් 307 ක්.\nඔහු ස්නැච් ක්‍රමයට කිලෝග්‍රෑම් 137 ක් සහ ක්ලීන් ඇන්ඩ් ජර්ක් ක්‍රමයට කිලෝග්‍රෑම් 170 ක් එසවූවා.",
       "URL": "https://www.hirunews.lk/sports/140136/නව-ලෝක-වාර්තා-සමගින්-අද-දවස-නිමාවනවිට-පදක්කම්-සටහන",
       "Category": "Sports",
       "Parent URL": "https://www.hirunews.lk/sports/all-news.php?pageID=395"
}