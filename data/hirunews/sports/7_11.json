{
       "Source": "hirunews",
       "Timestamp": "Tuesday, 22 August 2023 - 10:36",
       "Headline": "ජෙනී හර්මෝසෝගේ දෙතොල් සිපගැනීම ගැන රුබියල්ස් සමාව ඉල්ලයි",
       "News Content": "ස්පාඤ්ඤය කාන්තා ලෝක කුසලානය දිනාගැනීමෙන් පසු ජෙනී හර්මෝසෝගේ දෙතොල් සිපගැනීම සම්බන්ධයෙන් ස්පාඤ්ඤ පාපන්දු සම්මේලනයේ සභාපති ලුයිස් රුබියල්ස් සමාව ඉල්ලා තිබෙනවා.\nඉරිදා පැවති අවසන් මහා තරගයේදී එංගලන්තයට එරෙහිව ගෝල 1-0ක ජයක් ලැබීමෙන් පසුව ත්‍යාග ප්‍රදානය අතරතුර වේදිකාවේදී රුබියල්ස් ස්පාඤ්ඤයේ ඉදිරිපෙළ ක්‍රීඩිකාව සිප ගනු ලැබුවා.\n“මම එයට කැමති වුණේ නැහැ,” හර්මෝසෝ සිය ඉන්ස්ටග්‍රෑම් ගිණුමේ සටහන් කර තිබුනා.\n“මම සම්පූර්ණයෙන්ම වැරදියි, මම එය පිළිගත යුතුයි.” සඳුදා රුබියල්ස් පැවසුවා.\nඔහු වැඩිදුරටත් පැවසුවේ එය නරක චේතනාවකින් කළ දෙයක් නොව ඉතා උද්යෝගයෙන් සිටි අවස්ථාවකදී සිදු වූ ස්වභාවික සිද්ධියක් ලෙස තමන් එය සැලකූ බවයි.\nකෙසේ වෙතත් ඒ සම්බන්ධයෙන් යම් නොසන්සුන්තාවක් ඇති වී ඇතැයි රුබියල්ස් පැවසුවා.\n“මට සමාවෙන්න ඕන, මේකෙන් ඉගෙන ගන්න, ඔබ සභාපති වූ විට ඔබ වඩාත් කල්පනාකාරී විය යුතු බව තේරුම් ගන්න.” ස්පාඤ්ඤ පාපන්දු සභාපතිවරයා වැඩිදුරටත් පැවසුවා.\nරුබියල්ස් ස්පාඤ්ඤ රජයේ ඇතැම් ඇමතිවරුන් ද විසින් විවේචනයට ලක් කර තිබූ අතර සමාජ මාධ්‍යවල දැඩි දෝෂදර්ශනයට ලක් වුනා.\n“එය කාන්තාවන් දිනපතා දුක් විඳින ලිංගික හිංසනයකි.” ස්පාඤ්ඤයේ සමානාත්මතා අමාත්‍ය අයිරින් මොන්ටෙරෝ පැවසුවා.\nඑය “අපට සාමාන්‍යකරණය කළ නොහැකි” දෙයක් බවත් මොන්ටෙරෝ වැඩිදුරටත් සඳහන් කළා.\n“අපි කැමැත්තෙන් තොරව සිපගැනීම ‘සිදුවන දෙයක්’ යැයි උපකල්පනය නොකළ යුතුයි,” ඇය පැවසුවා.\nස්පාඤ්ඤයේ ක්‍රීඩා ඇමති Miquel Iceta ස්පාඤ්ඤ ගුවන් විදුලි නාලිකාවක් සමග පැවසුවේ රුබියාල්ස් විසින් හර්මෝසෝ සිප ගැනීම “පිළිගත නොහැකි” බව ය.\nසිප ගැනීම සම්බන්ධයෙන් මුලින් අකමැත්ත ප්‍රකාශ කළ හර්මෝසෝ ස්පාඤ්ඤ පාපන්දු සම්මේලනය විසින් නිකුත් කරන ලද නිවේදනයෙන් පසුව පැවසුවේ එම අවස්ථාව සුහදත්වයේ අව්‍යාජ ඉඟියක් බවයි.\n“එය සම්පූර්ණයෙන්ම ලෝක කුසලානයක් ජයග්‍රහණය කිරීමෙන් ඇති වන ඉමහත් ප්‍රීතිය නිසා නිරායාසයෙන් සිදු වූ අන්‍යෝන්‍ය ඉරියව්වක් විය,” ස්පාඤ්ඤය වෙනුවෙන් වැඩිම ගෝල සංඛ්‍යාවක් රැස්කර ගෙන සිටින 31 හැවිරිදි ජෙනී හර්මෝසෝ පැවසුවා.",
       "URL": "https://www.hirunews.lk/sports/345674/ජෙනී-හර්මෝසෝගේ-දෙතොල්-සිපගැනීම-ගැන-රුබියල්ස්-සමාව-ඉල්ලයි",
       "Category": "Sports",
       "Parent URL": "https://www.hirunews.lk/sports/all-news.php?pageID=7"
}