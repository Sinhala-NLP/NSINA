{
       "Source": "hirunews",
       "Timestamp": "Saturday, 23 June 2018 - 12:09",
       "Headline": "කොදෙව් - ශ්‍රී ලංකා  අවසන් ටෙස්ට් තරඟය අද",
       "News Content": "සංචාරක ශ්‍රී ලංකා කණ්ඩායම සහ බටහිර ඉන්දීය කොදෙව් කණ්ඩායම අතර පැවැත්වෙන 3 වන සහ අවසන් ටෙස්ට් ක්‍රිකට් තරඟය අද (23) ආරම්භ වනවා.\nබාබඩෝස් හි කිංග්ස්ටන් ඕවල් ක්‍රීඩාංගණයේදී ආරම්භවන මෙම තරඟය දිවා රාත්‍රී තරඟයක් ලෙස පැවැත්වීමටයි සැලසුම් කර ඇත්තේ.\nශ්‍රී ලංකා කණ්ඩායම සහභාගි වන දෙවන දිවා රාත්‍රි ටෙස්ට් තරඟය මෙය වන අතර ඩුබායි ක්‍රීඩාංගණයේදී පකිස්ථාන කණ්ඩායමට එරෙහිව පසුගිය වසරේදී ශ්‍රී ලංකාව පළමු  දිවා රාත්‍රි ටෙස්ට් තරඟයට ක්‍රීඩා කළා.\nකොදෙව් දුපත් හි පැවැත්වෙන පළමු දිවා රාත්‍රි ටෙස්ට් ක්‍රිකට් තරඟය ද මෙය වීම සුවිශේෂීත්වයක්.\nශ්‍රී ලංකාව සහ බටහිර ඉන්දීය කොදෙව් කණ්ඩායම අතර තරඟ 03කින් සමන්විත ටෙස්ට් ක්‍රිකට් තරගාවලියේ 1-0 ක් ලෙස පෙරමුණ ගැනීමට කොදෙව් කණ්ඩායම සමත්ව සිටිනවා.\nඅද ආරම්භවන අවසන් තරඟය දෙපිළටම වැදගත් තරඟයක් බවයි විචාරකයින් පවසන්නේ.\nතරඟාවලිය ජය පරාජයෙන් තොරව අවසන් කිරීමට නම් ශ්‍රී ලංකා කණ්ඩායම මෙම තරඟය ජය ගැනීම ඉතා වැදගත් වන අතර දෙකට බිංදුවක් ලෙස තරඟාවලිය ජය ගැනීමට නම් කොදෙව් ක්‍රීඩකයන්ට මෙම තරඟය ජය ගැනීම අනිවාර්ය වනු ඇති.\nපන්දුවේ හැඩය වෙනස් කිරීමේ චෝදනාව සම්බන්ධයෙන් ශ්‍රී ලංකා ටෙස්ට් කණ්ඩායමේ නිත්‍ය නායක දිනේෂ් චන්දිමාල්ට අද පැවැත්වෙන තරගය තහනම් කර ඇති අතර මේ හේතුවෙන් අද තරඟයේදී ශ්‍රී ලංකා කණ්ඩායම මෙහෙයවීමේ වගකීම සුරංග ලක්මාල්ට පැවරෙනවා.\nඒ අනුව සුරංග ලක්මාල්  ශ්‍රී ලංකා ටෙස්ට් කණ්ඩායමේ 16 වන නායකයා ලෙස වාර්තා පොත් අතරට එක්වනවා.\nශ්‍රී ලංකා කණ්ඩායමේ අත්දැකීම බහුලම දඟ පන්දු යවනා වන රංගන හේරත් ද ආබාධයක් හේතුවෙන් අද ආරම්භවන තරඟයට සහභාගී නොවන බවයි වාර්තා වන්නේ.",
       "URL": "https://www.hirunews.lk/sports/193725/කොදෙව්-ශ්‍රී-ලංකා-අවසන්-ටෙස්ට්-තරඟය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=224"
}