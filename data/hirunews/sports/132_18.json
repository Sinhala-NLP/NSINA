{
       "Source": "hirunews",
       "Timestamp": "Sunday, 27 October 2019 - 13:07",
       "Headline": "ඕස්ට්‍රේලියාවට ලකුණු 134ක ජයක්",
       "News Content": "ශ්‍රී ලංකාව සමඟ ඇඩිලේඩ් නුවර අද පැවති පළමු විස්සයි විස්ස ජාත්‍යන්තර තරගයෙන් ඕස්ට්‍රේලියාව ලකුණු 134 ක දැවැන්ත ජයග්‍රහණයක් වාර්තා කළා.\nකාසියේ වාසිය දිනූ ශ්‍රී ලංකා නායක ලසිත මාලිංග පළමුවෙන් පන්දුවට පහරදෙන ලෙස ඕස්ට්‍රේලියානු පිලට ඇරයුම් කළ අතර, ඔවුන් සිය පන්දු වාර විස්ස තුළදී කඩුලූ දෙකක් දැවී රැස් කළ ලකුණු සංඛ්‍යාව  233 ක්.\nඑහිදී වසරකට පමණ පසු  ඕස්ට්‍රේලියාව නියෝජනය කරමින් විස්සයි විස්ස ජාත්‍යන්තර තරගයකට සහභාගිවූ ඩේවිඩ් වෝනර් සිය මංගල විස්සයි විස්ස ශතකය රැස් කරගැනීම විශේෂත්වයක්.\nමෙම තරගයේදී කසුන් රාජිත සිය පන්දු වාර හතර තුළ ලබාදුන් ලකුණු 75 විස්සයි විස්ස ජාත්‍යන්තර තරගයක පන්දු යවන්නෙකු ලබාදුන් වැඩිම ලකුණු සංඛ්‍යාව ලෙස වාර්තා පොතට එක්වනවා.\nලකුණු 234 ක දැවැන්ත ඉලක්කයක් හඹා යන ශ්‍රී ලංකා පිලට සිය පන්දු වාර විස්ස තුළදී කඩුලූ 9 ක් දැවී ලබාගත හැකිවූයේ ලකුණු 99 ක් පමණයි.\nඑහිදී කිසිදු ක්‍රීඩකයෙකු ලකුණු විස්සේ සීමාවට පැමිණීමට අපොහොසත් වූ අතර, ඇඩම් සම්පා ලකුණු 14 කට කඩුලූ 3 ක් බිඳ හෙලූවා.\nමිචෙල් ස්ටාක් ලකුණු 18 ට කඩුලූ දෙකයි.\nමේ අනුව තරග තුනකින් යුත් විස්සයි විස්ස ජාත්‍යන්තර තරගාවලියේ  ඕස්ට්‍රේලියාව ජයග්‍රහණ එකට බින්දුවක් ලෙස පෙරමුණ ගන්නවා.",
       "URL": "https://www.hirunews.lk/sports/227077/ඕස්ට්‍රේලියාවට-ලකුණු-134ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=132"
}