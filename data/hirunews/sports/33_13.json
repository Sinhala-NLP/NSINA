{
       "Source": "hirunews",
       "Timestamp": "Wednesday, 15 December 2021 - 8:02",
       "Headline": "ගෝල් ග්ලැඩියේටර්ස්  හා කලම්බු ස්ටාර්ස් ජය ලබයි",
       "News Content": "කොළඹ ආර් ප්‍රේමදාස ජාත්‍යන්තර ක්‍රිකට් ක්‍රීඩාංගනයේ ක්‍රියාත්මක වන ලංකා ප්‍රිමියර් ලීග් පන්දුවාර විස්ස ක්‍රිකට් තරගාවලියේ, කැන්ඩි වොරියර්ස් සහ කලම්බූ ස්ටාර්ස් කණ්ඩායම් අතර තරගයෙන් කඩුලු 5ක ජයක් හිමි කර ගන්නට කලම්බූ ස්ටාර්ස් කණ්ඩායම සමත් වුණා.\nමේ තරගයේ පළමුව පන්දුවට පහරදුන් කැන්ඩි වොරියර්ස් කණ්ඩායම සිය පන්දු ඕවර 20 තුළ දී කඩුලු 9ක් දැවී ලකුණු 146ක් රැස් කර ගත්තා.\nලකුණු එක 147 ක ජයග්‍රාහී ඉලක්කයක් හඹාගිය කලම්බූ ස්ටාර්ස් කණ්ඩායම, තම ඉලක්කය කඩුලු 5ක් පමණක් දැවී ලබාගත්තේ දිනේශ් චන්දිමාල්ගේ හා සීකුගේ ප්‍රසන්නගේ විශිෂ්ට පිතිකරණය ද සමඟින්.\nමේ අතර, ලංකා ප්‍රිමියර් ලීග් තරගාවලියේ ඊයේ පැවති අනෙක් තරගයෙන් දඹුල්ල ජයන්ට්ස් කණ්ඩායම පරදවා ලකුණු 9ක තියුණු ජයක් ලැබීමට ගෝල් ග්ලැඩියේටර්ස් කණ්ඩායම සමත් වුණා.\nවර්ෂාව හේතුවෙන් තරගය පන්දුවාර 14කට සීමා කෙරුණු අතර, එහි දී පළමුව පන්දුවට පහර දුන් ගෝල් ග්ලැඩියේටර්ස් කණ්ඩායම නියමිත පන්දුවාර සංඛ්‍යාව හමුවේ කඩුලු 7ක් දැවී ලකුණු 134ක් රැස් කළා.\nපිළිතුරු ඉනිම ක්‍රීඩා කළ දඹුල්ල ජයන්ට්ස් කණ්ඩායමට පන්දුවාර 14 හමුවේ කඩුලු 05ක් දැවී ලබා ගත හැකි වූයේ ලකුණු 125ක් පමණයි.",
       "URL": "https://www.hirunews.lk/sports/291065/ගෝල්-ග්ලැඩියේටර්ස්-හා-කලම්බු-ස්ටාර්ස්-ජය-ලබයි",
       "Category": "Sports",
       "Parent URL": "https://www.hirunews.lk/sports/all-news.php?pageID=33"
}