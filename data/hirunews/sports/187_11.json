{
       "Source": "hirunews",
       "Timestamp": "Tuesday, 01 January 2019 - 13:09",
       "Headline": "වසර 13කට පසු ලොව පළමු වැන්නා වෙමින් කුසල් මෙන්ඩිස් 2018 වසර අවසානයේ වාර්තා පොත් අතරට",
       "News Content": "ඉදිරි සෑම වසරකදීම ටෙස්ට් ලකුණු දහස ඉක්මවා රැස් කිරීම තම ඉලක්කය බව ශ්‍රී ලංකා පිළේ මුල් පෙළ පිතිකරු කුසල් මෙන්ඩිස් පවසනවා.\nඔහු ගිය වසරේදී ටෙස්ට් ලකුණු 1023ක් රැස් කළේ ඉන්දීය නායක විරාට් කෝලිට පමණක් දෙවැනි වෙමින්.\nඑමෙන්ම, 2005 වසරට පසු, වයස අවුරුදු 23 දී වසරක් තුළ ටෙස්ට් ලකුණු 1000 ඉක්ම වූ ප්‍රථම ක්‍රීඩකයා වන්නේ ද ඔහුයි.\nඊට අඩු වයස් කාණ්ඩවලදී එම දස්කම දැක්වූ සියල්ලන් ක්‍රිකට් ලෝකයේ දැවැන්තයන් වීම විශේෂත්වයක්.\nශ්‍රීමත් ගාෆීල්ඩ් සෝබර්ස්, ඇලෙස්ටෙයාර් කුක්, ඒ.බී. ඩිවිලියස් සහ ග්‍රැහැම් ස්මිත් එම විශිෂ්ඨ ක්‍රීඩකයන් වනවා.\nකුසල් මෙන්ඩිස් මෙලෙස ලකුණු අතරට පිවිසුණේ 2016 වසරේ ඉන්දියාව සමඟ පැවති ටෙස්ට් තරඟාවලියේදී ශ්‍රී ලංකා සංචිතයෙන් ඉවත් කිරීමෙන් අනතුරුවයි.\nඔහු නැවතත් පසුගිය ජනවාරියේ බංග්ලාදේශය සමඟ පැවති ටෙස්ට් තරගාවලියේදී කණ්ඩායමට එක්වූ අතර, චිතගොං ටෙස්ට් තරඟයේදී ලකුණු 196ක් රැස් කළා.\nකොදෙව් සංචාරයේදී නැවතත් ලකණු 102ක් රැස් කළ කුසල් මෙන්ඩිස් නවසීලන්තයට එරෙහිව වෙලින්ටන් හිදී නොදැවී රැස් කළ ලකුණු 141ක ශ්‍රී ලංකා පිළ පරාජයෙන් ගලවා ගැනීමට ද සමත් වුණා.\nනවසීලන්ත සංචාරයට පෙර පිතිකරණ පුහුණුකරු තිලාන් සමරවීරගෙන් ලද ඔවදන් සිහිපත් කළ කුසල් මෙන්ඩිස් කියා සිටියේ ඔහුගෙන් ලද දිරිගැන්වීම මත දිගු ඉනිමක් කරා යාමට තමා තුළ විශ්වාසය ගොඩනැගුණු බවයි.",
       "URL": "https://www.hirunews.lk/sports/207243/වසර-13කට-පසු-ලොව-පළමු-වැන්නා-වෙමින්-කුසල්-මෙන්ඩිස්-2018-වසර-අවසානයේ-වාර්තා-පොත්-අතරට",
       "Category": "Sports",
       "Parent URL": "https://www.hirunews.lk/sports/all-news.php?pageID=187"
}