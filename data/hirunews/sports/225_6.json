{
       "Source": "hirunews",
       "Timestamp": "Monday, 18 June 2018 - 9:05",
       "Headline": "දෙවන ඉනිමේ නැංගුරම වූ මෙන්ඩිස් සහ දික්වැල්ල ශ්‍රී ලංකාවේ බලාපොරොත්තු දල්වයි",
       "News Content": "සංචාරක ශ්‍රී ලංකා කණ්ඩායම සහ බටහිර ඉන්දීය කොදෙව් කණ්ඩායම අතර දෙවන ටෙස්ට් තරඟයේ පස්වන සහ අවසන් දිනය අදයි.\nඊයේ දිනය සඳහා තරඟය නතර කරන විට ශ්‍රී ලංකා කණ්ඩායම සිය දෙවන ඉනිම සඳහා කඩුලු 08 ක් දැවී ලකුණු 334 ක් රැස් කරගෙන සිටියා.\nශ්‍රී ලංකා දෙවන ඉනිම වෙනුවෙන් කුසල් මෙන්ඩිස් ලකුණු 87ක් සහ නිරෝෂන් දික්වැල්ල ලකුණු 62ක් රැස් කළා.\nසිව් වන දිනය අවසන් වනවිට අකිල ධනංජය සහ සුරංග ලක්මාල් පිළිවෙලින් ලකුණු 16 සහ 07ක් ලබාගෙන නොදැවී කඩුල්ලේ රැඳී සිටියා.\nශ්‍රී ලංකාව සිය පළමු ඉනිමට ලබාගත්තේ ලකුණු 253 ක් පමණයි.\nකොදෙව් පළමු ඉනිම ලකුණු 300 කට සීමා කිරීමට ශ්‍රී ලංකා පන්දු යවන්නන් සමත්වූ අතර, මේ වනවිට ඔවුන්ට වඩා ශ්‍රී ලංකාව ලකුණු 287 ක් ඉදිරියෙන් සිටිනවා.\nමේ අතර පන්දුවේ හැඩය වෙනස් කිරීම සම්බන්ධයෙන් තමන්ට එල්ලවන චෝදනා ප්‍රතික්ෂේප කරන බව ශ්‍රී ලංකා ක්‍රිකට් නායක දිනේෂ් චන්දිමාල් ප්‍රකාශ කළා.\nමෙම චෝදනාව සම්බන්ධයෙන් විධිමත් කරුණු විමසීමක් සිදුකරන බවයි අන්තර්ජාතික ක්‍රිකට් කවුන්සිලය සඳහන් කළේ.\nඑම කරුණු විමසීම ශ්‍රී ලංකාව සහ බටහිර ඉන්දීය කොදෙව් කණ්ඩායම අතර පැවැත්වෙන දෙවන ටෙස්ට් ක්‍රිකට් තරගයෙන් පසු සිදුකරන බවයි ඔවුන් නිකුත් කළ නිවේදනයක දැක්වෙන්නේ.\nපන්දුවේ හැඩය වෙනස් කිරීම සම්බන්ධයෙන් ශ්‍රී ලංකා ටෙස්ට් කණ්ඩායමේ නායක දිනේෂ් චන්දිමාල්ට අන්තර්ජාතික ක්‍රිකට් කවුන්සිලය චෝදනා ගොනු කළේ ඊයේ දිනයේයි.\nතරඟයේ සිව් වන දිනයේ විශේෂ අවස්ථා පහතින්.",
       "URL": "https://www.hirunews.lk/sports/193330/දෙවන-ඉනිමේ-නැංගුරම-වූ-මෙන්ඩිස්-සහ-දික්වැල්ල-ශ්‍රී-ලංකාවේ-බලාපොරොත්තු-දල්වයි",
       "Category": "Sports",
       "Parent URL": "https://www.hirunews.lk/sports/all-news.php?pageID=225"
}