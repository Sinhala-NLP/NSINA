{
       "Source": "hirunews",
       "Timestamp": "Sunday, 30 June 2019 - 13:00",
       "Headline": "එංගලන්ත - ඉන්දියා තරගය අද",
       "News Content": "මෙවර අයි.සී.සී. ලෝක කුසලාන තරගාවලියේ මෙතෙක් අපරාජිත එකම කණ්ඩායම වන ඉන්දියාව අද එංගලන්තය සමඟ බර්මින්හැම් හිදී තරග වදිනවා.\nඑය ජයග්‍රහණය කිරීම මගින් ඉන්දියාව අවසන් පූර්ව වටයට පිවිසීම තහවුරු වන අතර, එංගලන්තය පරාජය ලැබුවහොත් ඔවුන් අවසන් පූර්ව වටයෙන් ඉවත්වීමටද හේතුවිය හැකියි.\nදැනටමත් පාකිස්ථානය එංගලන්තය අභිබවා ප්‍රසාද ලකුණු සටහනේ හතරවන ස්ථානයට පැමිණ සිටීම ඊට හේතුවයි.\nඅයි.සී.සී. එක්දින දර්ශකයේ අංක එකේ කණ්ඩායම ලෙස ලෝක කුසලාන තරගාවලියට පිවිසි එංගලන්තය මේ වනවිට පාකිස්ථානය, ශ්‍රී ලංකාව සහ  ඕස්ට්‍රේලියාව වෙතින් පරාජයට පත්ව තිබෙනවා.\nකෙසේ නමුත් එංගලන්තය අද තරගය ඇතුලූ ඉතිරි තරග දෙකෙන්ම පරාජයට පත්වුවහොත් ශ්‍රී ලංකාවට අවසන් පූර්ව වටයට පිවිසීමේ දුර්ලභ අවස්ථාවක් හිමිවිය හැකියි. එහෙත් ඒ සඳහා ශ්‍රී ලංකාව, බටහිර ඉන්දීය කොදෙව් සහ ඉන්දියාව සමඟ පැවැත්වෙන තරග දෙකම ජයග්‍රහණය කළ යුතුයි.\nඑමෙන්ම පාකිස්ථානය, බංග්ලාදේශය වෙතින් පරාජයට පත්වීමත්, බංග්ලාදේශය, ඉන්දියාව වෙතින් පරාජය වීමත් අවශ්‍යතාවක්.",
       "URL": "https://www.hirunews.lk/sports/219387/එංගලන්ත-ඉන්දියා-තරගය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=153"
}