{
       "Source": "hirunews",
       "Timestamp": "Monday, 18 October 2021 - 22:39",
       "Headline": "සුදුසුකම් ලැබීමේ පළමු විස්සයි විස්සේ ජය ශ්‍රී ලංකාවට",
       "News Content": "විස්සයි විස්ස ලෝක කුසලාන ක්‍රිකට් තරගාවලියේ සුදුසුකම් ලැබීමේ වටයේ ශ්‍රී ලංකා කණ්ඩායම සහ නැමීබියා කණ්ඩායම අතර අද පැවති තරගය පන්දු වාර 13යි පන්දු 3ක් අවසානයේ  කඩුලු 7කින් ජය ගැනීමට ශ්‍රී ලංකාව සමත් වුනා.\nතරගයේ කාසියේ වාසිය දිනූ ශ්‍රී ලංකා කණ්ඩායමේ ආරාධනාවෙන් ප්‍රථමයෙන් පන්දුවට පහරදුන් නැමීබියා කණ්ඩායම සියලුදෙනා දැවී රැස්කරගත්තේ ලකුණු 96ක් පමණයි.\nඑහිදී අගනා පන්දු යැවීමක නිරත වූ මහීෂ් තීක්ෂණ ලකුණු 25කට කඩුලු 3ක් දවාගත්තා.\nලහිරු කුමාර සහ වනිදු හසරංග කඩුලු 2 බැගින් දවාගැනීමට සමත් වුනා.\nචාමික කරුණාරත්න සහ දුෂ්මන්ත චමීර ශ්‍රී ලංකා පන්දු යැවීමේ බල ඇණියට ශක්තියක් වූයේ එක් කඩුල්ල බැගින් දවාගනිමින්.\nනැමීබියා කණ්ඩායම Craig Williams හයේ පහර 2ක් සමග ලකුණු 29ක් රැස්කරගත්තා.\nGerhard Erasmus ලකුණු 20යි.\nපිළිතුරු ඉනිම ආරම්භ කළ ශ්‍රී ලංකා කණ්ඩායමේ ආරම්භයට අභියෝගයක් වන්නට නැමීබියා පන්දු යවන්නන් සමත් වුනේ පැතුම් නිස්සංක, කුසල් පෙරේරා, දිනේෂ් චන්දිමාල් අඩු ලකුණු සංඛ්‍යාවකට යළි ක්‍රීඩාගාරයට හරවා යවමින්.\nකෙසේ වෙතත් අනතුරුව පිටියේ ස්ථාවරය සකසා ගත් අවිශ්ක ප්‍රනාන්දු සහ භානුක රාජපක්ෂ ශ්‍රී ලංකා ඉනිම ජයග්‍රහණය කරා ගෙනගියා.",
       "URL": "https://www.hirunews.lk/285389/සුදුසුකම්-ලැබීමේ-පළමු-විස්සයි-විස්සේ-ජය-ශ්‍රී-ලංකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=39"
}