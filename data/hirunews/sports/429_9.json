{
       "Source": "hirunews",
       "Timestamp": "Friday, 05 February 2016 - 8:04",
       "Headline": "මහේල යළි ලකුණු අතරට",
       "News Content": "සාජා හිදී ඊයේ (04) පැවති මාස්ටර්ස් චැම්පියන්ස් ලීග් විස්සයි විස්ස ක්‍රිකට් තරගයකදී නැවතත් පිත්තෙන් දස්කම් දැක්වීමට ප්‍රවීන ශ්‍රී ලංකා ක්‍රිකට් ක්‍රීඩක මහේල ජයවර්ධන සමත් වුණා.\nසැගිටේරියස් ස්ට්‍රයිකර්ස් පිල නියෝජන කරමින් මහේල තරගාවලියේ ප්‍රථම ශතකය වාර්තා කළේ තරගයේ වීරයා බවට පත් වෙමින්.\nඔහුගේ කණ්ඩායම සිය පන්දුවාර විස්ස තුලදී කඩුලූ 3 කට ලකුණු 227 ක් රැස් කළ අතර මහේල ලබා ගත් ලකුණු සංඛ්‍යාව 124 ක්.\nඒ සඳහා පන්දු 60 ක් පමණක් වැය කළ මහේල 4 පහර 10 ක් සහ 6 පහර 9 ක් ද එල්ල කළා.\nපිළිතුරු වශයෙන් ලිබ්රා ලෙජන්ඞ්ස් කණ්ඩායමට පන්දුවාර 20 තුළදී කඩුලූ 7 ක් දැවී ලබා ගත හැකිවූයේ ලකුණු 164 ක් පමණයි.\nෂෝන් අර්වින් පන්දු 20 කදී ලකුණු 55 ක් රැස් කළ අතර ෂේන් බොන්ඞ් සහ ඩැනියෙල් විටෝරි කඩුලූ 2 ක බැගින් බිඳ හෙලූවා.\nමේ අනුව තරගයෙන් මහේල නියෝජනය කළ සැගිටේරියස් ස්ට්‍රයිකර්ස් පිලට ලකුණු 63ක ජයක් හිමිවුණා.",
       "URL": "https://www.hirunews.lk/sports/125493/මහේල-යළි-ලකුණු-අතරට",
       "Category": "Sports",
       "Parent URL": "https://www.hirunews.lk/sports/all-news.php?pageID=429"
}