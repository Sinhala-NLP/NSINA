{
       "Source": "hirunews",
       "Timestamp": "Sunday, 03 September 2017 - 8:53",
       "Headline": "5 වන එක්දින තරඟය අද",
       "News Content": "ශ්‍රී ලංකාව සහ ඉන්දියාව අතර පස්වන සහ අවසන් එක්දින තරගය අද කොළඹ ආර්.ප්‍රේමදාස ක්‍රීඩාංගනයේදී පැවැත්වෙනවා.\nඒ, දිවා රාත්‍රී තරගයක් ලෙසින්.\nමේ වනවිටත් 4ට 0 ක් ලෙස තරගාවලියේ ඉදිරියෙන් පසුවන්නේ ඉන්දීය කණ්ඩායමයි.\nදෙරට අතර පැවති 4 වන තරගය ඔවුන් ලකුණු 168 කින් ජය ගත්තේ ශ්‍රී ලංකා කණ්ඩායම මව්බිමේදී ලද දරුණුතම පරාජය සටහන් කරමින්.\nශ්‍රී ලංකා කණ්ඩායම, 2019 ලෝක කුසලාන තරඟාවලියට ඍජුව සුදුසුකම් ලැබීමට තිබූ අවස්ථාව සුරක්ෂිත කර ගැනීමට ද ඒ හේතුවෙන් නොහැකි වුණා.\nමේ අතර, අද තරඟය පිළිබඳව දැනුවත් කිරීම සඳහා ආර්. ප්‍රේමදාස ක්‍රිකට් ක්‍රීඩාංගණයේ ඊයේ පැවති මාධ්‍ය හමුවකට එක්වෙමින් ශ්‍රී ලංකා ක්‍රිකට් කණ්ඩායමේ පිතිකරණ පුහුණුකරු අවිශ්ක ගුණවර්ධන කියා සිටියේ ක්‍රීඩකයින්ට කුඩා ඉලක්ක ලබාදී ඇති බවයි.\nඅවිශ්ක ගුණවර්ධන සඳහන් කළේ මේ දිනවල කණ්ඩායමේ මානසික මට්ටම ඉහළ දැමීම සඳහා වැඩි වශයෙන් අවධානය යොමුකළ බවයි.\nපන්දුවට පහර දෙන අවස්ථාවේදී නිලකුණු පන්දු සංඛ්‍යාව අඩුකර ගැනීමට සැලසුම් කර ඇති බව ඔහු වැඩිදුරටත් කියා සිටියා.\nමෙහිදී මාධ්‍යවේදීන් ප්‍රශ්න කර සිටියේ හෙට තරඟය සඳහා උපුල් තරංග ක්‍රීඩා කරනවා නම් කණ්ඩායමෙන් ඉවත්වෙන ක්‍රීඩකයා කවුරුන්ද යන්න පිළිබඳවයි.\nඑම ප්‍රශ්නයට පිළිතුරු දෙමින් අවිශ්ක ගුණවර්ධන ප්‍රකාශ කළේ මෙතෙක් ඒ සම්බන්ධයෙන් තීරණයක් ගෙන නොමැති අතර කණ්ඩායමේ කළමණාකාරීත්වය සහ තේරීම් කමිටුව ඒ පිලිබඳ තීරණයක් ගනු ඇති බවටයි.\nශ්‍රී ලංකා එක්දින කණ්ඩායමේ නායක උපුල් තරංගට එක්දින තරඟ දෙකක තහනමක් පැනවූයේ ඉන්දියාව සමඟ පැවති දෙවන එක්දින තරඟයේදී අඩු පන්දුවාර වේගයක් රඳවා ගැනීම හේතුවෙන්.\nඑමෙන්ම, අද පැවැත්වෙන පස්වන අවසන් එක්දින තරඟය සඳහා ඉන්දීය කණ්ඩායමේ ආරම්භක පිතිකරු ශිකර් ධවාන් සහභාගී නොවන බව එරට මාධ්‍ය වාර්තා කළා.\nසිය මවගේ අසනීප තත්ත්වයක් හේතුවෙන් ඔහු යළි ඉන්දියාව බලා ගොස් ඇති බව සඳහන්.\nමේ හේතුවෙන් ඔහුට දෙරට අතර පැවැත්වෙන විස්සයි විස්ස තරඟයට සහභාගිවීමේ අවස්ථාවද අහිමිව යනවා.\nදෙරට අතර එක්දින තරඟාවලියේ මෙතෙක් පැවති තරඟ හතර තුළදී ශතකයක්ද සමඟින් ඔහු ලබාගෙන ඇති ලකුණු සංඛ්‍යාව 190 ක්.\nතරඟ 5කින් සමන්විත එක්දින තරඟාවලිය තරඟ  4ට බිංදුවක් ලෙස ඉන්දියාව මේ වනවිට ජයගෙන  සිටිනවා.",
       "URL": "https://www.hirunews.lk/sports/170035/5-වන-එක්දින-තරඟය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=301"
}