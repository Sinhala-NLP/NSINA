{
       "Source": "hirunews",
       "Timestamp": "Tuesday, 29 September 2015 - 10:50",
       "Headline": "මතකද සුසන්තිකාගේ එදා හපන්කම",
       "News Content": "සැප්තැම්බර් 28 මෙරට ක්‍රීඩා ක්ෂේත්‍රයට සුවිශේෂී දිනයක්. ඒ, ශ්‍රී ලංකා ක්‍රීඩා වංශ කතාවට රන් අකුරින් ලියවුණු පිටුවක් එක්වීම හේතුවෙන්.\n2000 වසරේ සිදු වූ මේ ඓතිහාසික සිදුවීමට අදට හරියටම වසර 15 ක් සපිරෙනවා.\nවර්ෂ 2000 සිඩ්නි ඔලිම්පික් උළෙලේ කාන්තා මීටර් 200 ඉසව්ව මෙරට ක්‍රීඩා ඉතිහාසයට අලුත් පිටුවක් එක්කළේ වසර 52 කට පසු ඔලිම්පික් පදක්කමක් ශ්‍රී ලංකාවට හිමිකර දෙමින්.\nතත්ත්පර 22.28 ක දස්කමක් සමගින් මේ ඉසව්වේ ලෝකඩ පදක්කම දිනාගන්නට සුසන්තිකා ජයසිංහ සමත් වුණා.\nඒ, 1948 දී ඩන්කන් වයිට්ගෙන් පසු ඔලිම්පික් පදක්කම් පිරිනැමීමේ උළෙලකදී ශ්‍රී ලංකා ධජය ගුවනේ ලෙල දෙන්නට මග විවර කරමින්.\nක්‍රීඩා ලෝලීන් තිස්දහසකට  අසුන් ගත හැකි ජාත්‍යන්තර මට්ටමේ ක්‍රීඩාංගණයක් ඉදිකිරීම තම ප්‍රධානමත අරමුණ බව ඔලිම්පික් පදක්කම් ලාභී සුසන්තිකා ජයසිංහ පවසනවා. 2000 වසරේ සිඩ්නි ඔලිම්පික් උළෙලේදී පදක්කමක් දිනාගෙන 15 වසරක් සපිරීම නිමිත්තෙන් පැවති විශේෂ මාධ්‍ය හමුවකදී ඇය මේ අදහස් පළ කළා.\nඊයේ (28) පස්වරුවේ පැවති මාධ්‍ය හමුවට සුසන්තිකාගේ ක්‍රීඩා දිවියට නන් අයුරින් උපකාර කළ පුහුණුකරුවන් සහ පරිපාලකයන් ඇතුළු පිරිසක් ද එක්ව සිටියා.\n2000 වසරේදී ඔලිම්පික් පදක්කමක් ලැබීමෙන් වසර 15ක් ගතවී ඇතත් තවමත් එවන් දස්කමක් කළ හැකි ක්‍රීඩක ක්‍රීඩිකාවන් බිහි නොවීමේ හේතුව ඇය පැහැදිලි කළා.",
       "URL": "https://www.hirunews.lk/sports/117469/මතකද-සුසන්තිකාගේ-එදා-හපන්කම",
       "Category": "Sports",
       "Parent URL": "https://www.hirunews.lk/sports/all-news.php?pageID=448"
}