{
       "Source": "hirunews",
       "Timestamp": "Monday, 16 October 2017 - 9:47",
       "Headline": "බංග්ලාදේශය හමුවේ දකුණු අප්‍රිකානුවන්ට කඩුලු 10ක දැවැන්ත ජයක්",
       "News Content": "සංචාරක බංග්ලාදේශ කණ්ඩායම සහ දකුණු අප්‍රිකානු කණ්ඩායම අතර ඊයේ ආරම්භවූ පළමු එක්දින එක්දින තරඟය කඩුලු 10ක විශිෂ්ඨ ජයක් හිමිකර ගැනීමට දකුණු අප්‍රිකානු කණ්ඩායම ඊයේ සමත් වුණා.\nතරඟය පැවැත්වුනේ කිම්බර්ලි හිදීයි.\nතරඟයේ පළමුව පන්දුවට පහරදුන් බංග්ලාදේශ කණ්ඩායම පන්දුවාර 50 තුලදී කඩුලු 07කට රැස්කළ ලකුණු සංඛ්‍යාව 278ක්.\nඑහිදී එම කණ්ඩායම වෙනුවෙන් මුෂ්ෆිකර් රහීම් නොදැවී ලකුණු 110ක් රැස් කිරීමට සමත් වුණා.\nපන්දු යැවීමේදී වේගපන්දු යවන ක්‍රීඩක කගීසෝ රබාඩා බංග්ලාදේශ කණ්ඩායමේ කඩුලු 04ක් බිඳ දැමුවේ පන්දුවාර 10 තුලදී ලකුණු 43ක් පමණක් ලබා දෙමින්.\nපිළිතුරු ඉනිම ක්‍රීඩා කළ දකුණු අප්‍රිකානු කණ්ඩායම පන්දුවාර 42යි පන්දු 05කදී බංග්ලාදේශ කණ්ඩායම ලබාදුන් ලකුණු 279ක ඉලක්කය කිසිඳු කඩුල්ලක් නොදැවී පසුකර යාමට සමත් වනවා.\nඑහිදී බංග්ලාදේශ පන්දු යවන්නන්ට අනුකම්පා විරහිත ප්‍රහාරයක් එල්ල කළ දකුණු අප්‍රිකානු පිළේ ආරම්භක පිතිකරු යුගලය වන කුවින්ටන් ඩී කුක් සහ හෂීම් අම්ලා පිළිවෙලින් ලකුණු 168ක් සහ 110ක් රැස් කිරීමට සමත් වුණා.\nපන්දු 145කදී ගොඩනැගුනු කුවින්ටන් ඩී කුක්ගේ ඉනිමට හතරේ පහර 21ක් සහ හයේ පහර 02ක් ඇතුළත්.\nහෂීම් අම්ලා ලකුණු 110ක් ලබා ගත්තේ පන්දු 112කට මුහුණ දෙමින් හතරේ පහර 08ක් ද සමඟින්.\nඒ අනුව තරඟ 05කින් සමන්විත එඉදින තරඟාවලිය තරඟ 01ට බිංදුවක් ලෙස පෙරමුණ ගැනීමට දකුණු අප්‍රිකානුවන් සමත් වුණා.\nමේ වසර මුලදී ටෙස්ට් තරඟවලින් සමුගැනීමෙන් අනතුරුව මෙම තරඟයට දකුණු අප්‍රිකානු කණ්ඩායම වෙනුවෙන් ඒ.බී. ඩිවිලියර්ස් සහ ජේ.පී. ඩුමිනි එක් වුණා.\nකණ්ඩායම් දෙක අතර පැවති ටෙස්ට් තරගාවලියේදී දකුණු අප්‍රිකාවට දෙකට බින්දුවක් ලෙස පූර්ණ තරගාවලි ජයක් හිමිවුණා.",
       "URL": "https://www.hirunews.lk/sports/173595/බංග්ලාදේශය-හමුවේ-දකුණු-අප්‍රිකානුවන්ට-කඩුලු-10ක-දැවැන්ත-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=290"
}