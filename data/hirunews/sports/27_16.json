{
       "Source": "hirunews",
       "Timestamp": "Monday, 14 February 2022 - 18:29",
       "Headline": "ස්ටීව් ස්මිත්ට තරගාවලිය ම අහිමි වෙයි",
       "News Content": "සුළු කම්පන තත්ත්වයක් හේතුවෙන් ඔස්ට්‍රෙලියා සුපිරි පිතිකරු ස්ටීව් ස්මිත් හට ශ්‍රී ලංකා ඔස්ට්‍රෙලියා විස්සයි විස්ස තරගාවලියේ ඉදිරි තරග තුන ම අහිමි වී ඇති බව වාර්තා වනවා.\nඊයේ (13) සිඩ්නි පිටියේ පැවති දෙවැනි තරගයේ අවසන් පන්දු වාරයේ දී මහීෂ් තීක්ෂණ එල්ල කළ පහරක් හයේ සීමාව අසල දී රැක ගැනීමට උත්සාහ කළ ස්ටීව් ස්මිත්, එම උත්සාහයත් සමඟ ඉතා බරපතළ ලෙස බිම ඇද වැටුණා.\nඑහි දී ඉතා තදින් ඔහුගේ හිස හතරේ සීමාවෙන් එපිට තණතිල්ලේ ගැටුණේ, ඔහුට ඉතා ම වේදනාවක් ගෙන දෙමින්.\n32 හැවිරිදි ස්ටීව් ස්මිත් ට්විටර් පණිවිඩයක් නිකුත් කරමින් කියා සිටියේ, තමාගේ හිසට දැන් සුවයක් දැනෙන අතර, තමන් ඉක්මනින් සුපුරුදු සුවයට පැමිණෙනු ඇති බව යි.\nස්මිත් පූර්ණ වශයෙන් ප්‍රකෘති තත්ත්වයට පත් වීමට තවත් දින හතක් පමණ ගත වනු ඇති බව යි ඔස්ට්‍රෙලියානු ක්‍රිකට් ප්‍රවෘත්ති වාර්තා කළේ.\nමීට පෙර 2019 පැවති අළුබඳුන තරගාවලියේ දී ද ස්මිත් අනතුරකට ලක් වුණේ, ජොෆ්‍රා ආචර්ගේ බවුන්සර් පන්දුවක් හිසේ වැදීමෙන්.",
       "URL": "https://www.hirunews.lk/sports/297015/ස්ටීව්-ස්මිත්ට-තරගාවලිය-ම-අහිමි-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=27"
}