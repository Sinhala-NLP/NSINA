{
       "Source": "hirunews",
       "Timestamp": "Wednesday, 03 January 2018 - 19:27",
       "Headline": "හතුරුසිංහ සමඟ සාකච්ඡා කර නායකයා පත්කරන බව ක්‍රීඩා ඇමති කියයි",
       "News Content": "ශ්‍රී ලංකා ක්‍රිකට් කණ්ඩායමේ පුහුණුකරු චන්දික හතුරුසිංහ සමග සාකච්ජා කර එක්දින කණ්ඩායමට පත් කරන නව නායකයා සම්බන්ධයෙන් අවසන් තීරණයක් ගන්නා බව ක්‍රීඩා අමාත්‍ය දයාසිරි ජයසේකර පවසනවා.\nඅමාත්‍යවරයා මේ බව කියා සිටියේ අද (03) පැවති කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදීන්ගෙන් යොමුවුණු පැනයකට පිළිතුරු ලබාදෙමින්.\nමේ අතර, බංග්ලාදේශ ක්‍රිකට් තරගාවලිය ඉලක්ක කර ගනිමින් ශ්‍රී ලංකා මුලික සංචිතය මේ දිනවල නව පුහුණුකරු චන්දික හතුරුසිංහ මහතා යටතේ පුහුණුවීම් සිදුකරනවා.\nමේ අතර, ඔස්ට්‍රේලියානු ජාතික මනෝ වෛද්‍ය ෆිල් ජොන්සේ මහතා ද අද ශ්‍රී ලංකා ක්‍රිකට් කණ්ඩායම සමග එක්ව සිටියා.\nහිරු ස්පෝට්ස් කළ විමසීමකදී තේරීම් කමිටු ප්‍රධානී ග්‍රැහැම් ලැබ්රෝයි මහතා කියා සිටියේ බංග්ලාදේශ තුන්කොන් තරගාවලියට සහභාගී වන ශ්‍රී ලංකා සංචිතය ඉදිරි දින කිහිපය තුලදී නම් කරන බවත් ඊට පෙර එක්දින කණ්ඩායමේ නව නායකයා නම් කරන බවත්ය.\n2019 ලෝක කුසලාන එක්දින ක්‍රිකට් තරගාවලිය තෙක් ශ්‍රී ලංකා කණ්ඩායමේ නායකත්වය එක් ක්‍රීඩකයෙකු වෙත පැවරීමට නව පුහුණුකරුවාගේ මෙන්ම තේරීම් කමිටුවේ ද අරමුණ වී තිබෙනවා.\nකෙසේ වෙතත්, පසුගිය වසරේදී ශ්‍රී ලංකා ක්‍රිකට් කණ්ඩායමේ එක්දින සුක්කානම ක්‍රීඩකයින් 5 දෙනෙකු අතර හුවමාරු වුණා.\nනමුත්, ඉන් එකදු නායකයෙකුට හෝ ශ්‍රී ලංකා ක්‍රිකට් කණ්ඩායම ඇද වැටෙමින් තිබුණු ආගාධයෙන් ගොඩ ගන්නට හැකි වුණේ නැහැ.\nමේ වනවිට ශ්‍රී ලංකා ක්‍රිකට් කන්ඩායමේ එක්දින නායකත්වය හිමි වීමේ වැඩි ඉඩක් ඇත්තේ ඇන්ජලෝ මැතිව්ස්ට හෝ දිනේෂ් චන්දිමාල්ටයි.\nමැතිව්ස් දිගින් දිගටම ආබාධයන්ට ලක්වීම හේතුවෙන් නව පුහුණුකරු චන්දික හතුරුසිංහ මහතාගේ මෙන්ම තේරීම් කමිටුවේ ද වැඩි අවධානය චන්දිමාල්ට යොමුව තිබෙනවා.\nමේ අතර, පසුගිය ඉන්දීය එක්දින තරගාවලියේදී යළි පාදයේ ආබාධයකට ලක්වූ මැතිව්ස් මේ සතිය අවසන් වීමට පෙර විශේෂ යෝග්‍යතා පරීක්ෂණයකට සහභාගී වීමට නියමිතයි.\nඑය සමත් වුවහොත් ඔහු බංග්ලාදේශ තුන්කොන් එක්දින තරගාවලියට සහභාගී වනු ඇති.\nපසුගිය වසර පුරාවටම මෙරට ක්‍රිකට් බලධාරීන් සිදුකළේ හිසේ අමාරුවට කොට්ටය මාරු කරන්නාක් වැනි තීන්දු තීරණ ගැනීමයි.\nඑහි අවසන් ප්‍රතිඵලය ලෙස ශ්‍රී ලංකා ක්‍රිකට් කණ්ඩායම පසුගිය වසර පුරාවටම අවමන් සහගත පරාජයන් රැසකට උරුමකම් කීවා.\nක්‍රීඩාව කරවන්නන්ගේ අනවශ්‍ය අත පෙවීම්වලින් තොරව නිදහසේ කටයුතු කරන්නට පුහුණුකරුවන්ට හා ක්‍රීඩකයින්ට ඉඩ ලබාදුනහොත් හෙට දිනයේදී යළිත් මෙරටට ක්‍රිකට් වසන්තය උදාවනු ඇති.",
       "URL": "https://www.hirunews.lk/sports/180070/හතුරුසිංහ-සමඟ-සාකච්ඡා-කර-නායකයා-පත්කරන-බව-ක්‍රීඩා-ඇමති-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=267"
}