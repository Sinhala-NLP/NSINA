{
       "Source": "hirunews",
       "Timestamp": "Thursday, 02 March 2017 - 12:17",
       "Headline": "කොදෙව් සුපිරි පිතිකරුවෙකු සමුගැනීමට තීරණය කරයි",
       "News Content": "බටහිර ඉන්දීය කොදෙව් ක්‍රිකට් කණ්ඩායමේ ප්‍රබල පිතිකරුවකු වන ඩ්වේන් ස්මිත් ජාත්‍යන්තර තරගවලින් සමුගැනීමට තීරණය කර තිබෙනවා.\n33 හැවිරිදි ස්මිත් අවසන් වරට කොදෙව් කණ්ඩායම නියෝජනය කලේ 2015 ලෝක කුසලානයේදීයි.\nඅනතුරුව ඔහු ප්‍රාන්ත කණ්ඩායම් නියෝජනය කරමින් තරග කර තිබෙනවා.\nමේ වන විට ද ඔහු පකිස්ථාන සුපර් ලීග් තරගාවලියේ ඉස්ලාමාබාද් යුනයිටඩ් කණ්ඩායම වෙනුවෙන් තරගවදිනවා.\nඩ්වේන් ස්මිත් පළමු වරට ජාත්‍යන්තර තරගවලට පිවිසියේ 2003 වසරේදී කොදෙව් කණ්ඩායම කල දකුණු අප්‍රිකා තරග සංචාරයේදීයි.\nඒ මාලන් සැමුවෙල් දණහිසේ ආබාධයක් හේතුවෙන් යළි මව් රටට පැමිණීම හමුවේයි.\nස්මිත් ටෙස්ට් තරග 10 කට ක්‍රීඩා කර ඇති අතර ලබාගෙන ඇති ලකුණු සංඛ්‍යාව 320 ක්.\nඔහු අවසන් වරට ටෙස්ට් තරගයකට ක්‍රීඩා කරනු ලැබුවේ 2006 වසරේ නවසීලන්තයට එරෙහිව නේපියර්හිදී පැවති තරගයේදීයි.\nආරම්භක පිතිකරුවෙකු ලෙසට ද ක්‍රීඩා කල ස්මිත් එක්දින තරග 105 කදී කොදෙව් කණ්ඩායම නියෝජනය කර තිබෙනවා.\nඑම තරගවලින් ඔහු ලබාගෙන ඇති ලකුණු සංඛ්‍යාව 1560 ක්. එමෙන්ම එක්දින කඩුලු 61 කට ද ඔහු හිමිකම් කියනවා.\nඑමෙන්ම 20 යි 20 ජාත්‍යන්තර තරග 33 කට ක්‍රීඩා කල ඩ්වේන් ස්මිත් ලකුණු 582 ක් රැස්කර තිබෙනවා.\nඔහු 20 යි 20 තරගාවලිවලදී වඩාත් ජනප්‍රිය ක්‍රීඩකයකු බවට පත්වීම හමුවේ ඉන්දීය ප්‍රිමියර්ලීග් / බංග්ලාදේශ් ප්‍රිමියර් ලීග් සහ පකිස්ථාන් සුපර් ලීග් තරගාවලිවල ද කණ්ඩායම් නියෝජනය කිරීමට අවස්ථාව උදාකර ගනු ලැබුවා.",
       "URL": "https://www.hirunews.lk/sports/155841/කොදෙව්-සුපිරි-පිතිකරුවෙකු-සමුගැනීමට-තීරණය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=350"
}