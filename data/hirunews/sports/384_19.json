{
       "Source": "hirunews",
       "Timestamp": "Sunday, 11 September 2016 - 13:19",
       "Headline": "ලංකාවට එරෙහිව සුපිරි පිතිකරණයෙන් පසු මැක්ස්වෙල්ට ලැබුණු තැන",
       "News Content": "ශ්‍රී ලංකාව සමඟ පැවති විස්සයි විස්ස ජාත්‍යන්තර තරඟ දෙකේදී නොදැවී ලකුණු 145 ක් සහ ලකුණු 66 ක් රැස් කළ  ඕස්ට්‍රේලියාවේ ග්ලෙන් මැක්ස්වෙල් අයි.සී.සී විස්සයි විස්ස තුන් ඉරියව්වෙන්ම දස්කම් දක්වන ක්‍රීඩක දර්ශකයේ ප්‍රමුඛස්ථානයට පැමිණ තිබෙනවා.\nඒ පාකිස්ථානයේ ෂාහීඩ් අෆ්රිඩි සහ බංග්ලාදේශයේ ශකිබ් අල් හසන් අභිබවමින්. එමෙන්ම, විස්සයි විස්ස පිතිකරු දර්ශකයේ තුන්වන ස්ථානය හිමිව ඇත්තේ ද මැක්ස්වෙල්ටයි.\nඔහු පිතිකරු දර්ශකයේ තුන්වන ස්ථානයට පිවිසුනේ ස්ථාන 16 ක් ඉදිරියට පැමිණෙමින්.\nවිස්සයි විස්ස පිතිකරු දර්ශකයේ ප්‍රමුඛස්ථානය ප්‍රසාද ලකුණු 820 ක් ලබාගත් ඉන්දියාවේ විරාට් කෝලිට හිමිව ඇති අතර, දෙවන ස්ථානය  ඕස්ට්‍රේලියානු ක්‍රීඩක ඒරන් ෆින්ච්ට හිමිව ඇත්තේ ප්‍රසාද ලකුණු 763 ක් ඔහු ලබා ගැනීම හේතුවෙන්.\nමැක්ස්වෙල්ට ලැබී ඇත්තේ ඊට වඩා ප්‍රසාද ලකුණු 8 ක් අඩුවෙන්.\nශ්‍රී ලංකා විස්සයි විස්ස කණ්ඩායමේ නායක දිනේෂ් චන්දිමාල් පිතිකරු ලැයිස්තුවේ ස්ථාන 4ක් ඉදිරියට එමින් 60 වන ස්ථානය හිමිකරගෙන ඇති අතර, 2009 වසරේ දර්ශකයේ ප්‍රමුඛස්ථානය හිමිකරගෙන සිටි ටී.එම්.දිල්ෂාන් ජාත්‍යන්තර පිටියෙන් නික්ම ගියේ එහි 19 වන ස්ථානයේ රැදී සිටිමින්.\nඕස්ට්‍රේලියාව සමඟ පැවති දෙවන විස්සයි විස්ස තරඟයෙන් පසු දිල්ෂාන් ජාත්‍යන්තර ක්‍රිකට් තරඟවලින් සමුගත් අතර එවිට ඔහු විස්සයි විස්ස තුන් ඉදිරියව්වෙන්ම දස්කම් දක්වන ක්‍රීඩකයන් අතුරෙන් 15 වන ස්ථානය ලබා සිටියා.",
       "URL": "https://www.hirunews.lk/sports/142727/ලංකාවට-එරෙහිව-සුපිරි-පිතිකරණයෙන්-පසු-මැක්ස්වෙල්ට-ලැබුණු-තැන",
       "Category": "Sports",
       "Parent URL": "https://www.hirunews.lk/sports/all-news.php?pageID=384"
}