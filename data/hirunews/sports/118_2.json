{
       "Source": "hirunews",
       "Timestamp": "Sunday, 19 January 2020 - 6:57",
       "Headline": "සිම්බාබ්වේ - ශ්‍රී ලංකා පළමු ටෙස්ට් තරඟය අද",
       "News Content": "ශ්‍රී ලංකාව සහ සිම්බාබ්වේ පිල අතර, පළමු ටෙස්ට් තරඟය හරාරේ නුවරදී අද ආරම්භ වනවා.\nෂෝන් විලියම්ස්, සිම්බාබ්වේ පිලේ නායකත්වය දරන අතර, ශ්‍රී ලංකා පිල මෙහෙයවනු ලබන්නේ දිමුත් කරුණාරත්න විසින්.\nකණ්ඩායමට සුරංග ලක්මාල්, ඇන්ජලෝ මැතිව්ස් සහ දිනේෂ් චන්දිමාල් යන පළපුරුදු ක්‍රීඩකයන් ද එක්වනවා.\nසිම්බාබ්වේ පිල මෙලෙස ටෙස්ට් තරඟාවලියට සහභාගි වන්නේ වසර දෙකකට වැඩි කාලයකින් අනතුරුවයි.\nඑම කාලය තුළ අයි.සී.සී.ය විසින් ඔවුන්ගේ ටෙස්ට් වරම් තාවකාලිකව අහිමි කිරීම ද ඊට එක් හේතුවක්.\nකෙසේ නමුත්, අවසන් වරට ශ්‍රී ලංකාව සමඟ තරඟ වැදුණු මොහොතේ සිම්බාබ්වේ පිල පිත්තෙන් දස්කම් දැක්වීමට සමත් වුණා.\nඔවුන් ඊට පෙර ශ්‍රී ලංකාව සමඟ පැවති එක්දින තරඟාවලිය ද ජය ගැනීම විශේෂත්වයක්.\nකෙසේ නමුත්, සිම්බාබ්වේ පිල මෙතෙක් ශ්‍රී ලංකාව සමඟ පැවති ටෙස්ට් තරඟාවලියක් ජයග්‍රහණය කර නැහැ.\nඅද ආරම්භ වන පළමු ටෙස්ට් තරඟය සඳහා ලහිරු තිරිමාන්න යොදා ගැනීම අවිනිශ්චිත බව හරාරේ වාර්තා සඳහන් කළා.\nඔහු කණ්ඩායමට ඇතුළත් කළේ 2019 වසරේ ටෙස්ට් ඉනිම සඳහා පවා නම් කෙරුණු කුසල් ජනිත් පෙරේරා වෙනුවටයි.",
       "URL": "https://www.hirunews.lk/sports/232553/සිම්බාබ්වේ-ශ්‍රී-ලංකා-පළමු-ටෙස්ට්-තරඟය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=118"
}