{
       "Source": "hirunews",
       "Timestamp": "Wednesday, 11 February 2015 - 13:56",
       "Headline": "ජවිපෙ චෝදනා බොරු. - ක්‍රිකට් විධායක කමිටුව කියයි",
       "News Content": "ජනතා විමුක්ති පෙරමුණු පාර්ලිමේන්තු මන්ත්‍රී සුනිල් හඳුන්නෙත්ති ශ්‍රී ලංකා ක්‍රිකට් ආයතනයේ වංචා හා දූෂණ සිදුව ඇති බවට සිදුකරන ප්‍රකාශ එහි විධායක කමිටුව ප්‍රතික්ෂේප කර තිබෙනවා. එම කමිටුවේ හදිසි රැස්වීමක් කොළඹදී ඊයේ පැවති අතර, එහිදී මේ පිළිබඳව කමිටු සාමාජිකයින් විසින් දීර්ඝ ලෙස සාකච්ඡා කර ඇති බව සඳහන්. අදාළ වංචා, දූෂණ චෝදනා සියල්ල ක්‍රිකට් ආයතනයේ ලේකම්වරයාට හා විධායක කමිටුවට එල්ල කරන ලද පදනම් විරහිත චෝදනා බවට එහිදී තීරණය කෙරුණු බවයි ශ්‍රී ලංකා ක්‍රිකට් ආයතනය නිවේදනය කළේ. පාර්ලිමේන්තු මන්ත්‍රී සුනිල් හඳුන්නෙත්තිගේ චෝදනා, ක්‍රිකට් ආයතනය සහ එහි ලේකම්වරයා පිළිබඳව වැරදි ආකල්පයක් ඇති කිරීමට හේතුවී ඇති බව ද අදාළ නිවේදනයේ සඳහන්. මේ නිසා, මේ පිළිබඳව කඩිනමින් මාධ්‍ය දැනුවත් කිරීමටත් ඊයේ (10) රැස් වූ ශ්‍රී ලංකා ක්‍රිකට් ආයතනයේ විධායක කමිටුව තීරණය කර තිබෙනවා. එසේම, මේ සම්බන්ධයෙන් ගත යුතු නීතිමය ක්‍රියාමාර්ග පිළිබඳව ක්‍රිකට් ආයතනයේ නීති කමිටුව සමඟද සාකච්ඡා කරන බවයි ක්‍රිකට් ආයතනය සඳහන් කළේ.",
       "URL": "https://www.hirunews.lk/sports/103158/ජවිපෙ-චෝදනා-බොරු-ක්‍රිකට්-විධායක-කමිටුව-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=489"
}