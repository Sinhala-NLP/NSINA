{
       "Source": "hirunews",
       "Timestamp": "Tuesday, 26 November 2013 - 19:50",
       "Headline": "හේමසිරි උත්තර කියයි.",
       "News Content": "ඔලිම්පික් කමිටු නිලවරණය පැවැත්වීමට ආසන්නව තිබියදී ක්‍රීඩා අමාත්‍යාංශය මෙරට ක්‍රීඩාලෝලීන් නොමග යැවීමේ උත්සාහයක නිරත වී සිටින බවට ජාතික ඔලිම්පික් කමිටුව චෝදනා කරනවා. එහි සභාපති හේමසිරි ප්‍රනාන්දුගේ අත්සනින් යුත් නිවේදනයක් මගින් ඔවුන් ප්‍රකාශ කළේ ක්‍රීඩා අමාත්‍යාංශය ඔලිම්පික් කමිටුවට කරන චෝදනා පදනම් විරහිත බවයි.\n1973 අංක 25 දරන ක්‍රීඩා පනත සහ එහි සංශෝධන කිහිපයක් නිසා ජාතික ඔලිම්පික් කමිටුවට දේශපාලන ඇඟිලි ගැසීම් සිදුවන බවට චෝදනා කරමින් ජාතික ඔලිම්පික් කමිටුව මිට මාස 06 කට පෙර ජාත්‍යන්තර ඔලිම්පික් කමිටුවට ලිපියක් යවා තිබෙනවා. ජාත්‍යන්තර ඔලිම්පික් කමිටුව ඒ පිළිබඳව ක්‍රීඩා අමාත්‍යාංශයේ ලිඛිත කරුණු විමසීමක් කළේ ඉන් අනතුරුවයි. ජාතිත ඔලිම්පික් කමිටුවට ක්‍රීඩා අමාත්‍යාංශය ලබාදෙන මුදල් රජයේ විගණකාධිපතිවරයාගේ විමසුමට ලක් කිරීම මෙලෙස දේශපාලන බලපෑමක් ලෙස හුවා දක්වා ඇති බවයි ක්‍රීඩා අමාත්‍යාංශය කියා සිටියේ. එසේම ජාතික ඔලිම්පික් කමිටුව පිහිටි ගොඩනැගිල්ල තනා ඇති ඉඩම ක්‍රීඩා අමාත්‍යාංශය විසින් ලබාදුන් බවද එය ඉදිකිරීම සඳහා රුපියල් මිලියන 50 ක් ලබාදුන් බවද අමාත්‍යාංශය ප්‍රකාශ කළා.\nකෙසේ වෙතත්, 2009 වසරේ සිටම විගණන දෙපාර්තමේන්තුව මගින් ජාතික ඔලිම්පික් කමිටුවේ විගණන කටයුතු සිදුකරන බවයි එහි සභාපති හේමසිරි ප්‍රනාන්දු ප්‍රකාශ කරන්නේ. 1937 වසරේ සිට පිළිගත් විගණන ආයතනයක් මගින් සහ 2006 වසරේ සිට විගණන දෙපාර්තමේන්තුව මගින් නම් කළ පිළිගත් ආයතනයක් මගින් වාර්ෂික ගිණුම් විගණනය කරන බව ඔහු සඳහන් කරනවා. ජාතික ඔලිම්පික් කමිටුව පවසන්නේ ඔලිම්පික් කමිටු නිවහන ඉදිකිරීම සඳහා ක්‍රීඩා අමාත්‍යාංශය ඉඩමක් පරිත්‍යාග කර නොමැති බවයි. එසේම එය ඉදිකිරීමට රුපියල් මිලියන 30 ක් පමණක් ක්‍රීඩා අමාත්‍යාංශය ලබාදී ඇති බව ඔලිම්පික් කමිටු සභාපති හේමසිරි ප්‍රනාන්දු නිකුත් කළ නිවේදනයේ දැක්වෙනවා.\nසංශෝධිත ක්‍රීඩා පනත හරහා ක්‍රීඩා අධ්‍යක්ෂ ජනරාල්වරයාට අසීමිත බලයක් හිමිවන බව තමන් ජගත් ඔලිම්පික් කමිටුවට දැන්වූයේ එහි ව්‍යවස්ථාවට අනුව එසේ කිරීමට බැඳී සිටින නිසා බවද අදාළ නිවේදනයේ වැඩිදුරටත් සඳහන්. කෙසේ වෙතත්, ජාතික ඔලිම්පික් කමිටුව සහ ක්‍රීඩා අමාත්‍යාංශය අතර ඇති වී තිබෙන මෙම අර්බුදය සම්බන්ධයෙන් සාකච්ඡා කිරීමට ක්‍රීඩා අමාත්‍යාංශයේ නිලධාරීන් පිරිසක් සහ ජාතික ඔලිම්පික් කමිටුවේ නිලධාරීන් පිරිසක් අද (26) ස්විස්ටර්ලන්තය බලා පිටත්ව ගියා.",
       "URL": "https://www.hirunews.lk/sports/72178/හේමසිරි-උත්තර-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=501"
}