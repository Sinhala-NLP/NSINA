{
       "Source": "hirunews",
       "Timestamp": "Wednesday, 30 August 2023 - 21:31",
       "Headline": "පාකිස්ථානයට තියුණු ජයක්",
       "News Content": "ආසියානු කුසලානයේ ආරම්භක තරගය අද (30) පාකිස්තාන කණ්ඩායම සහ නේපාල කණ්ඩායම අතර පකිස්ථාන මුල්තාන්හිදී පැවැත් වුණා.\nඑහි දී පාකිස්ථානු කණ්ඩායම ලකුණු 238ක තියුණු ජයක් හිමි කර ගැනීමට සමත් වුණා.\nකාසියේ වාසිය දිනාගත් පාකිස්තාන කණ්ඩායම පළමුව පන්දුවට පහරදීමට තීරණය කරනු ලැබුවා.\nඑහිදී පන්දු වාර 50 අවසානයේ පාකිස්තාන කණ්ඩායම කඩුලු 6ක් දැවී ලකුණු 342ක් ලබා ගත්තා.\nමෙහිදී අගනා ඉණිමක් ක්‍රීඩා කළ පාකිස්තානු කණ්ඩායමේ නායක බාබර් අසාම් තම 19 වන එක්දින ජාත්‍යන්තර ශතකය\nපන්දු 109 දී 4 පහර 10ක් සමඟින් වාර්තා කිරීමට සමත් වුණා.\nතම නායකයාට අගනා සහයක් ලබා දෙමින් ඉෆ්තිකා අහමඩ් පන්දු 67 කදී වේගවත් ශතකයක් වාර්තා කළා.\nඉන් අනතුරුව පිටියට පිවිසි නේපාල කණ්ඩායමට පන්දුවාර 23යි පන්දු 4කදී සියල්ලන් දැවී ලබා ගත හැකි වූයේ ලකුණු 104ක් පමණි.\nවිශිෂ්ට පන්දු යැවීමක නිරත වූ ශදාබ් ඛාන් පන්දුවාර 06යි පන්දු 06ක් පමණක් වැය කරමින් ලකුණු 27කට කඩුලු 04ක් දවා ගනු ලැබුවා.\nඔහුට අගනා සහයක් හිමි කරමින් ෂහීම් ෂහා අෆ්‍රිඩී සහ හරීස් රාවුෆ් අතරේ කඩුලු 2 බැගින්ද නසීම් ෂා සහ මොහොමඩ් නවාස් අතරේ කඩුලු එක බැඟින්ද බෙදී ගියා.\nඒ අනුව පාකිස්ථානු කණ්ඩායමට ලකුණු 238ක විශිෂ්ට ජයක් හිමි වුණා.\nනේපාල කණ්ඩායමේ වැඩිම ලකුණු ලාභියා වූයේ සොම්පාල් කාමි.\nතරගයේ වීරයා සම්මානය දිනා ගනු ලැබුවේ පාකිස්ථානු කණ්ඩායමේ නායක බාබර් අසාම් විසින්.",
       "URL": "https://www.hirunews.lk/sports/346643/පාකිස්ථානයට-තියුණු-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=6"
}