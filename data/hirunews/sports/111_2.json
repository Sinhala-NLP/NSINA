{
       "Source": "hirunews",
       "Timestamp": "Wednesday, 26 February 2020 - 18:17",
       "Headline": "දෙවන එක්දින තරගයේදී කොදෙව්වන්ට ශ්‍රී ලංකාවෙන් ලකුණු 346ක ඉලක්කයක්",
       "News Content": "ශ්‍රී ලංකා කණ්ඩායම සමග පැවැත්වෙන දෙවන එක්දින ක්‍රිකට් තරගය ජය ගැනීම සඳහා බටහිර ඉන්දීය කොදෙව්වන්ට ලකුණු 346ක ඉලක්කයක් හිමිවී තිබෙනවා.\nසූරියවැව ජාත්‍යන්තර ක්‍රීඩාංගණයේ පැවැත්වෙන තරගයේ කාසියේ වාසිය දිනා පළමුවෙන් පන්දුවට පහරදුන් ශ්‍රී ලංකාව නියමිත පන්දුවාර 50 අවසානයේ කඩුලු 8ක් දැවී ලකුණු 345ක් ලබාගත්තා.\nඅද තරගයේදී විශිෂ්ඨ ඉනිමක් ක්‍රීඩා කළ ආරම්භක පිතිකරු අවිශ්ක ප්‍රනාන්දු පන්දු 123කින් ලකුණු 127ක් ලබාගත්තේ හතරේ පහර 10ක් ද සමගින්.\nකුසල් මෙන්ඩිස් පන්දු 119කින් ලකුණු 119ක් ලබාගත්තා.\nඊට හතරේ පහර 12ක් ඇතුලත්වුනා.\nකුසල් පෙරේරා කිසිදු ලකුණක් නොලබා පිටියෙන් ඉවත්වුනා.\nනායක දිමුත් කරුණාරත්න මෙන්ම ඇන්ජෙලෝ මැතිව්ස් එක් ලකුණ බැගින් ලබා සිටියදී දැවී ගියා.\nධනංජය ද සිල්වා ලකුණු 12ක් ලබාගත්තා. තිසර පෙරේරා ලකුණු 36යි.\nවනිඳු හසරංග ලකුණු 17 ක් සහ ඉසුරු උදාන නොදැවී ලකුණු 17ක් ලබාගත්තා.\nපන්දු යැවීමේදී අල්සාරි ජෝසප් කඩුලු 3ක් බිඳහෙලුවා. ශෙල්ඩන් කොට්රල් කඩුලු 4යි.\nබටහිර ඉන්දීය කොදෙව් පිළිතුරු ඉනිම තවත් සුලු වේලාවකින් ආරම්භ වීමට නියමිතයි.",
       "URL": "https://www.hirunews.lk/sports/235302/දෙවන-එක්දින-තරගයේදී-කොදෙව්වන්ට-ශ්‍රී-ලංකාවෙන්-ලකුණු-346ක-ඉලක්කයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=111"
}