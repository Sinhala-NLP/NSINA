{
       "Source": "hirunews",
       "Timestamp": "Saturday, 09 December 2017 - 12:13",
       "Headline": "ඉන්දු - ශ්‍රී ලංකා පළමු එක්දින ගැටුම හෙට",
       "News Content": "ශ්‍රී ලංකා කණ්ඩායම සහ ඉන්දීය කණ්ඩායම අතර තරඟ තුනකින් සමන්විත එක්‌දින තරඟාවලියේ පළමු  තරඟය හෙට ධර්මශාලාහිදී පැවැත්වෙනවා.\nතිසර පෙරේරාගේ නව නායකත්වය යටතේ ශ්‍රී ලංකා කණ්‌ඩායම මෙම තරඟාවලියට පිවිසෙන්නේ දිගින් දිගටම ලබන එක්දින තරඟ පරාජයන්ගෙන් මිදී ජයග්‍රාහී මාවතකට පිවිසීමේ දැඩි බලාපොරොත්තුවද සමඟයි.\nමෙම වසරේ ජාත්‍යන්තර එක්දින තරඟ 26 කට සහභාගී වී ඇති ශ්‍රී ලංකාවට හිමිකර ගැනීමට හැකිව ඇත්තේ ජයග්‍රහණ හතරක්‌ පමණයි.\nඅබාධයකට ලක්ව සිටි තුන් ඉරියව් ක්‍රීඩක ගුණරත්න, කුසල් ජනිත් පෙරේරා මෙවර ශ්‍රී ලංකා සංචිතයට එක්කර ඇති අතර ශ්‍රී ලංකාවේ අත්දැකීම් බහුලම වේග පන්දු යවන්නා වන ලසිත් මාලිංග සහ ටෙස්ට් කණ්ඩායමේ නායක දිනේෂ් චන්දිමාල්ද මෙවර සංචිතයට එක්කර නැහැ.\nකෙසේ වෙතත් ජාත්‍යන්තර එක්දින කණ්ඩායම් ශ්‍රේණිගත කිරීම් වල පළමු ස්‌ථානයේ පසුවන දකුණු අප්‍රිකාව සමඟ ප්‍රසාද ලකුණු 120 බැගින් ලබාගෙන සම තත්වයේ පසුවන ඉන්දීය කණ්ඩායම එහි පළමු තැන හිමි කරගැනීමේ අරමුණින් මෙම තරඟාවලිය සැලසුම්කරනු ඇති බවයි ක්‍රිකට් විචාරකයින් පවසන්නේ.\nමෙම තරඟාවලියට ඉන්දීය කණ්ඩායමේ නිත්‍ය නායක නායක විරාත් කෝලි සහභාගී නොවන අතර ඉන්දීය ආරම්භක පිතිකරු රෝහිත් ෂර්මාට ඉන්දියානු කණ්‌ඩායම මෙහෙයවීමේ වගකීම පැවරී තිබෙනවා.\nශ්‍රී ලංකා කණ්ඩායම සහ ඉන්දියාව අතර එක්‌දින තරඟ ඉතිහාසයේදී අවස්‌ථා 155 කදී දෙපිල එකිනෙක හමුවී ඇති අතර ඉන් ජයග්‍රහණ 88ක්‌ ඉන්දීය කණ්ඩායම සතුකර ගනිද්දී ශ්‍රී ලංකා කණ්ඩායමට හිමිකර ගැනීමට හැකිව ඇත්තේ ජයග්‍රහණ 55ක්‌ පමණයි.\nතරඟාවලියට එක්වන ශ්‍රී ලංකා සංචිතය.\nතිසර පෙරේරා (නායක), ධනුෂ්ක ගුණතිලක, නිරෝෂන් දික්‌වැල්ල, උපුල් තරංග, ඇන්ජලෝ මැතිව්ස්‌, ළහිරු තිරිමාන්න, අසේල ගුණරත්න, කුසල් ජනිත්, සචිත් පතිරණ, දුෂ්මන්ත චමීර, සුරංග ලක්‌මාල්, අකිල ධනංජය, සධීර සමරවික්‍රම, ධනංජය ද සිල්වා, චතුරංග ද සිල්වා, නුවන් ප්‍රදීප්\nතරඟාවලියට එක්වන ඉන්දීය සංචිතය.\nරෝහිත් ෂර්මා (නායක), ෂිකර් ධවාන්, මහේන්ද්‍ර සිං දෝනි, ජස්‌ප්‍රිට්‌ බුම්රා, අජින්කෙයා රහනේ, යුස්‌වෙන්ද්‍ර චාහල්, ෂර්යස්‌ ලියර්, කේදර් ජාදවේ, දිනේෂ් කාර්තික්‌, සිදාර්ත් කහුල්, කුල්දීප් යාදව්, බුවනේෂ්වර් කුමාර්, මනීෂ් පාණ්‌ඩ්‍යා, අක්‌ෂාර් පටෙල්, හාර්දික්‌ පාණ්‌ඩ්‍යා",
       "URL": "https://www.hirunews.lk/sports/177973/ඉන්දු-ශ්‍රී-ලංකා-පළමු-එක්දින-ගැටුම-හෙට",
       "Category": "Sports",
       "Parent URL": "https://www.hirunews.lk/sports/all-news.php?pageID=275"
}