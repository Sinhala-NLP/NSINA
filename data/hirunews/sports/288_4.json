{
       "Source": "hirunews",
       "Timestamp": "Friday, 20 October 2017 - 14:09",
       "Headline": "ලාහෝර් සංචාරය අනතුරුදායක නොවන බව තේරීම් කමිටු සභාපති කියයි",
       "News Content": "පැය 24 ක ලාහෝර් සංචාරය අනතුරුදායක නොවන බව ක්‍රීඩකයන්ට ඒත්තු ගැන්වීමට තවදුරටත් කටයුතු කරන බව ශ්‍රී ලංකා තේරීම් කමිටු සභාපති ග්‍රැහැම් ලැබ්රෝයි පවසනවා.\nපාකිස්ථානයේ - ලාහෝර් නුවර ගඩාෆි ක්‍රීඩාංගනයේ ලබන 29 වනදා පැවැත්වෙන 3 වන විස්සයි විස්ස ජාත්‍යන්තර තරඟයට සහභාගි නොවන ක්‍රීඩකයන්ට ශ්‍රී ලංකා - පාකිස්ථාන විස්සයි විස්ස තරගාවලියේ මුල් තරඟ දෙක ද අහිමි වන බව තේරීම් කමිටු සභාපති ග්‍රැහැම් ලැබ්රෝයි මීට පෙර පවසා සිටියා.\nකෙසේ නමුත් ලාහෝර් තරඟයට සහභාගි වන ක්‍රීඩකයන්ට ඒ සදහා අවශ්‍ය පන්නරය ලැබීමට අබුඩාබියේ පැවැත්වෙන මුල් තරඟ දෙකට ද සහභාගි වීම වැදගත් වන බවයි තේරීම් කමිටු ප්‍රධානියා වැඩිදුරටත් සදහන් කළේ.\nමේ අතර, ශ්‍රී ලංකාව සහ පාකිස්ථානය අතර 04 වන එක්දින තරඟය එක්සත් අරාබි එමීර් රාජ්‍යයේ සාජා හි දී අද (20) පැවැත්වෙනවා.\nතරඟාවලියේ මේ වනවිට තුනට බින්දුවක් ලෙස ඉදිරියෙන් සිටින්නේ පාකිස්ථානයයි.\nශ්‍රී ලංකාව මෙම තරඟයට පිවිසෙන්නේ අඛණ්ඩව එක්දින තරඟ 10කින් පරාජය ලැබීමෙන් අනතුරුවයි.",
       "URL": "https://www.hirunews.lk/sports/173997/ලාහෝර්-සංචාරය-අනතුරුදායක-නොවන-බව-තේරීම්-කමිටු-සභාපති-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=288"
}