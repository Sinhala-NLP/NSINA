{
       "Source": "hirunews",
       "Timestamp": "Saturday, 17 March 2018 - 21:09",
       "Headline": "ශ්‍රී ලංකාව සමග පැවති තරගයේ සිදුවීම ගැන බංග්ලාදේශ ක්‍රිකට් පාලක මණ්ඩලයේ කනස්සල්ල",
       "News Content": "නිවේදනයක් නිකුත් කරමින් බංග්ලාදේශ ක්‍රිකට් පාලක මණ්ඩලය ඊයේ සිද්ධිය සම්බන්ධයෙන් සිය දැඩි කනස්සල්ල ප්‍රකාශ කරනවා.\nඔවුන් අවධාරණය කරන්නේ එම අවස්ථාවේදී බංග්ලාදේශ ක්‍රීඩකයින්, සිදුවීමට වෘත්තිය මට්ටමෙන් අවතීර්ණ නොවූ බවත් ඒ හරහා ශ්‍රී ලංකා - බංග්ලාදේශ දිගුකාලීන ක්‍රිකට් සබඳතාවට හානි සිදු නොවිය යුතු බවයි.\nසිය කණ්ඩායමේ නායකයා ක්‍රීඩාවේ ජීවගුණය රැකගැනීම සම්බන්ධයෙන් මීට වඩා සැලකිලිමත්විය යුතුව තිබූ බව බංග්ලාදේශ ක්‍රිකට් පාලක මණ්ඩලය පවසනවා.\nඅදාළ නිවේදනයේ වැඩිදුරටත් සඳහන් වන්නේ මේ සම්බන්ධයෙන් ජාත්‍යන්තර ක්‍රිකට් කවුන්සිලය ක්‍රීඩකයින් දෙදෙනාට පැනවූ දඩුවම පැකිලීමකින් තොරව අනුමත කරන බවයි.\nනිදහස් කුසලාන පන්දුවාර 20 ක්‍රිකට් තරගාවලියේ මූලික වටයේ අවසන් තරගය සඳහා ශ්‍රී ලංකාව සහ බංග්ලාදේශය ඊයේ කොලඹ ආර්. ප්‍රේමදාස ක්‍රීඩාංගනයට පිවිසුණේ අවසන් මහා තරගයේ ස්ථානයක් වෙන් කර ගැනීමේ අරමුණ ඇතිවයි.\nවරෙක ලකුණු 41 කට කඩුලු 5ක් දැවී සිටි ශ්‍රී ලංකා කණ්ඩායම ලකුණු 159 ක් දක්වා ඔසවා තබන්නට තිසර සහ කුසල් ජනිත් සමත් වුණා.\nජයග්‍රහණය වෙත ස්ථාවර ගමනක යෙදී සිටි බංග්ලාදේශ කණ්ඩායමේ මැද පෙළ බිඳ දමමින් ශ්‍රී ලංකාව යලිත් තරගයට අවතීර්ණ වීමත් සමග ඔවුන්ට අවසන් පන්දු වාරයේදී ලකුණු 12ක ඉලක්කයක් හිමි වුණේ කඩුලු 3ක් පමණක් අතැතිවයි.\nඉසුරු උදාන එම පන්දු වාරයේ පළමු පන්දු දෙකම කෙටි පන්දු ලෙස යොමු කළ අතර එහිදී එකදු ලකුණක් හෝ ලබා ගන්නට බංග්ලාදේශයට හැකි වුනේ නැහැ.\nඑහිදී බංග්ලාදේශ ක්‍රීඩකයන් දෙවන පන්දුව නිපන්දුවක් ලෙස සංඥා කල යුතු බවට තර්ක කිරීමත් සමග උණුසුම් තත්ත්වයක් ඇති වුණා.\nඑම උණුසුම අතරතුර පිටිය මැදට පැමිණි බංග්ලාදේශ අතිරේක ක්‍රීඩකයෙක් ශ්‍රී ලංකා නායක තිසර පෙරේරාට තර්ජනය කරන අයුරු එහි සිටි කැමරා ශිල්පීන් සටහන් කරගෙන තිබුනා.\nමේ අතරතුර බංග්ලාදේශ නායක ෂකීබ් අල් හසන් පිතිකරුවන්ට නැවත ක්‍රීඩාගාරයට පැමිණෙන ලෙසද සංඥා කළා.\nඔවුන් පිටියෙන් ඉවතට පැමිණීමක් සිදු වුනි නම් තරගයේ ජයග්‍රහණය ශ්‍රී ලංකාවට ප්‍රදානය කිරීමේ හැකියාවක් ද පැවති නමුත් ශ්‍රී ලංකා ක්‍රීඩකයන්ගේ ද මැදිහත් වීම මත ඔවුන් පිටියේ රැඳී සිටියා.\nබංග්ලාදේශ ක්‍රීඩකයන් සන්සුන් කිරීමෙන් අනතුරුව නැවත තරගය ආරම්භ වූ අතර මහමදුල්ලා සිය කණ්ඩායම ජයග්‍රහණය වෙත රැගෙන ගියේ පන්දු තුනක දී අවශ්‍යව තිබු ලකුණු 12 වාර්තා කරමින්.\nමේ අතර තිසර සමග ගැටුමක් ඇති කර ගැනීමට උත්සාහ දැරූ අතිරේක ක්‍රීඩකයාම කුසල් මෙන්ඩිස් හට ද පැවසූ යමක් හේතුවෙන් යලිත් ගැටුමක් ඇති වන බවක් දක්නට ලැබුණත් බංග්ලාදේශ ජ්‍යෙෂ්ට ක්‍රීඩකයන්ගේ මැදිහත්වීමෙන් එය පාලනය කෙරුණා.\nමේ අතර ජාත්‍යන්තර ක්‍රිකට් කවුන්සිලය අද නිවේදනය කළේ තිසරට තර්ජනය කළ අතිරේක ක්‍රීඩක නුරුල් හසන් ට සහ කණ්ඩායම පිටියෙන් ඉවතට කැඳවූ ෂකීබ් අල් හසන් ට තරග මුදලින් 25‍% දඩයක් සහ එක දඬුවම් ලකුණ බැගින් පනවන බවයි.\nමේ අතර බංග්ලාදේශ කණ්ඩායමේ ජය සැමරුම් අතරතුර ක්‍රීඩක විවේකාගාරයේ වීදුරු දොරටුවක් කැඩී ගොස් ඇති ආකාරයද කැමරා කාච වල සටහන්ව තිබුණා.\nබංග්ලාදේශ ක්‍රීඩකයන් අතින් එම දොරටුව බිඳී ගිය බව ස්ථානයේ සිටි ආරක්ෂක නිලධාරීන්ද පවසන බවයි වාර්තා වන්නේ.\nකෙසේවෙතත් මෙම සිදුවීම සම්බන්ධයෙන් මෙතෙක් කිසිදු විනය පියවරක් ගෙන ඇති බවට වාර්තා වන්නේ නැහැ.\nශ්‍රී ලංකාව සහ බංග්ලාදේශය අතර පසුගිය තරග කිහිපයකදී වාර්තාවූ උණුසුම් සිදුවීම් පිලිබඳ බංග්ලාදේශ නායක ෂකීබ් අල් හසන් අදහස් පලකළා.\nrnrnrnrn\\r\\n",
       "URL": "https://www.hirunews.lk/sports/186184/ශ්‍රී-ලංකාව-සමග-පැවති-තරගයේ-සිදුවීම-ගැන-බංග්ලාදේශ-ක්‍රිකට්-පාලක-මණ්ඩලයේ-කනස්සල්ල",
       "Category": "Sports",
       "Parent URL": "https://www.hirunews.lk/sports/all-news.php?pageID=245"
}