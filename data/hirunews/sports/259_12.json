{
       "Source": "hirunews",
       "Timestamp": "Monday, 29 January 2018 - 11:42",
       "Headline": "ලොව ප්‍රබලම 20-20 ක්‍රීඩකයෙක්  IPL ක්‍රීඩක වෙන්දේසියේ දී අමතකවෙයි",
       "News Content": "2018 ඉන්දීය ප්‍රිමිය ලීග් තරඟාවලිය සඳහා වන ක්‍රීඩක වෙන්දේසිය ඊයේ (28) අවසන වුනේ ජාත්‍යන්තර ක්‍රිකට් පිටියේ සිටින ප්‍රබල ක්‍රීඩකයි රැසක් කණ්ඩායම් 08ක් අතර බෙදී යමින්.\nමෙවර වෙන්දේසිය සඳහා ඇතුලත්ව තිබූ ක්‍රීඩකයින් සංඛ්‍යාව 581ක්.\nඅදියර දෙකක් යටතේ පැවති මෙවර වෙන්දේසියේ දී ප්‍රබල ක්‍රීඩකයින් කිහිප දෙනෙක්ම මිලදී ගැනීමට කිසිඳු කණ්ඩායමක් ඉදිරිපත් නොවීම කැපී පෙනෙන කරුණක් වුණා.\nජාත්‍යන්තර ක්‍රිකට් කවුන්සිලය විසින් ප්‍රකාශයට පත් කරන ශ්‍රේණිගත කිරීම් හි පන්දුවාර 20 පන්දු යවන්නන් අතර ප්‍රබලම පන්දු යවන්නා ලෙස මේ වන විට ප්‍රමුඛස්ථානයේ සිටින නවසීලන්ත ක්‍රීඩක ඉෂ් සෝඩී මෙවර වෙන්දේසියේ දී අලෙවි නොවීම සුවිශේෂී සිදුවීමක්.\nපා දඟ පන්දු යවන්නෙක් වන ඉෂ් සෝඩී මේ වන විට ක්‍රීඩාකර ඇති ජාත්‍යන්තර පන්දුවාර 20 තරඟ සංඛ්‍යාව 21ක්.\nඑහිදී ඔහු කඩුලු 31ක් බිඳ දමා ඇති අතර ඔහුගේ හොඳම පන්දු 20-20 යැවීම ලෙස දැක්වෙන්නේ ලකුණු 18කට කඩුලු 03ක් ලෙසයි.\nපන්දුවාර 20 පන්දු යවන්නන් ශ්‍රේණිගත කිරීම් හි පෙරමුණගෙන සිටින මොහු හිමිකරගෙන සිටින ප්‍රසාදලකුණු සංඛ්‍යාව 726ක්.\nජාත්‍යන්තර ශ්‍රේණිගත කිරීම් අනුව පන්දු 20 පිතිකරුවන්ගේ අංශයේ ප්‍රමුඛස්ථානයේ සිටින කොලින් මුන්රෝ දිල්ලි ඩෙයාර් ඩිවිල්ස් කණ්ඩායම විසින් මිලදී ගත්තා.",
       "URL": "https://www.hirunews.lk/sports/182306/ලොව-ප්‍රබලම-20-ක්‍රීඩකයෙක්-ipl-ක්‍රීඩක-වෙන්දේසියේ-දී-අමතකවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=259"
}