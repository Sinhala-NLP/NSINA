{
       "Source": "hirunews",
       "Timestamp": "Saturday, 27 July 2019 - 8:22",
       "Headline": "මාලිංග ජයග්‍රාහී ලෙස එක්දින පිටියෙන් නික්මෙයි",
       "News Content": "කුසල් ජනිත් පෙරේරා ලබා ගත් ලකුණු 111 සමඟ, තම සුපුරුදු දස්කම් තුළින් බංග්ලාදේශ පිතිකරුවන් මෙල්ල කිරීමට සමත් වූ ලසිත් මාලිංග සිය අවසන් එක්දින ජාත්‍යන්තර ක්‍රිකට් තරඟය ඊයේ ආර්. ප්‍රේමදාස පිටියේදී ජයග්‍රාහී ලෙස අවසන් කළා.\nශ්‍රී ලංකාව සිය පන්දු වාර 50 තුළ දී කඩුලූ 8ක් දැවී ලබා ගත් ලකුණු 314ට පිළිතුරු වශයෙන් පන්දු වාර 41යි පන්දු 4කදී සියළු ක්‍රීඩකයන් දැවී බංග්ලාදේශය රැස් කළේ ලකුණු 223ක් පමණයි.\nඑහිදී නුවන් ප්‍රදීප් ලකුණු 51කට කඩුලූ 3ක් ද, ධනංජය ද සිල්වා ලකුණු 49කට කඩුලූ 2ක් ද ලබා ගත් අතර ලසිත් මාලිංග නායක තමීම් ඉක්බාල්ගේ කඩුල්ල ඇතුළුව කඩුළු 3ක් ලකුණු 38කට බිද හෙලීමට සමත් වුණා.\nමාලිංග සිය අවසන් එක්දින තරඟයේ තමාට හිමි අවසන් පන්දු වාරයේදී බංග්ලාදේශ පිළේ අවසන් කඩුල්ල දවාලීම ද විශේෂත්වයක්. ඒ සමඟම එක්දින තරඟවලදී මාලිංග ලබා ගත් කඩුලූ සංඛ්‍යාව 338 දක්වා ඉහළ යනවා.\nතරඟයේ නිමාවත් සමඟ ආර්. ප්‍රේමදාස පිටියට රොක් වූ සුවහසක් ක්‍රීඩාලෝලීන් මාලිංග සංවේදීව ආමන්ත්‍රණය කරනු දක්නට ලැබුණා.\nඉන් අනතුරුව මාලිංග තමා ජාත්‍යන්තර ක්‍රිකට් තලයට අවතීර්ණ කිරීමට මුල් වූ පුහුණුකරු චම්පක රාමනායක වෙත තමාගේ සුපුරුදු 99 අංකය ඇතුළත් ජර්සියක් රාමු කොට තිළිණයක් ලෙස පිරිනැමුයේ තම පවුලේ සාමාජිකයන් සියළු දෙනා පිටියට කැදවමින්.\nතරඟය නැරඹීම සඳහා ජනාධිපති මෛත්‍රීපාල සිරිසේන, විපක්ෂ නායක මහින්ද රාජපක්ෂ ඇතුළු දේශපාලනඥයන්, ප්‍රවීන ක්‍රීඩකයන්, කලාකරුවන් දෙස් විදෙස් මාධ්‍ය ඇතුළු අති විශාල පිරිසක් පැමිණ සිටියා.\nපසුව ජනාධිපති මෛත්‍රීපාල සිරිසේන ට්විටර් පණිවුඩයක් නිකුත් කරමින් වසර 16ක් ශ්‍රී ලංකාවේ ක්‍රිකට් ක්‍රීඩාව වෙනුවෙන් මාලිංග සිදුකළ සේවාව පිළිබදව සිය ස්තූතිය පුද කළා.",
       "URL": "https://www.hirunews.lk/sports/221118/මාලිංග-ජයග්‍රාහී-ලෙස-එක්දින-පිටියෙන්-නික්මෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=147"
}