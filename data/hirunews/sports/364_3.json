{
       "Source": "hirunews",
       "Timestamp": "Sunday, 01 January 2017 - 13:46",
       "Headline": "ගත වූ වසරේ ටෙස්ට් කණ්ඩායම් දර්ශකයට අනුව ශ්‍රී ලංකාවට 7 වන ස්ථානය",
       "News Content": "2016 වසර නිමාවේ ජාත්‍යන්තර ක්‍රිකට් සම්මේලනය මගින් නිකුත් කර ඇති ටෙස්ට් කණ්ඩායම් දර්ශකයට අනුව ශ්‍රී ලංකාවට හිමිවී ඇත්තේ හත්වන ස්ථානයයි.\nඑහි ප්‍රමුඛ ස්ථානය ඉන්දියාවට හිමිවී ඇති අතර, දෙවන තැන  ඕස්ට්‍රේලියාවට හිමිවී තිබෙනවා.\n2016 වසර අවසානයේ ටෙස්ට් පිතිකරු දර්ශකයේ ප්‍රමුඛස්ථානය  ඕස්ට්‍රේලියානු ක්‍රීඩක ස්ටීව් ස්මිත්ට හිමිවී තිබෙනවා.\nඑහිදී ඔහු වර්ගීකරණ ලකුණු 937 ක් ලබාගැනීම විශේෂත්වයක්.\nමීට පෙර අවසන් වරට එලෙස ඉහළ වර්ගීකරණ ලකුණු සංඛ්‍යාවක් ලබාගත් පිතිකරු වන්නේ ප්‍රවීන ශ්‍රී ලංකා ක්‍රීඩක කුමාර් සංගක්කාරයි.\n2007 වසරේ දෙසැම්බරයේදී ඔහු වර්ගීකරණ ලකුණු 938 ක් ලබා පිතිකරු දර්ශකයේ ප්‍රමුඛස්ථානය හිමිකරගත්තා.\nනවතම වර්ගීකරණයට අනුව ටෙස්ට් පිතිකරු දර්ශකයේ ඉහළම ස්ථානයක් ලබා සිටින ශ්‍රී ලංකා ක්‍රිඩකයා වන්නේ නායක ඇන්ජලෝ මැතිව්ස් වන අතර ඔහුට හිමිවී ඇත්තේ 12 වන ස්ථානයයි.\nදිනේෂ් චන්දිමාල්ට ටෙස්ට් පිතිකරු දර්ශකයේ 23 වන ස්ථානයත්, ධනංජයද සිල්වාට එහි 31 වන ස්ථානයත් හිමිවී තිබෙනවා. ටෙස්ට් පන්දු යවන්නන්ගේ දර්ශකයේ මුල්තැන ඉන්දීය ක්‍රීඩක රවී චන්ද්‍රන් අශ්වින්ට හිමිවී ඇති අතර, එහි තුන්වන ස්ථානය හිමිවී ඇත්තේ ශ්‍රී ලංකා ක්‍රිඩක රංගන හේරත්ටයි.",
       "URL": "https://www.hirunews.lk/sports/151036/ගත-වූ-වසරේ-ටෙස්ට්-කණ්ඩායම්-දර්ශකයට-අනුව-ශ්‍රී-ලංකාවට-7-වන-ස්ථානය",
       "Category": "Sports",
       "Parent URL": "https://www.hirunews.lk/sports/all-news.php?pageID=364"
}