{
       "Source": "hirunews",
       "Timestamp": "Friday, 07 June 2013 - 12:56",
       "Headline": "මනිලාල්ගේ කටට ජගත් පාපන්දු සම්මේලනයෙන් ඉබ්බෙක්.",
       "News Content": "වසර 8 ක තහනමක් ලබා සිටින ශ්‍රී ලංකා පාපන්දු සම්මේලනයේ හිටපු සභාපති මනිලාල් ප්‍රනාන්දුට පාපන්දු ක්‍රීඩාව සම්බන්ධයෙන් කිසිදු ප්‍රකාශයක් හෝ ක්‍රියාවක නිරත විය නොහැකි බව ජගත් පාපන්දු සම්මේලනය ක්‍රීඩා අමාත්‍යාංශයට නිල වශයෙන් දැනුම්දී තිබෙනවා. ජගත් පාපන්දු පනතේ විනය නීති සංග්‍රහයට අනුව, අදාල පුද්ගලයා නියෝජනය කළ පාපන්දු සම්මේලනවලට ද එරෙහිව කටයුතු කිරීමේ හැකියාවක් ජගත් පාපන්දු සම්මේලනයට පවතිනවා. පසුගිය 5 වැනිදා කොළඹ - ගලදාරි හෝටලයේදී මාධ්‍ය හමුවක් පවත්වමින් මනිලාල් ප්‍රනාන්දු සුනාමි ආධාර යටතේ පාපන්දු සම්මේලනයට ලැබුණු මූල්‍ය පරිත්‍යාගයක් පිළිබඳ සඳහන් කර සිටියා. ජගත් පාපන්දු සම්මේලනයේ තහනමකට ලක්ව සිටින මනිලාල් ප්‍රනාන්දුගේ පරිපාලන සමයේදී සිදුවූ මූල්‍ය අක්‍රමිකතා සම්බන්ධයෙන් සොයා බැලීමට සිව් පුද්ගල විනිසුරු කමිටුවක් ක්‍රීඩා අමාත්‍යාංශය විසින් මේ වනවිට පත් කර තිබෙනවා.",
       "URL": "https://www.hirunews.lk/sports/60503/මනිලාල්ගේ-කටට-ජගත්-පාපන්දු-සම්මේලනයෙන්-ඉබ්බෙක්",
       "Category": "Sports",
       "Parent URL": "https://www.hirunews.lk/sports/all-news.php?pageID=532"
}