{
       "Source": "hirunews",
       "Timestamp": "Tuesday, 07 November 2017 - 13:36",
       "Headline": "වසරේ මළල ක්‍රීඩකයා කවුද ?",
       "News Content": "2017 වසරේ මළල ක්‍රීඩකයා තිළිණය සඳහා ක්‍රීඩකයන් තුන් දෙනෙකු කෙටි ලැයිස්තුවකට ඇතුළත් කිරීමට ජාත්‍යන්තර මළල ක්‍රීඩා සම්මේලනය ඊයේ පියවර ගත්තා.\nබ්‍රිතාන්‍යයේ දිගුදුර ධාවන ශූර මෝ - ෆාරා, දකුණු අප්‍රිකාවේ මීටර් 400 ධාවන ශූර වෑන් නියෙකර්ක් සහ කටාරයේ උස පැනීමේ ශූර මුටාස් එෂා බසීම් එම මළල ක්‍රීඩකයන් තුන්දෙනයි.\nමේ මස 24 වැනිදා මොනැකෝ හි පැවැත්වෙන උත්සවයකදී එම තිළිණය පිරිනැමෙන අතර, එහි ජයග්‍රාහකයා උසේන් බෝල්ට් වෙනුවට ලොව විශිෂ්ඨතම මළල ක්‍රීඩකයා ලෙස කිරුළු පළඳිනු ඇති.\nඔලිම්පික් රන් පදක්කම් 09ක් ජයග්‍රහණය කළ උසේන් බෝල්ට් පසුගිය වසර 06 මුළුල්ලේම ලොව විශිෂ්ඨතම මළල ක්‍රීඩකයා තිළිණය ජයග්‍රහණය කළ අතර, මේ වසරේ ලෝක මළල ක්‍රීඩා තරගාවලියෙන් පසු ඔහු ක්‍රීඩා පිටියෙන් සමු ගත්තා.",
       "URL": "https://www.hirunews.lk/sports/175464/වසරේ-මළල-ක්‍රීඩකයා-කවුද",
       "Category": "Sports",
       "Parent URL": "https://www.hirunews.lk/sports/all-news.php?pageID=282"
}