{
       "Source": "hirunews",
       "Timestamp": "Friday, 01 April 2016 - 7:23",
       "Headline": "කොදෙව්වන් අවසන් මහා තරගයට",
       "News Content": "20 යි 20 ලෝක කුසලාන ක්‍රිකට් තරගාවලියේ අවසන් මහා තරගයට සුදුසුකම් ලබා ගැනීමට බටහිර ඉන්දීය කොදෙව් කණ්ඩායම ඊයේ සමත්වුනා.\nඒ ඉන්දියාවට එරෙහි අර්ධ අවසන් පුර්ව තරගය කඩුලු 7 කින් ජයග්‍රහණය කරමින්.\nතරගයේ කාසියේ වාසිය දිනු කොදෙව්වන්ගේ ආරාධනය මත පළමුවෙන් පන්දුවට පහරදුන් ඉන්දීය පිතිකරුවන් නියමිත පන්දුවාර 20 අවසානයේ කඩුලු 2 ක් පමණක් දැවී ලකුණු 192 ක් රැස් කලා.\nරෝහිත් ශර්මා ලකුණු 43 ක් ලබාගත්තේ පන්දු 31 කදී.\nඊට හයේ පහර සහ හතරේ පහර 3 බැගින් ඇතුලත් වුනා. අජින්කෙයා රහනේ පන්දු 35 කින් ලකුණු 40 ක් ලබාගත්තේ හතරේ පහර 2 ක් ද සමගින්.\nසුපිරි පිතිකරු විරාත් කෝලි පන්දු 47 කින් වේගවත් ලකුණු 89 ක් ලබාගත්තා.\nනොදැවී පිටියේ රැඳී සිටි ඔහු ලබාගත් ලකුණු 47 ට හතරේ පහර 11 ක් සහ එක් හයේ පහරක් ඇතුලත් වුනා.\nමහේන්ද්‍ර සිං ධෝනි නොදැවී ලකුණු 15 යි. පිළිතුරු ඉනිම වෙනුවෙන් පන්දුවට පහරදුන් බටහිර ඉන්දීය කොදෙව්වන් පන්දුවාර 19 යි පන්දු 4 කදී කඩුලු 3 ක් පමණක් දැවී ජයග්‍රාහී ඉලක්කය පසුකලා.\nජොන්සන් චාල්ස් පන්දු 36 කින් ලකුණු 52 ක් ලබාගත්තේ හතරේ පහර 7 ක් සහ හයේ පහර 2 ක් සමගින්.\nලෙන්ඩි සිමන්ස් නොදැවී ලකුණු 82 ක් රැස්කලා. පන්දු 51 කින් ඔහු ලබාගත් එම ලකුණු 82 ට හයේ පහර 5 ක් සහ හතරේ පහර 4 ක් ඇතුලත් වුනා.\nඇන්ඩ‍්‍රී රසල් නොදැවී 43 යි. පන්දු 20 කින් ඔහු ලබාගත් එම ලකුණු සංඛ්‍යාවට හයේ පහර 4 ක් සහ හතරේ පහර 3 ක් ඇතුලත් වුනා.\nතරගයේ වීරයා සම්මානය කොදෙව් කණ්ඩායමේ ලෙන්ඩි සිමන්ස්ට හිමිවුනා.\nතරගයෙන් ජයගත් බටහිර ඉන්දීය කොදෙව් කණ්ඩායම ලබන ඉරිදා පැවැත්වෙන අවසන් මහා තරගයේදී එංගලන්ත කණ්ඩායම සමග තරග වදිනු ඇති.",
       "URL": "https://www.hirunews.lk/sports/129838/කොදෙව්වන්-අවසන්-මහා-තරගයට",
       "Category": "Sports",
       "Parent URL": "https://www.hirunews.lk/sports/all-news.php?pageID=419"
}