{
       "Source": "hirunews",
       "Timestamp": "Friday, 31 August 2018 - 8:13",
       "Headline": "අවසන් මොහොතේ ශ්‍රී ලංකාවට පදක්කමක් අහිමි වේ",
       "News Content": "ආසියානු ක්‍රීඩා උළලේ මළල ක්‍රීඩා ඉසව්වෙන් පදක්කමක් ජයග්‍රහණය කිරීමේ අවසන් අවස්ථාවද ශ්‍රී ලංකාවට ඊයේ අහිමි වුණා.\nඒ මීටර් 400 සහය දිවීමේ ඉසව්වේ ඊයේ රාත්‍රියේ පැවති අවසන් තරගයේදී සිව් වන ස්ථානයට පත්වීම හේතුවෙන්.\nතියුණු සටනක් දුන් ශ්‍රී ලංකා සහය දිවීමේ කණ්ඩායම එහිදී සිය ඉසව්ව නිම කළේ විනාඩි 3 යි තත්ත්පර 2 යි දශම 7 යි 4ක කාලයක් වැය කරමින්.\nමේ අතර, ආසියානු ක්‍රීඩා උළෙලේ රග්බි තරග ආරම්භ කරමින් ශ්‍රී ලංකා කණ්ඩායම මුහුණදුන් පළමු තරගයේදී එක්සත් අරාබි එමීර් රාජ්‍යය පරදවා ලකුණු 68 ට බින්දුවක් ලෙස ජයග්‍රහණය කළා.\nඑහෙත්, කොරියාව සමග පැවති තරගය තියුණු සටනින් පසු ශ්‍රී ලංකා පිල පරාජයට පත්වූයේ ලකුණු 31 ට 26 ක් ලෙසින්.\nආසියානු ක්‍රීඩා උළෙලේ සත් සාමාජික රග්බි ඉසව්වේ තවත් තරඟයකට ශ්‍රී ලංකාව අද මුහුණදෙන අතර, එහිදී ඔවුන් තරඟ වදින්නේ ඇෆ්ගනිස්ථානය සමඟයි.",
       "URL": "https://www.hirunews.lk/sports/198824/අවසන්-මොහොතේ-ශ්‍රී-ලංකාවට-පදක්කමක්-අහිමි-වේ",
       "Category": "Sports",
       "Parent URL": "https://www.hirunews.lk/sports/all-news.php?pageID=210"
}