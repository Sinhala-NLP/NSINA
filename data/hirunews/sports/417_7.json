{
       "Source": "hirunews",
       "Timestamp": "Thursday, 07 April 2016 - 15:16",
       "Headline": "ඔස්ට්‍රේලියාවට එරෙහි පළමු ටෙස්ට් තරගය ගාල්ලෙන් ඉවත් කරපු හේතුව මෙන්න",
       "News Content": "වසර 5 කට පසුව ශ්‍රී ලංකාවේ තරග සංචාරයකට එක්වන ඔස්ට්‍රේලියාව සහ ලංකාව අතර පැවැත්වෙන තරග කාලසටහන ප්‍රසිද්ධියට පත්කර තිබෙනවා.\nඒ අනුව දෙරට අතර ටෙස්ට් තරග 3 ක් එක්දින තරග 5 ක් සහ 20 යි 20 තරග 2 ක් පැවැත්වීමට නියමිතයි.\nපල්ලෙකැලේ / ගාල්ල / දඹුල්ල සහ කොළඹදී මෙම තරග පැවැත්වීමටයි සැලසුම් කර ඇත්තේ.\nපළමු ටෙස්ට් තරගය ජුලි 26 වනදා පල්ලෙකැලේදී ආරම්භ වනවා.\nඅගෝස්තු මුල් සතියේදී මහනුවර ඇසළ පෙරහැර මංගල්‍යය පැවැත්වීම හේතුවෙන්  පළමු තරගය පල්ලෙකැලේ ක්‍රීඩාංගණයේ පැවැත්වීමට කටයුතු යොදා තිබෙනවා.\nසාමාන්‍යයෙන් ශ්‍රී ලංකාවේදී ආරම්භ වන ටෙස්ට් තරගාවලියක පළමු තරගය පැවැත්වෙන්නේ ගාල්ල ජාත්‍යන්තර ක්‍රීඩාංගණයේ වුව ද තරග කටයුතුවලින් පෙරහැරට බාධාවක් ඇති වීම වැලැක්වීම සඳහායි පළමු තරගය පල්ලෙකැලේ ක්‍රීඩාංගණයේ පැවැත්වීමට තීරණය වී ඇත්තේ.\nපල්ලෙකැලේ ක්‍රීඩාංගණයේ පැවැත්වෙන පළමු ටෙස්ට් තරගයෙන් අනතුරුව අනෙක් තරග දෙක කොළඹදී සහ ගාල්ලේදී පැවැත්වෙනු ඇති.\nකෙසේවෙතත් මෙම තරගාවලියේදී හම්බන්තොට ජාත්‍යන්තර ක්‍රීඩාංගණයේ කිසිදු තරගයක් පැවැත්වීමට සැලසුම් කර නැහැ.\nඔස්ට්‍රේලියා කණ්ඩායම 2011 වසරේදී අවසන් වරට ශ්‍රී ලංකාවේ සංචාරයකට එක්වී ඇති අතර එහිදී පැවති ටෙස්ට් තරගාවලිය ඔවුන් 1 ට බින්දුවක් ලෙස ජයග්‍රහණය කලා.\nඔස්ට්‍රේලියාව ශ්‍රී ලංකාවේදී ටෙස්ට් තරග 13 කට සහභාගී වී ඇති අතර ඉන් 6 ක් ජයග්‍රහණය කර තිබෙනවා.\nඔවුන් ශ්‍රී ලංකාව හමුවේ පරාජය වී ඇත්තේ 1999 වසරේදී පැවති එක් ටෙස්ට් තරගයකින් පමණයි.",
       "URL": "https://www.hirunews.lk/sports/130343/ඔස්ට්‍රේලියාවට-එරෙහි-පළමු-ටෙස්ට්-තරගය-ගාල්ලෙන්-ඉවත්-කරපු-හේතුව-මෙන්න",
       "Category": "Sports",
       "Parent URL": "https://www.hirunews.lk/sports/all-news.php?pageID=417"
}