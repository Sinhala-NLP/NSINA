{
       "Source": "hirunews",
       "Timestamp": "Friday, 29 December 2017 - 18:18",
       "Headline": "දකුණු අප්‍රිකාවට යන්න ගිය ඉන්දීය සුපිරි පිතිකරුවා අතර මඟදී නොසිතූ කරදරයක",
       "News Content": "ඉන්දියාව සහ දකුණු අප්‍රිකානු කණ්ඩායම අතර පැවැත්වීමට නියමිත තරඟාවලියට එක්වීමට දකුණු අප්‍රිකාව බලා ගිය ඉන්දීය කණ්ඩායමේ ආරම්භක පිතිකරු ශිකර් ධවාන්ට ඩුබායි ගුවන් තොටුපළේදී අත්විඳීමට සිදුවූ අපහසුතාවක් පිළිබඳව ඔහු ලොව සුපතල ගුවන් සමාගමකට චෝදනාවක් එල්ල කර තිබෙනවා.\nධවාන් සිය ට්විටර් ගිණුම ඔස්සේ අදාල ගුවන් සමාගමකට මෙලෙස චෝදනා කර ඇති බවයි ඉන්දීය මාධ්‍ය වාර්තා කරන්නේ.\nඔහු සිය බිරිඳ සහ දරුවන් සමඟ ඉන්දියාවේ මුම්බායි නුවර සිට ඩුබායි හරහා දකුණු අප්‍රිකාව බලා යාමට පිටත්ව ගොස් තිබෙනවා.\nඑහිදී ඔහුගේ බිරිඳට සහ දරුවන්ගේ උප්‍පැන්න සහතික සහ අනෙකුත් ලියකියවිලි ඩුබායි ගුවන්තොටුපොළේදී ඉදිරිපත් කරන ලෙස පවසා ඇති බව සඳහන්.\nඑසේ නොමැති නම් ඔවුන්ට දකුණු අප්‍රිකාව බලා යාමට අවසර ලබා දිය නොහැකි බවයි ගුවන් තොටුපොල බලධාරීන් පවසා ඇත්තේ.\n\\\"ඔවුන් දැන් ඩුබායි ගුවන්තොටුපොළේ සිට ලියකියවිලි ලැබෙනකම් බලාගෙන ඉන්නවා. අපි මුම්බායිවලින් ගුවන් ගත වෙන විට ඔවුන් මේ බව නොකිව්වේ ඇයි?\\\" යනුවෙන් ශිකර් ධවාන් සිය ට්විටර් ගිණුම ඔස්සේ ප්‍රශ්න කර සිටිනවා.\nමීට පෙර එංගලන්ත කණ්ඩායමේ හිටපු ක්‍රීඩක කෙවින් පීටර්සන්ටද මෙවැනිම සිදුවීමකට  ඩුබායි ගුවන් තොටුපළේදී මුහුණ දීමට සිදුවුණා.\nධවාන් තැබූ ට්විටර් සටහන පහතින්.",
       "URL": "https://www.hirunews.lk/sports/179660/දකුණු-අප්‍රිකාවට-යන්න-ගිය-ඉන්දීය-සුපිරි-පිතිකරුවා-අතර-මඟදී-නොසිතූ-කරදරයක",
       "Category": "Sports",
       "Parent URL": "https://www.hirunews.lk/sports/all-news.php?pageID=269"
}