{
       "Source": "hirunews",
       "Timestamp": "Saturday, 14 August 2021 - 10:27",
       "Headline": "රග්බි පිටියට කලකින් ආ වසන්තය (ඡායරූප)",
       "News Content": "කොරෝනා වසංගත තත්ත්වය හේතුවෙන් මෙරට ක්‍රීඩාංගන බොහෝමයක් පසුගිය කාලය පුරාම අගුළු දමා තිබුණා.\nකෙසේ නමුත් ලා තිබූ අගුළු ඉවත් කොට නැවතත් ක්‍රීඩාපිටියට ජීවය ගෙන එන්නට ඊයෙ පැවැත්වුණු රග්බි තරගයක් සමත් වුණා.\nගුවන් හමුදාපති කුසලානය සඳහා පැවති මෙම ආරාධිත රග්බි තරගයේ දී කරට කර ගැටුණේ කොළඹ CH&FC කණ්ඩායම සහ ගුවන් හමුදා කණ්ඩායමයි.\nකලකින් දක්නට නොලැබෙන ප්‍රදර්ශනාත්මක තරග රටාවක් දියත් කළ මෙම තරගය අවසානයේ ඉතා තියුණු ජයග්‍රහණයක් වාර්තා කරන්නට CH&FC කණ්ඩායම සමත් වුණේ ගුවන් හමුදා කණ්ඩායම ලකුණු 23 ට 21ක් ලෙස පරාජයට පත් කරමින්.\nමෙම තරගය ඊයෙ රත්මලාන ගුවන් හමුදා රග්බි ක්‍රීඩාංගණයේදී පැවැත්වුණේ අග්‍රාමාත්‍ය මහින්ද රාජපක්ෂ, ක්‍රීඩා අමාත්‍ය නාමල් රාජපක්ෂ සහ ගුවන් හමුදාපතිවරයාගේ ප්‍රධානත්වයෙන්.\nජයග්‍රාහි CH&FC කණ්ඩායම සිය ලකුණු 23ක් සඳහා උත්සාහක දිනුම් 02ක්, ප්‍රවර්තන 02ක් සහ දඩුවම් පහර 03ක් ලබා ගත්තා.\nගුවන් හමුදා කණ්ඩායමේ ලකුණු 21ක් වාර්තා වූයේ උත්සාහක දිනුම් 02ක්, ප්‍රවර්තන 01ක් සහ දඩුවම් පහර 03ක් මඟින්.\nතරගයේ පළමු අර්ධය අවසන් වන විට ලකුණු 13ක් - 06ක් ක් ලෙස ඉදිරියෙන් සිටියේ CH&FC කණ්ඩායමයි.\nජයග්‍ර්‍රාහී CH&FC කණ්ඩායම වෙනුවෙන් සුදම් සූරියආරච්චි සහ රෝහිත රාජපක්ෂ උත්සාහක දිනුම් වාර්තා කළා.\nගුවන් හමුදා කණ්ඩායම වෙනුවෙන් උත්සාහක දිනුම් දෙක වාර්ථා කළේ පරාක්‍රම රත්නායක සහ අංජුල හෙට්ටිආරච්චියි.",
       "URL": "https://www.hirunews.lk/sports/279668/රග්බි-පිටියට-කලකින්-ආ-වසන්තය-ඡායරූප",
       "Category": "Sports",
       "Parent URL": "https://www.hirunews.lk/sports/all-news.php?pageID=45"
}