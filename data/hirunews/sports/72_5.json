{
       "Source": "hirunews",
       "Timestamp": "Saturday, 02 January 2021 - 8:38",
       "Headline": "දකුණු අප්‍රිකාව සමඟ 02 වන ටෙස්ට් තරඟයට ශ්‍රී ලංකාවේ 05 ක් අවිනිශ්චිතයි",
       "News Content": "දකුණු අප්‍රිකාව සමඟ හෙට ආරම්භ වන දෙවන ටෙස්ට් ක්‍රිකට් තරඟය සඳහා ශ්‍රී ලංකා පිලේ ප්‍රබල ක්‍රීඩකයින් 05 දෙනෙකුගේ සහභාගීත්වය අවිනිශ්චිත වී තිබෙනවා.\nපළමු ටෙස්ට් තරඟයේදී කායික ආබාධවලට ලක්වූ ඔවුන් අතරින් ධනංජය ද සිල්වාට සති දෙකක් යනතුරු ක්‍රීඩා කළ නොහැකි බව මේ වනවිට තහවුරු වී අවසන්.\nඊට අමතරව සුරංග ලක්මාල්, කසුන් රාජිත, ලහිරු කුමාර සහ දිනේෂ් චන්දිමාල් යන ක්‍රීඩකයින්ටද දෙවන ටෙස්ට් තරඟයට සහභාගිවීම තවමත් අවිනිශ්චිත බවයි දකුණු අප්‍රිකාවෙන් ලැබෙන වාර්තා සඳහන් කළේ.\nඔවුන් අතුරෙන් තරඟයට පෙර කායික යෝග්‍යතාව යහපත් තත්ත්වයට පත්විය හැක්කේ සුරංග ලක්මාල් සහ දිනේෂ් චන්දිමාල්ගේ පමණක් බව ශ්‍රී ලංකා ක්‍රිකට් කණ්ඩායමේ කළමනාකාරීත්වය ප්‍රකාශ කර තිබෙනවා.\nකෙසේ නමුත්, කණ්ඩායමේ පළපුරුදුම වේග පන්දු යවන ක්‍රීඩකයා වන සුරංග ලක්මාල් ඊයේ සිදුකළ කායික යෝග්‍යතා පරීක්ෂණයෙන්ද අසමත් වී ඇති බවයි කණ්ඩායම් කළමනාකරු අසන්තා ද මෙල් ප්‍රකාශ කර ඇත්තේ.",
       "URL": "https://www.hirunews.lk/sports/258538/දකුණු-අප්‍රිකාව-සමඟ-02-වන-ටෙස්ට්-තරඟයට-ශ්‍රී-ලංකාවේ-05-ක්-අවිනිශ්චිතයි",
       "Category": "Sports",
       "Parent URL": "https://www.hirunews.lk/sports/all-news.php?pageID=72"
}