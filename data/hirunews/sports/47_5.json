{
       "Source": "hirunews",
       "Timestamp": "Saturday, 31 July 2021 - 15:58",
       "Headline": "මලල ක්‍රීඩා ඉසව් ආරම්භ වූවත් චීනය තවමත් පෙරමුණේ",
       "News Content": "ටෝකියෝ ඔලිම්පික් උළෙලේ මලල ක්‍රීඩා ඉසව් ඊයේ (30) ආරම්භ වුනා.\nමෙවර ඔලිම්පික් උළෙලේ මලල ක්‍රීඩාවෙන් ලබා ගත් පළමු රන් පදක්කම දිනා ගැනීමට මීටර් 10,000 පිරිමි ඉසව්ව නියෝජනය කළ ඉතියෝපියානු ක්‍රීඩක Selemon Barega සමත් වුනා.\nඔහු එම ඉසව්ව අවසන් කිරීමට ගත කළ කාලය සටහන් වුනේ මිනිත්තු 27:43.22ක් ලෙසයි.\nමෙම තරඟයේදී එම ඉසව්වේ ලෝක වාර්තාවට හිමිකම් කියන ඉතියෝපියානු ක්‍රීඩක Joshua Cheptegei රිදී පදක්කම දිනාගනු ලැබුවා.\nලෝකඩ පදක්කම දිනා ගත්තේ උගන්ඩා ක්‍රීඩක Jacob Kiplimo විසින්.\nමෙවර ඔලිම්පික් උළෙලේ පළමු කේවල ලෝක වාර්තාව පිහිටුවමින් කාන්තා මීටර් 200 ළය ආර ඉසව්වේ රන් පදක්කම දිනා ගැනීමට දකුණු අප්‍රිකානු ක්‍රීඩිකා Tatjana Schoenmakerට හැකි වුනා.\nඇය එම ඉසව්ව මිනිත්තු 2:18.95ක කාලයකින් අවසන් කරමින් බිඳ හෙලුවේ ඩෙන්මාර්ක් ක්‍රීඩිකා Rikke Møller Pedersen විසින් පිහිටුවා තිබූ වාර්තාවයි.\nඑම ඉසව්වේ රිදී සහ ලෝකඩ පදක්කම් ඇමරිකානු ක්‍රීඩිකාවන් වන Lilly King සහ Annie Lazor විසින් දිනා ගනු ලැබුවා.\nරුසියානු ඔලිම්පික් කමිටුව නියෝජනය කළ Evgeny Rylov පිරිමි මීටර් 200 ළය ආර ඉසව්ව මිනිත්තු 1:53.27ක කාලයකින් අවසන් කරමින් රන් පදක්කම දිනා ගැනීමට සමත් වුනේ ඔලිම්පික් වාර්තාවක් ද පිහිටුවමින්.\nමිනිත්තු 1:54.15ක කාලයකින් තරගය අවසන් කළ ඇමරිකානු ක්‍රීඩක Ryan Murphy එහි රිදී පදක්කමත්, මිනිත්තු 1:54.72ක කාලයකින් තරගය නිමා කළ මහා බ්‍රිතාන්‍ය ක්‍රීඩක Luke Greenbank ලෝකඩ පදක්කමත් දිනා ගත්තා.\n2020 ටෝකියෝ ඔලිම්පික් උළෙලේ අට වන දිනය වන අද දිනයේ (31 )මේ වන විට පදක්කම් සටහනේ ප්‍රථම ස්ථානය චීනය විසින් හිමිකර ගෙන තිබෙන්නේ රන් පදක්කම් 21ක්, රිදී පදක්කම් 12ක් සහ ලෝකඩ පදක්කම් 12ක් සමඟිනුයි.\nජපානය රන් පදක්කම් 17ක්, රිදී පදක්කම් 4ක් සහ ලෝකඩ පදක්කම් 8ක් දිනා ගනිමින් දෙවැනි තැන රැඳී සිටින අතර රන් පදක්කම් 16ක්, රිදී පදක්කම් 17ක් සහ ලෝකඩ පදක්කම් 12ක් දිනා ගත් ඇමරිකාව පසුවන්නේ තෙවැනි තැනයි.\nසිව් වන ස්ථානය ඔලිම්පික් ධජය යටතේ ක්‍රීඩා කරණ රුසියානු ඔලිම්පික් කමිටුවත්,පස් වන ස්ථානය ඔස්ට්‍රලියාවත් මේ වන විට හිමිකරගෙන තිබෙනවා.\nඑම ලයිස්තුවේ පළමු කණ්ඩායම් 15 පහතින්.",
       "URL": "https://www.hirunews.lk/sports/278503/මලල-ක්‍රීඩා-ඉසව්-ආරම්භ-වූවත්-චීනය-තවමත්-පෙරමුණේ",
       "Category": "Sports",
       "Parent URL": "https://www.hirunews.lk/sports/all-news.php?pageID=47"
}