{
       "Source": "hirunews",
       "Timestamp": "Monday, 28 October 2013 - 13:19",
       "Headline": "පැරා ඔලිම්පික් තරඟාවලියේ 5 වන තැන ශ්‍රී ලංකාවට.",
       "News Content": "දෙවන ආසියානු යොවුන් පැරා ඔලිම්පික් තරඟාවලියේදී රටවල් 34 ක් අතුරින් පස්වන ස්ථානයට පත්වීමට ශ්‍රී ලංකාව සමත්ව තිබෙනවා. ශ්‍රී ලංකාව මේ වනවිට රන් පදක්කම් 3 ක්, රිදී පදක්කම් 2 ක් ලබාගෙන ඇති බවයි ජාතික යොවුන් පැරා ඔලිම්පික් ක්‍රීඩා කණ්ඩායම් භාර නිලධාරී ප්‍රියන්ත පීරිස් සඳහන් කළේ.\nපැරා ඔලිම්පික් තරඟාවලිය පසුගිය 26 වැනිදා මලයාසියාවේදී ආරම්භ කෙරුණු අතර එය අවසන්වීමට නියමිතව ඇත්තේ මේ මස 30 වැනිදායින්. ශ්‍රී ලංකාව නියෝජනය කරමින් ක්‍රීඩක ක්‍රීඩිකාවන් හතරදෙනකු මෙම තරඟාවලිය නියෝජනය කරන අතර මොවුන් සියලූදෙනාම පදක්කම් දිනාගැනීමට සමත්වීමද විශේෂත්වයක්.\nකාංචනා සෙව්වන්දි, මොහොමඞ් ෆර්හාන්, ෂෙහාන් සංචිත සහ යෝෂිත ප්‍රභාත් මෙවර පැරා ඔලිම්පික් තරඟාවලියේ ශ්‍රී ලංකාව නියෝජනය කරන ක්‍රීඩක ක්‍රීඩිකාවන් හතරදෙනායි. ඊයේ  (27) දිනයේ පැවති තරඟවලදී අර්ධ දෘෂ්‍යාබාධිත ක්‍රීඩිකාවක් වන කාංචනා සෙව්වන්දි 17 න් පහළ දුරපැනීමේ ඉසව්වෙන් රන් පදක්කමක් සහ මීටර් 100 කෙටි දුර ධාවන ඉසව්වෙන් රිදී පදක්කමක් හිමිකරගත්තා. ඇය අම්පාර - සේරංකඩ මහා විද්‍යාලයේ උසස් පෙළ කලා විෂය ධාරාවෙන් අධ්‍යාපනය ලබනවා. මීට අමතරව අර්ධ දෘෂ්‍යාබාධිත ක්‍රීඩකයෙකු වන මොහොමඩ් ෆර්හාන් 16 න් පහළ අර්ධ දුර පැනීමේ ඉසව්වෙන් රන් පදක්කම් හිමිකරගෙන තිබෙනවා. එක් පාදයක් අහිමි කණ්ඩායමට අයත් ක්‍රීඩකයෙකු වන ෂෙහාන් සංචිත 17 න් පහළ යගුලිය විසි කිරීමෙන් රන් පදක්කමක් සහ  යෝෂිත ප්‍රභාත් 16 න් පහළ රෝද පුටු ඉසව්වෙන් රිදී පදක්කමක්ද හිමිකර ගනු ලැබුවා.\nමෙම තරඟාවලියේ දැනට පිළිවෙලින් පළමු, දෙවන සහ තෙවන ස්ථානවල පසුවන්නේ ජපානය, මලයාසියාව සහ චීනයයි.",
       "URL": "https://www.hirunews.lk/sports/70193/පැරා-ඔලිම්පික්-තරඟාවලියේ-5-වන-තැන-ශ්‍රී-ලංකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=507"
}