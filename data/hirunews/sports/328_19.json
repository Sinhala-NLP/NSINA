{
       "Source": "hirunews",
       "Timestamp": "Sunday, 04 June 2017 - 6:44",
       "Headline": "උපුල් තරංගට තරග 2 ක් තහනම්",
       "News Content": "ශ්‍රී ලංකා කණ්ඩායමේ වත්මන් නායක උපුල් තරංගට ශූරයන්ගේ කුසලානයේ ඉදිරි තරග දෙකක් තහනම් කර තිබෙනවා.\nඒ ඊයේ දකුණු අප්‍රිකාවට එරෙහිව පැවති තරගයේදී පන්දු යැවීමට කාලය වැඩි වශයෙන් ලබාගැනීම හේතුවෙනුයි.\nක්‍රිකට් වාර්තා පෙන්වා දෙන්නේ ඊයේ තරගයේදී ශ්‍රී ලංකා කණ්ඩායම පන්දුවාර 50 යැවීම සඳහා පැය 4 කට වැඩි කාලයක් ලබාගත් බවයි.\nඒ නියමිත කාලය ද ඉක්මවා යමින්.\nඋපුල් තරංග විසින් වරද භාරගෙන ඇති අතර ලබාදුන් දඩුවම ද පිළිගෙන තිබෙනවා.\nඑබැවින් මේ සම්බන්ධයෙන් දීර්ඝ ලෙස විමර්ශණ සිදු නොවන බව සඳහන්.\nමෙම තහනම හේතුවෙන් ශූරයන්ගේ කුසලානයේ ශ්‍රී ලංකාව සහභාගී වන ඉදිරි තරග දෙක වන පකිස්ථානයට සහ ඉන්දියාවට එරෙහි තරග උපුල් තරංගට අහිමි වනවා.\nඋපුල් තරංග ශ්‍රී ලංකා කණ්ඩායම මෙහෙයවනු ලැබුවේ නායක ඇන්ජෙලෝ මැතිව්ස් ආබාධයකට ලක්වීම හේතුවෙන්.\nතරංග සඳහන් කළේ පිටියේ පන්දු රැකීමේ නිරතව සිටියදී පන්දුවාර යැවීමේ ප්‍රමාදය පිළිබඳ විනිසුරුවරුන් තමා දැනුවත් කළ බවයි.\nපන්දුවාරයක් අවසානයේ ඊළග පන්දුවාරය වෙත යාමේදී මෙම කාලය වැය වීම සිදුවු බව ද ඔහු පෙන්වා දෙනවා.\nපන්දුවාර 10 ක් අවසානයේදීත් තම කණ්ඩායම පන්දුවාර 12 ක් යැවීමේ කාලය ලබාගෙන තිබු බවයි තරංග කියාසිටියේ.\nඅවසන් පන්දුවාර කිහිපයේ එම කාලය කළමණාකරණය කර ගැනීමට නොහැකි වු බව ද ඔහු පෙන්වා දුන්නා.\nඊයේ දකුණු අප්‍රිකාවට එරෙහිව පැවති තරගයේදී වැඩිම ලකුණු සංඛ්‍යාවක් ලබාගත්තේ ද උපුල් තරංගයි. ඒ ලකුණු 57 ක්.\nඋපුල් තරංගට පැනවු මෙම තරග තහනමට අමතරව කණ්ඩායමේ සෙසු ක්‍රීඩකයන්ට තරග මුදලින් සියයට 60 ක දඩයක් ද පැනවෙනු ඇති.",
       "URL": "https://www.hirunews.lk/sports/162780/උපුල්-තරංගට-තරග-2-ක්-තහනම්",
       "Category": "Sports",
       "Parent URL": "https://www.hirunews.lk/sports/all-news.php?pageID=328"
}