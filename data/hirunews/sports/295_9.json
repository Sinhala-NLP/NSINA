{
       "Source": "hirunews",
       "Timestamp": "Monday, 25 September 2017 - 9:06",
       "Headline": "ශ්‍රී ලංකාව සමග තරගාවලිය පකිස්ථානයට සුවිශේෂී වන හේතුව",
       "News Content": "සංචාරක ශ්‍රී ලංකා කණ්ඩායම සමග පැවැත්වෙන තරගාවලිය පකිස්ථානයට සුවිශේෂී වන හේතුවක් පකිස්ථාන මාධ්‍ය අනාවරණ කර තිබෙනවා.\nප්‍රබලයන් දෙදෙනෙකු වන යුනිස් ඛාන් සහ මිස්බා උල් හක් නොමැතිව පකිස්ථානය මුහුණ දෙන පළමු තරගාවලිය මෙය බවයි එරට මාධ්‍ය වාර්තා පෙන්වා දෙන්නේ.\nපසුගිය මැයි මාසයේ කොදෙව්වන්ට එරෙහිව පැවති තරගාවලියෙන් අනතුරුව පකිස්ථාන ප්‍රබලයන් දෙදෙනා කණ්ඩායමෙන් සමු ගත්තා.\nමේ වන විට කණ්ඩායම මෙහෙයවීමේ වගකීම පැවරී ඇත්තේ සෆ්රාස් අහමඩ් ටයි.\nදැනටත් එක්දින සහ 20 යි 20 කණ්ඩායම්වල නායකයා වන ඔහු මෙවර ශ්‍රී ලංකාව සමග පැවැත්වෙන තරගාවලියේදී ටෙස්ට් කණ්ඩායම ද මෙහෙයවනු ඇති.\nඑය ඔහු ටෙස්ට් ක්‍රිකට් කණ්ඩායමට නායකත්වය ලබාදෙන පළමු අවස්ථාව ලෙසටයි වාර්තා අතරට එක්වන්නේ.\nපකිස්ථාන ටෙස්ට් සංචිතයට මෙවර නවකයන් 5 දෙනෙකු එක්ව තිබෙනවා.\nඒ උස්මන් සලාහුදීන් / හරිස් සොහායිල් / බිලාල් අසීෆ් / මොහොමඩ් අස්ගාර් සහ මීරා හම්සායි. ඒ අතරින් හරිස් සොහයිල් සහ උස්මන් සලාහුදීන් එක්දින තරගවලට ක්‍රීඩා කර තිබුන ද ටෙස්ට් ක්‍රිකට් ක්‍රීඩා කර නැහැ.\nනවකයන් මිස්බා උල් හක් සහ යුනිස් ඛාන්ගේ අඩුව පුරවා තරගාවලිය ජයග්‍රහණය කරා ගෙන යනු ඇතැයි දැඩිව විශ්වාස කරන බව පකිස්ථාන තේරීම් කමිටු ප්‍රධානී ඉන්සමාම් උල් හක් කියාසිටියා.\nඑමෙන්ම මෙවර පකිස්ථාන ටෙස්ට් සංචිතයට මෙතෙක් නම් නොකෙරුනු 25 හැවිරිදි වමත් වේග පන්දු යවන ක්‍රීඩක මීර් හම්සා පළමු පෙළ තරග 46 කදී කඩුලු 216 ක් ලබාගෙන තිබෙනවා.\nසංචාරක ශ්‍රී ලංකා කණ්ඩායම සහ පකිස්ථානය අතර පළමු ටෙස්ට් ක්‍රිකට් තරගය ලබන බ්‍රහස්පතින්දා අබුඩාබිහිදී ආරම්භ වනවා.\nදෙවන ටෙස්ට් තරගය ඩුබායිහිදී පැවැත්වෙන අතර එය දිවා රාත්‍රී තරගයක් ලෙසටයි පැවැත්වෙන්නේ.\nඑය ශ්‍රී ලංකා කණ්ඩායම මුහුණ දෙන පළමු දිවා රාත්‍රී ටෙස්ට් තරගයයි.",
       "URL": "https://www.hirunews.lk/sports/171772/ශ්‍රී-ලංකාව-සමග-තරගාවලිය-පකිස්ථානයට-සුවිශේෂී-වන-හේතුව",
       "Category": "Sports",
       "Parent URL": "https://www.hirunews.lk/sports/all-news.php?pageID=295"
}