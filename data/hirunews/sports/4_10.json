{
       "Source": "hirunews",
       "Timestamp": "Saturday, 09 September 2023 - 12:30",
       "Headline": "ආසියානු කුසලානයේ ශ්‍රී ලංකා – බංග්ලාදේශ තරගය අද",
       "News Content": "ආසියානු කුසලාන ක්‍රිකට් තරගාවලියේ සුපිරි සිව් දෙනාගේ වටයේ ශ්‍රී ලංකාව සහභාගි වන පළමු තරගය අද (09) පැවැත්වෙනවා.\nඒ බංග්ලාදේශ කණ්ඩායම සමඟයි.\nකොළඹ ආර්.ප්‍රේමදාස ක්‍රීඩාංගනයේ දී අද (09) පස්වරු 03ට පැවැත්වීමට නියමිත මෙම තරගය ජය ගතහොත් ශ්‍රී ලංකා කණ්ඩායමට ලෝක වාර්තාවක් පිහිටුවීමේ අවකාශයද ලැබෙනවා.\nඒ අඛණ්ඩව වැඩිම එක්දින තරග ගණනක් ජයග්‍රහණය දෙවැනි කණ්ඩායම බවට පත්වෙමින්.\nදිවා රාත්‍රී තරගයක් ලෙසින් පැවැත්වෙන තරගයට වර්ෂාව නිසා බාධා ඇති වීම පිළිබඳව ද විවිධ අනාවැකි පළ වී තිබෙනවා.\nමේ අතර 2023 ආසියානු කුසලාන ක්‍රිකට් තරගාවලිය හේතුවෙන් කොළඹ ආර් ප්‍රේමදාස ක්‍රිකට් ක්‍රීඩාංගණය ආශ්‍රිතව විශේෂ රථවාහන සැලැස්මක් ක්‍රියාත්මක කෙරෙන බවයි පොලීසිය පවසන්නේ.\nඒ අනුව තරග පැවැත්වෙන දින වන සැප්තැම්බර් මස 09,10,12,14,15 සහ 17 යන දිනයන්හිදී ආර් ප්‍රේමදාස ක්‍රිකට් ක්‍රීඩාංගණය ආශ්‍රිතව ඇතැම් මාර්ගවල රථවාහන ධාවනය සීමා කිරීමට තීරණය කර ඇති අතර එය තරග පැවැත්වෙන දිනවල දහවල් 12 සිට ක්‍රියාත්මක වන බවයි වැඩිදුරටත් වාර්තා වෙන්නේ.",
       "URL": "https://www.hirunews.lk/sports/347690/ආසියානු-කුසලානයේ-ශ්‍රී-ලංකා-බංග්ලාදේශ-තරගය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=4"
}