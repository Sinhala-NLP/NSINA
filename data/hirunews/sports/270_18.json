{
       "Source": "hirunews",
       "Timestamp": "Friday, 22 December 2017 - 20:47",
       "Headline": "පන්දු 120ට දැවැන්ත ඉලක්කයක්",
       "News Content": "ඉන්දෝර් හි හොල්කාර් ක්‍රීඩාංගනයේදී ආරම්භ වූ ශ්‍රී ලංකාව සහ ඉන්දියාව අතර දෙවන විස්සයි විස්ස තරඟයේ ශ්‍රී ලංකා නායකයාගේ ආරාධනයෙන් පළමුව පන්දුවට පහරදුන් ඉන්දීය කණ්ඩායම පන්දුවාර 20 තුල කඩුලු 05ක් දැවී ලකුණු 260ක් රැස් කිරීමට සමත් වුණා.\nශ්‍රී ලංකා පන්දු යවන්නන්ට අනුකම්පා විරහිත ප්‍රහාරයක් දියත් කළ ඉන්දීය කණ්ඩායමේ නායක රෝහිත් ශර්මා රැස් කළ ලකුණු සංඛ්‍යාව 118ක්.\nඔහුගේ ඉනිමට හතරේ පහර 12ක් සහ හයේ පහර 10ක් ඇතුළත් වුණා.\nමේ අතර අද තරඟයේදී ඉන්දීය කණ්ඩායමේ නායක රෝහිත් ශර්මා පන්දුවාර 20 තරඟයකදී රැස්කළ වේගවත්ම ශතකයට හිමි ලෝක වාර්තාව සම කිරීමට සමත් වුණා.\nරෝහිත් ශර්මා සිය ශතකය වර්තා කළේ පන්දු 35ක් පමණක් වැය කරමින්.\nමීට පෙර දකුණු අප්‍රිකානු කණ්ඩායමේ පිතිකරු ඩේවිඩ් මිලර් පන්දු 35කදී ශතකයක් ලබාගෙන වේගවත්ම පන්දුවාර 20 ශතකයට හිමිකම් කිවා.\nඉන්දීය කණ්ඩායම වෙනුවන් ආරම්භක පිතිකරු ලෝකේශ් රාහුල් පන්දු 49කදී ලකුණු 89ක් රැස් කළ අතර මහේන්ද්‍ර සිං දෝනි ලකණු 27ක් රැස් කළා.\nපන්දු යැවීමේදී නුවන් ප්‍රදීප් සහ තිසර පෙරේරා කඩුලු 02ක් බිඳ දැමූ අතර දුෂ්මන්ත චමීර එක් කඩුල්ලක් දාවා ගත්තා.\nඒ, අනුව ජයග්‍රහණය සඳහා පන්දුවාර 20ක් තුළ ශ්‍රී ලංකා කණ්ඩායමට ලකුණු 261ක දැවැන්ත ඉලක්කයක් හිමිව තිබෙනවා.\nමේ අතර ඉන්දියාව අද ලබාගත් මෙම ලකුණු සංඛ්‍යාව ඉන්දීය කණ්ඩායමක් පන්දුවාර 20 තරඟයකදී රැස් කළ වැඩිම ලකුණු සංඛ්‍යාව වනවා.",
       "URL": "https://www.hirunews.lk/sports/179080/පන්දු-120ට-දැවැන්ත-ඉලක්කයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=270"
}