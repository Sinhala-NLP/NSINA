{
       "Source": "hirunews",
       "Timestamp": "Wednesday, 08 June 2016 - 17:21",
       "Headline": "කළකට පසු අලුත් මුහුණු  ශ්‍රී ලංකා සංචිතයට",
       "News Content": "එංගලන්තයේ පැවැත්වෙන එක්දින තරඟාවලිය සඳහා උපුල් තරංග, ෆර්වේස් මහරුෆ්, සීක්කුගේ ප්‍රසන්න, සුරාජ් රන්දිව් සහ ධනුෂ්ක ගුණතිලක යළි ශ්‍රී ලංකා සංචිතයට කැඳවා තිබෙනවා.\nඑංගලන්ත, අයර්ලන්ත සංචාරයට අදාළව ශ්‍රී ලංකා කණ්ඩායම සහභාගි වන පළමු එක්දින තරඟය ජූනි 16 වනදා ඩබ්ලින් හිදී පැවැත්වීමට නියමිතයි.\nඒ අනුව ඔවුන් ශ්‍රී ලංකා කණ්ඩායම සමග එක්වීම සඳහා එංගලන්තය බලා පිටත්ව යාමට නියමිතයි.\nසංචිතයට නම් කෙරුනු ෆර්වේස් මහරූෆ් අවසන්වරට එක්දින ජාත්‍යන්තර තරගයකට සහභාගී වී ඇත්තේ 2012 වසරේදීයි.\nඔහු මේවන විට ටෙස්ට් තරග 22 කට සහ එක්දින තරග 104 කට මෙන්ම 20 යි 20 තරග 7 කට තරග කර තිබෙනවා.\nඔහු ලබාගෙන ඇති එක්දින කඩුලු සංඛ්‍යාව 133 ක්.\nමේ අතර ශ්‍රී ලංකා ටෙස්ට් ක්‍රිකට් කණ්ඩායමේ සාමාජිකයන් කිහිප දෙනෙකු යළිත් ලංකාවට පැමිණීමට නියමිතව තිබෙන බවට වාර්තා වුව ද ඔවුන් කවුරුන් ද යන්න මෙතෙක් නිශ්චිතව හෙළිකර නැහැ.\nඅයර්ලන්තය සමග ජුනි 16 වනදා සහ 18 වනදා එක්දින තරග පැවැත්වෙන අතර එංගලන්තය සමග එක්දින තරගාවලිය ආරම්භ වන්නේ 21 වනදායි.\nශ්‍රී ලංකා කණ්ඩායම මෙවර එක්දින තරගාවලියට සහභාගී වන්නේ රංගන හේරත් / ධම්මික ප්‍රසාද් සහ දුෂ්මන්ත චමීර නොමැතිවයි.\nරංගන හේරත් සීමිත පන්දුවාර තරගවලින් ඉවත් වීම සහ ධම්මික ප්‍රසාද් මෙන්ම දුෂ්මන්ත චමීර ආබාධවලට ලක්වීම ඊට හේතුවයි.",
       "URL": "https://www.hirunews.lk/sports/135071/කළකට-පසු-අලුත්-මුහුණු-ශ්‍රී-ලංකා-සංචිතයට",
       "Category": "Sports",
       "Parent URL": "https://www.hirunews.lk/sports/all-news.php?pageID=406"
}