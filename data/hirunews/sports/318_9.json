{
       "Source": "hirunews",
       "Timestamp": "Thursday, 06 July 2017 - 17:36",
       "Headline": "ශ්‍රි ලංකාවට කඩුලු 8 ක ජයක්",
       "News Content": "සංචාරක සිම්බාබ්වේ කණ්ඩායමට එරෙහිව පැවති තුන්වන එක්දින තරගයෙන් කඩුලු 8 ක ජයක් ලබාගැනීමට ශ්‍රී ලංකා කණ්ඩායම සමත්වුනා.\nහම්බන්තොට සුරියවැව ජාත්‍යන්තර ක්‍රීඩාංගණයේ පැවති තරගයේ කාසියේ වාසිය දිනු ශ්‍රී ලංකා කණ්ඩායමේ ආරාධනය මත පළමුවෙන් පන්දුවට පහරදුන්  සිම්බාබ්වේ කණ්ඩායම නියමිත පන්දුවාර 50 අවසානයේ කඩුලු 8 ක් දැවී ලකුණු 310 ක් ලබාගත්තා.\nහැමිල්ටන් මසකඩ්සා ලකුණු 111 යි. පිළිතුරු ඉනිම වෙනුවෙන් පන්දුවට පහරදුන් ශ්‍රී ලංකාව පන්දුවාර 47 යි පන්දු 2 ක් අවසානයේ කඩුලු 2 ක් දැවී ජයග්‍රාහී ඉලක්කය පසු කළා.\nආරම්භක පිතිකරුවන් වු නිරෝෂන් දික්වැල්ල සහ ධනුෂ්ක ගුණතිලක අද සිය මංගල එක්දින ශතක රැස්කර ගැනීමට ද සමත්වුනා.\nනිරෝෂන් දික්වැල්ල ලකුණු 102 ක් ලබාගත් අතර ධනුෂ්ක ගුණතිලක ලකුණු 116 ක් ලබාගත්තා.\nආරම්භක පිතිකරුවන් යුගළයම ශතක රැස් කිරීමේ අවස්ථා 34 ක් එක්දින ක්‍රිකට් ඉතිහාසයේ සටහන් වී ඇති අතර ඉන් අවස්ථා 7 ක්ම හිමිවන්නේ ශ්‍රී ලංකාවටයි.\nඉන් එක් තරගයක් ඉන්දියාවට එරෙහිව 2013 වසරේදී කින්ග්ස්ටන්හිදී පැවැත්වුනා.\nඑහිදී ආරම්භක පිතිකරු උපුල් තරංග නොදැවී ලකුණු 174 ක් රැස් කළ අතර මහේල ජයවර්ධන ලකුණු 107 ක් ලබාගත්තා.\n2010 වසරේදී එංගලන්තයට එරෙහිව පැවති තරගයකදී ආරම්භක පිතිකරුවන් වු උපුල් තරංග සහ ටී එම් ඩිල්ෂාන් ශතක රැස් කළා.\nඑහිදී උපුල් තරංග ලකුණු 102 ක් සහ ඩිල්ෂාන් ලකුණු 108 ක් ලබාගත්තා.\nමීට අමතරව සිම්බාබ්වේ කණ්ඩායමට එරෙහිව 2010 වසරේ පල්ලෙකැලේ පැවති තරගයකදී ආරම්භක පිතිකරුවන් වු උපුල් තරංග ලකුණු 133 ක් සහ ටී එම් ඩිල්ෂාන් ලකුණු 144 ක් රැස් කළා.\nඑමෙන්ම ජාත්‍යන්තර ක්‍රිකට් තරගවලදී ශ්‍රී ලංකා ක්‍රීඩකයන් දෙපළකගේ වේගවත්ම ලකුණු සබඳතාවට ද අද නිරෝෂන් දික්වැල්ල සහ ධනුෂ්ක ගුණතිලක හිමිකම් කියනවා.\nඑක්දින තරගවල ආරම්භක පිතිකරු යුගළයේ ලකුණු 200 සබඳතාව ඉක්මවා යාමේ සිදුවීම් 10 ක් ශ්‍රී ලංකා ක්‍රීඩකයන්ගේ වාර්තා අතරට එක්ව තිබෙනවා.\nඉන් 7 කටම උපුල් තරංග එක්ව ඇති බවයි ක්‍රිකට් වාර්තා පෙන්වා දෙන්නේ.\nඅද ලැබු ජයත් සමග තරග 5 කින් සමන්විත එක්දින තරගාවලිය දෙකට එකක් ලෙස ශ්‍රී ලංකාව ඉදිරියෙන් පසුවනවා.\nසිම්බාබ්වේ කණ්ඩායම සහ ශ්‍රී ලංකාව අතර හතරවන එක්දින තරගය ලබන 8 වනදා සුරියවැව ජාත්‍යන්තර ක්‍රීඩාංගණයේදී පැවැත්වීමට නියමිතයි.",
       "URL": "https://www.hirunews.lk/sports/165248/ශ්‍රි-ලංකාවට-කඩුලු-8-ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=318"
}