{
       "Source": "hirunews",
       "Timestamp": "Wednesday, 11 March 2015 - 8:44",
       "Headline": "ශ්‍රී ලංකාවේ ජය පරාජය සුපිරි අටේදි තීරණාත්මකයි",
       "News Content": "ලෝක කුසලාන ක්‍රිකට් තරගාවලියේ ශ්‍රී ලංකාව සහ ස්කොට්ලන්තය අතර තරගය ආරම්භවීමට ඇත්තේ තවත් සුළු වේලාවක් පමණයි. මෙම තරඟය ස්කොට්ලන්තයට කිසිදු ආකාරයකින් තීරණාත්මක තරඟයක් නොවේ.\nඊට හේතුව ඔවුන් මේ වන විට සුපිරි කණ්ඩායම් අට අතරින් ඉවතට ගොස් අවසන්වීමයි. නමුත් ශ්‍රී ලංකා කණ්ඩායමට අද ස්කොට්ලන්තය සමග පැවැත්වෙන තරගය තීරණාත්මක තරගයක් වනවා. ඊට හේතුව ශ්‍රී ලංකා කණ්ඩායම මෙම තරඟයෙන් ජය ලැබුවහොත් ප්‍රසාද ලකුණු 8ක් හිමිවන අතර, පරාජය වුවහොත් දැනට හිමි ප්‍රසාද ලකුණු 6 පමණයි සුපිරි අට වටයට යෑමට උපයෝගී වන්නේ.\nතරඟය ශ්‍රී ලංකා කණ්ඩායම ජයග්‍රහණය කළහොත් ප්‍රසාද ලකුණු 8ක් සමග ඒ ඛාණ්ඩයේ තෙවන ස්ථානයට පැමිණීමට හැකිවනවා. එසේවීමට හේතුව මෙසේයි. අනුමාන වශයෙන් ඕස්ට්‍රේලියාව සහ ස්කොට්ලන්තය අතර තරඟය ඕස්ට්‍රේලියානු කණ්ඩායම ජයග්‍රහණය කිරීමේ හැකියාව වැඩි නමුත්, ඒ අනුව  ඕස්ට්‍රේලියාව ඒ ඛාණ්ඩයේ දෙවන ස්ථානයට පැමිණෙන්නේ ප්‍රසාද ලකුණු 9ක් සමගයි.\nඑමෙන්ම නවසීලන්තය සහ බංග්ලාදේශය අතර තරඟය අනුමාන වශයෙන් මේ වන විට අපරාජිත කණ්ඩායමක් ලෙසින් ක්‍රීඩාකරන නවසීලන්තය මෙම තරගය ජයග්‍රහණය කිරීමට වැඩි ඉඩකඩක් ඇති බවයි ක්‍රිකට් විස්තර විචාරකයින් පෙන්වා දෙන්නේ.\nඒ අනුව බංග්ලාදේශය දැනට හිමිකර ගෙන ඇති ප්‍රසාද ලකුණු 7ක් අතැතිව ඒ ඛාණ්ඩයේ සිව්වැනි ස්ථානය දක්වා පහතට වැටෙනවා ඇති. නවසිලන්තය ප්‍රසාද ලකුණු 12ක් ලබාගනිමින් ඒ ඛාණ්ඩයේ ප්‍රථම ස්ථානයේ සිටීමේ හැකියාව හිමිවනු ඇති. මෙම අනුමාන ජයග්‍රහණ අනුව ශ්‍රී ලංකා කණ්ඩායමට ඒ ඛාණ්ඩයේ තෙවන ස්ථානය හිමිවනවා.\nඑමෙන්ම බී ඛාණ්ඩයේ දකුණු අප්‍රිකානු කණ්ඩායම සහ එක්සත් අරාබී එමීර් රාජ්‍යය අතර තරඟය අනුමාන වශයෙන් දකුණු අප්‍රිකාව හිමිකර ගතහොත් ඔවුන් ප්‍රසාද ලකුණු 8ක් සමග එම ඛාණ්ඩයේ දෙවැනි ස්ථානයේ රැදී සිටිනු ඇති.\nඒ අනුව සලකා බැලුවහොත් ශ්‍රී ලංකා කණ්ඩායමට සුපිරි අට වටයේදී හමුවන්නේ දකුණු අප්‍රිකානු කණ්ඩායමයි. නමුත් බී ඛාණ්ඩයේ මේ වන විට තරග 5ක් ක්‍රීඩා කරමින් ප්‍රසාද ලකණු 6 බැගින් ලබාගෙන සිටින අයර්ලන්තය සහ පකිස්ථානය අතර පැවැත්වීමට නියමිත තරගය ඉතා තීරණාත්මක වනු ඇති. ඊට හේතුව දකුණු අප්‍රිකාව, පකිස්ථානය සහ අයර්ලන්තය ප්‍රසාද ලකුණු 6 බැගින් ලබාගෙන සිටින අතර ඔවුන්ගේ වෙනස සනිටුහන් වන්නේ දළ ලකුණු සටහන අනුවයි. මෙම තරගයේ ජයග්‍රහණය අනුව ද ශ්‍රී ලංකාවට සුපිරි අට වටයේදි හිමි වන කණ්ඩායම වෙනස් වනු ඇති.",
       "URL": "https://www.hirunews.lk/sports/105212/ශ්‍රී-ලංකාවේ-ජය-පරාජය-සුපිරි-අටේදි-තීරණාත්මකයි",
       "Category": "Sports",
       "Parent URL": "https://www.hirunews.lk/sports/all-news.php?pageID=482"
}