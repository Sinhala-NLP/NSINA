{
       "Source": "hirunews",
       "Timestamp": "Saturday, 17 June 2017 - 10:45",
       "Headline": "ශුරයින්ගේ කුසලාන තරඟාවලියේ අවසන් තරඟය හෙට",
       "News Content": "ICC චැම්පියන්ස් කුසලාන තරඟාවලියේ අවසාන මහා තරඟය ඉන්දියාව හා පාකිස්තානය අතර ලන්ඩන්හි ඕවල් ක්‍රීඩාංගණයේදී හෙට පැවැත්වීමට නියමිතයි.\nමේවට අවසන් මහා තරඟය සදහා සම්ප්‍රාදායික ප්‍රතිවාදීන් වන පාකිස්තානය සහ ඉන්දියාව සුදුසුකම් ලබා තිබීම හේතුවෙන් බොහෝ දෙනා මත පලකරන්නේ මෙම තරඟය ඉතා තියුණු මුහුණුවරක් ගනු ඇති බවටයි.\nපාකිස්තාන කණ්ඩායම සත්කාරක එංගලන්තය කඩුලු 08 කින්  පරාජය කරමින්අවසන් තරඟයට සුදුසුකම් ලැබූ අතර බංග්ලාදේශය කඩුලු 9කින් පරාජය කළ ඉන්දියාව අවසන් මහා තරඟයට පිවිසීමේ අවස්ථාව හිමිකර ගත්තා.\nඉන්දියාව හා පාකිස්තාන ජාත්‍යන්තර එක්දින තරඟ 128 කදී එකිනෙකා මුණ ගැසී ඇති අතර ඉන් තරඟ 72ක් ජය ගැනීමට පාකිස්තානය සමත්ව තිබෙනවා.\nතරඟ 52ක් ඉන්දියාව ජයග්‍රහණය කර  ඇති අතර තරඟ 04ක් විසඳුමකින් තොරව නිමාවට පත්ව ඇති බවයි වාර්තාවල දැක්වෙන්නේ.\nමේවර තඟාවලිය තුල ඉන්දියාව සහ පාකිස්තානය එකිනෙකා මුණගැසෙන දෙවැනි අවස්ථාව මෙය වන අතර ඔවුන් හමුවූ පළමු තරඟය ඩක්වර්ත් ලුවිස් න්‍යායට අනුව ලකුණු 124කින් ජය ගන්නට ඉන්දියාව සමත් වුණා.\nඉන්දිය කණ්ඩායමේ නායක විරාට් කෝලි පවසන්නේ පාකිස්තානය යළි තරඟාවලියට අවතීර්ණ වී සිටින ආකාරය ඉතාමත් විශිෂ්ට බවයි.\nඉතා ශක්තිමත් යැයි කියා ගත් කණ්ඩායම් පාකිස්තානය විසින් පරාජය කර ඇති බවත් කණ්ඩායමක් ලෙසින් පිටියේදී ඔවුන් ක්‍රීඩා කළ ආකාරයෙන් ඔවුන් තුළ තිබෙන විශ්වාසය ප්‍රදර්ශනය වූ බවත් විරාට් කෝලි වැඩිදුරටත් පවසනවා.\nඅවසන් තරඟයේදී තමන් කුමන කණ්ඩායම සමඟ ක්‍රීඩා කළද එය අභියෝගයක් බව ප්‍රකාශ කරන කෝලි, පාකිස්තානයේ ශක්තිය හා දුර්වලතා හඳුනා ගෙන සිටින ඉන්දියාව හෙට තරඟයේදීත් පෙර පරිදිම ඔවුන්ට සුපුරුදු ආක්‍රමණශීලී ක්‍රීඩාවේ ම නිරත වනු ඇතැයි ඔහු පවසනවා.\nපසුගිය වර ශූරයින් වූ ඉන්දියාව මෙවරද පිට පිට දෙවැනි වතාවටත් ශූරයින්ගේ කුසලානය දිනා ගැනීමේ අරමුණින්ද, මෙවර තරඟාවලියේ පෙරළිකාර කණ්ඩායමක් වූ පාකිස්තාන කණ්ඩායම සිය පළමු චැම්පියන්ස් ශූරතාව දිනාගැනීමේ අරමුණින් හෙට පැවැත්වෙන තරඟයට සහභාගී වනු ඇති.",
       "URL": "https://www.hirunews.lk/sports/163757/ශුරයින්ගේ-කුසලාන-තරඟාවලියේ-අවසන්-තරඟය-හෙට",
       "Category": "Sports",
       "Parent URL": "https://www.hirunews.lk/sports/all-news.php?pageID=324"
}