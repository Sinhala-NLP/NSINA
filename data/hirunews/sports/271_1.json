{
       "Source": "hirunews",
       "Timestamp": "Friday, 22 December 2017 - 14:06",
       "Headline": "දෙවන විස්සයි විස්ස අද රාත්‍රියේ",
       "News Content": "ශ්‍රී ලංකාව සහ ඉන්දියාව අතර, ඉන්දෝර්හිදී අද (22) පැවැත්වෙන දෙවන විස්සයි විස්ස ජාත්‍යන්තර තරඟයේදී ද ඉන්දීය දඟ පන්දු යවන්නන් ශ්‍රී ලංකා පිතිකරුවන්ට අභියෝගයක් වනු ඇතැයි ක්‍රීඩා විචාරකයින් පෙන්වා දෙනවා.\nපළමු විස්සයි විස්ස තරඟයේදී යුස්වේන්ද්‍ර චහාල් සහ කුල්දීප් යාදව් යැවූ පන්දුවාර අටේදී ලකුණු 46 කට ශ්‍රී ලංකා කඩුලු  06 ක් බිඳ වැටුණා.\nඑමෙන්ම, පළමු තරඟයේදී පිත්තෙන් දස්කම් දැක්වීමට අපොහොසත් වූ ශ්‍රී ලංකා පිලේ මුල්පෙළ පිතිකරුවන්ගෙන් ද දස්කම් අපේක්ෂා කෙරෙනවා.\nදසුන් ශානක සහ ඇන්ජලෝ මැතිව්ස් පන්දු යැවීමට යොදා ගත හැකි නිසා එක් වේග පන්දු යවන්නෙකු වෙනුවට අතිරේක පිතිකරුවෙකු යොදා ගත හැකියි.\nඅද තරඟය පැවැත්වෙන ඉන්දෝර්හි - හොල්කාර් ක්‍රීඩාංගනය පිතිකරුවන්ගේ පාරාදීසයක් ලෙසයි සැලකෙන්නේ.\nඑබැවින් අද තරගයේදී හතරේ සහ හයේ පහරවල් රැසක් දැක බලා ගැනීමට හැකිවනු ඇතැයි ක්‍රිකට් පුවත් සේවා ප්‍රකාශකර තිබෙනවා.\nතරඟයට කාලගුණයෙන් බාධාවක් එල්ල වීමේ ඉඩකඩ අවම වුව ද රාත්‍රී තරඟයක් වන මෙම තරඟයේදී ද පින්න නිසා පන්දු රැකීම අභියෝගයක් බව විචාරකයන් පෙන්වා දෙනවා.\nශ්‍රී ලංකා කණ්ඩායමක් ඉන්දෝර් ක්‍රීඩාංගණයේ තරගයකට සහභාගි වන පළමු අවස්ථාව මෙය වන අතර, මෙම ක්‍රීඩාංගණයේ පැවැත්වෙන පළමු ජාත්‍යන්තර විස්සයි විස්ස ක්‍රිකට් තරඟයද මෙය වනවා.\nඒ අනුව ඉන්දෝර් ක්‍රීඩාංගනයනයේදී පළමු වරට පන්දුවාර 20 තරඟයකට සහභාගී වූ විදෙස් කණ්ඩායම ලෙසට ශ්‍රී ලංකාව ඉතිහාසයට එක් වනවා.\nඉන්දියාවේ ප්‍රධානතම ක්‍රිකට් තරඟාවලියක් වන රංජි කුසලාන තරඟාවලියේ මේවර අවසන් මහා තරඟය මේ මස 29 වැනිදා සිට ජනවාරි 02 වනදා දක්වා මෙම ක්‍රීඩාංගනයේදී පැවැත්වීමට නියමිතයි.",
       "URL": "https://www.hirunews.lk/sports/179042/දෙවන-විස්සයි-විස්ස-අද-රාත්‍රියේ",
       "Category": "Sports",
       "Parent URL": "https://www.hirunews.lk/sports/all-news.php?pageID=271"
}