{
       "Source": "hirunews",
       "Timestamp": "Monday, 31 May 2021 - 10:36",
       "Headline": "ශ්‍රී ලංකා 20-20 කණ්ඩායමේ නායකත්වයේ වෙනසක්",
       "News Content": "ශ්‍රී ලංකා ක්‍රිකට් කණ්ඩායමේ එළඹෙන එංගලන්ත සංචාරයේ එක්දින සහ පන්දුවාර 20 ක්‍රිකට් තරගාවලියට සහභාගිවන 28 දෙනෙකුගෙන් සමන්විත ශ්‍රී ලංකා මුලික සංචිතය මේ වන විට නම් කර තිබෙනවා.\nමේ අනුව ශ්‍රී ලංකා තේරීම් කමිටුවේ අවධානය යොමුව ඇත්තේ ශ්‍රී ලංකා පන්දුවාර 20 ක්‍රිකට් කණ්ඩායමේ නායකත්වයේ වගකීමත් කුසල් ජනිත් පෙරේරා වෙතට ලබා දෙන්නටයි.\nඒ බටහිර කොදෙව් තරගාවලියේදී පන්දුවාර 20 කණ්ඩායමේ නායකයා ලෙස නම්කළ දසුන් ශානක ඉවත් කරමින්.\nවීසා ගැටලුවක් හේතුවෙන් කොදෙව්වන් සමඟ පන්දුවාර 20 තරගාවලියේදී නායකත්වය ලබා දෙන්නට දසුන්ට නොහැකි වෙද්දී, 2019 වසරේ පාකිස්තානයට එරෙහිව ලැබූ පන්දුවාර 20 තරගාවලි ජයග්‍රහණයෙන් අනතුරුව එකඳු හෝ තරගයකට නායකත්වය නොදීම නායකත්වයෙන් දසුන්ව ඉවත්වන්නට වත්මන් ක්‍රිකට් තේරීම් කමිටුව කටයුතු කර තිබීමත් කැපී පෙනෙනවා.\nඑංගලන්තය තරගාවලියට නම් කළ 28 දෙනෙකුගෙන් සමන්විත ශ්‍රී ලංකා මුලික සංචිතය සඳහා බංග්ලාදේශ එක්දින තරගාවලියට සහභාගී වූ ක්‍රීඩකයින් 18දෙනාට අමතරව එක් කර ඇති ක්‍රීඩකයින් ගණන 10ක්.\nඑම ක්‍රීඩකයින් වන්නේ අවිශ්ක ප්‍රනාන්දු ,සධීර සමරවික්‍රම,ඕෂධ ප්‍රනාන්දු,චරිත් අසලංක, කමිල් මිශාර,ධනංජය ලක්ෂාන්,ප්‍රවීන් ජයවික්‍රම ,නුවන් ප්‍රදීප්,කසුන් රාජිත සහ ඉශාන් ජයරත්නයි.\nශාරීරික යෝග්‍යතා පරීක්ෂණයන්ගෙන් අසමත් වීම නිසා කොදෙව් සහ බංග්ලාදේශ තරගාවලි අහිමි වී ගිය අවිශ්ක ප්‍රනාන්දු යළි ශ්‍රී ලංකා සංචිතයේ ස්ථානයක් වෙන්කර ගනිද්දී,දිනේෂ් චන්දිමාල්ට,ලහිරු තිරිමාන්නට, සුරංග ලක්මාල්ට සහ දිමුත් කරුණාරත්නට සංචිතයේ ස්ථානයක් මෙවරත් හිමි වී නැහැ.\nකෙසේ වෙතත්, ඇන්ජලෝ මැතිව්ස්, මුලික සංචිතයට නම් කර සිටියත්, පෞද්ගලික හේතුවක් මත ඔහු එංගලන්ත තරගාවලියෙන් ඉවත්වීමට තීරණය කර තිබෙනවා.\nබංග්ලාදේශ තරගාවලිය සඳහා එක්වූ ශ්‍රී ලංකා කණ්ඩායම ඊයේ යළි දිවයිනට පැමිණි අතර ඔවුන් මේ වන විට කොළඹ පෞද්ගලික හෝටලයකදී නිරෝධායනය සඳහා යොමු වී තිබෙනවා.\nඑම කාලය අවසන් වීමෙන් අනතුරුව ජෛව ආරක්‍ෂිත බුබුලකට යටත්ව ශ්‍රී ලංකා කණ්ඩායම සිය පුහුණුවීම් ආරම්භ කිරීමට සැලසුම් කර තිබෙන අතර මෙම මුලික සංචිතයෙන් ක්‍රීඩකයින් 22 දෙදෙනෙකු එංගලන්ත තරගාවලිය සඳහා එක්වනු ඇති.\nශ්‍රී ලංකා කණ්ඩායමේ එංගලන්ත තරග සංචාරයට එක්දින තරග 3ක් සහ පන්දුවාර 20 තරග 3ක් ඇතුළත් වන අතර පළමු පන්දුවාර 20 තරගය ලබන 23වැනිදා වේල්සයේ කාඩිෆ් හිදී පැවැත්වීමට නියමිතයි.\nඑක්දින තරගාවලිය ආරම්භ වන්නේ ජුනි මස 29 වනදා ඩරම්හිදී.\nකුසල් පෙරේරා, ධනංජය ද සිල්වා, ධනුෂ්ක ගුණතිලක, පැතුම් නිස්සංක, අවිශ්ක ප්‍රනාන්දු, සධීර සමරවික්‍රම, ඕෂධ ප්‍රනාන්දු, කුසල් මෙන්ඩිස්, චරිත් අසලංක, කාමිල් මිෂාර, නිරෝෂන් දික්වැල්ල, අශේන් බණ්ඩාර, දසුන් ශානක, චාමික කරුණාරත්න, ධනංජය ලක්ෂාන්, වනිදු හසරංග, රමේෂ් මෙන්ඩිස්, ලක්ෂාන් සඳකැන්, අකිල ධනංජය, ප්‍රවීන් ජයවික්‍රම, දුෂ්මන්ත චමීර, ඉසුරු උදාන, බිනුර ප්‍රනාන්දු, නුවන් ප්‍රදීප්, ශිරන් ප්‍රනාන්දු, කසුන් රාජිත, අසිත ප්‍රනාන්දු, ඉෂාන් ජයරත්න මෙම සංචිතයට ඇතුළත් ක්‍රීඩකයින්.",
       "URL": "https://www.hirunews.lk/sports/272939/ශ්‍රී-ලංකා-20-20-කණ්ඩායමේ-නායකත්වයේ-වෙනසක්",
       "Category": "Sports",
       "Parent URL": "https://www.hirunews.lk/sports/all-news.php?pageID=53"
}