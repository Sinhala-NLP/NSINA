{
       "Source": "hirunews",
       "Timestamp": "Saturday, 30 March 2013 - 13:13",
       "Headline": "මෙවර අයි.පී.එල් මුම්බායි දිනයිද?",
       "News Content": "මුම්බායි ඉන්දියන්ස් පිලට මෙවර ඉන්දීය ප්‍රිමියර් ලීග් තරගාවලිය ජයග්‍රහණය කිරීමේ වැඩි අවස්ථාවක් පවතින බව ක්‍රීඩා විචාරකයන් පෙන්වා දෙනවා. සැමවිටම ශක්තිමත් ක්‍රීඩක සංචිතයක් සහිත මුම්බායි පිල මෙතෙක් අයි.පී.එල්. ශූරතාවක් ජයග්‍රහණය කර නැහැ. එහි සමබර ක්‍රීඩක සංයුතිය හේතුවෙන් මෙවර තරගාවලියේදී ඔවුන්ට වැඩි වාසි අත්වනු ඇති බව ක්‍රීඩා විචාරකයන්ගේ අදහසයි. රිකී පොන්ටින් විසින් මෙහෙයවන මුම්බායි පිලේ සචින් තෙන්ඩුල්කාර් මෙන්ම, කිරන් පොලාඞ් සහ ලසිත් මාලිංග වැනි ප්‍රබල ක්‍රීඩකයන් සාමාජිකයන් ලෙස කටයුතු කරනවා. හර්බජන් සිං සහ රෝහිත් ශර්මා මෙන්ම අයි.පී.එල් වෙන්දේසියේදී ඩොලර් මිලියනයක් ගෙවා ලබා ගත්  ඕස්ට්‍රේලියානු නවක ක්‍රීඩක ග්ලෙන් මැක්ස්වෙල් පිළිබඳව ද කණ්ඩායමට ඇත්තේ ඉහළ බලාපොරොත්තුවක්.\nමේ අතර, මෙවර අයි.පී.එල් තරගාවලියට සහභාගි වන ප්‍රබල ක්‍රීඩකයන් කිහිපදෙනෙකුටම තුවාල ලබා සිටීම හේතුවෙන් මුල් තරග කිහිපය අහිමි වනු ඇතැයි වාර්තා වනවා. එහිදී වැඩිම බලපෑමක් එල්ල වී ඇත්තේ දිල්ලි ඩෙයා ඩෙවිල්ස් කණ්ඩායමටයි. දිල්ලි පිලේ කෙවින් පීටර්සන්, පාදයේ ආබාධයකට ලක්ව සිටින අතර සිය මව්රටේ අවන්හලක් අසලදී ප්‍රහාරයකට ලක් වූ නවසීලන්ත ක්‍රීඩක ජෙසී රයිඩර් දැඩි සත්කාර ප්‍රතිකාර ලබමින් සිටිනවා. ඔහු ද දිල්ලි ඩෙයා ඩෙවිල්ස් ක්‍රීඩකයෙක්. මීට අමතරව, පූනේ පිලේ මයිකල් ක්ලාක්, හයිද්‍රාබාද් පිලේ ජේ.පී.ඩුමිනි ඇතුළු අයි.පී.එල් ක්‍රීඩකයන් රැසක් කායික යෝග්‍යතා පිළිබඳ ගැටලූවලට මුහුණදෙනවා.",
       "URL": "https://www.hirunews.lk/sports/56234/මෙවර-අයි-පී-එල්-මුම්බායි-දිනයිද",
       "Category": "Sports",
       "Parent URL": "https://www.hirunews.lk/sports/all-news.php?pageID=544"
}