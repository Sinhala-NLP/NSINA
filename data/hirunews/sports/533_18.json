{
       "Source": "hirunews",
       "Timestamp": "Tuesday, 28 May 2013 - 19:35",
       "Headline": "S.L.P.L සඳහා යහපත් ප්‍රතිචාර.",
       "News Content": "අගෝස්තු 10 වැනිදා ආරම්භ වන ශ්‍රී ලංකා ප්‍රිමියර් ලීග් තරඟාවලිය සඳහා සහභාගිවීමට රටවල් 5 ක ක්‍රීඩකයින් සිය කැමැත්ත ප්‍රකාශ කර තිබෙනවා.  ඕස්ට්‍රේලියාව, නවසීලන්තය, දකුණු අප්‍රිකාව, පාකිස්ථානය සහ බංග්ලාදේශය යන රටවල ක්‍රීඩකයින් මෙලෙස කැමැත්ත පළකර ලිපි යොමුකර ඇති බවයි එස්.එල්.පී.එල්. තරඟාවලියේ අධ්‍යක්‍ෂ අජිත් ජයසේකර හිරු ප්‍රවෘත්ති අංශයට ප්‍රකාශ කළේ.\nඕස්ට්‍රේලියා කණ්ඩායම නියෝජනය කරන බ්‍රැඞ් හොජ්, ඩග් බොලින්ජර්, ෂෝන් ටෙයිට් වන අතර නවසීලන්තයේ ඩැරල් ටෆී, ජේම්ස් ප්‍රැන්ක්ලීන් ද සිය සහභාගීත්වය තහවුරු කර තිබෙනවා. කෙසේ වෙතත් මෙවර එස්.එල්.පී.එල්. තරඟාවලියට සහභාගි වීම සඳහා වැඩිම ක්‍රීඩකයින් පිරිසක් කැමැත්ත පළ කර ඇත්තේ පාකිස්ථානයෙන් සහ දකුණු අප්‍රිකාවෙන්. දකුණු අප්‍රිකාවෙන් තරඟාවලියට එක්වන ක්‍රීඩකයන්ට ෆැෆ් ඩුප්ලේසි , ඞීන් එල්ගන්, රොබින් පීටර්සන්, වෙන් පානෙල් සහ වර්නන් ෆිලෑන්ඩර් ඇතුළත්. තරඟාවලියට එක්වීමට කැමැත්ත පළකර ඇති පාකිස්ථානු ක්‍රීඩකයින් අතර සහීඞ් අෆ්රිඞී, සයීඞ් අජ්මාල්, ෂොයීබ් මලික්, උමාර් ගුල් සහ පාකිස්ථානු ක්‍රිකට් නායක මිෂ්බා උල් හක් ද වනවා.\nදෙවන වරට පැවැත්වෙන එස්.පී.එල්. තරඟාවලියට ලබන අගෝස්තු 10 වැනිදා සිට සැප්තැම්බර් 7 වැනිදා දක්වා පැවැත්වෙන අතර ඒ සඳහා මෙවරද කණ්ඩායම් 7 ක් එක්වනවා. තරඟාවලියේ මුල් වටයේ තරඟ 21 කින් සහ අවසන් වටයේ තරඟ 3 කින් සමන්විතයි.",
       "URL": "https://www.hirunews.lk/sports/59861/s-l-p-සඳහා-යහපත්-ප්‍රතිචාර",
       "Category": "Sports",
       "Parent URL": "https://www.hirunews.lk/sports/all-news.php?pageID=533"
}