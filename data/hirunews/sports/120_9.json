{
       "Source": "hirunews",
       "Timestamp": "Sunday, 05 January 2020 - 13:04",
       "Headline": "මාලිංග විස්සයි විස්සෙන් සමුගැනීමට සූදානම්",
       "News Content": "මේ වසරේ ඕස්ට්‍රේලියාවේ පැවැත්වෙන විස්සයි විස්ස ලෝක කුසලාන තරගාවලිය සඳහා ශ්‍රී ලංකාව සුදුසුකම් ලැබුවහොත් වසර අවසානයේ විස්සයි විස්ස ජාත්‍යන්තර තරගවලින් සමුගැනීමට සූදානම් බව ලසිත් මාලිංග පවසනවා.\nමාලිංග ශ්‍රී ලංකා විස්සයි විස්ස කණ්ඩායම් නායකයා වන අතර, ඉන්දියාව සමඟ ගුවහටි හිදී පැවැත්වෙන පළමු විස්සයි විස්ස තරගයට පෙර ඊයේ මාධ්‍ය වෙත අදහස් දක්වමින් මේ බව කියා සිටියා.\n2014 වසරේ විස්සයි විස්ස ලෝක කුසලානය ජයග්‍රහණය කළ ශ්‍රී ලංකා පිල මෙවර විස්සයි විස්ස ලෝක කුසලාන තරගාවලිය සඳහා ඍජුව සුදුසුකම් නොලබන අතර, සුපිරි කණ්ඩායම් 12 හේ තරගාවලියට එක්වීම සඳහා අයර්ලන්තය, පැපුවා නිව්ගිනියා සහ ඕමානය සමඟ තරග කළ යුතුයි.\nමාලිංග සඳහන් කළේ ශ්‍රී ලංකා පිල විස්සයි විස්ස ලෝක කුසලාන තරගාවලියට සුදුස්සෙකු කිරීම තම අවසන් ඉලක්කය බවයි.\nමේ අතර විස්සයි විස්ස තරගවලදී ඉන්දියාව වෙනුවෙන් දස්කම් දැක්වූ ඉන්ෆාන් පතන් ක්‍රිකට් ක්‍රීඩාවේ සියලු අංශවලින් විශ්‍රාම ගන්නා බව නිවේදනය කළා.\n2003 වසරේ ඕස්ට්‍රේලියාවට එරෙහිව පළමුව තරග වැදුනු ඔහු මේ වනවිට 35 වන වියේ පසුවනවා.",
       "URL": "https://www.hirunews.lk/sports/231623/මාලිංග-විස්සයි-විස්සෙන්-සමුගැනීමට-සූදානම්",
       "Category": "Sports",
       "Parent URL": "https://www.hirunews.lk/sports/all-news.php?pageID=120"
}