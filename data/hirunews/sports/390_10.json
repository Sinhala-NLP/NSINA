{
       "Source": "hirunews",
       "Timestamp": "Sunday, 21 August 2016 - 12:47",
       "Headline": "අද තරඟයට අලූත් මුහුණු",
       "News Content": "ටෙස්ට් තරඟාවලියෙන් පූර්ණ පරාජයක් ලැබුව ද  ඕස්ට්‍රේලියානු එක්දින කණ්ඩායම තවමත් ප්‍රබල කණ්ඩායමක් බව ශ්‍රී ලංකා පුහුණුකරු ග්‍රැහැම් ෆෝ්ඞ් පවසනවා.\nමේ නිසා එක්දින තරඟාවලියේදී  ඕස්ට්‍රේලියාවට පරීක්ෂාකාරිව මුහුණදිය යුතු බවයි ඔහු සඳහන් කළේ.\nශ්‍රී ලංකාව සහ  ඕස්ට්‍රේලියාව අතර, එක්දින තරඟාවලිය අද (21) ආරම්භ වන්නේ ආර්.ප්‍රේමදාස ක්‍රීඩාංගනයේ පැවැත්වෙන දිවා රාත්‍රී තරඟයෙන්.\nමේ වසරේ  ඕස්ට්‍රේලියාව එක්දින තරඟාවලදී විශේෂයෙන් දස්කම් දැක්වීමට සමත්වුණා.\nඉන්දියාව තරඟ 4 ට 1 ක් ලෙස පරාජය කළ ඔවුන් බටහිර ඉන්දීය කොදෙව් දිවයින්හි පැවති තුන්කොන් තරඟාවලියේ සම්පූර්ණ කළ තරඟ 4 න් ම ජයගැනීමට සමත් වුණා.\nශ්‍රී ලංකා පිලට එක්දින තරඟාවලියේදී තිලකරත්න දිල්ෂාන්, එක්වන අතර ටෙස්ට් තරඟාවලියේදී දස්කම් දැක්වූ  ධනංජය ද සිල්වා ඉදිරි පෙළ පිතිකරුවෙකු  ලෙස කණ්ඩායමට එක්වනු ඇති.\nඊට අමතරව, එක්දින සංචිතයට කැඳවා ඇති ලක්ෂාන් සඳකැන් හෝ අමිල අපොන්සු අද දිනයේදී එක්දින ජාත්‍යන්තර තරඟ වරම් හිමිකර ගනු  ඇතැයි අපේක්ෂිතයි.",
       "URL": "https://www.hirunews.lk/sports/141125/අද-තරඟයට-අලූත්-මුහුණු",
       "Category": "Sports",
       "Parent URL": "https://www.hirunews.lk/sports/all-news.php?pageID=390"
}