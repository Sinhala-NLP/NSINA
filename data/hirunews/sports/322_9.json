{
       "Source": "hirunews",
       "Timestamp": "Friday, 23 June 2017 - 22:12",
       "Headline": "හිටපු වේග පන්දු පුහුණුකරු අනුෂ සමරනායකගෙන් මුලික අයිතිවාසිකම් නඩුවක්",
       "News Content": "මුදලට තරග පාවා දීමේ චෝදනාවක් එල්ල කරමින් තම කිර්ති නාමයට සිදුකළ හානිය වෙනුවෙන් හිටපු වේග පන්දු පුහුණුකරු අනුෂ සමරනායක මහතා ක්‍රීඩා අමාත්‍යවරයාට සහ ශ්‍රී ලංකා ක්‍රිකට් ආයතනයට එරෙහිව මුලික අයිතිවාසිකම් නඩුවක් ගොනුකර තිබෙනවා.\nහිරු ක්‍රීඩා අංශය වෙත විශේෂ ප්‍රකාශයක් කරමින් සමරනායක මහතා පැවසුවේ ඇතැමුන්ගේ පෞද්ගලික වුවමනා මත එල්ල කළ මෙම අභූත චෝදනා හේතුවෙන් මෙරට ක්‍රිකට් ක්‍රීඩකයන් සහ පුහුණුකරුවන් ජාත්‍යන්තරයේ අපකීර්තියට පත්වීම හේතුවෙන් තමන් ශ්‍රේෂ්ඨාධිකරණය හමුවේ මෙම නඩුව ගොනුකළ බවයි.\nතණ තීරු පන්දු යවන්නෙක් වන ගයාන් විශ්වජිත් නැමැත්තෙක් මුදලට තරග පාවාදීම පිළිබඳ තමන්ගෙන් විමසීමක් කළ බවට රංගන හේරත් හා කුසල් ජනිත්ල ජගත් ක්‍රිකට් කවුන්සිල දූෂණ මර්දන ඒකකයට 2015 වසරේදී පැමිණිලි කළා.\nමේ පිළිබද සොයා බැලූ ශ්‍රි ලංකා ක්‍රිකට් ආයතනය පසුගිය වසරේ ජනවාරි 18 වැනිදා මාධ්‍ය නිවේදනයක් නිකුත් කරමින් පැවසුවේ එවක ශ්‍රි ලංකා කණ්ඩායමේ වේග පන්දු පුහුණුකරුවකු ලෙස කටයුතු කල අනූෂ සමරනායක මහතා, ගයාන් විශ්වජිත් සමග සමීප ඇසුරක් පවත්වා ඇති බවයි.\nඒ, අනුව අදාළ පරීක්ෂණ කටයුතු අවසන් වන තෙක් සමරනායක මහතාට වැටුප් සහිත මාස දෙකක සේවා තහනමක් පනවන්නට ශ්‍රි ලංකා ක්‍රිකට් ආයතනය පියවර ගත්තා.\nඅනතුරුව අදාළ චෝදනා සම්බන්ධයෙන් මෙරට මෙන්ම ජාත්‍යන්තර ක්‍රිකට් කවුන්සිලයේ ද දූෂණ මර්දන ඒකක හමුවේ පරීක්ෂණවලට මුහුණ දෙන්නට අනූෂ සමරනායක මහතාට සිදුවුණා.\nතම පරීක්ෂණයේදී ඔහු කිසිදු තරග පාවාදීමකට සම්බන්ධ වී නොමැති බවට තහවුරු වූ බව සඳහන් කරමින් අයි.සි.සී.ය ශ්‍රි ලංකා ක්‍රිකට් ආයතනයට ලිපියක් යොමු කරන්නේ පසුගිය වසරේ මැයි මාසයේයි.\nනමුත් පුදුමයට කරුණ වන්නේ ශ්‍රි ලංකා ක්‍රිකට් ආයතනය මේ සම්බන්ධයෙන් සිදුකළ පරීක්ෂණයේ ප්‍රතිඵලයක් මේ වනතුරුත් ප්‍රකාශයට පත් නොවීමයි.\nඑමෙන්ම සමරනායක මහතාට ප්‍රසිද්ධියේ චෝදනා එල්ල කළ ක්‍රිකට් ආයතනය ඔහු නිදොස් කරමින් අයි.සී.සී ශ්‍රි ලංකා ක්‍රිකට් ආයතනයට එවන ලද ලිපිය මේ වනතුරුත් ප්‍රසිද්ධියට පත් කර නැහැ.\nඒ අනුව සමරනායක මහතා තමා නිදොස් කර ඇති බව තහවුරු කර ගන්නේ දිගින් දිගටම ජාත්‍යන්තර ක්‍රිකට් කවුන්සිලයෙන් සිදුකළ විමසීම්වලින් අනතුරුවයි.\nඅයි.සී.සීය විසින් තරග පාවාදීමේ චෝදනාවලින් නිදහස් කිරීමෙන් අනතුරුවත් ඔහුව නැවත සේවයේ පිහිටුවීමට ක්‍රිකට් බලධාරීන් පියවර නොගත්තේ ඔහුට විනය කඩ කිරීමේ චෝදනාවක් එල්ල කරමින්.\nකෙසේ වෙතත්, ඊට අදාල සිදුවීම සිදත් වෙත්තමුණි මහතාගේ පාලන සමයේදී පරීක්ෂණයක් පවා පවත්වා සමරනායක මහතාට දැඩි අවවාද ලබාදී අවසන් කර තිබූ චෝදනාවක්.\nමෙලෙස විවිධ චෝදනා එල්ල කරමින් පසුගිය වසරේ දෙසැම්බර් මාසයේදී සමරනායක මහතාගේ සේවා කොන්ත්‍රාත්තුව අවසන් වනතුරුම ඒ සම්බන්ධයෙන් තීරණයක් ලබා නොදී කල් මරන්නට ක්‍රිකට් ආයතනය කටයුතු කළේ ඇයිද යන්න අදටත් ගැටලුවක්.\nමුදලට තරග පාවා දීම වැනි බරපතළ චෝදනාවක් ප්‍රසිද්ධ මාධ්‍ය ඉදිරියේ තමන්ට එල්ල කළ ශ්‍රී ලංකා ක්‍රිකට් ආයතනය හෝ ක්‍රීඩා අමාත්‍යවරයා ඒ පිළිබද නිසි පරීක්ෂණයක් පැවැත්වීමට කටයුතු නොකිරීම තමන්ට මෙන්ම මෙරට ක්‍රිකට් ක්‍රීඩාවට ද බරපතල අසාධාරණයක් බවයි සමරනායක මහතා පෙන්වා දෙන්නේ.",
       "URL": "https://www.hirunews.lk/sports/164285/හිටපු-වේග-පන්දු-පුහුණුකරු-අනුෂ-සමරනායකගෙන්-මුලික-අයිතිවාසිකම්-නඩුවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=322"
}