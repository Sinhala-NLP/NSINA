{
       "Source": "hirunews",
       "Timestamp": "Thursday, 07 September 2017 - 15:18",
       "Headline": "කෝලිගේ සාර්ථකත්වයේ රහස පන්දු යවන්නෙක් හෙළි කරයි",
       "News Content": "ඉන්දීය ක්‍රිකට් කණ්ඩායමේ නායක විරාත් කෝලි ඉතා උද්යෝගීමත් මෙන්ම කණ්ඩායමේ සෙසු සාමාජිකයන් පිළිබඳ වඩාත් වැඩි අවධානයක් යොමු කරන ක්‍රීඩකයෙකු බව පන්දු යවන ක්‍රීඩක කුල්දීප් යාදෙව් පවසනවා.\nඊයේ ශ්‍රී ලංකාව සමග පැවති 20 යි 20 තරගය ජයග්‍රහණයෙන් පසු මාධ්‍ය වෙත අදහස් දක්වමින් ඔහු ප්‍රකාශකර ඇත්තේ කෝලිගේ සාර්ථක නායකත්වයේ රහස එය බවයි.\nපන්දු යවන්නන්ට ද විරාත් කෝලි ඉතා විශාල නිදහසක් ලබාදෙන බවයි කුල්දීප් යාදෙව් පෙන්වාදී ඇත්තේ.\nඑය මානසික වශයෙන් ද නිදහසක් බව දග පන්දු යවන්නා සඳහන් කළා.\nශ්‍රී ලංකාව සමග පැවති ටෙස්ට් තරගාවලියේදී / එක්දින තරගාවලියේදී මෙන්ම 20 යි 20 තරගයේදී නායකත්වයෙන් තමන්ට දැවැන්ත සහයක් ලැබුනු බව කුල්දීප් යාදෙව් ප්‍රකාශකර තිබෙනවා.\nඑබැවින් මෙවැනි කණ්ඩායමක සමගිය මෙන්ම නායකත්වය පිළිබඳව ද සතුටුවන බව ඔහු කියාසිටියා.\nවිරාත් කෝලි පිටියේදී කරන කැපවීම අනෙක් ක්‍රීඩකයන්ගේ ද ප්‍රබෝධයට හේතුවක් වන අතර එමගින් කණ්ඩායමේ සාමාජිකයන් තවත් ධෛර්යමත්වන බවයි කුල්දීප් යාදෙව් පෙන්වා දෙන්නේ.\nපිතිකරණයේදී මෙන්ම පන්දු රැකීමේදී ද විරාත් කෝලි දක්වන දක්ෂතා මෙන්ම කැපවීම තුලින් අනෙක් ක්‍රීඩකයන් තුලද පෙළඹීමක් ඇතිකරවන බව ඔහු සඳහන් කරනවා.\nඑමෙන්ම සෑම ක්‍රීඩයෙකුම පිළිබඳ පෞද්ගලිකව අවධානය යොමු කරමින් අවස්ථානුකුලව ඔවුන්ගෙන් කණ්ඩායමට ලැබිය යුතු සහයෝගය පිළිබඳ විරාත් කෝලි විසින් දැනුවත් කරන බවයි කුල්දීප් යාදෙව් කියාසිටියේ.\nමෙවැනි නායකයෙකුගෙන් ලැබෙන සහයෝගය සහ අවධානය මත ක්‍රීඩා කිරීමේදී ද කිසිදු පීඩනයක් නොමැති බව ඔහු සඳහන් කළා.\nඑබැවින් එහි ප්‍රතිඵල නායකත්වයට ද හිමිවන අතර තරගාවලියකදී සාර්ථක ප්‍රතිඵල අත්කර ගත හැකි බවයි ඉන්දීය දඟ පන්දු යවන ක්‍රීඩක කුල්දීප් යාදෙව් කියාසිටියේ.",
       "URL": "https://www.hirunews.lk/sports/170360/කෝලිගේ-සාර්ථකත්වයේ-රහස-පන්දු-යවන්නෙක්-හෙළි-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=300"
}