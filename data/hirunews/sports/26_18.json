{
       "Source": "hirunews",
       "Timestamp": "Monday, 28 February 2022 - 8:12",
       "Headline": "බර ඉසිලීමේ තරගාවලියෙන් පදක්කම් දිනූ ක්‍රීඩක ක්‍රීඩිකාවන් දිවයිනට",
       "News Content": "සිංගප්පූරුවේ පැවති විවෘත බර ඉසිලීමේ තරගාවලියට ශ්‍රී ලංකාව නියෝජනය කරමින් සහභාගිවූ ක්‍රීඩක ක්‍රීඩිකාවන් දිවයිනට පැමිණ තිබෙනවා.\nපසුගිය 25 වනදා සිට ඊයේ (27) දක්වා සිංගප්පූරුවේදී පැවති මෙම තරගාවලියේදී මොවුන් රන් පදක්කම් හතරක්, රිදී පදක්කම් දෙකක් සහ ලෝකඩ පදක්කමක් දිනා ගනු ලැබුවා.\nඑමෙන්ම උෂාන් චාරුක සහ ශානක පීටර්සන් එම තරගාවලියේදී නව ශ්‍රී ලංකා වාර්තා දෙකක් තැබීමටද සමත් වුණා.\nඑළඹෙන පොදුරාජ්‍ය මණ්ඩලීය තරගාවලිය සඳහා අවසන් තේරීමේ තරගාවලියක් ලෙස මෙය පවත්වා තිබුණා.\nඊයේ රාත්‍රි 9.15 ට සිංගප්පූරුවේ සිට කටුනායක ගුවන්තොටුපලෙන් දිවයිනට පැමිණි ක්‍රීඩක ක්‍රීඩිකාවන් පිළිගැනීමට ක්‍රීඩා අමාත්‍යාංශයේ සහ ජාතික ඔලිම්පික් කමිටුවේ නිලධාරීන් ද පැමිණ සිටි බවයි අප ගුවන් තොටුපල වාර්තාකරු සඳහන් කළේ.",
       "URL": "https://www.hirunews.lk/sports/298253/බර-ඉසිලීමේ-තරගාවලියෙන්-පදක්කම්-දිනූ-ක්‍රීඩක-ක්‍රීඩිකාවන්-දිවයිනට",
       "Category": "Sports",
       "Parent URL": "https://www.hirunews.lk/sports/all-news.php?pageID=26"
}