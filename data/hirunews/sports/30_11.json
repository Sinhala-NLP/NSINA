{
       "Source": "hirunews",
       "Timestamp": "Wednesday, 12 January 2022 - 8:15",
       "Headline": "අනිද්දා පාපැදි තරගාවලියක්",
       "News Content": "මධ්‍යම අධිවේගී මාර්ගයේ මීරිගම - කුරුණෑගල කොටස විවෘත කිරීමට පෙර දිනයේ එනම්, අනිද්දා තරුණ හා ක්‍රීඩා අමාත්‍යාංශය සහ මහාමාර්ග අමාත්‍යාංශය එක්ව ශ්‍රී ලංකා පාපැදි සම්මේලනයේ පූර්ණ අධීක්ෂණය යටතේ පාපැදි තරගාවලියක් පැවැත්වීමට කටයුතු සංවිධාන කර තිබෙනවා.\nඑය කාණ්ඩ 3ක් යටතේ පැවැත්වීමට නියමිතයි.\nජාතික හා අන්තර්ජාතික තරග නීති රීතිවලට සහ කොරෝනා මාර්ගෝපදේශවලට යටත්ව මෙම පාපැදි තරගාවලිය පැවැත්වෙන අතර, තරගාවලියේ මුළු දුර ප්‍රමාණය කිලෝමීටර 80ක්.\nත්‍රිවිධ හමුදාව, වරාය අධිකාරිය, දෙහිවල - ගල්කිස්ස නගර සභාව, සිවිල් ආරක්ෂක දෙපාර්තමේන්තුව ඇතුලු පාපැදි ක්‍රීඩා සමාජ 30ක් පමණ මෙම තරගාවලිය නියෝජනය කිරීමට නියමිතව ඇති අතර, පාපැදි සම්මේලනයේ බලපත්‍රලාභී පාපැදි ක්‍රීඩකයින් 125 දෙනෙකුට අධික පිරිසක්ද එක්වනු ඇති.",
       "URL": "https://www.hirunews.lk/sports/293749/අනිද්දා-පාපැදි-තරගාවලියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=30"
}