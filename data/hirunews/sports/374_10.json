{
       "Source": "hirunews",
       "Timestamp": "Sunday, 06 November 2016 - 13:37",
       "Headline": "රංගන ලෝක වාර්තාවක් අභියස",
       "News Content": "ශ්‍රී ලංකාව සහ සිම්බාබ්වේ පිල අතර දෙවන ටෙස්ට් ක්‍රිකට් තරඟය හරාරේ නුවරදී  දැන් පැවැත්වෙනවා.\nතරගයේ කාසියේ වාසිය දිනු සිම්බාබ්වේ කණ්ඩායමේ ආරාධනය මත ශ්‍රී ලංකා කණ්ඩායමයි පන්දුවට පහරදෙමින් සිටින්නේ.\nදිමුත් කරුණාරත්න සහ කෞෂාල් සිල්වා පිටියේ පන්දුවට පහරදෙමින් සිටිනවා.\nපළමු ටෙස්ට් තරඟයෙන් ජයගත් ශ්‍රී ලංකා පිලට අයි.සී.සී. ටෙස්ට් කණ්ඩායම් දර්ශකයේ හයවන ස්ථානය රැකගැනීම සඳහා මෙම තරඟාවලියේ ජයග්‍රහණය වැදගත්.\nමෙම තරඟයේදී ප්‍රථම වරට සිම්බාබ්වේ කණ්ඩායම ඩී.ආර්.එස්. හෙවත් විනිසුරු තීරණ ඇගයීමේ ක්‍රමය අත්හදා බලනවා.\nදෙවන ටෙස්ට් තරඟයේදී තවත් කඩුලූ 9 ක් ලබාගතහොත් රංගන හේරත් ටෙස්ට් තරඟ 75 කදී වැඩිම කඩුලූ සංඛ්‍යාවක් ලබාගත් ලොව දෙවන දඟ පන්දු යවන්නා බවට පත්වනවා.\nදැනට එම ස්ථානය රැකගෙන සිටින්නේ ටෙස්ට් තරඟ 75 කදී කඩුලූ 346 ක් ලබාගත් හිටපු ඉන්දීය ක්‍රීඩක අනිල් කුම්බ්ලේ විසින්.\nටෙස්ට් තරඟ 75 කදී කඩුලූ 420 ක් බිඳහෙළමින් එහි වාර්තාව හිමිකරගෙන සිටින්නේ ප්‍රවීන ශ්‍රී ලංකා ක්‍රීඩක මුත්තයියා මුරලිදරන්.",
       "URL": "https://www.hirunews.lk/sports/146941/රංගන-ලෝක-වාර්තාවක්-අභියස",
       "Category": "Sports",
       "Parent URL": "https://www.hirunews.lk/sports/all-news.php?pageID=374"
}