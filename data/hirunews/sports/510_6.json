{
       "Source": "hirunews",
       "Timestamp": "Tuesday, 08 October 2013 - 13:03",
       "Headline": "ශ්‍රී ලංකා පාපන්දු කණ්ඩායමේ බ්‍රසීල පුහුණුකරුවන් ඉවතට.",
       "News Content": "ශ්‍රී ලංකා පාපන්දු කණ්ඩායමේ පුහුණුකරුවන් ලෙස කටයුතු කළ බ්‍රසීල ජාතිකයන් දෙදෙනාගේ සේවය අත්හිටුවීමට ශ්‍රී ලංකා පාපන්දු සම්මේලනය තීරණය කර තිබෙනවා. පසුගිය දා නේපාලයේ කත්මණ්ඩු නුවර පැවැති දකුණු ආසියානු පාපන්දු තරගාවලියේ දී ශ්‍රී ලංකා පාපන්දු කණ්ඩායම ලැබූ අන්ත පරාජයට හේතු සොයා බැලීමට පාපන්දු සම්මේලනය විසින්  ත්‍රිපුද්ගල කමිටුවක් පත් කළා. එහි සභාපතීත්වය දරනු ලැබුවේ හිටපු නියෝජ්‍ය පොලිස්පති කේ.පී.පී. පතිරණයි. එම කමිටුවේ වාර්තාව ඊයේ ශ්‍රී ලංකා පාපන්දු සම්මේලනයේ විධායක සභාවට ඉදිරිපත් කෙරුණු අතර එහිදී මෙම තීරණය ඒකමතිකව ගනු ලැබුවා. එමෙන්ම ජාතික පාපන්දු සංචිතය දෙසැම්බර් මස 31 වන දා දක්වා විසුරුවා හැරීමට පාපන්දු විධායක කමිටුව ගනු ලැබූ තවත් තීරණයක්. ශ්‍රී ලංකා පාපන්දු කණ්ඩායමේ උපනායකයා ලෙස කටයුතු කළ චතුර ගුණරත්නට විනය පරීක්ෂණයක් පැවැත්වීමට මෙහිදී තීරණය කෙරුණා. ශ්‍රී ලංකා කණ්ඩායමේ සහාය පුහුණුකරු දිමෝදරන් චන්ද්‍රසිරි සේවයෙන් ඉවත් කිරීම සහ කළමනාකරු ලෙස කටයුතු කළ මොහොමඞ් රමේෂ් එම ධුරයෙන් ඉවත් කිරීම ද මෙහිදී ගනු ලැබූ තීරණ අතර වනවා.",
       "URL": "https://www.hirunews.lk/sports/68881/ශ්‍රී-ලංකා-පාපන්දු-කණ්ඩායමේ-බ්‍රසීල-පුහුණුකරුවන්-ඉවතට",
       "Category": "Sports",
       "Parent URL": "https://www.hirunews.lk/sports/all-news.php?pageID=510"
}