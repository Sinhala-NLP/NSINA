{
       "Source": "hirunews",
       "Timestamp": "Tuesday, 04 August 2015 - 8:32",
       "Headline": "ඉන්දීය ක්‍රිකට් පිළ දිවයිනට",
       "News Content": "තරඟ 3 කින් යුත් ටෙස්ට් තරඟාවලියක් සඳහා  ඉන්දීය ක්‍රිකට් කණ්ඩායම ඊයේ (03) සන්ධ්‍යාවේ ශ්‍රී ලංකාවට පැමිණියා. විරාට් කෝලිගේ නායකත්වයෙන් යුත් ඉන්දීය පිළ ශ්‍රී ලන්කන් ගුවන් සේවයට අයත් යූ.එල්. 128 දරණ යානයෙන් ඊයේ පස්වරු 5.30ට පමණ කටුනායක ගුවන් තොටුපළට ළඟා වූ බව හිරු වාර්තාකරුවන් ප්‍රකාශ කළා. ශ්‍රී ලංකා පිළ පන්දු යවන්නන්ගෙන් මෙල්ල කිරීමට බලාපොරොත්තු වන බවයි ශ්‍රී ලංකාව බලා පැමිණීමට පෙර ඉන්දීය නායක විරාට් කෝලි ප්‍රකාශ කළේ. එහිදී වේග පන්දු යවන්නන් තුන් දෙනෙකු සහ දග පන්දු යවන්නන් දෙදෙනෙකු සෑම තරඟයකදීම යොදා ගැනීම ඉන්දීය නායකයාගේ අරමුණයි. පළපුරුදු දඟ පන්දු යවන්නෙකු වන හරිබජන් සිං සහ රවිචන්ද්‍රන් අශ්වින්ට පිත්තෙන් ද දස්කම් දැක්විය හැකි බව කෝලි ප්‍රකාශ කළා. මේ අතර, පාකිස්තානය සමඟ පැවති විස්සයි විස්ස තරගාවලිය සඳහා තෝරා නොගත් දිනේෂ් චන්දිමාල් සහ ලහිරු තිරිමාන්න ඉන්දියාව සමග පැවැත්වෙන ටෙස්ට් තරගාවලිය සඳහා ශ්‍රී ලංකා පිළට එක්වනවා. මෙම තරගාවලිය ඉන්දියාවේදී පැවැත්වීමට මුලින් සැලසුම් කර තිබූ අතර, ඉන්දීය පිළ මෙරටට පැමිණෙන්නේ ශ්‍රී ලංකා ක්‍රිකට් ආයතනයේ ඉල්ලීමක් අනුවයි. ඉන්දු - ශ්‍රී ලංකා පළමු ටෙස්ට් තරඟය ලබන අගෝස්තු 12 වැනිදා ගාල්ල ජාත්‍යන්තර ක්‍රිකට් ක්‍රීඩාංගනයේදී ආරම්භවීමට නියමිතයි.",
       "URL": "https://www.hirunews.lk/sports/114292/ඉන්දීය-ක්‍රිකට්-පිළ-දිවයිනට",
       "Category": "Sports",
       "Parent URL": "https://www.hirunews.lk/sports/all-news.php?pageID=457"
}