{
       "Source": "hirunews",
       "Timestamp": "Wednesday, 02 January 2013 - 19:36",
       "Headline": "එක්දින,  20 -20 ශ්‍රී ලංකා සංචිතය නම් කෙරේ.",
       "News Content": "ඕස්ට්‍රේලියාවේදී ආරම්භ වන එක්දින සහ විස්සයි විස්ස තරගාවලිය සඳහා ශ්‍රී ලංකා සංචිතය නම්කර තිබෙනවා. මහේල ජයවර්ධනගේ නායකත්වයෙන් යුත් එම සංචිතයට ක්‍රීඩකයන් 16 දෙනෙකු ඇතුළත්.\nඇන්ජලෝ මැතිව්ස්, ඩිල්ෂාන්, උපුල් තරංග, ලහිරු තිරිමාන්න හා දිනේෂ් චන්දිමාල් පිතිකරුවන් ලෙස සංචිතයට ඇතුළත් වන අතර ලසිත් මාලිංග, නුවන් කුලසේකර, සුරංග ලක්මාල් සහ දැනට ආබාධයකට ලක්ව සිටින ශමින්ද එරංග වේග පන්දු යවන්නන් ලෙස කණ්ඩායමට එක්කර තිබෙනවා. තිසර පෙරේරා සංචිතයට එක්වන්නේ තුන්ඉරියව් ක්‍රිඩකයෙක් ලෙසයි. දඟ පන්දු යවන්නන් ලෙස එක්ව සිටින්නේ අකිල ධනංජය, අජන්ත මෙන්ඩිස්, ජීවන් මෙන්ඩිස් සහ රංගන හේරත්. පළමුවරට එක්දින සංචිතයකට ඇතුළත් වූ කුසල් ජනිත් පෙරේරා අතිරේක කඩුලූ රකින්නායි.\nතරග 05 කින් සමන්විත එක්දින තරඟාවලිය ලබන 11 වැනිදා ආරම්භ වීමට නියමිතයි. විස්සයි - විස්ස තරඟ ජනවාරි 26 වැනිදා ආරම්භ වනු ඇති. හෙට ඇරඹෙන තුන්වන ටෙස්ට් තරගයට දිනේෂ් චන්දිමාල් සහ ලහිරු තිරිමාන්න කණ්ඩායමට කැඳවා තිබෙනවා. ඒ, ආබාධයකට ලක්ව සිටින කුමාර් සංගක්කාර සහ ප්‍රසන්න ජයවර්ධන වෙනුවටයි. දෙවන ටෙස්ට් තරඟයේදී ආබාධයට ලක්වූ චානක වෙළගෙදර වෙනුවට කණ්ඩායමට කැඳවා ඇත්තේ නුවන් ප්‍රදීප්. මීට අමතරව ආබාධයට ලක්වූ  ශමින්ද එරංග වෙනුවට හෙට තරඟයට සුරංග ලක්මාල් ක්‍රීඩා කරනු ඇති.",
       "URL": "https://www.hirunews.lk/sports/50686/එක්දින-20-ශ්‍රී-ලංකා-සංචිතය-නම්-කෙරේ",
       "Category": "Sports",
       "Parent URL": "https://www.hirunews.lk/sports/all-news.php?pageID=560"
}