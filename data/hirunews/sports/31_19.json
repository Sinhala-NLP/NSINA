{
       "Source": "hirunews",
       "Timestamp": "Thursday, 30 December 2021 - 18:07",
       "Headline": "ශ්‍රී ලංකා ඉන්දීය වයස අවුරුදු 19න් පහළ යෞවනයෝ අවසන් සටනට",
       "News Content": "එක්සත් අරාබි එමීර් රාජ්‍යයේ පැවැත්වෙන වයස අවුරුදු 19න් පහළ ආසියානු කුසලාන එක්දින ක්‍රිකට් තරගාවලියේ අවසන් තරගය සඳහා සුදුසුකම් ලබා ගන්නට ඉන්දීය වයස අවුරුදු 19න් පහල කණ්ඩායම සහ ශ්‍රී ලංකා වයස අවුරුදු 19 න් පහළ කණ්ඩායම අද (30) සමත් වුණා.\nඒ පිළිවෙලින් බංග්ලාදේශ යෞවන කණ්ඩායම සහ පාකිස්තාන යෞවන කණ්ඩායම පරාජයට පත් කරමින්.\nඉන්දීය බංගලාදේශ අවසන් පූර්ව තරගයේ පළමුව පන්දුවට පහරදුන් ඉන්දීය කණ්ඩායම නියමිත පන්දුවාර 50 තුළ දී කඩුලු 8ක් දැවී ලකුණු 243 ක් රැස්කර ගත්තා.\nඉන්දීය ඉනිමේ කොඳු නාරටිය බවට පත්වූ ෂෙයික් රෂීඩ් පන්දු 108 කදී නොදැවී ලකුණු 90 ක් රැස් කළා.\nපන්දු යැවීමේදී බංග්ලාදේශ කණ්ඩායම වෙනුවෙන් රකිබුල් හසන් ලකුණු 41 කට කඩුළු 3ක් දවාගත්තා.\nලකුණු 244 ක ජයග්‍රහි ඉලක්කයක් හඹාගිය බංග්ලාදේශ කණ්ඩායමට පන්දු වාර 38.2දී සියලු දෙනා දැවී රැස් කර ගත හැකි වූයේ ලකුණු එකසිය හතලිහක් පමණයි.\nබංග්ලාදේශ කණ්ඩායම වෙනුවෙන් සාර්ථක වූ අරිෆුල් ඉස්ලාම් ලකුණු 42ක් ලබාගත් අතර ආරම්භක පිතිකරු මහ්ෆිජුල් ඉස්ලාම් ලකුණු 26 ලබාගත්තා.\nමේ හැරුණු විට අනෙක් කිසිදු බංග්ලාදේශ පිතිකරුවෙකු ට කැපී පෙනෙන ලකුණු සංඛ්‍යාවක් කරා පිවිසෙන්නට ඉන්දීය පන්දු යවන්නන් අවස්ථාව දුන්නේ නැහැ.\nපන්දු යැවීමේදී ඉන්දීය කණ්ඩායමේ පන්දු යවන්නන් සිවු දෙනකු අතරේ කඩුලු 2 බැගින් බෙදී ගියා.\nමේ අනුව බංග්ලාදේශ කණ්ඩායම ලකුණු103 කින් පරාජය කළ ඉන්දීය කණ්ඩායම ශ්‍රී ලංකාව සමග ශ්‍රී ලංකා කණ්ඩායම සමඟ ආසියානු කුසලාන වයස අවුරුදු 19 න් පහළ අවසන් තරගයේ දී මුණ ගැසෙනු ඇති.",
       "URL": "https://www.hirunews.lk/sports/292590/ශ්‍රී-ලංකා-ඉන්දීය-වයස-අවුරුදු-19න්-පහළ-යෞවනයෝ-අවසන්-සටනට",
       "Category": "Sports",
       "Parent URL": "https://www.hirunews.lk/sports/all-news.php?pageID=31"
}