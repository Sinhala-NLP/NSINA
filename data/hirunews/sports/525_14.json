{
       "Source": "hirunews",
       "Timestamp": "Friday, 12 July 2013 - 18:53",
       "Headline": "ඇන්ජලෝ මැතිව්ස් ට තරග දෙකක් තහනම්.",
       "News Content": "ඉන්දියාව සමග ඊයේ (11) පැවැති තරගයේ දී මන්දගාමීව පන්දු යැවීම සිදුකිරීමේ වරදට ශ්‍රී ලංකා නායක ඇන්ජලෝ මැතිව්ස්ට තරග දෙකකට ක්‍රීඩා කිරීම ජාත්‍යන්තර ක්‍රිකට් කවුන්සලය විසින් තහනම් කර තිබෙනවා. ඒ අනුව දකුණු අප්‍රිකාව සමග පැවැත්වෙන පළමු තරග දෙක ඔහුට අහිමි වනු ඇති. ගතවූ වසර පුරා අවස්ථා තුනකදී මැතිව්ස් විසින් මෙවැනි අතපසුවීම් සිදුකර ඇති නිසා තරග දෙකක් ඔහුට තහනම් කර තිබෙනවා.\nමේ අතර, කොදෙව් තුන්කොන් තරගාවලියේ ඊයේ (11) පැවැති අවසන් තරගයේ අවසන් පන්දු  ඕවරය ලසිත් මාලිංග විසින් යැව්වේ නම් තරග ප්‍රතිඵලය ඇතැම් විට වෙනස්වීමට ඉඩ තිබූ බව ඉන්දීය නායක මහේන්ද්‍ර සිං දෝනි ප්‍රකාශ කළා. ඉන්දීය මාධ්‍ය වෙත අදහස් දක්වමින් ඔහු සදහන් කර ඇත්තේ මාලිංගගේ පන්දු යැවීමේ පවතින විශේෂත්වය ඊට හේතුව බවයි.  තරගයේ අවසන් පන්දුවාරයේදී ලකුණු 15 ක් රැස් කිරීමට තිබියදී දෝනි එම ඉලක්කය සම්පූර්ණ කළේ 4 පහරකින් සහ 6 පහර දෙකකින්. එම අවස්ථාව වන විට පන්දු යවමින් සිටියේ ශමින්ද එරංගයි. මේ අතර, ඊයේ ලැබූ තරගාවලි ජයග්‍රහණයත් සමග එක්දින ශ්‍රේණිගත කිරීම්වල තවදුරටත් තමන්ට හිමි ප්‍රථම ස්ථානය ස්ථාවර කර ගැනීමට ඉන්දීය කණ්ඩායම සමත්ව සිටිනවා.  ඕස්ට්‍රේලියාවට දෙවන තැන හිමි වී ඇති අතර, ශ්‍රී ලංකා කණ්ඩායමට හිමිව ඇත්තේ 5 වන ස්ථානයයි. තවමත් ශ්‍රී ලංකා කණ්ඩායම විස්සයි විස්ස ශ්‍රේණිගත කිරීම්වල පෙරමුණ ගෙන සිටිනවා.",
       "URL": "https://www.hirunews.lk/sports/62888/ඇන්ජලෝ-මැතිව්ස්-ට-තරග-දෙකක්-තහනම්",
       "Category": "Sports",
       "Parent URL": "https://www.hirunews.lk/sports/all-news.php?pageID=525"
}