{
       "Source": "hirunews",
       "Timestamp": "Tuesday, 16 June 2015 - 10:01",
       "Headline": "මුරලි වගේ සංගාත් ලෝක වාර්තාවකින් සමුගනී ද ?",
       "News Content": "ටෙස්ට් ක්‍රිකට් ක්‍රීඩාවේ ඉතිහාසගත චරිතයක් වීමට ශ්‍රී ලංකා ක්‍රිකට් කණ්ඩායමේ සුපිරි ක්‍රීඩක කුමාර් සංගක්කාරට තවත් අවශ්‍යව ඇත්තේ එක් ද්විත්ව ශතකයක් පමණයි. ඒ ඩොනල් බ්‍රැඩ්මන්ගේ ද්විත්ව ශතක 12 සම කිරීමටයි. ටෙස්ට් තරඟ 130කට ක්‍රීඩා කර ඇති සංගා ලකුණු 12203ක් සමගින් ද්විත්ව ශතක 11ක් වාර්තා කර ඇති අතර, ශතක 38ක් රැස්කර තිබෙනවා.\nමේ අතර  පාකිස්තානය සමඟ හෙට ගාල්ල ජාත්‍යන්තර ක්‍රීඩාංගණයේදී ආරම්භ වන පළමු ටෙස්ට් තරඟය කණ්ඩායම් දෙකේ ජ්‍යෙෂ්ඨ ක්‍රීඩකයින් අතර තරඟයක් වනු ඇති බව ශ්‍රී ලංකා ක්‍රිකට් පුහුණුකරු මාවන් අතපත්තු පවසනවා. ශ්‍රී ලංකා කණ්ඩායමේ 37 හැවිරිදි කුමාර් සංගක්කාර සහ පාකිස්තානු කණ්ඩායමේ 37 හැවිරිදි ක්‍රීඩක යුනිස් ඛාන් අතර මෙම තරඟය දෝලනය වනු ඇති බවයි ඔහු පෙන්වා දෙන්නේ. මීට අමතරව ශ්‍රී ලංකා කණ්ඩායමේ රංගන හේරත් ද මෙම ජ්‍යෙෂ්ඨ ක්‍රීඩකයින්ගේ සටනට එක්වන තවත් ක්‍රීඩකයෙකු ලෙස මාවන් අතපත්තු හදුන්වා දී තිබෙනවා. කෙසේ වුවත් තරගාවලියේ ජයග්‍රහණය තීරණය කිරීම සදහා කණ්ඩායම් දෙකේ යොවුන් ක්‍රීඩකයන්ගේ දක්ෂතාවය ද අවශ්‍ය වනු ඇති බවයි ඔහු වැඩිදුරටත් පවසන්නේ.",
       "URL": "https://www.hirunews.lk/sports/111497/මුරලි-වගේ-සංගාත්-ලෝක-වාර්තාවකින්-සමුගනී-ද",
       "Category": "Sports",
       "Parent URL": "https://www.hirunews.lk/sports/all-news.php?pageID=464"
}