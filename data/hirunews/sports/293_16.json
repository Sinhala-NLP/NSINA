{
       "Source": "hirunews",
       "Timestamp": "Sunday, 01 October 2017 - 15:20",
       "Headline": "හේරත්ගේ කඩුලු ගොන්නට තවත් 05ක්",
       "News Content": "ශ්‍රී ලංකාව සහ පාකිස්ථානය අතර පැවැත්වෙන පළමු ටෙස්ට් ක්‍රිකට් තරගයේ සිව්වන දිනය අදයි.\nශ්‍රී ලංකා කණ්ඩායම වෙනුවෙන් දඟ පන්දු යවන ක්‍රීඩක රංගන හේරත් මේ වන විය පාකිස්ථාන කණ්ඩායමේ කඩුලු 05ක් දවා ගැනීමට සමත්ව සිටිනවා.\nඒ අනුව රංගන හේරත් ටෙස්ට් ඉනිමකදී කඩුලු 05ක් දවාගත් 32වන අවස්ථාව බවට මෙය පත්වීම විශේෂත්වයක්.\nජාත්‍යන්තර ටෙස්ට් තරඟ 84කට ක්‍රීඩා කර ඇති රංගන මේ වන විට දවාගෙන ඇති ටෙස්ට් කඩුලු සංඛ්‍යාව 394ක්.\nටෙස්ට් තරඟයකදී ඔහුගේ හොඳම පන්දු යැවීම ලෙස දැක්වෙන්නේ ලකුණු 127ට කඩුලු 09ක් ලෙසටයි.\nමේ වනවිට රංගන හේරත් ජාත්‍යන්තර ටෙස්ට් තරඟ වලදී කඩුලු 05 බැගින් දවාගත් පන්දු යවන්නන්ගේ ලැයිස්තුවේ 05වන ස්ථානයේ පසුවන අතර එහි මුල් තැන හිමිකර ගැනීමට ශ්‍රිලංකාවේම මුත්තයියා මුරලදරන් සමත්ව සිටිනවා.\nඕස්ටේලියාවේ ෂේන් වෝන් එහි දෙවන ස්ථානයේ පසුවන අතර නවසීලන්තයේ රිචඩ් හැඩ්ලි තෙවන ස්ථානයේත්, ඉන්දියාවේ අනිල් කුබ්ලේ එහි සිව් වන ස්ථානයේත් පසුවනවා.",
       "URL": "https://www.hirunews.lk/sports/172296/හේරත්ගේ-කඩුලු-ගොන්නට-තවත්-05ක්",
       "Category": "Sports",
       "Parent URL": "https://www.hirunews.lk/sports/all-news.php?pageID=293"
}