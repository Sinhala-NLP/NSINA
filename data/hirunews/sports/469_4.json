{
       "Source": "hirunews",
       "Timestamp": "Monday, 18 May 2015 - 11:00",
       "Headline": "ඩේවිඩ් මිලර්ගේ දැවැන්ත හයේ පහර පොලිස් නිලධාරියෙකුගේ ඇසක් අහිමි කරයි",
       "News Content": "ඉන්දීය ප්‍රිමියර් ලීග් ක්‍රිකට් තරගාවලියේ පසුගිය 9 වන දා පැවැති තරඟයකදී දකුණු අප්‍රිකාවේ ඩේවිඩ් මිලර් එල්ල කළ දැවැන්ත හයේ පහරක් වැදීමෙන් ඉන්දීය පොලිස් නිලධාරියෙකුට ඇසක් අහිමි වී ඇති බවට තොරතුරු වාර්තා වනවා.\nකොල්කටා කණ්ඩායම සහ පන්ජාබ් කණ්ඩායම අතර මෙම තරඟය පැවැත් වුනේ කොල්කටාහි ඊඩ්න් ගාඩ්න් ක්‍රීඩාංගණයේදීයි.\nමෙලෙස ඇසක් අහිමි වූයේ එදින ක්‍රීඩාංගණයේ ආරක්ෂාවට යොදවා සිටි ආලෝක් නම් පොලිස් නිලධාරියෙකු බවයි ඉන්දීය මාධ්‍ය වාර්තා කරන්නේ.\nඑම අනතුර හේතුවෙන් අදාළ පොලිස් නිලධාරියාගේ දකුණු ඇස අන්ධ වී ඇති බවයි වාර්තා වන්නේ.\nකෙසේ වෙතත් එම සිදුවීම සැලවීමත් සමග ඩේවිඩ් මිලර් සිය කණගාටුව ට්විටර් සමාජ ජාල වෙබ් අඩවිය හරහා පළ කර තිබෙනවා.\nඑම පණිවුඩය මෙසේයි....\n\\\"මම ඒ සම්බන්ධයෙන් දැඩි ලෙස කණගාටුවට පත්වනවා. ඒ පොලිස් නිලධාරියා වෙනුවෙන් තමන් නිරන්තරව දෙවියන් වහන්සේට යාඥා කරනවා.\\\"\nඑම සිදුවීම ඇතුළුව අදාළ තරඟයේ විශේෂ අවස්ථා සහිත වීඩියෝව පහතින් බලන්න...",
       "URL": "https://www.hirunews.lk/sports/109689/ඩේවිඩ්-මිලර්ගේ-දැවැන්ත-හයේ-පහර-පොලිස්-නිලධාරියෙකුගේ-ඇසක්-අහිමි-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=469"
}