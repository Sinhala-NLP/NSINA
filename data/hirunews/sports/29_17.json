{
       "Source": "hirunews",
       "Timestamp": "Thursday, 20 January 2022 - 10:34",
       "Headline": "ඉන්දීය කණ්ඩායමට කොවිඩ් ප්‍රහාරයක්",
       "News Content": "මේ දිනවල බටහිර ඉන්දීය කොදෙව් දූපත්හි පැවැත්වෙන වයස අවුරුදු 19න් පහළ ලෝක කුසලාන ක්‍රිකට් තරගාවලියට එක්ව සිටින ඉන්දීය කණ්ඩායමේ ක්‍රීඩකයින් හය දෙනෙකුට කොවිඩ් 19 ආසාදනය වී ඇති බව වාර්තා වනවා.\nමෙලෙස කොවිඩ් 19 ආසාදනය වූ ක්‍රීඩකයින් අතර නායක යෂ් දුල් හා උප නායක එස්.කේ. රෂීඩ් ද වන බවයි අදාළ වාර්තා වැඩිදුරටත් සදහන් කරන්නේ.\nවෛරසය ආසාදනය වූ ක්‍රීඩකයින් මේ වන විට හුදකලා කර ඇති බැවින්, ඉදිරි තරගවල දී නිසි පරිපූර්ණ කණ්ඩායමක් සකස් කර ගැනීමේ අර්බුදයකට ද ඉන්දීය කණ්ඩායම් කළමණාකාරිත්වය මුහුණ දී සිටිනවා.\nතත්ත්වය කෙතරම් බරපතළ දැයි කිවහොත් ඉදිරියේ පැවැත්වෙන තරගවල දී ක්‍රීඩකයින්ට තරගය අතරතුර සිසිල්බීම රැගෙන යෑමේ කටයුතු සඳහා ක්‍රීඩකයින් වෙනුවට පුහුණු කාර්ය මණ්ඩලය යෙදවීමට සිදු වනු ඇති බවට යි වාර්තා වන්නේ.\nකණ්ඩායමේ නායකයා මෙන්ම උප නායකයා හට කොවිඩ් 19 ආසාදනය වීම නිසා ඉදිරි තරගවල දී කණ්ඩායම මෙහෙයවීමේ වගකීම නිශාන්ත් සින්ධුට ලබා දී තිබෙනවා.\nඉන්දීය වයස අවුරුදු 19න් පහළ කණ්ඩායම ලබන සෙනසුරා දා උගන්ඩා කණ්ඩායම සමඟ තරගයකට එක්වීමට නියමිත ව ඇති අතර, කෝවිඩ් 19 ආසාදනය වූ ක්‍රීඩකයන්ට එම තරගය මගහැරී යනු ඇති.",
       "URL": "https://www.hirunews.lk/sports/294541/ඉන්දීය-කණ්ඩායමට-කොවිඩ්-ප්‍රහාරයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=29"
}