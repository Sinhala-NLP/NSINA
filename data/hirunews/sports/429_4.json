{
       "Source": "hirunews",
       "Timestamp": "Saturday, 06 February 2016 - 8:05",
       "Headline": "අන්තර් පළාත් 20 - 20 ශූරතාව කලම්බු කමාන්ඩෝස් පිලට",
       "News Content": "මෙවර ශ්‍රී ලංකා ක්‍රිකට් අන්තර් පළාත් විස්සයි විස්ස ක්‍රිකට් ශූරතාව ජයග්‍රහණය කිරීමට මිලින්ද සිරිවර්ධනගේ නායකත්වයෙන් යුත් කලම්බු කමාන්ඩෝස් කණ්ඩායම ඊයේ (05) සමත් වුණා.\nඒ, කොළඹ ආර්. ප්‍රේමදාස ක්‍රීඩාංගනයේදී ඊයේ පැවැති අවසන් මහා තරඟයේදී දිනේෂ් චන්දිමාල් මෙහෙයවන ගෝල් ගාඩියන්ස් පිල කඩුලූ 8කින් පරාජයට පත් කරමින්.\nකාසියේ වාසිය දිනූ කොළඹ කණ්ඩායම පළමුවෙන් පන්දුවට පහර දෙන ලෙස ගාලූ පිළට ඇරයුම් කළා.\nගෝල් ගාඩියන්ස් පිළ සිය පන්දු වාර 20 අවසානයේ කඩුලූ 7ක් දැවී ලකුණු 143ක් රැස් කිරීමට සමත් වුණා.\nනායක දිනේෂ් චන්දිමාල් ලකුණු 60ක් රැස් කළ අතර, ශමින්ද එරංග ලකුණු 27කට කඩුලූ 4ක් බිද හෙලූවා.\nකලම්බු කමාන්ඩෝස් පිළ පන්දු වාර 16යි පන්දු 4කදී කඩුලූ 2ක් දැවී ලකුණු 147ක් ලබමින් තරඟයේ ජය හිමි කර ගත්තා.\nඑහිදී ශෙහාන් ජයසූරිය ලකුණු 62ක් ලබා ගත් අතර ධනංජය ද සිල්වා ලකුණු 41ක් රැස් කළා.\nතරඟයේ වීරයා ලෙස කලම්බූ කමාන්ඩෝස් පිළේ ශමින්ද එරංග තිළිණ ලැබූ අතර තරගාවලියේ වීරයා වූයේ එම කණ්ඩායමේ ම ධනංජය ද සිල්වායි.",
       "URL": "https://www.hirunews.lk/sports/125579/අන්තර්-පළාත්-20-ශූරතාව-කලම්බු-කමාන්ඩෝස්-පිලට",
       "Category": "Sports",
       "Parent URL": "https://www.hirunews.lk/sports/all-news.php?pageID=429"
}