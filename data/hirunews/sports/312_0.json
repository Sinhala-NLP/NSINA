{
       "Source": "hirunews",
       "Timestamp": "Sunday, 30 July 2017 - 15:14",
       "Headline": "ශ්‍රී ලංකා කණ්ඩායම විස්සයි විස්ස තරඟ 02ක් ප්‍රතික්ෂේප කරයි",
       "News Content": "තම රටේ තරඟ සංචාරයකට එක්වන ලෙසට පකිස්ථාන ක්‍රිකට් පාලක මණ්ඩලය කර ඇති ආරාධනය ශ්‍රී ලංකා ක්‍රිකට් ආයතනය විසින් ප්‍රතික්ෂේප කර ඇති බව ඉන්දීය මාධ්‍ය වාර්තා කරනවා.\nපකිස්ථාන කණ්ඩායම සමඟ ටෙස්ට් තරඟ 03ක් එක්දින තරඟ 05ක් සහ විස්සයි විස්ස තරඟ 02කින් සමන්විත තරඟ සංචාරයක් ලබන ඔක්තොම්බර් මාසයේදී සැලසුම් කර තිබෙනවා.\nඑම සංචාරයේදී ටෙස්ට් තරඟ 03 සහ එක්දින තරඟ 05 එක්සත් අරාබි එමීර් රාජ්‍යයේදී පැවැත්වීමට සැලසුම් කර තිබූ අතර විස්සයි විස්ස තරඟ දෙක පැවැත්වීමට සලසුම් කර තිබුනේ පකිස්ථානයේ ලාහෝර් නුවරයි.\nඒ අනුව ලාහෝර් නුවර පැවැත්වීමට තිබූ විස්සයි විස්ස තරඟ දෙක සඳහා සහභාගිවීම ශ්‍රී ලංකා ක්‍රිකට් ආයතනය ප්‍රතික්ෂේප කළ බවට පකිස්ථාන ක්‍රිකට් පාලක මණ්ඩලය සභාපති Shaharyar Khan පවසා ඇති බවයි ඉන්දීය මාධ්‍ය වැඩිදුරටත් වාර්තා කරන්නේ.\nපකිස්ථාන ක්‍රිකට් පාලක මණ්ඩලය පවසන්නේ පසුගියදා ලාහෝර් නුවර සිදුවූ බෝම්බ ප්‍රහාරයත් සමඟ ක්‍රීඩකයන්ගේ ආරක්ෂාව පිළිබදව සලකා එම ආරාධනය ප්‍රතික්‍ෂේප කර ඇති බවයි.\nපාකිස්තානු ක්‍රිකට් පාලක මණ්ඩලයේ සභාපතිවරයා විසින් අන්තර්ජාතික ක්‍රිකට් කවුන්සිල රැස්වීමකදී  එරට තරඟ සංචාරයක් සදහා එක්වන ලෙස ශ්‍රී ලංකා කණ්ඩායමට ආරාධනා කර තිබුණා.\nවිස්සයි විස්ස තරඟ දෙක සදහා සහභාගී වීම ශ්‍රී ලංකාව විසින් ප්‍රතික්‍ෂේප කිරීම පිළිබදව තමන් පුදුමයට පත්වන බව පකිස්ථාන ක්‍රිකට් පාලක මණ්ඩල සභාපතිවරයා විසින් පවසා ඇති බව සදහන්.\nඔහු පවසන්නේ පසුගියදා පැවති පාකිස්තාන සුපර් ලීග් තරගාවලියට සහ PCB තරඟාවලිය සඳහා ඉහළ ආරක්ෂාවක් ලබාදුන් බවයි.\nමේ වන විට පකිස්ථාන කණ්ඩායම ජාත්‍යන්තර ශ්‍රේණිගත කිරීම් අනුව විස්සයි විස්ස ශ්‍රේණිගත කිරීම් හි දෙවන ස්ථානයේ පසුවන අතර ශ්‍රී ලංකාව එහි පසුවන්නේ අට වන ස්ථානයේ.\n2009 වසරේදී පකිස්ථානයේ ලාහෝර් නුවරදී ශ්‍රී ලංකා ක්‍රිකට් කණ්ඩායමට එල්ල වූ ත්‍රස්ත ප්‍රහාරයෙන් ක්‍රීඩකයින් 07 දෙනෙකු තුවාල ලැබුවා.",
       "URL": "https://www.hirunews.lk/sports/167147/ශ්‍රී-ලංකා-කණ්ඩායම-විස්සයි-විස්ස-තරඟ-02ක්-ප්‍රතික්ෂේප-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=312"
}