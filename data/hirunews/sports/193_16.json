{
       "Source": "hirunews",
       "Timestamp": "Wednesday, 21 November 2018 - 9:55",
       "Headline": "චන්දිමාල්ට අවසන් තරඟයත් ගිලිහෙයි",
       "News Content": "ශාරීරික යෝග්‍යතා පරීක්ෂණයෙන් අසමත් වීම නිසා දිනේෂ් චන්දිමාල් එංගලන්තය සමඟ පැවැත්වෙන තුන්වන ටෙස්ට් තරඟයට ද ක්‍රීඩා නොකරන බව ශ්‍රී ලංකා ක්‍රිකට් ආයතනය ප්‍රකාශ කළා.\nඔහු වෙනුවට බොහෝදුරට චරිත් අසලංක එම තරඟයට ක්‍රීඩා කරනු ඇති බවයි ශ්‍රී ලංකා ක්‍රිකට් ආරංචි මාර්ග සඳහන් කළේ.\nදිනේෂ් චන්දිමාල් ගාල්ලේ පැවති පළමු ටෙස්ට් තරඟයේදී ආබාධයට ලක් වීම නිසා දෙවන ටෙස්ට් තරඟයට ද ක්‍රීඩා කළේ නැහැ.\nමේ අතර, සිය පන්දු යැවීමේ ඉරියව්ව පිළිබඳව පරීක්ෂණයක් සඳහා ශ්‍රී ලංකා ක්‍රිකට් කණ්ඩායමේ දඟ පන්දු යවන ක්‍රීඩක අකිල ධනංජය ඊයේ ඕස්ට්‍රේලියාව බලා පිටත්ව ගියා.\nඒ අනුව ඔහු අනිද්දා බ්‍රිස්බේන් නුවර ජාතික ක්‍රීඩා විද්‍යායතනයේදී පරීක්ෂණයකට මුහුණ දෙනු ඇති.\nඑංගලන්ත කණ්ඩායම සමඟ පැවති පළමු ටෙස්ට් තරගයේදී අකිල ධනංජයගේ පන්දු යැවීමේ ඉරියව්ව සැකසහිත බවට ජාත්‍යන්තර ක්‍ර‍්‍රිකට් කවුන්සිලය ප්‍රකාශ කළා.\nඒ අනුව, අකිල ධනංජය වෙනුවට දඟ පන්දු යවන ක්‍රීඩක නිශාන් පීරිස් තුන්වන ටෙස්ට් තරඟය සඳහා කැඳවීමටයි ක්‍රිකට් තේරීම් කමිටුව පියවර ගනු ලැබුවේ.\nතරඟ 3 කින් සමන්විත ටෙස්ට් තරඟාවලිය 2 ට බින්දුවක් ලෙස දැනටමත් ජයග්‍රහණය කර ඇත්තේ එංගලන්ත කණ්ඩායමයි.\nතරඟාවලියේ තුන්වන සහ අවසන් ටෙස්ට් තරඟය ලබන සිකුරාදා කොළඹ එස්.එස්.සී. ක්‍රීඩාංගනයේදී ආරම්භ වීමට නියමිතයි.",
       "URL": "https://www.hirunews.lk/sports/204626/චන්දිමාල්ට-අවසන්-තරඟයත්-ගිලිහෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=193"
}