{
       "Source": "hirunews",
       "Timestamp": "Monday, 06 March 2017 - 12:43",
       "Headline": "ලාහෝරයට ගියේ මුදල් නිසා නොවේ, මහානාමගෙන් ප්‍රකාශයක්",
       "News Content": "තමන් පාකිස්ථානයට පැමිණියේ මුදල් බලාපොරොත්තුවෙන් නොවන බව 96 ලෝක කුසලානය ජයගත් ශ්‍රී ලංකා කණ්ඩායමේ සාමාජික රොෂාන් මහානාම පවසනවා.\nවිදෙස් මාධ්‍ය වෙත අදහස් දක්වමින් මහානාම සඳහන් කළේ 1996 ලෝක කුසලාන තරඟාවලියේදී ශ්‍රී ලංකාවට පාකිස්ථානය දැක්වූ සහයෝගයට කෘතගුණ සැළකීමක් ලෙස තමන් පාකිස්ථානයට පැමිණීමට තීරණය කළ බවයි.\nපේෂාවර් සල්මි සහ කුවේටා ග්ලැඩියේටර්ස් කණ්ඩායම් අතර ඊයේ පැවති පාකිස්ථාන සුපර්ලීග් තරගාවලියේ අවසන් මහා තරගයේ තීරක වශයෙන් රොෂාන් මහානාම කටයුතු කළා.\nත්‍රස්ත ප්‍රහාරයක් එල්ලවීමේ අවදානමක් පැවතීම හේතුවෙන් මෙම තරඟය පැවති ලාහෝරයේ ගඩාෆි ක්‍රීඩාංගණය අවට දැඩි ආරක්ෂාවක් සපයා තිබුණා.\nඒ සඳහා ආරක්ෂක හමුදා සාමාජිකයන් දස දහසක් පමණ යෙදවීමට පියවර ගැනුනු අතර, පන්ජාබ් පොලීසිය මෙන්ම පාකිස්ථාන සන්නද්ධ හමුදා සාමාජිකයන්ද ඊට ඇතුළත් වුණා.",
       "URL": "https://www.hirunews.lk/sports/156174/ලාහෝරයට-ගියේ-මුදල්-නිසා-නොවේ-මහානාමගෙන්-ප්‍රකාශයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=349"
}