{
       "Source": "hirunews",
       "Timestamp": "Saturday, 30 April 2022 - 8:31",
       "Headline": "සුපර් ජයන්ට්ස් ජයගනී - චමීරගෙන් දස්කම්",
       "News Content": "ඉන්දීය ප්‍රිමියර්ලීග් තරගාවලියට අදාළව පූනේ හිදී ඊයේ (29) පැවති තරගයකදී පන්ජාබ් කිංග්ස් පිල පරදවා ලකුණු විස්සක ජයක් වාර්තා කිරීමට ලක්නව් සුපර් ජයන්ට්ස් පිල සමත්වුණා.\nලක්නව් පිල සිය පන්දු වාර විස්ස තුළ කඩුලු අටක් දැවී ලකුණු 153 ක් රැස් කළ අතර, ක්වින්ටන් ඩි කොක් ලකුණු 46 ක් ලබාගත්තා.\nදුෂ්මන්ත චමීර හයේ පහර දෙකක් සමඟින් ලකුණු 17 ක් රැස් කළා.\nපන්ජාබ් පිලේ කගීසෝ රබාඩා ලකුණු 38 කට කඩුලු හතරක් බිඳ හෙලුවා.\nපිළිතුරු වශයෙන් පන්ජාබ් කිංග්ස් පිලට සිය පන්දු වාර විස්ස තුළ කඩුලු අටක් දැවී රැස් කරගත හැකිවූයේ ලකුණු 133 ක් පමණයි\nජොනී බෙයාර්ස්ටෝ එහිදී ලකුණු 32 ක් ලබාගත් අතර, භානුක රාජපක්ෂට රැස්කරගත හැකිවූයේ ලකුණු 9 ක් පමණයි.\nසුපර් ජයන්ට්ස් පිල වෙනුවෙන් මොෂින් ඛාන් ලකුණු 24 කට කඩුලු 3 ක් ද, කුරුනල් පාණ්ඩ්‍යා ලකුණු 11කට කඩුලු දෙකක්ද බිඳ හෙලුවා.\nතරගයේ වඩාත්ම බලපෑමක් ඇති කළ ක්‍රීඩකයා ලෙස ක්‍රික් ඉන්ෆෝ මගින් නම් කළ දුෂ්මන්ත චමීර සිය පන්දු වාර හතර තුළ ලකුණු 17 ක් පමණක් ලබා දී පන්ජාබ් පිලේ ප්‍රබලතම පිතිකරුවන් දෙදෙනෙකු වන මයාන් අගරවාල් සහ ජොනී බෙයාර්ස්ටෝ දවාලීමට සමත්වුණා.",
       "URL": "https://www.hirunews.lk/sports/303142/සුපර්-ජයන්ට්ස්-ජයගනී-චමීරගෙන්-දස්කම්",
       "Category": "Sports",
       "Parent URL": "https://www.hirunews.lk/sports/all-news.php?pageID=21"
}