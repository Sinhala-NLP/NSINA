{
       "Source": "hirunews",
       "Timestamp": "Saturday, 06 April 2019 - 11:42",
       "Headline": "දඹුල්ල කණ්ඩායම සමඟ අද තරඟයට නායකත්ව දී මාලිංග, අද පැවැත්වෙන IPL තරඟයට මුම්බායි පිල සමඟ එක්වෙයිද ?",
       "News Content": "ඉන්දීය ප්‍රිමිය ලීග් තරඟාවලියේ තවත් තරඟ දෙකක් අද පැවැත්වෙනවා.\nඒ අනුව චෙන්නායි සුපර් කිංග්ස් කණ්ඩායම සහ කිංග්ස් ඉලවන් පන්ජාබ් කණ්ඩායම චෙන්නායි හිදී තරඟ  වැදෙන අතර දෙවන තරඟය පැවැත්වෙන්නේ සන්රයිසස් හයිද්‍රාබාද් කණ්ඩායම සහ මුම්බායි ඉන්දියන්ස් කණ්ඩායම අතරයි.\nඑම තරඟ පැවැත්වෙන්නේ හයිද්‍රාබාද් හිදියි.\nකිංග්ස් ඉලවන් පන්ජාබ් කණ්ඩායම මේ වනවිට ප්‍රසාද ලකුණු සටහනේ තුන්වන ස්ථානයේ පසුවන අතර චෙන්නායි සුපර් කිංග්ස් කණ්ඩායම එහි සිව්වන ස්ථානයේ පසුවනවා.\nමුම්බායි පිළ ප්‍රසාද ලකුණු සටහනේ හයවන ස්ථානයේ පසුවන අතර ඔවුන් සමඟ අද තරඟ බිමට එන හයිද්‍රාබාද් කණ්ඩායම එහි පෙරමුණ ගෙන සිටිනවා.\nමේ අතර මුම්බායි පිළ ඊයේ හයිද්‍රාබාදය බලා පිටත්ව ගියේ අද තරඟයට සහභාගී වීම සඳහායි.\nඒ සඳහා මුම්බායි පිළේ ප්‍රබලතම පන්දු යවන්නා වන ලසිත් මාලිංග එක් නොවූයේ ඔහු මෙරට පැවැත්වෙන අන්තර් පළාත් එක්දින තරඟාවලිය සහභාගීව සිටීම හේතුවෙන්.\nමාලිංග නායකත්ව දරණ ගාලු කණ්ඩායම සහභාගී වන තරඟයක් මේ වනවිට දඹුල්ල ක්‍රීඩාංගනයේදී පැවැත්වෙන්නේ දඹුල්ල කණ්ඩායම සමඟයි.\nකෙසේ වෙතත් සන්රයිසස් හයිද්‍රාබාද් කණ්ඩායම සහ මුම්බායි ඉන්දියන්ස් කණ්ඩායම අතර අද රාත්‍රී 08ට ආරම්භ වන තරඟයට මාලිංග එක්වනවා ද යන්න පිළිබදව මේ වනවිටත් බොහෝ දෙනෙකුගේ අවදානය යොමුව තිබෙනවා.",
       "URL": "https://www.hirunews.lk/sports/213931/දඹුල්ල-කණ්ඩායම-සමඟ-අද-තරඟයට-නායකත්ව-දී-මාලිංග-අද-පැවැත්වෙන-ipl-තරඟයට-මුම්බායි-පිල-සමඟ-එක්වෙයිද",
       "Category": "Sports",
       "Parent URL": "https://www.hirunews.lk/sports/all-news.php?pageID=168"
}