{
       "Source": "hirunews",
       "Timestamp": "Tuesday, 19 September 2017 - 20:53",
       "Headline": "චාමර සිල්වා ඇතුළු ක්‍රිකට් ක්‍රීඩකයින්ට පනවා ඇති තහනම ගැන දැඩි කතා බහක්",
       "News Content": "චාමර සිල්වා ඇතුළු ක්‍රිකට් ක්‍රීඩකයින්ට එරෙහිව ශ්‍රී ලංකා ක්‍රිකට් ආයතනය පනවා ඇති තහනම සම්බන්ධයෙන් මේ වනවිට ක්‍රීඩා ක්ෂේත්‍රය තුළ දැඩි කතා බහක් මතුව තිබෙනවා.\nඒ, මෙම තීන්දුවෙන් දඩුවම් ලැබුණේ ක්‍රීඩාවේ ජීව ගුණය විනාශ කිරීම සඳහා සැබවින්ම මැදිහත් වූ පුද්ගලයන්ට ද යන සැකය හේතුවෙන්.\nඅද රෙඩ් කාඩ් වෙන් වන්නේ ඒ පිළිබද තොරතුරු සොයා බැලීමටයි.\nඅන්තර් සමාජ ප්‍රීමියර් ලීග් බී කාණ්ඩයේ තරගයක් ලෙස පැවැති පානදුර ක්‍රීඩා සමාජය සහ කළුතර කායවර්ධන කවය අතර තරගයේදි සිදුවූ අක්‍රමිකතාව සම්බන්ධයෙන් සොයා බැලීම සදහා පත් කළ ත්‍රිපුද්ගල කමිටු සබාපති ඊයේ මාධ්‍ය හමුවේ අදහස් දැක්වුවා.\nඑම කමිටුවේ වාර්තාව පදනම් කරගෙන ශ්‍රී ලංකා ක්‍රිකට් ආයතනය පියවර ගෙන තිබුණේ අදාළ තරගයට සහභාගී වූ ක්‍රීඩකයන් සහ පුහුණුකරුවන්ට ක්‍රිකට් තහනම් පනවන්නටයි.\nකෙසේ වෙතත්, තතු දත් අය පවසන්නේ ක්‍රීඩා සමාජ ප්‍රධානීන්ගේ අනුදැනුමකින් තොරව ක්‍රීඩකයන්ට සහ පුහුණුකරුවන්ට කිසිසේත් මෙවැනි  අක්‍රමිකතාවක් සිදු කළ නොහැකි බවයි.\nඑබැවින් ඊයේ පැවැති ප්‍රවෘත්ති සාකච්ඡාවේදී මාධ්‍යවේදීන් දිගින් දිගටම ප්‍රශ්න කළේ අදාළ පරීක්ෂණයේදී තෙවන පාර්ශ්වයක බලපෑමක් පිළිබද තොරතුරු අනාවරණය වී නැතිද යන්නයි.",
       "URL": "https://www.hirunews.lk/sports/171339/චාමර-සිල්වා-ඇතුළු-ක්‍රිකට්-ක්‍රීඩකයින්ට-පනවා-ඇති-තහනම-ගැන-දැඩි-කතා-බහක්",
       "Category": "Sports",
       "Parent URL": "https://www.hirunews.lk/sports/all-news.php?pageID=297"
}