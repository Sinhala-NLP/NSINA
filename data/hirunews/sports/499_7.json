{
       "Source": "hirunews",
       "Timestamp": "Tuesday, 10 December 2013 - 9:46",
       "Headline": "N.O.C මහා සභා රැස්වීම කැඳවන්නැයි ලිපියක්.",
       "News Content": "ජාතික ඔලිම්පික් කමිටුවේ විශේෂ මහාසභා රැස්වීමක් කැඳවන ලෙසට ඔලිම්පික් කමිටුවට අනුබද්ධිත ක්‍රීඩා සංගම් 20 ක් ඉල්ලීමක් කර තිබෙනවා. ක්‍රීඩා අමාත්‍යාංශය විසින් ක්‍රියාත්මක කර ඇති ජාතික ක්‍රීඩා පනතේ මතුව ඇති ගැටලූකාරි තත්ත්වය පිළිබඳව සාකච්ඡා කිරීම සඳහා මෙම මහා සභා රැස්වීම කැඳවන ලෙසයි එම ක්‍රීඩා සංගම් ඉල්ලා ඇත්තේ. ජාතික ඔලිම්පික් කමිටුවට භාර දෙන ලද මෙම ලිපියට ශ්‍රී ලංකා පාපන්දු සම්මේලනය, ශ්‍රී ලංකා වොලිබෝල් සම්මේලනය, හොකී සම්මේලනය ඇතුළු සම්මේලන 20 ක නිලධාරින් අත්සන් තබා තිබෙනවා. මේ සම්බන්ධයෙන් හිරු ප්‍රවෘත්ති අංශය ජාතික ඔලිම්පික් කමිටුවේ සභාපති හේමසිරි ප්‍රනාන්දුගෙන් විමසීමක් කළා. එහිදී ඔහු සඳහන් කළේ එවැනි ලිපියක් ලැබී ඇති අතර විශේෂ මහා සභා රැස්වීමක් පැවැත්වීම පිළිබඳ මෙතෙක් තීරණයක් ගෙන නොමැති බවයි.",
       "URL": "https://www.hirunews.lk/sports/73121/n-o-c-මහා-සභා-රැස්වීම-කැඳවන්නැයි-ලිපියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=499"
}