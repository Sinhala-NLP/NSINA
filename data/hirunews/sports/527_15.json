{
       "Source": "hirunews",
       "Timestamp": "Sunday, 30 June 2013 - 7:40",
       "Headline": "චැම්පියන්ස් කුසලානය මින් මතු නැහැ.",
       "News Content": "ඉන්දියාවට ජය අත්කරදෙමින් එංගලන්තයේ පැවති චැම්පියන්ස් කුසලාන තරඟාවලිය අවසන් චැම්පියන්ස් කුසලානය බව අන්තර්ජාතික ක්‍රිකට් සම්මේලනය ඊයේ තහවුරු කළා. එංගලන්තයේ පැවැත්වෙන අයි.සී.සී. ක්‍රිකට් කමිටු රැස්වීමේදී තීරණය කර ඇත්තේ 2017 වසරේ සිට චැම්පියන්ස් කුසලාන තරඟාවලිය වෙනුවට ලෝක ටෙස්ට් ක්‍රිකට් තරඟාවලියක් පැවැත්වීමටයි. මේ අනුව දැනට වසර දෙකකට වරක් පැවැත්වෙන විස්සයි විස්ස ලෝක කුසලාන තරඟාවලිය 2016 වසරේ සිට සිව් වසරකට වරක් පැවැත්වෙනු ඇති. ටෙස්ට්, එක්දින සහ විස්සයි විස්ස තරඟාවලි අතර සමබරතාවක් පවත්වාගැනීමේ අවශ්‍යතාවද මෙහිදී අවධාරණය කෙරුණා. ඒ අනුව සෑම කණ්ඩායමක්ම සිව් වසරක කාලයක් තුළ අවම වශයෙන් ටෙස්ට් තරඟ 16 කට සහභාගි විය යුතුයි.",
       "URL": "https://www.hirunews.lk/sports/62041/චැම්පියන්ස්-කුසලානය-මින්-මතු-නැහැ",
       "Category": "Sports",
       "Parent URL": "https://www.hirunews.lk/sports/all-news.php?pageID=527"
}