{
       "Source": "hirunews",
       "Timestamp": "Saturday, 06 May 2017 - 13:10",
       "Headline": "IPL තරගාවලියේ මුම්බායි පිළ ඉදිරියෙන්",
       "News Content": "ඉන්දීය ප්‍රිමියර් ලීග් තරගාවලියේ මෙතෙක් පැවැති තරඟවලදී ප්‍රසාද ලකුණු 16ක් ලබා මුම්බායි ඉන්දියන්ස් පිළ ඉදිරියෙන් සිටිනවා.\nප්‍රසාද ලකුණු 14 බැගින් ලැබූ කොල්කටා නයිට්රයිඩර්ස් පිළ සහ රයිසින් පූනේ සුපර්ජයන්ට් පිළ ප්‍රසාද ලකුණු සටහනේ දෙවන සහ තුන්වන ස්ථාන හිමි කරගෙන ඇති අතර, 4 වන ස්ථානය හිමි වී ඇත්තේ ප්‍රසාද ලකුණු 13ක් ලැබූ සන්රයිසස් හයිද්‍රාබාද් පිළටයි.\nමේ අතර, අයි.පී.එල්. තරගාවලියේදී මුම්බායි ඉන්දියන්ස් පිළ නියෝජනය කරන ලසිත් මාලිංග සුපුරුදු දස්කම් දැක්වීමට අපොහොසත්වීම පිළිබදව ඉන්දීය ක්‍රීඩා මාධ්‍ය සංවාදයක් ආරම්භ කර තිබෙනවා.\nමෙවර අයි.පී.එල්. තරගාවලියේ තරඟ 6කදී මාලිංග ලබාගෙන ඇත්තේ කඩුලු 6ක් පමණයි.\nඑමෙන්ම තරඟ දෙකකදී කිසිදු කඩුල්ලක් ලබා නොගත් ඔහු ප්‍රතිවාදීන්ට හයේ පහර 13ක් ද ලබාදී තිබෙනවා.\nකෙසේ නමුත්, අයි.පී.එල්. තරඟ ඉතිහාසයේ තරඟ 103කට සහභාගි වී වැඩිම කඩුලු  සංඛ්‍යාවක් එනම් කඩුලු 149ක් ලබා සිටින්නේ ලසිත් මාලිංගයි.",
       "URL": "https://www.hirunews.lk/sports/160735/ipl-තරගාවලියේ-මුම්බායි-පිළ-ඉදිරියෙන්",
       "Category": "Sports",
       "Parent URL": "https://www.hirunews.lk/sports/all-news.php?pageID=333"
}