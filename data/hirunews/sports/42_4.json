{
       "Source": "hirunews",
       "Timestamp": "Friday, 24 September 2021 - 13:17",
       "Headline": "තවත් IPL තරඟයක් අද",
       "News Content": "වනිදු හසරංග සහ දුෂ්මන්ත චමීර ඇතුළත් රෝයල් චැලෙන්ජර්ස් බැංගලෝර් කණ්ඩායම සාජාහි දී අද ඉන්දීය ප්‍රිමියර් ලීග් තරගාවලිය තවත් තරගයකට සහභාගි වනවා.\nඒ ලකුණු සටහනේ දෙවන ස්ථානයේ පසුවන චෙන්නායි සුපර් කිංග්ස් පිල සමඟයි.\nපළමු තරගය සඳහා වනිදු හසරංග ඇතුළත් වුව ද, එහි දී ඔහු විශේෂ දස්කම් දැක්වීමට සමත් වූයේ නැහැ.\nඅද තරගය සඳහා ද දුෂ්මන්ත චමීර යොදා ගැනීමේ අවස්ථා විරල බව එක්සත් අරාබි එමීරයේ සිට ලැබෙන වාර්තා සඳහන් කළා.\nවිරාට් කෝලිගේ නායකත්වයෙන් යුත් රෝයල් චැලෙන්ජර්ස් බැංගලෝර් පිල අයි.පී.එල් දෙවන අදියරේ පළමු තරගයෙන් කොල්කටා නයිට්රයිඩර්ස් පිල අතින් දරුණු පරාජයක් ලැබුවා.\nකෙසේ නමුත්, ඔවුන් තවදුරටත් ලකුණු සටහනේ තුන්වන ස්ථානයේ රැදී සිටින අතර, ජයග්‍රහණ අතරට පිවිසීම තරගාවලියේ ඉදිරියට යාම සඳහා ඔවුන්ට වැදගත් වනු ඇති.\nඅද තරගය සඳහා වනිදු හසරංග වෙනුවට සිංගප්පූරු ක්‍රීඩක ටිම් ඩේවිඩ් යොදා ගැනීමේ අවස්ථාවක් පැවතුන ද නායක විරාට් කෝලි කණ්ඩායමේ වැඩි වෙනසක් සිදුකිරීමට අපේක්ෂා නො කරන බව සඳහන්.\nඅද තරගයේ දී තවත් ලකුණු 66ක් ලබා ගතහොත් විරාට් කෝලි විස්සයි විස්ස තරගවල දී ලකුණු දස දහස ඉක්ම වූ 5 වැනි ක්‍රීඩකයා බවට පත් වනු ඇති.\nමෙතෙක් එම දස්කම දක්වා ඇත්තේ ක්‍රිස් ගේල්, කයිරන් පොලාඩ්, ෂොයිබ් මලික් සහ ඩේවිඩ් වෝනර් විසින් පමණයි.",
       "URL": "https://www.hirunews.lk/sports/283104/තවත්-ipl-තරඟයක්-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=42"
}