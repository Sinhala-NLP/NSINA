{
       "Source": "hirunews",
       "Timestamp": "Sunday, 02 July 2017 - 13:39",
       "Headline": "මංගල එක්දින තරගයේදී හසරංගට කඩුලු ත්‍රිත්වයක්",
       "News Content": "සංචාරක සිම්බාබ්වේ පිල සමග පැවැත්වෙන දෙවන එක්දින ජාත්‍යන්තර තරගය ගාල්ල ජාත්‍යන්තර ක්‍රීඩාංගණයේදී අද උදෑසන ආරම්භ වුණා. කාසියේ වාසිය දිනූ ශ්‍රී ලංකා නායක ඇන්ජලෝ මැතිව්ස් තීරණය කළේ පළමුවෙන් පන්දු රැකීමටයි.\nවෛරස් උණ රෝගය හේතුවෙන් අද තරගයට සහභාගිවීම අවිනිශ්චිතව සිටි වේග පන්දු යවන ක්‍රීඩක ලසිත් මාලිංග සහ කුසල් මෙන්ඩිස් යන ක්‍රීඩකයන් දෙදෙනාම අද කණ්ඩායමට ඇතුළත්වීම විශේෂත්වයක්.\nඅමිල අපොන්සු සහ අකිල ධනංජය වෙනුවට වේග පන්දු යවන ක්‍රීඩක දුෂ්මන්ත චමීර සහ දඟ පන්දු යවන ක්‍රීඩක ලක්ෂාන් සඳකැන් ද කණ්ඩායමට ඇතුළත් කර තිබෙනවා.\nඑමෙන්ම පා දඟ පන්දු යවන තුන් ඉරියව්වෙන්ම දස්කම් දක්වන වනිඳු හසරංග මෙම තරඟයේදී අද ජාත්‍යන්තර පිටියට අවතීර්ණ වුණා.\nඒ, ළහිරු මධුශංක වෙනුවටයි.\n19 හැවිරිදි වනිදු හසරංග ගාල්ල රිච්මන්ඩ් විද්‍යාලය සහ ශ්‍රී ලංකා වයස අවුරුදු 19 න් පහළ කණ්ඩායම නියෝජනය කළ ක්‍රීඩකයෙක්.\nඔහු අද තරගයේදී කඩුලු ත්‍රිත්වයක් ලබාගැනීම විශේෂත්වයක්.\nඔහු ලබාගත් මෙම කඩුලු ත්‍රිත්වය ඉතිහාසයට එක්වන්නේ එක්දින තරග බිමට පිවිසි පළමු දිනයේදීම කඩුලු ත්‍රිත්වයක් ලබා ගත් තුන්වැන්නා ලෙසටයි.\nමීට පෙර එක්දින තරග බිමට පිවිසි පළමු දිනයේදීම කඩුලු ත්‍රිත්වයක් ලබාගෙන ඇති ක්‍රීඩකයන් දෙදෙනා වන්නේ තයිජුල් ඉස්ලාම් සහ කගිසො රබාඩා යන දෙදෙනායි.\nලක්ෂාන් සඳකැන් ලකුණු 52 කට කඩුලු 4 යි.\nසිම්බාබ්වේ කණ්ඩායම පන්දු වාර 33 යි පන්දු හතරක් අවසානයේ සියලූම ක්‍රීඩකයන් දැවී ලබාගත් ලකුණු සංඛ්‍යාව 155 ක්.\nවනිඳු හසරංග අද දවාගත් කඩුලු ත්‍රිත්වය පහතින්..",
       "URL": "https://www.hirunews.lk/sports/164902/මංගල-එක්දින-තරගයේදී-හසරංගට-කඩුලු-ත්‍රිත්වයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=319"
}