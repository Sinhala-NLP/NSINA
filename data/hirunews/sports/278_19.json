{
       "Source": "hirunews",
       "Timestamp": "Friday, 24 November 2017 - 15:47",
       "Headline": "පන්දුවාර 17 කින් ලකුණු 2 ක් ලබා සියලුදෙනා දැවීගිය කණ්ඩායමක් වාර්තා අතරට",
       "News Content": "උතුරු ඉන්දියාවේ 19 න් පහළ කාන්තා කණ්ඩායම් දෙකක් අතර පැවති පිලිමලුන් පිටුදැකීමේ තරගාවලියකදී එක් කණ්ඩායමක් ලකුණු 2 කට සියලුදෙනා දැවී ගොස් තිබෙනවා.\nඒ පන්දුවාර 17 ක් ඇතුලතදීයි.\n19 න් පහළ නාග්ලන්ඩ් කණ්ඩායම සහ කේරළ කණ්ඩායම් අතර තරගය පැවැත්වුනු අතර ලකුණු දෙකක් ලබා සිටියදී මෙලෙස අසාමාන්‍ය ලෙසට සියලුදෙනා දැවී යාමට ලක්වුයේ නාග්ලන්ඩ් කණ්ඩායමයි.\nකේරළ ප්‍රාන්ත කණ්ඩායම එක් පන්දුවකින් තරගයේ ජයග්‍රහණය වාර්තා කර තිබෙනවා.\nනාග්ලන්ඩ් කණ්ඩායමේ ආරම්භක පිතිකාරිනිය එක් ලකුණක් ලබාගත් අතර අනෙක් ලකුණ වයිඩ් පන්දුවකින් එක්වු ලකුණක්.\nවිචාරකයන් පෙන්වා දෙන්නේ තරගයට නිසි සුදානමක් නොමැති වීම / කාලගුණයෙන් බලපෑම් එල්ලවීම මෙන්ම ප්‍රමාණවත් පහසුකම් නොමැතිවීම හමුවේ කණ්ඩායමක් මෙවැනි ගැටලුවලට මුහුණදෙන බවයි.\nකණ්ඩායමේ පුහුණුකරු වන්නේ ඉන්දීය රංජි කුසලාන තරගාවලියේදී ඇසෑම් ප්‍රාන්තය නියෝජනය කළ හොකයිටෝ ශිමෝමි යි.\nඔහු පෙන්වා දෙන්නේ සැප්තැම්බර් මාසයේ සිට මේ දක්වා තම කණ්ඩායමට පුහුණුවීම්වලට කිසිදු අවස්ථාවක් නොලැබුනු බවයි.\nඅයහපත් කාලගුණික තත්වයන් හමුවේ පුහුණුවීම් සිදු කිරීමට නොහැකි වු අතර ඒ සඳහා ගෘහස්ථ ක්‍රීඩාගාරයක් හෝ නොමැති බව ඔහු ප්‍රකාශකර තිබෙනවා.",
       "URL": "https://www.hirunews.lk/sports/176844/පන්දුවාර-17-කින්-ලකුණු-2-ක්-ලබා-සියලුදෙනා-දැවීගිය-කණ්ඩායමක්-වාර්තා-අතරට",
       "Category": "Sports",
       "Parent URL": "https://www.hirunews.lk/sports/all-news.php?pageID=278"
}