{
       "Source": "hirunews",
       "Timestamp": "Friday, 18 February 2022 - 22:42",
       "Headline": "බටහිර ඉන්දීය කොදෙව්වන් ඉතිහාසගත වන සංචාරයකට සැරසෙයි",
       "News Content": "බටහිර ඉන්දීය කොදෙව් ක්‍රිකට් කණ්ඩායම නෙදර්ලන්තයේ ජාත්‍යන්තර එක්දින ක්‍රිකට් තරග සංචාරයකට එක්වීමට සූදානම් වනවා.\nමෙය කොදෙව් කණ්ඩායමක් ජාත්‍යන්තර එක්දින තරගාවලියක් සඳහා නෙදර්ලන්තයේ සංචාරයකට එක්වන පළමු අවස්ථාව ලෙසටයි ඉතිහාසයට එක්වන්නේ.\nදෙරටෙහිම ක්‍රිකට් පාලක මණ්ඩල විසින් මෙම තරගාවලිය ස්ථිර කර ඇති අතර ඊට අදාළ කාලසටහන ද ප්‍රකාශයට පත්කර තිබෙනවා.\nඒ අනුව දෙරට අතර එක්දින තරග 3ක් පැවැත්වීමට නියමිත අතර ලබන මැයි මස 31 වනදා සිට ජුනි 4 වනදා දක්වායි එය පැවැත්වීමට සැලසුම් කර ඇත්තේ.\nමෙම තරඟ තුන ICC ODI Super League හි කොටසක් වනවා.\nබටහිර ඉන්දීය කොදෙව් සහ නෙදර්ලන්ත කණ්ඩායම්වලට 2023 ක්‍රිකට් ශුරතාවලිය සඳහා සුදුසුකම් ලබා ගැනීම වෙනුවෙන් සත්කාරක ඉන්දියාවට අමතරව පළමු ස්ථාන හතෙන් එකක් ලබා ගැනීමට ප්‍රසාද ලකුණු ලබා ගැනීමේ අවස්ථාව මෙමගින් හිමි වනවා.\nනෙදර්ලන්ත කණ්ඩායමේ පුහුණුකරු මෙම තරගාවලිය පිළිබඳ මාධ්‍ය වෙත අදහස් දක්වා තිබෙනවා.\nකොදෙව් ක්‍රිකට් කණ්ඩායම නැවත නෙදර්ලන්තයට පැමිණීමේදී පිළිගැනීම වෙනුවෙන් ඉතා උනන්දුවෙන් පසුවන අතර රිචඩ්ස්, හේන්ස්, ඇම්බ්‍රෝස් සහ මාෂල් වැනි ක්‍රීඩකයන් සමඟින් පන්දුවාර 55 සුහද තරග දෙකක් සඳහා කණ්ඩායම අවසන් වරට අපේ රටට පැමිණියේ 1991 වසරේදී බවයි ඔහු පෙන්වා දෙන්නේ.\nනෙදර්ලන්තය සහ සංචාරක කොදෙව් කණ්ඩායම් අතර පළමු එක්දින තරගය මැයි 31 වනදා පැවැත්වෙන අතර දෙවන තරගය සැලසුම් කර ඇත්තේ ජුනි මස දෙවනදායි.\nතුන්වන සහ අවසන් එක්දින තරගය ජුනි 4 වනදා පැවැත්වෙනවා.",
       "URL": "https://www.hirunews.lk/sports/297399/බටහිර-ඉන්දීය-කොදෙව්වන්-ඉතිහාසගත-වන-සංචාරයකට-සැරසෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=27"
}