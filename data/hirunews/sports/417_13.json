{
       "Source": "hirunews",
       "Timestamp": "Wednesday, 06 April 2016 - 17:05",
       "Headline": "IPL සංවිධායකයන්ට අධිකරණ නියෝගයක්",
       "News Content": "නියගයෙන් දැඩි පීඩාවක් එල්ලවී ඇති ප්‍රදේශවල අයි පී එල් තරගාවලිය පැවැත්වීමට සැලසුම් කිරීම පිළිබඳ මුම්බායි නුවර මහාධිකරණය ඉන්දීය ක්‍රිකට් පාලක මණ්ඩලයෙන් කරුණු විමසා තිබෙනවා.\nනියගය පවතින ප්‍රදේශවල තරගාවලිය පැවැත්වීම තුලින් විශාල ජල නාස්තියක් සිදුවන බවයි අධිකරණය පෙන්වා දී ඇත්තේ.\nඉන්දීය ක්‍රිකට් පාලක මණ්ඩලයට අමතරව මහාරාශ්ට්‍ර ප්‍රාන්තයේ තරග සංවිධාකයන්ගෙන් ද අධිකරණය මේ සම්බන්ධයෙන් කරුණු විමසා ඇතැයි සඳහන්.\nඊට අදාලව කරුණු දැක්වීමට සහ අදාළ සැලසුම් වෙනස් කිරීම පිළිබඳ අවසන් තීරණයක් ගන්නා තෙක් නඩු විභාගය අප්‍රේල් හෙට දක්වා කල් දමා තිබෙනවා.\nමුම්බායි නුවර රාජ්‍ය නොවන සංවිධානයක් මුලික කරගත් කණ්ඩායමක් විසිනුයි නියගය පවතින ප්‍රදේශවල අයි පී එල් තරගාවලිය පැවැත්වීමට එරෙහිව පෙත්සමක් ගොනුකර ඇත්තේ.\nඒ මුම්බායි / පුනේ සහ නාග්පුර් ප්‍රාන්තවල පවතින දැඩි නියං තත්වය හමුවේ තරගාවලිය පැවැත්වුවහොත් තවත් ජල නාස්තියක් සිදුවන බවට චෝදනා කරමින්.\nමෙම පැමිණිල්ල සලකා බලමින් මුම්බායි මහාධිකරණය ඉන්දීය ක්‍රිකට් පාලක මණ්ඩලයට නියෝග කර ඇත්තේ සමස්ත තරගාවලියට කෙතරම් ජලය ප්‍රමාණයක් අවශ්‍ය වන්නේදැයි ඇස්තමේන්තු ගතකර ලබාදෙන ලෙසටයි.\nකෙසේවෙතත් මෙම සිද්ධියට අදාළව අධිකරණය මෙතෙක් අවසන් තීරණයක් ලබාදී නැහැ.\nමෙවර ඉන්දීය ප්‍රිමියර් ලීග් තරගාවලිය ලබන සෙනසුරාදා ආරම්භ වන අතර අවසන් වන්නේ මැයි මස 29 වනදායි.",
       "URL": "https://www.hirunews.lk/sports/130261/ipl-සංවිධායකයන්ට-අධිකරණ-නියෝගයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=417"
}