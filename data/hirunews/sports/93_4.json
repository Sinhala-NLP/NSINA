{
       "Source": "hirunews",
       "Timestamp": "Saturday, 04 July 2020 - 12:36",
       "Headline": "ඌව ප්‍රිමියර් ලීග් ව්‍යාජ විස්සයි විස්ස තරගාවලියට ඔට්ටු තැබූ ආයතන වටලයි",
       "News Content": "ඌව ප්‍රිමියර් ලීග් නමින් ව්‍යාජ විස්සයි විස්ස තරගාවලියක් පවත්වා ඔට්ටු තැබීමේ ජාවාරමක නිරත වීම සම්බන්ධයෙන් ඉන්දියාවේ මෝහාලි පොලීසිය වැටලීම් රැසක් සිදුකර තිබෙනවා.\nඑහිදී ඊට සම්බන්ධ ඔට්ටු තැබීමේ ආයතන 8ක් වටලා ඇති අතර, පුද්ගලයන් දෙදෙනෙකු අත්අඩංගුවට ගෙන ඇති බව සඳහන්. තවත් 6 දෙනෙකු අත්අඩංගුවට ගැනීමට නියමිත බවයි ඉන්දීය මෝහාලි පොලීසිය සඳහන් කළේ.\nශ්‍රී ලංකාවේ සජීවි ක්‍රිකට් තරඟ යළි ආරම්භ වන බව පවසමින් මෙලෙස ක්‍රිකට් තරඟයක් පවත්වා ඇත්තේ මෝහාලි නගරය තදාසන්නයේයි.\nඊට තිලකරත්න ඩිල්ශාන්, අජන්ත මෙන්ඩිස්, ෆර්විස් මහරුෆ් වැනි ක්‍රීඩකයන් ද සහභාගි වන බව පවසමිනුයි ඔට්ටු ලබාගෙන ඇත්තේ.\nඑය ව්‍යාජ තරගාවලියක් බැවින් ඊට කිසිදු ප්‍රසිද්ධියක් ලබානොදෙන ලෙස ෆර්විස් මහරුෆ් ට්විටර් සටහනක් එක් කර තිබූ අතර, එවැනි තරගාවලියක් සඳහා අවසර ලබාදී නොමැති බව ශ්‍රී ලංකා ක්‍රිකට් ආයතනය මෙන්ම ඌව පළාත් ක්‍රිකට් සම්මේලනය ද අවධාරණය කළා.",
       "URL": "https://www.hirunews.lk/sports/244662/ඌව-ප්‍රිමියර්-ලීග්-ව්‍යාජ-විස්සයි-විස්ස-තරගාවලියට-ඔට්ටු-තැබූ-ආයතන-වටලයි",
       "Category": "Sports",
       "Parent URL": "https://www.hirunews.lk/sports/all-news.php?pageID=93"
}