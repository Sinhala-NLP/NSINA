{
       "Source": "hirunews",
       "Timestamp": "Sunday, 29 July 2018 - 12:57",
       "Headline": "දකුණු අප්‍රිකාවට ලකුණ 194 ක ඉලක්කයක්",
       "News Content": "ශ්‍රී ලංකාව සමග පැවැත්වෙන පළමු එක්දින තරගය ජය ගැනීමට දකුණු අප්‍රිකාවට ලකුණ 194 ක ඉලක්කයක් හිමිව තිබෙනවා.\nකාසියේ වාසිය දිනා පළමුවෙන් පන්දුවට පහරදුන් ශ්‍රී  ලංකා කණ්ඩායමට පන්දුවාර 34යි පන්දු 3ක් අවසානයේ සියලුදෙනා දැවී ලබාගැනීමට හැකිවුයේ ලකුණු 193 ක් පමණයි.\nසංචාරක දකුණු අප්‍රිකානු පිල සහ ශ්‍රී ලංකාව අතර පළමු එක්දින තරගය දඹුල්ල ජාත්‍යන්තර ක්‍රීඩාංගණයේදී අද උදෑසන ආරම්භවුණා.\nශ්‍රී ලංකා පිලේ කඩුලූ 7ක් අඩු ලකුණු සංඛ්‍යාවකට බිඳ වැටුණු අතර, කුසල් ජනිත් පෙරේරා සහ තිසර පෙරේරා හයවන කඩුල්ල සඳහා ලකුණු 91 ක් රැස් කළා.\nතිසර පෙරේරා ලකුණු 49 කට දැවී ගිය අතර කුසල් ජනිත් සිය දසවන එක්දින අර්ධ ශතකය රැස් කරගැනීමට සමත්වුණා.\nඔහු දැවී යන විට ලබාසිටි ලකුණු සංඛ්‍යාව 81 ක්.\nපන්දු  72 කින් රැස් කළ එම ලකුණු 81 ට හතරේ පහර 11 ක් සහ එක් හයේ පහරක් ඇතුලත්.\nතිසර පෙරේරා 49 යි. අකිල ධනංජය ලකුණු 11 ක් ලබාගත්තා.\nපන්දු යැවීමේදී කගිසෝ රබාඩා සහ ටබ්රයිස් ෂම්සි කඩුලු 4 බැගින් බිඳහෙලුවා.\nමේ අතර අද තරගයේදී ශ්‍රී ලංකා පිලට හිමිවන තරග ගාස්තුවෙන් සියයට 25 ක් පැරණි ක්‍රිකට් ක්‍රීඩකයන්ගේ සුබසාධනය සඳහා ක්‍රීඩා අමාත්‍ය ෆයිසර් මුස්තාෆා විසින් පිහිටුවන ලද අරමුදලට බැර කෙරෙනවා.\nඅදාළ අරමුදල පිහිටුවා ඇත්තේ ආර්ථික දුෂ්කරතාවලට මුහුණදෙන පැරණි ක්‍රිකට් ක්‍රීඩකයන්ගේ සුබසාධනය වෙනුවෙන්.",
       "URL": "https://www.hirunews.lk/sports/196303/දකුණු-අප්‍රිකාවට-ලකුණ-194-ක-ඉලක්කයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=217"
}