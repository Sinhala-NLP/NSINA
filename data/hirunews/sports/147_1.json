{
       "Source": "hirunews",
       "Timestamp": "Friday, 02 August 2019 - 20:38",
       "Headline": "කෘත්‍රිම ධාවන පථයක් බලාපොරොත්තු වූ සිටි කිලිනොච්චියේ ක්‍රීඩක ක්‍රීඩිකාවන්ට ඉතිරිවූ වල් බිහිවෙමින් පවතින බොරළු බිම",
       "News Content": "රුපියල් මිලියන 300 කට අධික වියදමක් දරමින් නවීකරණය කළ කිලිනොච්චි ජාතික ක්‍රීඩා සංකීර්ණය විවෘත කෙරුණේ පසුගිය මාර්තු 17 වැනිදායි.\nඉතාම ඉක්මනින් මෙම ක්‍රීඩාංගනයට මීටර් 400 කෘත්‍රිම ධාවන පථයක් ලබාදෙන බවට පිළිණ දෙමින් ක්‍රිකට් සහ පාපන්දු ක්‍රීඩාංගනයක් ඉදි කිරීමට මුල්ගල් තැබූ ක්‍රීඩා අමාත්‍යවරයා ඊට අවශ්‍ය මුදල් ප්‍රතිපාදන වෙන් කර අවසන් බවට පාරම් බාන්නට ද අමතක කලේ නැහැ.\nජාත්‍යන්තර ප්‍රමිතියෙන් යුතුව ඉදි කර ඇති පිහිනුම් තටාකය මදුරුවන්ට ප්‍රජනන මධ්‍යස්ථානයක් බවට පත් වෙද්දී එම පරිශ්‍රයේ අනෙකුත් උපකරණ මේ වන විටත් දිරා පත් වෙමින් පවතිනවා.\nකෘත්‍රිම ධාවන පථයක් බලාපොරොත්තුවෙන් සිටි කිලිනොච්චි ක්‍රීඩක ක්‍රීඩිකාවන්ට අද වන විට ඉතිරිව තිබෙන්නේ වල් බිහිවෙමින් පවතින බොරළු බිමක් පමණයි.\nපවත්වාගෙන යාම පිලිබඳ නිසි සැලසුමකින් තොරව ක්‍රීඩාංගන ඉදි කරන්නට මෙන්ම මාධ්‍ය සංදර්ශන පවත්වමින් මුල් ගල් තැබීමේ සහ විවෘත කිරීමේ උත්සව පවත්වන්නට ද වියදම් කරන්නේ ඔබේත් මගේත් මුදල් බව මෙරට ක්‍රීඩාවේ මුල් පුටු වලට අවබෝධ නොවීම කනගාටුවට කරුණක්.",
       "URL": "https://www.hirunews.lk/sports/221415/කෘත්‍රිම-ධාවන-පථයක්-බලාපොරොත්තු-වූ-සිටි-කිලිනොච්චියේ-ක්‍රීඩක-ක්‍රීඩිකාවන්ට-ඉතිරිවූ-වල්-බිහිවෙමින්-පවතින-බොරළු-බිම",
       "Category": "Sports",
       "Parent URL": "https://www.hirunews.lk/sports/all-news.php?pageID=147"
}