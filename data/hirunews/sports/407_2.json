{
       "Source": "hirunews",
       "Timestamp": "Friday, 03 June 2016 - 12:32",
       "Headline": "කොදෙව් තුන්කොන් එක්දින තරගාවලිය අද ඇරඹේ",
       "News Content": "බටහිර ඉන්දීය කොදෙව්,  ඕස්ට්‍රේලියානු සහ දකුණු අප්‍රිකානු කණ්ඩායම් සහභාගි වන තුන්කොන් එක්දින තරගාවලියක් කොදෙව් දිවයින් වලදී අද (03) ආරම්භ වනවා.\nමෙහිදී එක්දින ලෝක ශූරයන් වන  ඕස්ට්‍රේලියාව සහ ප්‍රබල දකුණු අප්‍රිකානුවන් සමග ජයග්‍රහණය ලැබීම විශාල අභියෝගයක් බව කොදෙව් පුහුණුකරු ෆිල් සිමන්ස් ප්‍රකාශ කළා.\nඅයි.සී.සී. එක්දින කණ්ඩායම්  දර්ශකයට අනුව  ඕස්ට්‍රේලියාව පළමු ස්ථානයේ රැදී සිටින අතර, දකුණු අප්‍රිකාවට හිමිව ඇත්තේ තුන් වන ස්ථානයයි.\nඑහෙත්, සත්කාරක කොදෙව් පිල දර්ශකයේ 8 වන ස්ථානයේ රැදී සිටිනවා.\nතරගාවලිය අද ආරම්භ වන්නේ කොදෙව් පිල දකුණු අප්‍රිකාව අතර ගයානාහි ජෝර්ජ් ටවුන් නුවර ජාතික ක්‍රීඩාංගනයේ පැවැත්වෙන තරගයකින්.\nකොදෙව්වන් ඉරිදා දිනයේ  ඕස්ට්‍රේලියාව සමග සිය පළමු තරගයට සහභාගි වනවා.\nපසුගිය අප්‍රේල් මාසයේ ඉන්දියාවේ පැවති විස්සයි විස්ස ලෝක කුසලාන තරගාවලිය ජයග්‍රහණය කිරීමෙන් පසු කොදෙව් පිල මුහුණදෙන ප්‍රථම තරගාවලිය මෙයයි.",
       "URL": "https://www.hirunews.lk/sports/134685/කොදෙව්-තුන්කොන්-එක්දින-තරගාවලිය-අද-ඇරඹේ",
       "Category": "Sports",
       "Parent URL": "https://www.hirunews.lk/sports/all-news.php?pageID=407"
}