{
       "Source": "hirunews",
       "Timestamp": "Sunday, 29 January 2017 - 13:20",
       "Headline": "ඩේවිඩ් වෝනර් පෙරමුණට",
       "News Content": "ඕස්ට්‍රේලියානු පිතිකරු ඩේවිඩ් වෝනර් අයි.සී.සී එක්දින පිතිකරු දර්ශකයේ ප්‍රමුඛස්ථානයට පැමිණ තිබෙනවා.\nඔහු අවසන් එක්දින තරඟ 28 දී ලකුණු 1755 ක් ලබාගෙන ඇති අතර පන්දුවට පහරදීමේ වේගය සියයට 106.9 ක්.\nඑමෙන්ම ඔහු ශතක 9 ක් සහ අර්ධ ශතක 4 ක්ද රැස් කරගෙන තිබෙනවා.\nඩේවිඩ් වෝනර් මෙලෙස ප්‍රථම වරට එක්දින පිතිකරු දර්ශකයේ පෙරමුණට පැමිණ ඇත්තේ දකුණු අප්‍රිකානු ක්‍රීඩක ඒ.බී ඩිවිලියර්ස් සහ ඉන්දීය පිතිකරු විරාට් කෝලි අභිබවමින්.\nදර්ශකයේ දෙවන තැන ඩිවිලියර්ස්ටත් තුන්වන තැන කෝලිටත් හිමිවී තිබෙනවා.\nපාකිස්ථාන පිතිකරු බාබර් අසාම්ද එක්දින පිතිකරු දර්ශකයේ පළමු ක්‍රීඩකයන් දසදෙනා අතරට මුල් වරට එක්වීම විශේෂත්වයක්.\nඔහු ඉනිම 21 කදී එක්දින ලකුණු දහස රැස් කළේ කොදෙව් ක්‍රීඩක ශ්‍රීමත් විවියන් රිචඞ්ස් ගේ වාර්තාව සම කරමින්.\nඑක්දින පිතිකරු දර්ශකයේ ශ්‍රී ලංකා ක්‍රීඩකයෙකුට හිමිව ඇති ඉහළම ස්ථානය වන්නේ ඇන්ජලෝ මැතිව්ස් රැඳී සිටින 21 වන ස්ථානයයි.\nදිනේෂ් චන්දිමාල්ට එක්දින පිතිකරු දර්ශකයේ 43 වන ස්ථානය හිමිවී තිබෙනවා.",
       "URL": "https://www.hirunews.lk/sports/153177/ඩේවිඩ්-වෝනර්-පෙරමුණට",
       "Category": "Sports",
       "Parent URL": "https://www.hirunews.lk/sports/all-news.php?pageID=357"
}