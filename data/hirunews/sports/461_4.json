{
       "Source": "hirunews",
       "Timestamp": "Sunday, 12 July 2015 - 10:24",
       "Headline": "විම්බල්ඩන් කාන්තා ටෙනිස් ශූරතාව සෙරීනා විලියම්ස්ට",
       "News Content": "ටෙනිස් ක්‍රීඩාවේ උපත සිදුවූ බව සැළකෙන එංගලන්තයේ විම්බල්ඩන් හි කීර්තිමත් විවෘත ටෙනිස් තරඟාවලියේ මෙවර කාන්තාව ශූරතාව ඇමරිකා එක්සත් ජනපදයේ සෙරීනා විලියම්ස් හිමිකරගත්තා. ඇය මෙවර විම්බල්ඩන් ශූරතාව දිනාගත්තේ 6 වන වතාවටයි. 33 හැවිරිදි සෙරීනා ස්පාඤ්ඤයේ 21 හැවිරිදි ගාබිනේ මුගුරුසා අවසන් තරඟයේදී  පරාජය කළේ 6 යි 4ක් සහ 6 යි 4 ක් ලෙස වට දෙකකින්. මෙම ජයග්‍රහණයත් සමඟ සෙරීනා විලියම්ස් විම්බල්ඩන් ශූරතාව දිනූ වයස්ගතම ක්‍රීඩිකාව බවට පත්වනවා. මෙතෙක් එම දස්කම දක්වා තිබුණේ 9 වතාවක් විම්බල්ඩන් ශූරතාව දිනූ මාටිනා නව්රතිලෝවා විසින්. ඇයද සෙරීනා ජයග්‍රහණය කරන අයුරු එංගලන්ත විම්බල්ඩන් පිටියේ රාජකීය අමුත්තන්ගේ කොටසේ සිට නැරඹීම විශේෂත්වයක්. මෙවර විම්බල්ඩන් තරඟාවලියේ රාජකීය අමුත්තෙකු ලෙස ශ්‍රී ලංකා ක්‍රිකට් ක්‍රීඩක කුමාර සංගක්කාරද සහභාගි වුණා.",
       "URL": "https://www.hirunews.lk/sports/113058/විම්බල්ඩන්-කාන්තා-ටෙනිස්-ශූරතාව-සෙරීනා-විලියම්ස්ට",
       "Category": "Sports",
       "Parent URL": "https://www.hirunews.lk/sports/all-news.php?pageID=461"
}