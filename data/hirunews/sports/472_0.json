{
       "Source": "hirunews",
       "Timestamp": "Sunday, 03 May 2015 - 13:24",
       "Headline": "සියවසේ බොක්සිං ජය ඇමෙරිකාවට",
       "News Content": "බොක්සිං ඉතිහාසයේ වැඩිම ත්‍යාග මුදලක් පිරිනමන, සියවසේ බොක්සිං තරඟය ලෙස හැඳින්වූ ලෝක වෙල්ටවේට් ශූරතාව සඳහා වන බොක්සිං තරඟයෙන් ඇමරිකානු ජාතික ෆ්ලොයිඞ් මේවෙදර් ජයග්‍රහණය කළා. ඇමරිකාවේ ලාස්වේගාස් හි අද (03)පැවති මෙම බොක්සිං තරඟයේදී 38 හැවිරිදි මේවෙදර් වෙතින් පරාජයට පත්වූයේ පිලිපීන ජාතික මැනී පැකියෝ. තරඟ වට 3 කදී ලකුණු අතින් මේවෙදර් ජයග්‍රහණය කළ බව විනිසුරුවන්ගේ ඒකමතික තීරණය වුණා. මේවෙදර් සහ පැකියෝ යන දෙදෙනාම බර පන්ති කිහිපයකින් ලෝක බොක්සිං ශූරතා දිනූ ක්‍රීඩකයන්. පැකියෝ මුල් පෙළ තරග 57 ක් ජයග්‍රහණය කර ඇති අතර, පරාජය වී ඇත්තේ 6 කින් පමණයි. මේවෙදර් තමා සහභාගි වූ තරග 48ම ජයග්‍රහණය කිරීම විශේෂත්වයක්.\nමෙම තරගය ජය හේතුවෙන් මේවෙදර්ට අවම වශයෙන් ඇමෙරිකානු ඩොලර් මිලියන 150 ක් හිමිවන අතර පැකියෝට හිමිවන අවම මුදල ඩොලර් මිලියන 100 ක්. හොලිවුඞ් නළු නිළියන්, ධන කුවේරයන් සහ ප්‍රකට පුද්ගලයන් රැසක් පැමිණි මෙම බොක්සිං තරගය නැරඹීම සඳහා ඇතැම් ක්‍රීඩාලෝලීන් ඩොලර් තුන්ලක්ෂ 50,000 ක් පමණ වැය කර තිබෙනවා. මෙය ලොව මෙතෙක් වැඩිම මුදලක් හුවමාරු වූ බොක්සිං තරගය ලෙසයි හැඳින්වෙන්නේ.",
       "URL": "https://www.hirunews.lk/sports/108751/සියවසේ-බොක්සිං-ජය-ඇමෙරිකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=472"
}