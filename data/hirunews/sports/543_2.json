{
       "Source": "hirunews",
       "Timestamp": "Thursday, 04 April 2013 - 19:11",
       "Headline": "මාලිංගට අයි.පී.එල්. පළමු තරග දෙකම අහිමි වේ.",
       "News Content": "ඉන්දීය පී‍්‍රමියර් ලීග් තරගාවලියේ මුම්බායි ඉන්දියන්ස් කණ්ඩායම නියෝජනය කරන ලසිත් මාලිංගට පළමු තරග දෙකටම සහභාගීවීමට නොහැකි තත්ත්වයක් මතුව තිබෙනවා. මුම්බායි ඉන්දියන්ස් කණ්ඩායමේ පළමු තරගය අද (04) බැංගලෝර් හිදී රෝයල් චැලෙන්ජර්ස් බැංගලෝර් කණ්ඩායම සමග පැවැත්වීමට නියමිතයි. පිටකොන්දේ ආබාධයකට ලක්ව සිටින ලසිත් මාලිංග අද තරගයට සහභාගීවීම අවිනිශ්චිත බවයි ඉන්දීය මාධ්‍ය වාර්තා කළේ. මුම්බායි කණ්ඩායමේ මීළඟ තරගය අනිද්දා චෙන්නායි හිදී පැවැත්වෙන්නේ චෙන්නායි සුපර් කිංග්ස් කණ්ඩායම සමගයි. තමිල්නාඩුවේ ශ්‍රී ලංකා ක්‍රීඩකයින්ට එරෙහිව පවතින විරෝධතා හේතුවෙන් අයි.පී.එල්. තරගාවලියට සහභාගීවන ශ්‍රී ලාංකික ක්‍රීඩකයින් චෙන්නායි හිදී තරගවලට සහභාගී වන්නේ නැහැ. ඒ හේතුවෙන් අනිද්දා පැවැත්වෙන තරගයට ක්‍රීඩා කිරීමේ අවස්ථාවද ලසිත් මාලිංගට අහිමි වනවා. එහෙත්, මුම්බායි ඉන්දියන්ස් කණ්ඩායමේ නායක රිකී පොන්ටින් ප්‍රකාශ කර ඇත්තේ මාලිංගගේ අඩුව තම කණ්ඩායමට, දැනෙන පාඩුවක් බවයි.",
       "URL": "https://www.hirunews.lk/sports/56548/මාලිංගට-අයි-පී-එල්-පළමු-තරග-දෙකම-අහිමි-වේ",
       "Category": "Sports",
       "Parent URL": "https://www.hirunews.lk/sports/all-news.php?pageID=543"
}