{
       "Source": "hirunews",
       "Timestamp": "Sunday, 21 February 2021 - 9:15",
       "Headline": "බංග්ලාදේශ ක්‍රිකට් පිල අප්‍රේල් මාසයේ දිවයිනට",
       "News Content": "ටෙස්ට් තරඟ දෙකක සංචාරයක් සඳහා බංග්ලාදේශ ක්‍රිකට් පිල ලබන අප්‍රේල් 12 වැනිදා සහ 15 වැනිදා අතර දිනයකදී ශ්‍රී ලංකාවට පැමිණෙන බව එරට ක්‍රිකට් පාලක මණ්ඩලය ඊයේ නිවේදනය කළා.\nබංග්ලාදේශ ක්‍රිකට් පාලක මණ්ඩලයේ ප්‍රධාන විධායක නිසමුදීන් චෞද්රි වැඩිදුරටත් සඳහන් කළේ නවසීලන්ත සංචාරයේ නිමාවෙන් පසු එලෙස බංග්ලාදේශ පිල දිවයිනට පැමිණෙන බවයි.\nඒ සම්බන්ධයෙන් ශ්‍රී ලංකා ක්‍රිකට් ආයතනය දැනුවත් කළ බවත්, ලෝක ටෙස්ට් ශූරතාවලියට අදාළව ටෙස්ට් තරඟ දෙක එකම ක්‍රීඩාංගනයකදී පැවැත්වීමට එකඟ වූ බවත් ඔහු කියා සිටියා.\nබංග්ලාදේශ පිල ශ්‍රී ලංකාවේදී එංගලන්ත ක්‍රිකට් පිල අනුගමනය කළ කොවිඩ් 19 සෞඛ්‍ය මාර්ගෝපදේශ පිලිපැදීමට එකඟ වූ බවත්, බංග්ලාදේශ ක්‍රිකට් පාලක මණ්ඩලයේ ප්‍රධාන විධායක නිසමුදීන් චෞද්රි වැඩිදුරටත් සඳහන් කළා.\nබංග්ලාදේශ ක්‍රිකට් පිලේ ශ්‍රී ලංකා සංචාරය කොවිඩ් 19 ගෝලීය වසංගතය සහ මෙරට නිරෝධායන ක්‍රියාවලියට බංග්ලාදේශ පිල එකඟ නොවීම හේතුවෙන් පසුගිය වසරේ දෙවතාවක් කල් දැමුණා.\nකෙසේ නමුත්, මෙවර සංචාරයේදී ශ්‍රී ලංකා ටෙස්ට් තරඟාවලියට සහභාගි නොවී අයි.පී.එල්. තරඟාවලියට සහභාගිවීම සඳහා බංග්ලාදේශ පිලේ තුන් ඉරියව්වෙන්ම දස්කම් දක්වන ජාත්‍යන්තර ක්‍රීඩක ශකීබ් අල් හසන්ට එරට ක්‍රිකට් පාලක මණ්ඩලය මගින් අවස්ථාව ලබාදී තිබෙනවා.\nමෙවර අයි.පී.එල්. ක්‍රීඩක වෙන්දේසියේදී කොල්කටා නයිට් රයිඩර්ස් පිල ශකීබ් අල් හසන් මිලදී ගත්තේ ඉන්දීය රුපියල් තුන්කෝටි විසි ලක්ෂයකටයි.",
       "URL": "https://www.hirunews.lk/sports/263215/බංග්ලාදේශ-ක්‍රිකට්-පිල-අප්‍රේල්-මාසයේ-දිවයිනට",
       "Category": "Sports",
       "Parent URL": "https://www.hirunews.lk/sports/all-news.php?pageID=66"
}