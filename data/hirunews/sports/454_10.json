{
       "Source": "hirunews",
       "Timestamp": "Tuesday, 25 August 2015 - 13:31",
       "Headline": "ලොව වේගවත්ම ගැහැණිය ජැමෙයිකාවේ ෂෙලී",
       "News Content": "චීනයේ බීජිං නුවර පැවැත්වෙන ලෝක මළල ක්‍රීඩා ශූරතා තරගාවලියේදී තමා ලොව වේගවත්ම ගැහැණිය ලෙස තහවුරු කිරීමට ජැමෙයිකාවේ ෂෙලී ඈන් ෆ්‍රේසර් ප්‍රයිස් ඊයේ සමත් වුණා. ඒ, මීටර් 100 කාන්තා ධාවන ඉසව්වේ රන් පදක්කම දිනා ගනිමින්. ඒ සඳහා ඇය ගත කළ කාලය තත්පර 10.7ක්. ලෝක මළල ක්‍රීඩා තරගාවලි හිදී ෂෙලී ඈන් ෆ්‍රේසර් මීටර් 100 ධාවන ඉසව්ව ජයග්‍රහණය කළේ සිව් වන වසරටයි. මීට සත් වසරකට පෙර බීජිං නුවර කුරුළු කැදැල්ල ක්‍රීඩාංගණයේ පැවැති ඔලිම්පික් ක්‍රීඩා උළෙලේ දී ද ඇය මීටර් 100 ඉසව්වෙන් රන් පදක්කම දිනා ගත්තා. ෂෙලී ඈන් ෆ්‍රේසර්ගේ නව ජයග්‍රහණය වාර්තා වූයේ තවත් ජැමෙයිකානු මළල ක්‍රීඩකයෙකු වන උසේන් බෝල්ට් ලොව වේගවත්ම මිනිසා ලෙස මීටර් 100 පිරිමි ඉසව්ව ජයග්‍රහණය කර පැය 24ක් ගතවීමට පෙරයි.",
       "URL": "https://www.hirunews.lk/sports/115456/ලොව-වේගවත්ම-ගැහැණිය-ජැමෙයිකාවේ-ෂෙලී",
       "Category": "Sports",
       "Parent URL": "https://www.hirunews.lk/sports/all-news.php?pageID=454"
}