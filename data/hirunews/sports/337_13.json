{
       "Source": "hirunews",
       "Timestamp": "Saturday, 22 April 2017 - 12:43",
       "Headline": "ශ්‍රී ලංකා නියෝජනය අද තරඟ බිමට",
       "News Content": "මෙවර ඉන්දීය ප්‍රිමියර් ලීග් තරගාවලියේ ශ්‍රී ලංකා ක්‍රීඩකයන් නියෝජනය කරන මුම්බායි ඉන්දියන්ස් සහ දිල්ලි ඩෙයාර්ඩෙවිල්ස් කණ්ඩායම් අද මුම්බායි හිදී තරඟ වදිනවා.\nලසිත් මාලිංග මුම්බායි ඉන්දියන්ස් කණ්ඩායමේ නිත්‍ය ක්‍රීඩකයෙකු වන අතර, අසේල ගුණරත්න ද එහි සංචිතයට ඇතුළත්.\nඑහෙත් අද තරඟයට ලසිත් මාලිංග යෙදවීම පිළිබදව අවිනිශ්චිතභාවයක් හටගෙන ඇත්තේ පසුගිය අයි.පී.එල්. තරඟයේදී ඔහු ප්‍රතිවාදී පිළට විශාල ලකුණු සංඛ්‍යාවක් ලබාදීම හේතුවෙන්.\nකෙසේ නමුත්, මාලිංග අද තරඟයට යෙදවිය යුතු ද යන්න පිළිබදව ක්‍රික් ඉන්ෆෝ වෙබ් අඩවිය පැවැත්වූ මත සමීක්ෂණයකදී බහුතරයක් අදහස් පළ කර ඇත්තේ මාලිංගගේ පළපුරුද්ද මුම්බායි කණ්ඩායමට ශක්තියක් වනු ඇති බවටයි.\nමුම්බායි සමග තරග වදින දිල්ලි ඩෙයාර් ඩෙවිල්ස් කණ්ඩායමට ශ්‍රී ලංකා නායක ඇන්ජලෝ මැතිව්ස් ද ඇතුළත්.\nකෙසේ නමුත්, පසුගිය තරඟ දෙකේ දී ඔහු දස්කම් දැක්වීමට සමත් වූයේ නැහැ.\nමුම්බායි ඉන්දියන්ස් පිළ මෙවර අයි.පී.එල්. තරගාවලියේ මෙතෙක් පැවැති තරඟ හයෙන් 5ක්ම ජයගෙන ලකුණු සටහනේ ඉදිරියෙන් සිටින අතර, තරඟ 5කින් දෙකක් ජය ගත් දිල්ලි පිළට හිමිව ඇත්තේ 4 වන ස්ථානයයි.",
       "URL": "https://www.hirunews.lk/sports/159729/ශ්‍රී-ලංකා-නියෝජනය-අද-තරඟ-බිමට",
       "Category": "Sports",
       "Parent URL": "https://www.hirunews.lk/sports/all-news.php?pageID=337"
}