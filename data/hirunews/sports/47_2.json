{
       "Source": "hirunews",
       "Timestamp": "Sunday, 01 August 2021 - 13:42",
       "Headline": "මිහිපිට වේගවත්ම මිනිසා කවුරුන්දැයි තීරණය අද",
       "News Content": "ටෝකියෝ ඔලිම්පික් උළෙලේ මීටර් සියය පිරිමි ධාවන ඉසව්ව සඳහා ඉදිරිපත් වූ කෙන්යානු ක්‍රීඩක මාක් ඔඩිහිම්බෝ තහනම් උත්තේජක භාවිතය හේතුවෙන් ඔලිම්පික් ක්‍රීඩා උළෙලෙන් ඉවත් කර තිබෙනවා.\nඔලිම්පික් ගම්මානයේදී පසුගිය 28 වැනිදා සිදුකළ පරීක්ෂාවේදී ඔහු ඇනබොලික් ස්ටෙරොයිඩ් තහනම් උත්තේජකය ලබාගෙන ඇති බවටයි ජාත්‍යන්තර ඔලිම්පික් කමිටුවේ තහනම් උත්තේජක පිළිබඳ ආයතනය සඳහන් කළේ.\nතත්පර 10.05ක අවම කාලයක් වාර්තා කර ඇති 28 හැවිරිදි ඔඩිහිම්බෝ ඔලිම්පික් කමිටුවේ තීරණය අභියෝගයට ලක් කිරීමට සූදානම් වන බව සඳහන්.\nමේ අතර, මිහිපිට වේගවත්ම මිනිසා තීරණය කෙරෙන මීටර් සියය ඉසව්වේ අවසන් මහා තරඟය අද සන්ධ්‍යාවේ පැවැත්වීමට නියමිතයි.\nඑහිදී පසුගිය ඔලිම්පික් තරඟාවලි 03කදී ලොව වේගවත්ම මිනිසා වූ උසේන් බෝල්ට්ගේ කිරුළට අනුප්‍රාප්තිකයෙකු බිහිවනු ඇති.\nටෝකියෝ උළෙලේදී අද රන් පදක්කම් 25ක් සඳහා තරඟ පැවැත්වෙන අතර, මීටර් සියය හතර මෙඩ්ලි සහය දිවීමේ පිහිනුම් ඉසව්වේදී නව ලෝක වාර්තාවක් පිහිටුවීමට ඇමෙරිකානු පිහිනුම් කණ්ඩායම අද සමත් වුණා.\nඑහිදී ඔවුන් එම ඉසව්ව නිමා කලේ විනාඩි 3 යි තත්ත්පර 26.78 කින්. බ්‍රිතාන්‍ය කණ්ඩායම එම ඉසව්වේ රිදී පදක්කම ජයග්‍රහණය කළ අතර, ඉතාලියට ලෝකඩ පදක්කම හිමිවුණා.",
       "URL": "https://www.hirunews.lk/sports/278569/මිහිපිට-වේගවත්ම-මිනිසා-කවුරුන්දැයි-තීරණය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=47"
}