{
       "Source": "hirunews",
       "Timestamp": "Friday, 05 January 2018 - 15:52",
       "Headline": "බුම්රා ටෙස්ට් ආක්‍රමණයට සැරසෙයි",
       "News Content": "සංචාරක ඉන්දීය කණ්ඩායම සහ දකුණු අප්‍රිකාව අතර පළමු ටෙස්ට් තරඟය අද (05) දකුණු අප්‍රිකාවේ කේප් ටවුන්හිදී ආරම්භ වුණා.\nටෙස්ට් ශ්‍රේණිගත කිරීම් හි ප්‍රමුඛස්ථානය තීරණය කිරීම සඳහා මෙම තරඟාවලිය ඉතා වැදගත් තරඟාවලියක් වනු ඇති බවයි ක්‍රිකට් විචාරකයින් පවසන්නේ.\nමේ වන විට ටෙස්ට් කණ්ඩායම් ශ්‍රේණිගත කිරීම් හි පළමු තැන දකුණු අප්‍රිකාව හිමිකරගෙන ඇති අතර ඉන්දියාව එහි දෙවන ස්ථානයේ පසුවනවා.\nදෙරට අතර අද ආරම්භ වූ පළමු ටෙස්ට් තරඟයේදී ඉන්දියාව වෙනුවෙන් වේග පන්දු යවන ක්‍රීඩක ජස්ප්‍රිට් බුම්රා ටෙස්ට් වරම් හිමිකර ගත්තා.\nඒ අනුව ජස්ප්‍රිට් බුම්රා ඉන්දියාව වෙනුවෙන් ටෙස්ට් වරම් හිමිකර ගත් 290 වන ක්‍රීඩකයා ලෙස ඉතිහාසයට එක්වනවා.\nබුම්රා එක්දින තරඟ 31කදී කඩුලු 56ක් සහ පන්දුවාර 20 -20 තරඟ 32කදී කඩුලු 40ක් බිඳ දමා ඇති අතර අයි.පී.එල්. තරඟාවලිය තුළදී මුම්බායි ඉන්දියන්ස් කණ්ඩායම නියෝජනය කරනු ලබනවා.\nබුම්රා මේ වන විට ජාත්‍යන්තර එක්දින පන්දු යවන්නන් ශ්‍රේණිගත කිරීම් හි 03 වන ස්ථානයේ සහ පන්දුවාර 20 පන්දු යවන්නන් ශ්‍රේණිගත කිරීම් හි සිව්වන ස්ථානයේත් පසුවනවා.\nවේග පන්දු යවන්නෙකු ලෙස බුම්රාගේ යෝකර් පන්දුව පිළිබඳව මේ වන විට බොහෝ දෙනෙකුගේ අවධානය යොමුව ඇති අතර එක අවසථාවක ඔහු මාධ්‍ය වෙත පවසා තිබුනේ ලසිත් මාලිංග සමඟ මුම්බායි ඉන්දියන්ස් කණ්ඩායමට ක්‍රීඩා කිරීමෙන් යෝකර් පන්දුව පිළිබඳව බොහෝ දේ ඉගෙන ගත් බවයි.",
       "URL": "https://www.hirunews.lk/sports/180269/බුම්රා-ටෙස්ට්-ආක්‍රමණයට-සැරසෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=267"
}