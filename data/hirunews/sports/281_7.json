{
       "Source": "hirunews",
       "Timestamp": "Tuesday, 14 November 2017 - 17:47",
       "Headline": "ඇරඹෙන ටෙස්ට් තරගාවලියේ ජය පරාජය ගැන මුරලිගෙන් අනාවැකියක්",
       "News Content": "ඉන්දියාව සමග පැවැත්වීමට නියමිත ටෙස්ට් තරගාවලිය ජය ගැනීමට ශ්‍රී ලංකාවට පවතින අවස්ථා අවම බව සුපිරි පන්දු යවන ක්‍රීඩක මුත්තයියා මුරලිදරන් පවසනවා.\nදෙරට අතර පළමු ටෙස්ට් ක්‍රිකට් තරගය අනිද්දා කොල්කටාහිදී ආරම්භ වීමට නියමිතයි.\nක්‍රිකට් විචාරකයන් පෙන්වා දෙන්නේ ඉන්දියාව තුලදී සංචාරක ක්‍රිකට් කණ්ඩායමක් පසුගිය ටෙස්ට් තරග 17 ක් ජය ගැනීමට සමත්වී නොමැති බවයි.\nමෙම තරග සංචාරය පිළිබඳ අදහස් දක්වමින් මුත්තයියා මුරලිදරන් ප්‍රකාශකර ඇත්තේ ඉන්දියාවට එරෙහි මෙම තරගාවලිය ජය ගැනීමට ශ්‍රී ලංකාවට ඇත්තේ ඉතා සීමිත අවස්ථාවක් පමණක් බවයි.\nසියලුම ජාත්‍යන්තර කණ්ඩායම් ඉන්දියාව පරාජයට පත් කිරීමට දැඩි උත්සාහයන් දරා ඇති බවයි ඔහු පෙන්වා දෙන්නේ.\nගතවු වසර 13 ක කාලය තුල ඉන්දියාව තුලදී සංචාරක ක්‍රිකට් කණ්ඩායමක් ජයග්‍රහණය කර ඇත්තේ ටෙස්ට් තරග දෙකක් පමණයි.\nමේ වන විට ශ්‍රේණිගත කිරීම්වල පෙරමුණේ පසුවන ඉන්දියාව පරාජය කිරීම තරමක් අසීරු වනු ඇතැයි ද මුරලිදරන් සඳහන් කළා.\nශ්‍රී ලංකා ටෙස්ට් ක්‍රිකට් කණ්ඩායමේ ක්‍රීඩකයන්ගේ දක්ෂතා උරගා බැලීමට ඉන්දියාවට එරෙහි තරගාවලිය තුලින් හැකිවනු ඇතැයි ද සුපිරි පන්දු යවන්නා පෙන්වාදී තිබෙනවා.\n2010 වසරේදී ක්‍රිකට් දිවියෙන් සමුගත් මුත්තයියා මුරලිදරන් 1994 සහ 2009 අතර කාලසීමාව තුලදී ඉන්දියාවේදී ටෙස්ට් ක්‍රිකට් තරග 4 කට ක්‍රීඩා කර තිබෙනවා.\nකෙසේවෙතත් ඉන් එකක් හෝ ජයග්‍රහණය කිරීමට හැකියාවක් ලැබී නැහැ.\nඑමෙන්ම මුරලිදරන් පෙන්වා දෙන්නේ ගතවු වසර 22 ක කාලය තුල ඉන්දියාවට ද ශ්‍රී ලංකාව තුලදී කිසිදු ටෙස්ට් තරගාවලියක් ජයගැනීමට නොහැකි වී ඇති බවයි.\nඑය ආඩම්බරයක් බව ද ඔහු පෙන්වාදී තිබෙනවා.",
       "URL": "https://www.hirunews.lk/sports/176031/ඇරඹෙන-ටෙස්ට්-තරගාවලියේ-ජය-පරාජය-ගැන-මුරලිගෙන්-අනාවැකියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=281"
}