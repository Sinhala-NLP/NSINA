{
       "Source": "hirunews",
       "Timestamp": "Monday, 17 September 2018 - 12:23",
       "Headline": "ආසියානු කුසලානයේ සුපිරි කණ්ඩායම් දෙකක් අතර තරඟයක ප්‍රවේශපත් මිල අනපේක්ෂිත ලෙස ඉහළ යයි",
       "News Content": "එක්සත් අරාබි එමීර් රාජ්‍යයේදී පැවැත්වෙන ආසියානු කුසලාන ක්‍රිකට් තරඟාවලියේ ඉන්දියාව සහ පාකිස්ථානය අතර තරඟය අනිද්දා (19) ඩුබායිහිදී පැවැත්වෙනවා.\nමෙම තරඟයේ ප්‍රවේශපත්වලට දැඩි ඉල්ලුමක් ඇතිවීම හේතුවෙන් සාමාන්‍ය මිලට වඩා සිව් ගුණයකින් පමණ වැඩි මිලට එම ප්‍රවේශපත් අලෙවි වන බවයි  ඩුබායිවලින් වාර්තා වන්නේ.\nමෙම තරඟයේ ප්ලැටිනම් ප්‍රවේශපතක සාමාන්‍ය මිල ඩිරාම් 750ක් වන අතර එය මෙරට මුදලින් රුපියල් 33,750ක් පමණ වනවා.\nකෙසේ වෙතත් මේ වනවිට එම ප්‍රවේශපතක් ඩිරාම් 2000කට හෙවත් රුපියල් 90,000කට අන්තර්ජාලයේ අලෙවිවන බව සඳහන්.\nඑම තරඟයේ ප්‍රභූ පංතියේ ප්‍රවේශපතක් ඩිරාම් 6000ක් හෙවත් ශ්‍රී ලංකා රුපියල් 270,000ක් පමණ වන අතර ඉහළ පංතියේ ප්‍රේක්‍ෂකාගාරයක ප්‍රවේශපතක සාමාන්‍ය මිල ඩිරාම් 5000ක් හෙවත් රුපියල් 225,000ක් වනවා.\nමෙම තරඟයේ අලෙවි කරන අඩුම ප්‍රවේශපත්‍රය ඩිරාම් 150ක් හෙවත් ශ්‍රී ලංකා රුපියල් 6750කට මිලකර තිබෙනවා.\nකෙසේ වෙතත් ඉන්දියාව සහ පාකිස්ථානය අතර තරඟය තරඟයේ විශේෂ ප්‍රවේශපත් හැරෙන්නට සෙසු සියලුම ප්‍රවේශපත් පසුගිය සිකුරාදා වනවිට අලෙවි වී ඇති බවයි වාර්තා වන්නේ.",
       "URL": "https://www.hirunews.lk/sports/200095/ආසියානු-කුසලානයේ-සුපිරි-කණ්ඩායම්-දෙකක්-අතර-තරඟයක-ප්‍රවේශපත්-මිල-අනපේක්ෂිත-ලෙස-ඉහළ-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=206"
}