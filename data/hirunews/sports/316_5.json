{
       "Source": "hirunews",
       "Timestamp": "Thursday, 13 July 2017 - 17:12",
       "Headline": "ශ්‍රී ලංකා කණ්ඩායමේ නව නායකත්වයට සංගක්කාරගෙන් සුබ පැතුම්",
       "News Content": "ශ්‍රී ලංකා ක්‍රිකට් කණ්ඩායමේ හිටපු නායකයකු වන කුමාර් සංගක්කාර කණ්ඩායමේ නව නායකත්වයට සුබ පැතුම් එක්කර තිබෙනවා.\nනායකත්වයෙන් ඉල්ලා අස්වු ඇන්ජෙලෝ මැතිව්ස්ට ද සිය ට්විටර් ගිණුම ඔස්සේ සංගක්කාර සුබ පැතුම් එක් කළා.\nසංගක්කාර කියාසිටියේ මැතිව්ස් විසින් ගනු ලැබුවේ අසීරු නමුත් ධෛර්යසම්පන්න තීරණයක් බවයි.\nකණ්ඩායමේ සාමාජිකයකු ලෙස සිටිමින් ලකුණු රැස් කිරීමට දායක වන ලෙසටයි සංගක්කාර මැතිව්ස් වෙනුවෙන් සිය ට්විටර් පණිවුඩයේ සඳහන් කර ඇත්තේ.\nමැතිව්ස් නායකත්වය හෙබවු සමයේදී සතුටුවිය හැකි බොහෝ දෑ තිබෙන බව ද සංගක්කාර පෙන්වාදී තිබෙනවා.\nමේ අතර කුමාර් සංගක්කාර නව එක්දින සහ ටෙස්ට් නායකයන් දෙපළට ද සුබ පැතුම් එක්කර තිබෙනවා.\nඋපුල් තරංගට සහ දිනේෂ් චන්දිමාල්ට නව තනතුරු වෙනුවෙන් සුබ පතන අතර ඉදිරියේදී කණ්ඩායම විශිෂ්ඨ ජයග්‍රහණයක් කරා ගෙන යනු ඇතැයි බලාපොරොත්තුවන බව කුමාර් සංගක්කාර සිය ට්විටර් පණිවුඩයේ සඳහන් කර තිබෙනවා.\nඑම කටයුත්ත හොඳින් ඉටු කරන ලෙසටයි ඔහු ප්‍රකාශ කර ඇත්තේ.\nමේ අතර අද මාධ්‍යවෙත අදහස් දක්වමින් හිටපු ටෙස්ට් ක්‍රිකට් නායක අමාත්‍ය අර්ජුණ රණතුංග සඳහන් කළේ පකිස්ථානයේ ලාහෝර් නුවරදී ශ්‍රී ලංකා කණ්ඩායමට එල්ලවු ත්‍රස්ත ප්‍රහාරය පිළිබඳ විධිමත් පරීක්ෂණක් පවත්වන්නැයි තමන් ද ඉල්ලා සිටින බවයි.\nඑමෙන්ම 2011 වසරේ ලෝක කුසලාන ක්‍රිකට් තරගාවලියේ අවසන් තරගයේදී සිදුවුයේ කුමක් ද යන්න සොයා බැලීමට විධිමත් පරීක්ෂණයක් පවත්වන්නැයි ද අමාත්‍යවරයා ඉල්ලා සිටිනවා.\nකුමාර් සංගක්කාර ස්කයිප් තාක්ෂණය ඔස්සේ කර ඇති ප්‍රකාශයක් පිළිබඳ අදහස් දක්වමින් අමාත්‍ය අර්ජුණ රණතුංග මෙම අදහස් පළකලා.\n2011 වසරේ පැවති ලෝක කුසලාන අවසන් මහා තරගයෙන් ශ්‍රී ලංකාව පරාජයට පත්වු අතර එවකට කණ්ඩායමේ නායකයා ලෙසට කටයුතු කළේ සංගක්කාරයි.\nශ්‍රී ලංකා කණ්ඩායමේ වර්තමාන තත්වය මෙන්ම කණ්ඩායමේ පසුබෑම පිළිබඳව ද සංගක්කාර ස්කයිප් තාක්ෂණය ඔස්සේ අදහස් පළකලා.\nඔහු පෙන්වා දී ඇත්තේ ශ්‍රී ලංකා ක්‍රීඩකයන්ගේ හැකියාවන් අඩුවීමක් සිදුවී නොමැති අතර ක්‍රීඩකයන් හැකියාවන් අතින් ඉහළ මට්ටමක පවතින බවයි.\nඑහෙත් හැකියාවන් තුලින් තරග ජයග්‍රහණය කිරීමට නොහැකිවී ඇතැයි ඔහු සඳහන් කළා.\nඑමෙන්ම තම කළමණාකරු පිළිබඳව ද සංගක්කාර මෙහිදී අදහස් දක්වා තිබෙනවා.\nඔහු පෙන්වාදී ඇත්තේ චාලි ඔස්ටින් තම කළමණාකරු ලෙසට කටයුතු කරන්නේ 2004 වසරේ සිට බවයි.\nඔහු බඳවා ගනු ලැබුවේ තමාගේ දක්ෂතා දැක්වීමට සහ ක්‍රීඩාවේ ඉදිරියට යාමට බවයි සංගක්කාර කියාසිටියේ. ඔහු ලවා ක්‍රීඩකයන්ට බලපෑම් කරවන බවට වන චෝදනා ද සංගක්කාර ප්‍රතික්ෂේප කළා.\nකුමාර් සංගක්කාරගේ මෙම ප්‍රකාශ පිළිබඳව අමාත්‍ය අර්ජුණ රණතුංග අදහස් පළකළා.\n\\\"අපේ ක්‍රීඩකයින්ට වැදගත් විය යුත්තේ රටේ ක්‍රිකට්. ඒ ගොල්ලන්ගේ මැනේජර්ලයි, ඒගොල්ලන්ට සල්ලි හම්බ කරලා දෙන අයයි නෙමෙයි වැදගත් විය යුත්තේ. අද රටේ ක්‍රිකට් වැටිලා. ඒ ගැන ඔය ක්‍රීඩකයෝ කථා කරන්නේ නැහැ. නමුත් රට ඉඳන් තමන්ගේ මැනේජර් බේර ගන්න කථා කරනවා. මම නම් කියන්නේ ඒජන්තවරුන් සම්බන්ධයෙන් වන නීති පැනවිය යුතුයි. එක් ඒජන්තවරයකුට ක්‍රීඩකයෝ දෙන්නෙක් නැත්නම් තුන්දෙනෙක් කියලා නීතියක් ගෙන ආ යුතුයි. මම දන්න විදියට එක කණ්ඩායමකට ඔය චාලි ඔස්ටින් කියන තැනැත්තගේ ක්‍රීඩකයෝ පහ, හය, හත ගහලා තියෙනවා. අනිත් එක මේ පුද්ගලයා පිටරටින් ආපු පුද්ගලයෙක්. ඔහු මේ රටෙන් උපයන මුදලට බදු ගෙවලා තියෙනවද ? ඒව ගැන සොයන්න. මම කිසිම ක්‍රීඩකයෙක් පහත් කරලා කථා කරන්නේ නැහැ. නමුත් සුදු පිරුවටින් වහන් ඉන්න අයගේ ඇතුළේ මොනවද තියෙන්නේ කියලා මම දන්නවා.”",
       "URL": "https://www.hirunews.lk/sports/165809/ශ්‍රී-ලංකා-කණ්ඩායමේ-නව-නායකත්වයට-සංගක්කාරගෙන්-සුබ-පැතුම්",
       "Category": "Sports",
       "Parent URL": "https://www.hirunews.lk/sports/all-news.php?pageID=316"
}