{
       "Source": "hirunews",
       "Timestamp": "Friday, 10 November 2017 - 18:24",
       "Headline": "ශ්‍රී ලංකාව සමග ටෙස්ට් තරගාවලියට ඉන්දීය සංචිතය නම් කරයි",
       "News Content": "සංචාරක ශ්‍රී ලංකා කණ්ඩායම සමග ටෙස්ට් තරගාවලියට එක්වන ඉන්දීය සංචිතය නම්කර තිබෙනවා.\nපළමු ටෙස්ට් තරග දෙකෙන් තුන් ඉරියව් ක්‍රීඩක හර්ඩික් පාන්ඩ්යා විවේක ගැන්වීමටයි ඉන්දීය ක්‍රිකට් තේරීම්  කමිටුව පියවර ගෙන ඇත්තේ.\nඒ ඔහුගේ ආබාධ තත්වයන් හේතුවෙන්.\nඒ සඳහා තවදුරටත් ප්‍රතිකාර ගැනීමට සහ පරීක්ෂණ කිහිපයකට පෙනී සිටීමට ද ඔහුට සිදුවී තිබෙනවා.\nපසුගිය ජුලි මාසයේදී ශ්‍රී ලංකාවට එරෙහි තරගයකදී ටෙස්ට් වරම් ලැබු හර්ඩික් පාන්ඩ්යා මේවන විට ඉන්දීය කණ්ඩායමේ ප්‍රබල චරිතයක් බවට පත්වී තිබෙනවා.\nඔහු ශ්‍රී ලංකාව සමග පැවැත්වෙන තුන්වන ටෙස්ට් තරගයට බොහෝ දුරට පැමිණෙනු ඇතැයි අපේක්ෂා කරන අතර තුන්වන ටෙස්ට් තරගයෙන් විරාත් කෝලි විවේක ගන්වනු ඇතැයි ඉන්දීය මාධ්‍ය පෙන්වා දෙනවා.\nඇතැම් විට සීමිත පන්දුවාර තරග කිහිපයකින් ද ඔහු ඉවත්වනු ඇතැයි වාර්තා පළවී තිබෙනවා.\n2018 වසරේදී පැවැත්වෙන දකුණු අප්‍රිකා සංචාරයට යහපත් ශාරීරික යෝග්‍යතාවකින් යුක්තව සිටීම වෙනුවෙන් විරාත් කෝලි විවේක ගන්වනු ඇති බවටයි විචාරකයන් පෙන්වා දෙන්නේ.\nපසුගිය කාලසීමාව පුරාම ඔහු සෑම තරගයකදීම උපරිමයෙන් දක්ෂතා දැක්වීම හේතුවෙන් විවේක කාලයක් ලබාදීම අවශ්‍ය බව ඉන්දීය ක්‍රිකට් පාලක මණ්ඩල ප්‍රධානියෙකු විදෙස් මාධ්‍ය වෙත ප්‍රකාශකර තිබෙනවා.\nශ්‍රී ලංකාව සමග පැවැත්වෙන ටෙස්ට් තරගාවලියට නම් කළ සංචිතයේ නායකයා ලෙසට විරාත් කෝලි තවදුරටත් කටයුතු කරන අතර ලෝකේෂ් රාහුල් / මුරලි විජේ / ශිකර් ධවාන් / චිතේෂ්වර් පුජාරා / උප නායක අජින්කෙයා රහනේ / රෝහිත් ශර්මා / කඩුලු රකින ක්‍රීඩක ව්රිද්දිමන් සහා / රවිචන්ද්‍රන් අශ්වින් / රවීන්ද්‍ර ජඩේජා / කුල්දීප් යාදෙව් / මොහොමඩ් සාම් / උමේෂ් යාදෙම් / බුවනේෂ්වර් කුමාර් සහ ඉෂාන්ත් ශර්මා සංචිතයේ සෙසු ක්‍රීඩකයන් වනවා.",
       "URL": "https://www.hirunews.lk/sports/175737/ශ්‍රී-ලංකාව-සමග-ටෙස්ට්-තරගාවලියට-ඉන්දීය-සංචිතය-නම්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=282"
}