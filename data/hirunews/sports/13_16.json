{
       "Source": "hirunews",
       "Timestamp": "Saturday, 24 September 2022 - 23:36",
       "Headline": "රොජර් ෆෙඩරර්ගේ සමු ගැනීම ගැන විරාත් කෝලිගෙන් ට්විටර් සටහනක්",
       "News Content": "ජගත් ටෙනිස් පිටියේ එතෙක් මෙතක් ඉතිහාසයේ බිහි වු විශිෂ්ටතම ක්‍රීඩකයකු ලෙසින් සැලකෙන ස්විට්සර්ලන්තයේ රොජර් ෆෙඩරර් සිය ටෙනිස් දිවියට සමුදුන්නා.\nඒ එංගලන්තයේ ලන්ඩන්හිදී පැවැත්වෙන ලේවර් කුසලාන ටෙනිස් තරගාවලියේ මුලික වටයේදී මුහුණ දුන් අනපේක්ෂිත පරාජයෙන් අනතුරුවයි.\nලේවර් කුසලානයේ යුගල මුලික වටයේදී යුරෝපා කණ්ඩායම නියෝජනය කරමින් රොජර් ෆෙඩරර්ගේ සගයා බවට පත්වුණේ ක්ලේ කෝට් පිටියේ රජුන් ලෙසින් සැලකෙන ස්පාඤ්ඤයේ රෆායල් නඩාල්.\nඔවුන් දෙදෙනා බොහෝ ජගත් ටෙනිස් පිටියේදී ප්‍රතිමල්ලවයන් බවට පත් වුණත් මෙම තරගයේදී සිය කණ්ඩායමේ ජයග්‍රාහණය වෙනුවෙන් තරග වදිද්දී යුරෝපා කණ්ඩායමේ සෙසු සමාජිකයින් බවට නොවැක් ජොකොවිච් සහ ඇන්ඩි මරේ පත්ව තිබුණා.\nක්‍රීඩාංගණයට රැස්ව සිටි මෙන්ම ක්‍රීඩා පිටියෙන් පිටත රැදී සිටි දහස් සංඛ්‍යාත වූ ක්‍රීඩාලෝලීන්ගේ එකම පැතුම බවට නඩාල් - ෆෙඩරර් පත් වුණත් ඔවුන්ගේ ප්‍රතිවාදී බවට පත් වු ලෝක කණ්ඩායමේ ඇමෙරිකාවේ ජැක් සොක් සහ ෆ්‍රැන්සිස්\nටියාෆෝ හමුවේ මෙම තරගයෙන් වට 2කට 1ක් පරාජයක් වැළද ගන්නට යුරෝපා කණ්ඩායමට සිදුවුණා.\nඒ 41ක් හැවරිදි රොජර් ෆෙඩරර් නම් මේ විශිෂ්ට ක්‍රීඩකයාගේ සමුගැනිමට ඉඩහසර වෙන් කරමින්.\nෆෙඩරර්ගේ සමුගැනීමේ සාදය පරාජයක් වෙද්දි රැස්ව සිටි ක්‍රීඩාලෝලීන්ගේ උණුසුම් ප්‍රතිචාර මැද ෆෙඩරර් සිය සමුගැනීමේ වචන කිහිපය අමාරුවෙන් ගැටගසා ගත්තා.\nග්‍රෑන්ඩ් ස්ලැම් ටෙනිස් ශූරතා 20ක් සිය දෝතටගත් ෆෙඩරර් සති 310ක් ජගත් ටෙනිස් ශ්‍රේණිගතකිරීම්වල මුල් තැන ගන්නටත් හැකියාව ලැබුණේ සිය විශිෂ්ටත්වය ලොවට විදහා දක්වමින්.\nසිය සහෝදර විශිෂ්ට ක්‍රීඩකයින් වන නඩාල්, මරේ, ජොකොවිච් ඇතුළු සුපිරි ටෙනිස් ක්‍රීඩකයින්ගේ නෙතටත් කදුලක් එක්කරමින් වසර 24ක ජාත්‍යන්තර ටෙස්ට් දිවියට ටෙනිස් පිටියේ අහිංසකයා සමුදුන්නා.\nමේ අතර රොජර් ෆෙඩරර්ගේ සමු ගැනීම සම්බන්ධයෙන් ඉන්දීය ක්‍රිකට් ක්‍රීඩක විරාත් කෝලි ද සිය ට්විටර් ගිණුමේ සටහනක් තබා තිබුණා.\nඑහි දැක්වුණේ \\\" කවුද හිතුවේ ප්‍රතිවාදීන්ට එකිනෙකාට මෙහෙම හිතෙයි කියලා. ක්‍රීඩාවේ සුන්දරත්වය එයයි. මේක මට මෙතෙක් ආපු ලස්සනම ක්‍රීඩා පින්තූරයක්. ඔබේ සගයන් ඔබ වෙනුවෙන් හඬන විට, ඔබේ දෙවියන් දුන් දක්ෂතාවයෙන් ඔබට කළ හැකි වූයේ කුමක්දැයි ඔබ දන්නවා. මෙම දෙදෙනාට ගරු කිරීම හැර අන් කිසිවක් නොවේ\\\" යනුවෙන්..",
       "URL": "https://www.hirunews.lk/sports/316234/රොජර්-ෆෙඩරර්ගේ-සමු-ගැනීම-ගැන-විරාත්-කෝලිගෙන්-ට්විටර්-සටහනක්",
       "Category": "Sports",
       "Parent URL": "https://www.hirunews.lk/sports/all-news.php?pageID=13"
}