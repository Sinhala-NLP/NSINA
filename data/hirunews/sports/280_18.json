{
       "Source": "hirunews",
       "Timestamp": "Thursday, 16 November 2017 - 18:26",
       "Headline": "මොහොමඩ් හෆීස්ට ජාත්‍යන්තර ක්‍රිකට් කවුන්සිලයෙන් තහනමක්",
       "News Content": "පකිස්ථාන පන්දු යවන ක්‍රීඩක මොහොමඩ් හෆීස්ගේ පන්දු යැවීමේ ඉරියව්ව නීති විරෝධී බවට ජාත්‍යන්තර ක්‍රිකට් කවුන්සිල වාර්තාවක් අනාවරණ කර තිබෙනවා.\nස්වාධීන කමිටුවක් මගින් මෙය හෙළිකරගෙන ඇති බවයි ක්‍රිකට් කවුන්සිලය ප්‍රකාශකර ඇත්තේ.\nඒ අනුව මොහොමඩ් හෆීස්ට වහාම ක්‍රියාත්මක වන පරිදි ජාත්‍යන්තර තරගවල පන්දු යැවීම තහනම් කර තිබෙනවා.\nහෆීස්ගේ පන්දු යැවීමේ ඉරියව්ව නීති විරෝධී බවට හෙළි කළ වාර්තාව වැඩිදුරටත් පෙන්වාදී ඇත්තේ ඔහු පන්දු යවන අවස්ථාවලදී නියමිත ප්‍රමාණයට වඩා අංශක 15 කින් පමණ අතෙහි වෙනසක් මතුවන බවයි.\nජාත්‍යන්තර තරගවලට තහනමක් පැනවුව ද මොහොමඩ් හෆීස්ට පකිස්ථාන ක්‍රිකට් පාලක මණ්ඩල බලධාරීන්ගේ අනුමැතියට හා අධීක්ෂණයට යටත්ව ප්‍රාන්ත තරගවල ක්‍රීඩා කිරීමට හැකියාව පවතිනවා.\nඔහුගේ පන්දු යැවීමේ ඉරියව්ව පිළිබඳ සැකයක් මතුවුයේ ශ්‍රී ලංකාව සමග පැවති තුන්වන එක්දින ක්‍රිකට් තරගයේදීයි.\nපසුගිය ඔක්තෝම්බර් මස 18 වනදා අබුඩාබිහිදී එම තරගය පැවැත්වුනා.\nඉන් අනතුරුවයි හෆීස්ගේ පන්දු යැවීම පිළිබඳ ස්වාධීන ආයතනයක් විසින් පරීක්ෂණ සිදු කරනු ලැබුවේ.\nපසුගිය පළමුවනදා එංගලන්තයේදී එහි වැඩිදුර පරීක්ෂණ පැවැත්වුනා.\nඅනතුරුවයි ඔවුන් සිය වාර්තාව ජාත්‍යන්තර ක්‍රිකට් කවුන්සිලයට ඉදිරිපත් කර ඇත්තේ.\nජාත්‍යන්තර තරගවල පන්දු යැවීමේ තහනමක් පැනවුව ද මෙම වාර්තාව සහ තීරණය පිළිබඳ අභියාචනා කිරීමට ඔහුට හැකියාවක් පවතිනවා.",
       "URL": "https://www.hirunews.lk/sports/176212/මොහොමඩ්-හෆීස්ට-ජාත්‍යන්තර-ක්‍රිකට්-කවුන්සිලයෙන්-තහනමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=280"
}