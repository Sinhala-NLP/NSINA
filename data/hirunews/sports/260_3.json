{
       "Source": "hirunews",
       "Timestamp": "Saturday, 27 January 2018 - 19:10",
       "Headline": "ශ්‍රී ලංකාවට විශිෂ්ඨ ජයක්",
       "News Content": "තුන්කොන් එක්දින ක්‍රිකට් තරගාවලියේ ශූරතාව හිමිකර ගැනීමට ශ්‍රී ලංකා කණ්ඩායම අද සමත්වුනා.\nඩකාහිදී පැවති අවසන් මහා තරගයේ ජය ශ්‍රී ලංකා කණ්ඩායමට හිමිවුනේ ලකුණු 79 කින්.\nකාසියේ වාසිය දිනා පළමුවෙන් පන්දුවට පහරදුන් ශ්‍රී ලංකා කණ්ඩායම නියමිත පන්දුවාර 50 අවසානයේ සියලුදෙනා දැවී ලකුණු 221 ක් ලබාගත්තා.\nඋපුල් තරංග 56 යි. නායක දිනේෂ් චන්දිමාල් ලකුණු 45 ක් සහ නිරෝෂන් දික්වැල්ල 42 ක් ලබාගත්තා.\nකුසල් මෙන්ඩිස් 28 යි. පන්දු යැවීමේදී රුබල් හුසේන් කඩුලු 4 ක් බිඳහෙලුවා.\nපිළිතුරු ඉනිම වෙනුවෙන් පන්දුවට පහරදුන් බංග්ලාදේශයට පන්දුවාර 41 යි පන්දු 1 ක් අවසානයේ ලබාගැනීමට හැකිවුයේ ලකුණු 142 ක් පමණයි.\nමුශ්ෆිකර් රහීම් ලකුණු 22 යි. මහමුදුල්ලා 76ක් ලබාගත්තා.\nපන්දු යැවීමේදී අකිල ධනංජය සහ දුෂ්මන්ත චමීර කඩුලු 2 බැගින් බිඳහෙලුවා.\nඅද සිය පළමු එක්දින ජාත්‍යන්තර තරගයට ක්‍රීඩා කළ ශෙහාන් මදුෂංක  කඩුලු ත්‍රිත්වයක් ද ලබා ගනිමින් වාර්තා අතරට එක්වුනා.\nතරගයේ වීරයා ලෙස ලකුණු 56 ක් ලබාගත් උපුල් තරංග තිලිණ ලැබූ අතර, තරගාවලියේ වීරයා ලෙස තිසර පෙරේරා තිලිණ හිමිකරගත්තා.\nශ්‍රී ලංකාව එක්දින තරගාවලියක් ජයගත්තේ 2016 වසරේ නොවැම්බර් මාසයෙන් පසුවයි.\nඑමෙන්ම නොකඩවා ලැබූ එක්දින තරගාවලි 5 ක පරාජයන්ට පසු ඔවුන් ලැබූ පළමු තරගාවලි ජයග්‍රහණයද මෙය වනවා.",
       "URL": "https://www.hirunews.lk/sports/182209/ශ්‍රී-ලංකාවට-විශිෂ්ඨ-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=260"
}