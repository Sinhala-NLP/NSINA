{
       "Source": "hirunews",
       "Timestamp": "Tuesday, 21 April 2015 - 20:18",
       "Headline": "\\\"අන්තිම 31\\\" - ක්‍රීඩා  ඇමතිට අනතුරු අඟවලා",
       "News Content": "ශ්‍රී ලංකාවේ පවත්නා ක්‍රීඩා නීතිය මැයි 31 වැනිදා වනවිට සංශෝධනය නොකළහොත් මෙරට බොහෝ ක්‍රීඩා සංගම් ජාත්‍යන්තර තහනමකට ලක්විය හැකි බව ජගත් ඔලිම්පික් කමිටුව ප්‍රකාශ කළා. ක්‍රීඩා අමාත්‍යවරයා වෙත ලිපියක් යොමු කරමින්  කමිටුව පෙන්වා දෙන්නේ දැනට මෙරට පවතින ක්‍රීඩා නීතිය ඔලිම්පික් මූලධර්මවලට බොහෝසෙයින් පටහැනි බවයි.\nමෙරට ක්‍රීඩා සංගම්වල නිලවරණ පැවැත්වීමේදී ක්‍රීඩා අමාත්‍යාංශයෙන් එල්ලවන පීඩනය පිළිබඳව ජගත් ඔලිම්පික් කමිටුව දැඩි අවධානයක් යොමුකර තිබෙනවා. ඒ අනුව ක්‍රීඩා අමාත්‍යවරයා වෙත ඔවුන් යොමුකළ ලිපියෙහි දැක්වෙන්නේ සංගම්වල ස්වාධීනත්වයට මෙය බාධාවක් බවයි.\n2013 වසරේ නොවැම්බර් මාසයේදී හිටපු ක්‍රීඩා අමාත්‍ය මහින්දානන්ද අලූත්ගමගේ සහ ජගත් ඔලිම්පික් කමිටුව අතර පැවති සාකච්ඡාවකදී ක්‍රීඩා පනත සංශෝධනය කිරිම සඳහා වැඩපිළිවෙලක් සකස් කෙරුණා. එහෙත් එය ඉදිරියට ගෙන යනවා වෙනුවට පවත්නා ක්‍රීඩා නීතිය ක්‍රියාත්මක කිරීමට වර්තමානයේ ගෙන ඇති තීරණය ගැටළු සහගත බව ඔලිම්පික් කමිටුව ක්‍රීඩා අමාත්‍ය නවීන් දිසානායකට දැනුම්දී තිබෙනවා.\nඑබැවින් ජාත්‍යන්තර ඔලිම්පික් කමිටුවේ මූලධර්මවලට අනුකූලව ක්‍රීඩා නීතිය සංශෝධනය කිරීම මැයි 31 වැනිදා වනවිට අවසන් කළ යුතු බවයි ඔවුන් පවසන්නේ. ඊට විසඳුමක් නොලැබුණහොත් මෙරට ක්‍රීඩා සංගම් ජාත්‍යන්තරයේ තහනම් කිරීම හෝ වෙනත් සුදුසු ක්‍රියාමාර්ගයක් ගන්නා ලෙස අදාළ මව් සංගම්වලට දැනුම්දෙන බව ඔලිම්පික් කමිටුව සඳහන් කර ඇත්තේ අනතුරු ඇඟවීමක් ලෙසින්.",
       "URL": "https://www.hirunews.lk/sports/108023/අන්තිම-31-ඔලිම්පික්-කමිටුව-අනතුරු-අඟවලා",
       "Category": "Sports",
       "Parent URL": "https://www.hirunews.lk/sports/all-news.php?pageID=474"
}