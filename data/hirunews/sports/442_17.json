{
       "Source": "hirunews",
       "Timestamp": "Sunday, 01 November 2015 - 9:01",
       "Headline": "පිට පිට දෙවරයි-  තුන්වන වරටත්  එකවෙයි",
       "News Content": "නවසීලන්ත  ඕල් බ්ලැක්ස් පිල මෙවර රග්බි ලෝක කුසලානය ජයග්‍රහණය කිරීමට සමත්වුණා. ඒ, එංගලන්තයේ ට්විකන්හැම් හිදී ඊයේ (31) පැවති 2015 රග්බි ලෝක කුසලාන අවසන් මහා තරගයේදී පසමිතුරු ඔස්ට්‍රේලියානු පිල ලකුණු 34 කට 17 ක් ලෙස පරාජයට පත් කරමින්.\nනවසීලන්තය රග්බි ලෝක කුසලානය ජයග්‍රහණය කළ තුන්වන අවස්ථාව මෙයයි.\nමීට පෙර කිසිදු කණ්ඩායමක් එම දස්කම දක්වා නොමැති අතර, පිට පිට දෙවරක් රග්බි ලෝක කුසලානය දිනූ ප්‍රථම කණ්ඩායම ලෙසද නවසීලන්තය වාර්තා පොතට එක්වනවා.\nතරඟයේ අර්ධයක් නිමවද්දී නවසීලන්තය ලකුණු 16 ට 3 ක් ලෙස ඉදිරියෙන් සිටියා. එහෙත් දෙවන භාගයේදී  ඕස්ට්‍රේලියාව තියුණු තරඟයක් ලබාදෙමින් 17ට 21 ක් ලෙස නවසීලන්තයට සමීප වුවද අවසානයේ සුපුරුදු දස්කම් දක්වමින් ජයග්‍රහණය කළේ නවසීලන්තයයි.",
       "URL": "https://www.hirunews.lk/sports/119445/පිට-දෙවරයි-තුන්වන-වරටත්-එකවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=442"
}