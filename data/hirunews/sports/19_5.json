{
       "Source": "hirunews",
       "Timestamp": "Wednesday, 08 June 2022 - 22:44",
       "Headline": "ඔස්ට්‍රේලියාවට කඩුලු 3ක ජයක්",
       "News Content": "ශ්‍රී ලංකාව හා ඔස්ට්‍රේලියාව අතර පැවති දෙවැනි විස්ස යි විස්ස ක්‍රිකට් තරගයෙන් කඩුලු තුනක ජයක් වාර්තා කිරීමට ඔස්ට්‍රේලියානු කණ්ඩායම සමත් වුණා.\nකාසිය වාසිය දිනා ගත් ඔස්ට්‍රේලියානු නායක එරෝන් ෆින්ච්, පළමුව පන්දුවට පහර දීම සඳහා ශ්‍රී ලංකා කණ්ඩායමට ආරාධනා කළා.\nඒ අනුව පිටියට පිවිසි ශ්‍රී ලංකා කණ්ඩායමට පන්දු වාර විස්ස අවසානයේ කඩුලු නවයක් දැවී රැස් කරගත හැකි වුණේ, ලකුණු 124ක් පමණ යි.\nඑහි දී චරිත් අසලංක ලකුණු 39ක් හා පැතුම් නිස්සංක ලකුණු 36ක් ලබා ගත්තා.\nකේන් රිචඩ්සන් කඩුලු හතරක් බිඳ හෙළුවේ ශ්‍රී ලංකා කණ්ඩායම අඩු ලකුණු ප්‍රමාණයකට සීමා කරමින්.\nපිළිතුරු ඉනිම ක්‍රීඩා කළ ඔස්ට්‍රේලියානු කණ්ඩායම පන්දු 16ක් ඉතිරි ව තිබිය දී තරගය ජය ගත්තේ කඩුලු 7ක් දැවී තිබිය දී.\nආරම්භයේ දී ප්‍රබල ලෙස පන්දුවට පහර දීමට ඔස්ට්‍රේලියානු පිතිකරුවන් සමත් වුණ ද ශ්‍රී ලංකා දඟ පන්දු යවන්නන් ජයග්‍රහණය පිළිබඳ යම් විශ්වාසයක් ඇති කරන්නට සමත් වුණා.\nඑහි දී විශිෂ්ට පන්දු යැවීමක නිරත වූ වනිඳු හසරංග ලකුණු 33කට කඩුලු 4ක් දවා ගත්තා.",
       "URL": "https://www.hirunews.lk/306617/ඔස්ට්‍රේලියාවට-කඩුලු-3ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=19"
}