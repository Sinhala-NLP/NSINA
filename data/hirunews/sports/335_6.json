{
       "Source": "hirunews",
       "Timestamp": "Saturday, 29 April 2017 - 13:16",
       "Headline": "චැම්පියන්ස් කුසලානයට ඉන්දියාවේ සහභාගීත්වය ගැන සාකච්ඡාවක්",
       "News Content": "මෙවර එංගලන්තයේ පැවැත්වෙන චැම්පියන්ස් කුසලාන තරඟාවලිය සඳහා ඉන්දියාවේ සහභාගීත්වය තීරණය කෙරෙන්නේ ඉදිරි සතියේ පැවැත්වෙන විශේෂ මහ සභා රැස්වීමකදී බව ඉන්දීය ක්‍රිකට් පාලක මණ්ඩලය පවසනවා.\nඉන්දීය පාලක මණ්ඩලයේ පරිපාලන කමිටුවේ ප්‍රධානී විනෝද් රායි කියා සිටියේ ලබන මැයි 7 වන දා අදාළ රැස්වීම පැවැත්වීමට නියමිත බවයි.\nචැම්පියන්ස් කුසලාන තරඟාවලිය ලබන ජුනි 1 වන දා ආරම්භ වන අතර ඒ සඳහා කණ්ඩායම් නම් කිරීමේ කාලවිරාමය අප්‍රේල් 25 වන දායින් අවසන් වුණා.\nඑහෙත් ඉන්දියාව මෙතෙක් සිය කණ්ඩායම ප්‍රකාශයට පත් කර නැහැ.\nඉන්දියාවේ චැම්පියන්ස් කුසලාන සහභාගීත්වය අවිනිශ්චිත වී ඇත්තේ ජාත්‍යන්තර ක්‍රිකට් සම්මේලනයේ ආදායම් බෙදීම පිළිබද නව ක්‍රමවේදය නිසා බව ඇතැමුන්ගේ අදහසයි.\nඉන්දියාව ඇතුළු ප්‍රබල රටවල් 3 කට හිමිව තිබූ ජාත්‍යන්තර ක්‍රිකට් සම්මේලනයේ මූල්‍ය සහ පරිපාලන ඒකාධිකාරය අවසන් කිරීම සදහා අයි.සී.සී. සාමාජික රටවල් පසුගිය සතියේ ඡන්දය ප්‍රකාශ කළා.",
       "URL": "https://www.hirunews.lk/sports/160254/චැම්පියන්ස්-කුසලානයට-ඉන්දියාවේ-සහභාගීත්වය-ගැන-සාකච්ඡාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=335"
}