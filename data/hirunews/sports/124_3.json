{
       "Source": "hirunews",
       "Timestamp": "Sunday, 15 December 2019 - 16:58",
       "Headline": "වසර 10 කට පසු පාකිස්ථානයේ පැවති පළමු ටෙස්ට් තරඟය ජය පැරදුමෙන් තොරයි",
       "News Content": "පාකිස්ථානය සහ ශ්‍රී ලංකාව සමඟ පැවති පළමු ටෙස්ට් තරඟය අද අවසන් වුණේ ජය පරාජයෙන් තොරවයි.\nරාවල්පිණ්ඩි හිදී තරඟය පැවැත්වුණ අතර වර්ෂාව හේතුවෙන් දෙවන තුන්වන දින තරඟය අතර මඟ නවතා දමන්නට විනිසුරුවන්ට සිදුවූ අතර සිව්වන දිනය සම්පුර්ණයෙන්ම අතහැර දමන්නට ද සිදුවුණා.\nතරඟයේ කාසිය වාසිය දිනා පළමුව පන්දුවට පහරදුන් ශ්‍රී ලංකා කණ්ඩායම මුල් ඉනිම සඳහා කඩුලු 06ක් දැවී ලකුණු 306ක් ලබා සිටියදී පන්දුවට පහරදීම අත්හිටවනු ලැබුවා.\nඑහිදී ධනංජය ද සිල්වා සිය හයවන ශතකය රැස් කරගැනීමට සමත්වූ අතර, ඉනිම අත්හිටුවනවිට ඔහු නොදැවී ලබාගෙන සිටි ලකුණු සංඛ්‍යාව 102ක්.\nඊට අමතරව දිමුත් කරුණාරත්න ලකුණු 59ක් සහ ඕෂධ ප්‍රනාන්දු ලකුණු 40ක් ශ්‍රී ලංකා පළමු ඉනිම වෙනුවෙන් රැස්කළා.\nපළමු ඉනිම ක්‍රීඩා කළ පාකිස්ථානය තරඟයේ පස්වන සහ අවසන් දිනය වන අද දිනට තරඟය නතර කරන විට කඩුලු දෙකක් දැවී ලකුණු 252ක් ලබා සිටියා.\nඑහිදී පාකිස්ථානය වෙනුවෙන් අබිඩ් අලී සහ බාබර් අසාම් නොදැවී ශතක රැස්කිරීමට සමත් වුණා.\nඅබිඩ් අලී සිය මංගල ටෙස්ට් තරඟයේදී ම ශතකයක් රැස්කිරීමට හැකිවීම විශේෂත්වයක්.\nඑමෙන්ම, ඔහු මංගල එක්දින සහ ටෙස්ට් තරඟවලදී ශතක රැස් කළ ලොව ප්‍රථම ක්‍රිකට් ක්‍රීඩකයා බවට ද පත්වුණා.\nවසර 10කට පසු පාකිස්තානයේදී ටෙස්ට් ශතයක් රැස් කළ පළමු ක්‍රීඩකයා වන්නේ ද ඔහුයි.\nතරඟයේ වීරයා වූ අබිඩ් අලී  පන්දු 201ක් තුල නොදැවී රැස්කළ ලකුණු සංඛ්‍යාව 109ක්.\nවසර 10 කට පසු පාකිස්ථානයේ පැවති පළමු ටෙස්ට් තරඟය ද මෙය වීම විශේෂත්වයක්.\nදෙරට අතර පැවැත්වෙන දෙවන ටෙස්ට් තරඟය ලබන 19 වනදා කරච්චි හිදී ආරම්භ වනවා.",
       "URL": "https://www.hirunews.lk/sports/230299/වසර-10-කට-පසු-පාකිස්ථානයේ-පැවති-පළමු-ටෙස්ට්-තරඟය-ජය-පැරදුමෙන්-තොරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=124"
}