{
       "Source": "hirunews",
       "Timestamp": "Friday, 04 March 2022 - 9:36",
       "Headline": "කඩුල්ල පසුපස විදුලිය (lightning behind the wicket) රොඩ් මාෂ් දිවි ගමනට සමුදෙයි",
       "News Content": "ලොව විශිෂ්ටතම කඩුලු රකින ක්‍රීඩකයෙකු ලෙස සැලකෙන ඔස්ට්‍රේලියානු කඩුලු රකින්නෙකු වූ රොඩ්නි මාෂ් අද සිය දිවි ගමනට නැවතීමේ තිත තැබුවා.\nහෘදයාබාධයකින් හදිසියේ මියයන විට ඔහුගේ වයස අවුරුදු (74) ක්.\nපසුගිය බ්‍රහස්පතින්දා ක්වීන්ස්ලන්තයේ පැවති ක්‍රිකට් තරගයකට යමින් සිටියදී මාෂ් අසනීප වූ බවයි විදෙස් මාධ්‍ය වාර්තා කළේ.\nඔහු 1970 සිට 1984 දක්වා ඕස්ට්‍රේලියාව වෙනුවෙන් ටෙස්ට් තරග 96කදී කඩුලු 355ක් ලබාගෙන තිබෙනවා.\nජාත්‍යන්තර තරග බිමට සමුදෙන විට එම කඩුලු සංඛ්‍යාව දැක්වුණේ ලෝක වාර්තාවක් ලෙසටයි.\nරොඩ් මාෂ් එක්දින ජාත්‍යන්තර තරඟ 92කට ද ක්‍රීඩා කර ඇති අතර 2016 දක්වා ඕස්ට්‍රේලියානු ක්‍රිකට් ආයතනයේ තේරීම් කමිටු සභාපතිවරයා ලෙසට ද කටයුතු කර තිබෙනවා.\nටෙස්ට් ශතකයක් ලැබූ ප්‍රථම ඔස්ට්‍රේලියානු කඩුලු රකින්නාද වන්නේ රොඩ්නි මාෂ්.\nමාෂ් ඔස්ට්‍රේලියානු ක්‍රිකට් ඉතිහාසයේ කඩුලු ලබා ගැනීම් ලැයිස්තුවේ පසුවන්නේ තුන්වන ස්ථානයේ යි.\nඑම ලයිස්තුවේ පළමු ස්ථානයේ කඩුලු 416ක් ලබාගත් ඇඩම් ගිල්ක්‍රිස්ට් සිටින අතර කඩුලු 395ක් ලබාගත ඉයන් හීලි දෙවන ස්ථානයේ පසුවනවා.\nඕස්ට්‍රේලියානු ටෙස්ට් ක්‍රීඩක මාර්ක් වෝ ප්‍රකාශ කළේ තේරීම් කමිටු නිලධාරියෙකු ලෙස වසර ගණනාවක් රොඩ් මාෂ් සමඟ කටයුතු කිරීමට ලැබීමෙන් තමා සතුටට පත් වූ අතර ඔහුට වඩා අවංක, ප්‍රාථමික නිලධාරීන්ට කරුණාවන්ත පුද්ගලයෙකු යළි හමු නොවනු ඇති බවයි.\n1970 වසරේ ටෙස්ට් වරම් ලැබ 1984 දී විශ්‍රාම යන තෙක් ඔහු මෙලෙස ලබාගත් කඩුලුවලින් වැඩිම සංඛ්‍යාවක් ප්‍රවීන ඔස්ට්‍රේලියානු වේග පන්දු යවන ක්‍රීඩක ඩෙනිස් ලිලීගේ පන්දුවලින් ලබාගැනීම විශේෂත්වයක්.",
       "URL": "https://www.hirunews.lk/sports/298623/කඩුල්ල-පසුපස-විදුලිය-lightning-behind-the-wicket-රොඩ්-මාෂ්-දිවි-ගමනට-සමුදෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=26"
}