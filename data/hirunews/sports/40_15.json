{
       "Source": "hirunews",
       "Timestamp": "Friday, 08 October 2021 - 13:09",
       "Headline": "කාන්තා ක්‍රිකට් ලෝක කුසලාන තරගාවලියට සුදුසුකම් ලැබීමේ තරග සඳහා ශ්‍රී ලංකා සංචිතය නම් කෙරෙයි",
       "News Content": "ලබන වසරේ පැවැත්වෙන කාන්තා ක්‍රිකට් ලෝක කුසලාන තරගාවලියට සුදුසුකම් ලැබීමේ තරග සඳහා ශ්‍රී ලංකා සංචිතය නම් කර තිබෙනවා.\nචමරි අතපත්තුගේ නායකත්වයෙන් යුත් එම සංචිතයට නවක ක්‍රීඩිකාවන් 3 දෙනෙකු ද ඇතුළත්.\nවේගපන්දු යවන අතර ආරම්භක පිතිකාරිනියක ලෙස කටයුතු කරන 16 හැවිරිදි විශ්මි ගුණරත්න, 19 හැවිරිදි ඉමේෂා දුලානි සහ 19 හැවිරිදි දඟ පන්දු යවන ක්‍රීඩිකා සචිනි නිසංසලා එම නවක ක්‍රීඩිකාවන් තිදෙනායි.\nඅනෙක් ක්‍රීඩිකාවන් සියලු දෙනාම පළපුරුදු ක්‍රීඩිකාවන් වන අතර, දැන් ක්‍රිකට් පිටියෙන් ඉවත්ව සිටින ශෂිකලා සිරිවර්ධන පමණක් සංචිතයේ නොමැති ක්‍රිඩිකාවක ලෙස කැපී පෙනෙනවා.\nශ්‍රී ලංකා කාන්තා ක්‍රිකට් පිල ලෝක කුසලාන තරගාවලියට සුදුසුකම් ලැබීම සඳහා සිම්බාබ්වේහි පැවැත්වෙන තරගාවලියට සහභාගි වන්නේ ලබන මාසයේදීයි.\nඑම තරගාවලිය පසුගිය වසරේ ශ්‍රී ලංකාවේ පැවැත්වීමට නියමිතව තිබූ නමුත් කොරෝනා වෛරස් ගෝලීය වසංගතය හේතුවෙන් මේ වසරට කල් දමනු ලැබුවා.",
       "URL": "https://www.hirunews.lk/sports/284422/කාන්තා-ක්‍රිකට්-ලෝක-කුසලාන-තරගාවලියට-සුදුසුකම්-ලැබීමේ-තරග-සඳහා-ශ්‍රී-ලංකා-සංචිතය-නම්-කෙරෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=40"
}