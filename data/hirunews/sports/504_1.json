{
       "Source": "hirunews",
       "Timestamp": "Thursday, 14 November 2013 - 8:12",
       "Headline": "වීඩීයෝ : Update : අවසන් ටෙස්ට් තරඟයේදී සචින්ට උණුසුම් සමුගැනීමක්.",
       "News Content": "ඉන්දීය සුපිරි ක්‍රිකට් ක්‍රීඩක සචින් තෙන්ඩුල්කාර් සිය ටෙස්ට් දිවියේ සහභාගි වන 200 වන සහ අවසන් ටෙස්ට් තරඟය අද මුම්බායි හි වංකඬේ ක්‍රීඩාංගනයේදී  ආරම්වුණා. එහිදී සචින් තෙන්ඩුල්කාර් වෙනුවෙන් උණුසුම් සමුගැනීමේ උත්සවයක් සංවිධාන කර තිබූ බවයි ඉන්දීය ක්‍රිකට් වාර්තා සඳහන් කළේ. එහිදී ඉන්දීය ක්‍රිකට් පාලක මණ්ඩලයේ සභාපති එස්. සිරිනිවාසන් විසින් තෙන්ඩුල්කාර්ගේ රුව ඇඳි චිත්‍රයක් ඔහුට පිරිනමා තිබෙනවා. ඊට අමතරව මෙම තරඟය වෙනුවෙන්ම නිපදවූ රන් කාසියක්ද තෙන්ඩුල්කාර් වෙත සිහිවටනයක් ලෙස ලබාදී තිබෙනවා. බටහිර ඉන්දීය කොදෙව් කණ්ඩයමෙන්ද තෙන්ඩුල්කාර් වෙත තිළිනයක්ද පිරිනැමුණා. ඒ, ක්‍රීඩකයින් සියලූ දෙනා අත්සන් කළ ක්‍රීඩා ඇඳුමක්. මීට අමතරව දෝණි විසින් 200 සටහන් වූ කැප් තොප්පියක් ද පිරිනමා තිබෙනවා.\nUpdate : Thursday, 14 November 2013 - 1:33 PM\n-------------------------------------------------------------------------------\nඅද සචින්ගේ දවසයි.\nThursday, 14 November 2013 - 8:12\nඉන්දීය සුපිරි ක්‍රිකට් ක්‍රීඩක සචින් තෙන්ඩුල්කාර්ගේ අවසන් ටෙස්ට් තරගය අද පැවැත්වෙනවා. ඒ, ඉන්දියාවේ මුම්බායි - වංකඬේ ක්‍රීඩාංගනයේයි. අද පැවැත්වෙන තරඟය නැරඹීම සඳහා සචින් තෙන්ඩුල්කාර්ගේ මව සහභාගිවීමටද නියමිත බවයි ඉන්දීය මාධ්‍ය වාර්තා සඳහන් කළේ. සචින්ගේ මව වසර 24 ක කාලසීමාව තුළ කිසිදු දිනක ඔහු ක්‍රීඩා කරන අයුරු බැලීමට ක්‍රීඩාංගනයට පැමිණ නොමැති අතර අද දිනයේදී පැමිණීම විශේෂත්වයක් බවයි ඉන්දීය මාධ්‍ය වාර්තා වැඩිදුරටත් පෙන්වා දෙන්නේ. තරඟය පැවැත්වෙන ක්‍රීඩාංගණය සහ ඒ අවට ප්‍රදේශවල විශේෂ ආරක්ෂක වැඩපිළිවෙලක්ද ක්‍රියාත්මක කර තිබෙනවා. මේ අතර මෙම තරඟය නැරඹීම සඳහා බ්‍රයන් ලාරා, ස්ටීව් වෝ, ෂේන් වෝන් සහ මුත්තයියා මුරලිදරන්, ඇතුළු හිටපු ක්‍රිකට් ක්‍රීඩකයින් රැසක් පැමිණීමට නියමිතයි.",
       "URL": "https://www.hirunews.lk/sports/71335/වීඩීයෝ-update-අවසන්-ටෙස්ට්-තරඟයේදී-සචින්ට-උණුසුම්-සමුගැනීමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=504"
}