{
       "Source": "hirunews",
       "Timestamp": "Tuesday, 14 July 2015 - 17:10",
       "Headline": "චෙන්නායි සහ රාජස්ථාන් කණ්ඩායම්වලට වසර දෙකක තහනමක්",
       "News Content": "චෙන්නායි සුපර් කිංග්ස් සහ රාජස්ථාන් රෝයල්ස් යන අයි.පී.එල්. කණ්ඩායම්වලට වසර දෙකක තරඟ තහනමක් අද (14) පැනවුණා. එසේම චෙන්නායි කණ්ඩායමේ හිටපු කළමනාකරුවෙකු වන ගුරුනාත් මෙයියප්පන් සහ රාජස්ථාන් පිලේ හිමිකරු වන රාජ් කුන්ද්‍රාට ජීවිත කාලය පුරාවටම ක්‍රිකට් ක්‍රීඩාවට සම්බන්ධ කටයුතුවල යෙදීම තහනම් වීමද විශේෂත්වයක්.\nමෙම තහනම පනවා ඇත්තේ අයි.පී.එල්. තරගාවලියේ සිදුවූ බව කියන තරඟ පාවාදීම් ඇතුළු දූෂණ සම්බන්ධයෙන් සෙවීම සඳහා ඉන්දීය ශ්‍රේෂ්ඨාධිකරණය පත් කළ ලෝධා කමිටුවේ වාර්තාවේ නිර්දේශවලට අනුවයි.\n2013 වසරේ අයි.පී.එල්. තරගාවලියට අදාළව පරීක්ෂණ පැවැත්වීම සඳහා ඉන්දීය ශ්‍රේෂ්ඨාධිකරණය පසුගිය ජනවාරි 22 වන දා මෙම කමිටුව පත් කරනු ලැබුවා.\nඉන්දියාවේ හිටපු අගවිනිසුරුවරයෙකු වූ ආර්.එම්. ලෝධා සහ තවත් විශ්‍රාම ලත් ශ්‍රේෂ්ඨාධිකරණ විනිසුරුවන් දෙදෙනෙකුගෙන් එය සමන්විතයි. චෙන්නායි සුපර් කිංග්ස් සහ රාජස්ථාන් රෝයල්ස් කණ්ඩායම්වලට එරෙහිව එල්ල වී ඇති චෝදනා සම්බන්ධයෙන් ඔවුන් විශේෂ විමර්ශනයක් සිදුකළා. ඒ අනුව චෙන්නායි කණ්ඩායමේ හිටපු කළමණාකරුවෙකු වූ ගුරුනාත් මෙයියප්පන් සහ රාජස්ථාන් පිලේ හිමිකරු වන රාජ් කුන්ද්‍රාට ජීවිත කාලය පුරාවටම ක්‍රිකට් ක්‍රීඩාවට සම්බන්ධ කටයුතුවලට එක්වීම තහනම් වන අතර කණ්ඩායම් දෙකටද වසර දෙකක තරඟ තහනමක් ක්‍රියාත්මකයි.\nගුරුනාත් මෙයියප්පන් ජාත්‍යන්තර ක්‍රිකට් සම්මේලනයේ වත්මන් සභාපති එන්. සිරිනිවාසන්ගේ බෑණා වීමද විශේෂත්වයක්.",
       "URL": "https://www.hirunews.lk/sports/113160/චෙන්නායි-සහ-රාජස්ථාන්-කණ්ඩායම්වලට-වසර-දෙකක-තහනමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=460"
}