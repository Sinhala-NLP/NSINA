{
       "Source": "hirunews",
       "Timestamp": "Thursday, 14 February 2013 - 13:04",
       "Headline": "වේග පන්දු පුහුණුකරු තනතුරට වාස්ගෙන් කොන්දේසි.",
       "News Content": "ශ්‍රී ලංකා ක්‍රිකට් ආයතනය වෙත තමා ලබාදුන් කොන්දේසිවලට එකඟවන්නේ නම් පමණක් ශ්‍රී ලංකා ක්‍රිකට් කණ්ඩායමේ වේගපන්දු පුහුණුකාර ධුරය භාරගැනීමට සූදානම් බව හිටපු ප්‍රවීන වේග පන්දු යවන ක්‍රීඩක චමින්ද වාස් පවසනවා. හිරු ප්‍රවෘත්ති අංශය සමග සාකච්ඡාවකට එක්වෙමින් ඔහු කියා සිටියේ තමන්ගේ රාජකාරියට  වටිනාකමක් තිබිය යුතු බවයි. මිලියන ගණනක වැටුපක් ගෙවා වෙනත් වරප්‍රසාද ලබාදී විදෙස් පුහුණුකරුවෙකු ගෙන්වා ගැනීමට හැකිනම් රුපියල් ලක්ෂ 9 ක් වැනි වැටුපක් අසාධාරණ නොමැති බවයි චමින්ද වාස් පෙන්වා දෙන්නේ. තමන් වසර 16 ක ජාත්‍යන්තර අත්දැකීම් හිමි ක්‍රීඩකයෙකු බවත් අවධාරණය කරන චමින්ද වාස් තමන්ගේ කොන්දේසිවලට එකඟ නොවුනොත් තමන්ට වෙනත් විකල්ප කිහිපයක් තිබෙන බවයි ඔහු වැඩිදුරටත් කියා සිටියේ.",
       "URL": "https://www.hirunews.lk/sports/53378/වේග-පන්දු-පුහුණුකරු-තනතුරට-වාස්ගෙන්-කොන්දේසි",
       "Category": "Sports",
       "Parent URL": "https://www.hirunews.lk/sports/all-news.php?pageID=552"
}