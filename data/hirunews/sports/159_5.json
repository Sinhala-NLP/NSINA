{
       "Source": "hirunews",
       "Timestamp": "Saturday, 01 June 2019 - 19:36",
       "Headline": "හතුරුගේ ගෝලයෝ ලෝක කුසලාන එක්දින තරඟාවලියේ පළමු තරඟයෙන් පරාජය වැළඳ ගනී",
       "News Content": "ලෝක කුසලාන එක්දින ක්‍රිකට් තරගාවලියේ ශ්‍රී ලංකාව සහභාගී වූ පළමු තරගය අද පැවැත්වුණේ නවසීලන්තය සමගින්.\nවේල්සයේ කාඩිෆ් නුවර සොෆියා ගාර්ඩ්න්ස් ක්‍රීඩාංගණයේ පැවති මෙම තරගයේදීත් ශ්‍රී ලංකාවට සුපුරුදු පරාජයම උරුම කරගන්නට සිදුවුණා.\nඅද තරගයේ කාසියේ වාසිය දිනාගත් කේන් විලියම්සන් පන්දු යැවීම තෝරා ගත්තා.\nමැට් හෙන්රි යැවූ පළමු පන්දුවටම හතරේ පහරක් එල්ල කළ ලහිරු තිරිමාන්න ඊළඟ පන්දුවෙන්ම දැවී ගියේ කඩුල්ල මුවා කිරීමේ වරදට හසුවයි.\nකුසල් ජනිත් සහ දිමුත් කරුණාරත්න දෙවන කඩුල්ලට ගොඩනැගූ සබඳතාව ලකුණු 42 ක්.\nමේ අතර ට්‍රෙන්ට් බෝල්ට් යැවූ පන්දුවක් කඩුල්ලේ වැදුනත් කඩුල්ල බිඳී නොයාම හේතුවෙන් දිමුත්ට තවදුරටත් පිටියේ රැඳී සිටින්නට වාසනාව හිමිවුණා.\nකුසල් ජනිත් ලකුණු 29 ක් රැස්කළේ හතරේ පහර 4 ක් සමගින්.\nඔහුගේ දැවී යාමත් සමග සුපුරුදු පරිදි  ශ්‍රී ලංකා මැදපෙළ පිතිකරුවන්ගේ කඩා වැටීම ආරම්භ වුණා.\nඅතිශය ප්‍රාථමික පිතිහරඹයක් පෙන්නුම් කළ පිතිකරුවන් බොහෝ දෙනෙකු තමන් ක්‍රීඩා කරන්නේ ලෝක කුසලාන තරගාවලියක බව තේරුම් ගෙන ඇතිද යන්න ගැටළුවක්.\nකුසල් මෙන්ඩිස්ල ධනංජය සිල්වාල ඇන්ජලෝ මැතිව්ස් සහ ජීවන් මෙන්ඩිස් එක්ව රැස් කළේ ලකුණු 5 ක් පමණයි.\nසිදුවීමට තිබූ දැවැන්ත අවමානය යන්තමින් තුනී කර දැමූ තිසර පෙරේරා සහ දිමුත් කරුණාරත්න 7 වන කඩුල්ලට ලකුණු 52 ක සබඳතාවක් ගොඩනැගුවා.\nතිසර ලකුණු 27 යි.\nහුදකලා සටනක නිරත වූ නායක දිමුත් සිය 3 වන එක්දින අර්ධ ශතකය වාර්තා කළා.\nඅවසන් කඩුල්ල බිඳ වැටෙන තෙක් කඩුල්ලේ රැඳී සිටි ඔහු ලබාගත් ලකුණු සංඛ්‍යාව 52ක්.\nශ්‍රී ලංකා ඉනිම පන්දුවාර 29 යි පන්දු 2 ක් තුළ ලකුණු 136කට සීමා වුණේ පිතිකරුවන් තවමත් සිය සුපුරුදු වගකීම් විරහිත තරග රටාව අත්හරින්නට අකමැති බව ප්‍රදර්ශනය කරමින්.\nපන්දු යැවීමේදී මැට් හෙන්රි සහ ලොකී ෆර්ගසන් කඩුලු 3 බැගින් දවා ගත්තා.\nපිළිතුරු ඉනිම ක්‍රීඩා කළ නවසීලන්ත කණ්ඩායම කිසිවෙක් නොදැවී ලකුණු 137 ක් ලබාගෙන තරගය ජය ගත්තේ පන්දුවාර 16 යි එක් පන්දුවක් පමණක් වැය කරමින්.\nමාටින් ගප්ටිල් ලකුණු 73 ක් සහ කොලින් මුන්රෝ ලකුණු 58 ක් රැස් කළා.\nමේ අනුව ඔවුන්ට කඩුලු 10 ක දැවැන්ත ජයක් හිමිවුණේ ශ්‍රී ලංකා කණ්ඩායමට සුපුරුදු පරිදිම හිතන්නට කරුණු රැසක් ඉතිරි කරමින්.",
       "URL": "https://www.hirunews.lk/sports/217537/හතුරුගේ-ගෝලයෝ-ලෝක-කුසලාන-එක්දින-තරඟාවලියේ-පළමු-තරඟයෙන්-පරාජය-වැළඳ-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=159"
}