{
       "Source": "hirunews",
       "Timestamp": "Tuesday, 16 March 2021 - 22:56",
       "Headline": "ක්‍රීඩා පිටිය මර උගුලක් කරගෙන පුහුණු වන ජයසිරිපුර දිරිය දරුවෝ (වීඩියෝ)",
       "News Content": "හිමිදිරි උදෙන්ම දහසකුත් එකක් බලාපොරොත්තු පොඳි බැඳගෙන මේ පුංචි පැටවුන් ටික පිය මනින්නේ පොළොන්නරුව, බකමුණ ,කොට්ටපිටිය අති දුෂ්කර ගම්මානයේ පිහිටා තිබෙන ජයසිරිපුර කනිෂ්ඨ විද්‍යාලයෙන් සිප් සතර හදාරන්නටයි.\nඑක වසරේ සිට අ.පො.ස. සාමාන්‍ය පෙළ දක්වා,ශිෂ්‍ය ශිෂ්‍යාවන් 188 දෙනෙකුට තක්සලාව වන ජයසිරිපුර විදුහල් මාතාව සෙවනේ ඉගෙනුම ලබන්නේ,එම ප්‍රදේශයේ ගොවි කම්කරු දෙමාපියන්ගේ දූ දරුවන්.\nඉගෙනුමට වගේම ,ක්‍රීඩාවටත්, හපන්කම් පානා මේ පුංචි පැටවුන්ගේ දස්කම් අද පොළොන්නරුව දිස්ත්‍රික්කයම ආලෝකමත් කරනවා.\nමේ අය දිස්ත්‍රිකයේ බාලිකා ලෙදර් පන්දු ක්‍රිකට් ක්‍රීඩා කරන එකම පාසල වගේම ඔවුන් මේ වන විට සමස්ත ලංකා පාසල් වයස අවුරුදු 19න් පහළ ක්‍රිකට් තරගාවලියටත් සුදුසුකම් ලබා හමාරයි.\nමෙච්චර ලොකු ජයග්‍රහණයන් ලබන්න මෙයාලට පන්නරය ලැබුණේ සිය ආත්ම විශ්වාසය මිස, ඔවුන්ට තිබෙන පහසුකම් නම් නෙමෙයි.\nරාක්ක පිරෙන්න මේ පුංචි පැටවුන් ටික කුසලාන ගෙනාවත් ඒවා තියාගන්න හරි හමන් තැනක්වත් ඔවුන් සතුව නැහැ.\nමේ පාසල සතුව ක්‍රීඩා පිටියක් තිබුනත් එහි පුහුණු වීම් සිදු කිරීම අද වනවිට මේ දරුවන්ට මාරයාට අත වැනීමක් බඳුව තිබෙනවා.\nනමුත් ඔවුන් එම අවධානමද රැගෙන සිය පුහුණුවීම් සිදු කරන්නේ ක්‍රිකට් ක්‍රීඩාවට ඇති අසීමිත ආසාව නිසාවෙන්.\nමෙම විද්‍යාලයේ දු දරුවන්ගේ වාසනාවකට ආ ක්‍රීඩා භාර පුහුණුකරු සිය පෞද්ගලික සුක විහරණය අමතක කර මේ වෙහෙසෙන්නේ මේ දු දරුවන්නට යහපත් අනාගතයක් ගොඩනගන්න තියෙන හොඳම විදිය ක්‍රීඩාව බව දන්නා නිසයි.\nමේ පුංචි දියණියන්ගේ සිහිනයන් යතාර්ථයක් බවට පත් කර ගන්නට ඔබට යමක් කල හැකි නම් හෙට දවස මෙරට කාන්තා ක්‍රිකට් ක්‍රීඩාවට සුබ වාදී වනු නොඅනු මානයි.",
       "URL": "https://www.hirunews.lk/sports/265554/ක්‍රීඩා-පිටිය-මර-උගුලක්-කරගෙන-පුහුණු-වන-ජයසිරිපුර-දිරිය-දරුවෝ-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=63"
}