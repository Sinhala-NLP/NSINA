{
       "Source": "hirunews",
       "Timestamp": "Tuesday, 26 March 2013 - 7:59",
       "Headline": "BCCI සභාපතිගෙන් ලංකාවට සහතිකයක්.",
       "News Content": "ඉන්දීය ප්‍රිමියර් ලීග් තරගාවලියට සහභාගි වන ශ්‍රී ලාංකික ක්‍රීඩකයන් මුහුණ දෙන අභියෝග නිසි පරිදි විසදීමට කටයුතු කරන බව ඉන්දීය ක්‍රිකට් පාලක මණ්ඩලයේ සභාපති එන්. සිරිනිවාසන් පවසනවා. ශ්‍රී ලාංකික ක්‍රීඩකයන් ඇතුළත් අයි.පී.එල්. කණ්ඩායම් මුහුණ දෙන ගැටළුව මෙහෙයුම් ගැටළුවක් පමණක් බවයි ඔහු අවධාරණය කළේ. තමිල්නාඩුවේ දැන් පවතින ශ්‍රී ලංකා විරෝධය හේතුවෙන් චෙන්නායි නුවර පැවැත්වෙන අයි.පී.එල්. තරගවලට ශ්‍රී ලංකා ක්‍රීඩකයන් සහභාගි කර නොගන්නා ලෙස එහි දේශපාලනඥයන් බලපෑම් සිදුකරනවා. එහෙත් චෙන්නායි තරගවලදී ශ්‍රී ලංකා ක්‍රීඩකයන් සිය කණ්ඩායම්වලින් ඉවත් කර ගැනීමට අයි.පී.එල්. කණ්ඩායම් සූදානම් නැහැ. මේ හේතුවෙන් චෙන්නායි නුවරින් අයි.පී.එල්. තරග ඉවත් කරන ලෙස එම කණ්ඩායම් ඉන්දීය ක්‍රිකට් පාලක මණ්ඩලයෙන් ඉල්ලීමක් කළා. කෙසේ නමුත් චෙන්නායි අයි.පී.එල්. තරග ඒ ආකාරයෙන්ම පැවැත්වීමටයි තීරණය වී ඇත්තේ. ශ්‍රී ලාංකික ක්‍රීඩකයන් 12 දෙනෙකු අයි.පී.එල්. කණ්ඩායම් සඳහා එක්ව සිටින අතර චෙන්නායි කේන්ද්‍ර කොට ගත් චෙන්නායි සුපර් කිංග්ස් කණ්ඩායමට ද නුවන් කුලසේකර සහ අකිල ධනංජය ඇතුළත්.",
       "URL": "https://www.hirunews.lk/sports/55959/bcci-සභාපතිගෙන්-ලංකාවට-සහතිකයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=544"
}