{
       "Source": "hirunews",
       "Timestamp": "Wednesday, 21 January 2015 - 13:17",
       "Headline": "ක්‍රිකට් ක්‍රීඩකයන්ට දැඩි විනය නීති.",
       "News Content": "ක්‍රිකට් තරඟවලදී ක්‍රීඩකයන් අතර විනය රඳා පවත්වා ගැනීම සඳහා දැඩි දඬුවම් පැනවිය යුතු බවට ජාත්‍යන්තර ක්‍රිකට් කවුන්සිලය තුළ සාකච්ඡාවක් ආරම්භ වී තිබෙනවා. පසුගියදා  ඕස්ට්‍රේලියානු කණ්ඩායමේ ඬේව්ඞ් වෝනර් සහ ඉන්දියානු ක්‍රීඩක රෝහිත් ශර්මා අතර ඇතිවු දරුණු බහින්බස්වීමෙන් අනතුරුවයි මේ සම්බන්ධයෙන් ජාත්‍යන්තර ක්‍රිකට් කවුන්සිලයේ අවධානය යොමු වී ඇත්තේ.\nජාත්‍යන්තර ක්‍රිකට් කවුන්සිලයේ ප්‍රධාන තරඟ තීරක රංජන් මඩුගල්ල පවසන්නේ මෙවැනි විනය විරෝධී ක්‍රියාවලට දඩ මුදල් පනවනවා වෙනුවට තරඟ තහනම වැනි දැඩි දඬුවම් පැනවිය යුතු බවයි. ඒ අනුව එළඹෙන ලෝක කුසලාන ක්‍රිකට් තරඟාවලියේදී මේ සම්බන්ධයෙන් පළමු පියවර තබන බවයි රංජන් මඩුගල්ල පවසන්නේ. එහිදී සෑම තරඟයක්ම ආරම්භවීමට පෙර කණ්ඩායම් දෙකේ ක්‍රීඩකයින් කැඳවා ඔවුන්ට තමන්ගේ වගකීම් සහ හැසිරීම පිළිබඳව උපදේශනයක් ලබාදෙන බවත් ඒවා කඩකරන ක්‍රීඩකයින්ට දැඩි දඬුවම් ලබාදීමට පියවර ගන්නා බවත් ඔහු වැඩිදුරටත් පවසා තිබෙනවා.",
       "URL": "https://www.hirunews.lk/sports/101685/ක්‍රිකට්-ක්‍රීඩකයන්ට-දැඩි-විනය-නීති",
       "Category": "Sports",
       "Parent URL": "https://www.hirunews.lk/sports/all-news.php?pageID=492"
}