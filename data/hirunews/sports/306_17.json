{
       "Source": "hirunews",
       "Timestamp": "Saturday, 19 August 2017 - 13:32",
       "Headline": "එක්දින තරඟාවලිය හිටපු නායකයෙක්ට තීරණාත්මකයි",
       "News Content": "හෙට ආරම්භ වන ඉන්දු - ශ්‍රී ලංකා එක්දින තරඟාවලිය ශ්‍රී ලංකා කණ්ඩායමට මෙන්ම ඉන්දීය පිළේ හිටපු නායක එම්.එස්. දෝනිට ද තීරණාත්මක තරඟාවලියක් බව ඉන්දීය මාධ්‍ය පෙන්වා දෙනවා.\n2019 ලෝක කුසලාන තරඟාවලිය සඳහා ඉන්දීය සංචිතයට ඔහුට ඇතුළත්වීමට හැකි වන්නේ මෙම තරඟාවලියේදී අඛණ්ඩව දස්කම් දැක්වුවහොත් පමණක් බව ඉන්දීය ක්‍රිකට් තේරීම් කමිටු ප්‍රධානී එම්.එස්.කේ. ප්‍රසාද් පසුගිය දා පැවසීම ඊට හේතුවයි.\nවිරාත් කෝලිගේ නායකත්වයෙන් යුත් ඉන්දීය පිළ මෙම තරඟාවලියට පිවිසෙන්නේ ද 2019 ලෝක කුසලාන තරඟාවලිය ඉලක්ක කරගෙන බව හින්දුස්ථාන් ටයිම්ස් පුවත්පත වාර්තාවක් ඉදිරිපත් කරමින් ප්‍රකාශ කළා.\nදැනට 36 වන වියේ පසුවන එම්.එස්. දෝනි 2011 ලෝක කුසලාන තරඟාවලියේ ජයග්‍රහණය ඉන්දියාවට හිමි කර දුන්නේ අවසන් තරඟයේදී ශ්‍රී ලංකාවට එරෙහිව කණ්ඩායම මෙහෙයවමින්.\nඑම්.එස්. දෝනිට 2019 ලෝක කුසලානය සඳහා වන ඉන්දීය සංචිතයේ අනිවාර්ය ස්ථානයක් ලබාදිය නොහැකි බවත්, ඒ සඳහා ඔහු දස්කම් ප්‍රදර්ශනය කළ යුතු බවත් ඉන්දීය පිළේ තේරීම් කමිටු ප්‍රධානී එම්.එස්.කේ. ප්‍රසාද් සඳහන් කළා.\nශ්‍රී ලංකාවට 2019 ලෝක කුසලාන තරගාවලියේ අනිවාර්ය ස්ථානයක් සහතික කර ගැනීමට මෙම තරඟාවලියේ තරඟ දෙකක් හෝ ජය ගත යුතුයි.\nකෙසේ නමුත්, සැප්තැම්බර් 30 වන දා කාලවිරාමයට පෙර බටහිර ඉන්දීය කොදෙව් පිළ අයර්ලන්තය සහ එංගලන්තය සමඟ පවත්වන තරඟ හයේ ප්‍රතිඵලය ද ශ්‍රී ලංකා කණ්ඩායමේ අනිවාර්ය සුදුසුකම් ලැබීම සඳහා බලපානු ඇති.",
       "URL": "https://www.hirunews.lk/sports/168842/එක්දින-තරඟාවලිය-හිටපු-නායකයෙක්ට-තීරණාත්මකයි",
       "Category": "Sports",
       "Parent URL": "https://www.hirunews.lk/sports/all-news.php?pageID=306"
}