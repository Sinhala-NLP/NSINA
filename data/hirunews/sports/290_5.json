{
       "Source": "hirunews",
       "Timestamp": "Sunday, 15 October 2017 - 19:29",
       "Headline": "දෙවන එක්දින තරඟය හෙට",
       "News Content": "සංචාරක ශ්‍රී ලංකා කණ්ඩායම සහ පාකිස්තානය අතර දෙවන එක්දින ක්‍රිකට් තරඟය හෙට අබුඩාබි නුවර ෂේක් සයිඞ් ක්‍රීඩාංගණයේදී පැවැත්වෙනවා.\nතරඟ 5කින් සමන්විත එක්දින ක්‍රිකට් තරගාවලියේ පළමු තරඟයෙන් පහසු ජය ගැනීමට පාකිස්තාන කණ්ඩායම සමත් වුණා.\nහෙට පැවැත්වෙන තරඟය ශ්‍රී ලංකා - පාකිස්තාන ක්‍රිකට් ඉතිහාසයේ 150 වන එක්දින තරඟය වීම ද විශේෂත්වයක්.\nදෙරට අතර වසර 42ක එක්දින ඉතිහාසයේ මෙතෙක් පැවති තරග අතරින් ජයග්‍රහණ 86ක අයිතිය පාකිස්තානයට හිමිවෙද්දී ශ්‍රී ලංකාව ජයගෙන ඇති තරග සංඛ්‍යාව 58ක්.\nඑක තරගයක් ලකුණු සම වීමෙන් ද තරග 4 ක් විසඳුමක් නොමැතිවද අවසන් වුණා.\nහෙට තරගයේදී ශ්‍රී ලංකා කණ්ඩායමේ වැඩි වෙනසක් බලාපොරොත්තු විය නොහැකි වුවත් චාමර කපුගෙදර කණ්ඩායමට කැඳවීමේ ඉඩ කඩක් පවතින බවත් අබුඩාබි නුවරින් වාර්තා වනවා.\nඑක්දින තරග 08ක් පුරා නොකඩවා අත්විඳි පරාජයේ වේදනාව අවසන් කර ගැනීමේ අරමුණින් ශ්‍රී ලංකා කණ්ඩායම හෙට මෙරට වේලාවෙන් සවස 4.30ට ෂේක් සයීඩ් ක්‍රීඩාංගනයට පිවිසෙනු ඇති.",
       "URL": "https://www.hirunews.lk/sports/173570/දෙවන-එක්දින-තරඟය-හෙට",
       "Category": "Sports",
       "Parent URL": "https://www.hirunews.lk/sports/all-news.php?pageID=290"
}