{
       "Source": "hirunews",
       "Timestamp": "Saturday, 17 March 2018 - 21:18",
       "Headline": "කෙවින් පීටර්සන් ජාත්‍යන්තර පිටියට සමුදීම තහවුරු කරයි",
       "News Content": "දකුණු අප්‍රිකාවේ ඉපදී එංගලන්තය නියෝජනය කරමින් එරට ටෙස්ට් නායකයා ලෙසද කටයුතු කළ කෙවින් පීටර්සන් ජාත්‍යන්තර ක්‍රිකට් ක්‍රීඩාවෙන් සමුගන්නා බව තහවුරු කර තිබෙනවා.\nඔහු සිය ට්විටර් ගිණුමේ මෙය සඳහන් කර ඇති බවයි ජාත්‍යන්තර ක්‍රිකට් කවුන්සිලය සඳහන් කළේ.\n2014 වසරේ ජනවාරි මාසයෙන් පසු කෙවින් පීටර්සන් ජාත්‍යන්තර තරගවලට සහභාගී වුයේ නැහැ.\nඒ ඔස්ට්‍රේලියාව සමග පැවති ටෙස්ට් තරගයෙන් අනතුරුවයි.\nඑය ඔහුගේ 104 වන ටෙස්ට් තරගය ලෙසට ඉතිහාසයට එක්ව තිබෙනවා.\nමේ වන විට පැවැත්වෙන පකිස්ථාන සුපර් ලීග් තරගාවලිය බොහෝ දුරට තමාගේ අවසන් ජාත්‍යන්තර තරගය වනු ඇති බවටයි කෙවින් පීටර්සන් පසුගියදා ප්‍රකාශකර තිබුනේ.\nඑම ප්‍රකාශය ඔහු සිය ට්විටර් ගිණුමේ සටහනක් තබමින් තහවුරු කර තිබෙනවා.\n37 හැවිරිිදි පීටර්සන් එක්දින තරග 136 කදී ලකුණු 4440 ක් ලබාගෙන තිබෙනවා.\nටෙස්ට් තරග 3 කදී සහ එක්දින තරග 12 කට කෙවින් පීටර්සන් එංගලන්ත කණ්ඩායමට නායකත්වය ද ලබාදුන්නා.\nප්‍රහාරාත්මක පිතිකරුවෙකු ලෙස සැළකෙන කෙවින් පීටර්සන් ටෙස්ට් ලකුණු 8181ක් රැස් කරගෙන ඇත්තේ ශතක 23 ක්ද සමඟින්.",
       "URL": "https://www.hirunews.lk/sports/186187/කෙවින්-පීටර්සන්-ජාත්‍යන්තර-පිටියට-සමුදීම-තහවුරු-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=245"
}