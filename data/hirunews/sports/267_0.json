{
       "Source": "hirunews",
       "Timestamp": "Saturday, 06 January 2018 - 16:58",
       "Headline": "පළමු තරඟය ජයගෙන නවසීලන්තය පෙරමුණ ගනී",
       "News Content": "සංචාරක පාකිස්ථාන කණ්ඩායම සහ නවසීලන්තය අතර වෙලිංටන් හිදී පැවති පළමු එක්දින තරඟය ජය ගන්නට නවසීලන්තය අද (06) සමත් වුණා.\n2018 වසර ආරම්භයත් සමඟ ජාත්‍යන්තර එක්දින පිටියේ පැවති පළමු එක්දින තරඟය මෙයයි.\nඩක්වත් ලුවිස් න්‍යායට අනුව නවසීලන්තය මෙම තරඟය ජය ගත්තේ  ලකුණු 61කින්.\nකාසිය වාසිය දිනූ පකිස්ථානයේ ආරාධනයෙන් පළමුව පන්දුවට පහර දුන් නවසීලන්ත කණ්ඩායම පන්දුවාර 50 තුල කඩුලු 07කට රැස්කළ ලකුණු සංඛ්‍යාව 315ක්.\nඑහිදී නවසීලන්ත කණ්ඩායම වෙනුවෙන් කණ්ඩායමේ නායක කේන් විලියම්සන් 11ක් රැස් කළේ පන්දු 117කදී හතරේ පහර 08ක් සහ හයේ පහර 01ක් සමඟින්.\nනවසීලන්ත ආරම්භ පිතිකරුවන් දෙදෙනා වන මාර්ටින් ගප්ටිල් සහ කොලින් මුන්රෝ පිළිවෙලින් ලකුණු 48ක් සහ 58ක් රැස් කිරීමට සමත් වුණා.\nහෙන්රි නිකල්ස් අර්ධ ශතකයක් රැස් කළේ පන්දු 43කට පමණක් මුහුණ දෙමින්.\nපන්දු යැවීමේදී හසන් අලී නවසීලන්ත කඩුලු 03ක් බිඳ හෙලීමට සමත් වූ අතර මොහොමඩ් අමීර්, රුමන් රයිස්,ෆකාර් සමාන් සහ ෆහීම් අෂ්රාෆ් එක් කඩුල්ල බැඟින් බිඳ දැමුවා.\nලකුණු 316ක ඉලක්කයක් හඹා ගිය පාකිස්ථාන කණ්ඩායමට අයහපත් කාලගුණ තත්වය හේතුවෙන් තරඟය නතරකරන විට පන්දුවාර 30යි එක් පන්දුවක් තුල කඩුලු 06කට රැස්කරගෙන සිටි ලකුණු සංඛ්‍යාව 166ක්.\nතරඟය ජය ගැනීමට නම් පාකිස්ථාන කණ්ඩායමට එම අවස්ථාව වනවිට ලකුණු 228ක් රැස් කරගත යුතුව තිබුණා.\nඒ අනුව නවසීලන්ත කණ්ඩායමට ඩක්වත් ලුවිස් න්‍යායට අනුව ලකුණු 61ක ජයක් හිමි වුණා.\nනවසීලන්තය වෙනුවෙන් පන්දු යැවීමේදී ටීම් සවුති පාකිස්ථාන කදුලු 03ක් බිඳ දැමු අතර ට්‍රෙන්ට් බෝල්ට් කඩුලු 02ක් බිඳ දැමුවා.\nතරඟයේ වීරයා සම්මානය නවසීලන්ත කණ්ඩායමේ නායක කේන් විලියම්සන් හිමිකරගත් අතර මෙම ජයත් සමඟ තරඟ 05කින් සමන්විත එක්දින තරඟාවලිය තරඟ 01ට බිංදුවක් ලෙස නවසීලන්තය පෙරමුණේ පසුවනවා.",
       "URL": "https://www.hirunews.lk/sports/180355/පළමු-තරඟය-ජයගෙන-නවසීලන්තය-පෙරමුණ-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=267"
}