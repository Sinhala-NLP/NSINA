{
       "Source": "hirunews",
       "Timestamp": "Thursday, 28 October 2021 - 22:46",
       "Headline": "ඕස්ට්‍රේලියානු කණ්ඩායමට කඩුලු 7ක පහසු ජග්‍රහණයක්",
       "News Content": "පන්දුවාර 20 ලෝක කුසලාන ක්‍රිකට් තරගාවලියේ ශ්‍රී ලංකා කණ්ඩායම සහ ඔස්ට්‍රේලියානු කණ්ඩායම අතර අද තරගය ආරම්භ වූයේ ඩුබායි ජාත්‍යන්තර ක්‍රිකට් ක්‍රීඩාංගණයේදීයි.\nතරගයේ කාසිය වාසිය දිනාගත් ඔස්ට්‍රේලියානු නායකයා පළමුව පන්දු යැවීමට තීරනය කළා.\nඒ අනුව පන්දුවට පහර දීම සඳහා පිටියට පිවිසි ශ්‍රී ලංකා ආරම්භක පිතිකරුවන් පළමු කඩුල්ල සඳහා ලකුණු 15ක් රැස් කර ගත්තේ පන්ඳුවාර තුනක් ඇතුළතයි.\nපැට් කමින්ස්ගේ පන්දුවකට පැතුම් නිශ්ශංක ලකුණු හතකට දැවී යාමත් සමග ශ්‍රී ලංකා කණ්ඩායමේ ලකුණු පුවරුව ලකුණු 15 ට එක් කඩුල්ලක් ලෙසින් දැක්වුනා.\nඉන් අනතුරුව චරිත් අසලංක සහ කුසල් ජනිත් එක්ව දෙවැනි කඩුල්ල සඳහා ලකුණු 63 ක අගනා වේගවත් සම්බන්ධතාවක් ගොඩනැගුවා.\nපන්දු 27 කදී හතරේ පහර හතරක් සහ එක් හයේ පහරක් සමගින් චරිත් අසලංක ලකුණු 35ක් ලබාගත් අතර ඔහු දැවී ගිය ඇඩම් සම්පාගේ පන්දුවකට ස්ටීව් ස්මිත් රැකගත් උඩපන්දුවක් හේතුවෙන්.\nඉන් අනතුරුව කුසල් ජනිත් පෙරේරා ලකුණු 35 කට දැවී ගියා.\nඔහුගේ ලකුණු 35 තුළ හතරේ පහර හතරක් සහ එක් 6 පහරක් අන්තර්ගතව තිබුණා.\nඔහු මිෂෙල් ස්ටාක්ගේ විෂිශ්ට පන්දුවක් හමුවේ දැවී ගියා.\nඉන් පසු පිටියට පිවිසි අවිශ්ක ප්‍රනාන්දු ට සහ වනිදු හසරංග ට ලබා ගත හැකිවූයේ ලකුණු 4 බැගින් පමණයි.\nඔවුන් දෙදෙනා පිළිවෙලින් අඩම් සම්පාගේ සහ මිෂෙල් ස්ටාර්ක් ගේ පන්දු හමුවේ දැවී ගියේ ශ්‍රී ලංකා ලකුණු පුවරුව ලකුණු 94කට කඩුලු 5ක් වශයෙන් සටහන් කරමින්.\nශ්‍රී ලංකා කණ්ඩායමේ හයවෙනි කඩුල්ල ලෙස දැවී ගියේ නායක දසුන් ශානකයි.\nඔහු ලකුණු 12 කට දවා ගන්නට පැට් කමින්ස් සමත් වුනා.\nශ්‍රී ලංකා ඉනිම ශක්තිමත් කිරීමට ප්‍රබල උත්සාහයක් ගත් භානුක රාජපක්ෂ ඉනිම නිමාවනවිට නොදැවී ලකුණු 33 ලබා සිටියේ පන්දු 26 මුහුණ දෙමින්.\nපන්දු යැවීමේදී ඔස්ට්‍රේලියානු කණ්ඩායම වෙනුවෙන් මිෂෙල් ස්ටාර්ක්, පැට් කමින්ස්, සහ ඇඩම් සම්පා අතරේ කඩුලු 2 බැගින් බෙදී ගියා.\nලකුණු  155ක ජයග්‍රාහි ඉලක්කයක් හඹා යෑම ඇරඹූ ඔස්ට්‍රේලියානු කණ්ඩායම පළමු කඩුල්ල සඳහා පන්දු ඕවර 6.5ක් තුලදී ලකුණු 70ක් රැස්කර ගත්තා.\nආරම්භක පිතිකරු ආරොන් ෆ්න්ච් ලකුණු 37 ලබා සිටියදී වනිදු හසරංග ගේ පන්දුවක් හමුවේ දැවී ගියා.\nඉන්පසු ඔස්ට්‍රේලියානු කණ්ඩායමේ ප්‍රහාරාත්මක පිතිකරුවෙකුවෙකු වන ග්ලෙන් මැක්ස්වෙල් ලකුණු 5ක් ලබා සිටියදී දවා ගන්නට වනිදු හසරංග සමත්වුණා.\nලකුණු 18 ක් ලබා සිටියදී දුෂ්මන්ත චමීර ගේ පන්දු හමුවේ කඩුලු රකින ක්‍රීඩක කුසල් ජනිත්ට ලබා දුන් පහසු උඩ පන්දුව අත්හැරීමේ වාසිය ලබාගත් ඩේවිඩ් වෝනර් ලකුණු 65 ක් රැස්කර ගත්තේ පන්දු හතළිස් එකක් තුළදීයි.\nඔහු ක්‍රීඩාගාරයට ගියේ ඔස්ට්‍රේලියානු කණ්ඩායමේ තුන්වැනි කඩුල්ල ලෙසටයි.\nඒ වනවිටත් ජයග්‍රහණය සඳහා අවශ්‍ය අඩිතාලම ඔහු විසින් සකසා තිබුණා.\nපන්දු 42කින් වාර්තා වූ වෝනර්ගේ ලකුණු 65 ඇතුලත හතරේ පහර 10ක් ඇතුළත්ව තිබුණා.\nජයග්‍රහණය සඳහා අවශ්‍ය වූ ලකුණු එක්සිය 155 සීමාව පන්දු වාර 17ක් තුළදී කඩුළු 3ක් පමනක් බිඳ වැටී සපුරා ගන්නට ඔස්ට්‍රේලියානු පිතිකරුවන් සමත් වුණා.\nමේ ජයග්‍රහණය සමඟ ප්‍රසාද ලකුණු දෙකක් හිමිකර ගත් ඕස්ට්‍රේලියානු කණ්ඩායම ප්‍රසාද ලකුණු සටහනේ දෙවැනි ස්ථානයට පැමිණියා.",
       "URL": "https://www.hirunews.lk/286344/ඕස්ට්‍රේලියානු-කණ්ඩායමට-කඩුලු-7ක-පහසු-ජග්‍රහණයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=38"
}