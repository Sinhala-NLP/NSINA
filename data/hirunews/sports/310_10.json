{
       "Source": "hirunews",
       "Timestamp": "Saturday, 05 August 2017 - 12:24",
       "Headline": "ශ්‍රී ලංකාව 183න් නවතී",
       "News Content": "ශ්‍රී ලංකාව සහ ඉන්දියාව අතර, එස්.එස්.සී. පිටියේ පැවැත්වෙන දෙවන ටෙස්ට් තරඟයේ පළමු ඉනිම ක්‍රීඩා කළ ශ්‍රී ලංකා කණ්ඩායම සිය පළමු ඉනිම වෙනුවෙන් සියලු දෙන දැවී ලබා ගත්තේ ලකුණු 183ක් පමණයි.\nඒ ඉන්දීය කණ්ඩායම සිය පළමු ඉනිම සඳහා  කඩුලු  09ක් දැවී ලබාගත් ලකුණු 622කට පිළිතුරු වශයෙන්.\nඊයේ දිනයට තරඟය නිමා වන විට පළමු ඉනිම ක්‍රීඩා කරන ශ්‍රී ලංකා කණ්ඩායම කඩුලු 02 ක් දැවී ලකුණු 50 ක් ලබා සිටියා.\nතරඟයේ තුන්වන දිනය වන අද දිනයේ දිවා විවේකයට පෙර ශ්‍රීලංකා කණ්ඩායමේ ඉතුරු කඩුලු 08 දවා ගැනීමට ඉන්දීය පන්දු යවන්නන් සමත් වීම විශේෂත්වයක්.\nපන්දු යැවීමේදී දඟ පන්දු යවන ක්‍රීඩක රවිචන්ද්‍රන් අශ්වින් ශ්‍රී ලංකා පිළේ කදුලු 05ක් දවා ගැනීමට සමත් වුණා.\nමොහොමඩ් ෂාමි සහ රවින්ද්‍ර ජඩේජා කඩුලු 02ක බැගින් බිඳ දැමුවා.\nශ්‍රී ලංකාව වෙනුවෙන් නිරෝෂන් දික්වැල්ල ලකුණු 51ක් රැස් කළේ පන්දු 48කට මුහුණ දෙමින්.\nසෙසු, කිසිඳු ශ්‍රී ලංකා පිතිකරුවෙකුට ලකුණු 30 සීමාව පසුකර යාමට ඉන්දීය පන්දු යවන්නන් ඉඩ ලබා දුන්නේ නැහැ.\nඒ අනුව ශ්‍රීලංකාව ඉන්දීය පළමු ඉනිමට වඩා තවත් ලකුණු 439ක් පසුපසින් සිටිනවා.",
       "URL": "https://www.hirunews.lk/sports/167685/ශ්‍රී-ලංකාව-183න්-නවතී",
       "Category": "Sports",
       "Parent URL": "https://www.hirunews.lk/sports/all-news.php?pageID=310"
}