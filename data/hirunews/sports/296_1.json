{
       "Source": "hirunews",
       "Timestamp": "Friday, 22 September 2017 - 17:22",
       "Headline": "දකුණේ ක්‍රීඩකයින් ජාතික මහා ක්‍රීඩා උළෙලේ සමාරම්භක උත්සවය වර්ජනය කරයි",
       "News Content": "අග්‍රාමාත්‍යවරයාගේ ප්‍රධානත්වයෙන් අද මාතර දී ආරම්භ වූ ජාතික මහා ක්‍රීඩා උළෙලේ සමාරම්භක උත්සවය දකුණු පළාත් ක්‍රීඩක, ක්‍රීඩිකාවන් වර්ජනය කර තිබෙනවා.\nපසුගිය දා දකුණු පළාත් ක්‍රීඩා අමාත්‍ය ධුරය දැරූ වීරසුමන වීරසිංහ ඉවත් කළ අතර,  ඊට විරෝධය පළ කරමිනුයි ඔවුන් මෙලෙස සමාරම්භක උළෙල වර්ජනය කර ඇත්තේ.\nජාතික මහා ක්‍රීඩා උළෙලක් සඳහා මාතර දිස්ත්‍රික්කය සත්කාරකත්වය ලබාදෙන්නේ වසර 15 කට පසුවයි.\nඅග්‍රාමාත්‍ය රනිල් වික්‍රමසිංහ සහ ක්‍රීඩා අමාත්‍ය දයාසිරි ජයසේකර යන මහත්වරුන්ගේ ප්‍රධානත්වයෙන් 43 වන ජාතික මහා ක්‍රීඩා උළෙලේ සමාරම්භය සිදුවුණා.\nදිවයිනේ පළාත් 9 ම නියෝජනය කරමින් ක්‍රීඩක ක්‍රීඩිකාවන් සහ නිලධාරීන් ආචාර පෙළපාළියෙන් ක්‍රීඩාංගනයට පැමිණීම සාමාන්‍ය සම්ප්‍රදාය වුවත් මෙවර ආචාර පෙළපාළියට දකුණු පළාත් ක්‍රීඩක ක්‍රීඩිකාවන් එක්වූයේ නැහැ.\nදකුණු පළාතේ ක්‍රීඩා නිලධාරීන් පමණක් සමාරම්භක උත්සවයට එක්වුණා.\nමෙවර ජාතික මහා ක්‍රීඩා උළෙලේ පහන දැල්වීමේ අවස්ථාව හිමිව තිබුණේ දකුණු පළාතෙන් බිහි වූ මලල ක්‍රීඩක ක්‍රීඩිකාවන් දෙපළක් වූ සුජිත් රෝහිතට සහ ධම්මිකා මැණිකේට.\n43 වන ජාතික මහා ක්‍රීඩා උළෙල අනිද්දා දිනයේදී අවසන්වීමට නියමිතයි.",
       "URL": "https://www.hirunews.lk/sports/171580/දකුණේ-ක්‍රීඩකයින්-ජාතික-මහා-ක්‍රීඩා-උළෙලේ-සමාරම්භක-උත්සවය-වර්ජනය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=296"
}