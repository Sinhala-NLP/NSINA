{
       "Source": "hirunews",
       "Timestamp": "Friday, 15 November 2013 - 19:06",
       "Headline": "ඔලිම්පික් කමිටුවෙන් ක්‍රීඩා ඇමතිට ලිපියක්.",
       "News Content": "මෙරට ක්‍රීඩා පනතේ ඇතැම් වගන්ති මගින් ජාතික ඔලිම්පික් කමිටුවේ ස්වාධීන ක්‍රියාකාරීත්වයට බලපෑම් සිදුවන බව ජාත්‍යන්තර ඔලිම්පික් කමිටුව ප්‍රකාශ කරනවා. ක්‍රීඩා අමාත්‍ය මහින්දානන්ද අලූත්ගමගේ වෙත ලිපියක් යොමු කරමින් ඔවුන් සඳහන් කර ඇත්තේ මෙම තත්ත්වය වහා මඟ හරවා ගැනීමට කටයුතු කළ යුතු බවයි.  1973 අංක 25 දරණ ක්‍රීඩා පනතේ වගන්ති කිහිපයක් හරහා මෙරට ඔලිම්පික් කමිටුවට දේශපාලන බලපෑම් එල්ල වන බව ඔවුන්ගේ චෝදනාව වුණා. ක්‍රීඩා සංවර්ධන දෙපාර්තමේන්තුවේ අධ්‍යක්ෂ ජනරාල්වරයා ඔලිම්පික් කමිටු සාමාජිකයෙකු ලෙස කටයුතු කිරීම සදාචාර විරෝධී බවත්, ජාත්‍යන්තර ඔලිම්පික් කමිටුව ක්‍රීඩා අමාත්‍යාංශය වෙත යොමු කළ ලිපියේ සදහන්. මෙම තත්ත්වය නිවැරදි කිරීමට පියවර නොගන්නේ නම් ජාත්‍යන්තර ක්‍රීඩා සම්මේලනය ඒ සම්බන්ධයෙන් සුදුසු පියවර ගනු ඇති බවයි ජාත්‍යන්තර ඔලිම්පික් කමිටුව තම ලිපියෙන් ප්‍රකාශ කර ඇත්තේ.\nමෙම තත්ත්වය සම්බන්ධයෙන් හිරු ප්‍රවෘත්ති අංශය, ක්‍රීඩා අමාත්‍ය මහින්දානන්ද අලූත්ගමගේගෙන් විමසීමක් කළා. අමාත්‍යවරයා කියා සිටියේ මේ පිළිබදව නීතිපතිවරයාගෙන් උපදෙස් ඉල්ලා ඇති බවයි. ඔලිම්පික් කමිටුවට මුදල් ලබා දෙන්නේ රජය නිසා නියත වශයෙන්ම එම කටයුතු විඝණකාධිපතිවරයාගේ අවධානයට ලක් විය යුතු බව ද ඔහු අවධාරණය කළා. වසර ගණනාවකට පසු ඔලිම්පික් බලධාරීන්ට මෙවැන්නක් සිහිපත්වීම ගැටළුසහගත බව අමාත්‍යවරයගේ අදහසයි.",
       "URL": "https://www.hirunews.lk/sports/71449/ඔලිම්පික්-කමිටුවෙන්-ක්‍රීඩා-ඇමතිට-ලිපියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=503"
}