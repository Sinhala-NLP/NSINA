{
       "Source": "hirunews",
       "Timestamp": "Tuesday, 26 October 2021 - 14:01",
       "Headline": "මොහොමඩ් ෂමීගේ පන්දු යැවීම පිළිබඳ ඉන්දීය ක්‍රිකට් ලෝලීන්ගෙන් දැඩි විවේචන",
       "News Content": "පන්දුවාර 20 ලෝක කුසලාන තරගාවලියකදී පළමුවරට පාකිස්තානයට පරාජය වීමෙන් අනතුරුව ඉන්දීය කණ්ඩායමට එරට ප්‍රේක්ෂකයින්ගෙන් ලැබෙන අයහපත් ප්‍රතිචාර ද දිනෙන් දින වැඩිවෙමින් පවතින බව වාර්තා වනවා.\nමෙම තරගයෙන් අනතුරුව ඉන්දීය නායක විරාත් කෝලි විසින් පාකිස්තාන කණ්ඩායම මෙම තරගයේදී ඉන්දීය කණ්ඩායම සහමුලින් අභිබවමින් ඉහළ දක්ෂතා පෙන්වූ බව ප්‍රකාශ කළ ද ඉන්දීය කණ්ඩායමේ සිටින එකම මුස්ලිම් ක්‍රීඩකයා වන මොහොමඩ් ෂමී ඉලක්ක කරගෙන සිදු කෙරෙන විවේචන අතිශය බැරෑරුම් තත්ත්වයක් ගෙන ඇති බවයි ජාත්‍යන්තර මාධ්‍ය පෙන්වා දෙන්නේ.\nමෙම පරාජයෙන් පසු මොහොමඩ් ෂමීගේ ඉන්ස්ටර්ග්‍රෑම් පිටුවට දිගින් දිගටම අපහාසාත්මක පණිවිඩ සිය දහස් ගණනක් ලැබුණු බව වාර්තා වන අතර ඔහුගේ අනෙකුත් සමාජ මාධ්‍ය පිටුවල පවා මොහොමඩ් ෂමී දැඩි ලෙස අපයෝජනයට ලක්වී තිබෙනවා.\nඒවායින් සමහරක් මෙම වේග පන්දු යවන්නා \\'ද්‍රෝහියෙකු\\' සහ \\'තරග පාවාදෙන්නෙකු\\' ලෙසින් ද නම් කර තිබුණා.\nමේ අතර ඇතැමුන් ඔහුව \\'පකිස්තානි\\' යනුවෙන් හැඳින්වූ අතර, ඔහු ඉන්දීය කණ්ඩායමෙන් ඉවත් කළ යුතු බවටත් යෝජනා කරනවා.\nකෙසේවෙතත්, මෙම අසීරු අවස්ථාවේදී ඉන්දීය කණ්ඩායමේ සිටින ක්‍රීඩකයින් සහ ඉන්දීය කණ්ඩායම නියෝජනය කළ ක්‍රීඩකයින් බොහෝ දෙනෙක් සිය සමාජ ජාල පිටු ඔස්සේ ඔහුට සහයෝගය පළ කරමින්, අදහස් දක්වා තිබුණා.\nඔවුන් අතර සචින් තෙන්ඩුල්කාර්, විරේන්ද්‍ර ශෙවාග්, වි.වී එස් ලක්ෂ්මන්, හරබජාන් සිං, යුශ්වේන්ද්‍ර චහාල්, ඉර්ෆාන් පතාන්, යුසුෆ් පතාන් ආදීන් ද සිටිනවා.\n1947 දී බ්‍රිතාන්‍යයින්ගෙන් නිදහස ලැබීමෙන් පසු යුද ගැටුම් තුනකට මැදිහත්ව ඇති න්‍යෂ්ටික අවියෙන් ද සන්නද්ධ මෙම අසල්වැසියන් අතර පැවැත්වෙන ක්‍රිකට් තරග උණුසුම බොහෝ විට ගැටුම්කාරී තත්ත්වයන්ට පෙරළෙනවා.",
       "URL": "https://www.hirunews.lk/sports/286096/මොහොමඩ්-ෂමීගේ-පන්දු-යැවීම-පිළිබඳ-ඉන්දීය-ක්‍රිකට්-ලෝලීන්ගෙන්-දැඩි-විවේචන",
       "Category": "Sports",
       "Parent URL": "https://www.hirunews.lk/sports/all-news.php?pageID=38"
}