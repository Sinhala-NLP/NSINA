{
       "Source": "hirunews",
       "Timestamp": "Tuesday, 07 April 2015 - 8:07",
       "Headline": "අද ඉන්දියාවට තරු වැස්සක් වහියි",
       "News Content": "2015 අයි.පී.එල්. තරගාවලියේ සමාරම්භක උත්සවය කොල්කටා නුවර දී අද (07) සන්ධ්‍යාවේ පැවැත්වෙන්නේ බොලිවුඞ් සිනමා තාරකාවන්ගේ සහභාගීත්වයෙන්. රිතික් රෝශන්, පර්හාන් අත්තාර්, සහීඞ් කපූර් සහ විරාට් කෝලිගේ පෙම්වතිය අනුෂ්කා ශර්මා ද ඒ අතර වනවා. අයි.පී.එල්. කණ්ඩායම් අටේම නායකයන් එම අවස්ථාවට එක්වන අතර, පසුගිය වසරේ ශුරයන් වූ කොල්කටා පිළේ නායක ගෞතම් ගම්බීර් කුසලානය ක්‍රීඩාංගණයට රැගෙන ඒමට නියමිතයි.\nමෙවර ඉන්දීය ප්‍රීමියර් ලීග් තරගාවලියේ සමාරම්භක තරඟය කොල්කටා නුවර ඊඞ්න් ගාඞ්න් ක්‍රීඩාංගණයේදී බදාදා පැවැත්වෙන්නේ කොල්කටා නයිට්රයිඩර්ස් පිළ සහ මුම්බායි ඉන්දියන්ස් පිළ අතරයි. මුම්බායි පිළ නියෝජනය කරමින් ලසිත් මාලිංග එහිදී පිටියට පිවිසෙනු ඇති. මුම්බායි ඉන්දියන්ස් පුහුණුකරු රිකී පොන්ටින් ප්‍රකාශ කළේ මාලිංග දැනට ලොව සිටින හොඳම විස්සයි විස්ස පන්දු යවන්නා බවයි. ශ්‍රී ලංකා නායක ඇන්ජලෝ මැතිව්ස් මෙවර අයි.පී.එල්. තරගාවලියේදී දිල්ලි ඩෙයාර් ඩෙවිල්ස් කණ්ඩායම ලබා ගත්තේ දෙවැනුව වැඩිම ලන්සුවක් ඉදිරිපත් කරමින්.",
       "URL": "https://www.hirunews.lk/sports/107038/අද-ඉන්දියාවට-තරු-වැස්සක්-වහියි",
       "Category": "Sports",
       "Parent URL": "https://www.hirunews.lk/sports/all-news.php?pageID=476"
}