{
       "Source": "hirunews",
       "Timestamp": "Saturday, 22 February 2020 - 18:01",
       "Headline": "කොදෙව්වන්ට එරෙහි පළමු එක්දින තරගයේ ජය ශ්‍රී ලංකාවට",
       "News Content": "සංචාරක බටහිර ඉන්දීය කොදෙව් කණ්ඩායම සමග පැවති පළමු එක්දින ක්‍රිකට් තරගය එක් කඩුල්ලකින් ජය ගැනීමට ශ්‍රී ලංකා කණ්ඩායම සමත්වුනා.\nකොළඹ එස් එස් සී ක්‍රීඩාංගණයේ පැවති තරගයේ කාසියේ වාසිය දිනු ශ්‍රී ලංකාවේ ආරාධනය මත පළමුවෙන් පන්දුවට පහරදුන් කොදෙව්වන් නියමිත පන්දුවාර 50 අවසානයේ කඩුලු 7ක් දැවී ලකුණු 289ක් රැස් කළා.\nශායි හොප් ලකුණු 115ක් ලබාගත්තා. ඊට හතරේ පහර 10ක් ඇතුලත්වුනා.\nරොස්ටන් චේස් ලකුණු 41යි.\nපිළිතුරු ඉනිම වෙනුවෙන් පන්දුවට පහරදුන් ශ්‍රී ලංකා කණ්ඩායම පන්දුවාර 49යි පන්දු 1ක් අවසානයේ කඩුලු 9ක් දැවී ජයග්‍රාහී ඉලක්කය පසු කළා.\nඅවිශ්ක ප්‍රනාන්දු ලකුණු 50යි. දිමුත් කරුණාරත්න ලකුණු 52ක් සහ කුසල් පෙරේරා 42ක් ලබාගත්තා.\nනොදැවී ලකුණු 42 ක් ලබමින් කණ්ඩායම ජයග්‍රහණය කරා රැගෙන ගිය වනිදු හසරංග තරගයේ වීරයා ලෙස නම් කෙරුණා.\nසංචාරක කොදෙව්වන් සහ ශ්‍රී ලංකා කණ්ඩායම අතර දෙවන එක්දින තරගය ලබන බදාදා හම්බන්තොටදී පැවැත්වීමට නියමිතයි.",
       "URL": "https://www.hirunews.lk/sports/235004/කොදෙව්වන්ට-එරෙහි-පළමු-එක්දින-තරගයේ-ජය-ශ්‍රී-ලංකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=111"
}