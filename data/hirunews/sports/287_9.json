{
       "Source": "hirunews",
       "Timestamp": "Sunday, 22 October 2017 - 16:56",
       "Headline": "ශ්‍රී ලංකා පිලේ ප්‍රධාන පුහුණුකරු ධුරයට අලුත් පුද්ගලයෙක් ?",
       "News Content": "ශ්‍රී ලංකා කණ්ඩායමේ තාවකාලික ප්‍රධාන පුහුණුකරු ධුරයට හෂාන් තිලකරත්න සහ රුමේෂ් රත්නායක යන දෙදෙනාගෙන් එකක් අයෙක් පත් කිරීමට සැලසුම් කර ඇති බව ක්‍රිකට් ආරංචි මාර්ග සඳහන් කරනවා.\nශ්‍රී ලංකා කණ්ඩායම සහ පකිස්ථානය අතර පැවැත්වෙන පන්දුවාර විස්සයි විස්ස තරඟාවලිය වෙනුවෙන් පුහුණුකරු ධුරයට මොවුන් දෙදෙනාගෙන් එක් අයෙක්  පත්කරනු ඇති බවටයි වාර්තා වන්නේ.\nමේ වන විට කණ්ඩායමේ ප්‍රධාන පහුණුකරු ලෙස කටයුතු කරන නික් පොතාස් පකිස්ථානය සමඟ පැවැත්වෙන විස්සයි විස්ස තරඟාවලියට සහභාගී නොවීමට තීරණය කර තිබෙනවා.\nඔහුගෙන් පුරප්පාඩු වන ප්‍රධාන පුහුණුකරු ධුරය සඳහා හෂාන් තිලකරත්න සහ රුමේෂ් රත්නායක යන දෙදෙනා ගෙන් පත් කිරීමට පියවර ගෙන ඇති බවටයි ක්‍රිකට් ආරංචි මාර්ග සඳහන් කරන්නේ.\nරුමේෂ් රත්නායක මේ වන විට ශ්‍රී ලංකා කණ්ඩායමේ වේග පන්දු පුහුණුකරු ලෙස කටයුතු කරන අතර හෂාන් තිලකරත්න ශ්‍රී ලංකා කණ්ඩායමේ පිතිකරණ පුහුණුකරු ලෙස කරයුතු කරනවා.\nමේ අතර පකිස්ථානය සමඟ විස්සයි විස්ස තරගාවලිය සඳහා  ශ්‍රී ලංකා සංචිතයද ඊයේ නම් කෙරුනු අතර එහි නායකත්වය පවරා ඇත්තේ තිසර පෙරේරාටයි.\nඑම සංචිතයට ටෙස්ට් තරගාවලියට සහ එක්දින තරගාවලියට එක් නොවු ක්‍රීඩකයන් 11 දෙනෙකු නම්කර තිබීම ද විශේෂත්වයක්.\nදිල්ෂාන් මුණවීර,  ධනුෂ්ක ගුණතිලක,  සධීර සමරවික්‍රම,  අශාන් ප්‍රියන්ජන්,  මහේල උඩවත්ත, දසුන් ශානක, මිනෝද් භානුක,  සචිත් පතිරණ,  විකුම් සංජය, ලහිරු ගමගේ,  සීක්කුගේ ප්‍රසන්න,  විශ්ව ප්‍රනාන්දු, ඉසුරු උදාන, ජෙෆ්රි වැන්ඩසේ සහ චතුරංග ද සිල්වා පකිස්ථානයට එරෙහි විස්සයි විස්ස තරගාවලියේ ශ්‍රී ලංකා සංචිතයට ඇතුලත්.\nමහේල උඩවත්ත වසර 08 කින් පසු ශ්‍රී ලංකා සංචිතයට නම් කර ඇති අතර මිනෝද් භානුක ශ්‍රී ලංකා සංචිතයට නම් කෙරුනේ පළමු වතාවටයි.",
       "URL": "https://www.hirunews.lk/sports/174138/ශ්‍රී-ලංකා-පිලේ-ප්‍රධාන-පුහුණුකරු-ධුරයට-අලුත්-පුද්ගලයෙක්",
       "Category": "Sports",
       "Parent URL": "https://www.hirunews.lk/sports/all-news.php?pageID=287"
}