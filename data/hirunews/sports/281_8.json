{
       "Source": "hirunews",
       "Timestamp": "Tuesday, 14 November 2017 - 15:04",
       "Headline": "සංචිතයට නම් නොකිරීමට හේතුව තුන් ඉරියව් ක්‍රීඩකයෙක් හෙළි කරයි",
       "News Content": "ශ්‍රි ලංකාව සමග පැවැත්වෙන ටෙස්ට් තරගාවලියේ ඉන්දීය සංචිතයෙන් තමා ඉවත් කිරීමට හේතුව පිළිබඳ තුන් ඉරියව් ක්‍රීඩක හර්ඩික් පාන්ඩ්යා මාධ්‍ය වෙත පැහැදිළි කිරීමක් සිදුකර තිබෙනවා.\nඉන්දීය ක්‍රිකට් තේරීම් කමිටුව පසුගියදා සඳහන් කළේ ශ්‍රී ලංකාව සමග පැවැත්වෙන පළමු ටෙස්ට් තරග දෙකෙන් හර්ඩික් පාන්ඩ්යා ඉවත් කරන බවයි.\nඔහුගේ ආබාධ තත්වය මෙතෙක් සුව අතට පත්නොවීම හේතුවෙන් මෙම පියවර ගන්නා බවයි ඔවුන් ප්‍රකාශකර තිබුනේ.\nකණ්ඩායමේ ක්‍රීඩකයන් අඛණ්ඩවම ආබාධවලට ලක්වීම වලක්වා ගැනීම එහි අරමුණ බව ද ඉන්දීය ක්‍රිකට් පාලක මණ්ඩලය ප්‍රකාශ කළා.\nටෙස්ට් සංචිතයට නම් නොකිරීම පිළිබඳ අදහස් දක්වමින් හර්ඩික් පාන්ඩ්යා සඳහන් කර ඇත්තේ තමා මෙතෙක් යහපත් ශාරීරික යෝග්‍යතාවකට පත් නොවීම හේතුවෙන් විවේක ගන්නා ලෙසට ක්‍රිකට් බලධාරීන් තමන්ට දැනුම්දුන් බවයි.\nපුර්ණ සුවය ලැබීමෙන් පසු සියයට සියයක් ක්‍රීඩාවට කැපවන බව ද ඔහු ප්‍රකාශකර තිබෙනවා.\nමේ අවස්ථාවේදී තමා සිටින තත්වය මත එවැනි කැපවීමක් කණ්ඩායම වෙනුවෙන් ලබාදීමට නොහැකි බවයි හර්ඩික් පාන්ඩ්යා සඳහන් කර ඇත්තේ.\nතම පළමු ටෙස්ට් තරග සංචාරයේදීම ශතකයක් රැස් කළ තුන් ඉරියව් ක්‍රීඩකයා ඔස්ට්‍රේලියාවට එරෙහි එක්දින තරගාවලියේදී තරගයේ වීරයා සම්මානය ද හිමිකර ගත්තා.\nඑය නවකයෙකුට අසීරු කරුණක් බවයි විචාරකයන් පෙන්වා දෙන්නේ.",
       "URL": "https://www.hirunews.lk/sports/176016/සංචිතයට-නම්-නොකිරීමට-හේතුව-තුන්-ඉරියව්-ක්‍රීඩකයෙක්-හෙළි-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=281"
}