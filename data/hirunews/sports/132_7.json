{
       "Source": "hirunews",
       "Timestamp": "Wednesday, 30 October 2019 - 13:28",
       "Headline": "දෙවන 20යි 20 තරඟයේ කාසියේ වාසිය දිනූ ශ්‍රී ලංකාව පන්දුවට පහර දීමට තීරණය කරයි",
       "News Content": "සංචාරක ශ්‍රී ලංකා කණ්ඩායම සහ ඕස්ට්‍රේලියාව අතර දෙවන 20යි 20 තරඟය අද පස්වරු 1.45ට ඇඩිලේඩ් බ්‍රිස්බෙන් ක්‍රීඩාංගනයේ පැවැත්වෙනවා.\nතරගයේ කාසියේ වාසිය දිනු ශ්‍රී ලංකා කණ්ඩායම තීරණය කර ඇත්තේ පළමුවෙන් පන්දුවට පහර දීමටයි.\nබ්‍රිස්බෙන් හි අද පැවැත්වෙන දෙවන විස්සයි විස්ස තරඟයේ දී ඕස්ට්‍රේලියානු සහ ශ්‍රී ලංකා කණ්ඩායමේ වෙනස්කම් කිහිපයක් සිදුකිරීමට නියමිත බව වාර්තා වනවා.\nඒ අනුව පළමු තරඟයට ක්‍රීඩා කළ කසුන් රාජිත වෙනුවට ඉසුරු උදාන අද තරඟයට ක්‍රීඩා කිරීමට නියමිත අතර, නිරෝෂන් දික්වැල්ල වෙනුවට කුසල් පෙරේරා කණ්ඩායමට එක්වීමට නියමිත බවයි වාර්තා වන්නේ.\nඕස්ට්‍රේලියානු කණ්ඩායමේ වේග පන්දු යවන ක්‍රීඩක මිචෙල් ස්ටාක්, සිය සහෝදරයාගේ විවාහ මංගල උත්සවයට සහභාගි වීම හේතුවෙන් අද තරඟයට ක්‍රීඩා කරන්නේ නැහැ. ඒ වෙනුවට බිලී ස්ටැන්ලේක් හෝ ෂෝන් ඇබට් කණ්ඩායමට එක්වනු ඇති.\nබ්‍රිස්බෙන් ක්‍රීඩාංගනයේ ශ්‍රී ලංකාව විස්සයි විස්ස තරගයට ක්‍රීඩා කර නොමැති අතර, එක්දින තරග 14 කට ක්‍රීඩා කර ඉන් තරග 10 ක් පරාජය වී තිබෙනවා.\nතරග 3 කින් සමන්විත විස්සයි විස්ස තරඟාවලියේ පළමු තරගය ඕස්ට්‍රේලියානු කණ්ඩායම ජය ගත් අතර තරගාවලිය ජයග්‍රහණය කිරීමට නම් අද තරගය ජයග්‍රහණය කිරීම ශ්‍රී ලංකා කණ්ඩායමට අනිවාර්ය වනු ඇති.",
       "URL": "https://www.hirunews.lk/sports/227274/දෙවන-20යි-20-තරඟයේ-කාසියේ-වාසිය-දිනූ-ශ්‍රී-ලංකාව-පන්දුවට-පහර-දීමට-තීරණය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=132"
}