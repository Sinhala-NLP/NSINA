{
       "Source": "hirunews",
       "Timestamp": "Saturday, 11 September 2021 - 13:40",
       "Headline": "අමෙරිකානු විවෘත කාන්තා ටෙනිස් අවසන් තරගයට යොවුන් ක්‍රීඩිකාවන් දෙදෙනෙක්",
       "News Content": "අමෙරිකානු විවෘත ටෙනිස් තරගාවලියේ කාන්තා අංශයේ අවසන් තරගය අද නිව්යෝක් නුවර දී පැවැත්වෙනවා.\nමෙවර අවසන් තරගය සඳහා නව යොවුන් ක්‍රීඩිකාවන් දෙදෙනෙකු සුදුසුකම් ලබා තිබීම විශේෂත්වයක්.\nඑහි දී 18 හැවිරිදි එමා රෙඩුකානෝ තරග වදින්නේ වසර 44කට පසු ග්‍රෑන්ඩ් ස්ලෑම් ටෙනිස් ශූරතාවක් ජයග්‍රහණය කරන ප්‍රථම බ්‍රිතාන්‍ය කත වීමේ අදිටනින්.\nරුමේනියානු පියෙකුට සහ චීන මවකට දාව කැනඩාවේ උපත ලද රෙඩුකානෝ අමෙරිකානු විවෘත තරගාවලිය ආරම්භ වීමට පෙර කාන්තා ටෙනිස් සම්මේලනය මඟින් වර්ගීකරණය කර තිබුණේ 150 වැනි ස්ථානයට යි.\nඑමා රෙඩුකානෝ සමඟ අවසන් තරගයට එක්වෙන ජලෙයිලා ෆර්නැන්ඩස් කැනඩාව නියෝජනය කරන අතර, මෙම තරගාවලියට පෙර ලොව කාන්තා ටෙනිස් ක්‍රීඩිකාවන් අතර 73 වැනි ස්ථානයට නම් කර තිබුණා.\nඇයගේ පියා ඉක්වදෝරයේ හිටපු පාපන්දු ක්‍රීඩකයෙකු වන අතර, මව පිලිපීන සම්භවයක් සහිත කැනේඩියානු කාන්තාවක්.\nමේ අතර, අමෙරිකානු විවෘත ටෙනිස් තරගාවලියේ පිරිමි අංශයේ අවසන් තරගයට සුදුසුකම් ලැබීමට ලොව අංක එකේ ටෙනිස් ක්‍රීඩක නොවැක් ජොකොවිච් සමත් වුණා.\nඔහු හෙට පැවැත්වෙන අවසන් තරගයේ දී මුහුණ දෙන්නේ රුසියානු ක්‍රීඩක ඩැනිල් මෙද්වදෙව්ට යි.",
       "URL": "https://www.hirunews.lk/sports/281937/අමෙරිකානු-විවෘත-කාන්තා-ටෙනිස්-අවසන්-තරගයට-යොවුන්-ක්‍රීඩිකාවන්-දෙදෙනෙක්",
       "Category": "Sports",
       "Parent URL": "https://www.hirunews.lk/sports/all-news.php?pageID=43"
}