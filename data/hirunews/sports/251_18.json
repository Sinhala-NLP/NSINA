{
       "Source": "hirunews",
       "Timestamp": "Friday, 23 February 2018 - 18:48",
       "Headline": "ජාතික ඔලිම්පික් කමිටුවට නව සභාපතිවරයෙක් තේරී පත්වෙයි",
       "News Content": "වසර 9 කට පසු ජාතික ඔලිම්පික් කමිටුව සඳහා නව නිලධාරී මණ්ඩලයක් තෝරා ගැනීමේ නිලවරණය අද පැවැත්වුණා.\nඑහිදී සුරේෂ් සුබ්‍රමනියම් මහතා ඔල්ම්පික් කමිටු සභාපතිවරයා ලෙස තේරී පත්වුණේ හිටපු සභාපති හේමසිරි ප්‍රනාන්දු මහතාගේ වසර 21 ක ධුර කාලය අවසන් කරමින්.\nජාතික ඔලිම්පික් කමිටු නිලවරණය අද සවස පැවැත්වුනේ කොළඹ පිහිටි ඔලිම්පික් නිවහනේදී.\n2009 වසරෙන් පසු පළමු වරට පැවැත්වුණු මෙම නිලවරණයට ප්‍රධාන පාර්ශව 2 ක නියෝජිතයන් ඉදිරිපත් වුණා.\nනිලවරනයෙදී ඡන්දය ප්‍රකාශ කිරීමට සුදුසුකම් ලබා සිටි ජාතික ක්‍රීඩා සංගම් සංඛ්‍යාව 31ක්.\nඑහිදී සුරේෂ් සුබ්‍රමනියම් මහතා ජාතික ඔලිම්පික් කමිටු නව සභාපති ලෙස තේරී පත් වුණේ ඡන්ද 18 ක් ලබා ගනිමින්.\nඔහුගේ ප්‍රතිවාදියා වූ රොහාන් ප්‍රනාන්දු මහතා ඡන්ද 12 ක් ලබා ගත්තා.\nසුබ්‍රමනියම් පාර්ශවයෙන් මහලේකම් තනතුරට තරග කළ වත්මන් මහලේකම් මැක්ස්වෙල් ද සිල්වා මහතා යලි එම තනතුරට තේරී පත් වුනා.\nමෙවර නිලවරණය සඳහා පාර්ශව දෙකක් ඉදිරිපත් වී සිටි අතර, ආධුනික ඔරු පදින්නන්ගේ සංගමයේ සභාපති රොහාන් ප්‍රනාන්දු ඊට ඉදිරිපත් වී සිටින එක් පාර්ශවයක්.\nඅනෙක් පාර්ශවයෙන් ඉදිරිපත් වුයේ ටෙනිස් සම්මේලනයේ සභාපති සුරේෂ් සුබ්‍රමනියම්.\nඅවසන් වරට ජාතික ඔලිම්පික් කමිටු නිලවරණය පවත්වා ඇත්තේ 2009 වසරේදීයි.",
       "URL": "https://www.hirunews.lk/sports/184362/ජාතික-ඔලිම්පික්-කමිටුවට-නව-සභාපතිවරයෙක්-තේරී-පත්වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=251"
}