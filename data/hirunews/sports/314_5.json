{
       "Source": "hirunews",
       "Timestamp": "Friday, 21 July 2017 - 7:26",
       "Headline": "තිලාන් සමරවීරගේ බංග්ලාදේශ මෙහෙවර නිමයි",
       "News Content": "බංග්ලාදේශය ක්‍රිකට් පිලේ පිතිකරන උපදේශකයෙකු ලෙස ප්‍රවීන ශ්‍රී ලංකා ක්‍රීඩක තිලාන් සමරවීරට ලබාදී තිබූ කොන්ත්‍රාත්තුවෙන් දීර්ඝ නොකරන බව බංග්ලාදේශය ක්‍රිකට් පාලක මණ්ඩලය ප්‍රකාශ කළා.\nඑහි ප්‍රධාන විධායක නිසමුද්දීන් චෞද්‍රි ප්‍රකාශ කළේ පසුගිය වසරේ සැප්තැම්බරයේ ඔහු එම තනතුරට පත් කළේ මේ වසරේ එංගලන්තයේ පැවති ශූරයන්ගේ කුසලාන තරගාවලිය දක්වා පමණක් බවයි.\nපසුගිය වසරේ සැප්තැම්බර් මාසයේදී තිලාන් සමරවීරගේ සේවා කාලය ශූරයන්ගේ කුසලානය දක්වා දීර්ඝ කරනු ලැබුවා.\nකෙසේවෙතත් බංග්ලාදේශ ක්‍රිකට් පාලක මණ්ඩය තීරණය කර ඇත්තේ ඔහුගේ සේවා කාලය තවදුරටත් දීර්ඝ නොකිරීමටයි.\nමේවන විට බංග්ලාදේශ කණ්ඩායමේ පිතිකරුවන් පුහුණුව සඳහා නව පුහුණුකරුවෙක් බඳවා ගැනීම කෙරෙහි අවධානය යොමුව තිබෙනවා.\nසලකා බැලෙන නම් අතර ඔස්ට්‍රේලියාවේ පළමුපෙල පිතිකරුවෙකු මෙන්ම පුහුණුකරුවෙකු වු මාර්ක් ඕ නීල් ද වනවා.",
       "URL": "https://www.hirunews.lk/sports/166381/තිලාන්-සමරවීරගේ-බංග්ලාදේශ-මෙහෙවර-නිමයි",
       "Category": "Sports",
       "Parent URL": "https://www.hirunews.lk/sports/all-news.php?pageID=314"
}