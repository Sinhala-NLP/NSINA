{
       "Source": "hirunews",
       "Timestamp": "Tuesday, 14 June 2022 - 23:32",
       "Headline": "පළමු එක් දින තරගයෙන් ඔස්ට්‍රේලියාවට කඩුලු 2ක ජයක්",
       "News Content": "සංචාරක ඔස්ට්‍රෙලියානු කණ්ඩායම සහ ශ්‍රී ලංකාව අතර පැවැත්වෙන තරග පහකින් සමන්විත එක්දින ක්‍රිකට් තරගාවලියේ පළමු තරගය කඩුලු 2කින් ජය ගන්නට ඔස්ට්‍රේලියා කණ්ඩායම සමත් වුණා\nකාසිය වාසිය දිනා පළමුව පන්දුවට පහරදුන් ශ්‍රී ලංකා කණ්ඩායම පන්දුවාර 50 අවසානයේ කඩුලු 7ක් දැවී ලකුණු 300ක් ලබා ගත්තා.\nආරම්භක පිතිකරු යුගළය ලෙස පිටියට පිවිසි පැතුම් නිස්සංක සහ ධනුෂ්ක ගුණතිලක ශ්‍රී ලංකා කණ්ඩායමට සාර්ථක ආරම්භයක් ලබා දුන්නේ, පළමු කඩුල්ලට ලකුණු 115ක සබඳතාවක් ගොඩ නඟමින්.\nආරම්භක පිතිකරු ධනුෂ්ක ගුණතිලක දුවද්දී දැවී යාමකට ලක් වුණේ, පන්දු 53ක් හමුවේ ලකුණු 55ක් ලබා සිටිය දී.\nඑම ලකුණු 55ට හතරේ පහර 7ක් ඇතුළත් වුණා.\nශ්‍රී ලංකා කණ්ඩායමේ දෙවැනි කඩුල්ල ලෙස පැතුම් නිස්සංක දැවී ගියේ, ඇස්ටන් ආගර්ගේ පන්දුවකට ආරොන් ෆින්ච් අතට උඩපන්දුවක් ලබා දෙමින්.\nපැතුම්ගේ ඉනිම සීමා වූයේ පන්දු 68කට ලකුණු 56ක් ලබා ගෙන තිබිය දී.\nධනංජය සිල්වා පන්දු 17කට ලකුණු 7ක් ලබ සිටිද්දී දැවී ගියා.\nඒ ඇස්ටන් ආගර්ගේ පන්දුවක් හමුවේ එල්ල කළ පහරකට ඩේවිඩ් වෝනර් විසින් රැකගත් සුපිරි උඩ පන්දුවක් හමුවේ යි.\nඅනතුරු ව ශ්‍රී ලංකා කණ්ඩායමේ මැදපෙළට ශක්තිමත් ස්ථාවරත්වයක් ගොඩ නැගීමට කුසල් මෙන්ඩිස් හා චරිත් අසලංක සමත් වුණා.\nපැතුම්ගේ දැවී යාමෙන් අනතුරු ව මන්දගාමී ව පැවති ශ්‍රී ලංකා කණ්ඩායමේ ලකුණු පුවරුව ක්‍රියාත්මක වීම, ඔවුන් දෙදෙනාගේ ලකුණු 74ක සම්බන්ධතාවත් සමඟ ශක්තිමත් වුණා.\nඅනතුරු ව චරිත් අසලංක ලකුණු 37ක් ලබා සිටිය දී දැවී ගියා.\nපසු ව චාමික කරුණාත්නට සහ දසුන් චානකට වැඩි වේලාවක් කඩුල්ලේ රැඳී සිටිටීමට හැකියාව ලැබුණේ නැහැ.\nඅනතුරු ව පිටියට පිවිසි වනිදු හසරංග කුසල් මෙන්ඩිස් හා එක් ව ශ්‍රී ලංකා කණ්ඩායමට සාර්ථක ලකුණු පුවරුවක් ගොඩ නැඟීම සඳහා පිත්ත ක්‍රියාත්මක කළා.\nඑහි දී වනිදු හසරංග නො දැවී වේගවත් ලකුණු 37ක් ලබා ගත්තේ පන්දු 19ක දී හතරේ පහර 6ක් එල්ල කරමින්.\nවනිඳුගේ පිතිකරණයේ දී ඔහු 49 වැනි පන්දුවාරයේ දී ජෙයි රිචර්ඩ්සන්ට එල්ල කළ හතරේ පහර 5 කැපී පෙනෙන සිදුවීමක් බවට පත් වුණා.\nකෙසේ නමුත් කුසල් මෙන්ඩිස්ට ශතකයක බලාපොරොත්තුව සඵල කර ගන්නට හැකි වූයේ නැහැ.\nකුසල් මෙන්ඩිස් ලකුණු පන්දු 87ක දී නො දැවී ලකුණු 86ක් ලබා ගැනීමට සමත් වුණේ, හතරේ පහර 8ක් සහ එක් හයේ පහරක් සමඟින්\nකලකට පසු ශ්‍රී ලංකා කණ්ඩායම එක් දින තරගයක දී ලකුණු 300ක ලකුණු පුවරුවක් කරා යාමට සමත් වූ අතර, පල්ලෙකැලේ ජාත්‍යන්තර ක්‍රිකට් ක්‍රීඩාංගණයට රැස් ව සිටි ශ්‍රී ලංකා ප්‍රේක්ෂකයන්ට එය මනරම් අවස්ථාවක් බවට පත් වුණා.\nකෙසේ නමුත් ශ්‍රී ලංකාවේ පිතිකරුවන්ගේ පහරවල් හමුවේ ඔස්ට්‍රෙලියානු කණ්ඩායමේ ‍යම් තාක් හෝ සාර්ථකව පන්දු යැවීමට සමත් වූයේ ඇස්ටන් ආගර් පමණ යි.\nඔහු සිය පන්දුවාර දහය අවසානයේ කඩුලු 2ක් දවා ගත්තේ, ලකුණු 49ක් ශ්‍රී ලංකා ලකුණු පුවරුවට එකතු කරමින්.\nකෙසේ නමුත් ඔස්ට්‍රෙලියානු කණ්ඩායමට මෙම තරගය ජයග්‍රහණය කිරීමට අවම වශයෙන් ලකුණු 6.1ක දළ ලකුණු වේගයක් සෑම පන්දුවාරයක දී ම පවත්වා ගැනීමට සිදු වුණා.\nපිළිතුරු ඉනිම සඳහා ඔස්ට්‍රේලියානු කණ්ඩායම වෙනුවෙන් පල්ලෙකැලේ තණ තිල්ලට පැමිණියේ, නායක එරෝන් ෆින්ච් සමඟින් ඩේවිඩ් වෝන යි.\nනමුත් ඔවුන් දෙදෙනාට ඔස්ට්‍රේලියානු ලකුණු පුවරුව වෙනුවෙන් සාර්ථක සබඳතාවක් ගොඩ නැඟීමට නො හැකි වුණේ, මහීෂ් තීක්ෂණගේ පන්දුවක් හමුවේ ඩේවිඩ් වෝනර් ව කඩුල්ල මුවා කිරීමේ වරදට හසු කර ක්‍රීඩාගාරයට හරවා යැවුණු නිසා යි.\nලකුණු අතරට පැමිණෙමින් සිටි එරෝන් ෆින්ච් දැවී ගියේ, වනිඳු හසරංග යොමු කළ පන්දුවක් කඩුලු රකින ක්‍රීඩක කුසල් මෙන්ඩිස් අතට උඩ පන්දුවක් ලෙස ලබා දෙමින්.\nඒ වන විට ඔහු ලකුණු 44ක් ලබා සිටියා.\nඅනතුරු ව පිටියට එක් වූ මානස් ලැබුෂෙන්ග් හා ස්ටීවන් ස්මිත් ඔස්ට්‍රේලියානු බලාපොරොත්තු ඉහළ නංවමින් ස්ථාවර පිතිකරණයක යෙදුණත්, මානස් ලැබුෂෙන්ග් ලකුණු 24කට දැවී ගියා.\nඒ, නායක දසුන් ශානක යොමු කළ පන්දුවක් මංගල තරගයට ක්‍රීඩා කළ දුනිත් වෙල්ලාලගේ අතට උඩ පන්දුවක් ලෙස පරිවර්තනය වෙමින්.\nලකුණු 53ක් ලබා සිටි ස්ටීවන් ස්මිත් දැවී ගියේ, දුනිත් වෙල්ලාලගේට මංගල කඩුල්ල ලියා දෙමිනු යි.\nශ්‍රී ලංකා කණ්ඩායමට දැඩි හිසරදයක් බවට පත් වූ මාකස් ස්ටොයිනිස් ශ්‍රී ලංකා පන්දු යවන්නන්ට අනුකම්පා විරහිත ප්‍රහාරයක් දියත් කරමින් සිටියේ, හතරේ පහර 4ක් හා හයේ පහර 2ක් සමඟ ලකුණු 44ක් උදුරා ගනිමින්.\nකෙසේ නමුත් ශ්‍රී ලංකා කණ්ඩායමේ නිත්‍ය ගැලවුම්කරුවකු වන සුපිරි දඟපන්දු යවන්නා හෙවත් වනිඳු හසරංග සිය 6 වැනි පන්දු වාරයේ දී පන්දුව කෙලින්ම කඩුල්ලේ මැද ඉන්න වෙත පතිත කරමින් ස්ටොයිනිස්ගේ ඉනිම නිමා කළා.\nනැවතත් සිය දඟපන්දුවේ ආධිපත්‍යය ඔස්ට්‍රේලියානු පිති මත මනාව ස්ථාපිත කළ වනිඳු හසරංග, සිය 9 වැනි පන්දු වාරයේ දී ඇලෙක්ස් කේරී හා පැට් කමින්ස් යන දෙදෙනා ම නරඹන්නන් බවට පත් කළේ, ප්‍රේක්ෂකයන් අමන්දානන්දයට පත් කරමින්.\nනැවත ක්‍රියාත්මක වූ කෝඩුකාර ක්‍රීඩක දුනිත් වෙල්ලාලගේ ලකුණු 3ක් ලබා සිටි ඇෂ්ටන් ඒගර් ව දවාගත්තා.\nනමුත් ග්ලේන් මැක්ස්වෙල් සුරැකි ව කණ්ඩායම ජයග්‍රහණය වෙත රැගෙන ගියේ කඩුලු දෙකක් ඉතිරි ව තිබිය දී.",
       "URL": "https://www.hirunews.lk/307136/පළමු-එක්-දින-තරගයෙන්-ඔස්ට්‍රේලියාවට-කඩුලු-2ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=19"
}