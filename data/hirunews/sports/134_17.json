{
       "Source": "hirunews",
       "Timestamp": "Wednesday, 16 October 2019 - 13:05",
       "Headline": "අයි.සී.සී.ය සංවිධාන කරන ක්‍රිකට් තරග වැඩි කිරීමට යයි",
       "News Content": "අන්තර්ජාතික ක්‍රිකට් කවුන්සිලය කාන්තා කණ්ඩායම්වලට ලබාදෙන ත්‍යාග මුදල් ඇමරිකානු ඩොලර් මිලියන 2.6 කින් ඉහළ දමා තිබෙනවා.\nඒ අනුව ලබන වසරේ  ඕස්ට්‍රේලියාවේ පැවැත්වෙන විස්සයි විස්ස කාන්තා ලෝක කුසලාන ක්‍රිකට් තරගාවලියේදී ශූරතාව හිමිකරගන්නා කණ්ඩායමට ඇමරිකානු ඩොලර් මිලියනයක් සහ අනුශූරතාව ලබාගන්නා කණ්ඩායමට ඇමරිකානු ඩොලර් ලක්ෂ 5 ක් පිරිනැමීමටයි අන්තර්ජාතික ක්‍රිකට් කවුන්සිලය තීරණය කර ඇත්තේ.\n2018 වසර හා සැසඳීමේදී මෙය සියයට 320ක වැඩිවීමක්. කාන්තා ක්‍රිකට් තරග සඳහා අන්තර්ජාතික වශයෙන් ඉහළ පිළිගැනීමක් සහ සමානාත්මතාවක් ලබාදීම මෙහි මූලික අරමුණ වනවා.\nමේ අතර 2023 වසරේ සිට වසර 8 ක කාලයක් සඳහා ලොව පුරා සංවිධාන කරන ක්‍රිකට් තරග වැඩි කිරීමට ද අන්තර්ජාතික ක්‍රිකට් කවුන්සිලය තීරණය කර තිබෙනවා.\nඒ අනුව එම කාලය තුළ ලෝක කුසලාන තරග දෙකක් පන්දු වාර විස්සයි විස්ස ලෝක කුසලාන තරග 4 ක් සහ තවත් එක්දින තරග ආකෘතියේ ප්‍රධාන තරගාවලි 2 ක් පැවැත්වීමටයි සැළසුම් කර ඇත්තේ.\nකෙසේ වෙතත් මෙම තීරණයට ඉන්දියාව විරෝධය පළ කර ඇති නමුත් එය නොතකමින් අදාළ තීරණය ක්‍රියාත්මක කෙරෙන බවයි අන්තර්ජාතික ක්‍රිකට් කවුන්සිලය කියා සිටියේ.",
       "URL": "https://www.hirunews.lk/sports/226363/අයි-සී-සී-ය-සංවිධාන-කරන-ක්‍රිකට්-තරග-වැඩි-කිරීමට-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=134"
}