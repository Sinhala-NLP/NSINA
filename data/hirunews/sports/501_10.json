{
       "Source": "hirunews",
       "Timestamp": "Thursday, 28 November 2013 - 19:20",
       "Headline": "ජගත් ඔලිම්පික් කමිටුව ඉදිරිපත් කළ යෝජනා ක්‍රීඩා ඇමති පිළිගනී.",
       "News Content": "ජාතික ඔලිම්පික් කමිටුවට අනුබද්ධිත ක්‍රීඩා සංගම්වල ව්‍යවස්ථා එම සංගම්වල ජාත්‍යන්තර මව් සංගම් ව්‍යවස්ථාවලට අනුකූලව සංශෝධනය කරන ලෙස ජගත් ඔලිම්පික් කමිටුව දැනුම් දී තිබෙනවා. ස්විස්ටර්ලන්තයේ - ලූසෑන් නුවරදී ජගත් ඔලිම්පික් කමිටු බලධාරීන් සහ ක්‍රීඩා අමාත්‍යාංශ බලධාරීන් අතර ඊයේ (27) පැවති සාකච්ඡාවේදී මෙම තීරණය ගෙන ඇති බව සඳහන්. ඒ අනුව මාධ්‍ය නිවේදනයක් මගින් ජගත් ඔලිම්පික් කමිටුව අද නිවේදනය කළේ මාස 09 ක් තුළ ක්‍රීඩා පනත සංශෝධනය කිරීමටත් මාස 06 ක් ඇතුළත එම පනත මගින් ක්‍රියාත්මක කෙරෙන ජාතික ඔලිම්පික් කමිටුවේ ක්‍රියාකාරීත්වයට බලපාන සම්ප්‍රදායන් වෙනස් කිරීමටත් ක්‍රීඩා අමාත්‍යවරයා ඊයේ එකඟ වූ බවයි. එම ක්‍රියාවලිය අවසන් වනතෙක් ජාතික ඔලිම්පික් කමිටුවේ නිලවරණය කල් දැමීමටත්, දැනට සිටින නිලධාරී මඩුල්ල තවදුරටත් තම රාජකාරීවල නිරත විය යුතු බවටත් ජාත්‍යන්තර ඔලිම්පික් කමිටුව ක්‍රීඩා අමාත්‍ය මහින්දානන්ද අළුත්ගමගේට මෙහිදී දැනුම් දී තිබෙනවා. හිරු ප්‍රවෘත්ති අංශය මේ පිළිබඳව අමාත්‍යවරයාගෙන් විමසූ විට ඔහු සඳහන් කළේ ජගත් ඔලිම්පික් කමිටුව ඉදිරිපත් කළ මෙම යෝජනාවලට තමන්ද එකඟත්වය පළ කළ බවයි.",
       "URL": "https://www.hirunews.lk/sports/72313/ජගත්-ඔලිම්පික්-කමිටුව-ඉදිරිපත්-කළ-යෝජනා-ක්‍රීඩා-ඇමති-පිළිගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=501"
}