{
       "Source": "hirunews",
       "Timestamp": "Thursday, 20 October 2016 - 18:25",
       "Headline": "ක්‍රිකට් ක්‍රීඩක කොන්ත්‍රාත් ලේඛණ මෙට්ලන්ඞ් පෙදෙසෙන් ප්‍රේමදාස පිටියට",
       "News Content": "ශ්‍රී ලංකා ක්‍රිකට් ක්‍රීඩකයින්ගේ වාර්ෂික තරග කොන්ත්‍රාත් ගිවිසුම සදහා ක්‍රීඩකයින් 17 දෙනෙකු මේ වනවිට අත්සන් කර ඇති බව ශ්‍රී ලංකා ක්‍රිකට් ආයතනය පවසනවා.\nමෙම කොන්ත්‍රාත් ගිවිසුම අත්සන් තැබීමට ක්‍රිකට් ක්‍රීඩකයින් දිගින් දිගටම ප්‍රමාද කළ අතර ඊට හේතු වූයේ ඇතැම් වගන්තිවලට ඔවුන් දැක්වූ විරෝධතාවය නිසයි.\nකෙසේ වුවත්, අද (20) දහවල් 12 ට ශ්‍රී ලංකා ක්‍රිකට් ආයතනයේදී අදාළ කොන්ත්‍රාත් ගිවිසුම් අත්සන් කිරීමට නියමිතව තිබුණා.\nඑම අවස්ථාවට ද ක්‍රීඩකයින් නොපැමිණීම හේතුවෙන් අද (20) පස්වරුවේ අදාළ කොන්ත්‍රාත් ගිවිසුම් ක්‍රීඩකයින් පුහුණුවීම් කටයුතුවල යෙදී සිටි ආර්. ප්‍රේමදාස ක්‍රීඩාංගනය වෙත රැගෙන ගොස් තිබෙනවා.\nඑහිදී ක්‍රීඩකයින් 17 දෙනෙකු වාර්ෂික තරග කොන්ත්‍රාත්තුවට අත්සන් කළ බවයි  ශ්‍රී ලංකා ක්‍රිකට් ආයතනය සදහන් කළේ.\nඒ අනුව ඇන්ජලෝ මැතිව්ස්, දිනේෂ් චන්දිමාල්, රංගන හේරත්, දිමුත් කරුණාරත්න, කුසල් ජනිත් පෙරේරා, සුරංග ලක්මාල්, ලහිරු තිරිමාන්න යන ක්‍රීඩකයන් මෙන්ම දිල්රුවන් පෙරේරා, කුසල් මෙන්ඩිස්, මිලින්ද සිරිවර්ධන, නුවන් ප්‍රදීප්, කෞෂාල් සිල්වා, ධනංජයද සිල්වා, දුෂ්මන්ත චමීර, ධනුෂ්ක ගුණතිලක, ජෙෆ්රි වැන්ඩර්සේ සහ ලක්ෂාන් සඳකැන් යන ක්‍රීඩකයින් කොන්ත්‍රාත්තුව සඳහා අත්සන් කර තිබෙනවා.",
       "URL": "https://www.hirunews.lk/sports/145700/ක්‍රිකට්-ක්‍රීඩක-කොන්ත්‍රාත්-ලේඛණ-මෙට්ලන්ඞ්-පෙදෙසෙන්-ප්‍රේමදාස-පිටියට",
       "Category": "Sports",
       "Parent URL": "https://www.hirunews.lk/sports/all-news.php?pageID=377"
}