{
       "Source": "hirunews",
       "Timestamp": "Sunday, 23 June 2019 - 8:03",
       "Headline": "තියුණු තරගයකින් පසු නවසීලන්තයට සහ ඉන්දියාවට ජය",
       "News Content": "ලෝක කුසලාන තරඟාවලියේ ඊයේ පැවති තරඟ දෙකම තියුණු මුහුණුවරක් ගත් අතර, ඒවා අවසන් වූයේ ප්‍රබල කණ්ඩායම්වලට ජය අත්කර දෙමින්.\nඇෆ්ගනිස්ථානය සහ ඉන්දියාව අතර සවුතැම්ප්ටන් හි පැවති තරඟයේදී කාසියේ වාසිය දිනා පළමුවෙන් පන්දුවට පහරදුන් ඉන්දීය පිලට සිය පන්දුවාර පනහ තුළදී කඩුළු 08 ක් දැවී රැස්කරගත හැකිවූයේ ලකුණු 224 ක් පමණයි.\nවිරාට් කෝලි එහිදී ලකුණු 67 ක් රැස් කළා.\nලකුණු 225 ක ඉලක්කයක් හඹා ගිය ඇෆ්ගනිස්ථානය ඉන්දියාවට තියුණු අභියෝගයක් එල්ල කළ අතර, පන්දුවාර 49 යි පන්දු 5 කදී ලකුණු 213 කට දැවී ගියා. ඒ අනුව ඉන්දියාවට තරඟයෙන් ලකුණු 11 ක ජයග්‍රහණයක් හිමිවුණා.\nඇෆ්ගනිස්ථානය 08 වන කඩුල්ල සඳහා ලකුණු 33 ක් රැස්කරගෙන සිටියදී මොහොමඞ් ශමී කඩුළු ත්‍රිත්වයක් ලබාගැනීමත් සමඟ ඇෆ්ගන් ඉනිම අවසන් වූයේ මෙවර තරඟාවලියේ පෙරලියක් කිරීමට තිබූ අවස්ථාවක් අහිමි කරගනිමින්.\nඊයේ පැවති දිවා රාත්‍රි තරඟයේදී ප්‍රබල නවසීලන්ත පිල හමුවේ බටහිර ඉන්දීය කොදෙව්වන් පරාජයට පත්වූයේ ලකුණු 05 කින්.\nනවසීලන්තය සිය පන්දුවාර පනහ තුළදී කඩුළු 08 ක් දැවී ලකුණු 291 ක් රැස්කළ අතර, කේන් විලියම්සන් ලකුණු 148 ක් රැස් කිරීම විශේෂත්වයක්.\nලකුණු 292 ක ඉලක්කයක් හඹාගිය කොදෙව් පිලේ කඩුළු 07 ක් ලකුණු 164 කට දැවී ගිය අතර, ඉන් පසු කාලෝස් බ්‍රැත්වේට් හුදෙකලා සටනක නිරත වෙමින් ලකුණු 101 ක් රැස්කර ගත්තා.\nඊට පෙර ක්‍රිස් ගේල් හයේ පහර හයක් සමඟින් ලකුණු 87 ක් රැස් කළා.\nකෙසේ නමුත්, බ්‍රැත්වේට් 49 වන පන්දුවාරයේ අවසන් පන්දුවේදී දැවී ගියේ ජයග්‍රහණයට ලකුණු 05 ක් අඩුව තිබියදීයි.",
       "URL": "https://www.hirunews.lk/sports/218930/තියුණු-තරගයකින්-පසු-නවසීලන්තයට-සහ-ඉන්දියාවට-ජය",
       "Category": "Sports",
       "Parent URL": "https://www.hirunews.lk/sports/all-news.php?pageID=154"
}