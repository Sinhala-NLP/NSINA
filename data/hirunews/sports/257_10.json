{
       "Source": "hirunews",
       "Timestamp": "Sunday, 04 February 2018 - 11:32",
       "Headline": "බංග්ලාදේශ පිතිකරුවෙක් වාර්තාවක් අභියස",
       "News Content": "සංචාරක ශ්‍රී ලංකා කණ්ඩායම සහ බංග්ලාදේශය අතර පළමු ටෙස්ට් ක්‍රිකට් තරගයේ අවසන් දිනය චිතගොන්හිදී දැන් ක්‍රියාත්මකයි.\nදිවා ආහාරය වෙනුවෙන් තරගය නතර කරන විට දෙවන ඉනිම වෙනුවෙන් පන්දුවට පහරදෙන බංග්ලාදේශ කණ්ඩායම කඩුලු 3 ක් දැවී ලකුණු 187 ක් ලබා සිටිනවා.\nවේගවත් පිතිහරඹයක නිරත වන මොමිනුල් හක් ලබා සිටින ලකුණු සංඛ්‍යාව 70 ක්.\nඔහු තවත් ලකුණු 30 ක් ලබා ශතකයක් වාර්තා කළහොත් එය වාර්තා අතරට එක් වනවා.\nඒ එක් ටෙස්ට් තරගයක ඉනිම දෙකේදීම ශතක වාර්තා කළ පළමු බංග්ලාදේශ පිතිකරුවා ලෙසින්.\nඑමෙන්ම ටෙස්ට් තරගයකදී වැඩිම ලකුණු රැස් කළ බංග්ලාදේශ පිතිකරුවා ලෙසට ද ඔහු වාර්තා අතරට එක්වී අවසන්.\nඅත්දැකීම් සපිරි ක්‍රීඩකයන් දෙදෙනෙකුම දැවී ගොස් තිබියදීත් අද දිනයේ ශ්‍රි ලංකා පන්දු යවන්නන්ට සාර්ථකව මුහුණ දෙමින් දෙවන ඉනිමේ ලකුණු අතරට පිවිසීමට සමත්වු මොමිනුල් හක්ට සහ ලීටන් ඩාස් දිවා ආහාරය වෙනුවෙන් ක්‍රීඩාගාරයට පිවිසෙන විට කණ්ඩායමේ සෙසු සාමාජිකයන්ගෙන් ඉහළ පිළිගැනීමක් හිමිවුනා.\nදිනය ආරම්භය වන විට ශ්‍රී ලංකා කණ්ඩායමට වඩා පිටුපසින් සිටිය ද මේවන විට එම ලකුණු පරතරය අවම කර ගැනීමට මෙම පිතිකරුවන් දෙදෙනාට හැකියාවක් ලැබුනා.\nබංග්ලාදේශය සිය පළමු ඉනිම වෙනුවෙන් සියලුදෙනා දැවී ලකුණු 513 ක් ලබාගත් අතර ශ්‍රී ලංකාව පළමු ඉනිම කඩුලු 9 කට ලකුණු 713 ක්ව තිබියදී අත්හිටවනු ලැබුවා.",
       "URL": "https://www.hirunews.lk/sports/182851/බංග්ලාදේශ-පිතිකරුවෙක්-වාර්තාවක්-අභියස",
       "Category": "Sports",
       "Parent URL": "https://www.hirunews.lk/sports/all-news.php?pageID=257"
}