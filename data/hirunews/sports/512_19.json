{
       "Source": "hirunews",
       "Timestamp": "Monday, 23 September 2013 - 19:21",
       "Headline": "හයිද්‍රාබාද් පාවාදීම ගැන අපිට කියලා නෑ. - ශ්‍රී ලංකා ක්‍රිකට්.",
       "News Content": "අයි.පී.එල් තරගාවලියේදී සන්රයිසස් හයිද්‍රාබාද් කණ්ඩායම නියෝජනය කළ තිසර පෙරේරා ඇතුළු ක්‍රීඩකයින් 4 දෙනෙකු මුදලට තරඟ පාවාදීමේ සිද්ධිය සම්බන්ධයෙන් තමන්ට නිල වශයෙන් දැනුම්දී නොමැති බව ශ්‍රී ලංකා ක්‍රිකට් ආයතනය පවසනවා. අයි.පී.එල් තරගාවලියේදී සන්රයිසස් හයිද්‍රබාද් කණ්ඩායම නියෝජනය කළ තිසර පෙරේරා ඇතුළු ක්‍රීඩකයින් 4 දෙනෙකු මුදලට පාවාදීමේ සිද්ධියක් සම්බන්ධයෙන් පුවතක් අද (23) ඉන්දියානු පුවත්පතක වාර්තා වුණා. හයිද්‍රාබාද් කණ්ඩායම ඉන්දීය සන් රූපවාහිනි සමාගම විසින් මිලදී ගැනීමට පෙර එහි අයිතිය හිමිව තිබූ ඩෙකෑන් කොනිකල්ස් සමාගමට අයත් පුවත්පතක් වාර්තා කර තිබුණේ බුකී කරුවෙකු විසින් පොලිසියට කළ පාපොච්චාරණයක මේ කරුණු සඳහන් වන බවයි. මුම්බායි නුවර කේන්ද්‍ර කර ගත් බුකී හිමිකරුවෙකු වන ෂිව්ලාල් පටෙල් පොලිසියට කළ ප්‍රකාශයකට අනුව පසුගිය අප්‍රේල් 16 වැනිදා ඔහු පූනේ නුවරදී තිසර, හනුමා බිහාරි, කරන් ශර්මා සහ අෂිස් රෙඞ්ඩි යන ක්‍රීඩකයින් සමඟ සාකච්ඡා කර තිබෙනවා. එහිදී පූනේ කණ්ඩායම සමඟ පැවැත්වෙන තරගයේදී ලකුණු 140 කට වඩා වාර්තා නොකිරීමටත්, තරගය පරාජය වීම සඳහා කටයුතු කිරීමටත් ඔවුන් වෙත ඉන්දීය රුපියල් කෝටි 6 ක මුදලක් ගෙවීමට එකඟ වූ බවයි පටෙල් ප්‍රකාශ කර ඇත්තේ.\nසිද්ධිය සම්බන්ධයෙන් ශ්‍රී ලංකා ක්‍රිකට් ආයතනය නිකුත් කළ නිවේදනයේ තවදුරටත් සඳහන් වන්නේ තරඟ පාවාදීම් ඇතුළු දූෂණ විමර්ශන කටයුතු සඳහා ක්‍රිකට් ආයතනය හෝ ක්‍රීඩකයින්ගේ කිසිදු බාධාවක් නොමැති බවයි.",
       "URL": "https://www.hirunews.lk/sports/67845/හයිද්‍රාබාද්-පාවාදීම-ගැන-අපිට-කියලා-නෑ-ශ්‍රී-ලංකා-ක්‍රිකට්",
       "Category": "Sports",
       "Parent URL": "https://www.hirunews.lk/sports/all-news.php?pageID=512"
}