{
       "Source": "hirunews",
       "Timestamp": "Friday, 17 June 2022 - 18:50",
       "Headline": "එංගලන්ත ක්‍රිකට් කණ්ඩායමෙන් නව ලෝක වාර්තාවක්",
       "News Content": "එංගලන්ත ක්‍රිකට් කණ්ඩායම අද නව එක්දින ලෝක වාර්තාවක් තමන්ගේ නම ඉදිරියේ ලියා ගැනීමට සමත් වුනා.\nඒ එක්දින තරගයකදී කණ්ඩායමක් නියමිත පන්දුවාර 50 තුළ දී රැස් කර ගත් වැඩිම ලකුණු සංඛ්‍යාවේ වාර්තාව නැවත වතාවක් ඔවුන් වෙත සතු කර ගනිමින්.\nඑංගලන්ත කණ්ඩායම සහ නෙදර්ලන්ත කණ්ඩායම අතර පැවැත්වෙන තරග 3 තුනකින් සමන්විත එක්දින ක්‍රිකට් තරගාවලියේ පළමු තරගය අද ආරම්භ වුණේ නෙදර්ලන්තයේ අම්ස්ටෙල්වීන් නුවරදී.\nඑහිදී පළමුව පන්දුවට පහර දුන් එංගලන්ත කණ්ඩායම නියමිත පන්දු වාර 50 තුළදී කඩුලු 4ක් පමණක් දැවී ලකුණු 498 රැස් කරගත්තා.\nමෙහිදී වේගවත් පිතිප්‍රහාරයක නිරත වූ ජොෂ් බට්ලර් පන්දු 70 කදී නොදැවී ලකුණු එක 162ක් රැස් කරගත් අතර ඩේවි මාලන් පන්දු 109 කදී ලකුණු 125 ක් රැස්කර ගනිමින් එංගලන්ත ඉනිමේ ලකුණු සංඛ්‍යාව ඉහළ දමන්නට දායක වුණා.\nමීට අමතරව ලියම් ලිවින්ග්ස්ටන් පන්දු 22 කදී නොදැවී ලකුණු 66 ක් රැස් කරගත් අතර පිල් සෝල්ට් ලකුණු 122 ක් රැස්කර ගත්තේ පන්දු 93කට පමණක් මුහුණ දෙමින්.\nමේ තරගයේ දී එංගලන්ත කණ්ඩායමේ පිතිකරුවන් ඔවුන් මුහුණ දුන් පන්දු 36ක් හතරේ සීමාවට ඉහළින් එපිට දැමූ අතර සමස්ත ඉනිම තුළ වාර්තා වූ හතරේ පහර සංඛ්‍යාව 36ක්.\nමෙහිදී එංගලන්තය විසින් අද අලුත් කරනු ලැබුවේ එංගලන්ත කණ්ඩායම විසින් 2018 වසරේදී එංගලන්තයේ නොටින්හැම් හිදී ඔස්ට්‍රෙලියානු කණ්ඩායමට එරෙහිව කඩුලු 6 කට ලකුණු 481 රැස් කරගනිමින් පිහිටුවා තිබූ වාර්තාවයි.\nමීට පෙර එංගලන්ත කණ්ඩායම 2016 වසරේදී පකිස්ථානයට එරෙහිව කඩුලු තුනකට ලකුණු 444 රැස් කරගනිමින් වැඩිම ලකුණු වාර්තාවේ හිමිකම ඔවුන් සතු කරගෙන සිටියා.\nමේ අතර 2006 වසරේදී මෙම ක්‍රීඩාංගනයේ දී ම ශ්‍රී ලංකා කණ්ඩායම නෙදර්ලන්ත කණ්ඩායමට එරෙහිව කඩුලු 9කට ලකුණු 443 ක් රැස්කරගෙන පිහිටුවා තිබූ වාර්තාව එංගලන්තය විසින් බිඳ දැමුවේ ඊට වසර දහයකට පසුවයි.\nඒ අනුව මේ වන විට එක්දින තරගයකදි වැඩිම ලකුණු ලබාගත් ලැයිස්තුවේ පළමු දෙවැනි සහ තුන්වන ස්ථානයන්හි රැඳී සිටින්නේ එංගලන්ත කණ්ඩායමයි.\nඑමෙන්ම වැඩිම ලකුණු ලබාගත් අවස්ථා පහෙන් අවස්ථා දෙකකදීම එම ලකුණු නෙදර්ලන්ත කණ්ඩායමට එරෙහිව එකම ක්‍රීඩා ක්‍රීඩාංගනයකදී වාර්තා වීමත් විශේෂත්වයක්.",
       "URL": "https://www.hirunews.lk/307417/එංගලන්ත-ක්‍රිකට්-කණ්ඩායමෙන්-නව-ලෝක-වාර්තාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=18"
}