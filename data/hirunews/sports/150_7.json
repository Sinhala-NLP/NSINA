{
       "Source": "hirunews",
       "Timestamp": "Sunday, 14 July 2019 - 6:35",
       "Headline": "එංගලන්තය සහ නවසීලන්තය කුළුදුල් ලෝක කුසලානයට අද සටන් වදී",
       "News Content": "සති හයක් පුරා තරඟ 47 කින් අනතුරුව මෙවර අයි.සී.සී. ලෝක කුසලාන තරඟාවලියේ අවසන් මහා තරඟය සඳහා මෙතෙක් ශූරතාව ජයග්‍රහණය නොකළ එංගලන්තය සහ නවසීලන්තය ලන්ඩනයේ ලෝඞ්ස් ක්‍රීඩාංගනයේදී අද තරඟ වදිනවා.\nතරඟාවලිය පුරා එංගලන්තය පිතිහරඹයෙන් සහ නවසීලන්තය වේග පන්දුවෙන් දස්කම් දැක්වීමට සමත් වූ අතර, නවසීලන්තය අවසන් මහා තරඟයට සුදුසුකම් ලැබුවේ කෝටි 137 ක් වූ ඉන්දියානුවන්ගේ අපේක්ෂාවෙන් සුන් කරමින්.\nඑංගලන්තය අවසන් වරට ලෝක කුසලාන අවසන් මහා තරගයකට සුදුසුකම් ලැබුවේ වසර 28 කට පෙර එනම් 1992 වසරේදියි.\nනවසීලන්තය සමඟ පැවති අවසන් එක්දින ජාත්‍යන්තර තරග 9 න් 7 ක්ම එංගලන්තය ජයග්‍රහණය කළ අතර, පසුගිය පෙබරවාරියේ නවසීලන්ත චාරිකාවේදී එංගලන්තය එක්දින තරගාවලිය ජයග්‍රහණය කළේ තුනට දෙකක් ලෙසින්.\nකෙසේ නමුත්  ලෝඞ්ස් ක්‍රීඩාංගණයේ අවසන් වරට පැවති තරග දෙකෙන්ම එංගලන්තය පරදවා ජය ලැබීමට නවසීලන්තය සමත්වී තිබෙනවා.\nපසුගිය ලෝක කුසලාන අවසන් මහා තරග 11 න් 7 ක්ම ජයගෙන ඇත්තේ පළමුවෙන් පන්දුවට පහරදුන් කණ්ඩායමයි.\nකෙසේ නමුත් 2011 වසරේ මුම්බායි හිදී ශ්‍රී ලංකාව පරදවා ඉන්දියාව ලද ජයග්‍රහණය සහ 2015 වසරේ මෙල්බර්න් ක්‍රීඩාංගණයේදී නවසීලන්තය පරදවා  ඕස්ට්‍රේලියාව ලද ජයග්‍රහණයද වාර්තාවූයේ දෙවනුව පන්දුවට පහරදී ඉලක්කය හඹා යාමෙන්.\nඅද පැවැත්වෙන අයි.සී.සී. ලෝක කුසලාන අවසන් මහා තරගයේදී පිටියේ ප්‍රධාන විනිසුරුවෙකු ලෙස කුමාර් ධර්මසේන කටයුතු කරන අතර, තරගයේ ප්‍රධාන තීරකයා වන්නේ අයි.සී.සී. ප්‍රධාන තීරක ශ්‍රී ලංකාවේ රන්ජන් මඩුගල්ලයි.",
       "URL": "https://www.hirunews.lk/sports/220261/එංගලන්තය-සහ-නවසීලන්තය-කුළුදුල්-ලෝක-කුසලානයට-අද-සටන්-වදී",
       "Category": "Sports",
       "Parent URL": "https://www.hirunews.lk/sports/all-news.php?pageID=150"
}