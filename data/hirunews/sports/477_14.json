{
       "Source": "hirunews",
       "Timestamp": "Wednesday, 01 April 2015 - 13:20",
       "Headline": "ක්‍රිකට් අතුරු කමිටුව වැඩ භාර ගනී",
       "News Content": "ශ්‍රී ලංකා ක්‍රිකට් නව අතුරු පාලක කමිටුවේ සභාපතිවරයා ඇතුළු නිලධාරී මණ්ඩලය අද (01) උදෑසන සිය රාජකාරී ආරම්භ කළා. ශ්‍රී ලංකා ක්‍රිකට් මූලස්ථානයේදී අතුරු පාලක කමිටු සභාපති සිදත් වෙත්තමුණි ඇතුළු 09 දෙනෙකුගෙන් යුත් කමිටු නිලධාරීන් වැඩ භාරගත් අතර, ඔවුන්ගේ ඉදිරි කටයුතු පිළිබඳව දැනුවත් කිරීම සඳහා අද පස්වරුවේ මාධ්‍ය හමුවක්ද කැඳවා තිබෙනවා. මේ අතර, අතුරු පාලක කමිටුවක් පත් කිරීම සම්බන්ධයෙන් ජාත්‍යන්තර ක්‍රිකට් කවුන්සිලය ක්‍රීඩා අමාත්‍යවරයා වෙත ලිපියක් යොමුකර ඇති බවට විවිධ මාධ්‍ය වාර්තා පළ වුණා. ඒ සම්බන්ධයෙන් තොරතුරු දැන ගැනීමට හිරු ප්‍රවෘත්ති අංශය ක්‍රිඩා අමාත්‍ය නවීන් දිසානායක සම්බන්ධ කර ගත් අතර, එහිදී ඔහු පැවසුවේ අදාළ ඊමේල් පණිවුඩය එවා ඇත්තේ ශ්‍රී ලංකා ක්‍රිකට් හිටපු ලේකම් නිශාන්ත රණතුංග වෙත බවයි. තමන්ට නිල වශයෙන් ලිපියක් ලැබී නොමැති නිසා ඒ සම්බන්ධයෙන් වගකීමෙන් ප්‍රකාශයක් කළ නොහැකි බවද ඔහු සඳහන් කළා.",
       "URL": "https://www.hirunews.lk/sports/106693/ක්‍රිකට්-අතුරු-කමිටුව-වැඩ-භාර-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=477"
}