{
       "Source": "hirunews",
       "Timestamp": "Monday, 04 February 2019 - 9:23",
       "Headline": "ඕස්ට්‍රේලියාව හමුවේ ශ්‍රී ලංකාවට අවමන් සහගත පරාජයක්",
       "News Content": "ඕස්ට්‍රේලියාව සමඟ පැවති තරඟ දෙකකින් සමන්විත ටෙස්ට් තරඟාවලිය තරඟ දෙකට බිංදුවක් ලෙස පරාජය වන්නට ශ්‍රී ලංකාවට අද සිදුවුණා.\nඒ දෙරට අතර පැවති දෙවන ටෙස්ට් තරඟය ලකුණු 366කින් ශ්‍රී ලංකාව පරාජයට පත් වෙමින්.\nකැන්බරා නුවර පැවති දෙවන ටෙස්ට් තරඟයේ පළමුව පන්දුවට පහරදුන් ඕස්ට්‍රේලියා කණ්ඩායම සිය පළමු ඉනිම සඳහා ලකුණු 534ක් රැස් කළා.\nඊට පිළිතුරු වශයෙන් ශ්‍රී ලංකා කණ්ඩායමට සිය පළමු ඉනිම් සඳහා සියල්ලන් දැවී රැස්කර ගත හැකි වුයේ ලකුණු 215ක් පමණයි.\nලකුණු 319ක වාසියක් සමඟින් සිය දෙවන ඉනිම ආරම්භ කළ ඕස්ට්‍රේලියාව කඩුලු 03කට ලකුණු 196ක් රැස්කරගෙන සිටියදී සිය ඉනිම අත්හිටුවා ශ්‍රී ලංකා පිළට සිය දෙවන ඉනිම සඳහා අවස්ථාව ලබාදුන්නා.\nඒ අනුව ශ්‍රී ලංකා පිලට හිමිවූ ඉලක්කය 516ක්.\nලකුණු 516ක දැවැන්ත ඉලක්කයක් හඹා ගිය ශ්‍රී ලංකා කණ්ඩායමට සිය දෙවන ඉනිම සඳහා සියල්ලන් දැවී රැස් කරගත හැකි වුයේ ලකුණු 149ක් පමණයි.\nඒ අනුව දෙවන ටෙස්ට් තරඟයේදී ඕස්ට්‍රේලියානු කණ්ඩායමට ලකුණු 366ක දැවැන්ත ජයක් හිමි වුණා.\nදෙවන තරඟයේ වීරයා ලෙස ඕස්ට්‍රේලියානු වේග පන්දු යවන ක්‍රීඩක මිචෙල් ස්ටාක් සම්මාන දිනාගත් අතර සමස්ත තරඟාවලිය තුල පන්දුවෙන් දස්කම් දැක්වූ පැට් කමින්ස් තරඟාවලියේ වීරයා බවට පත් වුණා.\nඕස්ට්‍රේලියාවට එරෙහිව අද අවසන් වූ ටෙස්ට් තරගාවලිය පරාජයට පත්වීමත් සමඟ ශ්‍රී ලංකාව අඛන්ඩව ටෙස්ට් තරඟාවලි 03 ක් පරාජයට පත්ව තිබෙනවා.\nඒ, ඕස්ට්‍රේලියා ටෙස්ට් සංචාරයට පෙර පැවති නවසීලන්ත සහ එංගලන්ත ටෙස්ට් තරඟාවලියයි.\n\\r\\n",
       "URL": "https://www.hirunews.lk/sports/209677/ඕස්ට්‍රේලියාව-හමුවේ-ශ්‍රී-ලංකාවට-අවමන්-සහගත-පරාජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=180"
}