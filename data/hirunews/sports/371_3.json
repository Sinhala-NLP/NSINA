{
       "Source": "hirunews",
       "Timestamp": "Thursday, 24 November 2016 - 12:01",
       "Headline": "තරග ජයග්‍රහණය ගැන නිරෝෂන් දික්වැල්ල කථා කරයි",
       "News Content": "බටහිර ඉන්දීය කොදෙව් කණ්ඩායමට එරෙහිව ඊයේ පැවති තරග ජයග්‍රහණයට හේතුව පන්දු යවන්නන්ගේ ධෛර්යය බව ශ්‍රී ලංකා කණ්ඩායමේ කඩුලු රකින ක්‍රීඩක සහ පිතිකරු නිරෝෂන් දික්වැල්ල පවසනවා.\nදග පන්දු යවන්නන් එකම අරමුණකින් ධෛර්යයෙන් යුක්තව අවසානය දක්වා හොඳින් තරගයට මුහුණදීම මෙම ජයග්‍රහණයට හේතුව බවයි ඔහු පෙන්වා දෙන්නේ.\nඊයේ කොදෙව්වන් සමග පැවති තරගයේදී නිරෝෂන් දික්වැල්ල ලකුණු 94 ක් රැස් කලා.\nකොදෙව් පිළිතුරු ඉනිමේදී ශ්‍රී ලංකා වේග පන්දු යවන්නන් ද සිය වගකීම් මැනවින් ඉටු කල බව ද ඔහු සඳහන් කරනවා.\nසුරංග ලක්මාල් / නුවන් කුලසේකර / සහ නුවන් ප්‍රදීප් කොදෙව් ලකුණු සීමා කිරීමට ඉහළ දායකත්වයක් ලබාදුන් පන්දු යවන්නන් බව නිරෝෂන් දික්වැල්ල ප්‍රකාශ කර තිබෙනවා.\nතරගය අතරතුරදී ලැබුනු වාසිදායක අවස්ථා මගහැරී යාමෙන් ඇතැම් අවස්ථාවල බලාපොරොත්තු කඩවන ආකාරයක් දක්නට ලැබුන ද අවසානයේ ජයග්‍රහණය කරා යාමට හැකිවු බවයි දික්වැල්ල කියාසිටියේ.\nකණ්ඩායමේ ජ්‍යෙෂ්ඨයන් වන දිනේෂ් චන්දිමාල් මෙන්ම ඇන්ජෙලෝ මැතිව්ස් ආබාධ තත්වයන් හමුවේ විවේක ගන්වා සිටිය ද ඔවුන් මේවන විට යළිත් පුහුණුවීම් ආරම්භ කර ඇතැයි ද ඔහු ප්‍රකාශ කලා.\nමෙම තුන්කොන් තරගාවලියේදී දක්ෂතා දැක්වු කණිෂ්ඨ ක්‍රීඩකයන් ඉදිරියේදී පැමිණෙන තරගාවලිවලට එක්කර ගැනීමට තේරීම්  කමිටුව කටයුතු කරනු ඇතැයි ද නිරෝෂන් දික්වැල්ල විශ්වාසය පළකරනවා.\nඑමෙන්ම මෙම තුන්කොන් තරගාවලිය නවක ක්‍රීඩකයන්ට සිය හැකියාවන් පෙන්වීමට හොඳ අවස්ථාවක් වු බවයි ඔහු වැඩිදුරටත් කියාසිටියේ.",
       "URL": "https://www.hirunews.lk/sports/148225/තරග-ජයග්‍රහණය-ගැන-නිරෝෂන්-දික්වැල්ල-කථා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=371"
}