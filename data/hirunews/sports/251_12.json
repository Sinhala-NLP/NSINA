{
       "Source": "hirunews",
       "Timestamp": "Saturday, 24 February 2018 - 16:15",
       "Headline": "නිදහස් කුසලානයට ආරම්භක පිතිකරුවෙකු ලෙස අලුතින්ම කණ්ඩායමට කැඳවන සුපිරි තරුව",
       "News Content": "ශ්‍රී ලංකාව, ඉන්දියාව සහ බංග්ලාදේශය සහභාගි වන නිදහස් කුසලාන විස්සයි විස්ස තුන්කොන් ක්‍රිකට් තරගාවලිය ලබන මාර්තු 06 වන දා සිට 18 වන දා දක්වා කොළඹ ආර්. ප්‍රේමදාස ක්‍රීඩාංගණයේදී පැවැත්වීමට සැලසුම් කර තිබෙනවා.\nමෙම තුන්කොන් තරඟාවලිය සඳහා ඉන්දීය කණ්ඩායමේ නිත්‍ය නායක විරාට් කෝලි, මහේන්ද්‍ර සිං දෝනි, බුවනේෂ්වර් කුමාර්, ජස්ප්‍රිට් බුම්රා සහ හාර්දික් පාණ්ඩ්‍යා යන ප්‍රබලතම ක්‍රීඩකයන් 05 දෙනා ඇතුළත් නොවන බව ඉන්දීය මාධ්‍ය වාර්තා කර තිබුණා.\nඒ අනුව ශ්‍රී ලංකාවට පැමිණෙන ඉන්දීය ක්‍රිකට් කණ්ඩායමට නවක ක්‍රීඩකයන් රැසක් ඇතුළත් වනු ඇති බවටයි විශ්වාස කෙරෙන්නේ.\nතරඟාවලියට එක්වන ඉන්දීය සංචිතය සඳහා නවක ක්‍රීඩකයෙක් වන මායාන්ක් අග්‍රවාල් එක්කර ගැනීමට අවධානය යොමුව ඇති බව වාර්තා වනවා.\nකර්ණාටක ප්‍රාන්ත ආරම්භක පිතිකරුවෙක් වන අග්‍රවාල් නිමාවූ රංජි කුසලාන තරඟාවලියේ දැක්වූ දක්ෂතා හේතුවෙන් ඔහුට නිදහස් කුසලාන තරඟාවලියේදී ඉන්දීය සංචිතයේ තැනක් ලබා දීමට වැඩි අවධානයක් යොමුව ඇති බවයි එරට මාධ්‍ය වැඩිදුරටත් වාර්තා කරන්නේ.\n27 වන වියේ පසුවන අග්‍රවාල් නිමාවූ රංජි කුසලාන තරඟාවලියේ දී ලකුණු 1160ක් රැස් කරගෙන ඇති අතර එයට ශතක 04ක් සහ ත්‍රිත්ව ශතකයක් ද ඇතුළත්.\nමීට අමතරව රොබින් උත්තප්පා, ලෝකේශ් රාහුල්, ගනේෂ් සතිෂ්, ආර්. සමාර්ත් සහ අභිෂේක් රෙඩි යන පිතිකරුවන් කෙරෙහිද අවධානය යොමුව ඇති බව සඳහන්.\nමායාන්ක් අග්‍රවාල් පන්දුවාර 20 තරඟයකදී ක්‍රීඩා කළ ඉනිමක් පහතින්.",
       "URL": "https://www.hirunews.lk/sports/184431/නිදහස්-කුසලානයට-ආරම්භක-පිතිකරුවෙකු-ලෙස-අලුතින්ම-කණ්ඩායමට-කැඳවන-සුපිරි-තරුව",
       "Category": "Sports",
       "Parent URL": "https://www.hirunews.lk/sports/all-news.php?pageID=251"
}