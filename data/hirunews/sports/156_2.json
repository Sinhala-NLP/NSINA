{
       "Source": "hirunews",
       "Timestamp": "Saturday, 15 June 2019 - 7:42",
       "Headline": "ශ්‍රී ලංකාවේ පැමිණිල්ලට ICCයෙන් ප්‍රතිචාර",
       "News Content": "ශ්‍රී ලංකා ක්‍රිකට් පිළට මෙවර අයි.සී.සී. ලෝක කුසලාන තරඟාවලියේදී කුඩම්මාගේ සැලකිලි දැක්වීම සම්බන්ධයෙන් සිදුකළ නිළ පැමිණිල්ලට, ජාත්‍යන්තර ක්‍රිකට් සම්මේලනය ප්‍රතිචාර දක්වා තිබෙනවා.\nශ්‍රී ලංකා කණ්ඩායම් කළමනාකරු අසන්ත ද මෙල්, අයි.සී.සී.ය වෙත පැමිණිලි කළේ පූර්ණ සාමාජික රටවල් 10ක් තරඟාවලියට එක්වුවද ඇතැම් කණ්ඩායම්වලට වැඩි සැලකිලි දැක්වීමට එමගින් කටයුතු කර ඇති බවටයි.\nඑමෙන්ම, ශ්‍රී ලංකා පිළට පුහුණුවීම් සඳහා ලබාදී ඇති තණතීරු, නවාතැන් පහසුකම් මෙන්ම ප්‍රවාහන පහසුකම් ද දුර්වල මට්ටමක පවතින බවට අසන්ත ද මෙල් පැමිණිලි කර තිබුණා.\nවිශේෂයෙන් ඕස්ට්‍රේලියාව සමඟ අද තරඟය පැවැත්වෙන ඕවල් තණතිල්ල ඕස්ට්‍රේලියාවට වාසිදායක අන්දමින් සකස් කර ඇති බවටයි ශ්‍රී ලංකාව චෝදනා කළේ.\nකෙසේ නමුත් අදාළ චෝදනා ප්‍රතික්ෂේප කරන ජාත්‍යන්තර ක්‍රිකට් සම්මේලනය සදහන් කළේ ස්වාධීන උපදේශකයන්ගේ උපදෙස් අනුව තණතිලි සකස් කර ඇති අතර, සියළු කණ්ඩායම්වලට සමාන අන්දමින් සැලකීමට පියවර ගෙන ඇති බවයි.\nලෝක කුසලාන තරගාවලියේ ශ්‍රී ලංකාව සහ ඕස්ට්‍රේලියාව අතර තරඟය ලන්ඩනයේ කෙනින්ටන් ඕවල් ක්‍රීඩාංගණයේදී අද පැවැත්වෙනවා.",
       "URL": "https://www.hirunews.lk/sports/218431/ශ්‍රී-ලංකාවේ-පැමිණිල්ලට-iccයෙන්-ප්‍රතිචාර",
       "Category": "Sports",
       "Parent URL": "https://www.hirunews.lk/sports/all-news.php?pageID=156"
}