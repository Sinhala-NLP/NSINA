{
       "Source": "hirunews",
       "Timestamp": "Thursday, 25 May 2017 - 11:32",
       "Headline": "බංග්ලාදේශය නවසීලන්තය පරදද්දී ශ්‍රී ලංකාවට සිදුවු දේ",
       "News Content": "නවසීලන්තයට එරෙහි එක්දින තරගය ජය ගැනීමත් සමග එක්දින කණ්ඩායම් ශ්‍රේණිගත කිරීම්වල ඉදිරියට පැමිණීමට බංග්ලාදේශය සමත්වී තිබෙනවා.\nඅයර්ලන්ත තුන්කොන් තරගාවලියට අදාළව ඊයේ නවසීලන්තයට එරෙහිව පැවති තරගයෙන් බංග්ලාදේශයට කඩුලු 5 ක ජයක් හිමිවුනා.\nතරගයේ පළමුවෙන් පන්දුවට පහරදුන් නවසීලන්තය නියමිත පන්දුවාර 50 අවසානයේ කඩුලු 8 ක් දැවී ලකුණු 270 ක් ලබාගත්තා.\nපිළිතුරු ඉනිම වෙනුවෙන් පන්දුවට පහරදුන් බංග්ලාදේශය පන්දුවාර 48 යි පන්දු දෙකකදී කඩුලු 5 ක් පමණක් දැවී ජයග්‍රාහී ඉලක්කය පසු කළා.\nවිදෙස් රටකදී බංග්ලාදේශය හමුවේ නවසීලන්ත කණ්ඩායම පරාජයට පත්වු පළමු අවස්ථාව ද මෙයයි.\nමෙම ජයග්‍රහණයත් සමගින් එක්දින ක්‍රිකට් කණ්ඩායම් ශ්‍රේණිගත කිරීම්වල ඉදිරියට පැමිණීමට බංග්ලාදේශ සමත්වුනා.\nඒ ශ්‍රී ලංකා කණ්ඩායම ද පසු කරමින්.\nඒ අනුව 91 ක්ව පැවති බංග්ලාදේශයේ ප්‍රසාද ලකුණු සංඛ්‍යාව 93 දක්වා ඉහළ ගියා.\nශ්‍රී ලංකාව ද මේ වනවිට ප්‍රසාද ලකුණු 93 ක් ලබාගෙන සිටිනවා.\nකෙසේ වෙතත් බංග්ලාදේශ කණ්ඩායම මෙම ප්‍රසාද ලකුණු සංඛ්‍යාව හිමිකරගෙන ඇත්තේ තරග 28 කට සහභාගිවීමෙන්.\nශ්‍රී ලංකාව තරඟ 46 කට සහභාගි වී මෙම ලකුණු සංඛ්‍යාව හිමිකරගෙන ඇති අතර ඒ අනුවයි බංග්ලාදේශය ප්‍රසාද ලකුණු සටහනේ ඉදිරියට පැමිණ ඇත්තේ.\nමීට පෙර ශ්‍රේණිගත කිරීම්වල 6 වන ස්ථානයේ සිටි ශ්‍රී ලංකා කණ්ඩායම 7 වන ස්ථානයට පත්ව ඇති අතර නවසීලන්තයට එරෙහි ජයත් සමග බංග්ලාදේශය 6 වන ස්ථානයට පැමිණ තිබෙනවා.\nඑක්දින ශ්‍රේණිගත කිරීම්වල පළමු ස්ථානයේ පසුවන්නේ දකුණු අප්‍රිකාවයි.\nදෙවන ස්ථානයේ ඔස්ට්‍රේලියාව පසුවනවා.\nඉන්දියාවට හිමිව ඇත්තේ තුන්වන ස්ථානයයි. නවසීලන්තය එක්දින ශ්‍රේණිගත කිරීම්වල 4 වන ස්ථානයේ සිටින අතර පස්වන ස්ථානයේ පසුවන්නේ එංගලන්තයයි.",
       "URL": "https://www.hirunews.lk/sports/162125/බංග්ලාදේශය-නවසීලන්තය-පරදද්දී-ශ්‍රී-ලංකාවට-සිදුවු-දේ",
       "Category": "Sports",
       "Parent URL": "https://www.hirunews.lk/sports/all-news.php?pageID=330"
}