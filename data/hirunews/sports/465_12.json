{
       "Source": "hirunews",
       "Timestamp": "Tuesday, 09 June 2015 - 13:18",
       "Headline": "පාකිස්තානය මාස දෙකකට ශ්‍රී ලංකාවට එයි",
       "News Content": "මිස්බා උල් හක්ගේ නායකත්වයෙන් යුත් පාකිස්තාන ක්‍රිකට් පිළ මාස දෙකක චාරිකාවක් සඳහා අද (09) අලූයම ශ්‍රී ලංකාවට පැමිණියා. පාකිස්තාන පිළ සඳහා ප්‍රබල ක්‍රීඩකයන් රැසක් ඇතුළත් වන අතර, දඟ පන්දු යවන ක්‍රීඩක සයීඞ් අජ්මාල් ඊට ඇතුළත් වන්නේ නැහැ. ශ්‍රී ලංකාව සහ පාකිස්තානය අතර ටෙස්ට් තරඟ 3ක්, එක්දින තරඟ 5ක් සහ විස්සයි විස්ස ජාත්‍යන්තර තරඟ 2ක් පැවැත්වෙනවා. පාකිස්තානය දැනට අයි.සී.සී. එක්දින දර්ශකයේ 9 වන ස්ථානයේ සිටින අතර, 2017 වසරේ එංගලන්තයේ පැවැත්වෙන චැම්පියන්ස් කුසලාන තරඟාවලිය සඳහා සුදුසුකම් ලැබීමට නම් එක්දින තරගාවලියේදී ශ්‍රී ලංකාව පරදවා 8 වන ස්ථානයට පැමිණිය යුතුයි. කණ්ඩායම් දෙක අතර පළමු ටෙස්ට් තරඟය ජුනි 17 වන දා ගාල්ලේදී ආරම්භ වන අතර, ඊට පෙර දිනේෂ් චන්දිමාල්ගේ නායකත්වයෙන් යුත් ශ්‍රී ලංකා ක්‍රිකට් පාලක මණ්ඩලයේ සභාපතිවරයාගේ පිළ සහ පාකිස්තාන කණ්ඩායම අතර තුන්දින පුහුණු තරඟයක් පැවැත්වෙනවා.",
       "URL": "https://www.hirunews.lk/sports/111043/පාකිස්තානය-මාස-දෙකකට-ශ්‍රී-ලංකාවට-එයි",
       "Category": "Sports",
       "Parent URL": "https://www.hirunews.lk/sports/all-news.php?pageID=465"
}