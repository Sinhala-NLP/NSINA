{
       "Source": "hirunews",
       "Timestamp": "Wednesday, 07 February 2018 - 22:03",
       "Headline": "ලසිත් මාලිංගට මුම්බායි ඉන්දියන්ස් කණ්ඩායමේ තනතුරක්",
       "News Content": "සුපිරි වේග පන්දු යවන ක්‍රීඩක ලසිත් මාලිංග මුම්බායි ඉන්දියන්ස් කණ්ඩායමේ පන්දු යැවීමේ උපදේශකයෙකු ලෙසට පත්කර තිබෙනවා.\nඒ අනුව ඔහු මහේල ජයවර්ධන සමග උපදේශණ කටයුතුවල නිරතවනු ඇති.\nමෙවර තරගාවලියේ වෙන්දේසියේදී ලසිත් මාලිංග කිසිදු කණ්ඩයාමක් විසින් මිලදී ගෙන තිබුනේ නැහැ.\nමුම්බායි ඉන්දියන්ස් කණ්ඩායම් බලධාරීන් විසින් ලසිත් මාලිංග මෙම තනතුරට පත්කරගෙන ඇත්තේ අද දිනයේදීයි.\nකෙසේවෙතත් මෙම කණ්ඩායමේ නිල පුහුණුකරු ලෙසට ශේන් බොන්ඩ් තවදුරටත් කටයුතු කරනු ඇති.\nමාලිංග ද කණ්ඩායමේ පන්දු යවන්නන්ගේ උපදේශකයා ලෙසට සමගාමීව කටයුතු කරන බවයි ඉන්දීය පුවත් සේවා කියාසිටියේ.\nලසිත් මාලිංග ඉන්දීය ප්‍රිමියර් ලීග් තරගාවලියේ මුම්බායි ඉන්දියන්ස් කණ්ඩායම නියෝජනය කරමින් තරග 110 කට ක්‍රීඩා කර තිබෙනවා.\nමෙම පත්වීම පිළිබඳ අදහස් දක්වමින් මාලිංග සඳහන් කර ඇත්තේ මුම්බායි ඉන්දියන්ස් කණ්ඩායම සමග යළි එක්වීමට ලැබීම විශිෂ්ඨ අවස්ථාවක් බවයි.\nපසුගිය දශකයක පමණ කාලයක් තුල එම කණ්ඩායම තම නිවස හා සමාන වු බවයි සුපිරි පන්දු යවන්නා ප්‍රකාශකළේ.\nක්‍රීඩකයෙකු ලෙසට කණ්ඩායම නියෝජනය කළ ආකාරයෙන්ම උපදේශකයකු ලෙසට ද කටයුතු කිරීමට ලැබුනු වගකීම උපරිමයෙන් ඉටු කරන බව ඔහු සඳහන් කලා.\nමෑත කාලීනව ශ්‍රී ලංකා කණ්ඩායමේ ද ලසිත් මාලිංග නියෝජනය කිරීමක් දක්නට ලැබුනේ නැහැ.\nකෙසේවෙතත් ශ්‍රී ලංකා පුහුණුකරු චන්දික හතුරුසිංහ පසුගියදා ප්‍රකාශකර තිබුනේ ඉදිරියේදී පැවැත්වෙන නිදහස් කුසලාන තුන්කොන් තරගාවලියට ලසිත් මාලිංග කැඳවීමට අවධානය යොමුවී ඇති බවයි.\nඒ වෙනුවෙන් පළමුපෙල තරගවලට ක්‍රීඩා කරන ලෙසට ඔහුට උපදෙස් දී ඇතැයි හතුරුසිංහ සඳහන් කර තිබෙනවා.",
       "URL": "https://www.hirunews.lk/sports/183173/ලසිත්-මාලිංගට-මුම්බායි-ඉන්දියන්ස්-කණ්ඩායමේ-තනතුරක්",
       "Category": "Sports",
       "Parent URL": "https://www.hirunews.lk/sports/all-news.php?pageID=256"
}