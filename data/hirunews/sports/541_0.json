{
       "Source": "hirunews",
       "Timestamp": "Wednesday, 17 April 2013 - 13:00",
       "Headline": "පාකිස්තාන ක්‍රිකට් පාලක මණ්ඩලයෙන් රහස් වැඩක්.",
       "News Content": "පාකිස්තාන ක්‍රිකට් ක්‍රීඩකයන් තරග පාවාදීම්වලට සම්බන්ධ වන්නේ දැයි සොයා බැලීම සඳහා රහසිගත නිරීක්ෂකයන් යෙදවීමට පාකිස්තාන ක්‍රිකට් පාලක මණ්ඩලය තීරණය කර තිබෙනවා. ලබන මැයි සහ ජුනි මාසවල යෙදෙන පාකිස්තාන පිලේ එංගලන්ත චාරිකාවේදී මෙම පියවර අත්හදා බැලීමට නියමිතයි. තරග පාවාදීම් ඇතුළු මතභේදකාරී සිදුවීම්වලට පාකිස්තාන ක්‍රීඩකයන් සම්බන්ධවීම වැළැක්වීම සඳහා එම පියවර ගත් බවත් පාකිස්තාන ක්‍රිකට් පාලක මණ්ඩලය ප්‍රකාශ කළා. විශේෂයෙන් සෑම එංගලන්ත චාරිකාවකදීම පාකිස්තාන ක්‍රීඩකයන් මතභේදවලට ඈඳා ගැනීමේ ප්‍රවණතාවයක් පවතින බව එහි අදහසයි. පාකිස්තාන ක්‍රිකට් පිල මැයි 17 වැනිදා එංගලන්ත සංචාරය ආරම්භ කරනවා. 2010 වසරේ පාකිස්තාන පිලේ එංගලන්ත චාරිකාවේදී පාකිස්තාන ක්‍රිකට් ක්‍රීඩකයන් තුන් දෙනෙකු ඔට්ටු තබන්නන් සමග තරග පාවාදීම්වලට එක්වු බවට වරදකරුවන් වුණා.",
       "URL": "https://www.hirunews.lk/sports/57301/පාකිස්තාන-ක්‍රිකට්-පාලක-මණ්ඩලයෙන්-රහස්-වැඩක්",
       "Category": "Sports",
       "Parent URL": "https://www.hirunews.lk/sports/all-news.php?pageID=541"
}