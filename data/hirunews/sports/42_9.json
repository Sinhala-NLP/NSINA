{
       "Source": "hirunews",
       "Timestamp": "Wednesday, 22 September 2021 - 15:10",
       "Headline": "ශ්‍රී ලංකා කණ්ඩායමේ පාකිස්තාන සංචාරය ලෝක කුසලානයෙන් පසුවයි, ක්‍රිකට් ආරංචි මාර්ග සඳහන් කරයි",
       "News Content": "පාකිස්ථානයේ තරග සංචාරයක යෙදුණු නවසීලන්ත කණ්ඩායම ආරක්ෂක හේතූන් මත එම තරග සංචාරය අතර මඟ නවතා දමා නැවත සිය රට බලා යාම හේතුවෙන් පාකිස්තානය තුළ නැවතත් ක්‍රිකට් තරග පැවැත්වීම දැඩි අවිනිශ්චිත තත්වයකට පත්ව තිබෙනවා.\nමේ සමගින් උද්ගත වූ තත්ත්වය සමනය කර ගැනීම සඳහා පාකිස්ථාන ක්‍රිකට් පාලක මණ්ඩලය ශ්‍රී ලංකා ක්‍රිකට් ආයතනයෙන් පන්දුවාර 20 ලෝක කුසලාන තරගාවලියට පෙර සිය රට තුළ තරග සංචාරයකට එක්වීමට ඇති හැකියාව පිළිබඳ විමසා සිටියා.\nමේ සම්බන්ධයෙන් හිරු ප්‍රවෘත්ති ශ්‍රී ලංකා ක්‍රිකට් ආයතනයේ ඉහළ පෙළේ නිලධාරීයකුගෙන් සිදු කළ විමසීමකදී ඔහු කියා සිටියේ පාකිස්තාන ක්‍රිකට් පාලක මණ්ඩලයෙන් එවැනි ඉල්ලීමක් ලැබී ඇති බවයි.\nකෙසේ වෙතත් මේ වන විට ශ්‍රී ලංකා කණ්ඩායම පන්දුවාර 20 ලෝක කුසලාන ක්‍රිකට් තරගාවලිය ඉලක්ක කරගනිමින් සිය ඉදිරි තරගාවලි සැලසුම් කර හමාර බැවින් ලෝක කුසලානයෙන් අනතුරුව පකිස්ථානයේ සංචාරයක නිරත වන බවට පකිස්ථාන ක්‍රිකට් පාලක මණ්ඩලයට දැනුම් දුන් බවයි ඔහු කියා සිටියේ.\nනවසීලන්ත කණ්ඩායම පාකිස්තාන තරග සංචාරය ආරක්ෂක හේතූන් මත අතරමඟ අත්හැර දමා නැවත සිය රට යාමත් සමඟ පාකිස්ථානයේ සංචාරය කිරීමට සැලසුම් කළ එංගලන්ත ක්‍රිකට් කණ්ඩායමද සිය තරග සංචාරය අවලංගු කළා.\nඅප සමග අදහස් දැක්වූ ශ්‍රී ලංකා ක්‍රිකට් ආයතනයේ ඉහළ නිලධාරියා කියා සිටියේ ශ්‍රී ලංකා‍ ක්‍රිකට් ආයතනය සෑම විටම පාකිස්තාන ක්‍රිකට් පාලක මණ්ඩලය සමග සහයෝගයෙන් කටයුතු කිරීම්ට සූදානම්ව සිටින බවයි.\nශ්‍රී ලංකාව තුළ පැවති සිවිල් යුධ වාතාවරණය හමුවේ ලෝකයේ අනෙකුත් ක්‍රිකට් කණ්ඩායම් මෙරට සංචාරය කිරීමෙන් වැළකී සිටි කාලසීමාවන් තුළදී පාකිස්තාන ක්‍රිකට් කණ්ඩායම් මෙරට සංචාරයන් හි නිරතවෙමින් දැක්වූ සහයෝගය කිසි විටෙකත් අමතක නොකරන බවත් ඔහු කියා සිටියා.\nමේ අතර එළැඹෙන ලෝක කුසලාන පන්දුවාර විස්ස ක්‍රිකට් තරඟාවලිය ඉලක්ක කරගනිමින් ක්‍රීඩකයින් විසි තුන් දෙනෙකුගෙන් සමන්විත ක්‍රිකට් සංචිතයත් අද ජෛව බුබුලකට ඇතුලත් කෙරුනා.\nමෙම ක්‍රීඩකයින් එළැඹෙන ලෝක කුසලාන තරගාවලිය ඉලක්ක කරමින් පුහුණුවීම් සිදු කිරීමට නියමිතයි.\nඑමෙන්ම ලෝක කුසලාන තරගාවලියට පෙරාතුව ශ්‍රී ලංකා කණ්ඩායම ඕමාන් ජාතික කණ්ඩායම සමඟ පන්දුවාර 20 තරගාවලියකට එක්වීමට නියමිත අතර ඕමාන ජාතික කණ්ඩායමේ පුහුණුකරු වන්නේ මෙරට හිටපු ක්‍රිකට් නායකයෙකු වන දුලිප් මෙන්ඩිස්.",
       "URL": "https://www.hirunews.lk/sports/282943/ශ්‍රී-ලංකා-කණ්ඩායමේ-පාකිස්තාන-සංචාරය-ලෝක-කුසලානයෙන්-පසුවයි-ක්‍රිකට්-ආරංචි-මාර්ග-සඳහන්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=42"
}