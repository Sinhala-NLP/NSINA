{
       "Source": "hirunews",
       "Timestamp": "Monday, 31 July 2017 - 13:21",
       "Headline": "ශ්‍රී ලංකා සුපිරි පන්දු යවන්නෙක් බංග්ලාදේශ ක්‍රිකට් කණ්ඩායම සමඟ එක්වෙයි ?",
       "News Content": "බංග්ලාදේශ ක්‍රිකට් කණ්ඩායමේ වේග පන්දු පුහුණුකරු තනතුර සඳහා ශ්‍රී ලංකා ක්‍රිකට් කණ්ඩායමේ හිටපු ක්‍රීඩක චම්පක රාමනායක පත් කර ගැනීම කෙරෙහි එරට ක්‍රිකට් පාලක මණ්ඩලයේ අවධානය යොමුව තිබෙනවා.\nඒ සම්බන්ධයෙන් දැනටමත් චම්පක රාමනායක සමග සාකච්ඡා කර ඇති බවයි බංග්ලාදේශ ක්‍රිකට් පාලක මණ්ඩලයේ සභාපති නස්මුල් හසන් ප්‍රකාශ කර ඇත්තේ.\nසිම්බාබ්වේ කණ්ඩායමේ ශ්‍රී ලංකා සංචාරයෙන් පසු චම්පක රාමනායක වේග පන්දු පුහුණුකරු ධුරයෙන් ඉවත්වූ අතර, ඒ සඳහා චමින්ද වාස් පත් කිරීමටයි ශ්‍රී ලංකා ක්‍රිකට් පාලක මණ්ඩලය තීරණය කළේ.\nඑමෙන්ම ශ්‍රී ලංකා කණ්ඩායමේ හිටපු ක්‍රිඩක රුවන් කල්පගේ ඉවත්වීමෙන් පුරප්පාඩු වූ බංග්ලාදේශ දඟ පන්දු පුහුණුකරු තනතුර සඳහා ඕස්ට්‍රේලියාවේ හිටපු ක්‍රීඩකයෙකු වන ස්ටුවට් මැක්ගිල් පත්කරගැනීමටද සාකච්ඡා ආරම්භ කර ඇති බව එරට ක්‍රිකට් කණ්ඩායමේ සභාපතිවරයා ප්‍රකාශ කළා.\nමේ වනවිට බංග්ලාදේශ කණ්ඩායමේ ප්‍රධාන පුහුණුකරු ලෙස කටයුතු කරනු ලබන්නේ ශ්‍රී ලංකා ක්‍රිකට් කණ්ඩායමේ හිටපු ක්‍රීඩක චන්දික හතුරුසිංහයි.",
       "URL": "https://www.hirunews.lk/sports/167216/ශ්‍රී-ලංකා-සුපිරි-පන්දු-යවන්නෙක්-බංග්ලාදේශ-ක්‍රිකට්-කණ්ඩායම-සමඟ-එක්වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=311"
}