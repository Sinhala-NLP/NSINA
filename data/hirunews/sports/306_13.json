{
       "Source": "hirunews",
       "Timestamp": "Sunday, 20 August 2017 - 13:21",
       "Headline": "අයි.සී.සී. එක්දින පිතිකරු දර්ශකයේ ප්‍රමුඛස්ථානය විරාට් කෝලිට",
       "News Content": "ශ්‍රී ලංකාව සමග දඹුල්ලේදී අද ආරම්භ වන  එක්දින ජාත්‍යන්තර තරඟාවලියේ ඉන්දීය පිල මෙහෙයවන  විරාට් කෝලි නවතම අයි.සී.සී. එක්දින පිතිකරු දර්ශකයේ ප්‍රමුඛස්ථානය හිමිකරගෙන තිබෙනවා.\nශ්‍රී ලංකාව සමග පැවැත්වෙන තරගාවලියේදී ඔහුට දෙවන ස්ථානයේ රැඳී සිටින ඕස්ට්‍රේලියානු පිතිකරු ඬේවිඞ් වෝනර් සමඟ ලකුණු වෙනස 12 කින් ඉහළ නැංවීමට අවස්ථාවක් පවතින බව සඳහන්.\nකෝලිට පසුව පිතිකරු දර්ශකයේ ඉහළ ස්ථාන හිමිකරගෙන ඇති ඉන්දීය පිතිකරුවන් වන්නේ 12 වන ස්ථානයේ සිටින මහේන්ද්‍ර සිං දෝණි, 13 වන ස්ථානයේ සිටින ෂිකර් ධවාන් සහ 14 වන ස්ථානයේ සිටින උප නායක රෝහිත් ෂර්මා.\nකෙසේ නමුත් ඉන්දීය පන්දු යවන්නන් කිසිවෙකු එක්දින පන්දු යවන්නන්ගේ දර්ශකයේ මුල් ස්ථාන 10 ට ඇතුළත් වන්නේ නැහැ.\nඑක්දින පිතිකරු දර්ශකයේ ඉහළම ස්ථානයක් ලබා සිටින ශ්‍රී ලංකා පිතිකරු වන්නේ එහි 27 වන ස්ථානයේ රැඳී සිටින හිටපු ශ්‍රී ලංකා නායක ඇන්ජලෝ මැතිව්ස්.\nකුසල් මෙන්ඩිස්ට එහි 30 වන  ස්ථානයත්, නිරෝෂන් දික්වැල්ලට 38 වන ස්ථානයත් හිමිවී තිබෙනවා.\nඑක්දින පන්දු යවන්නන්ගේ දර්ශකයේ ඉහළම ස්ථානයක් හිමිකරගෙන සිටින ශ්‍රී ලංකා පන්දු යවන්නා වන 38 වන ස්ථානයේ සිටින සුරංග ලක්මාල් සංචිතයට ඇතුළත් නොවන අතර, ඇන්ජලෝ මැතිව්ස්ට එහි 53 වන ස්ථානයත්, ලසිත් මාලිංගට 55 වන ස්ථානයත් හිමිව තිබෙනවා.",
       "URL": "https://www.hirunews.lk/sports/168907/අයි-සී-එක්දින-පිතිකරු-දර්ශකයේ-ප්‍රමුඛස්ථානය-විරාට්-කෝලිට",
       "Category": "Sports",
       "Parent URL": "https://www.hirunews.lk/sports/all-news.php?pageID=306"
}