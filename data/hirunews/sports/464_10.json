{
       "Source": "hirunews",
       "Timestamp": "Wednesday, 17 June 2015 - 8:43",
       "Headline": "පාකිස්ථානු කණ්ඩායම ලේසි නැහැ පරාජය කරන්න - මැතිව්ස්",
       "News Content": "තරඟ තුනකින් සමන්විත පාකිස්තාන - ශ්‍රී ලංකා ටෙස්ට් තරගාවලියේ පළමු තරඟය අද (17) ගාල්ල ජාත්‍යන්තර ක්‍රීඩාංගණයේදී ආරම්භවීමට නියමිතයි. මෙම තරඟය සඳහා සහභාගි වන ශ්‍රී ලංකා කණ්ඩායමට පිතිකරුවන් 7 දෙනෙකු ඇතුළත්. ආරම්භක පිතිකරුවන් ලෙස කෞශාල් සිල්වා සහ දිමුත් කරුණාරත්න ක්‍රීඩා කිරීමට නියමිත අතර මැදපෙළ පිතිකරුවන් ලෙස කුමාර් සංගක්කාර, ලහිරු තිරිමාන්න, දිනේෂ් චන්දිමාල් සහ ඇන්ජලෝ මැතිව්ස් ක්‍රීඩා කරනු ඇති. අවසන් පිතිකරණ ස්ථානය සඳහා ජෙහාන් මුබාරක් ක්‍රීඩා කිරීමට නියමිතයි. ධම්මික ප්‍රසාද් සහ නුවන් ප්‍රදීප් වේග පන්දු යවන්නන් ලෙස ක්‍රීඩා කිරීමට නියමිත අතර, තරිඳු කෞශාල් සහ දිල්රුවන් පෙරේරා දග පන්දු යවන්නන් ලෙස ක්‍රීඩා කරනු ඇති. ශ්‍රී ලංකා සහ පාකිස්තානය අතර මෙරට දී පැවැති ටෙස්ට් ක්‍රිකට් තරඟ සංඛ්‍යාව 20ක්. කණ්ඩායම් දෙකම ඉන් 6 බැගින් ජයගෙන තිබෙනවා.\nමේ අතර ඊයේ (16) ගාල්ල ක්‍රීඩාංගණයේ පුහුණුවීම් වලින් අනතුරුව පැවති මාධ්‍ය හමුවට එක්වෙමින් ශ්‍රී ලංකා කණ්ඩායමේ නායක ඇන්ජලෝ මැතිව්ස් පැවසුවේ පසුගිය වතාවන් වල පාකිස්ථාන කණ්ඩායම පරාජය කළ ද මෙම තරගාවලිය පහසුවට ගත නොහැකි බවයි. මේ හේතුවෙන් අප කණ්ඩායමක් වශයෙන් ක්‍රීඩා කළ යුතු බවයි මැතිව්ස් පෙන්වා දෙන්නේ. එහිදී වැඩිදුරටත් අදහස් දක්වමින් ශ්‍රී ලංකා පිලේ නායක මැතිව්ස් පැවසුවේ පාකිස්ථාන කණ්ඩායම පරාජයට පත්කිරීම පහසු කාර්යක් නොවන බවයි.",
       "URL": "https://www.hirunews.lk/sports/111559/පාකිස්තාන-ශ්‍රී-ලංකා-පළමු-ටෙස්ට්-තරඟය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=464"
}