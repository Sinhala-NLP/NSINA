{
       "Source": "hirunews",
       "Timestamp": "Saturday, 26 August 2017 - 16:22",
       "Headline": "හෙට තරඟය ගැන කපුගෙදර කතා කරයි",
       "News Content": "ශ්‍රී ලංකා කණ්ඩායම සහ සංචාරක ඉන්දීය කණ්ඩායම අතර තුන්වන එක්දින තරඟය හෙට පල්ලෙකැලේ ජාත්‍යන්තර ක්‍රිකට් ක්‍රීඩාංගනයේදී පැවැත්වීමට නියමිතයි.\nශ්‍රී ලංකා එක්දින කණ්ඩායමේ නායක උපුල් තරංගට තරඟ 02ක තහනමක් පැනවීම හේතුවෙන් චාමර කපුගෙදරට හෙට තරඟය සදහා ශ්‍රී ලංකා කණ්ඩායම මෙහෙයවීමේ වගකීම පැවරී තිබෙනවා.\nහෙට පැවැත්වෙන තුන්වන එක්දින තරඟය වෙනුවෙන් ශ්‍රී ලංකා ක්‍රිකට් ආයතනය අද මාධ්‍ය හමුවක් කැඳවා තිබුණා.\nලැබුණු නායකත්වය අභියෝගයක් බවත් එයට තමන් සුදානම් බවත් මාධ්‍ය හමුවට එක්වෙමින් චාමර කපුගෙදර පවසනවා.\nඔහු පවසන්නේ කෙසේ හෝ හෙට පැවැත්වෙන තරඟය ජයග්‍රහණයකර එම ජයග්‍රාහී මානසික මට්ටමෙන් ඉදිරි තරඟ ජයග්‍රහණය කිරීමට අපේක්ෂා කරන බවයි.\n2019 ලෝක කුසලන තරඟාවලියට සහභාගී වීමට මෙම තරඟාවලියේ ජයග්‍රහණය වැදගත් වීම සම්බන්ධයෙන් මාධ්‍යවේදීන් එහිදී ප්‍රශ්න කර සිටියා.\nකපුගෙදර එහිදී කියා සිටියේ ඉදිරි තරඟ පිළිබදව යොමුකරන අවධානයට වඩා හෙට පැවැත්වෙන තරඟය පිළිබදව වැඩි අවධානයක් යොමුකරන අතරම ඉදිරි ඉලක්ක කරා පියවරෙන් පියවර ගමන් කිරීමට බලාපොරොත්තු වන බවටයි.\nකණ්ඩායමට ක්‍රීඩකයන් ඇතුලත් කර ගැනීම සම්බන්ධයෙන්ද මෙහිදී ප්‍රශ්නකර සිටියා.\nසෑමවිටම කාණ්ඩායමක් ලෙස ක්‍රීඩා කිරීමට උත්සහකරන බවත්, හෙට පැවැත්වෙන තරඟයට ක්‍රීඩාකරන ක්‍රීඩකයන් 11 දෙනා පිළිබඳව තේරීම් කමිටුව තීරණයකට එළබෙනු ඇති බවයි ඔහු එහිදී වැඩිදුරටත් පවසා සිටියේ.",
       "URL": "https://www.hirunews.lk/sports/169442/හෙට-තරඟය-ගැන-කපුගෙදර-කතා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=304"
}