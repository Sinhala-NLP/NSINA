{
       "Source": "hirunews",
       "Timestamp": "Saturday, 05 September 2020 - 19:34",
       "Headline": "අයි.සී.සී. සභාපති ප්‍රධාන රටවල් 3න් එපා - පාකිස්ථාන ක්‍රිකට් සභාපති",
       "News Content": "ජාත්‍යන්තර ක්‍රිකට් සම්මේලනයේ මීළඟ සභාපතිවරයා වත්මන් ක්‍රිකට් පරිපාලනයේ ප්‍රධාන රටවල 3 වන එංගලන්තය,  ඕස්ට්‍රේලියාවේ හෝ ඉන්දියාව හැර වෙනත් රටකින් තෝරා ගත යුතු බව පාකිස්ථාන ක්‍රිකට් පාලක මණ්ඩලයේ සභාපති එෂාන් මානි පවසනවා.\nජාත්‍යන්තර ක්‍රිකට් සම්මේලනයේ සභාපති ශෂාන්ක් මනෝහර් මීට මාස 2 කට පෙර සිය තනතුරෙන් ඉවත් වුව ද , ඒ සඳහා නව සභාපතිවරයෙකු මෙතෙක් තෝරා පත් කර ගෙන නැහැ.\nනව සභාපතිවරයා පත් කළ යුත්තේ ක්‍රිකට් පාලක මණ්ඩලවල තුනෙන් දෙකක වැඩි ඡන්දයෙන් ද, නැතිනම් සුළු බහුතරයකින් ද යන්න දැන් විවාදයට ලක්වී ඇති කරුණක්.\nපාකිස්ථාන ක්‍රිකට් පාලක මණ්ඩලයේ සභාපතිවරයා පෙන්වා දෙන්නේ කවරාකාරයකින් වුව ද එංගලන්ත, ඕස්ට්‍රේලියානු සහ ඉන්දීය ක්‍රිකට් පාලක මණ්ඩල වලින් මීළඟ සභාපතිවරයා බිහි නොවිය යුතු බවයි.\nඑම රටවල් තුනම ක්‍රිකට් ක්‍රීඩාවට දේශපාලනය ඈදාගෙන තිබීම ඊට හේතුව ලෙස පාකිස්ථාන ක්‍රිකට් පාලක මණ්ඩලයේ සභාපති එෂාන් මානි පෙන්වා දෙනවා.",
       "URL": "https://www.hirunews.lk/sports/249502/අයි-සී-සී-සභාපති-ප්‍රධාන-රටවල්-3න්-එපා-පාකිස්ථාන-ක්‍රිකට්-සභාපති",
       "Category": "Sports",
       "Parent URL": "https://www.hirunews.lk/sports/all-news.php?pageID=86"
}