{
       "Source": "hirunews",
       "Timestamp": "Thursday, 18 October 2018 - 0:31",
       "Headline": "එංගලන්තයට කඩුලු 7 ක ජයක්",
       "News Content": "ශ්‍රී ලංකා කණ්ඩායම සමග පැවති තුන්වන එක්දින ක්‍රිකට් තරගයෙන් කඩුලු 7 ක ජයක් ලබාගැනීමට එංගලන්ත කණ්ඩායම සමත්වුනා.\nතරගය පැවැත්වුනේ පල්ලෙකැලේ ජාත්‍යන්තර ක්‍රීඩාංගණයේදීයි.\nතරගයේ කාසියේ වාසිය දිනු එංගලන්තයේ ආරාධනය මත පළමුවෙන් පන්දුවට පහරදුන් ශ්‍රී ලංකාව නියමිත පන්දුවාර 21 අවසානයේ කඩුලු 9 ක් දැවී ලකුණු 150 ක් රැස් කළා.\nසධීර සමරවික්‍රම ලකුණු 35 ක් සහ නිරෝෂන් දික්වැල්ල ලකුණු 36 ක් ලබාගත්තා.\nදිනේෂ් චන්දිමාල් ලකුණු 34 යි.\nවර්ෂාවෙන් බාධා එල්ලවීම හේතුවෙන් පස්වරු 2.30 ට ආරම්භ වීමට නියමිතවු තරගය ආරම්භ කෙරුනේ රාත්‍රී 8.15 ටයි.\nඅයහපත් කාලගුණයෙන් එල්ලවූ බාධාව හමුවේ එක් කණ්ඩායමකට පන්දුවාර 21 බැගින් ලබාදී තරගය පැවැත්වීමට තීරණය කෙරුනා.\nපන්දු යැවීමේදී අඩිල් රෂීඩ් කඩුලු 4 ක් සහ ටොම් කරන් කඩුලු 3 ක් බිඳහෙලුවා.\nඒ අනුව තරගය ජය ගැනීමට එංගලන්තයට හිමිවූ ඉලක්කය ලකුණු 151ක්.\nපිළිතුරු ඉනිම වෙනුවෙන් පන්දුවට පහරදුන් එංගලන්තය පන්දුවාර 18 යි පන්දු 3 ක් අවසානයේ කඩුලු 3 ක් දැවී ජයග්‍රාහී ඉලක්කය පසු කළා.\nඔවින් මෝගන් නොදැවී ලකුණු 58 ක් සහ බෙන් ස්ටොක් නොදැවී ලකුණු 35 ක් ලබාගත්තා.\nජේසන් රෝයි ලකුණු 41 යි.\nසංචාරක එංගලන්ත කණ්ඩායම සහ ශ්‍රී ලංකාව අතර හතරවන එක්දින තරගය ලබන සෙනසුරාදා පල්ලෙකැලේ ක්‍රීඩාංගණයේදී පැවැත්වීමට නියමිතයි.",
       "URL": "https://www.hirunews.lk/sports/202351/එංගලන්තයට-කඩුලු-7-ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=200"
}