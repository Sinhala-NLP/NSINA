{
       "Source": "hirunews",
       "Timestamp": "Wednesday, 02 August 2017 - 18:43",
       "Headline": "හෙට තරගයට එන ශ්‍රී ලංකා කණ්ඩායම ගැන හෙළිදරව්වක්",
       "News Content": "ඉන්දියාව සමග හෙට පැවැත්වෙන ටෙස්ට් තරගයේ ශ්‍රී ලංකා කණ්ඩායමට මලින්ද සිරිවර්ධන බොහෝ දුරට නම් කරනු ඇතැයි නායක දිනේෂ් චන්දිමාල් පවසනවා.\nඅද පැවති මාධ්‍ය හමුවකදී ඔහු සඳහන් කළේ අසේල ගුණරත්න වෙනුවෙන් ධනංජය ද සිල්වාට කණ්ඩායමට එක්වීමේ වැඩි අවස්ථා පවතින බවයි.\nශ්‍රී ලංකාව සහ ඉන්දියාව අතර දෙවන ටෙස්ට් ක්‍රිකට් තරගය හෙට කොළඹ එස් එස් සී ක්‍රීඩාංගණයේදී ආරම්භ වනවා.\nඉන්දියාව මේවන විට වඩාත් ඉහළින් සිටින කණ්ඩායමක් බැවින් ඔවුන් සමග ක්‍රීඩා කිරීමේදී අවධානමක් ගැනීමට සිදුවන බවයි චන්දිමාල් පෙන්වා දෙන්නේ.\nඑම අවධානම ගත යුත්තේ කොතැනදී ද යන්න නිවැරදිව අවබෝධ කර ගැනීම තුලින් පිතිකරණයේදී වැඩි ලකුණු සංඛ්‍යාවක් රැස්කර ගැනීමට හැකි බව ද ඔහු කියාසිටියා.\nදෙවන ටෙස්ට් තරගය ජයග්‍රහණය කර සමස්ත තරගාවලියේ ජය ද ලබාගැනීම අපේක්ෂාව බවයි දිනේෂ් චන්දිමාල් වැඩිදුරටත් කියාසිටියේ.",
       "URL": "https://www.hirunews.lk/sports/167457/හෙට-තරගයට-එන-ශ්‍රී-ලංකා-කණ්ඩායම-ගැන-හෙළිදරව්වක්",
       "Category": "Sports",
       "Parent URL": "https://www.hirunews.lk/sports/all-news.php?pageID=311"
}