{
       "Source": "hirunews",
       "Timestamp": "Tuesday, 19 November 2019 - 12:59",
       "Headline": "ටී ටෙන් - ශ්‍රී ලංකා ක්‍රීඩකයන්ගෙන් දස්කම්",
       "News Content": "අබුඩාබියේ ඊයේ පැවති ටී ටෙන්, පන්දු වාර 10යේ ලීග් තරඟවලදී ශ්‍රී ලංකා ක්‍රීඩකයන් කිහිප දෙනෙකුම දස්කම් දැක්වීමට සමත් වුණා.\nෂෙයික් සෙයිඞ් ක්‍රීඩාංගණයේ ඊයේ පැවති තරඟයකදී දිල්ලි බුල්ස් කණ්ඩායම නියෝජනය කරන කුසල් ජනිත් පෙරේරා පන්දු 18කදී ලකුණු 43ක් රැස් කර ගැනීමට සමත් වුණා.\nඔහු දැවී ගියේ බංග්ලා ටයිගර්ස් පිළ නියෝජනය කරමින් අසාමාන්‍ය ඉරියව්වකින් පන්දු යවන ශ්‍රී ලාංකික ක්‍රීඩක කෙවින් කොත්තිගොඩගේ පන්දුවකටයි.\nඔහුගේ පන්දු යැවීමේ ඉරියව්ව මේ වන විට ක්‍රීඩා ලෝකයේ කතාබහට ලක්වුණ අතර ඇතැම් එය පෝල් ඇඩම්ස්ගේ පන්දු යැවීමේ ඉරියව්වට සමාන කරනවා.\nබංග්ලා ටයිගර්ස් පිළේ නායක තිසර පෙරේරා රැස් කර ගත්තේ ලකුණු 6ක් පමණයි.\nකෙසේ නමුත් දිල්ලි බුල්ස් සහ බංග්ලා ටයිගර්ස් කණ්ඩායම් අතර ඊයේ පැවති තරඟය දෙපිළම ලකුණු 108 බැගින් ලබා ගැනීම හේතුවෙන් සම වුණා.\nඅබුඩාබියේ ඊයේ පැවති තවත් තරඟයකදී මාර්තා ඇරබියන්ස් පිළ වෙනුවෙන්  ඕස්ට්‍රේලියානු ක්‍රීඩක ක්‍රිස් ලින් පන්දු 30කදී නොදැවී ලකුණු 91ක් ලබා ගත් අතර, ප්‍රතිවාදී අබුඩාබි පිළ නියෝජනය කළ නිරෝෂන් දික්වැල්ල ලකුණු 15කට දැවී ගියා.\nමේ අතර, කර්ණාටක ටස්කර්ස් පිළට එරෙහිව ඩෙකෑන් ග්ලැඩියේටස් පිළ නියෝජනය කරමින් භානුක රාජපක්ෂ පන්දු 7කදී ලකුණු 27ක් රැස් කළේ හයේ පහර 3ක් සහ හතරේ පහර දෙකක් සමඟින්.",
       "URL": "https://www.hirunews.lk/sports/228550/ටී-ටෙන්-ශ්‍රී-ලංකා-ක්‍රීඩකයන්ගෙන්-දස්කම්",
       "Category": "Sports",
       "Parent URL": "https://www.hirunews.lk/sports/all-news.php?pageID=129"
}