{
       "Source": "hirunews",
       "Timestamp": "Monday, 22 February 2021 - 13:19",
       "Headline": "20-20 නායකත්වය දසුන්ට - කොදෙව් තරඟාවලියට ශ්‍රී ලංකා පිළ හෙට දිවයිනෙන් නික්මෙයි (වීඩියෝ)",
       "News Content": "ලහිරු කුමාරට කොවිඩ් ආසාදනය වීම හේතුවෙන් සුරංග ලක්මාල් බටහිර ඉන්දීය කොදෙව් සීමිත පන්දුවාර තරගාවලිය සදහා නම් ශ්‍රී ලංකා සංචිතයට කැදවන්නටත් පියවර ගෙන තිබෙනවා.\nකොදෙව් තරගාවලියට සහභාගි වන ශ්‍රී ලංකා ක්‍රිකට් කණ්ඩායම හෙට (23) අළුයම දිවයිනේ පිටත්ව යෑමට නියමිතයි.\nමේ අතර, කොදෙව් සංචාරයේදී ශ්‍රී ලංකා පන්දුවාර 20 ක්‍රිකට් කණ්ඩායමේ නායකත්වය තුන් ඉරියව් ක්‍රීඩක දසුන් ශානකට ලබා දෙන්නට ශ්‍රී ලංකා ක්‍රිකට් ආයතනය පියවර ගෙන තිබෙනවා.\nශ්‍රී ලංකා පන්දුවාර 20 කණ්ඩායමේ නිත්‍ය නායකත්වය දැරූ ලසිත් මාලිංග පසුගිය වසරේ කොදෙව්වන් සමග පැවති තරගාවලියෙන් අනතුරව කිසිදු ක්‍රිකට් තරගයට එක් නොවුණු අතර ඒ හේතුවෙන් හිටපු තේරීම් කමිටුව විසින් මෙම තරගාවලිය ඉලක්ක කර ගනිමින් නම් කළ 35දෙනෙකුගෙන් සමන්විත මුලික සංචිතය සඳහාඔහුව ඇතුළත් කළේ නැහැ.\nකෙසේ වෙතත්, මාලිංග ජාත්‍යන්තර පන්දුවාර 20 ක්‍රිකට් පිටියෙන් සමුගන්නා බවට ද මෙතෙක් ප්‍රකාශ කර නැහැ.\nදෙරට අතර පැවැත්වෙන එක්දින සහ පන්දුවාර 20 ක්‍රිකට් තරගාවලියට සහභාගි වන 20 දෙනෙකුගෙන් සමන්විත ශ්‍රී ලංකා සංචිතය ද නම් කර තිබෙනවා.\nමෙම සංචිතයෙන් ශාරීරික යෝග්‍යතා පරීක්ෂණයෙන් අසමත් වූ භානුක රාජපක්ෂ ආබාධවලට ලක්ව සිටින කුසල් ජනිත් පෙරේරා, අවිශ්ක ප්‍රනාන්දු,කුසල්\nමෙන්ඩිස්, කසුන් රාජිත සහ ඉසුරු උදාන ඉවත් කිරීමටයි පියවර ගෙන ඇත්තේ.\nඒ අනුව දේශීය ක්‍රිකට් පිටියේ දස්කම් දැක්වූ පැතුම් නිශ්ශංක,කමිඳු මෙන්ඩිස්,අෂේන් බණ්ඩාර සහ යොවුන් වේගපන්දු යවන ක්‍රීඩක දිල්ශාන් මධුශංක කැඳවන්නට පියවර ගෙන තිබීමත් කැපී පෙනෙනවා.\nමේ අතර ශ්‍රී ලංකා ක්‍රිකට් කණ්ඩායමේ හිටපු පුහුණුකරුවකු වන ඕස්ට්‍රේලියාවේ ටොම් මූඩි ශ්‍රී ලංකා ක්‍රිකට් අධ්‍යක්ෂ ලෙස නම් කිරීම සදහා ක්‍රිකට් කමිටුව විසින් යෝජනා කර තිබෙනවා.\nමේ සම්බන්ධයෙන් අවසන් තීරණය ක්‍රිකට් විධායක කමිටුව යොමු කර ලබා ගැනීමට නියමිතයි.",
       "URL": "https://www.hirunews.lk/sports/263329/20-20-නායකත්වය-දසුන්ට-කොදෙව්-තරඟාවලියට-ශ්‍රී-ලංකා-පිළ-හෙට-දිවයිනෙන්-නික්මෙයි-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=66"
}