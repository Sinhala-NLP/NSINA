{
       "Source": "hirunews",
       "Timestamp": "Friday, 18 October 2013 - 19:22",
       "Headline": "හෙල්ල විසි කිරීමේ ශූරයාට වසරක් තරඟ තහනම්.",
       "News Content": "ජාතික හෙල්ල විසි කිරීමේ ක්‍රීඩක ඞී.එස්. රණසිංහට වසරක තරඟ තහනමක් පැනවීමට ශ්‍රී ලංකා මළල ක්‍රීඩා සංගමය තීරණය කර තිබෙනවා. ඒ අනුව ඔහුගේ තරඟ තහනම ඊයේ (17) දිනයේ සිට 2014 වසරේ ඔක්තෝම්බර් 14 වන දා දක්වා ක්‍රියාත්මකයි. පසුගිය දා තායිලන්තයේ බැංකොක් නුවර තමාසාට් ක්‍රීඩාංගණයේ පැවැති තායි විවෘත මළල ක්‍රීඩා ශූරතාවලියේ දී ඔහු විසින් සිදුකරන ලද විනය විරෝධී ක්‍රියාවකට වරදකරු වීම ඊට හේතුවයි. එම තරගාවලියේදී ශ්‍රී ලංකාව නියෝජනය කරමින් ඔහු හිමි කර ගත්තේ සිව්වන ස්ථානයයි. තරඟාවලිය අතරතුර දී ජංගම දුරකථනයක් සොරා ගැනීම සම්බන්ධයෙනුයි ඔහුට අදාළ චෝදනාව එල්ල වුණේ. ඒ සඳහා ශ්‍රී ලංකා මළල ක්‍රීඩා සංගමයේ උප සභාපතිවරයෙකු සහ විනය කමිටු සාමාජික එච්.ඩබ්ලිව් විමලසිරිගේ ප්‍රධානත්වයෙන් පරීක්ෂණයක් පැවැත්වුණා. එහිදී හෙල්ල විසි කිරීමේ ක්‍රීඩක ඞී.එස්. රණසිංහ අදාළ චෝදනාව පිළිගෙන තිබෙනවා. පසුගිය දා කොළඹ දී අවසන් වුණු 91 වන ජාතික මළල ක්‍රීඩා ශූරතාවලියේ හෙල්ල විසි කිරීමේ ඉසව්වේ ප්‍රථම ස්ථානය දිනා ගත්තේ ද ඞී.එස්. රණසිංහයි. ඔහු වර්තමානයේ ශ්‍රී ලංකාවේ අංක එකේ හෙල්ල විසි කිරීමේ ක්‍රීඩකයා ද වනවා.",
       "URL": "https://www.hirunews.lk/sports/69552/හෙල්ල-විසි-කිරීමේ-ශූරයාට-වසරක්-තරඟ-තහනම්",
       "Category": "Sports",
       "Parent URL": "https://www.hirunews.lk/sports/all-news.php?pageID=508"
}