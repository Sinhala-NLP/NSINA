{
       "Source": "hirunews",
       "Timestamp": "Sunday, 06 September 2015 - 15:39",
       "Headline": "කොදෙව් නායකත්වයට ජේසන් හෝල්ඩර්",
       "News Content": "ශ්‍රී ලංකා සංචාරය සඳහා බටහිර ඉන්දීය කොදෙව් පිලේ නායකයා ලෙස ජේසන් හෝල්ඩර් නම් කර තිබෙනවා. ඒ කොදෙව් පිලේ වත්මන් නායක දෙනේෂ් රම්ඞීන් වෙනුවටයි. කොදෙව් ක්‍රිකට් පාලක මණ්ඩලය ඔහුගේ පත් කිරීම ඒකමතිකව අනුමත කළ බව තේරීම් කමිටු ප්‍රධානී ක්ලයිව් ලොයිඞ් සඳහන් කළා. 23 හැවිරිදි ජේසන් හෝල්ඩර් බටහිර ඉන්දීය කොදෙව් කණ්ඩායමේ එක්දින නායකයා ලෙස පසුගිය දෙසැම්බර් මාසයේදී පත් කෙරුණු අතර, ඔහු ටෙස්ට් කණ්ඩායමේ නායකත්වය දරන්නේ ප්‍රථම වතාවටයි. ටෙස්ට් තරඟ 8 කට පමණක් සහභාගි වී ඇති ජේසන් හෝල්ඩර් ශතකයක් සහ අර්ධ ශතක දෙකක් ලබාගෙන ඇති අතර, මදවේග පන්දු යවන්නෙකු ලෙස කඩුලූ 16 ක් බිඳ හෙලා තිබෙනවා.\nකොදෙව් පිලේ ශ්‍රී ලංකා සංචාරය ඇරඹෙන්නේ ඔක්තෝම්බර් 14 වනදා සිට 18 වනදා දක්වා ගාල්ලේදී පැවැත්වෙන පළමු ටෙස්ට් තරඟයෙන්. ශ්‍රී ලංකාව සහ බටහිර ඉන්දීය කොදෙව් පිල අතර ටෙස්ට් තරඟ 3 ක්, එක්දින තරඟ 3 ක් සහ විස්සයි විස්ස ජාත්‍යන්තර තරඟ දෙකක් පැවැත්වීමට නියමිතයි.",
       "URL": "https://www.hirunews.lk/sports/116103/කොදෙව්-නායකත්වයට-ජේසන්-හෝල්ඩර්",
       "Category": "Sports",
       "Parent URL": "https://www.hirunews.lk/sports/all-news.php?pageID=452"
}