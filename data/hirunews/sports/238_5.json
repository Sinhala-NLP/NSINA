{
       "Source": "hirunews",
       "Timestamp": "Sunday, 15 April 2018 - 14:08",
       "Headline": "පොදුරද මඩුලු ක්‍රීඩා උළෙලේ සමාප්ති උත්සවය අදයි",
       "News Content": "ඕස්ට්‍රේලියාවේ ගෝල්ඩ් කෝස්ට් හි පැවැත්වෙන 21 වන පොදුරාජ්‍ය මණ්ඩලීය ක්‍රීඩා උළෙලේ සමාප්තිය අද (15) සිදු කෙරෙනවා.\nමේ අතර අද පැවති කාන්තා මැරතන් ධාවන තරගයේදී 11 වන ස්ථානය දිනාගැනීමට ශ්‍රී ලාංකික ක්‍රීඩිකා හිරුණි කේසරා විජේරත්න සමත්වුණා.\nඇය ඒ සඳහා ගතකළ කාලය පැය 2 යි විනාඩි 49 යි තත්පර 38 ක්.\nනැමීබියාවේ හෙලාලියා ජොහෑන්ස් පැය 2 යි විනාඩි 32 යි තත්පර 40 කින් ඉසව්ව නිම කර පළමු තැන හිමිකරගත් අතර, දෙවන සහ තුන්වන ස්ථාන හිමිවූයේ  ඕස්ට්‍රේලියානු ක්‍රීඩිකාවන්ටයි.\nපිරිමි මැරතන් ධාවන තරගයේ ප්‍රථම ස්ථානය ඕස්ට්‍රේලියානු ක්‍රීඩක මයිකල් ෂෙලීට හිමිවූ අතර, ඒ සඳහා ඔහු ගතකළ කාලය පැය 2යි විනාඩි 16 යි තත්පර 46 ක්.\nඋගන්ඩාවේ ක්‍රීඩකයෙකුට එහි දෙවන ස්ථානය හිමිවී තිබෙනවා.\nපොදුරාජ්‍ය මණ්ඩලීය ක්‍රීඩා උළෙලේ ඊයේ (14) තමන් සහභාගිවූ තුන්වන තරඟයෙන්ද ශ්‍රී ලංකා රග්බි පිල පරාජය ලැබුවා.\nපොදුරද මඩුලු ක්‍රීඩා උළෙලේ සත්සාමාජික රග්බි තරගාවලියේ පළමු තරඟයෙන් ශ්‍රී ලංකා පිල, ඔලිම්පික් රන් පදක්කම් ලාභී ෆීජී කණ්ඩායම අතින් පරාජයට පත්වූයේ ලකුණු 63 ට 5 ක් ලෙසින්.\nදෙවන තරඟයේදී ප්‍රබල වේල්ස් කණ්ඩායම අතින් ශ්‍රී ලංකාව ලකුණු 42 ට 12 ක පරාජයක් ලැබුවා.\nඊයේ උගන්ඩාව සමග පැවති තරඟයේදී ශ්‍රී ලංකාවට හිමිව ඇත්තේ ලකුණු 33 ට 10 ක පරාජයක්.\nමේ අතර 21 වන පොදුරාජ්‍ය මණ්ඩලීය ක්‍රීඩා උළෙලේදී රන් පදක්කම් 78 ක් සමඟ පදක්කම් 194 ක් දිනූ  ඕස්ට්‍රේලියාව ඉදිරියෙන් සිටින අතර, රන් පදක්කම් 43 ක් ඇතුලුව පදක්කම් 130 ක් ලබා සිටින එංගලන්තය දෙවන ස්ථානයේ පසුවනවා.\nරන් පදක්කම් 26 ක් සමඟ පදක්කම් 65ක් හිමිවූ ඉන්දියාවට හිමිව ඇත්තේ 3 වන ස්ථානයයි.\nරිදී පදක්කමක් සහ ලෝකඩ පදක්කම් 05 ක් සමග පදක්කම් 06 ක් දිනූ ශ්‍රී ලංකාව රැඳී සිටින්නේ 31 වන ස්ථානයේයි.",
       "URL": "https://www.hirunews.lk/sports/188442/පොදුරද-මඩුලු-ක්‍රීඩා-උළෙලේ-සමාප්ති-උත්සවය-අදයි",
       "Category": "Sports",
       "Parent URL": "https://www.hirunews.lk/sports/all-news.php?pageID=238"
}