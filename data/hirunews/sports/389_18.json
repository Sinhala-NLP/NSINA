{
       "Source": "hirunews",
       "Timestamp": "Monday, 22 August 2016 - 13:25",
       "Headline": "පෙරමුණට ගන්නට ඉන්දියාවට අවස්ථාවක්",
       "News Content": "බටහිර ඉන්දීය කොදෙව් කණ්ඩායම සමඟ පැවැත්වෙන අවසන් ටෙස්ට් ක්‍රිකට් තරඟය ජය නොගතහොත් ඉන්දියාව ටෙස්ට් ශ්‍රේණිගත කිරීම්වල පළමු ස්ථානයේ සිට දෙවන තැනට පත් වනවා.\nතරඟ 04කින් සමන්විත කොදෙව් ටෙස්ට් තරඟාවලියේ 2ට බින්දුවක් ලෙස මේ වනවිට ඉදිරියෙන් පසුවන්නේ ඉන්දියාවයි.\nඑක් තරඟයක් ජය පරාජයෙන් තොරව අවසන් වුණා.\nපසුගිය 18 වැනිදා ආරම්භ වූ කොදෙව් - ඉන්දියා අවසන් තරඟයේ පළමු දිනය හැර අනෙත් දින තුනම අතහැර දැමීමට සිදු වුණේ අයහපත් කාලගුණය හේතුවෙන්.\nඅද දිනයේද මෙතෙක් මෙම තරඟය ආරම්භ කර නැහැ.\nමෙම තරඟය වර්ෂාව හේතුවෙන් අතහැර දැමීමට සිදුවුවහොත් ටෙස්ට් ශ්‍රේණිගත කිරීම්වල ඉන්දියාව දෙවන ස්ථානයට පැමිණ පාකිස්ථානය පළමු තැනට පත් වනවා.\nඒ එංගලන්තය සමඟ පැවති ටෙස්ට් තරඟාවලිය දෙකකට දෙකක් ලෙස පාකිස්ථානය සම කිරීම හේතුවෙන්.\nඕස්ට්‍රේලියාව සමඟ පැවති ටෙස්ට් තරඟාවලිය 03ට බින්දුවක් ලෙස ශ්‍රී ලංකාව ජය ගැනීම හේතුවෙන් ටෙස්ට් ශ්‍රේණිගත කිරීම්වල පළමුIස්ථානයේ සිටි  ඕස්ට්‍රේලියාව තුන්වන ස්ථානයට පැමිණියා.\nඑම පසුබැසීමත් සමඟ ඉන්දියාව පළමු ස්ථානයටත් පාකිස්ථානය දෙවන ස්ථානයටත් පත් වුණා.",
       "URL": "https://www.hirunews.lk/sports/141209/පෙරමුණට-ගන්නට-ඉන්දියාවට-අවස්ථාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=389"
}