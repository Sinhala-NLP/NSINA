{
       "Source": "hirunews",
       "Timestamp": "Tuesday, 26 December 2017 - 7:49",
       "Headline": "කෝලි පහළට",
       "News Content": "ශ්‍රී ලංකාව සහ ඉන්දියාව අතර විස්සයි විස්ස තරගාවලියට සහභාගි නොවූ විරාට් කෝලි අයි.සී.සී. විස්සයි විස්ස පිතිකරු දර්ශකයේ 3 වන ස්ථානයට පහත වැටී තිබෙනවා.\nකෙසේ නමුත්, ඔහු තවදුරටත් ටෙස්ට් පිතිකරු දර්ශකයේ දෙවන ස්ථානයේ සහ එක්දින දර්ශකයේ ප්‍රමුඛස්ථානයේ රැදී සිටින බව සඳහන්.\nශ්‍රී ලංකාව සමඟ පැවති විස්සයි විස්ස තරගාවලියේදී දස්කම් දැක්වූ ඉන්දීය පිළේ ලෝකේෂ් රාහුල් සහ පිතිකරු දර්ශකයේ ස්ථාන 23ක් ඉදිරියට පැමිණ ඇති අතර, රෝහිත් ශර්මා ස්ථාන 6ක් ඉදිරියට පැමිණ 14 වන ස්ථානයේ රැදී සිටිනවා.\nඉන්දීය පන්දු යවන්නන් වූ යුස්වේන්ද්‍ර චහාල්, කුල්දීප් යාදව් සහ හාර්දික් පාණ්ඩ්‍යා පන්දු යවන්නන්ගේ දර්ශකයේ ඉදිරියට පැමිණ ඇත්තේ ද ශ්‍රී ලංකාව සමඟ පැවති තරගාවලියේදී දැක්වූ දස්කම් හේතුවෙන්.\nශ්‍රී ලංකා පිළේ කුසල් පෙරේරා විස්සයි විස්ස පිතිකරු දර්ශකයේ  ස්ථාන 8කින් ද, උපුල් තරංග ස්ථාන 36කින් ද ඉදිරියට පැමිණ ඇති අතර, තිසර පෙරේරාට විස්සයි විස්ස පන්දු යවන්නන්ගේ දර්ශකයේ ස්ථාන 2ක් ඉදිරියට පැමිණීමට හැකි වී තිබෙනවා.",
       "URL": "https://www.hirunews.lk/sports/179326/කෝලි-පහළට",
       "Category": "Sports",
       "Parent URL": "https://www.hirunews.lk/sports/all-news.php?pageID=270"
}