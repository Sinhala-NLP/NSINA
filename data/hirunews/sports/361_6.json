{
       "Source": "hirunews",
       "Timestamp": "Saturday, 14 January 2017 - 20:12",
       "Headline": "දකුණු අප්‍රිකාව ටෙස්ට් තරඟාවලිය ජය ගනී",
       "News Content": "සංචාරක ශ්‍රී ලංකා ක්‍රිකට් කණ්ඩායම සමග පැවැති තුන්වන සහ අවසන් ටෙස්ට් තරගය ඉනිමකින් සහ ලකුණු 118 කින් ජය ගැනීමට දකුණු අප්‍රිකානු කණ්ඩායම අද සමත් වුණා.\nමේ තරගය පැවැත්වුණේ ජොහැන්නස්බර්ග්හිදී.\nඅද තුන්වන දිනයට තරගය ආරම්භ කරන විට පළමු ඉනිම සඳහා පන්දුවට පහර දෙමින් සිටි ශ්‍රී ලංකා කණ්ඩායම කඩුලු 4 ක් දැවී ලකුණු 80 ක් ලබා සිටියා.\nනොදැවී පිටියේ රැදී සිටියේ නායක ඇන්ජලෝ මැතිව්ස් සහ උප නායක දිනේෂ් චන්දිමාල්.\nනමුත් ඔවුන් දෙදෙනාටත් වැඩි වේලා පිටියේ රැදී සිටින්නට දකුණු අප්‍රිකානු වේග පන්දු යවන්නන් ඉඩ ලබාදුන්නේ නැහැ.\nශ්‍රී ලංකා කණ්ඩායමේ අවසන් කඩුලු 6 ලකුණු 41 ක් තුළ දවා ගන්නට දකුණු අප්‍රිකානු පන්දු යවන්නන්ට හැකිවුණා.\nශ්‍රී ලංකා පළමු ඉනිම සටහන් වුණේ සියල්ලන් දැවී ලකුණු 131 ක් ලෙස.\nඋපුල් තරංග ලකුණු 24 යි.\nපන්දු යැවීමේදී ෆිලැන්ඩර් සහ රබාඩා කඩුලු 3 බැගින් දවා ගත්තා.\nඊට අමතරව පානෙල් සහ ඔලිවර් කඩුලු 2 බැගින් බිඳ හෙලුවා.\nමෙම තරගයේ පළමුව පන්දුවට පහර දුන් දකුණු අප්‍රිකානුවන් සිය පළමු ඉනිම සඳහා සියල්ලන් දැවී ලකුණු 426 ක් රැස් කළා.\nශ්‍රී ලංකා කණ්ඩායම සිය දෙවන ඉනිම ආරම්භ කළේ ලකුණු 295 ක් පසුපසින් සිටිමින්.\nකෙසේ වුවත්, දෙවන ඉනිමේදී ඉතා ප්‍රාථමික පිතිකරණයක නිරත වුණු ශ්‍රී ලංකා ක්‍රීඩකයින් ලකුණු 177 කදී සිය ඉනිමට නැවතීමේ තිත තැබුවා.\nයම් තරමකට හෝ සාර්ථක වෙමින් දිමුත් කරුණාරත්න ලකුණු 50 ක් රැස් කළා.\nඊට අමතරව සුරංග ලක්මාල් ලකුණු 31 ක් සහ උපුල් තරංග ලකුණු 26 ක් ලබා ගත්තා.\nපන්දු යැවීමේදී පානෙල් කඩුලු 4 ක් සහ ඔලිවර් කඩුලු 3 ක් බිද හෙලුවා.\nතරගයේ වීරයා ලෙසින් සම්මාන දිනාගත්තේ පෝල්ඩුමිනි.\nඩීල් එල්ගාර් තරගාවලියේ වීරයා ලෙස සම්මාන ලැබුවා.",
       "URL": "https://www.hirunews.lk/sports/152071/දකුණු-අප්‍රිකාව-ටෙස්ට්-තරඟාවලිය-ජය-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=361"
}