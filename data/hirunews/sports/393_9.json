{
       "Source": "hirunews",
       "Timestamp": "Friday, 12 August 2016 - 12:36",
       "Headline": "ෆීජී ප්‍රථම ඔලිම්පික් පදක්කම දිනයි",
       "News Content": "පැසිෆික් සාගරයේ පිහිටි ෆීජී දිවයින ඊයේ (11) සිය ප්‍රථම ඔලිම්පික් රන් පදක්කම ජයග්‍රහණය කිරීමට සමත් වුණා.\nඒ, මෙවර ඔලිම්පික් උළෙලේදී ප්‍රථම වරට හදුන්වාදුන් පිරිමි සත් සාමාජික රග්බි ඉසව්වෙන්.\nෆීජී දිවයිනට ඔලිම්පික් රග්බි පිරිමි ඉසව්වෙන් රන් පදක්කම හිමිවූ අතර දෙවන තැන හිමිකර ගෙන ඇත්තේ මහා බ්‍රිතාන්‍යයි.\nඅවසන් තරඟයේදී ඔවුන් බ්‍රිතාන්‍යය පැරද වූයේ ලකුණු 43 ට 7 ක් ලෙසයි.\nජපානය පරදවමින් දකුණු අප්‍රිකාව ලෝකඩ පදක්කම හිමිකර ගත්තා.\n1924 ඔලිම්පික් උළෙල සදහා ක්‍රීඩකයන් 15 දෙනෙකුගෙන් සමන්විත රග්බි ක්‍රීඩාව හදුන්වා දෙනු ලැබූ අතර, ඉන් පසුව නැවතත් රග්බි ක්‍රීඩාව හඳුන්වාදී ඇත්තේ මෙවර තරඟාවලියේදීයි.\nමේ අතර, මීටර් 200 පිරිමි පිහිනුම් ඉසව්ව ජයගත් ඇමරිකාවේ මයිකල් ෆෙල්ප්ස් රියෝ ඔලිම්පික් උළෙලේ සිය 04 වන රන් පදක්කම හිමිකර ගත්තා.\nඑය ඔහු ලැබූ 22 වන ඔලිම්පික් රන් පදක්කමයි.\nඒ අනුව, ඔලිම්පික් ඉතිහාසයේ වැඩිම පදක්කම් ලාභියා ලෙස ෆෙල්ප්ස් සිය ස්ථානය තහවුරු කර ගත්තා.\nමේ වනවිට ඔලිම්පික් තරඟාවලියේ ඉදිරියෙන් සිටින්නේ රන් පදක්කම් 16 ක් සමඟ පදක්කම් 38 ක් දිනූ ඇමරිකා එක්සත් ජනපදයයි.\nරන් පදක්කම් 11 ක් සමඟ පදක්කම් 30 ක් දිනූ චීනය දෙවන තැන රැඳී සිටින අතර, රන් පදක්කම් 07 ක් සමඟ පදක්කම් 22 ක් ජයග්‍රහණය කළ ජපානය 03 වන තැන රැඳී සිටිනවා.",
       "URL": "https://www.hirunews.lk/sports/140455/ෆීජී-ප්‍රථම-ඔලිම්පික්-පදක්කම-දිනයි",
       "Category": "Sports",
       "Parent URL": "https://www.hirunews.lk/sports/all-news.php?pageID=393"
}