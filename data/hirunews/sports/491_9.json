{
       "Source": "hirunews",
       "Timestamp": "Tuesday, 27 January 2015 - 13:32",
       "Headline": "සංගා - මහේල සුසංයෝගය ශ්‍රී ලංකාවට වැදගත්.",
       "News Content": "මෙවර ලෝක කුසලාන ක්‍රිකට් තරගාවලියේදී සාර්ථකත්වයක් ලැබීම සඳහා අවසන් වරට තරඟාවලියකට ඉදිරිපත් වන කුමාර් සංගක්කාර - මහේල ජයවර්ධන සුසංයෝගය ශ්‍රී ලංකාවට වැදගත් වන බව ක්‍රීඩා විචාරකයන් පෙන්වා දෙනවා. 2007 වසර ලෝක කුසලාන තරගාවලියේ අවසන් තරඟය දක්වාම ශ්‍රී ලංකා පිළ මෙහෙය වනු ලැබූයේ මහේල ජයවර්ධන විසින්. 2011 ලෝක කුසලාන තරගාවලියේ අනුශූරයන් වූ ශ්‍රී ලංකා පිළේ නායකයා වූයේ කුමාර් සංගක්කාරයි. සංගක්කාර සහ මහේල ජයවර්ධන මෙවර ලෝක කුසලාන තරගාවලියට ඉදිරිපත්ව සිටින සියලූම කණ්ඩායම්වල සියලූම ක්‍රීඩකයන් අතුරෙන් වැඩිම එක්දින ලකුණු ලබා සිටින ක්‍රීඩකයන් දෙදෙනායි. ටෙස්ට් පිටියෙන් සමුගත් මහේල ජයවර්ධන, ලෝක කුසලාන තරගාවලියෙන් පසු එක්දින පිටියෙන් ද සමු ගැනීමට නියමිතයි. සංගක්කාර ද ලෝක කුසලාන තරගාවලියෙන් අනතුරුව එක්දින තරගවලින් සමු ගන්නා අතර ටෙස්ට් අනාගතය පිළිබදව මෙතෙක් තීරණයකට එළඹී නැහැ.",
       "URL": "https://www.hirunews.lk/sports/102151/සංගා-මහේල-සුසංයෝගය-ශ්‍රී-ලංකාවට-වැදගත්",
       "Category": "Sports",
       "Parent URL": "https://www.hirunews.lk/sports/all-news.php?pageID=491"
}