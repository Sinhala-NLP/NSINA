{
       "Source": "hirunews",
       "Timestamp": "Monday, 11 March 2013 - 21:38",
       "Headline": "තිසර මාලිංග ලොව යළිත් පළමු තැනට.",
       "News Content": "ක්‍රික් ඉන්ෆෝ වෙබ් අඩවිය වාර්ෂිකව ප්‍රකාශයට පත් කරන ක්‍රීඩකයන් ඇගයීම ඊයේ (10) එළිදැක්වුණා. මේ ඇගයීම් සිදුකෙරුණේ ක්‍රීඩකයන් පසුගිය වසරේ දී ජගත් ක්‍රිකට් පිටියේ දස්කම් පදනම් කර ගනිමින්. එහිදී වසරේ හොදම එක්දින පන්දු යවන්නා ලෙස සම්මාන ලැබුවේ ශ්‍රී ලංකාවේ තිසර පෙරේරා. පල්ලෙකැලේ ක්‍රිකට් ක්‍රීඩාංගණයේ පාකිස්තානය සමග පැවැති එක්දින තරගයේ දී ලකුණු 44කට කඩුලූ 6ක් බිද හෙලීම මෙම සම්මානය ඔහුට හිිමිවීම සඳහා ඉවහල්ව තිබෙනවා. පන්දු වාර 20 ක්‍රිකට් තරග අංශයේ හොදම පන්දු යවන්නා ලෙස සම්මාන ලබන්නට ශ්‍රී ලංකාවේ ලසිත් මාලිංග සමත් වුණා. මාලිංගට මෙම සම්මානය පිරිනැමීමට හේතු වී ඇත්තේ පසුගිය දා ශ්‍රී ලංකාවේ පැවැති පන්දු වාර 20 ලෝක කුසලාන ක්‍රිකට් තරගාවලියේ එංගලන්තය සමග තරගයේ දී ලකුණු 31කට කඩුලූ 5ක් බිද හෙලීමයි. ඉන්දියාවේ විරාත් කෝලි එක්දින පිතිකරුට හිමි සම්මානය දිනා ගත්තා. පන්දු වාර 20 ක්‍රිකට් තරග අංශයේ හොදම පිතිකරු ලෙස සම්මාන ලැබුවේ කොදෙව් ක්‍රීඩක මාලන් සැමුවෙල්ස්. පසුගිය වසරේ හොදම ටෙස්ට් පිතිකරුට හිමි සම්මානය එංගලන්තයේ කෙවිල් පීටර්සන්ට හිමි වුණා. හොදම ටෙස්ට් පන්දු යවන්නා ලෙස සම්මාන ලැබුවේ දකුණු අප්‍රිකාවේ වර්නන් ෆිලැන්ඩර්.",
       "URL": "https://www.hirunews.lk/sports/55015/තිසර-මාලිංග-ලොව-යළිත්-පළමු-තැනට",
       "Category": "Sports",
       "Parent URL": "https://www.hirunews.lk/sports/all-news.php?pageID=548"
}