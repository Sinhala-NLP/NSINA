{
       "Source": "hirunews",
       "Timestamp": "Saturday, 02 September 2017 - 14:55",
       "Headline": "කේ‍්‍රග් බ්‍රැත්වේට්, ශායි හෝප් අයි.සී.සී. ටෙස්ට් පිතිකරු දර්ශකයේ ඉදිරියට",
       "News Content": "එංගලන්තයට එරෙහිව ලද ටෙස්ට් ජයග්‍රහණය හේතුවෙන් කොදෙව් ක්‍රීඩකයන් වන කේ‍්‍රග් බ්‍රැත්වේට් සහ ශායි හෝප් අයි.සී.සී. ටෙස්ට් පිතිකරු දර්ශකයේ ඉදිරියට පැමිණීමට සමත් වී තිබෙනවා.\nබ්‍රැත්වේට් ස්ථාන 14 ක් ඉදිරියට පැමිණ පිතිකරු දර්ශකයේ 16 වන ස්ථානයට පත්වී ඇති අතර ශායි හෝප් ස්ථාන 60 ක් ඉදිරියට පැමිණ ලැයිස්තුවේ 42 වන ස්ථානය හිමිකරගෙන සිටිනවා.\nටෙස්ට් පන්දු යවන්නන්ගේ දර්ශකයේ මුල් තැන ඉන්දීය ක්‍රීඩක රවීන්ද්‍ර ජඩේජාට හිමිව ඇති අතර, දෙවන තැන ජේම්ස් ඇන්ඩර්සන්ටත්, තුන්වන ස්ථානය රවිචන්ද්‍රන් අශ්වින්ටත් හිමිවී තිබෙනවා.\nටෙස්ට් පන්දු යවන්නන්ගේ දර්ශකයේ 04 වන තැන හිමිවී ඇත්තේ රංගන හේරත්ටයි.\nඕස්ට්‍රේලියාවට එරෙහිව ඓතිහාසික ටෙස්ට් ජයක් වාර්තා කළ බංග්ලාදේශ පිලේ තමීම් ඉක්බාල් පිතිකරු ලැයිස්තුවේ 14 වන ස්ථානය හිමිකරගෙන ඇති අතර, ශකීබ් අල් හසන්ට පන්දු යවන්නන්ගේ දර්ශකයේ 14 වන ස්ථානය හිමිවී තිබෙනවා.\nකෙසේ නමුත්, ටෙස්ට් එක්දින සහ විස්සයි විස්ස යන අංශ තුනේම තුන් ඉරියව්වෙන්ම දස්කම් දක්වන ක්‍රීඩකයන් අතර, ප්‍රමුඛස්ථානය හිමිව ඇත්තේ ද ශකීබ් අල් හසන්ටයි.\nඑක්දින පිතිකරු ලැයිස්තුවේ ප්‍රමුඛ ස්ථානය  ඕස්ට්‍රේලියානු ක්‍රීඩක ටේවිඩ් වෝනර්ට හිමිව ඇති අතර, එහි ශ්‍රී ලාංකික ක්‍රීඩකයෙකුට හිමිව ඇති ඉහළම ස්ථානය වන්නේ ඇන්ජලෝ මැතිව්ස් රැදී සිටින 27 වන ස්ථානයයි.\nකුසල් මෙන්ඩිස් එහි 30 වන ස්ථානයත්, නිරෝෂන් දික්වැල්ල 38 වන ස්ථානයත් හිමිකරගෙන ඇති අතර, දිනේෂ් චන්දිමාල් 54 වන ස්ථානයේ රැදී සිටිනවා.",
       "URL": "https://www.hirunews.lk/sports/169997/කේ‍්‍රග්-බ්‍රැත්වේට්-ශායි-හෝප්-අයි-සී-ටෙස්ට්-පිතිකරු-දර්ශකයේ-ඉදිරියට",
       "Category": "Sports",
       "Parent URL": "https://www.hirunews.lk/sports/all-news.php?pageID=301"
}