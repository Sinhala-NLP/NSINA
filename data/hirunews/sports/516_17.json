{
       "Source": "hirunews",
       "Timestamp": "Saturday, 31 August 2013 - 13:13",
       "Headline": "සිම්බාබ්වේ - පාකිස්තාන ටෙස්ට් තරගාවලිය අර්බුදයක.",
       "News Content": "ක්‍රීඩකයන්ට ගෙවිය යුතු හිඟ ගාස්තු පිළිබද අර්බුදයක් හේතුවෙන් සංචාරක පාකිස්තාන පිළ සහ සිම්බාබ්වේ පිළ අතර, ටෙස්ට් තරගාවලිය අවදානමකට ලක්ව තිබෙනවා. එම හිඟ ගාස්තු ගෙවීම සඳහා සිම්බාබ්වේ ක්‍රිකට් ක්‍රීඩක සංගමය එරට පාලක මණ්ඩලය වෙත ලබාදුන් කාල විරාමය ඊයේ (30) දිනයෙන් අවසන් වුණා. එහෙත් පාකිස්තාන පිළ සමඟ අද පැවැත්වෙන තුන්වන සහ තීරණාත්මක එක්දින තරගයට ද ඔවුන් සහභාගි වනු ඇතැයි අපේක්ෂිතයි. ඒ අනුව හිඟ ගාස්තු ගෙවීම සඳහා ලබාදුන් කාලවිරාමය ඔවුන් ලබන සඳුදා තෙක් කල් දමා ඇති බව සදහන්. එක්දින තරගාවලියේ කණ්ඩායම් දෙකම මේ වන විට එක් ජයග්‍රහණය බැගින් හිමි කරගෙන සිටින අතර තරගාවලියේ ජය තීරණය වන්නේ අද තරගයෙන්. සිම්බාබ්වේ ක්‍රීඩකයන් ටෙස්ට් තරගයක් සඳහා ඇමරිකානු ඩොලර් 5000ක් එක්දින තරගයක් සඳහා ඩොලර් 3000ක් සහ විස්සයි විස්ස තරගයක් සඳහා ඩොලර් 1500 බැගින් ඉල්ලා සිටියා. එහෙත් සිම්බාබ්වේ ක්‍රිකට් පාලක මණ්ඩලය එකඟ වූයේ ඊට වඩා අඩු ගාස්තු මුදලක් ගෙවීමටයි.",
       "URL": "https://www.hirunews.lk/sports/66237/සිම්බාබ්වේ-පාකිස්තාන-ටෙස්ට්-තරගාවලිය-අර්බුදයක",
       "Category": "Sports",
       "Parent URL": "https://www.hirunews.lk/sports/all-news.php?pageID=516"
}