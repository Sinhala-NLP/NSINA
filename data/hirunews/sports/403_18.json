{
       "Source": "hirunews",
       "Timestamp": "Wednesday, 22 June 2016 - 18:15",
       "Headline": "පළමු එක්දින තරගය ගැන ශ්‍රී ලංකා එංගලන්ත නායකයන් කථා කරයි",
       "News Content": "එංගලන්තයට එරෙහි පළමු එක්දින තරගය ජයග්‍රහණය කිරීමට නොහැකි වුව ද කණ්ඩායමේ විශාල ප්‍රගතියක් දක්නට ලැබුනු බව ශ්‍රී ලංකා නායක ඇන්ජෙලෝ මැතිව්ස් පවසනවා.\nපන්දු යැවීමේ අංශයේ මෙන්ම පිතිකරණයේදී ද ඉහළ දක්ෂතා දැකගැනීමට හැකිවු බවයි ශ්‍රී ලංකා නායකයා පෙන්වා දෙන්නේ.\nකෙසේවෙතත් එංගලන්තය සමග ඊයේ පැවති තරගය ජය පරාජයෙන් තොරව නිමාවට පත්වුයේ කණ්ඩායම් දෙකේම ලකුණු සමවීම හේතුවෙන්.\nමෙම තරගයේ පළමුවෙන් පන්දුවට පහරදුන් ශ්‍රී ලංකාව නියමිත පන්දුවාර 50 අවසානයේ කඩුලු 7 ක් දැවී ලකුණු 286 ක් රැස්කලා.\nපිළිතුරු ඉනිමේදී එංගලන්තය කඩුලු 8 ක් දැවී පන්දුවාර 50 අවසානයේ ලබාගත්තේ ද ලකුණු 286 ක්.\nපළමුවෙන් පන්දුවට පහරදුන් තම පිතිකරුවන් ද මෙම තරගයේදී ලබාගත් ලකුණු ප්‍රමාණය පිළිබඳ සෑහීමකට පත්වන බවයි ඇන්ජෙලෝ මැතිව්ස් සඳහන් කරන්නේ.\nකෙසේවෙතත් පන්දු රැකීමේදී දුර්වලතා දැක ගැනීමට හැකිවු අතර එම දුර්වලතා නිවැරදි කරගත යුතු බව ශ්‍රී ලංකා නායකයාගේ මතය වනවා.\nඑමෙන්ම පිතිකරණය සහ පන්දු යැවීමේ ද තවදුරටත් වර්ධනයක් අත්කර ගත යුතු බවටයි ඇන්ජෙලෝ මැතිව්ස්ගේ අපේක්ෂාව වන්නේ.\nඑමෙන්ම එංගලන්ත නායක ඔවන් මෝගන් ද ඊයේ තරගය පිළිබඳ අදහස් දක්වා තිබෙනවා.\nඔහු ප්‍රකාශකර ඇත්තේ තරගය ජය පරාජයෙන් තොරව නිමාකර ගැනීමට හැකිවීම පිළිබඳ සතුටු වන බවයි.\nකෙසේවෙතත් පසුගිය වසරක පමණ කාලයක් තුලදී තම පිතිකරුවන්ගේ දුර්වලතම පිතිකරණය ඊයේ තරගයේදී දැක ගැනීමට හැකිවු බවයි ඔවන් මෝගන් සඳහන් කර ඇත්තේ.\nකෙසේවෙතත් කණ්ඩායමේ ශක්තිමත්භාවය පිළිබඳ සෑහීමකට පත්විය හැකි බව ද ඔහු පෙන්වා දෙනවා.\nකුමන තත්වයක් මත වුව ද තරගයක් ජයග්‍රහණය කිරීමේ හැකියාවක් පවතින බව ශ්‍රී ලංකාව සමග පැවති පළමු එක්දින තරගයෙන් දැක ගැනීමට හැකිවු බව ද එංගලන්ත ක්‍රිකට් නායකයා ප්‍රකාශකර තිබෙනවා.",
       "URL": "https://www.hirunews.lk/sports/136206/පළමු-එක්දින-තරගය-ගැන-ශ්‍රී-ලංකා-එංගලන්ත-නායකයන්-කථා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=403"
}