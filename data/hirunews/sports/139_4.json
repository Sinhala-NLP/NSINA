{
       "Source": "hirunews",
       "Timestamp": "Tuesday, 17 September 2019 - 7:48",
       "Headline": "ශ්‍රී ලංකා පිළේ සංචාරයට පෙර පාකිස්තානයේ ආරක්ෂාව අයි.සී.සී.යේ ඇගයීමට",
       "News Content": "ශ්‍රී ලංකා පිළේ පාකිස්තාන සංචාරය සඳහා විනිසුරුවන් සහ තරඟ තීරකයන් පත් කිරීමට පෙර එහි ආරක්ෂක විධි විධාන ඇගයීමට ලක් කිරීමට ජාත්‍යන්තර ක්‍රිකට් සම්මේලනය තීරණය කර ඇති බව වාර්තා වනවා.\nඋර්දු බසින් පළ වන පාකිස්තාන පුවත්පතක් මේ බව හෙළිදරව් කර තිබූ බවයි ඉන්දීය හින්දුස්ථාන් ටයිම්ස් පුවත්පත සඳහන් කළේ.\nඒ අනුව අයි.සී.සී. ය මගින් පාකිස්තාන රජය තරගාවලිය සඳහා යෙදීමට අපේක්ෂා කරන ආරක්ෂක සැලසුම් ඇගයීමට ලක් කරනු ඇති.\n2015 වසරේ සිම්බාබ්වේ පිළ පාකිස්තානයේ සංචාරය කරද්දී, ජාත්‍යන්තර ක්‍රිකට් සම්මේලනය තරඟ විනිසුරුවන් පත් නොකළ අතර, එය රටවල් දෙකේ ක්‍රිකට් පාලක මණ්ඩලවල වගකීමක් බව සඳහන් කළා.\nප්‍රබල ක්‍රීඩකයන් දස දෙනෙකු ආරක්ෂක හේතූන් මත සංචාරය ප්‍රතික්ෂේප කිරීම මෙන්ම, රජය විසින් ශ්‍රී ලංකා ක්‍රිකට් වෙත සිදුකළ අනතුරු ඇගවීම හේතුවෙන් මේ මස 27 වන දා ආරම්භවීමට නියමිත පාකිස්තාන සංචාරය අවිනිශ්චිත වී තිබෙනවා.\nකෙසේ නමුත් සංචාරය අවලංගු කිරීම සම්බන්ධයෙන් ශ්‍රී ලංකා ක්‍රිකට් මෙතෙක් ප්‍රකාශයක් සිදුකර නොමැති අතර, සංචාරය සඳහා කණ්ඩායම් ද නම් කර අවසන්.",
       "URL": "https://www.hirunews.lk/sports/224430/ශ්‍රී-ලංකා-පිළේ-සංචාරයට-පෙර-පාකිස්තානයේ-ආරක්ෂාව-අයි-සී-සී-යේ-ඇගයීමට",
       "Category": "Sports",
       "Parent URL": "https://www.hirunews.lk/sports/all-news.php?pageID=139"
}