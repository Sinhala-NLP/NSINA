{
       "Source": "hirunews",
       "Timestamp": "Thursday, 24 November 2016 - 17:11",
       "Headline": "තියුණු තරගයකින් ජයගත් ශ්‍රී ලංකාවට දඩයක් ගෙවීමටත් සිදුවෙයි",
       "News Content": "බටහිර ඉන්දීය කොදෙව් කණ්ඩායම සමග ඊයේ පැවති තරගයේදී නියමිත කාලසීමාව තුළ පන්දුවාර ප්‍රමාණය යැවීමට අසමත්වීම හේතුවෙන් ශ්‍රී ලංකා කණ්ඩායමට දඩ මුදලක් පනවා තිබෙනවා.\nසිම්බාබ්වේ තුන්කොන් තරගාවලියේ 5 වන තරගය ඊයේ පැවැත්වුනේ බුලවායෝහිදීයි.\nඑම තරගයේදී ලබාදී තිබු නියමිත කාලසීමාව තුල පන්දුවාර දෙකක් යැවීමේ කාලය පිළිබඳ ගැටලුවක් මත මෙම දඩ මුදල නියමකර ඇතැයි සඳහන්.\nඒ ජාත්‍යන්තර ක්‍රිකට් කවුන්සිලයේ තරග තීරක කමිටුව විසින්.\nක්‍රිකට් කවුන්සිල කොන්දේසිවලට අනුව පන්දු වාරයක් යැවීමට නියමිත වේලාවට පෙර එය අවසන් කිරීමට නොහැකි වුවහොත් එම පිලේ ක්‍රීඩකයන්ට ප්‍රමාද වු සෑම පන්දු වාරයක් වෙනුවෙන්ම තරග මුදලින් සියයට 10 ක ප්‍රතිශතයක් කපා හැරෙනවා.\nඑමෙන්ම අදාළ කණ්ඩායමේ නායකයාට එම තරග මුදලින් දෙගුණයක ප්‍රතිශතයක් කපා හැරෙන බවයි ක්‍රිකට් කවුන්සිලය පෙන්වා දෙන්නේ.\nඒ අනුව ඊයේ තරගයේදී ශ්‍රී ලංකා කණ්ඩායමේ නායකත්වය දැරූ උපුල් තරංගට තරග මුදලින් සියයට 40 ක් කපා හැරෙනු ඇති.\nසෙසු ක්‍රීඩකයන්ට ලැබීමට නියමිත මුදලින් සියයට 20 බැගින්  කපා හැරෙන බවයි ජාත්‍යන්තර ක්‍රිකට් කවුන්සිලය නිවේදනය කලේ.\nඑමෙන්ම ඉදිරි වසරක කාලය තුලදී උපුල් තරංගගේ නායකත්වය යටතේ ක්‍රීඩකයකු මෙවැනි වරදක් සිදුකලහොත් උපුල් තරංගට තාවකාලික තරග තහනමකට ද ලක්විය හැකි බව ක්‍රිකට් කවුන්සිලය සඳහන් කර තිබෙනවා.\nඋපුල් තරංග ද සිය කණ්ඩායමෙන් සිදුවු ප්‍රමාදය පිළිගෙන ඇතැයි සඳහන්.\nඊයේ කොදෙව්වන්ට එරෙහිව පැවති තරගයෙන් ශ්‍රී ලංකාවට එක් ලකුණක  තියුණු ජයක් හිමිවුනා.\nපළමුවෙන් පන්දුවට පහරදුන් ශ්‍රී ලංකාව නියමිත පන්දුවාර 50 අවසානයේ කඩුලු 7 ක් දැවී ලකුණු 330 ක් රැස් කල අතර පිළිතුරු ඉනිම වෙනුවෙන් කොදෙව්වන්ට පන්දුවාර 50 දී කඩුලු 9 ක් දැවී ලබාගැනීමට හැකිවුයේ ලකුණු 329 ක් පමණයි.",
       "URL": "https://www.hirunews.lk/sports/148249/තියුණු-තරගයකින්-ජයගත්-ශ්‍රී-ලංකාවට-දඩයක්-ගෙවීමටත්-සිදුවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=371"
}