{
       "Source": "hirunews",
       "Timestamp": "Wednesday, 25 October 2017 - 17:58",
       "Headline": "ශ්‍රී ලංකා කණ්ඩායම සමග ක්‍රීඩා අමාත්‍යවරයා ලාහෝර් නුවරට",
       "News Content": "ශ්‍රී ලංකා සහ පකිස්තාන ක්‍රිකට් කණ්ඩායම් අතර ලාහෝර්හිදී පැවැත්වෙන 20යි 20 ක්‍රිකට් තරගය සඳහා තමන් ද සහභාගී වන බව ක්‍රීඩා අමාත්‍ය දයාසිරි ජයසේකර පවසනවා.\nමෙම තරගයේ ආරක්‍ෂාව සම්බන්ධයෙන් ගැටලූවක් නොමැති බවට ජාත්‍යන්තර ක්‍රිකට් ආයතනයද වාර්තාවක් ලබා දී ඇතැයි ඔහු සඳහන් කළා.\nතමන් පොලිස්පතිවරයාගෙන් කළ ඉල්ලීමකට අනුව මෙරට නියෝජ්‍ය පොලිස්පතිවරයෙක් ද මේ ගැන සොයාබැලීමට පත්කර ඇති බවයි ඔහු පවසන්නේ.\nඑම වාර්තාව ද දින දෙකක් පමණ ඇතුළත ලැබීමට නියමිතයි.\nශ්‍රී ලංකාවේ යුද්ධය පැවති සමයේ පකිස්තාන ක්‍රිකට් කණ්ඩායම මෙරට තරගවලට පැමිණි බව හා යුද්ධය වෙනුවෙන් පකිස්තාන රජය ශ්‍රී ලංකාවට දුන් සහාය අමකත කළ නොහැකි බවයි දයාසිරි ජයසේකර අමාත්‍යවරයා පවසන්නේ.\n\\\"රාජ්‍ය නායකයකුට දෙන ප්‍රභූ ආරක්‍ෂාව ශ්‍රී ලංකා ක්‍රිකට් කණ්ඩායමට ලබා දෙන බව පකිස්තාන රජය පොරොන්දු වී තිබෙනවා. මීට පෙර යම් අත්දැකීම්වලට මුහුණ දුන් ක්‍රීඩකයින් මෙයට සහභාගීවීමට බියකින් පසුවෙනවා නම් ඒ අය ගැන ප්‍රශ්නයක් නැහැ. පකිස්තානය සමග පැවැත්වෙන 20යි 20 තරග තුනටම එකම කණ්ඩායමක් තරග කිරීම තමයි හොඳ. ඒ වෙනුවෙන් ඉතා හොඳ කණ්ඩායමක් තෝරා තිබෙනවා.එත්  එයට සහභාගීවීම පුහුණුකරුවන් ප්‍රතික්ෂේප කරන්නේ නම් ඒ ගැන ක්‍රිකට් ආයතනය තීන්දුවක් ගත යුතුයි.\\\"\nපකිස්තානය සමග තරගාවලියට සහභාගී වූ මෙරට ක්‍රිකට් බලධාරියෙක් එරට ක්‍රිකට් ක්ෂේත්‍රය හා සම්බන්ධ නිලධාරිනියකට අයුතු යෝජනාවක් කර ඇති බවට නැගෙන චෝදනා සම්බන්ධයෙන් මෙහිදී මාධ්‍යවේදියකු ප්‍රශ්න කර සිටියා.\nඒ  සම්බන්ධයෙන් පරීක්‍ෂණයක් පවත්වන බවයි අමාත්‍යවරයා පැවසුවේ .\nක්‍රීඩා අමාත්‍ය දයාසිරි ජයසේකර මේ බව පැවසුවේ රජයේ ප්‍රවෘත්ති දෙපාර්තමේන්තුවේ දී අද (25) පැවති මාධ්‍ය හමුවක දී මාධ්‍යවේදියකු නැගූ පැනයකට පිළිතුරු දෙමින්.\nමේ අතර ශ්‍රී ලංකාව සහ පකිස්ථානය අතර පකිස්ථානයේ ලාහෝර් නුවර පැවැත්වීමට සැලසුම් කර ඇති තුන්වන විස්සයි විස්ස තරඟය සඳහා පකිස්ථානයේ පවතින ආරක්ෂක තත්වය පිළිබදව සොයාබැලීමට මෙරට විශේෂ නියෝජිතයින් පිරිසක් අද (25) පකිස්ථානයට පැමිණීමට නියමිත බව එරට මාධ්‍ය වාර්තා කරනවා.\nඒ අනුව එම නියෝජිත පිරිස ලාහෝර් නුවර ගඩාෆි ක්‍රීඩාංගනය සහ ඒ අවට පවතින ආරක්ෂක තත්වය, ක්‍රීඩකයින් නවාතැන් ගන්නා හෝටලයේ පවතින ආරක්ෂක තත්වය සම්බන්ධයෙන් සොයා බැලීමට නියමිත බවයි වාර්තා වන්නේ.\nඔවුන්ගේ නිරීක්ෂණ චාරිකාවෙන් අනතුරුව පකිස්ථානයේ පවත්නා වාතාවරණය සම්බන්ධයෙන් එම තරඟය සඳහා සහභාගී වන ක්‍රීඩකයින් දැනුවත් කිරීමට නියමිත බව සඳහන්.\nමේ වන විටත් ඔක්තෝබර් 29 වන දින පැවැත්වීමට නියමිත එම තරඟය සදහා නිකුත් කර ඇති ප්‍රවේශ පත්‍ර විශාල ප්‍රමාණයක් අලෙවි වී ඇති බවයි පකිස්ථාන මාධ්‍ය වැඩිදුරටත් පවසන්නේ.\nපාකිස්ථානය සහ ලෝක ක්‍රිකට් කණ්ඩායම අතර පසුගිය සැප්තැම්බර් මාසයේදී පැවැති පන්දුවාර 20 ක්‍රිකට් තරඟාවලියෙන් පසු සාර්ථක ක්‍රිකට් තරගාවලියක් පැවැත්වීමට ගඩාෆි ක්‍රීඩාංගණය හොඳින් සූදානම් කර ඇතැයි පාකිස්තාන ක්‍රිකට් ආයතනය නිවේදනයක් නිකුත් කරමින් පවසනවා.\nදෙරට අතර පැවැත්වෙන පළමු විස්සයි විස්ස තරඟය හෙට (26) එක්සත් අරාබි එමීර් රාජ්‍යයේදී ආරම්භ වනවා.",
       "URL": "https://www.hirunews.lk/sports/174432/ශ්‍රී-ලංකා-කණ්ඩායම-සමග-ක්‍රීඩා-අමාත්‍යවරයා-ලාහෝර්-නුවරට",
       "Category": "Sports",
       "Parent URL": "https://www.hirunews.lk/sports/all-news.php?pageID=286"
}