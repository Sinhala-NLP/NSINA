{
       "Source": "hirunews",
       "Timestamp": "Wednesday, 13 June 2018 - 10:43",
       "Headline": "මැතිව්ස් යළි දිවයිනට",
       "News Content": "බටහිර ඉන්දීය කොදෙව් තරඟ සංචාරයක නිරතවී සිටින ශ්‍රී ලංකා සංචිතයට එක්ව සිටින තුන් ඉරියව් ක්‍රීඩක ඇන්ජලෝ මැතිව්ස් නැවත ශ්‍රී ලංකාවට පැමිණ ඇති බව වාර්තා වනවා.\nපෞද්ගලික කාරණාවක් මත මැතිව්ස් යළි මෙරටට පැමිණි බවයි ශ්‍රී ලංකා ක්‍රිකට් ආයතනය පවසන්නේ.\nමේ හේතුවෙන් බොහෝ දුරට ඔහුට බටහිර ඉන්දීය කොදෙව් කණ්ඩායම සමඟ පැවැත්වෙන ඉදිරි ටෙස්ට් තරඟ දෙක අහිමි වී යන බවයි වාර්තා වන්නේ.\nමේ අතර දෙරට අතර පළමු තරඟයේදී පන්දුවෙන් දස්කම් පෑ වේග පන්දු යවන ක්‍රීඩක ළහිරු ගමගේ අබාධයකට ලක්ව ඇති බවයි කොදෙව් දේශයෙන් වාර්තා වන්නේ.\nඇන්ජලෝ මැතිව්ස් සහ ළහිරු ගමගේ වෙනුවට ධනුෂ්ක ගුණතිලක සහ තුන් ඉරියව් ක්‍රීඩක දසුන් ශානක ශ්‍රී ලංකා සංචිතයට කැඳවා තිබෙනවා.\nශ්‍රී ලංකාව සහ බටහිර ඉන්දීය කණ්ඩායම අතර දෙවන ටෙස්ට් තරඟය හෙට (14) ආරම්භවීමට නියමිතයි.",
       "URL": "https://www.hirunews.lk/sports/192952/මැතිව්ස්-යළි-දිවයිනට",
       "Category": "Sports",
       "Parent URL": "https://www.hirunews.lk/sports/all-news.php?pageID=226"
}