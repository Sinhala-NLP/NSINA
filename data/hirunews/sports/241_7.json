{
       "Source": "hirunews",
       "Timestamp": "Wednesday, 04 April 2018 - 10:55",
       "Headline": "20-20 තරඟාවලි ජය පාකිස්තානයට",
       "News Content": "සංචාරක බටහිර ඉන්දීය කොදෙව් කණ්ඩායම සහ පාකිස්තාන කණ්ඩායම අතර පැවති විස්සයි විස්ස තරඟාවලිය තුනට බින්දුවක් ලෙස ජය ගැනීමට පාකිස්තානය ඊයේ (03) සමත් වුණා.\nඒ, ඊයේ (03) පැවැති අවසන් සහ තුන්වන විස්සයි විස්ස තරඟයත් කඩුලු 8කින් ජයග්‍රහණය කරමින්.\nතරඟයේ පළමුව පන්දුවට පහර දුන් කොදෙව් ක්‍රීඩකයන් නියමිත පන්දු වාර 20 අවසානයේ දී කඩුලු 06ක් දැවී ලකුණු 153ක් රැස් කළා.\nඅනතුරුව පාකිස්තාන ක්‍රීඩකයන් පන්දු වාර 16යි පන්දු 05ක් තුළ කඩුලු 02ක් දැවී සිය ජයග්‍රාහී ඉලක්කය පසු කළා.\nමෙම තරඟයේදී පාකිස්ථානය වෙනුවෙන් වේග පන්දු යවන ක්‍රීඩක 17 හැවිරිදි ෂහීන් අෆ්රිඩී සහ කොදෙව් කණ්ඩායම වෙනුවෙන් තුන් ඉරියව් ක්‍රීඩක ඇන්ඩෲ  මැකාති ජාත්‍යන්තර 20 - 20 වරම් හිමිකරගත්තා.\nඅවසන් තරඟයේ වීරයා සම්මානය පාකිස්ථානයේ ආරම්භක පිතිකරු ෆකාර් සමාන් හිමිකරගත් අතර තරඟාවලියේ වීරයා සම්මානය හිමිකර ගැනීමට තරඟාවලිය පුරා පිත්තෙන් දස්කම් දැක්වූ  පාකිස්ථානයේ බාබර් අසාම් හිමිකරගනු ලැබුවා.\nතරඟාවලියේ තරඟ තුන තුලදී බාබර් අසාම් රැස්කළ ලකුණු සංඛ්‍යාව 165ක්.\nතරඟ තුනකින් සමන්විත විස්සයි විස්ස තරඟාවලියේ පළමු තරඟ ලකුණු 143කින් ද දෙවන තරඟය ලකුණු 83කින් ද පකිස්ථානය ජය ගත්තා.\nවසර 09කට පසු පාකිස්ථානයේ කරච්චි නුවරදී පැවති ජාත්‍යන්තර  ක්‍රිකට් තරඟාවලිය මෙය වීම විශේෂත්වයක්.",
       "URL": "https://www.hirunews.lk/sports/187613/20-තරඟාවලි-ජය-පාකිස්තානයට",
       "Category": "Sports",
       "Parent URL": "https://www.hirunews.lk/sports/all-news.php?pageID=241"
}