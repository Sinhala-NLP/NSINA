{
       "Source": "hirunews",
       "Timestamp": "Saturday, 01 June 2019 - 12:38",
       "Headline": "ලෝක කුසලාන පිටියේ ක්‍රිස් ගේල්ගෙන් නව වාර්තාවක්",
       "News Content": "ලෝක කුසලාන තරඟවලදී වැඩිම හයේ පහර එල්ල කරමින් නව වාර්තාවක් පිහිටුවීමට බටහිර ඉන්දීය කොදෙව් ක්‍රීඩක ක්‍රිස් ගේල් ඊයේ (31) සමත් වුණා.\nපාකිස්තානය පරදවා කොදෙව් පිළ ලබා ගත් පහසු ජයග්‍රහණයේදී පන්දු 34කදී ලකුණු 50ක් රැස් කළේ හයේ පහර 03ක් සහ හතරේ පහර 06ක් සමඟින්.\nඒ සමඟ ඔහු ලෝක කුසලාන තරගාවලි හිදී ලද හයේ පහර සංඛ්‍යාව 40 දක්වා ඉහළ යනවා.\nඒ, දකුණු අප්‍රිකානු ප්‍රවීන ක්‍රීඩක ඒ.බී. ඩිවිලියස් ලැබූ හයේ පහර සංඛ්‍යාව 3කින් අභිබවමින්.\nලෝක කුසලාන තරගාවලි හිදී වැඩිම හයේ පහර තබමින් 3 වන ස්ථානය හිමිකරගෙන ඇත්තේ ප්‍රවීන ඕස්ට්‍රේලියානු ක්‍රීඩක රිකී පොන්ටින්.\nඔහු ලබා ගත් හයේ පහර සංඛ්‍යාව 31ක්.\nමේ අතර, ශ්‍රී ලංකාව සහ නවසීලන්තය අද කාඩිෆ් හිදී මෙවර ලෝක කුසලාන තරගාවලියේ 3 වන තරඟයට සහභාගි වනවා.\nපෙරහුරු තරඟයේදී නවසීලන්තය, ශ්‍රී ලංකාව පරදා ලකුණු 98ක ජයක් ලැබූ අතර, වේග පන්දු යවන්නන්ගේ දස්කම් එහිදී කැපී පෙනුනා.\nකෙසේ නමුත්, දකුණු අප්‍රිකාව සමඟ පැවති පෙරහුරු තරඟයේදී ලකුණු 87ක් ලැබූ දිමුත් කරුණාරත්න මෙන්ම නැවත සුපුරුදු රිද්මය ලබා සිටින ඇන්ජලෝ මැතිව්ස් නවසීලන්ත වේග පන්දු යවන්නන්ට සාර්ථක ලෙස මුහුණ දෙනු ඇතැයි ක්‍රීඩා විචාරකයන් පවසනවා.",
       "URL": "https://www.hirunews.lk/sports/217509/ලෝක-කුසලාන-පිටියේ-ක්‍රිස්-ගේල්ගෙන්-නව-වාර්තාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=159"
}