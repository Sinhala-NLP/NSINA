{
       "Source": "hirunews",
       "Timestamp": "Monday, 25 September 2017 - 7:15",
       "Headline": "වංචනික පිරිසක් ගැන කළුතර කායවර්ධන කවය කියයි",
       "News Content": "අන්තර් සමාජ ප්‍රිමියර් ලීග් \\'බී\\\" කාණ්ඩයේ තෙදින ක්‍රිකට් තරගයක් තුළ ක්‍රීඩාවේ ජීව ගුණය විනාශ කිරීමේ සිදුවීමට ශ්‍රී ලංකා ක්‍රිකට් ආයතනයේ අනුග්‍රහය ලබන වංචනික පිරිසක් වග කිව යුතු බව කළුතර කායවර්ධන කවය චෝදනා කරනවා.\nඑම ක්‍රීඩා සමාජයේ ලේකම් ආර්. ජේ. එස්. පෙරේරා මහතා පවසන්නේ අදාළ පිරිස කළුතර කායවර්ධන කවයේ නිලධාරීන් ලෙස සාවද්‍ය ලෙස පෙනී සිටිමින් මෙවන් ක්‍රියා සිදු කරන බවයි.\nපානදුර ක්‍රීඩා සමාජය සහ කළුතර කායවර්ධන කවය අතර පැවති තරගයෙදී වාර්තා වූ අසාමාන්‍ය තරග රටාව පිලිබඳ සිදුකල විමර්ශනයකින් පසු ශ්‍රී ලංකා ක්‍රිකට් ආයතනය  එම තරගයට සහභාගී වූ ක්‍රීඩකයන් සහ පුහුණුකරුවන්ට තරග තහනම් පනවන්නට පියවර ගත්තා.\nකෙසේ වෙතත් මෙම සිදුවීමට සම්බන්ධ එක් පාර්ශවයක් වන කළුතර කායවර්ධන කවයේ පිරිසක් චෝදනා කරන්නේ ශ්‍රී ලංකා ක්‍රිකට් ආයතනයේ වුවමනාව මත තවත් පිරිසක් වංචනිකව තනතුරු සහ ලිපි ශීර්ෂ භාවිත කරමින් කටයුතු කරන බවයි.\n2016 වසරේ මාර්තු 13 වැනිදා පැවති වාර්ෂික මහා සභා රැස්වීමේදී තමන් ඇතුළු පිරිසක් එහි නිලතලවලට පත්වූ බව ක්‍රීඩා සමාජයේ ලේකම් ආර්. ජේ. එස්. පෙරේරා මහතා පවසනවා.\nකෙසේ වෙතත්, ක්‍රීඩා අමාත්‍යාංශය මේ සම්බන්ධයෙන් සිදුකළ පරීක්ෂණයෙන් තමන් ඇතුළු පිරිස නිවැරදි පරිපාලකයින් ලෙස පිළිගෙන ශ්‍රී ලංකා ක්‍රිකට් ආයතනයට ඒ පිළිබඳ දන්වා යැවූවද මේ දක්වා ක්‍රිකට් ආයතනය විසින් එම තීරණ ක්‍රියාත්මක කර නොමැති බව ඔවුන් චෝදනා කරනවා.\nඔහු වැඩිදුරටත් චෝදනා කරන්නේ ශ්‍රී ලංකා ක්‍රිකට් අනුග්‍රහය ලබන පිරිස සිය ක්‍රීඩා සමාජයට හිමි මූල්‍ය ප්‍රතිපාදන පවා ලබාගෙන මෙවැනි දූෂණ ක්‍රියාවන්හි නිරතවන බවයි.",
       "URL": "https://www.hirunews.lk/sports/171757/වංචනික-පිරිසක්-ගැන-කළුතර-කායවර්ධන-කවය-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=295"
}