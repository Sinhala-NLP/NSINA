{
       "Source": "hirunews",
       "Timestamp": "Sunday, 03 January 2016 - 10:37",
       "Headline": "ශ්‍රී ලංකා ක්‍රිකට් නිලවරණය ආරම්භවෙයි",
       "News Content": "ශ්‍රී ලංකා ක්‍රිකට් නිලවරණය අද පැවැත්වෙනවා.  ක්‍රීඩා අධ්‍යක්‍ෂ ජනරාල් කේ.ඩී.එස්. රුවන්චන්ද්‍ර ප්‍රකාශ කළේ  උදෑසන 9 ට එහි වැඩකටයුතු ආරම්භ වූ  බවයි.\n‍ශ්‍රී ලංකා ක්‍රිකට් ආයතනයේ නිලවරණය පවත්වන්නට වත්මන් ක්‍රීඩා අමාත්‍ය දයාසිරි ජයසේකර දින නියම කළේ මාස 8ක ක්‍රිකට් අතුරුපාලක කමිටු පාලනය අවසන් කිරීම සඳහායි.\nඒ අනුව, මෙවරත් නිලවරණය සඳහා ක්‍රීඩා සමාජ 86 ක් නියෝජනය කරමින් ඡන්දදායකයින් 147 දෙනෙකු ඡන්දය ප්‍රකාශ කිරීම සඳහා සුදුසුකම් ලැබුවා.\nක්‍රීඩා පනතට අලුතින් එක් වූ රෙගුලාසි අනුව පැවැත්වෙන මෙවර නිලවරණයේදී ඡන්දදායකයින්ට අත ඔසවා ඡන්දය ප්‍රකාශ කිරීමට සිදුවනු ඇති.\nමෙතෙක් ක්‍රිකට් නිලවරණය පැවැත්වුණේ රහස් ඡන්දයක් මගින්.\nමේ අතර ශ්‍රී ලංකා ක්‍රිකට් නිලවරණයේ උප සභාපති ධුරයට තරඟ වදින අපේක්ෂකයෙකු වන අමාත්‍ය අර්ජුන රණතුංග කොළඹ ඊයේ මාධ්‍ය හමුවක් කැඳවා තිබුණා. එහිදී ඔහු කියා සිටියේ සූදු ව්‍යාපාරයට සම්බන්ධ පුද්ගලයින් ශ්‍රී ලංකා ක්‍රිකට් ආයතනයේ නිලතලවලට පත්වුවහොත් එමඟින් මෙරට ක්‍රිකට් ක්‍රීඩාව දැඩි අනතුරකට පත්විය හැකි බවයි.",
       "URL": "https://www.hirunews.lk/sports/123300/ශ්‍රී-ලංකා-ක්‍රිකට්-නිලවරණය-ආරම්භවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=434"
}