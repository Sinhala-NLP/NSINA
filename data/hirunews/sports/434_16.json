{
       "Source": "hirunews",
       "Timestamp": "Monday, 28 December 2015 - 8:45",
       "Headline": "දෙවන එක්දින තරගයත් නවසීලන්තය ජය ගනී",
       "News Content": "සංචාරක ශ්‍රී ලංකා කණ්ඩායමට එරෙහි දෙවන එක්දින තරගය කඩුලු 10 කින් ජයග්‍රහණය කිරීමට නවසීලන්තය සමත්වුනා.\nක්‍රයිස්චර්ච්හි පැවති මෙම තරගයේ කාසියේ වාසිය දිනා පළමුවෙන් පන්දුවට පහරදුන් ශ්‍රී ලංකා කණ්ඩායමට පන්දුවාර 27 යි පන්දු 4 ක් අවසානයේ සියලුදෙනා දැවී ලබාගත හැකිවුයේ ලකුණු 117 ක් පමණයි.\nනුවන් කුලසේකර ලකුණු 19 යි. නායක ඇන්ජෙලෝ මැතිව්ස් සහ ධනුෂ්ක ගුණතිලක ලකුණු 17 බැගින් ලබාගත්තා.\nපන්දු යැවීමේදී මැට් හෙන්රි ලකුණු 33 ට කඩුලු 4 ක් බිඳහෙලුවා.\nපිළිතුරු ඉනිම වෙනුවෙන් පන්දුවට පහරදුන් නවසීලන්තය පන්දුවාර 8 යි පන්දු 2 කදී කිසිවකුත් නොදැවී ජයග්‍රාහී ඉලක්කය පසුකලා.\nමාටින් ගප්ටිල් නොදැවී 93 යි. එම ලකුණු 93 ට හයේ පහර 8 ක් සහ හතරේ පහර 9 ක් ඇතුලත් වුනා.\nටොම් ලේතම් ලකුණු 17 ක් රැස්කලා. මේ අනුව තරග 5 කින් සමන්විත එක්දින තරගාවලියේ 2 ට බින්දුවක් ලෙස නවසීලන්තය ඉදිරියෙන් පසුවනවා.\nසංචාරක ශ්‍රී ලංකා කණ්ඩායම සහ නවසීලන්තය අතර තුන්වන එක්දින තරගය ලබන බ්‍රහස්පතින්දා නෙල්සන්හිදී පැවැත්වීමට නියමිතයි.",
       "URL": "https://www.hirunews.lk/122913/දෙවන-එක්දින-තරගයත්-නවසීලන්තය-ජය-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=434"
}