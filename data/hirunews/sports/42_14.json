{
       "Source": "hirunews",
       "Timestamp": "Tuesday, 21 September 2021 - 10:17",
       "Headline": "එංගලන්තයත් පාකිස්තාන ක්‍රිකට් සංචාරය අවලංගු කරයි",
       "News Content": "ලබන මාසයේ යෙදීමට නියමිත ව තිබූ සිය පිරිමි සහ කාන්තා ජාතික ක්‍රිකට් කණ්ඩායම්වල පාකිස්තාන සංචාරය අවලංගු කිරීමට එංගලන්ත ක්‍රිකට් පාලක මණ්ඩලය තීරණය කර තිබෙනවා.\nපසුගිය සිකුරාදා නවසීලන්ත ක්‍රිකට් පිල පාකිස්තාන සංචාරය අවලංගු කර සිය රට බලා ගියේ, පළමු එක්දින තරගය ආරම්භවීමට පැය කිහිපයක් තිබියදී යි.\nආරක්ෂක අවදානම පිළිබඳ විශ්වාසදායක තොරතුරු මත සංචාරය අවලංගු කරන බව ප්‍රකාශ කළ ද නවසීලන්තය ඒ පිළිබඳ වැඩිදුර තොරතුරු අනාවරණ කළේ නැහැ.\nවිස්සයි විස්ස ලෝක කුසලාන තරගාවලියට පෙර එංගලන්ත ක්‍රිකට් පිල පාකිස්තානයේ දී විස්සයි විස්ස තරග දෙකකට සහභාගි වීමට නියමිත ව තිබූ අතර, කාන්තා ක්‍රිකට් පිල එක්දින ජාත්‍යන්තර තරග 03කට සහභාගි වීමට නියමිත ව තිබුණා.\nඑංගලන්ත ක්‍රිකට් පාලක මණ්ඩලය සඳහන් කළේ, කොවිඩ් වසංගතය හමුවේ පවතින සීමාවන්ට අමතර ව කලාපය වෙත සංචාරය කිරීමේ අවදානම ඉහළ යාම හේතුවෙන් පාකිස්තාන සංචාරය අවලංගු කරන බවයි.",
       "URL": "https://www.hirunews.lk/sports/282804/එංගලන්තයත්-පාකිස්තාන-ක්‍රිකට්-සංචාරය-අවලංගු-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=42"
}