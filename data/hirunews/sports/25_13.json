{
       "Source": "hirunews",
       "Timestamp": "Wednesday, 16 March 2022 - 15:30",
       "Headline": "ශ්‍රී ලංකා ක්‍රිකට් නායක දිමුත් කරුණාරත්නට අලුත් ස්ථානයක්",
       "News Content": "ශ්‍රී ලංකාව සහ ඉන්දියාව අතර පැවැති දෙවැනි ටෙස්ට් තරගයේ දෙවැනි ඉනිමේ දී ශතකයක් රැස් කරගත් ශ්‍රී ලංකා කණ්ඩායමේ නායක දිමුත් කරුණාරත්න අයි.සී.සී ටෙස්ට් පිතිකරුවන් වර්ගීකරණ ලැයිස්තුවේ ස්ථාන තුනක් ඉදිරියට එන්නට සමත් වී තිබෙනවා.\nඒ අනුව මේ වන විට දිමුත් කරුණාරත්න රැඳී සිටින්නේ ටෙස්ට් පිතිකරුවන් වර්ගීකරණ ලයිස්තුවේ පස් වැනි ස්ථානයේ යි.\nමෙය දිමුත් කරුණාරත්නගේ ටෙස්ට් ක්‍රිකට් දිවියේ හොඳ ම වර්ගීකරණය ද වනවා.\nමීට පෙර හය වැනි ස්ථානයේ රැඳී සිටි දිමුත් ඉන් අනතුරු ව අට වැනි ස්ථානය දක්වා පහළ බැස්සා.\nකෙසේ වෙතත් ශ්‍රී ලංකාව සහ ඉන්දියාව අතර පැවැති දෙවැනි ටෙස්ට් තරගයේ රැස්කරගත් ශතකයත් සමඟින් ඔහු නැවතත් ස්ථාන තුනක් ඉදිරියට පැමිණෙමින් පස් වැනි ස්ථානය තහවුරු කර ගෙන ඇත්තේ ප්‍රසාද ලකුණු 781 ලබා ගනිමින්.\nමෙම වර්ගීකරණ ලැයිස්තුවේ පළමු වැනි ස්ථානයේ රැඳී සිටින ඕස්ට්‍රේලියානු ක්‍රීඩක මානස් ලබූෂ්නේ ඒ වෙනුවෙන් ලබාගෙන ඇති ප්‍රසාද ලකුණු සංඛ්‍යාව 936ක්.\nමෙම ලැයිස්තුවේ දෙවැනි ස්ථානය එංගලන්ත ක්‍රීඩක ජෝ රූට් රැඳී සිටින අතර තුන් වැනි ස්ථානයේ රැඳී සිටින්නේ, ඔස්ට්‍රෙලියානු ක්‍රීඩකයකු වන ස්ටීව් ස්මිත්.\nඑමෙන්ම සිවු වැනි ස්ථානය හිමි වී ඇත්තේ, නවසීලන්ත ක්‍රිකට් ක්‍රීඩක කේන් විලියම්සන්ට යි.\nමේ අතර, ඉන්දීය සුපිරි ක්‍රිකට් ක්‍රීඩක විරාත් කෝලි නවතම ශ්‍රේණිගත කිරීමේ දී ස්ථාන හතරක් පසුපසට යමින් නව වැනි ස්ථානයේ රැඳී සිටිනවා.",
       "URL": "https://www.hirunews.lk/299629/ශ්‍රී-ලංකා-ක්‍රිකට්-නායක-දිමුත්-කරුණාරත්නට-අලුත්-ස්ථානයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=25"
}