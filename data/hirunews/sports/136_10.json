{
       "Source": "hirunews",
       "Timestamp": "Saturday, 05 October 2019 - 22:34",
       "Headline": "යොවුන් ශ්‍රී ලංකා පිල විස්සයි විස්ස අංක එකේ ක්‍රිකට් පිල පරදයි",
       "News Content": "යොවුන් ක්‍රීඩකයන්ගෙන් සමන්විත ශ්‍රී ලංකා විස්සයි විස්ස ක්‍රිකට් කණ්ඩායම අයි.සී.සී. විස්සයි විස්ස කණ්ඩායම් දර්ශකයේ අංක එකේ ස්ථානය හිමිකරගෙන සිටින පාකිස්තානය පරාජය කිරීමට සමත්වුණා.\nවසර 10 කට පසු ප්‍රථම වරට ලාහෝර් නුවර ගඩාෆි ක්‍රීඩාංගණයට පිවිසි දසුන් ශානකගේ නායකත්වයෙන් යුත් ශ්‍රී ලංකා පිල සිය පන්දු වාර විස්ස තුළදී කඩුලූ 5  ක් දැවී ලකුණු 165 ක් රැස් කළා.\nඑහිදී ධනුෂ්ක ගුණතිලක පන්දු 38 කදී ලකුණු 57 ක් රැස් කළ අතර, අවිශ්ක ප්‍රනාන්දු ලකුණු 33 ක් සහ භානුක රාජපක්ෂ ලකුණු 32 ක් රැස් කළා.\nපාකිස්ථානය වෙනුවෙන් මොහොමඩ් හස්නයින් ලකුණු 37 කට කඩුලූ 3 ක් බිද හෙලූවා.\nපිළිතුරු වශයෙන් පාකිස්ථාන පිලට පන්දු වාර 17 යි පන්දු 4 කදී සියලූ ක්‍රීඩකයන් දැවී ලබාගත හැකිවූයේ ලකුණු 101 ක් පමණයි.\nඑහිදි ඉසුරු උදාන ලකුණු 11 කට කඩුලූ 3 ක්ද නුවන් ප්‍රදීප් ලකුණු 21 කට කඩුලූ 3 ක් ද බිද හෙලූ අතර, වනිදු හසංරග ලකුණු විස්සකට කඩුලූ දෙකක් බිද හෙලූවා.\nමේ අනුව මෙම ජයග්‍රහණය සමඟ ශ්‍රී ලංකා පිල පාකිස්ථානය සමඟ පැවැත්වෙන විස්සයි විස්ස ජාත්‍යන්තර තරගාවලියේ එකට බින්දුවක් ලෙස ඉදිරියට පැමිණෙනවා.\nසංචාරක ශ්‍රී ලංකා කණ්ඩායම සහ පකිස්ථානය අතර 20 යි 20 තරග 3ක් පැවැත්වීමට නියමිත අතර දෙවන තරගය ලබන සඳුදා ලාහෝර් නුවරදී පැවැත්වීමට සැලසුම් කර තිබෙනවා.",
       "URL": "https://www.hirunews.lk/sports/225669/යොවුන්-ශ්‍රී-ලංකා-පිල-විස්සයි-විස්ස-අංක-එකේ-ක්‍රිකට්-පිල-පරදයි",
       "Category": "Sports",
       "Parent URL": "https://www.hirunews.lk/sports/all-news.php?pageID=136"
}