{
       "Source": "hirunews",
       "Timestamp": "Sunday, 02 July 2017 - 15:25",
       "Headline": "දෙවන එක්දින තරගයේදී ශ්‍රී ලංකා කණ්ඩායමට කඩුලු  07ක ජයක්",
       "News Content": "සංචාරක සිම්බාබ්වේ කණ්ඩායම සමග පැවැත්වුනු  දෙවන එක්දින තරඟය කඩුලු 07 ජයගන්නට ශ්‍රීලංකා කණ්ඩායම සමත් වුණා.\nගාල්ල ජාත්‍යන්තර ක්‍රීඩාංගණයේදී අද (02 ) උදෑසන ආරම්භ වු තරගයේදී කාසියේ වාසිය දිනූ ශ්‍රී ලංකා නායක ඇන්ජලෝ මැතිව්ස් තීරණය කළේ පළමුවෙන් පන්දුවට පහර දීමේ අවස්ථාව සිම්බාබ්වේ කණ්ඩායමට ලබා දීමටයි.\nඒ අනුව ශ්‍රීලංකා කණ්ඩායමේ ආරාධනයෙන් පළමුව පන්දුවට පහරදුන් සිම්බාබ්වේ පිළ පන්දු වාර 33 යි පන්දු හතරක් අවසානයේ සියලු ක්‍රීඩකයන් දැවී ලකුණු 155 ක් ලබා ගත්තා.\nපන්දු යැවීමේදී දඟ පන්දු යවන ක්‍රීඩක ලක්ෂාන් සඳකැන් කඩුලු 04ක්, වනිඳු හසරංග කඩුලු 03ක් සහ නුවන් ප්‍රදීප්,අසේල ගුණරත්න සහ ධනුෂ්ක ගුණතිලක එක් කඩුල්ල බැගින් බිද දැමුවා.\nඑහිදී සිය මංගල එක්දින තරඟයට ක්‍රීඩා කළ පා දඟ පන්දු යවන තුන් ඉරියව්වෙන්ම දස්කම් දක්වන වනිඳු හසරංග කඩුලු ත්‍රිත්වයක් ලබාගැනීම විශේෂත්වයක්.\nඔහු ලබාගත් මෙම කඩුලු ත්‍රිත්වය වර්තා පොත් අලුත් කරමින් ඉතිහාසයට එක්වන්නේ එක්දින තරග බිමට පිවිසි පළමු දිනයේදීම කඩුලු ත්‍රිත්වයක් ලබා ගත් තුන්වැන්නා ලෙසටයි.\nවෛරස් උණ රෝගය හේතුවෙන් අද තරඟයට සහභාගිවීම අවිනිශ්චිතව ලසිත් මාලිංග සහ කුසල් මෙන්ඩිස් යන ක්‍රීඩකයන් දෙදෙනාම අද තරඟය වෙනුවෙන් ක්‍රීඩා කළා.\nඅමිල අපොන්සු සහ අකිල ධනංජය වෙනුවට වේග පන්දු යවන ක්‍රීඩක දුෂ්මන්ත චමීර සහ දඟ පන්දු යවන ක්‍රීඩක ලක්ෂාන් සඳකැන් ද අද කණ්ඩායමට ඇතුළත්ව සිටියා.\nපිළිතුරු ඉනිම ක්‍රීඩා කළ ශ්‍රීලංකා කණ්ඩායම පන්දුවාර 30 යි පන්දු 01 කදී ජයග්‍රාහී සීමාව පසුකර යාමට සමත්වුණා.\nශ්‍රීලංකා කණ්ඩායම වෙනුවෙන් නිරෝෂන් දික්වැල්ල ලකුණු 35ක් සහ ශ්‍රීලංකා කණ්ඩායමේ උප නායක උපුල් තරංග නොදැවී රැස්කළ ලකුණු සංඛ්‍යාව 75 ක්.\nඒ අනුව තරඟ 05කින් සමන්විත එක්දින තරගාවලිය තරග එකට එක්ක ලෙස කණ්ඩායම් දෙකම සම තත්වයේ පසුවනවා.\nතරගයේ වීරයා දඟ පන්දු යවන ක්‍රීඩක ලක්ෂාන් සඳකැන්.\nවනිඳු හසරංග අද දවාගත් කඩුලු ත්‍රිත්වය පහතින්..",
       "URL": "https://www.hirunews.lk/sports/164912/දෙවන-එක්දින-තරගයේදී-ශ්‍රී-ලංකා-කණ්ඩායමට-කඩුලු-07ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=319"
}