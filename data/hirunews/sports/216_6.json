{
       "Source": "hirunews",
       "Timestamp": "Monday, 06 August 2018 - 8:09",
       "Headline": "තරඟාවලි පරාජයට පිතිකරණ පුහුණුකරු හේතු කියයි",
       "News Content": "දකුණු අප්‍රිකාව සමඟ පැවැත්වෙන ඉදිරි තරඟ දෙක සඳහා නවක ක්‍රීඩකයින් කිහිප දෙනෙකු බොහෝ විට කණ්ඩායමට ඇතුළත් කර ගැනීමට නියමිත බව පිතිකරණ පුහුණුකරු තිලාන් සමරවීර ප්‍රකාශ කළා.\nඔහු මේ බව කියා සිටියේ දකුණු අප්‍රිකාව ඊයේ (05) අවසන්වූ තුන්වන එක්දින තරඟයෙන් පසු පැවති මාධ්‍ය හමුවට එක්වෙමින්.\nදෙරට අතර ඊයේ පැවති තුන්වන එක්දින තරඟය ලකුණු 78කින් ජයගන්නට දකුණු අප්‍රිකානු කණ්ඩායම සමත් වුණා.\nමෙම ජයග්‍රහණයත් සමඟ තරඟ 05කින් සමන්විත එක්දින තරඟාවලිය තරඟ තුනට බින්දුවක් ලෙස දකුණු අප්‍රිකානු කණ්ඩායම මේ වනවිට ජය හිමිකරගෙන අවසන්.\nමෙම පරාජය ඉතිහාසයට එක්වුණේ ශ්‍රී ලංකා කණ්ඩායම දකුණු අප්‍රිකාව හමුවේ නොකඩවා ලද 11 වන තරඟ පරාජය ලෙසයි.",
       "URL": "https://www.hirunews.lk/sports/196889/තරඟාවලි-පරාජයට-පිතිකරණ-පුහුණුකරු-හේතු-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=216"
}