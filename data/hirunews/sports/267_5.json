{
       "Source": "hirunews",
       "Timestamp": "Friday, 05 January 2018 - 18:04",
       "Headline": "ක්‍රිකට් ආයතනයෙන් නොලැබුණු, ගෙවීම",
       "News Content": "එක්සත් අරාබි එමීර් රාජ්‍යයේ සාජා ක්‍රිකට් ක්‍රීඩාංගණයේ දී පසුගියදා නිමා වූ T 10 ක්‍රිකට් තරඟාවලියට ශ්‍රි ලංකාවෙන් කණ්ඩායමක්ද සහභාගී කරවීමට ක්‍රිකට් ආයතනය පියවර ගත්තා.\nනමුත් එම තරඟාවලියට සහභාගී වූ ක්‍රීඩකයින්ට මෙතෙක් ක්‍රිකට් ආයතනය කිසිදු ගෙවීමක් සිදුකර නොමැති බවයි වාර්තා වන්නේ.\nඑම තරඟාවලියට සහභාගී වූ ක්‍රීඩකයන්ට කාණ්ඩ 04 ක් යටතේ ගෙවීම් සිදුකළ අතර ශ්‍රි ලංකා ක්‍රීඩකයන්ට හැර තරඟාවලියට එක්වූ අනෙකුත් සෑම ක්‍රීඩකයෙකුටම එම මුදල් ලැබී තිබෙනවා.\nමෙම තරඟාවලියේ සෑම කණ්ඩායමකම සුපිරි ක්‍රීඩකයෙක් තෝරා ගත් අතර එම ක්‍රීඩකයන්ට ඇමරිකානු ඩොලර් 40,000 ක මුදලක්ද, ජාත්‍යන්තර මට්ටමේ ක්‍රීඩකයෙකුට ඩොලර් 35,000 ක මුදලක්ද, ජාතික මට්ටමේ ක්‍රීඩකයෙකුට ඩොලර් 25,000 ක මුදලක්ද, දේශිය තරඟාවලිය සඳහා පමණක් එක්ව ඇති ක්‍රීඩකයින්ට ඩොලර් 15,000 ක මුදලක්ද ලබා දී තිබෙනවා.\nනමුත් ශ්‍රි ලංකාවෙන් එක්වූ ක්‍රීඩකයන්ට රාත්‍රි ආහාරය සඳහා ලැබෙන සුළු දීමනාවක් පමණක් ලබා දීමට ක්‍රිකට් ආයතනය පියවර ගෙන තිබීම ප්‍රශ්නයට තුඩු දෙන කාරණාවක්.\nමේ තරඟාවලියේ දී ශ්‍රි ලංකාව නියෝජනය කරමින් සහභාගී වූ කණ්ඩායමට අනුග්‍රාහකයින් 08 දෙනෙකු පමණ සිට ඇති බවත් ඔවුන්ගෙන් විශාල මුදලක් ක්‍රිකට් ආයතනය උපයා ඇති බවයි වාර්තා වන්නේ.\nමේ තරඟාවලියට එක්වූ සෑම කණ්ඩායමකටම අයිතිකරුවෙකු ද සිටි බවයි ක්‍රීඩකයින් පවසන්නේ.\nදිනේෂ් චන්දිමාල් (නායක), ලහිරු තිරිමාන්න, කිත්රුවන් විතානගේ, ඇන්ජලෝ පෙරේරා, ෂෙහාන් ජයසූරිය , අලංකාර අසංක, වනිඳු හසරංග, කසුන් මධුෂංක, සචිත්‍ර සේනානායක සහ ජෙෆ්රි වැන්ඩසේ මේ තරඟාවලියට එක්වූ ශ්‍රි ලංකා කණ්ඩායම වනවා.",
       "URL": "https://www.hirunews.lk/sports/180278/ක්‍රිකට්-ආයතනයෙන්-නොලැබුණු-ගෙවීම",
       "Category": "Sports",
       "Parent URL": "https://www.hirunews.lk/sports/all-news.php?pageID=267"
}