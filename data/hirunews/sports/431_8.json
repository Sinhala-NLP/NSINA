{
       "Source": "hirunews",
       "Timestamp": "Thursday, 21 January 2016 - 17:59",
       "Headline": "චමින්ද වාස් අයර්ලන්තයට",
       "News Content": "අයර්ලන්ත ක්‍රිකට් කණ්ඩායමේ පන්දු යැවීමේ පුහුණු උපදේශකවරයකු වශයෙන් චමින්ද වාස් තෝරාගෙන තිබෙනවා.\nඔහු ලබන මාසයේ සිට උපදේශණ කටයුතු ආරම්භ කරන බවයි විදෙස් පුවත් සේවාවල දැක්වෙන්නේ.\nඉදිරියේදී පැවැත්වෙන 20-20 ලෝක කුසලානය වෙනුවෙන් අයර්ලන්ත කණ්ඩායම සුදානම් කරවීම චමින්ද වාස්ට පැවරී ඇති වගකීමක්.\nඅබුඩාබිහිදී අයර්ලන්තය සහ එක්සත් අරාබි එමීර් රාජ්‍ය කණ්ඩායම් අතර පැවැත්වෙන 20-20 තරගාවලියෙන් චමින්ද වාස් සිය රාජකාරී ආරම්භ කරනු ඇති.\nඅනතුරුව පෙබරවාරි මස අවසානයේ සිට 20-20 ලෝක කුසලානයේ ආරම්භය දක්වා අයර්ලන්ත කණ්ඩායමට විශේෂ පුහුණු කඳවුරක් පැවැත්වෙනවා.\nචමින්ද වාස් ප්‍රකාශකර ඇත්තේ තමා පන්දු යැවීමේ පුහුණු උපදේශකයකු ලෙස තෝරා ගැනීම පිළිබඳ සතුටට පත්වන බවයි.\nඑමෙන්ම තමාට මෙම අභියෝගය නිසි පරිදි ඉටු කිරීමට හැකි බවට දැඩි විශ්වාසයක් පවතින බව ද චමින්ද වාස් ප්‍රකාශකර තිබෙනවා.",
       "URL": "https://www.hirunews.lk/sports/124464/චමින්ද-වාස්-අයර්ලන්තයට",
       "Category": "Sports",
       "Parent URL": "https://www.hirunews.lk/sports/all-news.php?pageID=431"
}