{
       "Source": "hirunews",
       "Timestamp": "Friday, 28 October 2016 - 21:59",
       "Headline": "ශ්‍රී ලංකා, සිම්බාබ්වේ ටෙස්ට් තරගාවලිය හෙට",
       "News Content": "ශ්‍රී ලංකා ක්‍රිකට් කණ්ඩායම සහ සිම්බාබ්වේ ක්‍රිකට් කණ්ඩායම අතර තරග 2 කින් සමන්විත ටෙස්ට් ක්‍රිකට් තරගාවලිය හෙට ආරම්භවනවා.\nපළමු තරගය පැවැත්වෙන්නේ හරාරේ හිදී.\nශ්‍රී ලංකා ක්‍රිකට් කණ්ඩායමක් ටෙස්ට් තරගාවලියක් සඳහා සිම්බාබ්වේ දේශයට පැමිණියේ 2004 වසරෙන් පසුවයි.\nඑම කණ්ඩායම නියෝජනය කළ එකදු ක්‍රීඩකයෙක් හෝ මෙවර ශ්‍රී ලංකා කණ්ඩායමට ඇතුළත්ව නැහැ.\nශ්‍රී ලංකා කණ්ඩායම රංගන හේරත්ගේ නායකත්වය යටතේ සිම්බාබ්වේ සංචාරයට එක්වනවා.\nඇන්ජලෝ මැතිව්ස්, දිනේෂ් චන්දිමාල් ඇතුළු ප්‍රබල ක්‍රීඩකයින් රැසකට මෙම සංචාරය අහිමිව ඇත්තේ ඔවුන් ආබාධයන්ට ගොදුරුවීම නිසායි.\nවිශේෂයෙන්ම නම් දැරූ වේගපන්දු යවන්නෙක්ට සිටින්නේ සුරංග ලක්මාල් පමණයි.\nමේ නිසා පිතිකරුවන්ට සහ රංගන ප්‍රමුඛ දඟ පන්දු බල ඇණියට වැඩි වගකීමක් පැවරෙනවා.\nසිම්බාබ්වේ කණ්ඩායමද නවක ක්‍රීඩකයින් තිදෙනෙකු සමඟින් ශ්‍රී ලංකා අභියෝගයට මුහුණදීමට සූදානම්.\nශ්‍රී ලංකා කණ්ඩායමට එරෙහිව පළමුවරට ටෙස්ට් තරග ජයක් ලබන්නට මෙවර සිම්බාබ්වේ කණ්ඩායමට වැඩි ඉඩක් ඇති බවයි විචාරකයින් පවසන්නේ.\nකෙසේ නමුත් 2013 වසරේදී පාකිස්තානය පරාජය කිරීමෙන් පසු සිම්බාබ්වේ කණ්ඩායම මේ වන තුරුත් ටෙස්ට් තරග ජයක් වාර්තා කොට නැහැ.\nශ්‍රී ලංකාව සහ සිම්බාබ්වේ කණ්ඩායම අතර පළමු ටෙස්ට් ක්‍රිකට් තරගය ශ්‍රී ලංකා වේලාවෙන් හෙට පස්වරු 1 ට ආරම්භ වීමට නියමිතයි.",
       "URL": "https://www.hirunews.lk/sports/146311/ශ්‍රී-ලංකා-සිම්බාබ්වේ-ටෙස්ට්-තරගාවලිය-හෙට",
       "Category": "Sports",
       "Parent URL": "https://www.hirunews.lk/sports/all-news.php?pageID=376"
}