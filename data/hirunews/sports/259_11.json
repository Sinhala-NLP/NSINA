{
       "Source": "hirunews",
       "Timestamp": "Monday, 29 January 2018 - 12:44",
       "Headline": "තුන්කොන් සටනේ ජයග්‍රහණය ගැන චන්දිමාල් කියපු කතාව",
       "News Content": "කලකට පසු කණ්ඩායමක් වශයෙන් තුන් ඉරියව්වෙන්ම සාර්ථක වීම තුන්කොන් ක්‍රිකට් තරගාවලියේ ශූරතාව දිනාගැනීමට ඉවහල් වූ බව ශ්‍රී ලංකා ක්‍රිකට් නායක දිනේෂ් චන්දිමාල් පවසනවා.\nබංග්ලාදේශය සමඟ අවසන් තරගයෙන් අනතුරුව පැවති මාධ්‍ය හමුවේදී ඔහු මේ බව පැවසුවා.\n\\\"මේ හැමදේම දැඩි මහන්සියක ප්‍රතිඵල. විශේෂයෙන්ම පළමු තරඟ දෙක පැරදුණාට පස්සේ අපිට සැලසුමක් තිබුණා. අපි හැමෝම ඒ සැලසුමට අනුව වැඩ කළා. ඒ ගෞරවය හැමෝටම යන්න ඕන. අපිට අවශ්‍ය වුණේ බංග්ලාදේශ ක්‍රිකට් කණ්ඩායමට හොඳ තරඟයක් දෙන්න. අපි හැමෝම දන්නවා ඔවුන්ගේ භූමියේදී ඔවුන් ඉතා ශක්තිමත් කියලා. කාසියේ වාසිය උරගා බලන්න කලින් මම දෙවියන්ට කිව්වා කාසියේ වාසිය මට ලැබෙන්න කියලා. ගොඩක් වියළි විකට්ටුවක් තිබුණේ. වාසනාවකට වගේ උපුලුයි දික්වැල්ලයි හොඳ අඩිතාලමක් දැමුවා. ඒක තමයි තරඟයේ හැරවුම් ලක්ෂය.\\\"\nමෙම මාධ්‍ය හමුවේදී වැඩිදුරටත් අදහස් දැක්වූ දිනේෂ් චන්දිමාල් ශ්‍රී ලංකා කණ්ඩායමේ පුහුණුකරු පිළිබඳව අදහස් දක්වා සිටියා.\n\\\"අපි හැමෝම දන්නවා ඔහු ඉතා හොඳ පුහුණුකරුවෙක්. ඔහු අපිට ලබාදුන් ආත්ම විශ්වාසයයි වඩාත්ම වැදගත් වුණේ. ඔබට ඔබගේ පුහුණුකරු විශ්වාස කරන්න පුළුවන්නම් හොඳ ප්‍රතිඵල අත්වෙන බවට මේක හොඳම උදාහරණයක්. ඇත්තටම මේක ගොඩක් සතුටු අවස්ථාවක්. අපිට අවශ්‍ය වෙලා තිබුණේ මේ තරඟාවලිය ජයග්‍රහණය කරන්න අපි ඒ ලද අවස්ථාව දෝතට ගත්තා.\\\"",
       "URL": "https://www.hirunews.lk/sports/182313/තුන්කොන්-සටනේ-ජයග්‍රහණය-ගැන-චන්දිමාල්-කියපු-කතාව",
       "Category": "Sports",
       "Parent URL": "https://www.hirunews.lk/sports/all-news.php?pageID=259"
}