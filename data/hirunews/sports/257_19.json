{
       "Source": "hirunews",
       "Timestamp": "Friday, 02 February 2018 - 19:38",
       "Headline": "ශ්‍රී ලංකා ඉනිම ශක්තිමත් කළ පිතිකරුවෙක් තැබූ වාර්තාව",
       "News Content": "ශ්‍රී ලංකා බංග්ලාදේශ පළමු ටෙස්ට් ක්‍රිකට් තරගයේ තුන්වන දිනය ආරම්භ වනවිට සිය පළමු ඉනිම සදහා පන්දුවට පහර දෙමින් සිටි ශ්‍රී ලංකා කණ්ඩායම එක කඩුල්ලක් දැවී ලකුණු 187ක් ලබාගෙන සිටියා.\nදෙවන කඩුල්ලේ සබඳතාව තවදුටරත් ශක්තිමත් කල කුසල් සහ ධනංජය බංග්ලාදේශ පන්දු යවන්නන් මෙන්ම පන්දු රකින්නන්ද වෙහෙසට පත්කරමින් පන්දුවට පහරදුන්නා.\nඒ දෙවන කඩුල්ලට ලකුණු 308ක විශිෂ්ට සබදතාවක් එක්කරමින්.\nසිය ටෙස්ට් තරග දිවියේ ඉහලම ලකුණු සංක්‍යාව ලෙස ලකුණු 173ක් ලබා සිටියදී ධනංජය දැවී යාමත් සමග එම සබදතාව බිඳ වැටුනා.\nඅනතුරුව කුසල් සමගින් පිටියේ එක්වුණු රොෂේන් සිල්වා තවදුරටත් බංග්ලාදේශ පන්දු රකින්නන් වෙහෙසට පත්කලා.\nඔවුන් දෙදෙනා තුන්වන කඩුල්ලට ලකුණු 107ක අගනා සබදතාවක් ගොඩනැගුවා.\nහොදින් පන්දුවට පහරදෙමින් සිටි කුසල් අනවශ්‍ය පහරකට යාමේ වරදට වන්දි ගෙව්වේ ද්විත්ව ශතකය අභියස ලකුණු 196කට දැවී යමින්.\nඑමෙන්ම කුසල් මෙන්ඩිස් ද එක් ඉනිමකදී ලබාගත් වැඩිම ලකුණු සංඛ්‍යාව ලෙසටයි මෙය වාර්තා අතරට එක්වන්නේ.\nඔහුගේ දැවියාමෙන් අනතුරුව රොෂේන් සමගින් නායක චන්දිමාල් පිටියේ එක්වුණා.\nදිනය නිමාවන විට ඔවුන් දෙදෙනා නොදැවී කඩුල්ලේ රැදී සිටියේ සිව්වන කඩුල්ලට ලකුණු 89ක සබදතාවක් ගොඩනගමින්.\nරොෂේන් නොදැවී ලකුණු 89යි. චන්දිමාල් නොදැවී ලකුණු 37යි.\nතරගය තුන්වන දිනයට නතරකරන විට ශ්‍රී ලංකා ලකුණු පුවරුව කඩුලු 3කට ලකුණු 504ක් ලෙස දැක්වුනා.\nමෙම තරගයේ පළමුව පන්දුවට පහරදුන් බංග්ලාදේශය සිය පළමු ඉනිමට සියල්ලන් දැවී ලකුණු 513ක් රැස්කළා.\nඒ අනුව ශ්‍රී ලංකාව බංග්ලාදේශ පළමු ඉනිමට වඩා ලකුණු 9ක් පසුපසින් සිටින්නේ කඩුලු 7ක් අතැතිවයි.",
       "URL": "https://www.hirunews.lk/sports/182740/ශ්‍රී-ලංකා-ඉනිම-ශක්තිමත්-කළ-පිතිකරුවෙක්-තැබූ-වාර්තාව",
       "Category": "Sports",
       "Parent URL": "https://www.hirunews.lk/sports/all-news.php?pageID=257"
}