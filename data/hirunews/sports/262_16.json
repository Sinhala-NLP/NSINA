{
       "Source": "hirunews",
       "Timestamp": "Saturday, 20 January 2018 - 11:07",
       "Headline": "තුන් ඉරියව්වෙන්ම ක්‍රිකට් පිටිය හොල්ලන ක්‍රීඩකයාගේ ලෝක වාර්තාව",
       "News Content": "දකුණු අප්‍රිකානු කණ්ඩායමේ තුන් ඉරියව් ක්‍රීඩක ජේ.පී. ඩුමිනි ලෝක වාර්තාවක් පිහිටුවීමට පසු ගියදා සමත් වුණා.\nඒ, එක් පන්දුවාරයක් තුල වැඩිම ලකුණු සංඛ්‍යාවක් රැස් කරමින්.\nඒ අනුව ඔහු එක් පන්දුවාරයක් තුල රැස් කළ ලකුණු සංඛ්‍යාව 37ක්.\nපසුගියදා දකුණු අප්‍රිකාවේ පැවති පළමු පෙළ එක්දින තරඟාවලියකදී කේප් කෝබ්‍රාස් කණ්ඩායම සහ නයිට් කණ්ඩායම අතර පැවති තරඟයේදී ඔහු මෙම දක්ෂතාවය දැක්වීමට සමත්ව තිබෙනවා.\nකේප් කෝබ්‍රාස් කණ්ඩායම නියෝජනය කළ ඩුමිනි, කෝබ්‍රාස් ඉනිමේ 36 වන පන්දුවාරයේ ඔහු මෙම ලකුණු 37 ලබා ගන්නේ පන්දුවාරය යැවූ එඩී ලයි පිටිය මැද අපහසුතාවයට පත් කරමින්.\nඑඩී ලයි යැවූ පන්දුවාරයේදී ජේ.පී. ඩුමිනි විසින් පළමු පන්දු 04ට පිට පිට හයේ පහර 04ක් එල්ල කරනු ලබනවා.\nඑම ඕවරයේ පස්වන පන්දුව නිපන්දුවක් වන අතර එයටද පහරක් එල්ල කරමින් ලකුණු 02ක් සඳහා පිතිකරුවන් දෙදෙනා පැති මාරු කරගන්නා අතර නිපන්දුවට යවන අමතර පන්දුවටද ලකුණු 02ක් ලබා ගැනීමට ඩුමිනි සමත් වනවා.\nඑඩී ලයිගේ එම පන්දුවාරයේ අවසන් පන්දුවට දැවැන්ත හයේ පහරක් එල්ල කරමින් ඩුමිනි එම පන්දුවාරය තුල ලකුණු 37ක් වාර්තා කිරීමට සමත් වන්නේ ලෝක වාර්තාවක් පිටුවමින්.\nඑම තරඟයේදී  ජේ.පී. ඩුමිනි පන්දු 37ක් තුලදී ලකුණු 70ක් රැස් කරමින් කේප් කෝබ්‍රාස් කණ්ඩායම ජයග්‍රහණය කරා රැගෙන යාමට සමත් වනවා.",
       "URL": "https://www.hirunews.lk/sports/181545/තුන්-ඉරියව්වෙන්ම-ක්‍රිකට්-පිටිය-හොල්ලන-ක්‍රීඩකයාගේ-ලෝක-වාර්තාව",
       "Category": "Sports",
       "Parent URL": "https://www.hirunews.lk/sports/all-news.php?pageID=262"
}