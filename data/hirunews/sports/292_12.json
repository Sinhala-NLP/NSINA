{
       "Source": "hirunews",
       "Timestamp": "Friday, 06 October 2017 - 13:38",
       "Headline": "රෝස පන්දුව වේග පන්දු යවන්නන්ට වාසි බව චන්දිමාල් කියයි",
       "News Content": "රෝස පැහැති පන්දුව වේග පන්දු යවන්නන්ට වැඩි වශයෙන් වාසිදායක බව ශ්‍රී ලංකා ටෙස්ට් කණ්ඩායමේ නායක දිනේෂ් චන්දිමාල් පවසනවා.\nශ්‍රී ලංකාව සහ පාකිස්තානය අතර දෙවන ටෙස්ට් තරඟය අද (06) ඩුබායි ජාත්‍යන්තර ක්‍රීඩාංගනයේදී ආරම්භ වන අතර, එය ශ්‍රී ලංකා පිල මුල් වරට දිවා රාත්‍රී ටෙස්ට් තරගයකට රෝස පැහැති පන්දුවෙන් මුහුණදෙන අවස්ථාවයි.\n\\\"දිවා රාත්‍රි ටෙස්‌ට්‌ තරගය අපිට අලුත් අත්දැකීමක්‌. මේ වන විට අපි පළමු තරගය ජය ගැනීමෙන් කණ්‌ඩායම ඉතාමත් සතුටට පත්වී සිටිනවා\\\"\nශ්‍රී ලංකා නායක දිනේෂ් චන්දිමාල් මෙම තරගය පිළිබඳවඑලෙස පවසා තිබෙනවා.\nරෝස පැහැති පන්දුවෙන් ක්‍රීඩා කරන නවතම අත්දැකීමකට ශ්‍රී ලංකා පිල මුහුණ දෙන ශ්‍රී ලංකා ක්‍රිකට් ඉතිහාසයේ ප්‍රථම දිවා රාත්‍රී ටෙස්‌ට්‌ ක්‍රිකට්‌ තරගය පකිස්ථානය සමග අද (06) ආරම්භ වන්නේ ශ්‍රී ලංකා වේලාවෙන් පස්වරු 4.30 ට පමණයි.\nපකිස්‌තානය මීට පෙර බටහිර ඉන්දීය කොදෙව්වන් සහ ඔස්ට්‍රේලියාව සමඟ දිවා රාත්‍රි ටෙස්‌ට්‌ තරගවලට සහභාගි වී අත්දැකීම් ලබා තිබෙනවා.\nශ්‍රී ලංකා පිල පසුගිය දින දෙක තුනේදී රෝස පන්දුවට හුරුවීමට පුහුණුවීම්වල යෙදුනා.\nදිවා රාත්‍රි ටෙස්‌ට්‌ තරග අලුත් අත්දැකීමක්‌ වුවත් පළමු තරගය ජය ගැනීම නිසා ශ්‍රී ලංකා කණ්ඩායමේ මානසිකත්වය ඉහළ මට්ටමක පැවතීම මෙම තරගයට මුහුණ දීමේදී ඉතා වැදගත් වනු ඇති.\nඑක තරගයකට වැඩි තරග සංඛ්‍යාවක් තිබු ටෙස්‌ට්‌ තරගාවලියක්‌ ශ්‍රී ලංකාව මෑත කාලයේදී ජය ලබා නොමැති නිසා එයද අවධානයට ලක් විය යුතුයි.\nදිවා- රාත්‍රි ටෙස්‌ට්‌ තරග කෙරෙහි ජාත්‍යන්තර ක්‍රිකට්‌ කවුන්සිලයේ අවධානය යොමු වුයේ ටෙස්‌ට්‌ තරග නැරඹීමට පැමිණෙන ප්‍රේක්ෂක පිරිස අඩුවීම හේතුවෙන්.\nදිවා රාත්‍රී පළමු ටෙස්ට් තරගය ඕස්ට්‍රේලියාවේ දී පැවැති අතර එම එය නැරඹීම සඳහා විශාල ප්‍රේක්ෂක පිරිසක් එක්ව සිටියා.\nරෝස පැහැති පන්දුවෙන් පළමු ටෙස්‌ට්‌ තරගය 2015 වසරේදී ඔස්ට්‍රේලියාව සහ නවසීලන්තය අතර ඇඩිලේඩ් ඕවල් ක්‍රීඩාංගණයේදී පැවැත්වුන අතර පළමු පන්දුව ඕස්ට්‍රේලියාවේ මිචෙල් ස්‌ටාක්‌ විසින් නවසීලන්තයේ බ්‍රෙන්ඩන් මැකලම්ට යොමු කළා.\nරාත්‍රි ආලෝකයට උචිත ලෙස රෝස පැහැති පන්දුව යොදා ගැනෙනවා.\nමේ අතර ශ්‍රී ලංකා කණ්ඩායමේ හිටපු නායක ඇන්ජලෝ මැතිව්ස් පාදයේ මස්පිඩු පෙරළිමකින් (ඉරීමකින්) දෙවැනි ටෙස්ට් තරගයට සහභාගි නොවෙන අතර ප්‍රථම ටෙස්ට් තරගයට සහභාගි වූ ආරම්භක පිතිකරු කෞශල්‍ය සිල්වා සහ ළහිරු තිරිමාන්න ලකුණු අතර නොසිටින නිසා සධීර සමරවික්‍රම හෝ රොෂේන් සිල්වාට දෙවැනි තරගයේ අවස්ථාවක් හිමිවීමට අවකාශ තිබෙන බව වාර්තා වනවා.\n\\r\\n\nමේ අතර පාකිස්තානය වැඩි වශයෙන් අවධානය යොමුකර ඇත්තේ රංගන හේරත්ගේ දඟපන්දු යැවීම පිළිබඳවයි.\nඑක්සත් අරාබි එමීර් රාජ්‍යයේ තණතිලිවල තත්ත්වය හා පිතිකරුවන්ගේ ආධුනිකත්වය ප්‍රථම තරගයට හේතු වූ බව ද පකිස්තාන කණ්ඩායම පවසා තිබෙනවා.\nපාකිස්තානය සමග පමණක් කඩුලු 100ක් ලබා සිටින හේරත්ට මුහුණදීමට හොඳ සැලසුමක් පාකිස්තානය සතුව තිබුණද හේරත් ද තම සැලසුම් වෙනස්කර පන්දු යවමින් කඩුලු ලබාගත් බව ඔවුන්ගේ ප්‍රබල ම පිතිකරු අසාර් අලි කියා තිබෙනවා.\nපසුගිය දින දෙක තුළ ම තම කණ්ඩායම වැඩිපුර අවධානය යොමු කළේ හේරත්ගේ පන්දු යැවීම පිළිබඳව අධ්‍යයනය කිරීමට බව පකිස්ථාන පිල පවසා ඇතැයි වාර්තාවල සඳහන්.\nදෙරට අතර දැනට පැවැති තරගාවලි තුළින් පාකිස්තානය තරගාවලි නවයක් ද ශ්‍රී ලංකාව තරගාවලි තුනක් ද, විසඳුමක් නොමැති තරගාවලි තුනක් ද නිමකර තිබෙනවා.",
       "URL": "https://www.hirunews.lk/sports/172754/රෝස-පන්දුව-වේග-පන්දු-යවන්නන්ට-වාසි-බව-චන්දිමාල්-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=292"
}