{
       "Source": "hirunews",
       "Timestamp": "Friday, 22 September 2017 - 16:39",
       "Headline": "ශ්‍රී ලංකාවට එරෙහි ටෙස්ට් සංචිතය හෙට නම් කරන බව පකිස්ථානය කියයි",
       "News Content": "ශ්‍රී ලංකාවට එරෙහි පකිස්ථාන ටෙස්ට් සංචිතය නම් කිරීම ප්‍රමාද කළ හේතුව හෙළිවෙයි\nසංචාරක ශ්‍රී ලංකා කණ්ඩායම සමග පැවැත්වෙන ටෙස්ට් තරගාවලියට එක්වන සංචිතය හෙට නම් කරන බව පකිස්ථාන ක්‍රිකට් පාලක මණ්ඩලය පවසනවා.\nමෙතෙක් සංචිතය නම් කිරීමට නොහැකි වුයේ ආරම්භක පිතිකරුවෙකුගේ මෙන්ම දග පන්දු යවන්නෙකුගේ ශාරීරික යෝග්‍යතාව පිළිබඳ ගැටලුවක් මතුවීම හේතුවෙන්  බවයි තේරීම් කමිටු ප්‍රධානී ඉන්සමාම් උල් හක් සඳහන් කළේ.\nපන්දු යවන ක්‍රීඩක යසීර් ෂා යෝග්‍යතා පරීක්ෂණයකට ලක් කිරීමට නියමිත අතර දණහිසේ ආබාධයකට ලක්ව සිටින ආරම්භක පිතිකරු අසාර් අලිගේ ද යෝග්‍යතාව පිළිබඳ ගැටලුවක් මතුව ඇති බවයි පකිස්ථාන ක්‍රිකට් පාලක මණ්ඩලය කියාසිටියේ.\nසංචාරක ශ්‍රී ලංකා කණ්ඩායම සහ පකිස්ථානය අතර ටෙස්ට් තරගාවලිය ලබන 28 වනදා ආරම්භ වනවා.\nයසීර් ෂා ටෙස්ට් සංචිතයට ඉතා වැදගත් ක්‍රීඩකයෙකු වන බැවින් ඔහුගේ ශාරීරික යෝග්‍යතා පරීක්ෂණ වාර්තාව ලැබෙන තෙක් සිටින බවයි ඉන්සමාම් උල් හක් කියාසිටියේ.\nඅසාර් අලි සුව අතට පත්වී ඇතත් ඔහු තවදුරටත් විවේක ගන්වන්නේ ද නැත්නම් සංචිතයට තෝරා ගන්නේ ද යන්න පිළිබඳ තීරණයක් ගැනීමේ ප්‍රමාදය ද සංචිතය තේරීමේ ප්‍රමාදයට හේතු වු බව ඔහු සඳහන් කළා.\nමේවන විට වේග පන්දු යවන්නන් 5 දෙනෙකු සංචිතයට නම් කිරීමට තීරණය කර ඇති බවයි පකිස්ථාන ක්‍රිකට් තේරීම් කමිටු ප්‍රධානියා පෙන්වා දුන්නේ.\nපකිස්ථානය පසුගියදා ශ්‍රී ලංකාවට එරෙහි ටෙස්ට් තරගාවලියට 16 දෙනෙකුගෙන් යුත් සංචිතයක් නම් කළ අතර ඊට මීර් හමාස් නම් කෙරුනු අතර ශදාබ් ඛාන් සහ මොහොමඩ් හෆීස් ඊට නම්කර තිබුනේ නැහැ.\nයසීර් ෂා සහ අසාර් අලිගේ යෝග්‍යතා පරීක්ෂණ හේතුවෙන් ප්‍රමාද වු සංචිතය හෙට වන විට නම් කිරීමට නිසැකවම හැකිවනු ඇතැයි ඉන්සමාම් උල් හක් වැඩිදුරටත් ප්‍රකාශ කළා.",
       "URL": "https://www.hirunews.lk/sports/171577/ශ්‍රී-ලංකාවට-එරෙහි-ටෙස්ට්-සංචිතය-හෙට-නම්-කරන-බව-පකිස්ථානය-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=296"
}