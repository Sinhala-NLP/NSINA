{
       "Source": "hirunews",
       "Timestamp": "Saturday, 12 March 2016 - 13:10",
       "Headline": "සුරේෂ් රයිනාට සිය දිවි නසා ගැනීමේ අදහසක් ?",
       "News Content": "පාසැල් සමයේදී තමාට සියදිවි නසා ගැනීමට සිතුනු බව ඉන්දීය ක්‍රිකට් කණ්ඩායමේ ප්‍රබල පිතිකරුවකු වන සුරේෂ් රයිනා පවසනවා.\nඉන්දීය මාධ්‍ය වෙත ඔහු ප්‍රකාශ කර ඇත්තේ අධ්‍යාපනය ලැබීම සඳහා නේවාසිකාගාරවල රැඳී සිටි සමයේදී තමාට ගැටලු රැසකට මුහුණදීමට සිදුවු බවයි.\nඑහිදී ඇතිවු මානසික පීඩනය මත සිය දිවි නසා ගැනීමට පවා සිතුනු බවයි රයිනා පෙන්වාදී ඇත්තේ.\nඅතීතයේදී තම ජීවිතයේ ඉතා දුෂ්කර කාලසීමාවන් පසු කිරීමට ද සිදුවු බව ඔහු ප්‍රකාශකර තිබෙනවා.\nවසර 13 දී දුම්රියෙන් ගමන් කරමින් සිටි සුරේෂ් රයිනාගේ මුහුණට වැඩිහිටි සිසුවකු මුත්‍රා කර තිබෙනවා.\nඑම අවස්ථාවේ නින්දට ගොස් සිටි තමාගේ අත් ගැටගසා තිබු බවයි සුරේෂ් රයිනා හෙළිකර ඇත්තේ.\nකෙසේවෙතත් අදාළ සිසුවාට පහරදී දුම්රියෙන් ඉවතට ඇද දමා තමා ඉන් බේරුනු බව ඔහු සඳහන් කරනවා.\nමෙවැනි දුෂ්කර කාලසීමාවන් රැසක් පසු කරමින් තමා මෙම තත්වයට පැමිණි බවයි රයිනා පෙන්වා දෙන්නේ.\nලක්නව් ප්‍රදේශයේ ක්‍රීඩා පාසැලේ අධ්‍යයන කටයුතු සිදුකරන අතරවාරයේදී සිය දිවි නසා ගැනීමේ අදහස සිතින් ඉවත් වු බව ද ඔහු සඳහන් කරනවා.",
       "URL": "https://www.hirunews.lk/sports/128366/සුරේෂ්-රයිනාට-සිය-දිවි-නසා-ගැනීමේ-අදහසක්",
       "Category": "Sports",
       "Parent URL": "https://www.hirunews.lk/sports/all-news.php?pageID=423"
}