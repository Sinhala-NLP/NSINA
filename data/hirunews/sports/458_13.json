{
       "Source": "hirunews",
       "Timestamp": "Monday, 27 July 2015 - 20:05",
       "Headline": "පාකිස්තානයේ ක්‍රිකට් සංචාරයකට ශ්‍රී ලංකා පිළට නැවතත් ඇරයුම්",
       "News Content": "ශ්‍රී ලංකා ක්‍රිකට් කණ්ඩායම නුදුරේදීම පාකිස්තානයේ සංචාරය කරනු ඇතැයි තමන් අපේක්ෂා කරන බව ජාත්‍යන්තර ක්‍රිකට් සම්මේලනයේ සභාපති සහීර් අබ්බාස් පවසනවා. 2009 වසරේ මාර්තු මාසයේ ලාහෝර් නුවර දී ශ්‍රී ලංකා ක්‍රිකට් පිළට ත්‍රස්ත ප්‍රහාරයක් එල්ල වීමෙන් පසු ජාත්‍යන්තර ක්‍රිකට් තරගාවලියක් පාකිස්තානයේ පැවැත්වුණේ නැහැ. හිටපු පාකිස්තාන ටෙස්ට් ක්‍රිකට් ක්‍රීඩකයෙකු වන සහීර් අබ්බාස් කියා සිටියේ අසල්වැසි රටවල් පාකිස්තානයට සහායවීමේ අවස්ථාව දැන් උදා වී ඇති බවයි. විශේෂයෙන් ශ්‍රී ලංකාව කෙරෙහි තමන් දැඩි බලාපොරොත්තුවක් තබා සිටින බවත් ඔහු සඳහන් කළා. එමෙන්ම ජාත්‍යන්තර ක්‍රිකට් සම්මේලනයේ අනෙකුත් සාමාජික රටවල් ද පාකිස්තානයේ සංචාරය කිරීම සඳහා යොමු කරවා ගැනීමට උත්සාහ කරන බවයි සහීර් අබ්බාස් කියා සිටියේ.",
       "URL": "https://www.hirunews.lk/sports/113923/පාකිස්තානයේ-ක්‍රිකට්-සංචාරයකට-ශ්‍රී-ලංකා-පිළට-නැවතත්-ඇරයුම්",
       "Category": "Sports",
       "Parent URL": "https://www.hirunews.lk/sports/all-news.php?pageID=458"
}