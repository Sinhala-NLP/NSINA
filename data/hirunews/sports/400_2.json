{
       "Source": "hirunews",
       "Timestamp": "Wednesday, 13 July 2016 - 21:47",
       "Headline": "අන්තර් පාසැල් පිළිමළුන් පිටු දැකීමේ රග්බි ශූරතාව ඉසිපතන විද්‍යාලයට",
       "News Content": "ජනාධිපති කුසලාන අන්තර් පාසල් පිළිමළුන් පිටු දැකීමේ රග්බි ශූරතාව දිනා ගන්නට කොළඹ ඉසිපතන විද්‍යාලය අද සමත් වුණා.\nඒ, අවසන් තරගයේදි කොළඹ රාජකීය විද්‍යාලයට දැවැන්ත පරාජයක් උරුම කර දෙමින්.\nජනාධිපති කුසලාන අන්තර් පාසල් රග්බි තරගාවලියේ අවසන් මහා තරගය පැවැත්වුණේ කොළඹ තුරඟ තරග රග්බි පිටියේදී.\nඋත්සාහක දිනුමක් සහ එහි ප්‍රවර්තනය සාර්ථක කරගත් ඉසිපතන ක්‍රීඩකයින් තරගයේ ලකුණු පුවරුව ක්‍රියාත්මක කළා.\nපළමු අර්ධය පුරා ඉසිපතන ක්‍රීඩකයින්ගේ ආක්‍රමණශීලී ක්‍රීඩා විලාශය දක්නට ලැබුණා.\nඑම අර්ධය සිය ග්‍රහණයට නතු කරගත් ඔවුන් ලකුණු 19 – 07 ක් ලෙස පළමු අර්ධය අවසන් කළා.\nපළමු අර්ධයේදි ඉසිපතන ක්‍රීඩකයින් ගෝල දිනුම් දෙකක් සහ උත්සාහක දිනුමක් වාර්තා කළා.\nඑම අර්ධයේදී රාජකීයයන් ලබා ගත්තේ ගෝල දිනුමක් පමණයි.\nපළමු අර්ධයේ වාසිය තවදුරටත් තමන් සන්තකයේ ම තබාගත් ඉසිපතන ක්‍රීඩකයින් දෙවන අර්ධයේදී රාජකීයයන්ට ප්‍රබල ප්‍රහාරයක් එල්ල කළා.\nඑම අර්ධයේදී ඔවුන් තවත් ගෝල දිනුම් 4 ක් ලබා ගත්තා.\nරාජකීයයන් දෙවන අර්ධයේදි ලබා ගත්තේ උත්සාහක දිනුමක් පමණයි.\nඅවසන් මිනිත්තුව දක්වාම තරගයේ පාලනය තමන් සන්තකයේ තබාගත් ඉසිපතන විද්‍යාලය මෙවර ජනාධිපති රග්බි ශූරතාව දිනා ගත්තේ ලකුණු 47 – 12 ක් ලෙස රාජකීයයන් පරාජය කරමින්.\nගෝල දිනුම් 6 කින් සහ උත්සාහක දිනුමකින් ඉසිපතනය සිය ලකුණු ලබා ගත්තා.\nරාජකීයයන් සිය ලකුණු 12 රැස් කළේ ගෝල දිනුමක් සහ උත්සාහක දිනුමක් මගින්.\nඉසිපතනය මෙවර අන්තර් පාසල් ලීග් රග්බි තරගාවලියේ ශූරතාව ද දිනාගත්තා.",
       "URL": "https://www.hirunews.lk/sports/137943/අන්තර්-පාසැල්-පිළිමළුන්-පිටු-දැකීමේ-රග්බි-ශූරතාව-ඉසිපතන-විද්‍යාලයට",
       "Category": "Sports",
       "Parent URL": "https://www.hirunews.lk/sports/all-news.php?pageID=400"
}