{
       "Source": "hirunews",
       "Timestamp": "Wednesday, 14 July 2021 - 9:40",
       "Headline": "අයි.සී.සි නවතම ශ්‍රේණිගත කිරීම් අනුව  ශ්‍රී ලංකා කණ්ඩායම 13 වන ස්ථානයට",
       "News Content": "පාකිස්ථාන කණ්ඩායම සමග පැවති එක්දින තරගාවලිය තරග තුනට බිංඳුවක් (3-0) ලෙස එංගලන්තය ජයග්‍රහණය කිරීමත් සමඟ ලෝක කුසලාන කණ්ඩායම් ශ්‍රේණිගත කිරීමේ ලැයිස්තුවේ පළමු ස්ථානය තවදුරටත් තහවුරු කරගන්නට ඔවුන් සමත් වුණා.\nමේ අතර දකුණු අප්‍රිකාවට එරෙහිව පෙරළිකාර ජයග්‍රහණයක් වාර්තා කළ අයර්ලන්ත කණ්ඩායම මෙම ප්‍රසාද ලකුණු සටහනේ පස්වන ස්ථානය දක්වා ඉහළට පැමිණ තිබෙනවා.\nඊයේ දින වනවිට එංගලන්ත කණ්ඩායම තරග 15කට එක්වී ඉන් තරග නවයක් ජයග්‍රහණය කර ප්‍රසාද ලකුණු 95ක් ලබා ගෙන සිටියේ තරග පහක් පමණක් පරාජයට පත් වෙමින්.\nමෙම ප්‍රසාද ලකුණු සටහනේ දෙවන ස්ථානයේ පසුවන බංග්ලාදේශ කණ්ඩායම තරග නවයකට එක්වී ජයග්‍රහණය කර ඇති තරග සංඛ්‍යාවක් පහක්.\nඔවුන් ප්‍රසාද ලකුණු 50ක් ලබාගෙන ඇත්තේ තරග හතරක් පමණක් පරාජය වෙමින්.\nඅයි.සී.සි නවතම ශ්‍රේණිගත කිරීම් අනුව මෙම ලැයිස්තුවේ තුන්වැනි ස්ථානයේ සිටින්නේ ප්‍රබල ඔස්ට්‍රේලියානු කණ්ඩායමයි.\nඔවුන් තරග හයකට එක්වී ඉන් තරග හතරක් ජයගෙන තරග දෙකක් පරාජය වී ප්‍රසාද ලකුණු හතළිහක් ලබාගෙන තිබෙනවා.\nඑංගලන්තය සමඟ තරග 3 ට බිංඳුවක් ලෙස එක්දින තරගාවලිය පරාජය වුවද පාකිස්තාන කණ්ඩායම මෙම ප්‍රසාද ලකුණු සටහනේ සිව්වන ස්ථානයේ රැඳී සිටින්නේ තරග 9ට එක්වී ඉන් තරග 4ක ජයග්‍රහණය සතු කර ගනිමින්.\nඅයර්ලන්ත කණ්ඩායම පස්වන ස්ථානයේ පසුවන අතර ප්‍රබල නවසීලන්ත කණ්ඩායම මෙම ප්‍රසාද ලකුණු සටහනේ 6 වන ස්ථානයේ රැඳී සිටිනවා.\nඑමෙන්ම මේ දක්වා එක් දින තරග 9ට එක් වී ඉන් එක් තරගයක් පමණක් ජයග්‍රහණය කර තරග 7ක් පරාජය වී ප්‍රසාද ලකුණු 13ක් ලබා සිටින ශ්‍රී ලංකා කණ්ඩායම නවතම ශ්‍රේණිගත කිරීම් අනුව එකොළොස් වන ස්ථානයේ සිට දොළොස් වෙනි ස්ථානය දක්වා පහත වැටී තිබෙනවා.\nමෙම ප්‍රසාද ලකුණු සටහනේ අවසන් ස්ථානයේ රැඳී සිටින්නේ සිම්බාබ්වේ කණ්ඩායමයි.\nඔවුන් තරග 3කට එක් වී එක් තරගයක් ජයගෙන තරග දෙකක් පරාජය වී ප්‍රසාද ලකුණු 10 ක් ලබාගෙන තිබෙනවා.",
       "URL": "https://www.hirunews.lk/sports/276925/අයි-සී-සි-නවතම-ශ්‍රේණිගත-කිරීම්-අනුව-ශ්‍රී-ලංකා-කණ්ඩායම-13-වන-ස්ථානයට",
       "Category": "Sports",
       "Parent URL": "https://www.hirunews.lk/sports/all-news.php?pageID=49"
}