{
       "Source": "hirunews",
       "Timestamp": "Sunday, 16 June 2013 - 13:06",
       "Headline": "මැතිව්ස්ට මහේලගෙන් මල් මිටක්.",
       "News Content": "චැම්පියන්ස් කුසලාන තරඟාවලියේදී ඇන්ජලෝ මැතිවිස් ශ්‍රී ලංකා පිල මෙහෙයවන ආකාරය හිටපු නායක මහේල ජයවර්ධනගේ ප්‍රසාදයට ලක්වී තිබෙනවා. ක්‍රීඩා වෙබ් අඩවියක් සමග සාකච්ඡාවකට සහභාගි වෙමින් මහේල ප්‍රකාශ කළේ නවසීලන්ත සහ එංගලන්ත කණ්ඩායම්වලට එරෙහිව මැතිව්ස් ශ්‍රී ලංකා ක්‍රීඩකයන් නිසි ආකාරයෙන් මෙහෙය වූ බවයි. තීරණාත්මක අවස්ථාවන් හිදී මැතිව්ස් පීඩනයකින් තොරව කටයුතු කරන බවයි මහේල ජයවර්ධන පෙන්වා දෙන්නේ. ශ්‍රී ලංකා කණ්ඩායමේ පළපුරුදු ක්‍රීඩකයන් රැසක් සිටින අතර ඇන්ජලෝ මැතිව්ස්ට පිටියේදී ඔවුන්ගේ සහය නොමදව ලබාගත හැකියි. කෙසේ නමුත් නායකත්වය නිසා ක්‍රීඩකයෙකු ලෙස කණ්ඩායමට ලබාදෙන දායකත්වය අඩුවිය යුතු නැතැයි තමා මැතිව්ස් උපදෙස් දුන් බව මහේල කියා සිටියා. චැම්පියන්ස් කුසලාන තරඟාවලියේදී ශ්‍රී ලංකාව  ඕස්ට්‍රේලියානු පිල සමග හෙට තීරණාත්මක තරඟයකට සහභාගිවීමට නියමිතයි.  ඕස්ට්‍රේලියාවට එරෙහිව මෑත කාලයේදී ලද සාර්ථකත්වය හේතුවෙන් ශ්‍රී ලංකා පිලට මෙහිදී මානසික වශයෙන් ශක්තිමත් ලෙස තරඟ වැදිය හැකි බව මහේල ජයවර්ධනගේ අදහසයි.",
       "URL": "https://www.hirunews.lk/sports/61103/මැතිව්ස්ට-මහේලගෙන්-මල්-මිටක්",
       "Category": "Sports",
       "Parent URL": "https://www.hirunews.lk/sports/all-news.php?pageID=530"
}