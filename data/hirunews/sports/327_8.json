{
       "Source": "hirunews",
       "Timestamp": "Friday, 09 June 2017 - 10:23",
       "Headline": "මුරලි හෝල් ඔෆ් ෆේම් සම්මානයෙන් පිදුම් ලබයි",
       "News Content": "ඊයේ(08) පැවති ශූරයින්ගේ කුසලාන තරගාවලියේ ඉන්දු – ශ්‍රී ලංකා තරගය අතරතුරදී, එංගලන්තයේ ඕවල් ක්‍රීඩාංගනයේ දී ම අන්තර් ජාතික ක්‍රිකට් කවුන්සිලයෙන් ක්‍රිකට් ක්‍රීඩකයෙකුට ලබාදෙන ඉහළම සම්මානය වන ‘හෝල් ඔෆ් ෆේම්’ සම්මානයෙන් පිදුම් ලැබීමට හිටපු ශ්‍රී ලංකා සුපිරි දඟ පන්දු යවන ක්‍රීඩක මුත්තයියා මුරලිදරන්ට අවස්ථාව සැලසුණා.\nඒ අනුව ක්‍රිකට් ක්‍රීඩකයෙකුට සිය ජීවිත කාලය තුළ ලබා ගත හැකි ඉහළ ම ගෞරව නාමය වන ‘හෝල් ඔෆ් ෆේම්’ සම්මානයෙන් පිඳුම් ලැබූ පළමු ශ්‍රී ලංකා ක්‍රීඩකයා ලෙස මුත්තයියා මුරලිදරන් ඉතිහාසයට එක වනවා.\nමුත්තයියා මුරලිදරන් ටෙස්ට් කඩුලු 800ක් ලබාගත් ලොව ප්‍රථම සහ එකම පන්දු යවන්නා වන අතර ඔහු දවාගෙන ඇති එක දින කඩුලු ගණන 534ක්.\n20යි 20 කඩුලු 13ක් ද ඔහු සතුයි.\nජාත්‍යන්තර පිටියේ ටෙස්ට්, එක්දින,20යි 20 තරගවලදී කඩුලු 1,347ක් දවාලූ මුරලි ශ්‍රී ලංකා ක්‍රිකට් වෙනුවෙන් වසර 19ක් සිය දායකත්වය ලබා දුන්නා.\nලෝක ක්‍රිකට් වංශ කතාව තුළ එදා මෙදා බිහි වූ විශිෂ්ටතම දඟ පන්දු යවන්නා ලෙසත් අන්තර්ජාතික විස්තර විචාරකයින් මුරලිව හඳුන්වා දෙනවා.\nමුරලි සම්මානයෙන් පිදුම් ලබා ඡායාරූපවලට පෙනී සිටීමේදී ශ්‍රී ලංකා පිළේ ක්‍රීඩකයන් ද එහි පැමිණි අතර පළමුවෙන්ම මුරලි අසලට දිව ආවේ ලසිත් මාලිංගයි.",
       "URL": "https://www.hirunews.lk/sports/163161/මුරලි-හෝල්-ඔෆ්-ෆේම්-සම්මානයෙන්-පිදුම්-ලබයි",
       "Category": "Sports",
       "Parent URL": "https://www.hirunews.lk/sports/all-news.php?pageID=327"
}