{
       "Source": "hirunews",
       "Timestamp": "Thursday, 30 June 2016 - 18:27",
       "Headline": "ධර්මරාජ - ත්‍රිත්ව සහ කේරිට රග්බි තහනමක්",
       "News Content": "මෙවර අන්තර් පාසල් ලීග් රග්බි තරගාවලියේදී ඇති කරගත් ගැටුම් හේතුවෙන් මහනුවර ධර්මරාජ සහ ත්‍රිත්ව විදුහල්වලට එරෙහිව දැඩි විනය ක්‍රියාමාර්ග ගැනීමට අධ්‍යාපන අමාත්‍යංශය තීරණය කර තිබෙනවා.\nමේ අනුව ධර්මරාජ විදුහල් අවුරුදු 20 න් පහළ රග්බි කණ්ඩායමට මාස 9 ක සහ ත්‍රිත්ව විදුහල් අවුරුදු 20 න් පහළ රග්බි කණ්ඩායමට මාස 6 ක තරග තහනමක් පැනවෙනු ඇති.\nජූනි 18 වනදා අන්තර් පාසල් ලීග් රග්බි තරගාවලියේ පළඟ ශූරයන් තීරණය කෙරුණු තරගය අතරතුර ගැටුම්කාරී තත්ත්වයක් ඇතිවුණා.\nඒ කහ කාඩ්පත් අවවාදයක් ලැබූ ධර්මරාජ ක්‍රීඩකයෙක් ප්‍රතිවාදී මරදාන ශාන්ත ජෝසප් විදුහලේ ක්‍රීඩකයෙක්ට පහරදීමට උත්සාහදැරීමත් සමගයි.\nධර්මරාජ ක්‍රීඩකයන්ගේ පහරදීම් හේතුවෙන් ශාන්ත ජෝසප් ක්‍රීඩකයින් පස් දෙනෙක් රෝහල් ගතකිරීමටද සිදුවුණා.\nමේ පිළිබඳ සිදුකළ විනය පරීක්ෂණයෙන් අනතුරුව අධ්‍යාපන අමාත්‍යවරයා තීරණය කර ඇත්තේ ධර්මරාජ විදුහල් අවුරුදු 20 න් පහළ රග්බි කණ්ඩායම මාස 9 ක තරග තහනමකට සහ වසර 2 ක පරිවාස කාලයකට යටත් කිරීමටයි.\nඑමෙන්ම ධර්මරාජ ප්‍රධාන රග්බි පුහුණුකරු රධික හෙට්ටිආරච්චිට කිසිදු පාසලක ක්‍රීඩා පුහුණු කටයුතු තහනම් කිරීමටද මෙහිදී තීරණය කර තිබෙනවා.\nමීට අමතරව ධර්මරාජ රග්බි භෞත චිකිත්සකවරයාට මාස 12 ක සහ සහය පුහුණුකරුට මාස 6 ක ක්‍රීඩා තහනමක් පනවන්නටද තීරණය කර ඇති බවයි අධ්‍යාපන අමාත්‍යංශය පවසන්නේ.\nඑමෙන්ම මෙම විනය පරීක්ෂණයේදී පියවර ගෙන් ඇත්තේ ගැටුමට සම්බන්ධවූ ක්‍රීඩකයින් 7 දෙනෙකුට වසරක කාලයක් තරග තහනම් පැනවීමටයි.\nමේ අතර මැයි 14 වනදා පැවති ත්‍රිත්ව - රාජකීය බ්‍රැඩ්බි පළිහ දෙවන අදියරේදී ඇතිවූ ගැටුම සම්බන්ධයෙන් ද විනය පරික්ෂණයක් පවත්වා තිබෙනවා.\nබැඩ්බි තරගාවලිය ලකුණු සමවීම හේතුවෙන් ජයපරාජයෙන් තොරව අවසන් වූ අතර එහිදී ගැටුම්කාරී තත්ත්වයක් ඇතිවුණේ රාජකීය විද්‍යාලයට පිරිනැමුණු බ්‍රැඩ්බි පළිහ ලබාගැනීමට ත්‍රිත්ව නායකයාද උත්සාහදැරීමත් සමගයි.\nමේ අනුව ත්‍රිත්ව විද්‍යාලයේ අවුරුදු 20 න් පහළ රග්බි කණ්ඩායමට මාස 6 ක තරග තහනමක් පනවා තිබෙනවා.\nඑමෙන්ම පාදුක්ක - සිරි පියරතන විදුහල සමග පැවති තරගයකින් අනතුරුව ඇතිවූ ගැටුමක් හේතුවෙන් කොළඹ කේරි විද්‍යාලයේ අවුරුදු 20 න් පහළ රග්බි කණ්ඩායමටද මාස 6 ක තරග තහනමක් පනවන්නට අධ්‍යාපන අමාත්‍යාංශය තීරණය කළා.",
       "URL": "https://www.hirunews.lk/sports/136880/ධර්මරාජ-ත්‍රිත්ව-සහ-කේරිට-රග්බි-තහනමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=402"
}