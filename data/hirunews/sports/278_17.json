{
       "Source": "hirunews",
       "Timestamp": "Friday, 24 November 2017 - 16:32",
       "Headline": "දෙවන දිනය අවසන් වෙද්දී එංගලන්තයට වැඩි ගෞරව",
       "News Content": "අළු බඳුන ටෙස්ට් තරඟාවලියේ එංගලන්ත කණ්ඩායම සහ ඕස්ට්‍රේලියානු කණ්ඩායම අතර පළමු ටෙස්ට් තරඟය ඊයේ ඕස්ටේලියාවේ බ්‍රිස්බෙන් හිදී ආරම්භ වුණා.\nඑහිදී කාසිය වාසිය දිනූ එංගලන්ත නායකයා පළමුව පන්දුවට පහරදීමට තීරණය කළ අතර ඒ අනුව පළමු ඉනිම වෙනුවෙන් එංගලන්තය රැස් කළ ලකුණු සංඛ්‍යාව 302ක්.\nඑංගලන්ත කණ්ඩායම වෙනුවෙන් ජේම්ස් වින්ස් ලකුණු 83ක් රැස් කළ අතර මාර්ක් ස්ටොමන් සහ ඩාවිඩ් මේලන් අර්ධ ශතක බැගින් රැස් කිරීමට සමත් වුණා.\nපන්දු යැවීමේදී ඕස්ට්‍රේලියානු වේග පන්දු යවන්නන් වන මිචල් ස්ටාක් සහ පැට් කමින්ස් කඩුලු 03 බැගින් බිඳ හෙලීමට සමත් වූ අතර දඟ පන්දු යවන ක්‍රීඩක නේතන් ලයන් කඩුලු 02ක් බිඳ දැමුවා.\nතරඟය පළමු ඉනිම ක්‍රීඩාකරමින් සිටින ඕස්ට්‍රේලියානු කණ්ඩායම තරඟයේ දෙවන දවස වූ අද දිනට තරඟය නතර කරනවිට කඩුලු 04කට රැස් කරගෙන සිටින ලකුණු සංඛ්‍යාව 163ක්.\nඕස්ට්‍රේලියාව වෙනුවෙන් නොදැවී ක්‍රීඩා කරන ඕස්ට්‍රේලියානු නායක ස්ටීව් ස්මිත් රැස් කරගෙන සිටින ලකුණු සංඛ්‍යාව 64ක්.\nජේම්ස් ඇන්ඩසන්, මොයින් අලී, ස්ටුවට් බ්‍රෝඩ් සහ ජේක් බෝල් එක කඩුල්ල බැගින් දවාගෙන සිටිනවා.\nඒ අනුව ඕස්ට්‍රේලියානු කණ්ඩායම කඩුලු 06ක් අතැතිව එංගලන්ත පළමු ඉනිමට වඩා තවත් ලකුණු 137ක් පිටුපසින් සිටිනවා.\nතරඟයේ දෙවන දිනය අවසන් වෙද්දී තරඟයේ පාලනය යම්තාක් දුරට තමන් සතු කර ගැනීමට එංගලන්ත කණ්ඩායමට හැකියාව ලැබී තිබෙනවා.",
       "URL": "https://www.hirunews.lk/sports/176852/දෙවන-දිනය-අවසන්-වෙද්දී-එංගලන්තයට-වැඩි-ගෞරව",
       "Category": "Sports",
       "Parent URL": "https://www.hirunews.lk/sports/all-news.php?pageID=278"
}