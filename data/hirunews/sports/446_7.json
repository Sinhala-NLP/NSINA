{
       "Source": "hirunews",
       "Timestamp": "Saturday, 10 October 2015 - 18:53",
       "Headline": "ලිපිනය මාරු කිරීමෙන් පළාත් ක්‍රීඩා ශූරියට සමස්ත ලංකා ඉසව්ව අහිමි වෙයි",
       "News Content": "බලධාරීන්ගේ නොසැලකිල්ලෙන්, පළාත් -උස පැනීමේ ශූරිය වූ පාසල් ක්‍රීඩිකාවකට සමස්ත ලංකා තරග නියෝජනයක් අහිමි වූ පුවතක් අද (10) හිරු ප්‍රවෘත්ති අංශයට වාර්තා වුණා. ඒ පිළිබඳ පරීක්ෂණයක් පවත්වන බවයි අධ්‍යාපන අමාත්‍යාංශය ප්‍රකාශ කළේ.\n2015 සමස්ත ලංකා පාසල් ක්‍රීඩා උළෙල 31වන වරට මෙවර පැවැත්වෙන්නේ හෝමාගම - දියගම - මහින්ද රාජපක්ෂ ක්‍රීඩාංගනයේදීයි. එහෙත්, අද 19 න් පහළ උස පැනීම බාලිකා තරග ඉසව්වට සහභාගි වීමට පැමිණි රක්වාන ශාන්ත ජෝන්ස් දෙමළ මහා විද්‍යාලයේ සී.අයි.දිලූෂා ක්‍රීඩිකාවට දැන ගැනීමට ලැබී ඇත්තේ එම තරග ඉසව්ව ඊයේ (09) නිමා වී ඇති බවයි. ඇයට යැවිය යුතු දැනුවත් කිරීමේ ලිපිය රක්වාන ශාන්ත ජෝන්ස් විද්‍යාලයට යවනවා වෙනුවට කෑගල්ල ශාන්ත ජෝශප් බාලිකා විද්‍යාලයට යවා තිබීම මීට හේතු වී තිබුණා.\nක්‍රීඩා තරගාවලියට අදාළව තොරතුරු සඳහන් දත්ත ගොනුවල ද තම තොරතුරු සාවද්‍ය ලෙස සටහන් කර ඇති බව ඇය කියා සිටියා. කෙසේ වෙතත්, මෙම ක්‍රීඩිකාව හෙට 19 න් පහළ මීටර් 100 බාලිකා තරග ඉසව් සඳහා පෙනී සිටීමට නියමිතව තිබෙනවා.\nමෙම පාසල් ක්‍රීඩිකාව පසුගියදා පැවති 2015 සබරගමුව පලාත් පාසල් ක්‍රීඩා උළලේ 19 න් පහළ උස පැනීමේ ඉසව්වට සහභාගි වෙමින් එහි ප්‍රථම ස්ථානය ලබා ගත්තා. විද්‍යාලයේ ක්‍රීඩා භාර ආචාර්ය එස්.කෝගුලන් සඳහන් කළේ ඇය මෙවර සමස්ත ලංකා තරගාවලියට සහභාගි වූයේ නම් එහි පදක්කමක් ලබා ගත හැකිව තිබූ බවයි.\nමෙම සිද්ධිය පිළිබඳව හිරු ප්‍රවෘත්ති අංශය අධ්‍යාපන අමාත්‍යාංශයේ සෞඛ්‍ය ශාරීරික අධ්‍යයන හා ක්‍රීඩා අධ්‍යාපන අධ්‍යක්ෂ බී.ඒ.අබේරත්නගෙන් විමසීමක් කළා. ඔහු කියා සිටියේ සමස්ත ලංකා තරගයකට සහභාගි වන පාසල් දරුවන් සම්බන්ධයෙන් පළාත් අධ්‍යාපන අධ්‍යක්ෂවරුන් සහ පාසල් විදුහල්පතිවරුන් මීට වඩා කරුණු සොයා බලා කටයුතු කළ යුතු බවයි.",
       "URL": "https://www.hirunews.lk/sports/118238/ලිපිනය-මාරු-කිරීමෙන්-පළාත්-ක්‍රීඩා-ශූරියට-සමස්ත-ලංකා-ඉසව්ව-අහිමි-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=446"
}