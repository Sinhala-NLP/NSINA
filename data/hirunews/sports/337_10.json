{
       "Source": "hirunews",
       "Timestamp": "Sunday, 23 April 2017 - 9:50",
       "Headline": "බංග්ලාදේශ 20 යි 20 කණ්ඩායමට නව නායකයෙක්",
       "News Content": "බංග්ලාදේශ 20 යි 20 කණ්ඩායමේ නායකත්වයට ශකීබ් අල් හසන් නිල වශයෙන් පත්කර තිබෙනවා.\nඒ පසුගියදා ශ්‍රී ලංකාව සමග පැවති 20 යි 20 තරගාවලියෙන් අනතුරුව මශ්රෆි මොටාසා නායකත්වයෙන් සමුගැනීම හේතුවෙන්.\nශකීබ් අල් හසන් නායකත්වයට පත් කිරීම 2017 වසරේ පළමු වරට රැස්වු බංග්ලාදේශ ක්‍රිකට් පාලක මණ්ඩලය ගත් තීරණවලින් එකක් බවයි ක්‍රිකට් පුවත් සේවා පෙන්වා දෙන්නේ.\nනායකත්වයට නම් කිහිපයක් යෝජනා වී තිබුන ද ඊට වඩාත්ම සුදුස්සා ශකීබ් අල් හසන් බව බංග්ලාදේශ ක්‍රිකට් පාලක මණ්ඩල සභාපති නස්මුල් හසන් ප්‍රකාශකර තිබෙනවා.\nඑමෙන්ම 20 යි 20 නායකත්වයට නම් කළ කිහිප දෙනා අතුරින් ඉදිරියෙන්ම පසුවන්නේ ද ශකීබ් අල් හසන් බවයි පාලක මණ්ඩල සභාපතිවරයා මීට පෙර සඳහන් කර තිබුනේ.\n2009 සහ 2010 අතර කාලසීමාවේදී ශකීබ් අල් හසන්ගේ නායකත්වය යටතේ තරග කළ 20 යි 20 තරග සියල්ලම පරාජයට පත්වුනා.\nමේ අතර ක්‍රීඩකයන්ගේ වැටුප් සම්බන්ධයෙන් ද මෙවර රැස්වු බංග්ලාදේශ ක්‍රිකට් පාලක මණ්ඩලය තීරණ කිහිපයක් ගෙන ඇති බවයි ක්‍රිකට් පුවත් සේවාවල වැඩිදුරටත් දැක්වෙන්නේ.",
       "URL": "https://www.hirunews.lk/sports/159781/බංග්ලාදේශ-20-යි-කණ්ඩායමට-නව-නායකයෙක්",
       "Category": "Sports",
       "Parent URL": "https://www.hirunews.lk/sports/all-news.php?pageID=337"
}