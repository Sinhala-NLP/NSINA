{
       "Source": "hirunews",
       "Timestamp": "Sunday, 26 May 2019 - 17:53",
       "Headline": "ශ්‍රී ලංකා ක්‍රිකට් ආයතනයේ ආරාධනාව මහේල ජයවර්ධන ප්‍රතික්ෂේප කරයි",
       "News Content": "ලෝක කුසලාන ක්‍රිකට් තරඟාවලියේදී ශ්‍රී ලංකා කණ්ඩායම සමඟ එක්ව කටයුතු කරන ලෙසට හිටපු ක්‍රිකට් නායක මහේල ජයවර්ධන වෙතට කළ ඉල්ලීම ඔහු විසින් ප්‍රතික්ෂේප කර ඇති බව වාර්තා වනවා.\nක්‍රීඩා අමාත්‍යවරයා සහ ක්‍රිකට් ආයතනයේ ඉහළ නිලධාරියෙක් විසින් මෙම ආරාධනය සිදු කර ඇති බවයි වැඩිදුරටත් සඳහන් වන්නේ.\nමහේල ජයවර්ධන එහිදී ප්‍රකාශ කර ඇත්තේ මෙම අවස්ථාවේ ශ්‍රී ලංකා ක්‍රිකට් ආයතනය තමාගෙන් බලාපොරොත්තු වන සේවය කුමක්ද යන්න තමාට අවබෝධ කරගත නොහැකි බවයි.\nලෝක කුසලානයට සියල්ල මේ වන විට සුදානම් කර ඇති බවත්, තමාට ලෝක කුසලානය වෙනුවෙන් මේ වන විට සිදු කිරීමට යමක් ඉතුරු වී නොමැති බවත් ඔහු පෙන්වා දී තිබෙනවා.\nමෙරට ක්‍රිකට් ක්‍රීඩාවේ දියුණුව වෙනුවෙන් ඔහු විසින් ඉදිරිපත් කළ අදහස්, යෝජනා, නිර්දේශ ශ්‍රී ලංකා ක්‍රිකට් ආයතනය විසින් මීට පෙර ප්‍රතික්ෂේප කිරීමේ සිද්ධිය ඔහු මෙම ආරාධනාව ප්‍රතික්ෂේප කිරීමට ප්‍රධාන හේතුව වී තිබෙනවා.\nමාස 8ක කාලයක සිට මහේල ජයවර්ධන, කුමාර් සංගක්කාර සහ අරවින්ද ද සිල්වා යන අයගෙන් සමන්විත කමිටුවක් විසින් වෘත්තිමය ක්‍රිකට් ක්‍රමවේදයක් සම්බන්ධයෙන් සහ ක්‍රිකට් ක්‍රීඩාවේ ප්‍රගමනය සඳහා නිර්දේශ සහිත වාර්තාවක් ඉදිරිපත් කළ අතර ඊට ක්‍රිකට් ආයතනයේ යහපත් ප්‍රතිචාර හිමි වුයේ නැහැ.\nකෙසේ වෙතත් මහේල ජයවර්ධනගේ මෙහෙයවීමෙන් මුම්බායි ඉන්දියන්ස් කණ්ඩායම අවස්ථා දෙකකදී ඉන්දීය ප්‍රිමියර් ලිග් තරඟාවලියේ ශුරතාවය දිනාගෙන තිබෙනවා.\nමහේල ජයවර්ධන මිට පෙර එංගලන්ත කණ්ඩායමේ පිතිකරණ උපදේශක ලෙසද කටයුතු කරනු ලැබුවා.",
       "URL": "https://www.hirunews.lk/sports/217130/ශ්‍රී-ලංකා-ක්‍රිකට්-ආයතනයේ-ආරාධනාව-මහේල-ජයවර්ධන-ප්‍රතික්ෂේප-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=160"
}