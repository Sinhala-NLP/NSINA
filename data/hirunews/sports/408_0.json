{
       "Source": "hirunews",
       "Timestamp": "Sunday, 29 May 2016 - 7:58",
       "Headline": "ශ්‍රී ලංකාව 8/91 යි",
       "News Content": "ශ්‍රී ලංකාව සහ එංගලන්තය අතර පැවැත්වෙන දෙවන ටෙස්ට් තරඟයේ දෙවන දිනය නිමාවනවිට පළමු ඉනිමේ පන්දුවට පහරදෙන ශ්‍රී ලංකා පිල කඩුලූ 8 ක් දැවී ලබා සිටියේ ලකුණු 91 ක් පමණයි.\nකුසල් මෙන්ඩිස් ලකුණු 35 ක් රැස් කළ අතර, අනෙක් කිසිදු ක්‍රීඩකයෙකුට ලකුණු 20 ඉක්මවා යාමට හැකිවූයේ නැහැ.\nළහිරු තිරිමාන්න සහ සුරංග ලක්මාල් නොදැවී කඩුල්ලේ ක්‍රීඩා කරනවා.\nඑංගලන්තය සිය මුල් ඉනිම සඳහා කඩුලූ 9 ක් දැවී ලකුණු 498 ක් රැස් කළා.\nමේ අනුව ශ්‍රී ලංකා පිල මුල් ඉනිමේ කඩුලූ දෙකක් අතැතිව  තවමත් සිටින්නේ  එංගලන්තයට වඩා ලකුණු 407 ක් පිටුපසින්.\nතරගය ආරම්භ කරන විට පළමු ඉනිම ක්‍රීඩා කරමින් සිටි එංගලන්ත ක්‍රීඩකයින් කඩුළු 6 ක් දැවී ලකුණු 310 ක් ලබාගෙන සිටියා.\nනොදැවී පන්දුවට පහරදෙමින් සිටි මොයින් අලී සහ ක්‍රිස් වෝක් 7 වන කඩුල්ල වෙනුවෙන් සාර්ථ සබඳතාවක් ගොඩනැඟුවා.\nලකුණු 92 ක සබඳතාව බිඳ වැටෙමින් ක්‍රිස් වොක්ස් දැවී ගියේ ලකුණු 39 කටයි. 8 වන කඩුල්ල ලෙස ස්ටුවඩ් බ්‍රෝඩ් දවා ගැනීමට නුවන් ප්‍රදීප් සමත්වුණේ ලකුණු පුවරුවට තවත් ලකුණු 11 ක් එක්වෙද්දී.\nසිය ටෙස්ට් දිවියේ 300 වන කඩුල්ල දවාගත් රංගන හේරත් ලකුණු 10 ක් ලබාගෙන සිටි ස්ටීවන් ෆින් ක්‍රීඩා පිටියෙන් ඉවත් කළා.\nඒ අනුව ශ්‍රී ලංකා ටෙස්ට් ක්‍රිකට් ඉතිහාසයේ කඩුළු 300 ක් දවාගත් තෙවැන්නා බවට පත්වීමට රංගන හේරත් අද සමත්වුණා.\nවිශිෂ්ඨ ඉනිමක් ක්‍රීඩා කළ මොයින් අලී සිය ටෙස්ට් දිවියේ දෙවන ශතකය වාර්තා කළා.\nඑංගලන්ත පළමු ඉනිම කඩුළු 9 කට ලකුණු 498 ක් ලෙස සටහන් වෙද්දී එංගලන්ත නායක ඇලෙස්ටයාර් කුක් ඉනිම අත්හිටුවීමට තීරණය කලා.\nමොයින් අලී නොදැවී ලකුණු 155 යි.\nපන්දු යැවීමේදී නුවන් ප්‍රදීප් කඩුලු 4 ක් බිඳහෙලුවා.\nමිලින්ද සිරිවර්ධනට හා සුරංග ලක්මාල්ට කඩුළු 2 බැගින් හිමිවුණා.",
       "URL": "https://www.hirunews.lk/sports/134253/ශ්‍රී-ලංකාව-8-91-යි",
       "Category": "Sports",
       "Parent URL": "https://www.hirunews.lk/sports/all-news.php?pageID=408"
}