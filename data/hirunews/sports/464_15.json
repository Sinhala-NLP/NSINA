{
       "Source": "hirunews",
       "Timestamp": "Monday, 15 June 2015 - 12:02",
       "Headline": "සංගා පටන් ගත්තු තැනිත් අවසන් කරයි",
       "News Content": "ශ්‍රී ලංකා ක්‍රිකට් කණ්ඩායමේ සුපිරි ක්‍රීඩක කුමාර් සංගක්කාර ටෙස්ට් දිවියෙන් සමුගැනීමට තීරණය කර තිබෙනවා. ඔහු ශ්‍රී ලංකා ක්‍රිකට් ආයතන වෙත දන්වා ඇත්තේ තමන් එළඹෙන ඉන්දීය ටෙස්ට් ක්‍රිකට් තරඟාවලියේ පළමු තරඟයෙන් අනතුරුව ටෙස්ට් තරඟ වලට ද සමුදෙන බවයි. ඒ අනුව ඔහු පකිස්ථානය සමග පැවැත්වෙන පළමු සහ දෙවන ටෙස්ට් තරග දෙකට ක්‍රීඩා කරනු ඇති.\n2000 වසරේ ජූලි මස 20 වැනිදා දකුණු අප්‍රිකාව අතර ගාල්ලේ පැවැති ටෙස්ට් තරඟයෙන් ආරම්භය ලබාගත් සංගක්කාර ඉන්දීය ටෙස්ට් ක්‍රිකට් තරඟාවලියේ පළමු ටෙස්ට් තරගය පැවැත්වෙන ගාල්ල ජාත්‍යන්තර ක්‍රිකට් පිටියෙන් සිය ටෙස්ට් දිවියට අවසානය ලබාදෙනු ඇති.\nඩොනල් බ්‍රැඩ්මන්ට පමණක් දෙවැනි වූ සංගා මේ වන විට ටෙස්ට් පිටියේ ද්විත්ව ශතක 11ක් ලබාගෙන ඇති අතර, ඩොනල් බ්‍රැඩ්මන් ද්විත්ව ශතක 12ක් වාර්තා කර තිබෙනවා.\nටෙස්ට් තරඟ 130කට ක්‍රීඩා කර ඇති සංගා ලකුණු 12203ක් සමගින් ශතක 38ක් වාර්තා කර තිබෙනවා.\nකෙසේ වුවත් තමන්ගේ ටෙස්ට් දිවියේ ඉදිරි කටයුතු ගැන සාකච්ඡා කිරීම ගැන කුමාර් සංගක්කාර හෙට ශ්‍රී ලංකා ක්‍රිකට් තේරීම් කමිටු සාමාජිකයින් මුණගැසීමට නියමිත බව ක්‍රීඩා ආරංචි මාර්ග සඳහන් කළා.",
       "URL": "https://www.hirunews.lk/sports/111427/සංගා-පටන්-ගත්තු-තැනිත්-අවසන්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=464"
}