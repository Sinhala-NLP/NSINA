{
       "Source": "hirunews",
       "Timestamp": "Saturday, 18 November 2017 - 16:30",
       "Headline": "ඉන්දු ලංකා පළමු ටෙස්ට් තරගයේ තුන්වන දිනය නිමා වෙයි",
       "News Content": "සංචාරක ශ්‍රී ලංකා කණ්ඩායම සහ ඉන්දියාව අතර පළමු ටෙස්ට් ක්‍රිකට් තරගයේ තුන්වන දිනය නිමාවට පත්වුනා.\nඅද දිනයේ තරගය නතර කරන විට පළමු ඉනිම වෙනුවෙන් පන්දුවට පහරදෙමින් සිටි ශ්‍රී ලංකාව කඩුලු 4 ක් දැවී ලකුණු 165 ක් ලබා සිටිනවා.\nඇන්ජෙලෝ මැතිව්ස් ලකුණු 52 ක් සහ ලහිරු තිරිමාන්න ලකුණු 51 ක් ලබාගත්තා.\nසධීර සමරවික්‍රම ලකුණු 23 යි.\nනායක දිනේෂ් චන්දිමාල් ලකුණු 13 ක් සහ නිරෝෂන් දික්වැල්ල ලකුණු 14 ක් ලබා පන්දුවට පහරදෙමින් සිටිනවා.\nබුවනේෂ්වර් කුමාර් සහ උමේෂ් යාදෙව් කඩුලු 2 බැගින් බිඳහෙලුවා.\nඉන්දීය පළමු ඉනිම සියලුදෙනා දැවී 172 යි.\nමේ අතර දිනය අවසානයේදී මාධ්‍ය වෙත අදහස් දක්වමින් ලහිරු තිරිමාන්න කියාසිටියේ ඉන්දියාව ලකුණු 172 කට දවා ගැනීම අභියෝගාත්මක වු බවයි.\nසමස්තයක් ලෙසට ගත් කළ කණ්ඩායමේ පිතිකරුවන් අද දිනයේ හොඳින් ක්‍රීඩා කළ බව ද ඔහු පෙන්වා දෙනවා.\nකඩුල්ලේ රැඳී සිට පන්දුවට පහරදීම පමණක්ම නොව ලකුණු රැස් කිරීම වෙනුවෙන් ඉහළ අවධානයක් යොමු කිරීමට ඇන්ජෙලෝ මැතිව්ස් සහ තමා සාකච්ඡා  කරගත් බව ද තිරිමාන්න ප්‍රකාශ කළා.\nවැඩි ලකුණු සංඛ්‍යාවක් ලබාගැනීමට හැකියාවක් නොලැබුනු අතර එය මෙම තණතිල්ලේ ස්වභාවය බවයි ලහිරු තිරිමාන්න කියාසිටියේ.\nකෙසේවෙතත් වැඩි ලකුණු සංඛ්‍යාවක් රැස් කිරීම කණ්ඩායමේ මුලික අරමුණ වන බව ඔහු වැඩිදුරටත් සඳහන් කර තිබෙනවා.",
       "URL": "https://www.hirunews.lk/sports/176351/ඉන්දු-ලංකා-පළමු-ටෙස්ට්-තරගයේ-තුන්වන-දිනය-නිමා-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=280"
}