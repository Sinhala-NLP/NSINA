{
       "Source": "hirunews",
       "Timestamp": "Sunday, 27 August 2017 - 9:51",
       "Headline": "අද තරගය ජයගන්න කළ සැලසුම් ගැන කපුගෙදර හෙළිකරයි",
       "News Content": "සංචාරක ඉන්දීය පිල සමග පල්ලෙකැලේ ජාත්‍යන්තර ක්‍රීඩාංගනයේ අද පැවැත්වෙන තුන්වන එක්දින තරගය සැලසුමක් සහිතව ජයග්‍රහණය කිරීමට අපේක්ෂා කරන බව ශ්‍රී ලංකා නායක චාමර කපුගෙදර පවසනවා.\nඔහු කණ්ඩායමේ නායකත්වයට පත් කෙරුණේ ශ්‍රී ලංකා එක්දින නායක උපුල් තරංගට තරඟ දෙකක තහනමක් පැනවීම හේතුවෙන්.\nසංචාරක ඉන්දීය කණ්ඩායම සහ ශ්‍රී ලංකාව අතර තුන්වන එක්දින තරගය අද පල්ලෙකැලේ ජාත්‍යන්තර ක්‍රීඩාංගණයේදී පැවැත්වෙනවා.\nදිවා රාත්‍රී තරගයක් වන එය ආරම්භ වීමට නියමිතව ඇත්තේ පස්වරු 2.30 ටයි.\nමේ අතර නායකත්වයේ අභියෝගය භාරගැනීමට තමන් සූදානම් බව ශ්‍රී ලංකා එක්දින ක්‍රිකට් කණ්ඩායමේ වැඩබලන නායක චාමර කපුගෙදර පවසනවා.\nඔහු මේ බව පැවසුවේ පල්ලෙකැළේ ජාත්‍යන්තර ක්‍රිකට් ක්‍රීඩාංගනයේ පැවති ප්‍රවෘත්ති සාකච්ඡාවේදී.\nතරග 5 කින් සමන්විත එක්දින තරගාවලිය තරග 2 ට 0 ක් ලෙස මේ වන විටත් ඉන්දීය කණ්ඩායම පෙරමුණේ පසුවනවා.\nමේ නිසා අද තරගය ජයගෙන තරගාවලියේ රැදී සිටීමට ශ්‍රී ලංකා කණ්ඩායමට සිදුවනු ඇති.\nඉන්දියාව සමඟ පැවති දෙවන එක්දින තරගයේ අඩු පන්දුවාර වේගය හේතුවෙන් එක්දින තරග 2 ක තහනමකට ලක්ව සිටින නායක උපුල් තරංග අද තරගයට ක්‍රීඩා කරන්නේ නැහැ.\nමේ නිසා චාමර කපුගෙදරට පළමුවරට ශ්‍රී ලංකා කණ්ඩායම මෙහෙයවීමේ වගකීම පැවරී තිබෙනවා.\nඑමෙන්ම දෙවන එක්දින තරගයේදී උරහිසේ ආබාධයකට ලක්වුණු ධනුෂ්ක ගුණතිලකටද ඉන්දියාව සමඟ එක්දින තරගාවලියේ ඉදිරි තරග අහිමිව යනු ඇති.\nතරග සහ ධනුෂ්ක වෙනුවට කණ්ඩායමට කැඳවා ඇත්තේ ටෙස්ට් නායක දිනේෂ් චන්දිමාල් සහ ලහිරු තිරිමාන්නයි.\nමේ අතර දෙවන එක්දින තරගයේදී අසාර්ථක පන්දු යැවීමක නිරත වුණු ලසිත් මාලිංගට අද තරගයේදී විවේකයක් ලබාදෙන්නට තේරීම් කමිටුවේ අවධානය යොමුව තිබෙනවා.\nඊයේ ප්‍රවෘත්ති සාකච්ඡාවේදී අදහස් දැක්වූ ශ්‍රී ලංකාවේ 20 වන එක්දින නායක චාමර කපුගෙදර පැවසුවේ සාකච්ඡා කරගත් පරිදි සැලසුම් ක්‍රියාත්මක කළහොත් තරගය ජය ගැනීමට අපහසු නොවන බවයි.",
       "URL": "https://www.hirunews.lk/sports/169477/අද-තරගය-ජයගන්න-කළ-සැලසුම්-ගැන-කපුගෙදර-හෙළිකරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=304"
}