{
       "Source": "hirunews",
       "Timestamp": "Thursday, 16 April 2015 - 21:38",
       "Headline": "ICC එක ලංකාවට දෙන මූල්‍ය ප්‍රදානයන් නවතයි",
       "News Content": "ශ්‍රී ලංකා ක්‍රිකට් ආයතනයට අතුරු පාලක කමිටුවක් පත් කිරීම පිළිබද පරීක්ෂණයක් පැවැත්වීමට ජගත් ක්‍රිකට් කවුන්සිලය තීරණය කර තිබෙනවා.\nජගත් ක්‍රිකට් කවුන්සිලය අද නිවේදනය කළේ අතුරු පාලක කමිටුව පත් කිරීමේ හේතු පැහැදිලි කරන තෙක් ශ්‍රී ලංකාවට ලබා දෙන මූල්‍ය ප්‍රදානයන් තාවකාලිකව අත්හිටුවන බවයි.\nශ්‍රී ලංකා ක්‍රිකට් ආයතනයට සිදත් වෙත්තමුණි මහතාගේ සභාපතිත්වයෙන් යුත් අතුරු පාලක කමිටුවක් පත් කරන්නට ක්‍රීඩා අමාත්‍ය නවීන් දිසානායක මහතා පසුගියදා පියවර ගත්තා.\nඅද පැවති ජගත් ක්‍රිකට් කවුන්සිල විධායක කමිටු රැස්වීමකදී තීරණය කර ඇත්තේ මෙම පත් කිරීම අයි.සී.සී. ව්‍යවස්ථාවේ  ඇති නිදහස් නිලවරණයක් තුළින් ක්‍රිකට් පරිපාලකයන් පත්කරගත යුතු බවට වන වගන්තිය කඩ කිරීමක්දැයි සොයා බැලියයුතු බවයි.\nමේ පිළිබද අවසන් තීරණයක් ගැනීමට පෙර මෙරට ක්‍රිඩා අමාත්‍යවරයාගෙන් අතුරු කමිටුවක් පත් කිරීම පිළිබද සම්පූර්ණ කරුණු පැහැදිලි කිරීමක් ඉල්ලා සිටිය යුතු බවටද මෙහිදී තීරණය වුණා.\nජගත් ක්‍රිකට් කවුන්සිලය වැඩිදුරටත් තීරණය කර තිබෙන්නේ අදාළ කරුණු පැහැදිලි කිරීම සදහා සතුටුදායක පිළිතුරක් ලැබෙන තෙක් ශ්‍රී ලංකාවට ලැබිය යුතු මීළග මූල්‍ය ප්‍රධානය තාවකාලිකව අත්හිටුවිය යුතු බවටයි.\nඑමෙන්ම මෙම විධායක සභා රැස්වීමේදී අතුරු කමිටුව පිළිබඳ කරුණු පැහැදිලි කිරීම සදහා එහි සාමාජික නුස්කි මොහොමඩ් මහතාට අවස්ථාව ලබා දී තිබුණත් ඔහු මෙම රැස්වීමට නොපැමිණි බව ජගත් ක්‍රිකට් කවුන්සිය නිවේදනය කරනවා.\nශ්‍රී ලංකා ක්‍රිකට් ආයතනයේ හිටපු සාමාජිකයන් සමග ජගත් ක්‍රිකට් කවුන්සිලය වංචා සහගත ලෙස කටයුතු කළා යැයි ක්‍රිඩා අමාත්‍යවරයා  චෝදනා කරන බවට පළ වන මාධ්‍ය වාර්තා පිළිබඳ සිය අප්‍රසාදය පළ කරන බවත්, මේ නිවේදනයේ වැඩිදුරටත් සදහන්.",
       "URL": "https://www.hirunews.lk/sports/107689/icc-එක-ලංකාවට-දෙන-මූල්‍ය-ප්‍රදානයන්-නවතයි",
       "Category": "Sports",
       "Parent URL": "https://www.hirunews.lk/sports/all-news.php?pageID=475"
}