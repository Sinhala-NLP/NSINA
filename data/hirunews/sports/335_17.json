{
       "Source": "hirunews",
       "Timestamp": "Thursday, 27 April 2017 - 13:05",
       "Headline": "අධික සීතල ශ්‍රී ලාංකීය ක්‍රීඩකයන්ට බලපෑමක්",
       "News Content": "චීනයේ ජියැක්ෂිං නුවර පැවැත්වෙන ආසියානු ග්‍රොන් ප්‍රී තරගාවලියට සහභාගි වී සිටින ශ්‍රී ලාංකික ක්‍රීඩක ක්‍රීඩිකාවන් පවතින ශීතාධික කාලගුණය හේතුවෙන් දැඩි අපහසුතාවයන්ට මුහුණ දී සිටින බව වාර්තා වනවා.\nකෙසේ වෙතත්, අද පස්වරුවේ ආරම්භ වන දෙවන අදියරේ තරඟ සඳහා ඔවුන් සහභාගිවීමට ද නියමිතයි.\nඒ අනුව කාන්තා යගුලිය විසි කිරීමේ අවසන් තරඟය සඳහා තාරිකා ප්‍රනාන්දු, අද පස්වරුවේ තරඟ වදිනවා. මීට අමතරව සුමේධ රණසිංහ සහ වරුණ ලක්ෂාන් පිරිමි හෙල්ල විසි කිරීමේ අවසන් මහා තරඟයට සහභාගි වන අතර, මීටර් 100 කාන්තා සහ පිරිමි ඉසව්වලට රුමේෂිකා රත්නායක සහ හිමාෂ ඒෂාන් එක් වනු ඇති.\nසංජය ජයසිංහ පිරිමි තුන්පිම්ම අවසන් තරඟයටත්, උස පැනීම කාන්තා අවසන් තරඟය සඳහා තරංගා විනෝදනී සහභාගිවීමට නියමිතයි.\nමීටර් 800 කාන්තා සහ පිරිමි අවසන් මහා තරඟ අද පස්රුවේ පැවැත්වෙනවා.\nඑම ඉසව් සඳහා ද ශ්‍රී ලංකාව නියෝජනය කරමින් ක්‍රීඩක, ක්‍රීඩිකාවන් සහභාගි වනු ඇති.",
       "URL": "https://www.hirunews.lk/sports/160093/අධික-සීතල-ශ්‍රී-ලාංකීය-ක්‍රීඩකයන්ට-බලපෑමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=335"
}