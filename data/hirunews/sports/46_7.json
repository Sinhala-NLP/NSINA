{
       "Source": "hirunews",
       "Timestamp": "Friday, 06 August 2021 - 7:28",
       "Headline": "යතුරුපැදි ධාවන පථයේ ආචාර්යවරයා ක්‍රීඩාවට සමුදෙයි",
       "News Content": "පුරා දශක දෙකහමාරකට මදක් වැඩි කලක් ජාත්‍යන්තර යතුරුපැදි ධාවන පථය වර්ණවත් කළ ඉතාලි ජාතික යතුරුපැදි ධාවන ලෝක ශූරයෙකු වන වැලන්ටිනෝ රොස්සී ජාත්‍යන්තර ක්‍රීඩාවට සමුදීමට තීරණය කර තිබෙනවා.\nලොව එතෙක් මෙතෙක් බිහිවූ විශිෂ්ටතම යතුරුපැදි ධාවන ශූරයකු ලෙස සැලකෙන වැලන්ටිනෝ රොස්සී ඔහුගේ වසර විසිහයකට  අධික ක්‍රීඩා දිවිය තුළ ජයග්‍රහණය කර ඇති ලෝක ශුරතා ගණන 9ක්.\nඅද දින සිය සමුගැනීම ප්‍රකාශයට පත්කළ 42 හැවිරිදි වැලන්ටිනෝ රොස්සී කියාසිටියේ මෙවර තරග වාරය ඔහු යතුරු පැදියට ගොඩවන අවසන් තරග වාරය බවයි.\nමීට වසර විසිහයකට පෙර ඉතාලියේ සුප්‍රකට ඩුකාති යතුරු පැදි කණ්ඩායමේ ප්‍රමුඛතම ධාවකයාව  සිටි වැලන්ටිනෝ  ජාත්‍යන්තර ධාවන පථයට පිවිසෙන්නේ වයස අවුරුදු 16 දී.\nපුරා වසර විසි හයක් ජාත්‍යන්තර යතුරුපැදි ධාවන පථය දික්විජය කළ වැලන්ටිනෝ රොස්සී සැලකෙන්නේ අතිශය අලංකාර ලෙස යතුරුපැදිය හසුවන්නෙක් ලෙසටයි.\nඔහුගේ මෙම සුවිශේෂී හැකියාව හේතුවෙන් ක්‍රීඩා ක්ෂේත්‍රයේ බොහෝ දෙනෙක් ඔහු හැඳින්වූයේ යතුරු පැදි ධාවනයේ  ආචාර්යවරයෙකු හෙවත් ඩොක්ටර් යන අන්වර්ථ නාමයෙන්.\nඅද දින සිය සමුගැනීම ප්‍රකාශයට පත් කරමින් වැලන්ටිනෝ  කියා සිටියේ මෙම තීරණය තමන් ඉතාමත් අපහසුවෙන් ගත් එකක් බවයි.\nකෙසේ වෙතත් නවක තරුණ ජවයට ඉඩදී තමන් ක්‍රීඩාගාරයේ සිට තරග නැරඹිය යුතු කාලය එළැඹී ඇති බව තමන්ට හැඟෙන බවයි ඔහු කියා සිටියේ.\nවැලන්ටිනෝ රොස්සී සිය සමුගැනීම ප්‍රකාශයට පත්  කරන විට ඔහු මැලේසියානු පෙට්‍රොනාස් ඛනිජ තෙල් සමාගම අනුග්‍රාහකත්වය දක්වන යමහා කණ්ඩායමේ සාමාජිකයෙකුව සිටියා.\nවැලන්ටිනෝ රොස්සී යතුරුපැදි ධාවන පථය දික්විජය කළ ඉතාලියේ අභිමානයයි.",
       "URL": "https://www.hirunews.lk/sports/278980/යතුරුපැදි-ධාවන-පථයේ-ආචාර්යවරයා-ක්‍රීඩාවට-සමුදෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=46"
}