{
       "Source": "hirunews",
       "Timestamp": "Sunday, 21 June 2015 - 16:23",
       "Headline": "සිංහයින් දුර්වල කරමින් පකිස්තානුවන් නැගිටි",
       "News Content": "ශ්‍රී ලංකාව සහ පාකිස්තානය අතර ගාල්ල ජාත්‍යන්තර ක්‍රිඩාංගණයේ පැවැති පළමු ටෙස්ට් තරඟය කඩුලූ 10 කින්  ජය ගැනීමට පාකිස්තාන කණ්ඩායම අද (21) සමත් වුණා. 5 දින තරඟයක් වූ මෙහි පළමු දිනය අතහැර දැමුණේ අයහපත් කාලගුණ තත්ත්වය හේතුවෙන්.\nඒ අනුව තරගයේ මුලින්ම පන්දුවට පහර දුන් ශ්‍රී ලංකා කණ්ඩායම පළමු ඉනිම වෙනුවෙන් සියලූ දෙනා දැවී රැස් කළ ලකුණු සංඛ්‍යාව 300ක්. කෞශාල් සිල්වා එහිදී ශතකයක් වාර්තා කළා. පාකිස්තාන කණ්ඩායමේ පළමු ඉනිම ලකුණු 417කට සීමා වුණා. අසාද් ශෆික් එහිදී ලකුණු 131ක් ලබා ගත්තා. කෙසේ වෙතත්, ශ්‍රී ලංකා දෙවන ඉනිම ලකුණු 206කට අද සීමා වෙද්දී ඉහළ ලකුණු සංඛ්‍යාවක් වාර්තා කල එකම ක්‍රීඩකයා වූයේ දිමුත් කරුණාරත්න පමණයි. ඔහු ලකුණු 79ක් රැස් කළා. ලහිරු තිරිමාන්න ලකුණු 44යි. දිනේෂ් චන්දිමාල් ලකුණු 38යි. ඒ අනුව පාකිස්තාන කණ්ඩායමට ලකුණු 90ක පහසු ඉලක්කයක් හිමි වුණා. පන්දු යැවීමේදී පාකිස්තානයේ යසීර් ෂා ලකුණු 76කට කඩුලූ 7ක් බිද හෙලූවා. පාකිස්තාන කණ්ඩායම කිසිවෙකු නොදැවී ලකුණු 92 ක් ලබා තරගයේ ජයග්‍රහණය තමන් සතු කර ගැනීමට සමත් වුණා.\nශ්‍රී ලංකාව සහ පාකිස්තානය අතර දෙවන ටෙස්ට් තරඟය ලබන 25 වන දා කොළඹ පී. සරා  ඕවල් ක්‍රිඩාංගණයේදී පැවැත්වෙනවා.",
       "URL": "https://www.hirunews.lk/sports/111835/සිංහයින්-දුර්වල-කරමින්-පකිස්තානුවන්-නැගිටි",
       "Category": "Sports",
       "Parent URL": "https://www.hirunews.lk/sports/all-news.php?pageID=463"
}