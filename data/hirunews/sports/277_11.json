{
       "Source": "hirunews",
       "Timestamp": "Friday, 01 December 2017 - 12:20",
       "Headline": "තුන්වන ටෙස්ට් තරඟය තිරිමාන්නට අහිමිවන ලකුණු",
       "News Content": "සංචාරක ශ්‍රී ලංකා කණ්ඩායම සහ ඉන්දීය කණ්ඩායම අතර තුන්වන ටෙස්ට් තරඟය දිල්ලි නුවර ෆෙරෝෂා කොට්ලා ක්‍රීඩාංගනයේදී හෙට ආරම්භ වනවා.\nක්‍රීඩා මාධ්‍ය වාර්තා කරන්නේ හෙට ආරම්භ වන තුන්වන ටෙස්ට් තරඟය ශ්‍රී ලංකා කණ්ඩායමේ මුල් පෙළ පිතිකරු ළහිරු තිරිමාන්නට බොහෝ දුරට අහිමිවනු ඇති බවටයි.\nකණ්ඩායමේ අංක තුන පිතිකරු ලෙස ක්‍රීඩා කළ තිරිමාන්න දෙරට අතර පැවැති දෙවන ටෙස්ට් තරඟයේදී ලකුණු අතර නොපැමිණීම හේතුවෙන් ඔහු තුන්වන ටෙස්ට් තරඟයන් ඉවත්කර ධනංජය ද සිල්වා ඒ වෙනුවට කණ්ඩායමට කැඳවීමට බොහෝ විට අවස්ථාව පතින බවයි ඉන්දියාවෙන් වාර්තා වන්නේ.\nටෙස්ට් තරඟයකදී කණ්ඩායමක පිතිකරණ ලැයිස්තුවේ අංක තුන පිතිකරුට කණ්ඩායම ලකුණු අතර රැගෙනයාමට වැඩි වගකීමක් පවතින බැවින් මෙම තීරණය ගත් බවයි ශ්‍රී ලංකා කණ්ඩායමේ කළමණාකරු අසංක ගුරුසිංහ  ක්‍රීඩා මාධ්‍යට පවසා ඇත්තේ.\nදෙරට අතර පැවැති දෙවන ටෙස්ට් තරඟයේදී ළහිරු තිරිමාන්න පළමු ඉනිම වෙනුවෙන් පන්දු 58කදී ලකුණු 09ක් රැස් කළ අතර දෙවන ඉනිමේදී ඔහුට රැස් කර ගැනීමට හැකි වුයේ ලකුණු 23ක් පමණයි.\nශ්‍රී ලංකා ඒ කණ්ඩායම සහ බටහිර ඉන්දීය කොදෙව් ඒ කණ්ඩායම අතර නිමාවූ තරඟාවලියේදී ධනංජය ද සිල්වා දක්ෂතා අතරට පැමිණීම හේතුවෙන් තිරිමාන්න වෙනුවට හෙට තරඟයේදී කණ්ඩායමට එක්වීමට බොහෝ දුරට ඔහුට අවස්ථාව හිමිවනු ඇති.",
       "URL": "https://www.hirunews.lk/sports/177361/තුන්වන-ටෙස්ට්-තරඟය-තිරිමාන්නට-අහිමිවන-ලකුණු",
       "Category": "Sports",
       "Parent URL": "https://www.hirunews.lk/sports/all-news.php?pageID=277"
}