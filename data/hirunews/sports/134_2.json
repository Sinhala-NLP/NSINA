{
       "Source": "hirunews",
       "Timestamp": "Monday, 21 October 2019 - 11:15",
       "Headline": "වේග පන්දුවේ වගකීම බ්‍රෙට් ලීට, ප්‍රධාන පුහුණුකාර ධුරයේ වගකීම රාම්ප්‍රකාෂ්ට?",
       "News Content": "ශ්‍රී ලංකා ජාතික ක්‍රිකට් කණ්ඩායමේ නව ප්‍රධාන පුහුණුකරු ලෙස එංගලන්ත ප්‍රබල පිතිකරු වන මාර්ක් රාම්ප්‍රකාෂ් මහතා පත් කිරීමේ සුදානමක් පවතින බව වාර්තා වනවා.\nක්‍රිකට් අභ්‍යන්තර තොරතුරු වාර්තා වලට අනුව ඔහු ශ්‍රී ලංකා ක්‍රිකට් කණ්ඩායමේ ප්‍රධාන පුහුණුකාර ධුරය භාර ගැනීමට කැමත්තෙන් පසුවන බවයි සඳහන් වන්නේ.\n50 හැවිරිදි රාම්ප්‍රකාෂ් මහතා එංගලන්තයේ හිටපු පිතිකරුවෙක් වන අතර ඔහු එංගලන්තය නියෝජනය කරමින් ටෙස්ට් තරඟ 52කදී ලකුණු 2350ක් රැස්කිරීමට සමත්ව තිබෙනවා.\nරම්ප්‍රකාෂ් මිඩ්ල්සෙක්ස් ප්‍රාන්ත ක්‍රිකට් කණ්ඩායමේ පුහුණුකරු ලෙස කටයුතු කර ඇති බව සඳහන්.\nමිඩ්ල්සෙක්ස් සහ සරේ ප්‍රාන්ත කණ්ඩායමේ ප්‍රබල පිතිකරුවෙක් වන රාම්ප්‍රකාෂ් මුල්පෙළ තරඟ 461කදී ශතක 114ක් සහ අර්ධ ශතක 147ක් සමඟින් ලකුණු 35659 රැස්කිරීමට සමත්ව තිබෙනවා.\nමේ වන විට රාම්ප්‍රකාෂ් සහ ශ්‍රී ලංකා ක්‍රිකට් ආයතනය අතර සාකච්ඡා අවසන් අදිරියට පැමිණ ඇති අතර මේ සතිය තුළ අවසන් තීරණයකට පැමිණෙනු ඇති බවයි වාර්තා වන්නේ.\nමේ අතර ශ්‍රී ලංකා ක්‍රිකට් පිලේ ඕස්ට්‍රේලියානු සංචාරයෙන් පසු ශ්‍රී ලංකා ක්‍රිකට් කණ්ඩායමේ වේග පන්දු පුහුණුකරු ලෙස හිටපු ඕස්ට්‍රේලියානු වේග පන්දු යවන්නෙකු වූ බ්‍රෙට් ලී පත් කිරීමට නියමිත බව වාර්තා වනවා.\nශ්‍රී ලංකා ක්‍රිකට් කණ්ඩායමේ වේග පන්දු පුහුණුකරු සහ තාවකාලික ප්‍රධාන පුහුණුකරු ලෙස රුමේෂ් රත්නායක මහතා කටයුතු කරනවා.\nලෝක ක්‍රිකට් පිටියේ 2000 දශකයේ මුල් භාගයේ දකුණතින් වේගවත්ම පන්දු යවන්නා ලෙස නම් දැරූ බ්‍රෙට් ලී ටෙස්ට් තරඟ 76 කදී කඩුලු 310ක් ද එක්දින තරඟ 221 කදී කඩුලු 380ක් දවා ගැනීමට සමත්ව තිබෙනවා.\nවයස අවුරුදු 42ක් වන බ්‍රෙට් ලී ලොව පුරා ජනප්‍රියව ඇත්තේ පුහුණුකරුවෙකුට වඩා තරඟ විස්තර විචාරයකු ලෙසයි.",
       "URL": "https://www.hirunews.lk/sports/226671/වේග-පන්දුවේ-වගකීම-බ්‍රෙට්-ලීට-ප්‍රධාන-පුහුණුකාර-ධුරයේ-වගකීම-රාම්ප්‍රකාෂ්ට",
       "Category": "Sports",
       "Parent URL": "https://www.hirunews.lk/sports/all-news.php?pageID=134"
}