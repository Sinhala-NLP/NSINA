{
       "Source": "hirunews",
       "Timestamp": "Thursday, 21 December 2017 - 17:27",
       "Headline": "ක්‍රිකට්වලට ළඟ මෙල්බර්න් අනතුර",
       "News Content": "ඔස්ට්‍රේලියාවේ මෙල්බන් නුවර සිදුවු රිය අනතුරින් එංගලන්ත හෝ ඔස්ට්‍රේලියා ක්‍රිකට් කණ්ඩායම්වල ක්‍රීඩකයන්ට කිසිදු අනතුරක් සිදුව නොමැති බවට ආරක්ෂක අංශ පවසනවා.\nවාහනයක් පදිකයන් අතරට ධාවනය කරමින් සිදුකළ මෙම අනතුරින් 14 දෙනෙකු තුවාල ලබා ඇති බවයි විදෙස් පුවත් සේවා කියාසිටියේ.\nමෙය සිතාමතා කරන ලද කඩාකප්පල්කාරී ක්‍රියාවක් බවට ඔස්ට්‍රේලියා ආරක්ෂක අංශ ප්‍රකාශකර තිබෙනවා.\nකෙසේවෙතත් මෙය ත්‍රස්ත ක්‍රියාවක් ද යන්න මෙතෙක් හෙළිවී නොමැති බවයි ඔවුන් සඳහන් කර ඇත්තේ.\nසිද්ධියට අදාළව වාහනයේ රියදුරා ද ඇතුලුව පුද්ගලයන් දෙදෙනෙකු අත්අඩංගුවට ගෙන තිබෙනවා.\nඑංගලන්ත ක්‍රිකට් පාලක මණ්ඩලය නිවේදනයක් නිකුත් කරමින් සඳහන් කර ඇත්තේ මෙම අනතුරින් තම ක්‍රීඩකයන්ට කිසිදු අනතුරක් සිදුව නොමැති බවයි.\nකෙසේවෙතත් ඔස්ට්‍රේලියා ක්‍රිකට් පාලක මණ්ඩලය මේ සම්බන්ධයෙන් මෙතෙක් කිසිවක් ප්‍රකාශ කර නැහැ.\nඅනතුර සිදු කළ ප්‍රදේශය මීළග අලු බඳුන ටෙස්ට් තරගය පැවැත්වීමට නියමිත මෙල්බර්න් ක්‍රීඩාංගණයට ඉතා ආසන්න ප්‍රදේශයක්.\nපසුගිය වසරේදී ද මෙම තරගයට පෙර මෙල්බන් ක්‍රීඩාංගණයේ ආරක්ෂාව ඉතා දැඩි කෙරුනා.\nඒ පකිස්ථානය සමග පැවති තරගය ආරම්භයට දිනකට පෙර වික්ටෝරියා ආරක්ෂක අංශ විසින් සැකකරුවන් 7 දෙනෙකු අත්අඩංගුවට ගැනීමත් සමගයි.",
       "URL": "https://www.hirunews.lk/sports/178984/ක්‍රිකට්වලට-ළඟ-මෙල්බර්න්-අනතුර",
       "Category": "Sports",
       "Parent URL": "https://www.hirunews.lk/sports/all-news.php?pageID=271"
}