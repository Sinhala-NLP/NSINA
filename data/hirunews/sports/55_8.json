{
       "Source": "hirunews",
       "Timestamp": "Thursday, 20 May 2021 - 8:33",
       "Headline": "ක්‍රිකට් නිළවරණය අද",
       "News Content": "ශ්‍රී ලංකා ක්‍රිකට් ආයතනයේ නිලවරණය අද පැවැත්වෙනවා.\nඒ, ඉදිරි වසර දෙකක කාලය සඳහා නිලධාරීන් පත් කර ගැනීම වෙනුවෙන්.\nමෙම නිලවරණය සූම් තාක්ෂණය ඔස්සේ පෙරවරු 10ට ආරම්භ වන අතර, ශ්‍රී ලංකා ක්‍රිකට් නිලවරණ අන්තර්ජාලය හරහා පවත්වන පළමු නිලවරණය ලෙස ඉතිහාසයට එක්වනවා.\nනිලවරණය සඳහා නාම යෝජනා භාර දීම අවසන් වූයේ පසුගිය පෙබරවාරි 24 වැනිදා පස්වරු 3.30 ටයි.\nඒ වන විට ශ්‍රී ලංකා ක්‍රිකට් නිලවරණයට පාර්ශව හතරකින් නාම යෝජනා භාර දී තිබුණා.\nහිටපු සභාපති ශම්මි සිල්වා සභාපති ධූරය සඳහා නාමයෝජනා භාර දුන් අතර, ලේකම් තනතුරට නාම යෝජනා භාර දුන්නේ මොහාන් ද සිල්වායි.\nඋප සභාපති තනතුර සඳහා ජයන්ත ධර්මදාස නාමයෝජනා භාර දුන්නා.\nඑම පාර්ශවයේ ප්‍රතිවාදීන් බවට පත් වූ හිටපු උප සභාපතිවරයකු වන කේ. මතිවානන් සභාපති තනතුරටත්, හිටපු ලේකම්වරයකු වන නිශාන්ත රණතුංග ලේකම් තනතුරටත්, ශ්‍රී ලංකාවේ පළමු ටෙස්ට් නායකයා වූ බන්දුල වර්ණපුර උප සභාපති තනතුරකටත් නාම යෝජනා භාර දී තිබුණා.\nකෙසේ වෙතත්, ඔවුන් පසුගියදා සිය නාම යෝජනා ඉල්ලා අස් කර ගැනීමටයි පියවර ගත්තේ.\nඒ අනුව ඒක පාර්ශවීය නිලවරණයක් බවට මෙවර නිලවරණය පත්ව තිබෙනවා.",
       "URL": "https://www.hirunews.lk/sports/271902/ක්‍රිකට්-නිළවරණය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=55"
}