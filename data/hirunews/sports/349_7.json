{
       "Source": "hirunews",
       "Timestamp": "Sunday, 05 March 2017 - 13:30",
       "Headline": "සුපර්ලීග් අවසන් තරඟය අද",
       "News Content": "පාකිස්ථාන සුපර්ලීග් විස්සයි විස්ස තරඟාවලියේ අවසන් මහා තරගය පාකිස්ථානයේ ලාහෝර් නුවර ගඩාෆි ක්‍රීඩාංගණයේදී අද පැවැත්වෙනවා.\nදිගු කළකට පසුව පාකිස්ථානයේ පැවැත්වෙන ප්‍රධානතම ක්‍රිකට් තරඟය මෙයයි.\nසුපර් ලීග් තරඟාවලියේ මූලික තරඟ එක්සත් අරාබි එමීර් රාජ්‍යයේ පැවති අතර, අවසන් තරඟයට සුදුසුකම් ලැබූ පේෂාවර් සල්මි පිල සහ කුවේටා ග්ලැඩියේටර්ස් පිල පමණක් මෙලෙස පාකිස්ථානයේදී තරඟ වදිනවා.\nකණ්ඩායම් දෙකටම ජාත්‍යන්තර ක්‍රිඩකයන් රැසක් ඇතුළත්ව සිටින අතර, ඔවුන්ගේ සහභාගීත්වය අවිනිශ්චිත බවයි මුලින් ප්‍රකාශ වූයේ.\nඑහෙත් අවසන් තරගය සඳහා පැමිණෙන ජාත්‍යන්තර ක්‍රීඩකයන් සඳහා ඇමරිකානු ඩොලර් පනස් දහස දක්වා මුදලක් ගෙවීමට සංවිධායකයන් කටයුතු යොදා ඇති බව සඳහන්.\nශ්‍රී ලංකා ක්‍රිකට් පිලට 2009 වසරේ ත්‍රස්ත ප්‍රහාරයක් එල්ලවූයේද ලාහෝරයේ ගඩාෆි ක්‍රීඩාංගණය අසලදියි.\nඉන් අනතුරුව ජාත්‍යන්තර කණ්ඩායම් පාකිස්ථානයේ තරඟ සඳහා පැමිණීම අත්හිටවනු ලැබුවා.\nඅද පැවැත්වෙන සුපර්ලීග් තරඟාවලියේ අවසන් මහා තරඟය සඳහා දැඩි ආරක්ෂාවක් යොදා ඇති අතර, ඒ සඳහා ආරක්ෂක හමුදා සාමාජිකයන් දස දහසක් පමණ යෙදවීමටයි පියවරගෙන ඇත්තේ.\nපන්ජාබ් පොලීසිය මෙන්ම පාකිස්ථාන සන්නද්ධ හමුදා සාමාජිකයන්ද ඊට ඇතුළත්.\nක්‍රීඩාංගණයේ සිට කිලෝමීටර දෙකක කලාපය අධි ආරක්ෂිත කලාපයක් ලෙස ක්‍රියාත්මක වන අතර, ක්‍රීඩාංගණයට පිවිසිය යුත්තේ ආරක්ෂක වළලූ තුනක් මැදින්.",
       "URL": "https://www.hirunews.lk/sports/156107/සුපර්ලීග්-අවසන්-තරඟය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=349"
}