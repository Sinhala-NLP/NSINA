{
       "Source": "hirunews",
       "Timestamp": "Monday, 15 February 2021 - 11:43",
       "Headline": "ආදරවන්තයින්ගේ දිනය දා කොදෙව් ක්‍රිකට් කණ්ඩායමෙන් කොදෙව්වන්ට තෑග්ගක්",
       "News Content": "සංචාරක බටහිර ඉන්දීය කොදෙව් කණ්ඩායම සහ බංග්ලාදේශය අතර පැවති දෙවැනි තරඟය ලකුණු 17කින් ජය ගන්නට බරහිර ඉන්දීය කොදෙව් කණ්ඩායම ඊයේ (14) සමත් වුණා.\nමෙම ජයත් සමඟ තරඟ දෙකකින් සමන්විත ටෙස්ට් තරඟාවලිය තරඟ දෙකට බින්දුවක් ලෙස පූර්ණ තරඟාවලි ජයක් ලබන්නට කොදෙව්වන්ට හැකියාව ලැබුණා.\nකොදෙව් කණ්ඩායම ආසියානු රටකදී ටෙස්ට් තරඟාවලි ජයක් හිමිකර ගත්තේ 2012 වසරෙන් පසුවයි.\nඩකා ක්‍රීඩාංගණය දී පැවති මෙම තරඟයේදී  බටහිර ඉන්දීය කොදෙව්වන් පළමු ඉනිමට ලකුණු 409ක් ලබාගත් අතර බංග්ලාදේශයට සිය පළමු ඉනිම වෙනුවෙන් රැස්කර ගත හැකි වූයේ ලකුණු 296ක් පමණයි.\nකොදෙව් දෙවැනි ඉනිම සියල්ලන් දැවී ලකුණු 117කට සීමා වූ අතර තරඟය ජයග්‍රහණය වෙනුවෙන් ලකුණු 231ක ඉලක්කයක් බංග්ලාදේශයට හිමි වුණා.\nඑම ඉලක්කය හඹාගිය සත්කාරක බංග්ලාදේශ පිතිකරුවන් ලකුණු 213කට සීමා කරන්නට රකීම් කෝන්වෝල් ප්‍රමුඛ කොදෙව් පන්දු යවන්නන්ට හැකියාව ලැබුණා.\nඑහිදී රකීම් කෝන්වෝල් බංග්ලාදේශ කඩුලු 04ක් බිඳ දැමීමට සමත් වූ අතර ඔහු බංග්ලාදේශ පළමු ඉනිමේ කඩුලු 05ක් බිඳ දැමුවා.\nඒ අනුව මෙම තරඟයේ කඩුලු 09ක් බිඳ දමමින් තරඟයේ වීරයා බවට පත්වූයේ ද රකීම් කෝන්වෝල්.\nතරමක් තරබාරු සිරුරක් හිමි රකීම් කෝන්වෝල්ගේ ආක්‍රමණශීලි ක්‍රීඩා විලාශය මේ වනවිට ශ්‍රී ලංකාවේ මෙන්ම ලෝකයේ අනෙකුත් රටවල ක්‍රිකට් ප්‍රේක්ෂකයින් අතර අවදානයට යොමුව තිබීමද විශේෂත්වයක්.\nආදරවන්තයින්ගේ දිනය යෙදී තිබූ ඊයේ දිනයේදී කොදෙව්වන් ලද මෙම විශිෂ්ඨ තරඟාවලි ජය ආදරවන්තයින්ගේ දිනය වෙනුවෙන් කොදෙව් ක්‍රිකට් කණ්ඩායම සිය දේශයට ලබාදුන් ත්‍යාගයක් ලෙසයි විදෙස් මාධ්‍ය වාර්තාකර තිබුණේ.",
       "URL": "https://www.hirunews.lk/sports/262628/ආදරවන්තයින්ගේ-දිනය-දා-කොදෙව්-ක්‍රිකට්-කණ්ඩායමෙන්-කොදෙව්වන්ට-තෑග්ගක්",
       "Category": "Sports",
       "Parent URL": "https://www.hirunews.lk/sports/all-news.php?pageID=67"
}