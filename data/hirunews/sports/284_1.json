{
       "Source": "hirunews",
       "Timestamp": "Friday, 03 November 2017 - 10:38",
       "Headline": "ප්‍රබලයන් 4 ක් ඉන්දියාවට එරෙහි ටෙස්ට් සංචිතයෙන් ඉවතට ?",
       "News Content": "ශ්‍රී ලංකා කණ්ඩායම සහ ඉන්දියාව අතර ආරම්භ වන ටෙස්ට් තරගාවලයේ ශ්‍රී ලංකා සංචිතයෙන් කුසල් මෙන්ඩිස් සහ කෞෂාල් සිල්වා ද ඉවත්කර ඇතැයි තොරතුරු අනාවරණ වනවා.\nඉන්දීය මාධ්‍ය වාර්තා පෙන්වා දෙන්නේ ඔවුන් වෙනුවෙන් ධනංජය ද සිල්වා සහ දසුන් ශානක 15 දෙනෙකුගෙන් යුත් සංචිතයට කැඳවා ඇති බවයි.\nපසුගිය පකිස්ථාන තරගාවලියේදී දක්ෂතා අතරට පිවිසීමට නොහැකි විම හේතුවෙන් කුසල් මෙන්ඩිස් සහ කෞෂාල් සිල්වා මෙම සංචිතයට නම් නොකළ බවයි වාර්තා වන්නේ.\nඑමෙන්ම මෙම සංචිතයට සධීර සමරවික්‍රම ද කැඳවා ඇතැයි සඳහන්.\nමේ අතර කුසල් ජනිත් පෙරේරා සහ අසේල ගුණරත්න ඉන්දියාවට එරෙහි ටෙස්ට් සංචිතයට නම් නොකිරීමට ශ්‍රී ලංකා ක්‍රිකට් තේරීම් කමිටුව තීරණය කර ඇතැයි ද ඊයේ වාර්තා වුනා.\nක්‍රීඩා අමාත්‍යවරයාගේ අනුමැතියට යොමු කළ 15 දෙනෙකුගෙන් යුත් සංචිතයට ඔවුන් දෙදෙනා ඇතුලත් නොවන බවයි හෙළිවන්නේ.\nශූරයන්ගේ කුසලාන තරගාවලියේදී කුසල් ජනිත් ආබාධයකට ලක්වු අතර පසුගියදා පැවති ඉන්දීය සංචාරයේදී අසේල ගුණරත්න ආබාධයකට ලක්වුනා.\nසුවය ලබා සිටිය ද මෙතෙක් යෝග්‍යතාව පිළිබඳ ගැටලු පැවතීම හේතුවෙනුයි ඔවුන් ටෙස්ට් සංචිතයට සලකා නොබැලීමට පියවර ගෙන ඇත්තේ.\nකෙසේවෙතත් මෙම සංචිතයට ඇන්ජෙලෝ මැතිව්ස් යළිත් පැමිණ ඇතැයි සඳහන්.\nශ්‍රී ලංකා ක්‍රිකට් තේරීම් කමිටුව විශ්වාසය පළ කරන්නේ එක්දින සහ 20 යි 20 තරගාවලිවලට අසේල ගුණරත්න සහ කුසල් ජනිත් පෙරේරා යොදා ගත හැකි වනු ඇති බවයි.\nඒ අනුව දිමුත් කරුණාරත්න,ධනංජය ද සිල්වා,සධීර සමරවික්‍රම දිනේෂ් චන්දිමාල්, ඇන්ජිලෝ මැතිව්ස්, නිරෝෂන් දික්වැල්ල, ළහිරු තිරිමාන්න, දිල්රුවන් පෙරේරා, සුරංග ලක්මාල්, රංගන හේරත්, විශ්ව ප්‍රනාන්දු, ළහිරු ගමගේ, ලක්‍ෂාන් සඳකැන්, දසුන් ශානක මෙම සංචිතයට ඇතුලත්.\nශ්‍රී ලංකාව සහ ඉන්දියාව අතර පළමු ටෙස්ට් ක්‍රිකට් තරගය ලබන 16 වනදා ආරම්භ වනවා.",
       "URL": "https://www.hirunews.lk/sports/175159/ප්‍රබලයන්-4-ක්-ඉන්දියාවට-එරෙහි-ටෙස්ට්-සංචිතයෙන්-ඉවතට",
       "Category": "Sports",
       "Parent URL": "https://www.hirunews.lk/sports/all-news.php?pageID=284"
}