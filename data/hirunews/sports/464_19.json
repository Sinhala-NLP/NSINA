{
       "Source": "hirunews",
       "Timestamp": "Saturday, 13 June 2015 - 19:46",
       "Headline": "අපහසු නැහැ - මැතිව්ස් කියයි",
       "News Content": "හොඳින් ක්‍රීඩා කළහොත් පාකිස්ථානු කණ්ඩායම පරාජය කිරීම තම කණ්ඩායමට අපහසු නොවන බව ශ්‍රී ලංකා ක්‍රිකට් නායක ඇන්ජලෝ මැතිව්ස් පවසනවා. පාකිස්ථානය සහ ශ්‍රී ලංකාව අතර ලබන 17 වැනිදා ආරම්භ වන ක්‍රිකට් තරඟාවලිය සම්බන්ධයෙන් කොළඹ ඊයේ (12) පැවති මාධ්‍ය හමුවකදී ඔහු මේ බව කියා සිටියා.\nසුපිරි පිතිකරු කුමාර් සංගක්කාර සහභාගි වන අවසන් ටෙස්ට් තරඟාවලිය මෙය බවට පසුගියදා මාධ්‍ය වාර්තා පළවුණා. ඒ සම්බන්ධයෙන්ද ශ්‍රී ලංකා ක්‍රිකට් නායක ඇන්ජලෝ මැතිව්ස්ගෙන් මාධ්‍යවේදීන් කරුණු විමසූ අතර, එහිදී ඔහු කියා සිටියේ සංගක්කාර ඉරිදා දිවයිනට පැමිණීමෙන් අනතුරුව ඒ පිළිබඳව තීරණයක් ගනු ඇති බවයි.\nශ්‍රී ලංකාව සහ පාකිස්ථානය අතර ටෙස්ට් තරඟාවලිය ආරම්භ කරමින් පළමු තරඟය ගාල්ල ජාත්‍යන්තර ක්‍රිකට් ක්‍රීඩාංගණයේදී පැවැත්වීමට නියමිතයි. අවසන් වරට පාකිස්ථාන කණ්ඩායම සමඟ පසුගිය වසරේදී මෙරට පැවති තරඟ 2 කින් සමන්විත ටෙස්ට් තරඟාවලිය තරඟ දෙකට බින්දුවක් ලෙස ජයගන්නට ශ්‍රී ලංකා කණ්ඩායම සමත්වුණා.",
       "URL": "https://www.hirunews.lk/sports/111329/අපහසු-නැහැ-මැතිව්ස්-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=464"
}