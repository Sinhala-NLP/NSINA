{
       "Source": "hirunews",
       "Timestamp": "Thursday, 28 February 2019 - 8:58",
       "Headline": "දිමුත් කරුණාරත්නට එංගලන්තයෙන් ආරාධනයක්",
       "News Content": "ශ්‍රී ලංකා ටෙස්ට් නායක දිමුත් කරුණාරත්නට 2019 වසරේ එංගලන්ත ප්‍රාන්ත ක්‍රිකට් තරඟාවලිය සඳහා එක් වීමට අවස්ථාව හිමිව තිබෙනවා.\nහැම්ෂයර් ප්‍රාන්ත ක්‍රිකට් කණ්ඩායම නියෝජනය කරමින් මෙම තරඟාවලිය සඳහා එක්වීමට ඔහුට අවස්ථාව උදා වී ඇති බවයි ක්‍රීඩා මාධ්‍ය වාර්තා කරන්නේ.\nමේ අතර හැම්ෂයර් ප්‍රාන්ත කණ්ඩායම් නිවේදනයක් නිකුත් කරමින් පවසා සිටින්නේ දිමුත් කරුණාරත්න සිය කණ්ඩායම සමඟ එක්වීම සතුටක් බවයි.\n2019 වසර සඳහා තම ක්‍රීඩා සමාජය සමඟ ගිවිසුම් ගතවූ පළමු විදෙස් ක්‍රීඩකයා දිමුත් කරුණාරත්න බවයි හැම්ෂයර් රාන්ත කණ්ඩායම වැඩිදුරටත් සඳහන් කර ඇත්තේ.\nජාත්‍යන්තර ටෙස්ට් තරඟ 60කට ක්‍රීඩා කර ඇති දිමුත් ටෙස්ට් ලකුණු 4074ක් රැස් කරගෙන ඇති අතර ශතක 08ක් සහ අර්ධ ශතක 22ක් ඔහුගේ නම ඉදිරියේ සටහන්ව තිබෙනවා.\n2018 වසරේ ජත්‍යන්තර ක්‍රිකට් කවුන්සිලය විසින් නම් කළ ටෙස්ට් කණ්ඩායමට ද දිමුත් කරුණාරත්නගේ නම ඇතුළත්.",
       "URL": "https://www.hirunews.lk/sports/211378/දිමුත්-කරුණාරත්නට-එංගලන්තයෙන්-ආරාධනයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=175"
}