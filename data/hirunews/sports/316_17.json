{
       "Source": "hirunews",
       "Timestamp": "Wednesday, 12 July 2017 - 0:36",
       "Headline": "මැතිව්ස් නායකත්වයෙන් ඉවත් වෙයි ?",
       "News Content": "ඇන්ජෙලෝ මැතිව්ස් ශ්‍රී ලංකා ක්‍රිකට් කණ්ඩායමේ නායකත්වයෙන් ඉවත්වීමට තීරණය කර ඇතැයි වාර්තා වනවා.\nකෙසේවෙතත් මෙතෙක් එය තහවුරු වී නැහැ.\nටෙස්ට් / එක්දින සහ 20 යි 20 යන අංශ තුනෙහිම නායකත්වයෙන් මැතිව්ස් ඉවත්වන බවටයි එම වාර්තාවල දැක්වෙන්නේ.\nක්‍රිකට් පුවත් සේවා පෙන්වා දෙන්නේ සිම්බාබ්වේ කණ්ඩායමට එරෙහි තරගාවලිය පරාජය හමුවේ මැතිව්ස් මෙම තීරණයට එළඹ ඇති බවයි.\nකෙසේවෙතත් මැතිව්ස්ගේ ඉල්ලා අස්වීම ශ්‍රී ලංකා ක්‍රිකට් ආයතනය පිළිගෙන ඇත් ද හෝ එය ප්‍රතික්ෂේප කර ඇතැයි ද යන්න මෙතෙක් හෙළිවී නැහැ.\nඇන්ජෙලෝ මැතිව්ස්ගේ නායකත්වයෙන් ශ්‍රී ලංකා කණ්ඩායම ටෙස්ට් තරග 34 කට එක්දින තරග 98 කට සහ 20 යි 20 තරග 12 කට ක්‍රීඩා කර තිබෙනවා.\nඅවුරුදු 25 දී මැතිව්ස්ට ශ්‍රී ලංකා කණ්ඩායමේ නායකත්වය හිමිවුයේ 2013 වසරේදීයි.\nමැතිව්ස්ගේ නායකත්වය තුල ශ්‍රි ලංකාව ටෙස්ට් තරග 13 ක් ජයග්‍රහණය කර තිබෙනවා.\nමේ අතර සිම්බාබ්වේ කණ්ඩායම සමග පැවති එක්දින තරගාවලි පරාජය තම ක්‍රිකට් දිවියේ ලැබු දුර්වලතම අත්දැකීමක් බව ශ්‍රී ලංකා නායක ඇන්ජෙලෝ මැතිව්ස් තරගාවලි පරාජයෙන් පසු සදහන් කර තිබුනා.\nඅවසන් තරගයේදී කාසියේ වාසිය ද ඇතුලුව සියලු දෑ තම කණ්ඩායමට අවාසි සහගත අයුරින්ම සිදුවු බවයි ඔහු පෙන්වා දෙන්නේ.\nකෙසේවෙතත් පරාජය සම්බන්ධයෙන් නිදහසට කරුණු ඉදිරිපත් නොකරන අතර සිම්බාබ්වේ කණ්ඩායම පරාජය කිරීමට තම කණ්ඩායමට නොහැකිවු බව මැතිව්ස් කියාසිටියා.\nඔහු එහිදී සඳහන් කර තිබුනේ තම නායකත්වය පිළිබඳ තීරණයක් ගැනීමට පෙර බලධාරීන් සමග සාකච්ඡා කර උපදෙස් ලබාගැනීමට බලාපොරොත්තු වන බවයි.\nනායකත්වයෙන් ඉවත්වීම හෝ ඊට අදාළව මෙතෙක් කිසිවක් තීරණය කර නොමැති අතර කාලවේලාව පවතින බැවින් තේරීම් කමිටුව සමග සාකච්ඡා කර තීරණයක් ගන්නා බව ද ඔහු සඳහන් කර තිබුනා.\nතම කණ්ඩායම සෑම දිනකම ජයග්‍රහණය කිරීමට හැකි කණ්ඩායමක් නොවන අතර පවතින අඩුපාඩු සකස් කර ගනිමින් ඉදිරියේ පැවැත්වෙන තරගාවලි ජයග්‍රහණය කිරීම එකම අපේක්ෂාව බවයි ඇන්ජෙලෝ මැතිව්ස් කියාසිටියේ.\nඉන්දියාව සමග ඉදිරියේදී ආරම්භ වන තරගාවලියට පෙර සිම්බාබ්වේ කණ්ඩායමට එරෙහි ටෙස්ට් තරගාවලිය පිළිබඳ අවධානය යොමු කළ යුතු අතර එම තරගාවලි දෙක අතර ඇත්තේ සුලු කාලයක් බව ද මැතිව්ස් එහිදී සඳහන් කළා.",
       "URL": "https://www.hirunews.lk/sports/165653/මැතිව්ස්-නායකත්වයෙන්-ඉවත්-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=316"
}