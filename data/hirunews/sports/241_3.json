{
       "Source": "hirunews",
       "Timestamp": "Wednesday, 04 April 2018 - 17:45",
       "Headline": "පන්දුව පළුදු කළ ක්‍රීඩකයන් දඩුවම පිළිගනී",
       "News Content": "ඔස්ට්‍රේලියා කණ්ඩායමේ හිටපු නායක ස්ටීව් ස්මිත් සහ පිතිකරු කැමරන් බැන්ක්රොෆ්ට් පන්දුව පලුදු කිරීමේ චෝදනා වෙනුවෙන් ලැබුනු දඩුවම් පිළිගෙන තිබෙනවා.\nඑම දඩුවම් පිළිබඳ කිසිදු තර්ක කිරීමක් හෝ අභියාචනා කිරීමක් නොකරන බවයි ඔවුන් දෙදෙනා ප්‍රකාශකර ඇත්තේ.\nනායක ස්ටීව් ස්මිත්ට සහ උප නායක ඩේවිඩ් වෝනර්ට පන්දුව පළුදු කිරීමේ චෝදනා මත වසරක තරග තහනමක් පැනවීමට ඔට්‍රේලියා ක්‍රිකට් ආයතනය පියවර ගෙන තිබෙනවා.\nකැමරන් බැන්ක්රොෆ්ට් පන්දුව පළුදු කළ බවට චෝදනා එල්ලවූයේ දකුණු අප්‍රිකාව සමග පැවති තුන්වන ටෙස්ට් ක්‍රිකට් තරගයේදීයි.\nමෙම චෝදනාවන්ට අදාළව ක්‍රීඩකයන් තිදෙනාට දඩුවම් ඉතා දැඩි වන අතර එම දඩුවම් සංශෝදනය කිරීමට අවධානය යොමු කරන ලෙසට ඔස්ට්‍රේලියා ක්‍රිකට් ක්‍රීඩකයන්ගේ සංගමය ද ඉල්ලීමක් කර තිබෙනවා.\nකෙසේවෙතත් ට්විටර් සටහනක් තබමින් ස්ටීව් ස්මිත් සඳහන් කර ඇත්තේ මෙම දඩුවම අභියෝගයට ලක් නොකරන බවයි.\nඑම දඩුවම මගින් අනෙක් ක්‍රීඩයන්ට පණිවුඩයක් ලබාදී ඇති අතර එබැවින් එම දඩුවම් පිළිගන්නා බවයි ඔහු සඳහන් කර ඇත්තේ.\nඑමෙන්ම පන්දුව පලුදු කළ කැමරන් බැන්ක්රොෆ්ට් ද ට්විටර් සටහනක් තබමින් ප්‍රකාශකර තිබුනේ දඩුවම පිළිගන්නා බවයි.",
       "URL": "https://www.hirunews.lk/sports/187660/පන්දුව-පළුදු-කළ-ක්‍රීඩකයන්-දඩුවම-පිළිගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=241"
}