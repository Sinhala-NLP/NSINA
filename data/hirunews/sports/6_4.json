{
       "Source": "hirunews",
       "Timestamp": "Friday, 01 September 2023 - 8:29",
       "Headline": "‘ලෝක ටයිකොන්ඩෝ ශූරතාවලියේදී මේජර් නලින්ද රත්නායකට රන් පදක්කම් ත්‍රිත්වයක්",
       "News Content": "ලන්ඩන් නුවර පැවති ‘ලෝක ටයිකොන්ඩෝ ශූරතාවලිය (2023) සඳහා සහභාගී වූ ශ්‍රී ලංකා යුද්ධ හමුදා සේවා බලකායේ මේජර් ආර්.බී.එන්. රත්නායක අවුරුදු 40 ට වැඩි කේවල, ද්විත්ව සහ කණ්ඩායම් ඉසව්වලින් රන් පදක්කම් තුනක් දිනාගැනීමට සමත් වුණා.\nතරඟාවලිය අගෝස්තු මස 16 සිට19 දින දක්වා ‘A-2 Arena Crawley,’ ලන්ඩන්හිදී පැවති අතර ඒ සඳහා රටවල් 17 ක ක්‍රීඩක ක්‍රීඩිකාවන් සහභාගී වූ බවයි වාර්තා වූයේ.\nරටවල් 30 කට අධික සංඛ්‍යාවක ක්‍රීඩක ක්‍රීඩිකාවන් සමඟින් තරඟවැඳී අත්දැකීම් සම්භාරයක් රැස්කරගෙන ඇති මෙරට වඩාත් පළපුරුදු ජාත්‍යන්තර මට්ටමේ ටයිකොන්ඩෝ ක්‍රීඩකයෙකු වන මේජර් ආර්.බී.එන්. රත්නායක 2016 වසරේ සිට මේ දක්වා ජාත්‍යන්තර හමුදා ක්‍රීඩා කවුන්සිලයේ ලෝක හමුදා ටයිකොන්ඩෝ කමිටුවේ වත්මන් සභාපතිවරයා වශයෙන් ද කටයුතු කරන බවයි සඳහන් වෙන්නේ.\nලෝක හමුදා ටයිකොන්ඩෝ කමිටුවේ මෙවැනි කීර්තිමත් තනතුරක් සඳහා තෝරාගත් පළමු ශ්‍රී ලාංකික හමුදා නිලධාරියා ලෙසද මේජර් ආර්.බී.එන්. රත්නායක හමුදා ඉතිහාසයට එක්වෙනවා.",
       "URL": "https://www.hirunews.lk/sports/346771/ලෝක-ටයිකොන්ඩෝ-ශූරතාවලියේදී-මේජර්-නලින්ද-රත්නායකට-රන්-පදක්කම්-ත්‍රිත්වයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=6"
}