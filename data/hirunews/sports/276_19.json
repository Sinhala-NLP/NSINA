{
       "Source": "hirunews",
       "Timestamp": "Sunday, 03 December 2017 - 17:22",
       "Headline": "ඉන්දියාවට වැඩි ගෞරව අත්කර දෙමින් තුන්වන ටෙස්ට් තරඟයේ දෙවන දිනය නිමා වෙයි",
       "News Content": "ශ්‍රී ලංකාව සහ ඉන්දියාව අතර තුන්වන ටෙස්ට් තරඟය වන අද දිනට තරඟය නතරකරන විට පළමු ඉනිම ක්‍රීඩා කරන ශ්‍රී ලංකා කණ්ඩායම කඩුලු 03ක් දැවී ලකුණු 131ක් ලබාගෙන සිටිනවා.\nඇන්ජලෝ මැතිව්ස් ලකුණු 57ක් සහ නායක දිනේෂ් චන්දිමාල් ලකුණු 25ක් රැස් කරගෙන අද දිනය නිමාවන විට නොදැවී කඩුල්ලේ රැදී සිටියා.\nශ්‍රී ලංකා කණ්ඩායමේ අරම්භක පිතිකරු දිමුත් කරුණාරත්න ලකුණු ලබා ගැනීමට පෙර දවාගන්නට මොහොමඩ් ශාමි සමත් වූ අතර ළහිරු තිරිමාන්න වෙනුවට කණ්ඩායමට එකතුවූ ධනංජය ද සිල්වාට රැස් කිරීමට හැකි වුයේ එක් ලකුණක් පමණයි.\nශ්‍රී ලංකා පළමු ඉනිමේ අරම්භක පිතිකරු ලෙස පිටියට පිවිසි ඩිල්රුවන් පෙරේරා ලකුණු 42ක් රැස් කළේ හතරේ පහර 09ක් සමඟින්.\nපන්දු යැවීමේදී මොහොමඩ් ශාමි, ඉෂාන්ත් ශර්මා සහ ජඩේජා එක් කඩුල්ල බැගින් බිඳ දැමුවා.\nතරඟයේ කාසිය වාසිය දිනූ ඉන්දීය නායකයා පළමුව පන්දුවට පහරදීමට තීරණය කළ අතර ඒ අනුව ඉන්දීය කණ්ඩායම පළමු ඉනිම වෙනුවෙන් කඩුලු 07ක් දැවී ලකුණු 536ක්  රැස් කරගෙන සිටියදී ඉනිම අත්හිටුවීමට තීරණය කළා.\nඒ අනුව ශ්‍රී ලංකා කණ්ඩායම ඉන්දීය පළමු ඉනිමට වඩා තවත් ලකුණු 405ක් පිටු පසින් සිටින්නේ කඩුලු 07ක්ද අතැතිවයි.\nමේ අතර මේ අතර දිල්ලි නුවර පවතින වායු දුෂණය හේතුවෙන් ඉන්දීය පළමු ඉනිමේදී ශ්‍රී ලංකා කණ්ඩායමේ ක්‍රීඩකයින්ට පන්දු රැකීමට සිදුවුනේ මුඛ ආවරණ පැළඳගෙන වීම විශේෂත්වයක්.\nතරඟයේ දෙවන දිනය වන අද දිනය නිමවන විට තරඟයේ වැඩි ගෞරව අත්කර ගැනීමට ඉන්දීය කණ්ඩායම සමත්ව සිටිනවා.\nතරඟය පැවැත්වෙන්නේ නව දිල්ලි නුවර ෆෙරෝෂා කොට්ලා ක්‍රීඩාංගනයේදීයි.",
       "URL": "https://www.hirunews.lk/sports/177504/ඉන්දියාවට-වැඩි-ගෞරව-අත්කර-දෙමින්-තුන්වන-ටෙස්ට්-තරඟයේ-දෙවන-දිනය-නිමා-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=276"
}