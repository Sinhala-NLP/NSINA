{
       "Source": "hirunews",
       "Timestamp": "Saturday, 06 July 2019 - 7:24",
       "Headline": "ලෝක කුසලානේ අවසන් පූර්ව වටයට, ඉන්දියාව, ඕස්ට්‍රේලියාව, එංගලන්තය සහ නවසීලන්තය",
       "News Content": "මෙවර ලෝක කුසලාන තරගාවලියේ අවසන් පූර්ව වටයට සුදුසුකම් ලබන කණ්ඩායම් 04 ඊයේ අවසන් වශයෙන් තීරණය වුණා.\nඒ, පාකිස්තානයට අපේක්ෂිත අන්දමේ විශ්මිත ජයග්‍රහණයක් වාර්තා කිරීමට නොහැකිවීම හේතුවෙන්.\nලෝක කුසලාන තරඟාවලියේ අවසන් පූර්ව වටයට නවසීලන්තය අභිබවා සුදුසුකම් ලැබීම සඳහා පාකිස්තානය, බංග්ලාදේශය පරදවා ලකුණු 308 ඉක්ම වූ ජයග්‍රහණයක් ලැබිය යුතු වුණා.\nඑහෙත් ඊයේ තරඟය පාකිස්තානය ජයග්‍රහණය කළේ ලකුණු 94කින්.\nපාකිස්තානය සිය පන්දු වාර 50 තුළ දී කඩුලු 09ක් දැවී ලකුණු 315ක් රැස් කළ අතර, බංග්ලාදේශය පන්දු වාර 44යි එක් පන්දුවකදී ලකුණු 221කට දැවී ගියා.\nමේ අතර මෙවර ලෝක කුසලාන තරඟාවලියේ හොඳම පන්දු යැවීම වාර්තා කිරීමට පකිස්ථාන යොවුන් ක්‍රීඩක ශහීන් ෂා අෆ්රිඩි සමත් වුණා.\n19 හැවිරිදි මෙම නව යොවුන් ක්‍රීඩකයා ඊයේ තරඟයේදී පන්දුවාර 09 එක් පන්දුවක් යවා ලකුණු 35කට බංග්ලාදේශ කණ්ඩායමේ කඩුලු 06ක් බිද දැමුවා.\nඒ අනුව ලෝක කුසලාන ක්‍රිකට් ඉතිහාසයේ කඩුළු 05කට වැඩියෙන් දවාගත් ලාබාලතම ක්‍රීඩකයා වන්නටද ෂා අෆ්රිඩිට හැකියාව ලැබුණා.\nපකිස්ථානය මෙම තරඟය ජය ගත්තද  2019 ලෝක කුසලාන තරඟාවලියේ අවසන් පූර්ව වටයට සුදුසුකම් ලබන්නේ  ඕස්ට්‍රේලියාව, ඉන්දියාව, එංගලන්තය සහ නවසීලන්තයයි.\nමේ අතර, ලෝක කුසලාන තරඟාවලියේ ශ්‍රී ලංකාව සහභාගි වන අවසන් තරඟය ලීඩ්ස් හිදී ඉන්දියාව සමඟ අද පැවැත්වෙනවා.\nලකුණු සටහනේ දෙවන තැන සිටින ප්‍රබල ඉන්දීය පිළට ශ්‍රී ලංකාව අභිබවා ජයග්‍රහණය ලැබීමට නම් මුල් පෙළ පිතිකරුවන් කඩිනමින් දවාලීමට සිදුවන බවයි ක්‍රීඩා විචාරකයන් පෙන්වා දෙන්නේ.\nඅද තරඟයේ ප්‍රතිඵලය කුමක් වුවත් මෙවර ලෝක කුසලාන තරගාලිය ශ්‍රී ලංකාව නිමාවට පත් කරන්නේ ප්‍රසාද ලකුණු සටහනේ 06 වන ස්ථානය හිමි කර ගනිමින්.\nකෙසේ නමුත්, තරගාවලි ආරම්භයේදී ඇතැම් විචාරකයන් ප්‍රකාශ කළේ ශ්‍රී ලංකාව, ඇෆ්ගනිස්ථානය සමඟ ලකුණු සටහනේ අවසන් ස්ථාන දෙක අතර රැදෙනු ඇති බවයි.",
       "URL": "https://www.hirunews.lk/sports/219743/ලෝක-කුසලානේ-අවසන්-පූර්ව-වටයට-ඉන්දියාව-ඕස්ට්‍රේලියාව-එංගලන්තය-සහ-නවසීලන්තය",
       "Category": "Sports",
       "Parent URL": "https://www.hirunews.lk/sports/all-news.php?pageID=152"
}