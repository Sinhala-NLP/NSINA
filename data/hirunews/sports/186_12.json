{
       "Source": "hirunews",
       "Timestamp": "Saturday, 05 January 2019 - 14:20",
       "Headline": "ශ්‍රී ලංකාව, ජය පෙනි පෙනී පරදී - තිසරගෙන් විවේචකයන්ට පිත්තෙන් පිළිතුරු",
       "News Content": "හයේ පහර 13 ක් සහ හතරේ පහර 8 ක් සමඟ පන්දු 74 කදී තිසර  පෙරේරා ලකුණු 140 ක් රැස් කළද නවසීලන්තය සමඟ මවුන්ට් මන්ගනුයි ක්‍රීඩාංගණයේ අද පැවති දෙවන එක්දින තරගයෙන් ශ්‍රී ලංකාව, ලකුණු 21 ක තියුණු පරාජයක් ලැබුවා.\nනවසීලන්තය ලබාදුන් ලකුණු 320 ක අසීරු ඉලක්කය හඹා යද්දී, කඩුලූ 7 ක් ලකුණු 128 කට බිඳ වැටුණ ද, තිසර පෙරේරාගේ චමත්කාර ජනක පිති ප්‍රහාරය හේතුවෙන් එම ඉලක්කය සමීපයටම පැමිණීමට ශ්‍රී ලංකාවට හැකිවුණා.\nනවසීලන්තය සිය පන්දු වාර 50 තුළදී කඩුලූ 7 ක් දැවී ලබාගත් ලකුණු 319 ට පිළිතුරු ලෙස ශ්‍රී ලංකා පිල පන්දු වාර 46 යි පන්දු 2 කදී සියලූ ක්‍රීඩකයන් දැවී රැස් කරගත් ලකුණු සංඛ්‍යාව 298 ක්.\nඑහිදී තිසර පෙරේරාට අමතරව ධනුෂ්ක ගුණතිලක පන්දු 73 කදී ලකුණු 71 ක් රැස් කළා.\nතිසර පෙරේරා, අද ලබා ගත් ලකුණු 140, නවසීලන්තයට එරෙහිව ශ්‍රී ලංකා ක්‍රීඩකයෙකු ඉනිමකදී ලැබූ වැඩිම එක්දින ලකුණු සංඛ්‍යාව සම කරන අතර, එලෙස ලැබූ වේගවත්ම ශතකය ද වනවා.\nතිසර සිය ශතකය ලබා ගැනීම සඳහා වැය කළේ පන්දු 57ක් පමණයි.\nතිසර පෙරේරාගේ ඉනිමට ඇතුළත් වූ හයේ පහර 13, ශ්‍රී ලංකා එක්දින පිතිකරුවෙකු ඉනිමකදී ලැබූ වැඩිම හයේ පහර සංඛ්‍යාව බවට පත්වන්නේ 1996 වසරේ සිට පැවති වාර්තාව බිඳ හෙලමින්.\nජයග්‍රහණය පෙනී පෙනී ශ්‍රී ලංකා පිළ පරාජයට පත්වූයේ තිසර එල්ල කළ ගුවන් ගත වූ දිගු පහරක් නවසීලන්ත ක්‍රීඩක ටෙ‍්‍රන්ට් බෝල්ට් විසින් අසීරු උඩ පන්දුවක් ලෙස රැක ගැනීමෙන්.\nතිසර පෙරේරා මෙම තරඟයට පෙර සමාජ මාධ්‍ය  ඔස්සේ තමාට එල්ල වූ මඩ ප්‍රහාරවලට ප්‍රතිචාරයක් දක්වා තිබුණා.\nතමාගේ තැන ආරක්ෂා කර ගැනීමට කිසිවෙකු පසුපස යාම අවශ්‍ය නොවන බව පැවසූ තිසර කියා සිටියේ තමාට එරෙහි චෝදනා සාක්ෂි සහිතව ඉදිරිපත් කරන ලෙසයි.\nකෙසේ නමුත් තිසර තමාට එරෙහිව එල්ල වන මඩ ප්‍රහාරවලට අද පැවති තරඟයේ දී පිත්තෙන් නිසි පිළිතුරක් ලබාදුන් බව ක්‍රීඩා විචාරකයන්ගේ අදහසයි.",
       "URL": "https://www.hirunews.lk/sports/207522/ශ්‍රී-ලංකාව-ජය-පෙනි-පෙනී-පරදී-තිසරගෙන්-විවේචකයන්ට-පිත්තෙන්-පිළිතුරු",
       "Category": "Sports",
       "Parent URL": "https://www.hirunews.lk/sports/all-news.php?pageID=186"
}