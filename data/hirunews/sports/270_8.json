{
       "Source": "hirunews",
       "Timestamp": "Sunday, 24 December 2017 - 17:00",
       "Headline": "විවාහයෙන් පසු විරාත් කෝලි යළි පිටියට පැමිණෙයි",
       "News Content": "ඉන්දීය කණ්ඩායම සහ දකුණු අප්‍රිකානු කණ්ඩායම අතර දකුණු අප්‍රිකාවේදී ලබන වසරේ පැවැත්වෙන එක්දින තරඟාවලිය සඳහා ඉන්දීය සංචිතය නම් කර තිබෙනවා.\nදෙරට අතර එක් දින තරඟ 06ක් පැවැත්වීමටයි සැලසුම් කර ඇත්තේ.\nදකුණු අප්‍රිකාව සමඟ පැවැත්වෙන එක්දින තරඟාවලිය සඳහා නම් කළ ඉන්දීය සංචිතයට ක්‍රීඩකයින් 17 දෙනෙකු ඇතුළත්.\nමෙම සංචිතයට ශ්‍රී ලංකාව සමඟ පැවති එක්දින තරඟාවලියට සහභාගී නොවූ වේග පන්දු යවන ක්‍රීඩක මොහොමඩ් සමී ඇතුළත් කර තිබෙනවා.\nමීට අමතරව ෂාඩුල් ටකූර් සහ ඛේදර් ජාදෙව් මෙම සංචිතයට ඇතුළත්.\nශ්‍රී ලංකාව සමඟ පැවති මුල් පන්දුවාර 20 තරඟ දෙකේදී දැක්වූ දක්ෂතා හේතුවෙන් කුල්දිප් යාදෙව් සහ යුස්වේන්ද්‍ර චාහල් මෙම සංචිතයට එක්කර ඇති බව ඉන්දීය තේරීම් කමිටු ප්‍රධානී එම්.එස්.කේ. ප්‍රසාද් ඉන්දීය මාධ්‍ය වෙත පවසා තිබෙනවා.\nඒ අනුව ඉන්දීය ප්‍රබලතම දඟ පන්දු යවන්නන් දෙදෙනා වන රවිචන්ද්‍රන් අශ්වින් සහ රවීන්ද්‍ර ජඩේජාට මෙම සංචිතයේ ස්ථානයක් අහිමි වීම විශේෂත්වයක්.\nමෙම තරඟාවලිය සඳහා ඉන්දීය කණ්ඩායම මෙහෙය වීම ඉන්දීය කණ්ඩායමේ නිත්‍ය නායක විරාත් කෝලි හට පැවරී තිබෙනවා.\nසිය විවාහ මංගල්‍ය යෙදී තිබීම හේතුවෙන් විරාත් කෝලිට ශ්‍රී ලංකාව සමඟ පැවති එක්දින තරඟාවලිය සහ පන්දුවර 20 තරඟාවලිය අහිමි වී ගියා.\nවිරාත් කෝලි (නායක), රෝහිත් ශර්මා, ශිකර් ධාවන්, අජින්ක්‍යා රහනි, මනිෂ් පාන්ඩයා, ශ්‍රියස් අයියර්, ඛේදර් ජාදෙව්, දිනේෂ් කාර්තික්, මහේන්ද්‍ර සිං දෝනි, අක්ෂා පටේල්, යුස්වේන්ද්‍ර චාහල්, කුල්දිප් යාදෙව්, ජස්ප්රිට් බුම්රා, බුවනේශ්වර් කුමාර්, හර්දික් පාන්ඩයා, මොහොමඩ් සමී, ෂාඩුල් ටකූර් යන ක්‍රීඩකයින් නම් කළ ඉන්දීය සංචිතයට ඇතුළත්.",
       "URL": "https://www.hirunews.lk/sports/179205/විවාහයෙන්-පසු-විරාත්-කෝලි-යළි-පිටියට-පැමිණෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=270"
}