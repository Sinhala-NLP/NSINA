{
       "Source": "hirunews",
       "Timestamp": "Saturday, 11 March 2017 - 13:34",
       "Headline": "ශ්‍රී ලංකාවට දැවැන්ත ජයක්",
       "News Content": "සංචාරක බංග්ලාදේශ පිල සහ ශ්‍රී ලංකාව අතර ගාල්ල ජාත්‍යන්තර ක්‍රිකට් ක්‍රීඩාංගණයේ දී පැවැති පළමුවන ටෙස්ට් තරඟය ලකුණු 259 කින් ජය ගන්නට ශ්‍රී ලංකාව අද සමත්වුණා.\nතරගයේ කාසිය වාසිය දිනාගනිමින් පළමුව පන්දුවට පහර දුන් ශ්‍රීලංකාව පළමු ඉනිමට ලකුණු  494ක් රැස් කිරීමට සමත් වුණා.\nඑහිදී කුසල් මෙන්ඩිස් සිය දෙවන ටෙස්ට් ශතකය වාර්තා කරමින් ලකුණු 194ක් රැස් කළ අතර අසේල ගුණරතන ලකුණු 85ක් රැස් කළා.\nපළමු ඉනිම ක්‍රීඩා කළ බංග්ලාදේශය සිය පළමු ඉනිම සදහා සියලු දෙනා දැවී ලකුණු 312ක් ලබා ගත්තා.\nඑහිදී දිල්රුවන් පෙරේරා සහ රංගන හේරත් කඩුලු 03 බැගින් දවා ගත්තා.\nදෙවන ඉනිම ක්‍රීඩාකළ ශ්‍රී ලංකාව ලකුණු 274ක්  ලබා සිටියදී ඉනිම අත් හිටුවා බංග්ලාදේශ පිලට දෙවන ඉනිම සදහා පන්දුවට පහර දීමට ආරාධනා කළා.\nඒ අනුව ලකුණු 457ක ඉලක්කයක් හඹා ගිය බංග්ලාදේශය කණ්ඩායමට සියලු දෙනා දැවී ලබා ගැනීමට හැකි වුයේ ලකුණු 197ක් පමණයි.\nසුපිරි පන්දු යැවීමක නිරත වූ  රංගන හේරත් බංග්ලාදේශ දෙවන ඉනිමේ කඩුලු 06ක් දවා ගත්තේ ලොව වැඩිම ටෙස්ට් කඩුලු සංඛ්‍යාවක් දවා ගත් වමත් දඟ පන්දු යවන්නා බවට පත් වෙමින්.\nමීට  පෙර එම වාර්තාවට හිමිකම් කියා තිබුණේ කඩුලූ 362 ක් ලබාගත් නවසීලන්තයේ ඩැනියෙල් විටෝරි.\nඅද තරගයේදී එම සීමාව පසු කළ රංගන මේ වනවිට ඔහු කඩුලූ 366 ක් ලබා සිටිනවා.\nමෙම තරගය ජයග්‍රහණයත් සමඟ ශ්‍රී ලංකාව එකට බින්දුවක් ලෙස තරග දෙකකින් සමන්විත ටෙස්ට් තරගාවලියේ පෙරමුණට පැමිණි අතර තරගයේ වීරයා ලෙස නම් කෙරුනේ පළමු ඉනිමේදී ලකුණු 194 ක් ලබාගත් කුසල් මෙන්ඩිස්.",
       "URL": "https://www.hirunews.lk/sports/156604/ශ්‍රී-ලංකාවට-දැවැන්ත-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=347"
}