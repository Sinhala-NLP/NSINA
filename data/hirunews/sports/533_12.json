{
       "Source": "hirunews",
       "Timestamp": "Thursday, 30 May 2013 - 17:30",
       "Headline": "රග්බි විනිසුරුවරුන් 04 කට තරග තහනමක්.",
       "News Content": "රග්බි විනිසුරුවරුන් 04 දෙනෙකුට එරෙහිව තරග තහනමක් පැනවීමට රග්බි විනිසුරුවරුන්ගේ විධායක කමිටුව අද (30) තීරණය කළා. ඒ අනුව ප්‍රධාන තරග විනිසුරුවරයෙකු වන ප්‍රදීප් ප්‍රනාන්දු හට වසරක තරග තහනමක් පැනවූ බවයි ශ්‍රී ලංකා රග්බි විනිසුරුවරුන්ගේ සංගමය සඳහන් කළේ. කොළඹ රාජකීය හා ඉසිපතන විද්‍යාල අතර පසුගියදා පැවති රග්බි තරගයකදී ප්‍රධාන විනිසුරු ලෙස කටයුතු කළ ප්‍රදීප් ප්‍රනාන්දු අතින් සිදුවු අතපසුවීම් කිහිපයක් පිළිබඳව තොරතුරු සනාථවීමත් සමග මෙම තීරණය ගෙන තිබෙනවා. එම තරගයේ පැති විනිසුරුවන් ලෙස කටයුතු කළ දිමිත්‍ර ගුණසේකරට හා මහේෂ් සේනානායකට එරෙහිව මසක තරග තහනමක් ද පනවා තිබෙනවා. මෙම තරගයේදී ප්‍රධාන විනිසුරුවරයාගේ තීරණවලට විරෝධය පළකරමින් රාජකීය විද්‍යාලයීය කණ්ඩායම තරගය අතරතුරදී ක්‍රීඩා පිටියෙන් ඉවත්වෙමින් සිය විරෝධයද පළ කර සිටියා. මීට අමතරව රග්බි විනිසුරුවරයෙකු වන ගාමිණී ඉන්ද්‍රසේනටද සති දෙකක තරග තහනමක් පැනවීමට කටයුතු කළ බවයි ශ්‍රී ලංකා රග්බි විනිසුරුවරුන්ගේ සංගමයේ සභාපතිවරයා හිරු ප්‍රවෘත්ති අංශයට ප්‍රකාශ කළේ. ඒ, පසුගියදා ගල්කිස්ස විද්‍යා විද්‍යාලය සහ බම්බලපිටිය ශාන්ත පීතර විද්‍යාලය අතර පැවති රග්බි තරගයකදී සිදුවු අත්වැරදීමක් හේතුවෙන්.",
       "URL": "https://www.hirunews.lk/sports/59985/රග්බි-විනිසුරුවරුන්-04-කට-තරග-තහනමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=533"
}