{
       "Source": "hirunews",
       "Timestamp": "Friday, 07 April 2017 - 9:44",
       "Headline": "ශ්‍රී ලංකා කණ්ඩායමේ නව කළමණාකරු කනස්සල්ලෙන්",
       "News Content": "කණ්ඩායම් කළමණාකරු ලෙසට පත්වීමෙන් අනතුරුව අවසන්වු පළමු තරගාවලියේදී බලාපොරොත්තු සුන් වු තත්වයකට පත්වු බව අසංක ගුරුසිංහ මහතා පවසනවා.\nදකුණු අප්‍රිකාවට එරෙහි තරගාවලියේදී අසීරු තත්වයකට පත්ව සිටිය ද මව් රට තුලදී කණ්ඩායම දක්ෂතා දක්වනු ඇතැයි අපේක්ෂාවෙන් පසුවු බවයි ඔහු පෙන්වා දෙන්නේ.\nටෙස්ට් / එක්දින මෙන්ම 20 යි 20 තරගාවලි සම තත්වයෙන් අවසන් වීම ලංකාවට නොගැලපෙන තත්වයක් බව ද ශ්‍රී ලංකා කණ්ඩායම් කළමණාකරුවා සඳහන් කරනවා.\nතම කණ්ඩායමට මෙම තරගාවලි 3 ම ජයග්‍රහණය කළ යුතුව තිබු බවයි ගුරුසිංහ මහතා පෙන්වා දෙන්නේ.\nතරගාවලි 3 ම ජය පරාජයෙන් තොරව අවසන්වීම පිළිබඳ සතුටුවිය නොහැකි බව ද ඔහු සඳහන් කරනවා.\nඊයේ පැවති අවසන් 20 යි 20 තරගයේ පිතිකරණය කිසිසේත් සතුටුදායක මට්ටමක නොපැවති බව ද ශ්‍රී ලංකා කළමණාකරුවා පෙන්වා දෙනවා.\nකොතැනක හෝ වරදක් සිදුව ඇති අතර ඒ පිළිබඳ නිශ්චිත පිළිතුරක් ලබාදිය නොහැකි බවයි ඔහු කියාසිටියේ.\nපළමු පෙළ පිතිකරුවන් 5 දෙනා ලකුණු අතරට පැමිණීමේ දැඩි අවශ්‍යතාවක් පවතින අතර එලෙස ලකුණු ලබා ගැනීමක් සිදු නොවන්නේ නම් ගැටලු මතුවන බව ද අසංක ගුරුසිංහ මහතා සඳහන් කලා.\nඑමෙන්ම පන්දු රැකීමේදී ඉහළ දක්ෂතා දක්වන ක්‍රීඩකයන්ට පමණක් ශූරයන්ගේ කුසලාන තරගාවලියේ සංචිතයට නම් කිරීමට තමා සහ තේරීම් කමිටු ප්‍රධානීන් අතර එකගතාවක් ඇතිවු බව ද ශ්‍රී ලංකා කණ්ඩායම් කළමණාකරුවා හෙළිකර තිබෙනවා.\nඑම නම් ලබන 25 වනදා ප්‍රකාශයට පත් කිරීමට නියමිතයි.\nඑමෙන්ම සංචිතයන්ට ක්‍රීඩකයන් නම් කිරීමේදී ඔවුන් ප්‍රාන්ත තරගවලදී වැඩි ලකුණු ප්‍රමාණයක් රැස් කිරීම කෙරෙහිම අවධානය යොමු නොකිරීමට තීරණය වී ඇතැයි ද ඔහු කියාසිටියා.\nඑමෙන්ම තමා / ප්‍රධාන පුහුණුකරු මෙන්ම තේරීම් කමිටු ප්‍රධානීන් එක්ව ක්‍රීඩකයන් තෝරා ගැනීමේදී විශේෂයෙන් අවධානය යොමු කළ යුතු කරුණු පිළිබඳ දැඩිව අවධානය යොමු කර ඇති බවයි ගුරුසිංහ සඳහන් කලේ.\nමේ අතර ලසිත් මාලිංගගේ දක්ෂතා සම්බන්ධයෙන් ද අසංක ගුරුසිංහ මහතා ඇගයීමට ලක්කර තිබෙනවා.\nමාලිංග සතුව  ක්‍රිකට් සම්බන්ධයෙන් පවතින දැනුම ඉහළ බවයි ඔහු පෙන්වා දෙන්නේ.\nමෙවර අයි පී එල් තරගාවලියේදී මාලිංගගේ හැකියාවන් පිළිබඳ සමීපව නිරීක්ෂණය කරන බව ද ගුරුසිංහ මහතා සඳහන් කලා.\nඑමෙන්ම ශූරයන්ගේ කුසලාන තරගාවලියට ශ්‍රී ලංකා කණ්ඩායම නියෝජනය කිරීමට මාලිංග එක්කර ගැනීමට අපේක්ෂාවෙන් පසුවන අතර ඔහු ඊට එක්වනු ඇතැයි තමා දැඩිව විශ්වාස කරන බවයි ශ්‍රී ලංකා කණ්ඩායම් කළමණාකරු අසංක ගුරුසිංහ මහතා කියාසිටියේ.",
       "URL": "https://www.hirunews.lk/sports/158685/ශ්‍රී-ලංකා-කණ්ඩායමේ-නව-කළමණාකරු-කනස්සල්ලෙන්",
       "Category": "Sports",
       "Parent URL": "https://www.hirunews.lk/sports/all-news.php?pageID=340"
}