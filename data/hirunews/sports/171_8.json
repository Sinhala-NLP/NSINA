{
       "Source": "hirunews",
       "Timestamp": "Saturday, 23 March 2019 - 12:41",
       "Headline": "විස්සයි විස්සේ දී, මාලිංග ජාත්‍යන්තර පිටියෙන් සමු ගනී",
       "News Content": "ශ්‍රී ලංකා එක්දින සහ විස්සයි විස්ස කණ්ඩායමේ නායක ලසිත් මාලිංග තමන් ජාත්‍යන්තර පිටියෙන් සමු ගන්නා දිනය පිළිබදව හෙළිදරව්වක් කර තිබෙනවා.\nදකුණු අප්‍රිකාව සමඟ සෙන්චූරියන් - සුපර් ස්පෝට් ක්‍රීඩාංගණයේ ඊයේ පැවති තරඟයෙන් අනතුරුව ඔහු කියා සිටියේ 2020 වසරේ විස්සයි විස්ස ලෝක කුසලාන තරඟාවලිය තම අවසාන ඉලක්කය බවයි.\nඉන් පසු තමාගේ ක්‍රිකට් දිවිය අවසන් වන බව මාලිංග ජාත්‍යන්තර මාධ්‍ය වෙත ප්‍රකාශ කළා.\nමේ අතර, ලසිත් මාලිංග මෙවර ඉන්දීය ප්‍රිමියර් ලීග් තරගාවලියේ මුම්බායි ඉන්දියන්ස් පිළ මුහුණ දෙන පළමු තරඟ 6ට සහභාගි විය නොහැකි බව දැනුම් දී තිබෙනවා.\nඒ, ලෝක කුසලාන තරඟාවලිය සඳහා යන ශ්‍රී ලංකා කණ්ඩායමට එක්වීමේ අරමුණෙන්.\nලෝක කුසලාන තරඟාවලිය සඳහා තෝරා ගැනෙන්නේ පළාත් අතර සීමිත පන්දු වාර තරඟාවලිය සඳහා සහභාගි වන ක්‍රීඩකයන් පමණක් බව ශ්‍රී ලංකා ක්‍රිකට් දැනුම් දී තිබෙනවා.\nමාලිංග අයි.පී.එල්. තරඟ මග හැර පළාත් තරඟාවලියට එක්වන්නේ ඒ හේතුවෙන්.\nමෙවර අයි.පී.එල්. තරඟාවලිය සඳහා ලසිත් මාලිංග, මුම්බායි ඉන්දියන්ස් පිළ විසින් ලබා ගත්තේ ඉන්දීය රුපියල් කෝටි දෙකකට එනම්, ඇමරිකානු ඩොලර් දෙලක්ෂ 90,000කට ආසන්න  මුදලකටයි.\nඑය ශ්‍රී ලංකාවේ මුදලින් රුපියල් පන්කෝටි විසි දෙලක්ෂයක මුදලක්.\nමාලිංග ශ්‍රී ලංකා ක්‍රිකට් තරඟාවලිය සඳහා එක්වන්නේ මෙවර අයි.පී.එල්. තරඟාවලිය සඳහාම අවශ්‍ය නම් වෙනත් ක්‍රීඩකයෙකු යොදා ගන්නා ලෙස මුම්බායි ඉන්දියන්ස් පිළට දැනුම් දෙමින්.",
       "URL": "https://www.hirunews.lk/sports/212992/විස්සයි-විස්සේ-දී-මාලිංග-ජාත්‍යන්තර-පිටියෙන්-සමු-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=171"
}