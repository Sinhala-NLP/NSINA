{
       "Source": "hirunews",
       "Timestamp": "Saturday, 31 July 2021 - 15:57",
       "Headline": "උසේන් බෝලට්ගේ කිරුළ කාටද ? - ටෝකියෝ ඔලිම්පික් උළෙලේදී අද ඉගියක්",
       "News Content": "බීජිං, ලන්ඩන් සහ රියෝ ඔලිම්පික් උළෙල මීටර් 100 සහ 200 රන් පදක්කම් ජයග්‍රහණය කරමින් ලොව වේගවත්ම මිනිසා ලෙස දශකයකට වැඩි කාලයක් මළල ක්‍රීඩා පිටියේ වැජඹුනු ජමෙයිකාවේ උසේන් බෝල්ට්ගේ ධාවන කිරුළේ අනුප්‍රාප්තිකයා පිළිබඳ ඉඟියක් අද අපේක්ෂා කෙරෙනවා.\nඒ ටෝකියෝ ඔලිම්පික් උළෙලේ මීටර් 100 ධාවන ඉසව්වේ මූලික වටයේ තරග අද පස්වරුවේ යෙදී ඇති බැවින්.\nඋසේන් බෝල්ට් 2017 වසරේ මළල ක්‍රීඩා පිටියෙන් විශ්‍රාම ගැනීම නිසා ඒ සඳහා නව ධාවකයෙකුට අවස්ථාව හිමිවනු ඇති. එහිදී අවධානය යොමුකළ යුතු ක්‍රීඩකයන් කිහිපදෙනෙකු ක්‍රීඩා විචාරකයන් විසින් නම් කර තිබූ අතර, ඇමෙරිකා එක්සත් ජනපදයේ ටේ‍රවන් බ්‍රොමෙල්, ෆෙඩ් කර්ලි, සහ රොනී බේකර්, කැනඩාවේ ආන්ද්‍රේ ඩි ග්‍රාසේ මෙන්ම 1908 වසරෙන් පසු අප්‍රිකාවෙන් මීටර් 100 ඔලිම්පික් ධාවන ශූරියෙකු වීමට ධාවන පථයට පිවිසෙන දකුණු අප්‍රිකාවේ අකානි සිම්බයින් සහ ජැමෙයිකාවේ යොහාන් බ්ලේක් ඒ අතර ප්‍රධානයි.\nශ්‍රී ලංකාව නියෝජනය කරමින් යුපුන් අබේකෝන් මූලික වටයේ තුන්වන තරගයට අද පස්වරුවේ සහභාගි වනවා. ටෝකියෝ ඔලිම්පික් මීටර් 100 ධාවන ඉසව්වේ අවසන් මහා තරගය හෙට සන්ධ්‍යාවේ පැවැත්වීමට නියමිතයි.",
       "URL": "https://www.hirunews.lk/sports/278505/උසේන්-බෝලට්ගේ-කිරුළ-කාටද-ටෝකියෝ-ඔලිම්පික්-උළෙලේදී-අද-ඉගියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=47"
}