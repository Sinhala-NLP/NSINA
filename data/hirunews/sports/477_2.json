{
       "Source": "hirunews",
       "Timestamp": "Sunday, 05 April 2015 - 14:22",
       "Headline": "මුරලිගේ දුස්රාවෙන් වැඩ ගනී",
       "News Content": "ටෙස්ට් පන්දු යැවීමේ ලෝක වාර්තාව උසුලන  ශ්‍රී ලංකා ප්‍රවීන ක්‍රිකට් ක්‍රීඩක මුත්තයියා මුරලිදරන්ගේ සේවාව ජාතික කණ්ඩායමට ලබාගැනීමට කටයුතු කරන  බව ශ්‍රී ලංකා ක්‍රිකට් අතුරු පාලක මණ්ඩලයේ සභාපති සිදත් වෙත්තමුණි පවසනවා. ඒ සඳහා මුරලිදරන් දැනටමත් කැමැත්ත පළකර ඇති බවයි හිරු  ප්‍රවෘත්ති අංශය කළ විමසීමකදී ඔහු කියා සිටියේ. ශ්‍රී ලංකා ක්‍රිකට් පිල වෙනුවෙන් මුත්තයියා මුරලිදරන්ගේ කාර්යභාරය පිළිබඳ ක්‍රිකට් අතුරු කමිටුවේ සභාපති සිදත් වෙත්තමුණි ඉදිරි සතියේදී මුරලිදරන් සමඟ තවදුරටත් සාකච්ඡා  කිරීමට නියමිතයි. අප්‍රේල් 17 වැනිදාට 44 වැනි වියට පිවිසෙන මුරලිදරන් ටෙස්ට් තරඟ 133 කදී කඩුලූ 800 ක් බිඳ හෙලා ඇති අතර එක්දින ජාත්‍යන්තර තරඟ 350 කදී දවාලූ කඩුලූ සංඛ්‍යාව 534 ක්. පසුගිය ලෝක කුසලාන තරඟාවලියෙන් පසු ක්‍රිකට් පිටියෙන් සමුගත් මහේල ජයවර්ධනද ශ්‍රී  ලංකා ක්‍රිකට් ආයතනයේ උපදේශකයෙකු ලෙස දැනටමත් නම් කර තිබෙනවා.",
       "URL": "https://www.hirunews.lk/sports/106922/මුරලිගේ-දුස්රාවෙන්-වැඩ-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=477"
}