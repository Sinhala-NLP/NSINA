{
       "Source": "hirunews",
       "Timestamp": "Monday, 03 July 2017 - 9:58",
       "Headline": "ලැබුණු දඬුවමත් සමඟින් දික්වැල්ල අවධානම් තත්වයක",
       "News Content": "ශ්‍රී ලංකා කණ්ඩායමේ කඩුලු රකින ක්‍රීඩක ආරම්භක පිතිකරු නිරෝෂන් දික්වැල්ලට දැනට ක්‍රීඩාවේ ජීව ගුණයට හානි වන ආකාරයේ ක්‍රියාවන් සිදුකිරීම හේතුවෙන් දඬුවම් ලකුණු 07ක් මේ වනවිට ඔහුගේ නම ඉදිරියේ සටහන්වී තිබෙනවා.\nවසර 02ක් තුළ එය ලකුණු 08 බවට පත් වුවහොත් එය තහනම් ලකුණු 04ක් බවට පත් වන බවයි ක්‍රීඩා වාර්තා සදහන් කරන්නේ.\nසිම්බාබ්වේ කණ්ඩායම සමඟ ගාල්ල අන්තර්ජාතික ක්‍රිකට් ක්‍රීඩාංගණයේදී පසුගිය 30 වැනිදා පැවැති පළමු වැනි එක්දින තරඟයේදී සිම්බාබ්වේ පිතිකරු සොලමන් මයර්, අයථා ලෙසින් ස්ටම්ප් කිරීමට ගත් උත්සාහයක් සම්බන්ධයෙන් නිරෝෂන් දික්වැල්ලට ඔහුගේ තරඟ මුදලින් 30% ක දඩයක් පැනවූ අතර  දඬුවම් ලකුණු 02ද ඔහුගේ නමට ඉදිරියෙන් සටහන් කෙරුණා.\nමෙය නිරෝෂන් දික්වැල්ලට එරෙහිව මේ වසරේදී පනවන ලද තුන්වන දඩය ලෙසයි වාර්තා වන්නේ.\nපසුගිය පෙබරවාරි මාසයේදී දකුණු අප්‍රිකානු ක්‍රීඩක කගීසෝ රබාඩා සමඟ ඇතිකරගත් ගැටුමක් හේතුවෙන් ඔහුට එක්දින තරඟ දෙකක තහනමක්ද පැනවුණා.\nඒ අනුව පසුගිය සිකුරාදා පැවති තරඟයට සහභාගී වන විට ඔහුට හිමිව තිබූ දඬුවම් ලකුණු සංඛ්‍යාව 05 ක්.\nමේ වන විට එය 07 දක්වා ඉහළ ගොස් ඇති අතර වසර 02ක් තුළ එය 08 දක්වා ඉහළ ගියහොත් එය තහනම් ලකුණු 04ක් බවට පරිවර්තනය වන බව සදහන්.\nඑසේ වුවහොත් ටෙස්ට් තරඟයකට හෝ එක්දින තරඟ දෙකකට නැතහොත් විස්සයි- විස්ස ජාත්‍යන්තර තරඟ දෙකක් තහනමකට ලක් වීමට ඉඩ ඇති බවයි වාර්තාවන්නේ.\nපසුගිය සිකුරාදා පැවැති පළමු එක්දින තරඟයේදී  සිම්බාබ්වේ ඉනිමේ 07 වන පන්දු වාරයේ දී දික්වැල්ල පිතිකරුවා සිය පහර සම්පූර්ණ කරනවාත් සමගින් කඩුල්ල පිටුපස සිට පන්දුව රැකගෙන ඔහු සීමා ඉරෙන් ඉවත යතැයි සිතා මද වේලාවක් නිසලව සිටින අතර පසුව කඩුල්ල බිඳ දමනවා.\nපසුව ස්ටම්ප් කිරීම සම්බන්ධයෙන් ඉල්ලීමක් කළ අවස්ථාවේදී තීරණය දීමේ වගකීම තුන්වැනි විනිසුරු නයිජල් ලොන්ග් හට පැවරුන අතර පිතිකරුවා දැවී නොගිය බව එහිදී තීරණය කෙරුණා.\nඑහෙත් කඩුලු රකින්නන්ගේ මෙවැනි ක්‍රියාමාර්ග පිළිබදව අන්තර්ජාතික ක්‍රිකට් සභාවේ අවධානය යොමු කරවන නයිජල් ලොන්ග් ඒ සම්බන්ධයෙන් පැමිණිල්ල ඉදිරිපත් කර තිබෙනවා.\nඒ අනුව පසුව දික්වැල්ල සිය වරද පිළිගත් අතර තරග තීරක ක්‍රිස් බ්‍රෝඩ්  විසින් පනවන ලද දඬුවම භාර ගත්තා.",
       "URL": "https://www.hirunews.lk/sports/164959/ලැබුණු-දඬුවමත්-සමඟින්-දික්වැල්ල-අවධානම්-තත්වයක",
       "Category": "Sports",
       "Parent URL": "https://www.hirunews.lk/sports/all-news.php?pageID=319"
}