{
       "Source": "hirunews",
       "Timestamp": "Tuesday, 23 August 2016 - 16:34",
       "Headline": "ක්‍රිකට් ආයතනයේ අක්‍රමිකතා ගැන විමර්ශන ඇරඹේ",
       "News Content": "2010 වසරේ සිට ශ්‍රී ලංකා ක්‍රිකට් ආයතනයේ සිදුවී ඇතැයි කියන අක්‍රමිකතා සම්බන්ධයෙන් හිටපු ක්‍රීඩා අමාත්‍ය මහින්දානන්ද අලූත්ගමගේ, එවකට ශ්‍රී ලංකා ක්‍රිකට් අතුරු පාලක කමිටුවේ හිටපු ලේකම් නිශාන්ත රණතුංග ඇතුලූ හයදෙනෙකුට එරෙහිව පරීක්ෂණ ආරම්භ ඇති බව පොලිස් මූල්‍ය අපරාධ කොට්ඨාශය අද අධිකරණයට දැනුම්දුන්නා.\nජනතා විමුක්ති පාර්ලිමේන්තු මන්ත්‍රී සුනිල් හඳුන්නෙත්ති පොලිස් මූල්‍ය අපරාධ කොට්ඨාශයට කරන ලද පැමිණිල්ලකට අනුවයි එම විමර්ශන කටයුතු ආරම්භ කර ඇත්තේ.\nමේ පිළිබඳ සවිස්තර වාර්තාවක් ලබන මස 26 වනදා අධිකරණයට ඉදිරිපත් කරන ලෙසයි කරුණු සළකා බැලූ කොළඹ අතිරේක මහේස්ත්‍රාත් නිශාන්ත පීරිස් පොලිස් මූල්‍ය අපරාධ කොට්ඨාශයට දැනුම්දුන්නේ.",
       "URL": "https://www.hirunews.lk/sports/141316/ක්‍රිකට්-ආයතනයේ-අක්‍රමිකතා-ගැන-විමර්ශන-ඇරඹේ",
       "Category": "Sports",
       "Parent URL": "https://www.hirunews.lk/sports/all-news.php?pageID=389"
}