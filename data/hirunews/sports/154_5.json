{
       "Source": "hirunews",
       "Timestamp": "Monday, 24 June 2019 - 15:41",
       "Headline": "\\\"මේක සික්ස් පැක් (Six Pack) ගැන දෙයක් නෙමෙයි\\\" - මාලිගේ බඩ ගැන මහේලගෙන් ප්‍රකාශයක්",
       "News Content": "ශ්‍රී ලංකාවේ ප්‍රධාන සුපිරි වේග පන්දු යවන්නා වන ලසිත් මාලිංග සම්බන්ධයෙන් විවිධ කතා සමාජ මාධ්‍ය තුළ සැරිසරනවා.\nමාලිංග උදරය ප්‍රදර්ශනය වන ඡායාරූප කිහිපයක් සමාජ මාධ්‍යජාල වල සැරිසැරීමත් සමඟ මේ දිනවල බොහෝදෙනෙකුගේ අවධානය යොමුව තිබෙනවා .\nඑම ඡායාරූප පිළිබඳව ශ්‍රී ලංකා හිටපු නායක මහේල ජයවර්ධන ඉන්ස්ටග්‍රෑම් සමාජ මාධ්‍ය ඔස්සේ පිළිතුරක් පසුගියදා ලබා දී තිබුණා.\nඑහිදී මහේල සඳහන් කර තිබුණේ \\\"මේක සික්ස් පැක් (Six Pack) ගැන දෙයක් නෙමෙයි. මේක දක්ෂතාවය පිළිබඳ දෙයක්. කෙසේ හෝ මාලිංග තමන්ගේ දක්ෂතාව පෙන්නුවා\\\" යනුවෙනි.\nවැඩිදුරටත් අදහස් දැක්වූ මහේල ප්‍රකාශ කර සිටියේ \\\" වසර කිහිපයක සිට ඔහු ශ්‍රී ලංකාවේ අවශ්‍යතම මොහොතේ මේ වගේ දස්කම් දක්වා තියෙනවා. ඔහුගේ උපරිම දක්ෂතාව දක්වනවා ඒක සතුටක්. අලුත් පන්දුවෙන් ඔහු මෙහෙයුමක හිටියේ, ජ්‍යෙෂ්ඨ ක්‍රීඩකයන් බොහෝ තරඟවලදී දස්කම් දක්වනවා. මෙම තරගයේදී රූට් සහ බට්ලර් දවාගැනීම තීරණාත්මකයි. ඔවුන් දවාගන්න බැරි වුණා නම් ඔවුන් එංගලන්තය ජයග්‍රහණය කරවන්නත් ඉඩ තිබුණා.\nඇත්තටම මේක අපි නොසිතු ජයග්‍රහණයක්. දැන් අවසන් පූර්ව වටයේ තරගකාරීත්වය තවත් වැඩි වුණා.මේක ලංකාව ලබාගත් විශිෂ්ට ජයග්‍රහණයක්. ලෝක කුසලානයටත් හොඳ දෙයක්. අවසන් පූර්ව වටයේ අවස්ථා වැඩි වෙනවා. දැන් මුල් ස්ථාන හතරේ ඉන්න කණ්ඩායම් ඔවුනොවුන් එක්ක ක්‍රීඩා කරාවි. නවසීලන්තය බැලුවොත් ඔවුන්ට ඕස්ට්‍රේලියාව සහ එංගලන්තය සමග තරග කරන්න තියනවා.\nඒ නිසා බංග්ලාදේශය, ශ්‍රී ලංකාව සහ කොදෙව් කණ්ඩායමට තරග කීපයක් ජයග්‍රහණය කරලා ලකුණු ලබාගෙන ඉදිරියට පැමිණීමට මේක ලොකු අවස්ථාවක් තියෙනවා.\\\" යනුවෙන් මහේල වැඩිදුරටත් සඳහන් කර තිබුණා.",
       "URL": "https://www.hirunews.lk/sports/219018/මේක-සික්ස්-පැක්-six-pack-ගැන-දෙයක්-නෙමෙයි-මාලිගේ-බඩ-ගැන-මහේලගෙන්-ප්‍රකාශයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=154"
}