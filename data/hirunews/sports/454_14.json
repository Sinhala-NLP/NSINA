{
       "Source": "hirunews",
       "Timestamp": "Monday, 24 August 2015 - 7:49",
       "Headline": "සංගා අද ක්‍රිකට් පිටියෙන් සමු ගනී",
       "News Content": "ශ්‍රී ලංකා සුපිරි පිතිකරු කුමාර් සංගක්කාරගේ ජාත්‍යන්තර ක්‍රීඩා දිවිය අදින් අවසන් වනවා. ඒ, ඉන්දියාව සහ ශ්‍රී ලංකාව අතර කොළඹ පී. සරා  ඕවල් ක්‍රීඩාංගණයේ පැවැත්වෙන දෙවන ටෙස්ට් තරඟයේ අවසානයත් සමඟයි. තරඟයේ දෙවන ඉනිමේදී සංගක්කාර ඊයේ දැවී ගියේ ලකුණු 18ක් රැස් කරගෙන සිටියදියි. දැවී යාමෙන් පසු ක්‍රීඩාගාරය වෙත යමින් සිටි කුමාර් සංගක්කාරට ඉන්දීය කණ්ඩායමේ ක්‍රීඩකයන්ගෙන් මෙන්ම ප්‍රේක්ෂකයින්ගෙන් ද ලැබුණේ උණුසුම් ප්‍රතිචාරයක්.\nමේ අතර අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් කුමාර සංගක්කාර වෙත උපහාර පිදීමේ උත්සවයක්ද අද පස්වරුවේ පී. සරා  ඕවල් ක්‍රීඩාංගණයේදී පැවැත්වීමට නියමිතයි.\nකොළඹ පී. සරා  ඕවල් ක්‍රීඩාංගණයේ පැවැත්වෙන දෙවන ටෙස්ට් තරඟයේ හතරවන දිනය ඊයේ නිමා වන විට ජයග්‍රාහී ලකුණු 413 ක ඉලක්කයක් හඹා යන ශ්‍රී ලංකා පිළ දෙවන ඉනිම සඳහා කඩුලූ 2ක් දැවී ලකුණු 72ක් ලබා සිටියා. ඉන්දීය කණ්ඩායම පළමු ඉනිමේදී ලකුණු 393ක් රැස් කළ අතර, දෙවන ඉනිම කඩුලූ 8ක් දැවී ලකුණු 325ක් ලබා සිටියදී ඔවුන් අත්හිටුවනු ලැබුවා. ශ්‍රී ලංකා පළමු ඉනිම ලකුණු 306කට සීමා වුණා. ඒ අනුවයි ජයග්‍රහණය සඳහා ශ්‍රී ලංකා කණ්ඩායමට ලකුණු 413ක ඉලක්කයක් හිමිවුණේ. මෙම තරඟය ජය ගැනීමට නම් ශ්‍රී ලංකා කණ්ඩායම කඩුලූ 8ක් අතැතිව අද දිනය තුළ තවත් ලකුණු 341ක් රැස් කළ යුතුයි.",
       "URL": "https://www.hirunews.lk/sports/115364/සංගා-අද-ක්‍රිකට්-පිටියෙන්-සමු-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=454"
}