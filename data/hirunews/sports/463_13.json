{
       "Source": "hirunews",
       "Timestamp": "Tuesday, 23 June 2015 - 13:20",
       "Headline": "නොවැම්බරයේදී සුපිරි විස්සයි විස්ස ක්‍රිකට් තරඟාවලියක්",
       "News Content": "ක්‍රිකට් ක්‍රීඩාව ලොව පුරා ජනප්‍රිය කිරීමේ අරමුණින් ඉදිරිපත් කෙරෙන ප්‍රවීනයන්ගේ විස්සයි විස්ස තරගාවලිය සඳහා ඇමරිකාවේ සුප්‍රකට බේස් බෝල් ක්‍රීඩාංගණ 3ක් වෙන් කර තිබෙනවා. ඒ, සචින් තෙන්ඩුල්කාර් සමඟ තරගාවලිය සංවිධාන කරන ප්‍රවීන ඕස්ට්‍රේලියානු ක්‍රීඩක ෂේන් වෝන් විසින්.\nඇමරිකාවේ බේස් බෝල් ක්‍රීඩාවට සුප්‍රකට චිකාගෝ - විරිග්ලි ක්‍රීඩාංගණය, නිව්යෝක් හි යැන්කි ක්‍රීඩාංගණය සහ ලොස්ඇන්ජලිස් නුවර ඩොජර් ක්‍රීඩාංගණය එම බේස්බෝල් පිටි තුනයි. ග්ලෙන් මැග්රාත්, රාහුල් ඩ්‍රාවිඞ්, ජාක් කාලීස්, බ්‍රයන් ලාරා, වසීම් අක්‍රම් ඇතුළු ප්‍රවීන ක්‍රීඩකයන් 28 දෙනෙකු ප්‍රවීනයන්ගේ විස්සයි විස්ස තරඟාවලි සදහා දැනටමත් ගිවිසුම්ගත වී සිටින බවයි ෂේන් වෝන් සදහන් කළේ.\nප්‍රවීන ශ්‍රී ලංකා ක්‍රීඩක මහේල ජයවර්ධනට ද විස්සයි විස්ස ප්‍රවීනයන්ගේ තරගාවලියට එක්වන ලෙස ඇරයුම් කර තිබුණා. ප්‍රවීනයන්ගේ විස්සයි විස්ස තරගාවලිය මේ වසරේ නොවැම්බරයේදී පැවැත්වීමටයි සැලසුම් කර ඇත්තේ.",
       "URL": "https://www.hirunews.lk/sports/111947/නොවැම්බරයේදී-සුපිරි-විස්සයි-විස්ස-ක්‍රිකට්-තරඟාවලියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=463"
}