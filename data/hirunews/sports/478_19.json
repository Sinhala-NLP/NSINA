{
       "Source": "hirunews",
       "Timestamp": "Thursday, 26 March 2015 - 13:25",
       "Headline": "ක්‍රීඩා සංගම්වල නිල කාලය දීර්ඝ කිරීමේ ගැසට් නිවේදනය මුද්‍රණයට",
       "News Content": "දැනට පවතින ක්‍රීඩා සංගම්වල නිල කාලය මැයි 15 වැනිදා දක්වා දීර්ඝ කිරීමට අදාළ ගැසට් නිවේදනය රජයේ මුද්‍රණ දෙපාර්තමේන්තුවට යවා ඇති බව\nඅමාත්‍ය නවීන් දිසානායක මහතා පවසනවා.\n1973 අංක 25 දරන ක්‍රීඩා පනතට අනුව 2013 වසරේ ජනවාරි 15 වැනිදා නිකුත් කළ අති විශේෂ ගැසට්පත්‍රය මගින් මෙරට ක්‍රීඩා සංගම්වල නිල කාලය වසර 2 ක් දක්වා දීර්ඝ කෙරුණා.\nඑම ගැසට් පත්‍රයට අනුව පත් කෙරුණු ක්‍රීඩා සංගම්වල නිල කාලය අවසන් වීමට නියමිතව තිබෙන්නේ මේ මස 31 වැනිදායි.\nකෙසේ වෙතත්ල අදාළ ගැසට් නිවේදනයේ 13 - 1 සහ 13 - 2 වගන්ති සම්බන්ධව නව ක්‍රීඩා අමාත්‍යවරයා නීතිපති දෙපාර්තමේන්තුවෙන් විමසීමක් කර තිබෙනවා.\nඒ පිළිබඳ නීතිපතිවරයාගේ කරුණු පැහැදිලි කිරීමේ සදහන් වන්නේ වසර 4 කට වඩා නිලතල දැරූ කිසිවෙකුට ක්‍රීඩා සංගම් නිලවරණ සදහා ඉදිරිපත් විය නොහැකි බවයි.\nනමුත් මෙවර නිලවරණ සදහා ඉදිරිපත්ව තිබූ නාමයෝජනා අතරට මෙම සීමාව ඉක්ම වූ පුද්ගලයන් ද ඇතුළත් වීම හේතුවෙන් නැවත නාමයෝජනා කැඳවීම සඳහා සති 6 ක කාලයක් ලබාදීමට අමාත්‍යාංශය තීරණය කළා.\nනව නාමයෝජනා අනුව නිලවරණ පවත්වා අවසන් කිරීමටක්‍රීඩා අමාත්‍යාංශයෙන් ලබාදී ඇති අවසන් දිනය මැයි 15 වැනිදායි.\nමාර්තු 31 වැනිදා නිල කාලය අවසන් වීමෙන් පසු නව නිලධාරී මණ්ඩලයක් පත්වන තෙක් ක්‍රීඩා සංගම්වල පරිපාලනය සිදුවන අකාරය පිළිබඳ හිරු ක්‍රීඩා අංශය ක්‍රීඩා අමාත්‍යවරයාගෙන් විමසීමක් කළා.\nඑහිදී අමාත්‍ය නවීන් දිසානායක මහතා සඳහන් කළේ දැනට පත්ව සිටින ක්‍රීඩා සංගම් නිලධාරීන්ගේ ධුර කාලය මැයි 15 වැනිදා දක්වා දීර්ඝ කරන බවයි.",
       "URL": "https://www.hirunews.lk/sports/106327/ක්‍රීඩා-සංගම්වල-නිල-කාලය-දීර්ඝ-කිරීමේ-ගැසට්-නිවේදනය-මුද්‍රණයට",
       "Category": "Sports",
       "Parent URL": "https://www.hirunews.lk/sports/all-news.php?pageID=478"
}