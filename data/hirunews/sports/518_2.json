{
       "Source": "hirunews",
       "Timestamp": "Friday, 23 August 2013 - 12:50",
       "Headline": "සිම්බාබ්වේ සංචිතයට මාලිංග නැහැ.",
       "News Content": "සිම්බාබ්වේ තරග සංචාරය සඳහා ශ්‍රී ලංකා ක්‍රිකට් සංචිතය නම් කර තිබෙනවා. ක්‍රීඩකයන් 27 දෙනෙකුගෙන් සමන්විත මෙම සංචිතයට ලසිත් මාලිංගගේ නම ඇතුළත්ව නැහැ. මාලිංග සිදුකළ ඉල්ලීමක් මත සිම්බාබ්වේ සංචාරය සඳහා ඔහු නම් නොකළ බවයි ශ්‍රී ලංකා ක්‍රිකට් තේරීම් කමිටුව ප්‍රකාශ කළේ. පෞද්ගලික හේතුවක් මත තමන්ට මෙම තරග සංචාරයට සහභාගි විය නොහැකි බවට ලසිත් මාලිංග විසින් ශ්‍රී ලංකා ක්‍රිකට් ආයතනයට ලිඛිත දැනුම්දීමක් සිදුකර ඇති බව තේරීම් කමිටු සාමාජිකයෙකු හිරු ප්‍රවෘත්ති අංශයට සඳහන් කළා.  කෙසේ වුවත්, තේරීම් කමිටු සභාපති සනත් ජයසූරිය මේ වනවිට විදේශගතව සිටින බැවින් ඔහු දිවයිනට පැමිණීමෙන් පසු මේ සම්බන්ධයෙන් යළිත් සලකා බලන බවයි එම සාමාජිකයා සඳහන් කළේ. ඔක්තෝම්බරයේ යෙදී ඇති ශ්‍රී ලංකා ක්‍රිකට් පිලේ සිම්බාබ්වේ තරග සංචාරයට ටෙස්ට් තරග 2 ක්, එක්දින තරග 3 ක් සහ විස්සයි විස්ස තරගයක් ද ඇතුළත්.",
       "URL": "https://www.hirunews.lk/sports/65660/සිම්බාබ්වේ-සංචිතයට-මාලිංග-නැහැ",
       "Category": "Sports",
       "Parent URL": "https://www.hirunews.lk/sports/all-news.php?pageID=518"
}