{
       "Source": "hirunews",
       "Timestamp": "Wednesday, 03 March 2021 - 16:12",
       "Headline": "සචිත්‍ර සේනානායක ක්‍රීඩා වැරදි වැළැක්වීමේ විශේෂ පොලිස් ඒකකයට",
       "News Content": "ක්‍රිකට් ක්‍රීඩක සචිත්‍ර සේනානායක අද පෙරවරුවේ කොළඹ සුගතදාස ක්‍රීඩා සංකීර්ණයේ පිහිටි ක්‍රීඩා වැරදි වැළැක්වීමේ විශේෂ පොලිස් විමර්ශන ඒකකයට පැමිණියා.\nඒ, ශ්‍රී ලංකා ප්‍රිමියර් ලීග් පන්දුවාර 20 ක්‍රිකට් තරඟාවලිය අතරතුර තරඟ පාවාදීම් සඳහා ක්‍රිීඩකයන් දෙනෙකු පොළඹවා ගැනීමට උත්සාහ කිරීම සම්බන්ධයෙන් සිදුකෙරෙන විමර්ශනයන්ට අදාළව ප්‍රකාශයක් ලබාදීම සඳහායි.\nඔහුගෙන් මේ වනවිට ප්‍රකාශ සටහන් කර ගනිමින් සිටින බවයි එහි සිටින හිරු වාර්තාකරු සඳහන් කළේ.\nමෙම චෝදනාව සම්බන්ධයෙන් ප්‍රකාශයක් ලබා දීම සඳහා මොහුට අවස්ථා කිහිපයකදී මෙම විමර්ශන ඒකකය හමුවේ පෙනී සිටින ලෙස දැනුම් දී තිබුණ ද ඔහු එය මඟ හැර සිටියා.\nමේ අතර අදාළ විමර්ශණ ඒකකය තමන් අත්අඩංගුවට ගැනීමේ සූදානමක් පවතින බැවින් එය වලක්වන ලෙස ඉල්ලා ඊයේ අධිකරණයට මොහු විසින් පෙත්සමක් ඉදිරිපත් කර තිබූ අතර, එය ප්‍රතික්ෂේප වූයේ එහි පැවති දෝෂ හේතුවෙන්.\nකෙසේ වෙතත්, ඉන් අනතුරුවයි ඔහු අද පෙරවරුවේ මෙලෙස ක්‍රීඩා වැරදි වැළැක්වීමේ විශේෂ පොලිස් විමර්ශන ඒකකයට පැමිණ ඇත්තේ.",
       "URL": "https://www.hirunews.lk/sports/264229/සචිත්‍ර-සේනානායක-ක්‍රීඩා-වැරදි-වැළැක්වීමේ-විශේෂ-පොලිස්-ඒකකයට",
       "Category": "Sports",
       "Parent URL": "https://www.hirunews.lk/sports/all-news.php?pageID=64"
}