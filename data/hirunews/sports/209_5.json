{
       "Source": "hirunews",
       "Timestamp": "Friday, 07 September 2018 - 19:17",
       "Headline": "20-20 ගැටුම අතර මැද ආ මහේල සහ තිසරගේ හයේ ගැටුම",
       "News Content": "ශ්‍රී ලංකා ක්‍රිකට් ආයතනය විසින් සංවිධානය කළ අන්තර් පළාත් පන්දුවාර විස්සයි විස්ස තරඟාවලිය පසුගියදා නිමාවට පත් වුණේ කොළඹ කණ්ඩායමට විශිෂ්ඨ ජයග්‍රහණයක් හිමිකර දෙමින්.\nකොළඹ ආර්. ප්‍රේමදාස ක්‍රීඩාංගනයේ පැවති අවසන් මහා තරඟයේ දී කොළඹ කණ්ඩායමේ ප්‍රතිවාදීන් බවට පත් වුනේ දඹුල්ල කණ්ඩායමයි.\nදඹුල්ල කණ්ඩායම පරාජයට පත්කළ කොළඹ කණ්ඩායම අවසන් තරඟය ජය ගත්තේ කඩුලු 07කින්.\nමේ අතර අවසන් මහා තරඟය අතර තුර සිදුවූ විශේෂ සිදුවීමක් පිළිබඳව මේ වනවිටත් බොහෝ දෙනෙකුගේ කතා බහට ලක්ව තිබෙනවා.\nස්වයංක්‍රිය පන්දු යොමු කිරීමේ මැෂිම ප්‍රේමදාස තණතිල්ල මතට ගෙන ආ තරඟ සංවිධායකයින් දැවැන්තම හයේ පහර එල්ල කරන ක්‍රීඩකයා තේරීමට එහිදී කටයුතු කර තිබුණා.\nමෙහෙදී තරඟාවලිය සඳහා ඉදිරිපත් වූ කණ්ඩායම් හතරෙන් ක්‍රීඩකයින් සිව්දෙනෙකු මෙම අවස්ථාව සඳහා ඉදිරිපත්ව සිටියා.\nකොළඹ කණ්ඩායම වෙනුවෙන් මහේල උඩවත්ත, ගාල්ල කණ්ඩායම වෙනුවෙන් ජෙහාන් ඩැනියල්, මහනුවර කණ්ඩායම වෙනුවෙන් චාමික කරුණාරත්න සහ දඹුල්ල කණ්ඩායම වෙනුවෙන් තිසර පෙරේරා එම ක්‍රීඩකයින්.\nමෙහිදී එක් ක්‍රීඩකයෙකුට අවස්ථා තුනක් හිමි වූ අතර එහිදී සාර්ථක ඵල නෙලාගනීමින් කොළඹ කණ්ඩායමේ මහේල උඩවත්ත තමන්ට ලැබුණු අවස්ථා තුනේදීම දැවැන්ත හයේ පහරවල් තුනක් එල්ල කිරීමට සමත් වුණා.\nජෙහාන් ඩැනියල්ට සහ චාමික කරුණාරත්නට තමන්ට ලැබුණු අවස්ථාවන් හිදී සාර්ථක වීමට හැකියාව ලැබුනේ නැහැ.\nකෙසේ වෙතත් අවසානයේ පිත්ත අතට ගත් දඹුල්ල කණ්ඩායමේ තිසර පෙරේරා තමන්ට ලැබුණු අවසන් අවස්ථාවේදී දැවැන්ත හයේ පහරක් එල්ල කළේ අනෙකුත් ක්‍රීඩකයින් තිදෙනා එල්ල කළ හයේ පහරවල් සියල්ල දෙවන තැනට අද දමමින්.\nඒ අනුව තිසර පෙරේරා මෙම විශේෂිත තරඟ ඉසව්වේ ජය හිමිකරගත්තා.",
       "URL": "https://www.hirunews.lk/sports/199384/20-20-ගැටුම-අතර-මැද-ආ-මහේල-සහ-තිසරගේ-හයේ-ගැටුම",
       "Category": "Sports",
       "Parent URL": "https://www.hirunews.lk/sports/all-news.php?pageID=209"
}