{
       "Source": "hirunews",
       "Timestamp": "Sunday, 26 May 2013 - 13:26",
       "Headline": "තවත් අයි.පී.එල්. පාවාදීම් ගැන තොරතුරු හෙළිවෙයි.",
       "News Content": "අයි.පී.එල්. ක්‍රිකට් තරඟාවලියේ තරග පාවාදීම්වලට සම්බන්ධ බවට සැකකෙරෙන තවත් බුකිකරුවෙකු අහමදාබාද් නුවරදී ඉන්දීය ගුජරාට් පොලීසිය විසින් ඊයේ අත්අඩංගුවට ගත්තා. ඔහු සමග ඉන්දීය රුපියල් එක්කෝටි විසි අට ලක්ෂයක් සහ රත්‍රං කිලෝග්‍රෑමයක්ද සොයා ගැනුණු බවයි ගුජරාට් පොලිස් කොමසාරිස්වරයා ප්‍රකාශ කළේ. අයි.පී.එල්. තරඟාවලියේදී තරඟ පාවාදුන් බවට සාක්ෂි ලැබී ඇති ශ්‍රී සාන්ත්, අජිට් චන්ඩිලා සහ අන්කීට් ෂවාන්ට මුදල් ලබාදුන් බව චෝදනා ලැබූ අමිට් සිං ද ගුජරාට්  ක්‍රීඩකයෙක්.  ඒ සමගම ගුජරාටයේ බුකිකරුවන් කිහිපදෙනෙකුම ඉන්දීය පොලීසිය මගින් අත්අඩංගුවට ගනු ලැබුවා.\nමේ අතර සිය බෑණනුවන් වන චෙන්නායි සුපර් කිංග්ස් කළමනාකරු මෙයිප්පන් තරඟ පාවාදීම සම්බන්ධයෙන් අත්අඩංගුවට පත්වීමත් සමග තනතුරෙන් ඉල්ලා අස්වන ලෙස ඉන්දීය ක්‍රිකට් පාලක මණ්ඩල ප්‍රධානී එන්. ශ්‍රීනිවාසන් බලපෑම් එල්ලවෙමින් පවතින බව වාර්තාවනවා. ඉන්දීය ක්‍රිකට් පාලක මණ්ඩලය ඔහුට ඉල්ලා අස්වීමට කාලයක් ලබාදී එසේ නොවුනහොත් දෝෂාභියෝගයකට ලක්කිරීමට ඉඩ ඇති බව සඳහන්. කෙසේ නමුත් ඉන්දීය ක්‍රිකට් පාලක මණ්ඩල ප්‍රධානී ශ්‍රීනිවාසන් ප්‍රකාශ කර ඇත්තේ තමා කිසිසේත්ම තනතුරෙන් ඉල්ලා අස්වීමට බලාපොරොත්තු නොවන බවයි.",
       "URL": "https://www.hirunews.lk/sports/59719/තවත්-අයි-පී-එල්-පාවාදීම්-ගැන-තොරතුරු-හෙළිවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=534"
}