{
       "Source": "hirunews",
       "Timestamp": "Wednesday, 02 December 2015 - 7:33",
       "Headline": "හොකී වලට රට යනවානම් පාසල් දරුවන්ට වෙළඳ දැන්වීම් හොයන්ට කියයි",
       "News Content": "මෙරට ක්‍රීඩා ක්ෂේත්‍රය තුළ සිදුවන දූෂණ සහ අක්‍රමිකතා රැසක් හිරු ස්පෝර්ට්ස් කෝනර් තුළින් අපි අනාවරණ කළා. ඊට ඉහළ ක්‍රීඩා බලධාරීන්ගේ අවධානය යොමුවුණේ වරක් දෙවරක් නොවෙයි.\nදිනෙන් දින වැඩි මිස - අඩු නොවන එවන් අක්‍රමිකතා පිළිබඳ රතු එළියක් දල්වමින් විශේෂ අවධානයක් යොමු කිරීමට අප අද පටන් සූදානම්.\nඒ සඳහා වෙන්වූ රෙඩ් කාඩ් විශේෂාංගයෙන් අපි අද පෙන්වා දෙන්නේ පාසල් හොකි සංගමයේ වගකිම් විරහිත ක්‍රියාකලාපයක් පිළිබඳවයි.\nදෙසැම්බර් 8 වැනිදා සිට මැලේසියාවේදී පැවැත්වෙන 42 වන පෙස්ටා ජාත්‍යන්තර හොකී තරගාවලිය සඳහා සහභාගී වීමට ශ්‍රී ලංකා පාසල් හොකී සංගමයෙන් ක්‍රීඩක ක්‍රීඩිකාවන් 72 ක් තෝරාගෙන තිබෙනවා.\nපාසල් හොකී සංගමය අදාල ක්‍රීඩක ක්‍රීඩිකාවන්ට ලබාදී ඇති  ලිපියකින් දැක්වෙන්නේ තරගාවලියට සහභාගී වීමට ගුවන් ටිකට්පත්, ආහාර, නවාතැන්, ප්‍රවාහන සහ නිළ ඇදුම් සඳහා එක් අයෙකුට රුපියල් 76,000 ක වියදමක් දැරීමට සිදුවන බවයි.\nතම සංගමයට අදාල වියදම් දැරීමට නොහැකි බැවින් ක්‍රීඩක ක්‍රීඩිකාවන් තම වියදම් පෞද්ගලිකව සොයාගත යුතු බව එහි පැහැදිලිවම දක්වා තිබෙනවා.\nකෙස් වෙතත් 2004 වසරේ අංක 29 දරණ අධ්‍යාපන අමාත්‍යංශ චක්‍ර ලේඛයේ 3.1-4 වගන්තියේ සඳහන් වන්නේ විදෙස් සංචාර සඳහා පාසල් ළමුන්ගෙන් මුදල් අය නොකළ යුතු බවයි.\nමේ පිළිබඳ අප කළ විමසීමකදී ශ්‍රී ලංකා පාසල් හොකී සංගමයේ ලේකම් ශිරෝමන්ත විජේසිංහ  පැවසුවේ මෙහිදී ක්‍රීඩකයන්ගෙන් මුදල් අයකරගන්නවා වෙනුවටල අදාල මුදල සංචාරය සඳහා සකස් කරන සමරු කලාපයකට වෙළඳ දැන්වීම් මඟින් සොයා දෙන ලෙස ඔවුන්ට දැනුම්දී ඇති බවයි.\nකෙසේ වෙතත් වෙළඳ දැන්වීම් සොයාදෙන ලෙස පැවසීම වක්‍රාකාරයෙන් මුදල් අය කර ගැනීමක් වන බැවින් එම බරද ක්‍රීඩක ක්‍රීඩිකාවන් මතම පැටවෙන බව පාසල් හොකී සංගමය හිතාමතා අමතක කළා ද යන්න ගැටළුවක්.\nවිදෙස් තරගාවලි සදහා අනුග්‍රාහකයින් සොයා ගැනීම සෑම පාසල් ක්‍රීඩා සංගමයකම ප්‍රමුඛතම වගකිමක් වනවා.\nනමුත් සෑම විටම දක්නට ලැබෙන්නේ එම වගකීම මෙරට පාසල් ක්‍රීඩක ක්‍රීඩිකාවන්ගේ කර මත පටවා පාසල් ක්‍රීඩා බලධාරින් දෑත් පිසදාගන්නා ආකාරයයි.\nඑසේ කටයුතු කරන ඔවුන් ක්‍රීඩක ක්‍රීඩිකාවන්ගේ පිහිටෙන් නොමිළේම එම විදෙස් තරගාවලි සදහා සහභාගීවීම කෙතරම් ජුගුප්සාජනකදැයි ඔවුන්ටම නොතේරීම විමතියට කරුණක්.\nඉහළ ක්‍රීඩා බලධාරීන් තම ඇස්පනාපිටම සිදුවන මෙවන් අක්‍රමිකතා නොදුටුවා සේ සිටීමේ අවසන් ප්‍රතිඵලය වන්නේ පාසල් ක්‍රීඩක ක්‍රීඩිකාවන්ගේ හෙට දවස දිනෙන් දිනම වලපල්ලට යාම පමණක් බවයි අපගේ හැඟීම.",
       "URL": "https://www.hirunews.lk/sports/121186/හොකී-වලට-රට-යනවානම්-පාසල්-දරුවන්ට-වෙළඳ-දැන්වීම්-හොයන්ට-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=438"
}