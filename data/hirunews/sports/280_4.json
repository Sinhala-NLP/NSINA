{
       "Source": "hirunews",
       "Timestamp": "Monday, 20 November 2017 - 7:13",
       "Headline": "ඩිල්රුවන් පෙරේරාගේ (DRS) තීරණය ගැන ශ්‍රී ලංකා ක්‍රිකට් ආයතනයෙන් විශේෂ නිවේදනයක්",
       "News Content": "ශ්‍රී ලංකා කණ්ඩායම හා ඉන්දියානු කණ්ඩායම අතර කොල්කටා නුවර ඊඩ්න් ගාර්ඩ්න් ක්‍රීඩාංගනයේ පැවැත්වෙන පළමු ටෙස්ට් තරඟයේ සිවුවැනි දිනයේදී ශ්‍රී ලංකා කණ්ඩායමේ ඩිල්රුවන් පෙරේරා විනිසුරු තීරණය සමාලෝචනය කිරීමට (DRS) ගත් තීරණය පිළිබඳව ශ්‍රී ලංකා ක්‍රිකට් ආයතනය විශේෂ නිවේදනයක් නිකුත් කර තිබෙනවා.\nකෙසේ වෙත්ත සමාජ මාධ්‍ය ඔස්සේ මෙම සිදුවීම ප්‍රචාරය වන්නේ ඩිල්රුවන්ට ක්‍රීඩා විවේකාගාරයෙන් ලැබුණ සංඥාවක් අනුව විනිසුරු තීරණය නැවත විමසීමට කටයුතු කළ බවයි.\nශ්‍රී ලංකා ක්‍රිකට් ආයතය මෙය ප්‍රතික්ෂේප කරමින් පවසන්නේ එවැනි සිදුවීමක්  සිදුනොවූ බවත් ඩිල්රුවන් ශ්‍රී ලංකාවට තිබූ විනිසුරු තීරණ විමසීමේ අවස්ථා (DRS) දෙක අවසන් බව සිතමින් ක්‍රීඩාගාරයට වෙත යාමට කටයතු කළත් තවත් එක් අවස්ථාවක් තිබූ නිසා ඔහු නැවතත් විනිසුරු තීරණය විමසීමට තීරණය කළ බවයි.\nශ්‍රී ලංකා පළමු ඉනිමේ 57 වැනි පන්දුවාරය යොමුකළ මොහොමඩ් සාමිගේ පන්දුවකට ඩිල්රුවන් පෙරේරා කඩුල්ල මුවා කිරීමේ වරදට හසුවන අතර එහිදී ප්‍රධාන විනිසුරුවරයා ඔහු දැවී ගිය ක්‍රීඩකයෙක් ලෙස සංඥා කරනු ලැබුවා.\nකෙසේ වෙතත් ඩිල්රුවන් විනිසුරු තීරණය නැවත විමසීමේ අවස්ථා (DRS) නොමැති බව වරදවා වටහාගෙන නැවත ක්‍රීඩාගාරයට ගමන් කරනවා.\nඑම අවස්ථාවේදී අනෙක් අන්තයේ පන්දුවට පහරදෙමින් සිටි රංගන හේරත්  විනිසුරු තීරණය නැවත විමසීමේ අවස්ථා ශ්‍රී ලංකා කණ්ඩායමට තවත් ඇත්දැයි විනිසුරු නයිජල් ලෝන්ගෙන්  විමසීමේදී විනිසුරුවරයා පවසා ඇත්තේ එක් (DRS) අවස්ථාවක් පවතින බවයි.\nඑම අවස්ථාව ප්‍රයෝජනයට ගත් ඩිල්රුවන් පෙරේරා විනිසුරු තීරණය නැවත විමසන අතර එහිදී ඔහු නොදැවුණු ක්‍රීඩකයෙකු ලෙස සංඥා වෙනවා.\nඅදාල නිවේදනය පහතින්.",
       "URL": "https://www.hirunews.lk/sports/176430/ඩිල්රුවන්-පෙරේරාගේ-drs-තීරණය-ගැන-ශ්‍රී-ලංකා-ක්‍රිකට්-ආයතනයෙන්-විශේෂ-නිවේදනයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=280"
}