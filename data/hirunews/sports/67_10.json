{
       "Source": "hirunews",
       "Timestamp": "Friday, 12 February 2021 - 21:44",
       "Headline": "ක්‍රීඩකයන් 4ක් යෝග්‍යතා පරීක්ෂණයෙන් අසමත් (වීඩියෝ)",
       "News Content": "ශ්‍රී ලංකා ක්‍රිකට් සංචිතයේ ක්‍රීඩකයන්ගේ ශාරීරික යෝග්‍යතා පරීක්ෂණයක් අද කොළඹ සුගතදාස ක්‍රීඩාංගණයේදී පැවැත්වුණා.\nසංචිතයේ ක්‍රීඩකයන් 36 දෙනෙකුගෙන් ක්‍රීඩකයන් 32 දෙනෙකු ඊට පෙනී සිට ඇති අතර ධනංජය ද සිල්වා සහ අවිශ්ක ප්‍රනාන්දු ආබාධ හේතුවෙන් එක්වී නැහැ.\nකුසල් මෙන්ඩිස්ගේ විවාහ මංගල උත්සවය අද දිනට යෙදී තිබීම හේතුවෙන් ඔහු ද යෝග්‍යතා පරීක්ෂණයට සහභාගී වූයේ නැහැ.\nඑමෙන්ම ලහිරු තිරිමාන්න පරීක්ෂණයට සහභාගී නොවූයේ කොරෝනා වෛරසය ආසාදනය වීම හේතුවෙන්.\nමෙම ශාරීරික යෝග්‍යතා පරීක්ෂණයේදී ක්‍රීඩකයන්ට කිලෝමීටර් 2ක දුරක් විනාඩි 8යි තත්පර 35කින් අවසන් කිරීමේ අභියෝගයක් හිමිව තිබුණා.\nඑම පරිසාධන මට්ටම ඉහළින්ම පසුකර ඇත්තේ දුෂ්මන්ත චමීරයි.\nක්‍රීඩකයන් කිහිප දෙනෙකු හැරුණුකොට සෙසු ක්‍රීඩකයන් සියලුදෙනා අදාළ පරිසාධන මට්ටම සමත්ව ඇති බවයි ක්‍රිකට් ආරංචි මාර්ග සඳහන් කළේ.\nකෙසේවෙතත් කුසල් පෙරේරා, ධනුෂ්ක ගුණතිලක, දිල්රුවන් පෙරේරා සහ භානුක රාජපක්ෂ මෙම පරීක්ෂණයෙන් අසමත්වී ඇතැයි සඳහන්.",
       "URL": "https://www.hirunews.lk/sports/262447/ක්‍රීඩකයන්-4ක්-යෝග්‍යතා-පරීක්ෂණයෙන්-අසමත්-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=67"
}