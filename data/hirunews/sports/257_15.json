{
       "Source": "hirunews",
       "Timestamp": "Saturday, 03 February 2018 - 14:03",
       "Headline": "ආබාධයක් හේතුවෙන් පෆ් ඩු ප්ලෙසිට ඉදිරි තරග කිහිපයක් අහිමි වෙයි",
       "News Content": "ඉන්දියාවට එරෙහි ඉදිරි එක්දින සහ 20 යි 20 තරගවලින් දකුණු අප්‍රිකා ක්‍රිකට් නායක පෆ් ඩු ප්ලෙසි ඉවත්කර තිබෙනවා.\nඒ ඔහුගේ දකුණු අතේ දබර ඇගිල්ලේ හටගත් ආබාධයක් හේතුවෙන්.\nපසුගිය පළමුවනදා පැවති පළමු එක්දින තරගයේදී ඇගිල්ල බිඳී යාමකට ලක්ව තිබෙනවා.\nමේ හේතුවෙන් ඔහුට සති 6 ක පමණ කාලයක් විවේක ගත යුතු වන බවටයි වෛද්‍යවරුන් නිර්දේශ කර ඇත්තේ.\nමෙම ආබාධ තත්වය හේතුවෙන් මාර්තු මස පළමුවනදා ඔස්ට්‍රේලියාවට එරෙහිව ආරම්භ වන තරග 4 කින් සමන්විත ටෙස්ට් තරගාවලිය ද දකුණු අප්‍රිකා නායකයාට අහිමිවනු ඇතැයි අවධානමක් ද මතුව තිබෙනවා.\nඉන්දියාවට එරෙහි ඉදිරි එක්දින සහ 20 යි 20 තරග සඳහා සංචිතයට ෆර්හාන් බිහර්දීන් කැඳවා තිබෙනවා.\nඑමෙන්ම හෙන්රිච් ක්ලාසීන් ද සංචිතයට කැඳවා ඇත්තේ ඇගිල්ලේ ආබාධයකට ලක්වු ඒ බී ඩිවිලියස් වෙනුවෙන්.\nදකුණු අප්‍රිකා ක්‍රිකට් නායක පෆ් ඩු ප්ලෙසි සහ ඒ බී ඩිවිලියස් යන දෙදෙනාම ඇගිල්ලේ ආබාධවලට ලක්වුයේ ඉන්දීය නායක විරාත් කෝලි දවා ගැනීමට උත්සාහ කිරීමේදී වීම විශේෂත්වයක්.",
       "URL": "https://www.hirunews.lk/sports/182793/ආබාධයක්-හේතුවෙන්-පෆ්-ඩු-ප්ලෙසිට-ඉදිරි-තරග-කිහිපයක්-අහිමි-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=257"
}