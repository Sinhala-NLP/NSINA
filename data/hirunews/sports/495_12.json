{
       "Source": "hirunews",
       "Timestamp": "Tuesday, 31 December 2013 - 8:32",
       "Headline": "ශ්‍රී ලංකා - පාකිස්ථාන පළමු ටෙස්ට් තරගය අද.",
       "News Content": "ශ්‍රී ලංකාව සහ පාකිස්ථානය අතර තරග 3 කින් සමන්විත ටෙස්ට් තරගාවලියේ පළමු තරගය අබුඩාබිහිදී අද (31) ආරම්භ වනවා. ඒ අනුව, ටී.එම්. දිල්ෂාන්ගෙන් හිස්වන ශ්‍රී ලංකා කණ්ඩායමේ ආරම්භක පිතිකරු ස්ථානයට කෞෂාල් සිල්වා ක්‍රීඩා කිරීමට නියමිතයි. ඊයේ පැවති අවසන් පුහුණු සැසියෙන් අනතුරුව මාධ්‍ය වෙත අදහස් දක්වමින් ශ්‍රී ලංකා කණ්ඩායමේ නායක ඇන්ජලෝ මැතිව්ස් මේ බව ප්‍රකාශ කළා. අද පැවැත්වෙන තරගයට පසුගිය එක්දින තරගාවලියට ක්‍රීඩා නොකළ මහේල ජයවර්ධන සහ රංගන හේරත් ද ක්‍රීඩා කිරීමට නියමිතව තිබෙනවා. මීට අමතරව, අද තරගයට රංගන හේරත්ට අමතරව, පිටදඟ පන්දු යවන්නෙකු ලෙස දිල්රුවන් පෙරේරා හෝ සචිත්‍ර සේනානායක යන ක්‍රීඩකයන් දෙදෙනාගෙන් එක් අයෙකු ක්‍රීඩා කිරීමට ඉඩ ඇති බව ද ශ්‍රී ලංකා ක්‍රිකට් ආරංචි මාර්ග වැඩිදුරටත් සඳහන් කළා.       ශ්‍රී ලංකා කණ්ඩායමක් ටෙස්ට් තරගාවලියකට සහභාගි වන්නේ මාස 9 කට පසුව වීම ද විශේෂත්වයක්.",
       "URL": "https://www.hirunews.lk/sports/74467/ශ්‍රී-ලංකා-පාකිස්ථාන-පළමු-ටෙස්ට්-තරගය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=495"
}