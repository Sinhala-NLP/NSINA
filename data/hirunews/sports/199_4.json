{
       "Source": "hirunews",
       "Timestamp": "Saturday, 20 October 2018 - 16:01",
       "Headline": "එංගලන්ත පිළිතුරු ඉනිමට වර්ෂාවෙන් බාධා",
       "News Content": "එංගලන්තය සහ ශ්‍රී ලංකාව අතර පල්ලෙකැලේ ජාත්‍යන්තර ක්‍රීඩාංගණයේ පැවැත්වෙන හතරවන එක්දින තරගයට වර්ෂාවෙන් බාධා එල්ලවී තිබෙනවා.\nලකුණු 274 ක ජයග්‍රාහී ඉලක්කයක් හඹා යන එංගලන්තය තරගය තාවකාලිකව අත්හිටුවන විට පන්දුවාර 27 ක් අවසානයේ කඩුලු 2 ක් දැවී ලකුණු 132 ක් ලබා සිටියා.\nජෝ රූට් ලකුණු 32 ක් සහ ඔවින් මෝගන් ලකුණු 31 ක් ලබා පන්දුවට පහරදෙමින් සිටිනවා.\nජේසන් රෝයි ලකුණු 45 ක් ලබා සිටියදී අකිල ධනංජයගේ පන්දුවක් හමුවේ කඩුල්ල මුවා කිරීමේ වරදට හසුවීමෙන් දැවී ගියා.\nඇලෙක්ස් හේල්ස් දැවී ගියේ ස්ටම්ප් කිරීමකට හසුවීමෙන්.\nකාසියේ වාසිය දිනු එංගලන්තයේ ආරාධනය මත පළමුවෙන් පන්දුවට පහරදුන් ශ්‍රී ලංකා කණ්ඩායම නියමිත පන්දුවාර 50 අවසානයේ කඩුලු 7 ක් දැවී ලකුණු 273 ක් ලබා ගත්තා.\nවර්ෂාව හේතුවෙන් තරගය තාවකාලිකව අත්හිටුවන විට ඩක්වත් ලුවිස් න්‍යායට අනුව එංගලන්ත කණ්ඩායමට ජයග්‍රහණය හිමිවී තිබෙනවා.\nපන්දුවාර 27 ක් වන විට ඔවුන් ජයග්‍රහණය සඳහා ලබා ගත යුතුව ඇත්තේ ලකුණු 114 ක් වුව ද ඔවුන් මේ වන විට ලකුණු 132 ක් ලබාගෙන එම ඉලක්කයට වඩා ලකුණු\n18 ක් ඉදිරියෙන් පසුවනවා.",
       "URL": "https://www.hirunews.lk/sports/202549/එංගලන්ත-පිළිතුරු-ඉනිමට-වර්ෂාවෙන්-බාධා",
       "Category": "Sports",
       "Parent URL": "https://www.hirunews.lk/sports/all-news.php?pageID=199"
}