{
       "Source": "hirunews",
       "Timestamp": "Sunday, 08 May 2022 - 21:25",
       "Headline": "මෙවර IPL තරගාවලියේ හොඳම පන්දු යැවීම වනිඳුගෙන්",
       "News Content": "අයි.පී.එල්. තරගාවලියේ ඊයේ (09) පැවති තරග දෙකෙන් රෝයල් චැලෙන්ජර්ස් බැංගලෝර් සහ චෙන්නායි සුපර් කිංග්ස් කණ්ඩායම්වලට ජය හිමිවුණා.\nපළමු තරගය සන්රයිසස් හයිද්‍රාබාද් කණ්ඩායමට එරෙහිව පැවති අතර, එය, රෝයල් චැලෙන්ජර්ස් බැංගලෝර් කණ්ඩායම ජයගනු ලැබුවේ ලකුණු 67 කින්.\nපළමුව පන්දුවට පහරදුන් බැංගලෝර් කණ්ඩායම නියමිත පන්දු වාර විස්ස අවසානයේදී කඩුලු තුනක් දැවී ලකුණු 192 ක් රැස් කළා.\nසන්රයිසස් කණ්ඩායමට පන්දු වාර 19 යි පන්දු දෙකක් තුළ සියලුදෙනා දැවී ලබාගත හැකිවූයේ ලකුණු 125 ක් පමණයි.\nමෙම තරගයේ සුපිරි පන්දු යැවීමක නිරතවූ ශ්‍රී ලංකාවේ වනිඳු හසරංග සන්රයිසස් හයිද්‍රාබාද් කණ්ඩායම අසරණ කරමින් කඩුලු පහක් දවාගත්තා.\nඒ අනුව මෙවර අයි.පී.එල්. තරගාවලියේ පන්දු යවන්නෙකුගේ හොඳම පන්දු යැවීම වාර්තා කළේ වනිඳු හසරංගයි.\nරෝයල් චැලෙන්ජර්ස් බැංගලෝර් කණ්ඩායම නියෝජනය කරමින් අයි.පී.එල්. තරගාවලියකදී වැඩිම කඩුලු සංඛ්‍යාවක් දවාගත් විදෙස් පන්දු යවන්නා ලෙස ද වනිඳු හසරංග වාර්තා අතරට එක්වනවා.\nමේ අතර දිල්ලි කැපිටල්ස් කණ්ඩායමට එරෙහිව පැවති දෙවන තරගය ලකුණු 91 කින් ජයගැනීමට චෙන්නායි සුපර් කිංග්ස් කණ්ඩායම සමත්වුණා.\nතරගයේ පළමුව පන්දුවට පහරදුන් චෙන්නායි ක්‍රීඩකයින් නියමිත පන්දු වාර විස්ස අවසානයේදී කඩුලු හයක් දැවී ලකුණු 208 ක් රැස් කළා.\nපිළිතුරු ඉනිම ක්‍රීඩා කළ දිල්ලි කණ්ඩායමට පන්දු වාර 17 යි පන්දු හතරකදී සියලුදෙනා දැවී ලබාගත හැකිවූයේ ලකුණු 117 ක් පමණයි.\nචෙන්නායි කණ්ඩායම නියෝජනය කළ ශ්‍රී ලංකාවේ මහීෂ් තීක්ෂණ එක් කඩුල්ලක් දවා ගත්තා.",
       "URL": "https://www.hirunews.lk/sports/303862/මෙවර-ipl-තරගාවලියේ-හොඳම-පන්දු-යැවීම-වනිඳුගෙන්",
       "Category": "Sports",
       "Parent URL": "https://www.hirunews.lk/sports/all-news.php?pageID=21"
}