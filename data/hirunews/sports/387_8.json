{
       "Source": "hirunews",
       "Timestamp": "Wednesday, 31 August 2016 - 12:45",
       "Headline": "දඹුලු ක්‍රීඩාංගනයේ ගස් කපයි",
       "News Content": "ශ්‍රී ලංකාව අතර  ඕස්ට්‍රේලියාව අතර සිව්වන එක්දින තරඟය දිවා රාත්‍රී තරඟයක් ලෙස දඹුල්ල ජාත්‍යන්තර ක්‍රිකට් ක්‍රීඩාංගනයේදී අද (31) ආරම්භ වීමට නියමිතයි.\nතරඟ 05කින් සමන්විත එක්දින තරඟාවලියේ දෙකට එකක් ලෙස  ඕස්ට්‍රේලියාව ඉදිරියෙන් පසුවීම හේතුවෙන් මෙම තරඟය දෙරටටම වැදගත් බවයි ක්‍රිකට් විස්තර විචාරකයන් සඳහන් කළේ.\nමේ අතර අද තරඟය සඳහා විශේෂ ආරක්ෂක වැඩපිළිවෙලක් යොදවා ඇති අතර ක්‍රීඩාංගනය තුල අතිරික්ත ප්‍රේක්ෂක සංඛ්‍යාවකට පහසුකම් සලකා ඇති බවයි වාර්තා වන්නේ.\nපසුගිය ඉරිදා පැවති තුන්වන එක්දින තරඟයේදී දඹුල්ල ක්‍රීඩාංගනයේ ඇතුළත් කළ හැකි සංඛ්‍යාවද ඉක්මවා ප්‍රේක්ෂක සහභාගිත්වයක් පැවති හෙයින් මෙම තරඟයේදීද 18,000 ඉක්මවූ ක්‍රීඩාලෝලීන් පිරිසක් බලාපොරොත්තු වන බවයි ක්‍රිකට් බලධාරීන් සඳහන් කළේ.\nතරඟ නැරඹීමේදී ප්‍රේක්ෂකයන්ගේ ආරක්ෂාව වෙනුවෙන් පෙර තරඟයේදී ඇතැම් පිරිස් ලැගුම්ගෙන සිටි විශාල ප්‍රමාණයේ ගසක් ඊයේ දිනයේදී ඉවත් කර තිබෙනවා.",
       "URL": "https://www.hirunews.lk/sports/141903/දඹුලු-ක්‍රීඩාංගනයේ-ගස්-කපයි",
       "Category": "Sports",
       "Parent URL": "https://www.hirunews.lk/sports/all-news.php?pageID=387"
}