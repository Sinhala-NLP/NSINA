{
       "Source": "hirunews",
       "Timestamp": "Thursday, 28 April 2022 - 21:51",
       "Headline": "ජයග්‍රහණය ගිලිහී යද්දී එළියට පැන්න මුරලිගේ කෝපය (වීඩියෝ)",
       "News Content": "IPL ක්‍රිකට් තරගාවලියේ සිය 7 වැනි ජයග්‍රහණය වාර්තා කළ ගුජරාට් ටයිටන්ස් කණ්ඩායම ප්‍රසාද ලකුණු සටහනේ යළි පෙරමුණ ගන්නට සමත් වුණා.\nඒ තරගයේ අවසන් පන්දුවේදී සන්රයිසස් හයිද්‍රබාද් කණ්ඩායම කඩුලු 5කින් පරාජය කරමින්.\nමෙම තරගයේ කාසියේ වාසිය දිනාගත් ගුජරාට් නායකයාගේ ආරාධනයෙන් පළමුව පන්දුවට පහරදුන් සන්රයිසස් හයිද්‍රබාද් කණ්ඩායම පන්දුවාර 20 අවසානයේ කඩුලු 6ක් දැවී ලකුණු 195ක් රැස්කළා.\nඅභිෂේක් ෂර්මා ලකුණු 65යි. ඒඩන් මාක්‍රම් ලකුණු 56ක් ලබා ගනිද්දී, ශෂාන්ක් සිං පන්දු 6කින් නොදැවී ලකුණු 25ක් ලබාගත්තා. මොහොමඩ් ෂාමි ලකුණු 39කට කඩුලු 3ක් බිඳ හෙළුවා.\nපිළිතුරු ඉනිම ක්‍රීඩා කළ ගුජරාට් ටයිටන්ස් කණ්ඩායම පන්දුවාර 20 අවසානයේ කඩුලු 5ක් දැවී ලකුණු 199ක් ලබා තරගයේ ජය තහවුරු කර ගත්තේ සුපිරි හඹා යෑමක නිරතවෙමින්. විධිමන් සහා ලකුණු 68ක් රැස්කළේ පන්දු 38කදී.\nඅවසන් පන්දුවාරයට තරගයේ ජයග්‍රහණය සඳහා ගුජරාට් කණ්ඩායමට ලකුණු 22ක ඉලක්කයක් හිමිවෙද්දී, එම පන්දුවාරයේදී හයේ පහර 4ක් එල්ල කල රාහුල් තිවාටියා සහ රෂීඩ් ඛාන් සිය කණ්ඩායම අවසන් පන්දුවේදී ජයග්‍රහණය කරා රැගෙන ගියා.\nඅවසන් පන්දුවාරයේදී ජයග්‍රහණයේ බලාපොරොත්තුව සන්රයිසස් හයිද්‍රාබාද් කණ්ඩායමෙන් ගිලි යද්දී දඟ පන්දු යැවීමේ පුහුණුකරු ලෙස කටයුතු කරන මුත්තයියා මුරලිදරන් කෝපයෙන් කෑ ගැසුවා.\nතිවාටියා නොදැවී ලකුණු 40ක් සහ රෂීඩ් ඛාන් නොදැවී ලකුණු 31ක් ලබා ගත්තා.\nපන්දු යැවීමේදී උම්රාන් මලික් ලකුණු 25කට කඩුලු 5ක් බිඳ හෙලුවා. උම්රාන් මලික් තරගයේ වීරයා ලෙසින් සම්මාන දිනාගත්තා.\nමේ අනුව මෙවර IPL ප්‍රසාද ලකුණු සටහනේ පෙරමුණ ගන්නට ගුජරාට් ටයිටන්ස් කණ්ඩායමට හැකියාව ලැබුණා.",
       "URL": "https://www.hirunews.lk/sports/303043/ජයග්‍රහණය-ගිලිහී-යද්දී-එළියට-පැන්න-මුරලිගේ-කෝපය-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=22"
}