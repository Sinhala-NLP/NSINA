{
       "Source": "hirunews",
       "Timestamp": "Wednesday, 23 September 2015 - 11:01",
       "Headline": "පුහුණුකරු නිසා ලක් මාතාවට අහිමි වූ රන් පදක්කම",
       "News Content": "බර ඉසිලීමේ පුහුණුකරුවෙකුගේ නොසැලකිල්ල හේතුවෙන් මෙවර පොදු රාජ්‍ය මණ්ඩලයීය යොවුන් ක්‍රීඩා උළෙලේදී ශ්‍රී ලංකාවට ලබාගත හැකිව තිබූ රන් පදක්කමක් අහිමිව යාම පිළිබද පුවතක් අප පසුගිය සතියේ හිරු ස්පෝට්ස් කෝනර් තුළින් අනාවරණ කළා.\nඑම අනාවරණය තහවුරු කරන පුවතක් අපට වාර්තා වුණේ මෙවර ජාතික පාසල් ක්‍රීඩා බර ඉසිලීමේ තරගාවලියේදී.\nපොදු රාජ්‍ය මණ්ඩලයීය යොවුන් ක්‍රීඩා උළෙලේදී කිලෝ ග්‍රෑම් 94 බර ඉසිලීමේ ඉසව්වට සහභාගි වූ ඉසුරු සේනාධීරට එහිදී හිමිවුණේ ලෝකඩ පදක්කමයි.\nරන් පදක්කම සදහා ක්ලීන් ඇන්ඩ් ජර්ක් ක්‍රමයට කිලෝ ග්‍රෑම් 152 ක් එසවිය යුතුව තිබියදී අදාළ තරගාවලිය සදහා ශ්‍රී ලංකා කණ්ඩායම සමග සිටි පුහුණුකරු කිලෝ ග්‍රෑම් 155 ක් එසවීමට නියම කිරීම හේතුවෙන් එම පදක්කම අහිමි වූ බව හිරු ස්පෝට්ස් කෝනර් තුළින් පසුගිය 16 වෙනිදා පෙන්වා දුන්නා.\nඑහිදී අප අවධාරණය කළේ අදාළ ක්‍රීඩකයාගේ පුහුණුකරු තරගාවලියට සහභාගි කර නොගන්නේ නම් අවම වශයෙන් ක්‍රීඩකයාගේ හැකියාවන් පිළිබද අවබෝධයක් සහිත පුද්ගලයෙක් පුහුණුකරු ලෙස කටයුතු කළ යුතු බවයි.\nමෙම පුවත තහවුරු කරමින් තම පුහුණුකරුගේ මග පෙන්වීම යටතේ මෙවර ජාතික පාසල් බර ඉසිලීමේ තරගාවලියට එක් වූ ඉසුරු සේනාධීර නව ජාතික කණිෂ්ඨ වාර්තාවක් පිහිටුවන්නට සමත් වුණා.\nඒ, කිලෝ ග්‍රෑම් 94 බර පංතිය යටතේ කිලෝ ග්‍රෑම් 272 ක දක්ෂතාවක් වාර්තා කරමින්.\nඑහිදී ඉසුරු ස්නැච් ක්‍රමයට එසවූ කිලෝ ග්‍රෑම් 121 ක බර මෙන්ම, ක්ලීන් ඇන්ඩ් ජර්ක් ක්‍රමයට එසවූ කිලෝ ග්‍රෑම් 151 ක බරත් නව ජාතික කණිෂ්ඨ වාර්තා ලෙස සටහන් වුණා.\nඑමගින් තවදුරටත් තහවුරුවන්නේ නිසි මග පෙන්වීමක් ලැබුණේ නම් ඉසුරුට පොදු රාජ්‍ය මණ්ඩලීය යොවුන් ක්‍රීඩා උළෙලේදී පහසුවෙන්ම අදාළ රන් පදක්කම ලබාගැනීමට හැකිව තිබූ බවයි.\nඉතිහාසය පුරාවටම මෙරට ක්‍රීඩා බලධාරීන් අනුගමනය කළේ අශ්වයා පැන ගිය පසු ඉස්තාලය වසා දැමීමේ ක්‍රමවේදයක්.\nපොදු රාජ්‍ය මණ්ඩලයීය යොවුන් ක්‍රීඩා උළෙලට සහභාගි වූ බර ඉසිලීමේ පුහුණුකරුගේ නොමනා ක්‍රියාකලාපය පිළිබඳ ඇස් පනාපිට සාක්ෂි ලැබෙමින් තිබියදී ඒ පිළිබඳ ක්‍රියාමාර්ගයක් ගැනීමට බලධාරීන් තවමත් කිසිදු ක්‍රියාමාර්ගයක් ගෙන ඇති බවක් පෙනෙන්නට නැහැ.\nහැකි ඉක්මනින් මෙවන් සිදුවීම් වැළැක්වීමට ක්‍රීඩාව කරවන පුද්ගලයන් පියවරක් නොගත හොත් ශ්‍රී ලංකාවට ජාත්‍යන්තර පදක්කම් ලබා ගත හැකි බර ඉසිලීමේ ඉසව්වේ අනාගතයත් එතරම් සුබදායක නොවනු ඇති.",
       "URL": "https://www.hirunews.lk/sports/117115/පුහුණුකරු-නිසා-ලක්-මාතාවට-අහිමි-වූ-රන්-පදක්කම",
       "Category": "Sports",
       "Parent URL": "https://www.hirunews.lk/sports/all-news.php?pageID=449"
}