{
       "Source": "hirunews",
       "Timestamp": "Monday, 09 March 2020 - 11:10",
       "Headline": "ඕස්ට්‍රේලියානු ප්‍රවීණයන් පරදා ශ්‍රී ලංකා ප්‍රවීණයන් විස්සයි විස්සේ සුපිරි ජයක් ලබයි",
       "News Content": "Road Safety World තරඟාවලියේ ශ්‍රී ලංකා ප්‍රවීණයන් සහ ඕස්ට්‍රේලියානු ප්‍රවීණයන් ඊයේ (08) මුණගැසුනේ මුම්බායි නුවර වන්කඩේ ක්‍රීඩාංගනයේදීයි.\nමෙම තරඟය තියුණු සටනකින් අනතුරුව ජය ගන්නට ශ්‍රී ලංකා ප්‍රවීණයන්ගේ කණ්ඩායම සමත් වුණා.\nතිලකරත්න දිල්ෂාන්ගේ නායකත්වයෙන් යුත් ශ්‍රී ලංකා ප්‍රවීණයන්ගේ කණ්ඩායම මෙම තරඟය ජය ගත්තේ ලකුණු 07කින්.\nතරඟයේ කාසිය වාසිය දිනූ ශ්‍රී ලංකා ප්‍රවීණයන්ගේ කණ්ඩායම නියමිත පන්දුවාර 20 තුල කඩුලු 08ක් දැවී ලකුණු 161ක් රැස් කළා.\nඑහිදී ආරම්භක පිතිකරුවන් ලෙස පිටියට පිවිසි රොමේෂ් කළුවිතාරණ පන්දු 26කදී හතරේ පහර 05ක් සමඟින් ලකුණු 30ක් රැස්කළ අතර තිලකරත්න දිල්ෂාන් ලකුණු 18ක් රැස් කළේ හතරේ පහර 04ක් සමඟින්.\nචාමර කපුගෙදර සහ ෆර්වීස් මහරූෆ් පිලිවෙලින් ලකුණු 28ක් සහ 20ක් රැස් කළා.\nපන්දු යැවීමේදී බ්‍රැඩ් හොජ්, සේවියර් ඩොහොර්ටි සහ සන් ක්‍රෙජ්සා අතරේ කඩුලු 02 බැගින් බෙදී ගියා.\nලකුණු 162ක ඉලක්කයක් හඹා යාමට පිටියට පිවිසි ඕස්ට්‍රේලියානු ප්‍රවීණයන්ගේ පළමු පන්දුවාරයේදීම ලකුණු පුවරුව ලකුණු බිංදුවක්ව තිබියදී කඩුල්ලක් දවා ගැනීමට චමින්ද වාස් සමත් වුණේ ඔහුගේ වේග පන්දුවේ බලය ප්‍රේක්ෂකයන්ට යළිත් සිහිගන්වමින්.\nඒ අනුව ඕස්ට්‍රේලියානු ප්‍රවීණයන්ගේ ඉනිම පන්දුවාර 19යි පන්දු 05කට නිමා වුනේ ලකුණු 154ක්ව තිබියදී යි.\nඕස්ට්‍රේලියානු ප්‍රවීණයන් ජයග්‍රහණයකරා රැගෙන යාමට තනිව සටනක නිරතවූ නේතන් රීයේඩන් පන්දු 53කදී ලකුණු 96ක් රැස්කළා.\nඔහුගේ ඉනිමට හයේ පහර 05ක් සහ හතරේ පහර 09ක් ඇතුළත් වුණා.\nපන්දු යැවීමේදී තිලකරත්න දිල්ෂාන් කඩුලු 03ක් මහරූෆ්, රංගන හේරත් අතරේ කඩුලු 02 බැගින් සහ සචිත්‍ර සේනානායක සහ චමින්ද වාස් අතරේ එක් කඩුල්ල බැගින් බෙදී ගියා.\nශ්‍රී ලංකා ප්‍රවීණයන් මුහුණ දෙන මීළඟ තරඟය හෙට (10) ඉන්දියානු ප්‍රවීණයන් සමඟ පැවැත්වෙන්නේ මුම්බායි හි, ඩී.වයි. පටිල් ක්‍රිකට් ක්‍රීඩාංගනයේදීයි.",
       "URL": "https://www.hirunews.lk/sports/236136/ඕස්ට්‍රේලියානු-ප්‍රවීණයන්-පරදා-ශ්‍රී-ලංකා-ප්‍රවීණයන්-විස්සයි-විස්සේ-සුපිරි-ජයක්-ලබයි",
       "Category": "Sports",
       "Parent URL": "https://www.hirunews.lk/sports/all-news.php?pageID=108"
}