{
       "Source": "hirunews",
       "Timestamp": "Thursday, 14 May 2015 - 13:04",
       "Headline": "කෙවින් පීටර්සන් ඉවත්කිරීම ගැන සංගක්කාර කණගාටුවෙන්",
       "News Content": "එංගලන්ත කණ්ඩායමේ සුපිරි පිතිකරුවෙකුව සිටි කෙවින් පීටර්සන් යළි ජාතික කණ්ඩායමට එක් කර නොගැනීමට ගෙන ඇති තීරණය පිළිබඳව කුමාර සංගක්කාර කණගාටුව පළ කරනවා. ට්විටර් පණිවුඩයක් නිකුත් කරමින් ඔහු සඳහන් කර ඇත්තේ එම තීරණය අනුමත කළ නොහැකි බවයි. විනය විරෝධී ක්‍රියා හේතුවෙන් කෙවින් පීටර්සන් යළි කණ්ඩායමට එක් කරගැනීමට සූදානම් නොමැති බව එංගලන්ත ක්‍රිකට් කණ්ඩායමේ කළමනාකරු ඇන්ඩෲ ස්ට්‍රවුස් පවසනවා. මේ දිනවල කෙවින් පීටර්සන් සහ කුමාර සංගක්කාර එංගලන්ත සරේ ප්‍රාන්ත කණ්ඩායමට ක්‍රීඩා කරනවා. මීට දින දෙකකට පෙර පැවති තරඟයකදී කෙවින් පීටර්සන් ලකුණු 355 ක් ලබාගැනීමට සමත්වුණා. මෙම දක්ෂතාව පදනම් කරගනිමින් ඔහු යළිත් එංගලන්ත කණ්ඩායමට එක් කරගත යුතු බවයි තවත් ක්‍රීඩකයන් කිහිපදෙනෙකු මත පළ කර ඇත්තේ. ග්‍රැහැම් ස්මිත් සහ ෂේන් වොන් ද කෙවින් පීටර්සන් කණ්ඩායමට එක් කර නොගැනීම පිළිබඳව අප්‍රසාදය පළ කර තිබෙනවා.\nමේ අතර පසුගියදා එංගලන්ත ප්‍රාන්ත තරඟාවලිය සඳහා සහභාගිවීමට ගිය කුමාර සංගක්කාරට හීත්‍රෝ ගුවන් තොටුපලේදී අමිහිරි අත්දැකීමකට මුහුණ දීමට සිදුවුණා. එහිදී ආගමන විගමන නිලධාරියෙකු ඔහුව අනවශ්‍ය ලෙස පීඩනයට පත් කළ බවයි සංගක්කාර ට්විටර් පණිවුඩයක් ඔස්සේ ප්‍රකාශ කර තිබුණේ. එක් පුද්ගලයෙකු තමන්ට එවැනි සැළකීමක් සිදුකළද සෙසු පුද්ගලයන් ආචාරශීලීව තමන් සමග ගණුදෙනු කළ බවයි සංගක්කාර එමඟින් දක්වා තිබුණේ.",
       "URL": "https://www.hirunews.lk/sports/109451/කෙවින්-පීටර්සන්-ඉවත්කිරීම-ගැන-සංගක්කාර-කණගාටුවෙන්",
       "Category": "Sports",
       "Parent URL": "https://www.hirunews.lk/sports/all-news.php?pageID=469"
}