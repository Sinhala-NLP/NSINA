{
       "Source": "hirunews",
       "Timestamp": "Friday, 27 November 2015 - 13:20",
       "Headline": "පරාජයකට අපේක්ෂා නැහැ",
       "News Content": "නවසීලන්තයේදී තම කණ්ඩායම පරාජය වීමට අපේක්ෂා නොකරන බව ශ්‍රී ලංකා ක්‍රිකට් නායක ඇන්ජලෝ මැතිව්ස් පවසනවා. ටෙස්ට් සහ එක්දින චාරිකාවක් සඳහා ශ්‍රී ලංකා පිල හෙට අලූයම් කාලයේ නවසීලන්තය බලා යාමට නියමිතයි. ඊට පෙර අදහස් දැක්වූ නායක ඇන්ජලෝ මැතිව්ස් කියා සිටියේ නවසීලන්තය අතිශය තරඟකාරි ශක්තිමත් කණ්ඩායමක් වුවත් ඔවුන්ට හොඳ තරගයක් ලබාදීමට තම පිල උපරිම උත්සාහයක නිරත වන බවයි.\nයොවුන් සහ පළපුරුදු ක්‍රීඩකයන්ගේ සම්මිශ්‍රණයක් වූ ශ්‍රී ලංකා පිල හොඳ මානසිකත්වයකින් නවසීලන්ත සංචාරය ආරම්භ කරන බව ඔහු සඳහන් කළා. බටහිර ඉන්දීය කොදෙව්වන්ට එරෙහිව මෙරටදී ලද පරිපූර්ණ ජයග්‍රහණය ඊට ඉවහල් වනු ඇති බව ඇන්ජලෝ මැතිව්ස්ගේ අදහසයි.\nමේ අතර, ලොව ප්‍රථම දිවා රාත්‍රී ටෙස්ට් තරගය  ඕස්ට්‍රේලියාවේ - ඇඩිලේඞ් නුවරදී අද ආරම්භ වුණා.\nක්‍රිකට් ක්‍රීඩාව සඳහා වැඩි ප්‍රේක්ෂක අවධානයක් ලබා ගැනීමේ අරමුණින් හඳුන්වාදෙන මෙම දිවා රාත්‍රී තරගය සඳහා විශාල උද්යෝගයක් පවතින බවයි විදෙස් වාර්තා සඳහන් කළේ. මෙම තරගයේදී කාසියේ වාසිය දිනූ නවසීලන්ත පිල පළමුවෙන් පන්දුවට පහරදීමට තීරණය කළා. මීට සුළු වේලාවකට පෙර නවසීලන්ත පිල සිය මුල් ඉනිම සඳහා කඩුලූ 5 ක් දැවී ලකුණු 113 ක් ලබා සිටියා.",
       "URL": "https://www.hirunews.lk/sports/120943/පරාජයකට-අපේක්ෂා-නැහැ",
       "Category": "Sports",
       "Parent URL": "https://www.hirunews.lk/sports/all-news.php?pageID=438"
}