{
       "Source": "hirunews",
       "Timestamp": "Saturday, 06 November 2021 - 20:25",
       "Headline": "කොදෙව්වන් පරදා ඔස්ට්‍රේලියාවට කඩුළු 08 ජයක්",
       "News Content": "විස්සයි විස්ස ලෝක කුසලාන තරගාවලියේ සුපර් ලීග් වටයේ ඊයේ පැවති තරගයකින් බටහිර ඉන්දීය කොදෙව් පිල පරදවා කඩුලු අටක ජයක් වාර්තා කිරීමට ඕස්ට්‍රේලියාව සමත්වුණා.\nඅබුඩාබි හි පැවති එම තරගයේදී කොදෙව් පිල සිය පන්දු වාර විස්ස තුළ කඩුලු හතක් දැවී ලකුණු 157ක් රැස් කළා.\nපිළිතුරු වශයෙන් ඕස්ට්‍රේලියාව කඩුලු දෙකක් දැවී ලකුණු 161 ක් රැස් කරමින් තරගයේ ජය හිමිකරගත්තේ පන්දුවාර 16 යි පන්දු දෙකකදියි.\nඑහිදී ඩේවිඩ් වෝනර් පන්දු 56 කින් නොදැවී ලකුණු 89 ක් රැස් කිරීම විශේෂත්වයක්. මිචෙල් මාෂ් ලකුණු 53 යි.\nසාජා හිදී ඊයේ පැවති සුපර්ලීග් වටයේ අනෙක් තරගයේදී එංගලන්තය පරදවා ලකුණු 10ක ජයක් වාර්තා කිරීමට දකුණු අප්‍රිකාව සමත්වුණා.\nදකුණු අප්‍රිකාව සිය පන්දු වාර විස්ස තුළ කඩුලු දෙකක් දැවී ලකුණු 189 ක් රැස් කළ අතර, රසී වැන්ඩර් ඩුසෙන් පන්දු 60 කදී නොදැවී ලකුණු 94ක් රැස් කළේ හයේ පහර හයක් සමඟින්.\nඒඩ්න් මාක්‍රම් පන්දු 25 කදී නොදැවී ලකුණු 52 ක් රැස් කළා.\nමෙම තරගයෙන් ජයග්‍රහණය ලැබුවද දකුණු අප්‍රිකාව අවසන් පූර්ව වටය සඳහා සුදුසුකම් ලබන්නේ නැහැ.\nඒ සඳහා පළමු කාණ්ඩයෙන් සුදුසුකම් ලබන්නේ එංගලන්තය සහ ඕස්ට්‍රේලියාවයි.\nපළමු කාණ්ඩයේ තුන්වන ස්ථානය දකුණු අප්‍රිකාවට හිමිවන අතර, ශ්‍රී ලංකාව එහි හතරවන ස්ථානයේ රැඳී සිටිනවා.\nදෙවන කාණ්ඩයෙන් පාකිස්ථානය මේ වනවිට අවසන් පූර්ව වටය සඳහා සුදුසුකම් ලබා සිටින අතර, දෙවන ස්ථානයේ පසුවන්නේ නවසීලන්තයයි.\nකෙසේ නමුත් හෙට පැවැත්වෙන තරගයෙන් නවසීලන්තය පරදවා ඇෆ්ගනිස්ථානය ජයග්‍රහණය කළහොත් ඉන්දියාවට නවසීලන්තය අභිබවා අවසන් පූර්ව වටය සඳහා සුදුසුකම් ලැබීමේ අවස්ථාව හිමිවනවා.\nකෙසේ නමුත් ඇෆ්ගනිස්ථානය එහිදී දැවැන්ත ජයග්‍රහණයක් ලදහොත් අවසන් පූර්ව වටයට සුදුසුකම් ලබන්නේ ඇෆ්ගනිස්ථානයයි.",
       "URL": "https://www.hirunews.lk/sports/287212/කොදෙව්වන්-පරදා-ඔස්ට්‍රේලියාවට-කඩුළු-08-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=37"
}