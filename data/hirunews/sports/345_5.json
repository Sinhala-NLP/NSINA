{
       "Source": "hirunews",
       "Timestamp": "Sunday, 19 March 2017 - 11:06",
       "Headline": "ශ්‍රී ලංකා දෙවන ඉනිම 319 කට සීමා වෙයි",
       "News Content": "බංග්ලාදේශයට එරෙහි දෙවන ටෙස්ට් ක්‍රිකට් තරගයේ ශ්‍රී ලංකා දෙවන ඉනිම ලකුණු 319 කට සීමා කිරීමට බංග්ලාදේශය සමත්වුනා.\nකොළඹ පී සරා ඕවල් ක්‍රීඩාංගණයේ පැවැත්වෙන තරගයේ බංග්ලාදේශ පිළිතුරු ඉනිම තවත් සුලු වේලාවකින් ආරම්භ වීමට නියමිතයි.\nශ්‍රී ලංකා දෙවන ඉනිමේදී සිය 4 වන ටෙස්ට් අර්ධ ශතකය ලබාගැනීමට දිල්රුවන් පෙරේරා සමත්වුනා.\nඔහු ලබාගත් ලකුණු 50 ට හතරේ පහර 6 ක් ඇතුලත් වුනා.\nසිය පළමු ටෙස්ට් අර්ධ ශතකය අභියසට පැමිණ සිටි සුරංග ලක්මාල් 42 යි.\nසුරංග ලක්මාල් වේගවත් ලකුණු රැස් කිරීමක නිරතවු අතර ඔහු ලකුණු 42 ලබාගත්තේ පන්දු 48 කින්. ඊට හතරේ පහර 4 ක් ද ඇතුලත් වුනා.\nශ්‍රී ලංකා දෙවන ඉනිමේදී දිමුත් කරුණාරත්න ලකුණු 126 ක් ලබාගත්තා.\nපන්දු යැවීමේදී ශකීබ් අල් හසන් කඩුලු 4 ක් සහ මුශ්ෆිකර් රහීම් කඩුලු 3 ක් බිඳහෙලුවා.\nමෙම තරගය ජය ගැනීම සඳහා බංග්ලාදේශය දෙවන ඉනිමේදී ලකුණු 191 ක් ලබාගත යුතු වනවා.\nමෙය බංග්ලාදේශ කණ්ඩායමේ සියවන ජාත්‍යන්තර ටෙස්ට් තරගය බැවින් එය ජයග්‍රහණය කිරීම ඔවුන්ගේ බලාපොරොත්තුවයි.\nමේ අතර මෙම තරගය නැරඹීමට ශ්‍රී ලාංකික ක්‍රීඩා ලෝලීන්ට අද නොමිලේ අවස්ථාව හිමිවනවා.\nතරගය ඉතා තීරණාත්මක බැවින් ශ්‍රී ලංකා කණ්ඩායම ධෛර්යමත්  කිරීම සඳහා පැමිණෙන ලෙසටයි ශ්‍රී ලංකා ක්‍රිකට් ආයතනය ඉල්ලා සිටින්නේ.",
       "URL": "https://www.hirunews.lk/sports/157211/ශ්‍රී-ලංකා-දෙවන-ඉනිම-319-කට-සීමා-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=345"
}