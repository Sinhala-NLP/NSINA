{
       "Source": "hirunews",
       "Timestamp": "Saturday, 06 January 2018 - 13:24",
       "Headline": "ඕස්ට්‍රේලියානු නායකයාගෙන් නව වාර්තාවක්",
       "News Content": "ඕස්ට්‍රේලියානු නායක ස්ටීවන් ස්මිත් වේගවත්ම ටෙස්ට් ලකුණු 6000 රැස් කළ ලොව දෙවන ක්‍රීඩකයා බවට පත්වී තිබෙනවා.\nඒ, එංගලන්තය සහ ඕස්ට්‍රේලියාව අතර සිඩ්නි නුවර පැවැත්වෙන 05 වන අළුබඳුන ටෙස්ට් තරඟයේදී ලකුණු 83ක් රැස් කරමින්.\nස්ටීවන් ස්මිත් සිය 61 වන ටෙස්ට් තරඟයේදී 111 වන ඉනිම ක්‍රීඩා කරමින් මෙලෙස ටෙස්ට් ලකුණු 6000 සම්පූර්ණ කළා.\nශ්‍රීමත් ගාර්ෆීල්ඩ් සෝබර්ස් ද ඉනිම 111කින් ටෙස්ට් ලකුණු 6000 රැස් කළ අතර, එම ලැයිස්තුවේ පෙරමුණ ගත් ශ්‍රීමත් ඩොනල්ඩ් බ්‍රැඩ්මන් එම ඉලක්කය අභිබවා ගියේ 45 වන ටෙස්ට් තරඟයේදී 68 වන ඉනිම ක්‍රීඩා කරමින්.\n05 වන අළුබඳුන ටෙස්ට් තරඟයේ 3 වන දිනය වන අද (06) පළමු ඉනිමේ පන්දුවට පහර දෙන ඕස්ට්‍රේලියාව කඩුලු 04 ක් දැවී ලකුණු 479ක් රැස්කරගෙන සිටියා.\nඋස්මාන් කවාජා ලකුණු 171යි.\nපන්දුවට පහර දෙමින් සිටින මාෂ් සොහොයුරන් නොදැවුණු 05 වන කඩුල්ල සඳහා රැස්කරගෙන සිටින ලකුණු සංඛ්‍යාව 104ක්.\nඑහිදී ෂෝන් මාෂ් නොදැවී ලකුණු 98ක් ද, මිචෙල් මාෂ් නොදැවී ලකුණු 63ක් ද රැස් කරගෙන සිටිනවා.\nඑංගලන්තය මුල් ඉනිම සඳහා රැස් කළ ලකුණු සංඛ්‍යාව 346ක්.\nමේ අනුව ඕස්ට්‍රේලියාව පළමු ඉනිමේදී එංගලන්තයට වඩා ලකුණු 133ක් ඉදිරියෙන් සිටිනවා.",
       "URL": "https://www.hirunews.lk/sports/180339/ඕස්ට්‍රේලියානු-නායකයාගෙන්-නව-වාර්තාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=267"
}