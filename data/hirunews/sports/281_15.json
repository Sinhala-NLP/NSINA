{
       "Source": "hirunews",
       "Timestamp": "Monday, 13 November 2017 - 13:53",
       "Headline": "ඉන්දු - ශ්‍රී ලංකා ටෙස්ට් තරඟාවලියේදී වාර්තාවක් බිඳ දමා වාර්තාවක් අලුත් කිරීමට සුපිරි ක්‍රීඩකයෙකුට අවස්ථාව",
       "News Content": "ශ්‍රී ලංකාව සහ ඉන්දියාව අතර පැවැත්වෙන ටෙස්ට් තරඟාවලිය තුලදී ඉන්දීය කණ්ඩායමේ නායක විරාත් කෝලිට වාර්තාවක් බිඳ දැමීමේ අවස්ථාවක් හිමව තිබෙනවා.\nඒ ඉන්දීය කණ්ඩායමේ හිටපු නායක සව්රෝ ගංගුලි ඉන්දීය කණ්ඩායම ටෙස්ට් තරඟ 21ක් ජයග්‍රහණය සඳහා මෙහෙයවූ වාර්තාව බිඳ හෙලීමටයි.\nසව්රෝ ගංගුලි නායකත්වය දැරූ කාල සිමාව තුලදී ඔහු ටෙස්ට් තරඟ 49කදී ඉන්දීය කණ්ඩායම මෙහෙයවා ඇති අතර ඉන් තරඟ 21ක් ජයගෙන තිබෙනවා.\nමේ වන විට ඉන්දීය කණ්ඩායමේ නායකත්වය දරන විරාත් කෝලි ටෙස්ට් තරඟ 29 සඳහා ඉන්දීය කණ්ඩායමට නායකත්වය දී තරඟ 19ක් මේ වන විට ජයග්‍රහණය කර තිබෙනවා.\nඒ අනුව ශ්‍රී ලංකාව සමඟ පැවැත්වෙන ටෙස්ට් තරඟ තුනම ඉන්දීය කණ්ඩායමට ජයග්‍රහණය කිරීමට හැකි වූවොත් සව්රෝ ගංගුලි පසුකර යාමට විරාත් කෝලිට හැකිවෙනවා.\nවිරාත් කෝලිට පෙර ඉන්දීය කණ්ඩායම මෙහෙය වූ මහේන්ද්‍ර සිං දෝණි ටෙස්ට් තරඟ 60කට ඉන්දීය කන්ද්යමට නායකත්වය ලබා දී ඉන් ජයග්‍රහණය හිමි කරගෙන ඇති තරඟ සංඛ්‍යාව 27ක්.\nදත්ත වාර්තාවන්ට අනුව මෙම නායකයින් තිදෙනා අතුරින් වැඩිම ජයග්‍රාහී ප්‍රතිශතයක් පවත්වාගෙන යාමට සමත්ව ඇත්තේ විරාත් කෝලි විසින්.\nශ්‍රී ලංකා කණ්ඩායමසහ ඉන්දීය කණ්ඩායම අතර තරඟ 03කින් සමන්විත ටෙස්ට් තරඟාවලිය ලබන 16 වනදා කොල්කටා නුවර ඊඩ්න් ගාර්ඩ්න් ක්‍රීඩාංගනයේදී ආරම්භ වනවා.",
       "URL": "https://www.hirunews.lk/sports/175920/ඉන්දු-ශ්‍රී-ලංකා-ටෙස්ට්-තරඟාවලියේදී-වාර්තාවක්-බිඳ-දමා-අලුත්-කිරීමට-සුපිරි-ක්‍රීඩකයෙකුට-අවස්ථාව",
       "Category": "Sports",
       "Parent URL": "https://www.hirunews.lk/sports/all-news.php?pageID=281"
}