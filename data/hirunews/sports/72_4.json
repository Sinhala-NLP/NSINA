{
       "Source": "hirunews",
       "Timestamp": "Saturday, 02 January 2021 - 14:37",
       "Headline": "ප්‍රදේශයේ ක්‍රීඩක ක්‍රීඩිකාවන්ට වැසුණු  වොලිබෝල් ක්‍රීඩා පිටියට ගිය කල (වීඩියෝ)",
       "News Content": "ගිරාදුරුකෝට්ටේ මහවැලි ක්‍රීඩාංගණයට යාබදව මිට වසර 8කට පෙර ඉදිකර විවෘත කළ වොලිබෝල් ක්‍රීඩා පිටියට අද අත්ව ඇති ඉරණමයි මේ.\nආසියානු වොලිබෝල් සංගමයේ ආධාරයෙන් එවක ශ්‍රී ලංකා වොලිබෝල් සම්මේලන බලධාරීන් විසින් කෘතීම වොලිබෝල් ක්‍රීඩා පථයක් ද සහිතව ඉදිකළ මෙම ක්‍රීඩා පිටිය වෙනුවෙන් වැයකර ඇති මුදල රුපියල් ලක්ෂ 100ක්.\nනමුත් කාළයාගේ ඇවෑමෙන් මෙම ක්‍රීඩා පිටිය භාවිතයට නොගෙන අද වන විට වල්බිහි වී තිබෙන්නේ ද ක්‍රීඩා බලධාරීන් නිසි ලෙස ක්‍රීඩා පිටිය නඩත්තු නොකර බිහිරි අලින්සේ කටයුතු කිරීම හේතුවෙන්.\nවැසි දිනවලදී ජලයෙන් මෙම ක්‍රීඩාපිටිය පිරී යෑම හේතුවෙන් ඉන් කෘතීම වොලිබෝල් පථයට ද හානී වී තිබෙනවා.\nඑහි පවතින සිදුරු තුළ මදුරු කීටයින් බෝවීම හේතුවෙන් අද මෙම ක්‍රීඩා පිටිය ප්‍රදේශයටම මදුරුවන් බෝ කරන මධ්‍යස්ථානයක් බවට ද පරිවර්ථන වෙලා.\nමේ වන විට ඌව ක්‍රීඩා පළාත් ක්‍රීඩා විද්‍යායතනය මගින් පාලන වන මෙම ක්‍රීඩා පිටියේ ආරක්ෂාව උදෙසා පසුගිය සමයේදී ආරක්‍ෂිත වැටක් ඉදිකිරීමට පියවර ගත්තත්, අද එම වැටට අත්ව ඇති ඉරණමයි මේ.\nහාස්‍යට කරුණ වන්නේ අවම වශයෙන් නිසි වොලිබෝල් වැඩ සටහනක් හෝ ප්‍රදේශයේ වොලිබෝල් ක්‍රීඩාවේ උන්නතිය වෙනුවෙන් ක්‍රියාත්මක කරන්නට බලධාරීන් අපොහොසත් වෙද්දී, ඔවුන් විසින් මෙම ක්‍රීඩා පිටිය භාවිතයත් ප්‍රදේශයේ ක්‍රීඩක ක්‍රීඩිකාවන්ට තහනම් කිරීමයි.\nඒ හේතුවෙන් ප්‍රදේශයේ ක්‍රීඩක ක්‍රීඩිකාවන්ට යාබඳ ලඳු කැලෑවක් අසල සිය පුහුණුවීම් කටයුතු කරන්නත් සිදු වී තිබෙනවා.\n.\nහතු පිපෙන්නා සේ මෙරට ක්‍රීඩා පිටි ඉදි කළත්,නිසි ලෙස නඩත්තු කරමින් ඉන් මෙරට ක්‍රීඩක ක්‍රීඩිකාවන්ගේ ප්‍රයෝජනය සඳහා හැක්කේ  අද ඉන්  කියෙන් කී ප්‍රමාණක් ද ?.\nඒ මෙරට ක්‍රීඩා සංගම් හෝ අදාළ ක්‍රීඩා නිලධාරීන් ක්‍රීඩා පිටි ඉදිකර අතපිහදා ගෙන පැත්තකට වී පසුව ඒ දෙසපැත්තවත්  හැරිවත් නොබැලීම හේතුවෙන්.\nගිරාදුරුකෝට්ටේ වොලිබෝල් ක්‍රීඩා පිටිය ඊට තවත් එක් උදාහණයක් සපයනවා.\nගෙවුණු වසරවලදී සිදු වූ අඩුපාඩු හදාගෙන එළෙබෙන නව වසරේ සිට හෝ ක්‍රීඩාවේ උන්නතිය වෙනුවෙන් බලධාරීන්ගේ නුවණ පහළ වුවහොත් එය අපේ රටේ ක්‍රීඩාවේ අනාගතයට යහපතක්ම වනු ඇති.",
       "URL": "https://www.hirunews.lk/sports/258570/ප්‍රදේශයේ-ක්‍රීඩක-ක්‍රීඩිකාවන්ට-වැසුණු-වොලිබෝල්-ක්‍රීඩා-පිටියට-ගිය-කල-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=72"
}