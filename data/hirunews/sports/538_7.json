{
       "Source": "hirunews",
       "Timestamp": "Friday, 03 May 2013 - 13:19",
       "Headline": "පළපුරුද්දට තැනක් දුන්නා. - සනත්.",
       "News Content": "ලබන මස එංගලන්තයේ පැවැත්වෙන චැම්පියන්ස් කුසලාන ක්‍රිකට් තරගාවලිය සඳහා        ශ්‍රී ලංකා පිල තෝරා ගැනීමේදී ක්‍රීඩකයන්ගේ පළපුරුද්ද කෙරෙහි වැඩි අවධානයක් යොමුකළ බව ශ්‍රී ලංකා ක්‍රිකට් තේරීම් කමිටු ප්‍රධානී සනත් ජයසූරිය පවසනවා. එහිදී යොවුන් කුසලතාවන්ට වැඩි ඉඩක් ලබාදීමට හැකියාවක් නොලැබුණ බවත් ඔහු පිළිගත්තා. ශ්‍රී ලංකා පිලට මෙවර තරගාවලියේ මූලික වටයේදී තරග වැදීමට සිදුව ඇත්තේ ප්‍රබල එක්දින කණ්ඩායම් 3 ක් සමඟයි. සත්කාරක එංගලන්ත පිල, නවසීලන්තය සහ  ඕස්ට්‍රේලියාව ශ්‍රී ලංකාව සමඟ ‘‘ ඒ ’’ කාණ්ඩයට ඇතුළත් වනවා. චැම්පියන්ස් කුසලාන තරගාවලියට සහභාගි වන ශ්‍රී ලංකා සංචිතය ඊයේ ප්‍රකාශයට පත් කෙරුණු අතර, අජන්ත මෙන්ඩිස් කණ්ඩායමෙන් ඉවත් කිරීමත්, චානක වෙලගෙදර කණ්ඩායමට යලි කැඳවීමත් විශේෂයෙන් කැපී පෙනෙනවා. සනත් ජයසූරිය තවදුරටත් සඳහන් කළේ මහේල ජයවර්ධන කණ්ඩායමේ ආරම්භක පිතිකරුවෙකු ලෙස යොදා ගැනීම පිළිබඳව ද අවධානය යොමුව ඇති බවයි.",
       "URL": "https://www.hirunews.lk/sports/58258/පළපුරුද්දට-තැනක්-දුන්නා-සනත්",
       "Category": "Sports",
       "Parent URL": "https://www.hirunews.lk/sports/all-news.php?pageID=538"
}