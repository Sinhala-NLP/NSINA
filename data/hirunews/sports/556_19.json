{
       "Source": "hirunews",
       "Timestamp": "Tuesday, 22 January 2013 - 13:01",
       "Headline": "අවසන් තරගයට මයිකල් ක්ලාක් අවිනිශ්චිතයි.",
       "News Content": "ශ්‍රී ලංකාව සමග හොබාට් හිදී හෙට පැවැත්වෙන 5 වන සහ අවසාන එක්දින තරගයට  ඕස්ට්‍රේලියානු නායක මයිකල් ක්ලාක්ගේ සහභාගීත්වය අවිනිශ්චිත වී තිබෙනවා. තරගයට පෙරාතුව පැවැත්වෙන පුහුණු කටයුතුවලදී ක්ලාක් කායික ආබාධයකට ලක්වීම ඊට හේතුවයි. ඔහුගේ පාදයේ වළලූකර ප්‍රදේශයේ පේශීන් ඇදීමකට ලක්ව ඇති බවයි වෛද්‍ය වාර්තාවලින් පෙනී ගොස් ඇත්තේ. මේ නිසා හෙට තරගයට පෙර ඔහු ප්‍රකෘතිමත් වේද යන්න සැකසහිත බවයි  ඕස්ට්‍රේලියානු වාර්තා සඳහන් කළේ. එසේ වුවහොත් ජෝර්ජ් බේලි ශ්‍රී ලංකාවට එරෙහිව 5 වන එක්දින තරගයේ දී  ඕස්ට්‍රේලියානු පිළ මෙහෙය වනු ඇති.\nමෙතෙක් පැවැති තරගවලින් ජයග්‍රහණ දෙකකට එකක් ලෙස ඉදිරියෙන් සිටින්නේ  ශ්‍රී ලංකාවයි. 4 වන එක්දින තරගය මතභේදකාරී ලෙස තීරණයක් නොමැතිව අවසන් කිරීම හේතුවෙන් තරගාවලියේ ජයග්‍රහණය සම්පූර්ණ කිරීම සඳහා ශ්‍රී ලංකාවට පැවති අවස්ථාව අහිමි වුණා. එහෙත් හෙට තරගය ජය ගතහොත් ශ්‍රී ලංකාවට පිට පිට දෙවතාවක්  ඕස්ට්‍රේලියාවේ තරගාවලි ජයග්‍රහණයක් ලැබීමට අවස්ථාව ලැබෙනවා.  ඕස්ට්‍රේලියාවට පවතින්නේ තරගාවලිය ජය පැරදුමෙන් තොරව අවසන් කිරීමේ අවස්ථාවක් පමණයි.",
       "URL": "https://www.hirunews.lk/sports/51893/අවසන්-තරගයට-මයිකල්-ක්ලාක්-අවිනිශ්චිතයි",
       "Category": "Sports",
       "Parent URL": "https://www.hirunews.lk/sports/all-news.php?pageID=556"
}