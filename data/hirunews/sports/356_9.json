{
       "Source": "hirunews",
       "Timestamp": "Sunday, 05 February 2017 - 6:41",
       "Headline": "එක්දින තරගාවලියේ ජය දකුණු අප්‍රිකාවට",
       "News Content": "ශ්‍රී ලංකාවට එරෙහි තුන්වන එක්දින තරගය කඩුලු 7 කින් ජයග්‍රහණය කිරීමට දකුණු අප්‍රිකාව සමත්වුනා.\nජොහැන්නස්බර්ග්හිදී පැවති තරගයේ කාසියේ වාසිය දිනු දකුණු අප්‍රිකාවේ ආරාධනය මත පළමුවෙන් පන්දුවට පහරදුන් ශ්‍රී ලංකාවට පන්දුවාර 39 යි පන්දු දෙකකදී සියලුදෙනා දැවී ලබාගැනීමට හැකිවුයේ ලකුණු 163 ක් පමණයි.\nනිරෝෂන් දික්වැල්ල 74 යි. උපුල් තරංග ලකුණු 31 ක් රැස් කලා.\nධනංජය ද  සිල්වා ලකුණු 16 ක් සහ සචිත් පතිරණ ලකුණු 18 ක් ලබාගත්තා.\nවෙනත් කිසිදු ක්‍රීඩකයකුට ලකුණු 5 සීමාව ඉක්මවා යාමට හැකිවුයේ නැහැ.\nපන්දු යැවීමේදී ඩ්වේන් ප්‍රිටෝරියස් කඩුලු 3 ක් බිඳහෙලුවා.\nශ්‍රී ලංකාව පන්දුවට පහරදෙමින් සිටින අවස්ථාවේදී ක්‍රීඩාංගණයට මී මැස්සන් පැමිණීම හේතුවෙන් තරගය පැයක පමණ කාලයක් අත්හිටුවා තිබුනා.\nතරගය යළි ආරම්භ කෙරුනේ වෘත්තීමය මී මැස්සන් අල්ලනෙකු විසින් මී මැස්සන් පිටියෙන් ඉවත් කිරීමෙන් අනතුරුවයි.\nපිළිතුරු ඉනිම වෙනුවෙන් පන්දුවට පහරදුන් දකුණු අප්‍රිකාව පන්දුවාර 32 කදී කඩුලු 3 ක් පමණක් දැවී ජයග්‍රාහී ඉලක්කය පසුකලා.\nඒ බී ඩිවිලියස් නොදැවී ලකුණු 60 ක් රැස් කලා.\nඊයේ සිය පළමු එක්දින ජාත්‍යන්තර තරග ක්‍රීඩා කල ලහිරු කුමාර සහ ලහිරු මදුෂංක එක් කඩුල්ල බැගින් ලබාගත්තා.\nමෙම ජයග්‍රහණයත් සමග තරග 5 කින් සමන්විත එක්දින තරගාවලියේ ජය 3 ට බින්දුවක් ලෙසට දකුණු අප්‍රිකාවට හිමිවනවා.\nදෙරට අතර 4 වන එක්දින තරගය ලබන 7 වනදා කේප්ටවුන්හිදී පැවැත්වීමට නියමිතයි.",
       "URL": "https://www.hirunews.lk/sports/153684/එක්දින-තරගාවලියේ-ජය-දකුණු-අප්‍රිකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=356"
}