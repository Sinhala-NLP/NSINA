{
       "Source": "hirunews",
       "Timestamp": "Saturday, 09 December 2017 - 10:04",
       "Headline": "BPL පිටිය උණුසුම් කළ රාන්ග්පූර් රයිඩස්, කුල්නා ටයිටන්ස් සටන",
       "News Content": "බංග්ලාදේශ ප්‍රිමියලීග් තරඟාවලියේ රාන්ග්පූර් රයිඩස් කණ්ඩායම සහ කුල්නා ටයිටන්ස් කණ්ඩායම අතර ඊයේ පැවති තරඟයෙන් විශිෂ්ඨ ජයක් හිමිකර ගැනීමට රාන්ග්පූර් රයිඩස් කණ්ඩායම සමත් වුණා.\nබටහිර ඉන්දීය කොදෙව් ක්‍රීඩක ක්‍රිස් ගේල්ගේ ප්‍රවේගකාරී පිතිකරණයයෙන් රාන්ග්පූර් රයිඩස් කණ්ඩායම මෙම තරඟය ජයගත්තේ කඩුලු 08කින්.\nතරඟයේ කාසිය වාසිය දිනූ රාන්ග්පූර් රයිඩස් පිල පළමුව පන්දුවට පහරදීමට කුල්නා ටයිටන්ස් කණ්ඩායමට ආරාධනා කළා.\nඒ අනුව කුල්නා ටයිටන්ස් කණ්ඩායම පන්දුවාර 20 තුල කඩුලු 06ක් දැවී රැස් කළ ලකුණු සංඛ්‍යාව 167ක්.\nපන්දු යැවීමේදී රාන්ග්පූර් රයිඩස් කණ්ඩායම වෙනුවෙන් විශිෂ්ඨ පන්දු යැවීමක නිරත වූ ලසිත් මාලිංග සිය පන්දුවාර 04 තුල  කඩුලු 02ක් බිඳ දැමීමට සමත්වූ අතර රවී බොපාරා, රුබෙල් හුසේන්, නස්මුල් ඉස්ලාම් සහ සෝහාග් ගාසි එක් කඩුල්ල බැගින් දවා ගත්තා.\nපිළිතුරු ඉනිම ක්‍රීඩා කළ රාන්ග්පූර් රයිඩස් පන්දුවාර 15යි පන්දු 02කදී කඩුලු 02ක් පමණක් දැවී තිබියදී ලකුණු 171ක් ලබා ගනිමින් තරඟය ජය ගැනීමට සමත් වුණා.\nඑහිදී ප්‍රේක්ෂකයිට කලකට අමතක නොවන ඉනිමක් ක්‍රීඩාකළ ක්‍රිස් ගේල් පන්දු 51කදී හයේ පහර 14ක් සහ හතරේ පහර 06ක් නොදැවී ලකුණු 126ක් ලබා ගනිමින් සිය කණ්ඩායම ජයග්‍රහණය කරා ගෙන ගියා.\nඔහුට අනෙහි සහයක් ලබා දුන් මොහොමඩ් මිතුන් නොදැවී රැස් කළ ලකුණු සංඛ්‍යාව 30ක්.\nක්‍රිස් ගේල් නොදැවී ඊයේ රැස් කළ මෙම ලකුණු 126 බංග්ලාදේශ ප්‍රිමියලීග් තරඟාවලි ඉතිහාසයේ ක්‍රීඩකයෙක් මෙතෙක් රැස් කළ වැඩිම ලකුණු සංඛ්‍යාව වෙනවා.\nක්‍රිස් ගේල්ගේ නොදැවුණු ඉනිම පහතින්...",
       "URL": "https://www.hirunews.lk/sports/177967/bpl-පිටිය-උණුසුම්-කළ-රාන්ග්පූර්-රයිඩස්-කුල්නා-ටයිටන්ස්-සටන",
       "Category": "Sports",
       "Parent URL": "https://www.hirunews.lk/sports/all-news.php?pageID=275"
}