{
       "Source": "hirunews",
       "Timestamp": "Saturday, 03 September 2022 - 14:10",
       "Headline": "සිම්බාබ්වේ ක්‍රිකට් කණ්ඩායමට ඓතිහාසික ජයක්",
       "News Content": "ඔස්ට්‍රෙලියාවට එරෙහිව ඔස්ට්‍රෙලියාවේ දී ම සිය පළමු එක්දින තරග ජය වාර්තා කිරීමට සංචාරක සිම්බාබ්වේ කණ්ඩායම අද (03) සමත් වුණා.\nඒ දෙරට අතර පැවති තුන්වන එක්දින තරගය කඩුලු 3 කින් ජය ගැනීමත් සමගයි.\nටවුන්ස් විල් හි පැවති තරගයේ කාසියේ වාසිය දිනූ සිම්බාබ්වේ කණ්ඩායම පළමුවෙන් පන්දුවට පහරදීම සඳහා ඔස්ට්‍රෙලියානු කණ්ඩායමට ආරාධනා කළා.\nඒ අනුව, පිටියට පිවිසි ඔස්ට්‍රෙලියානු කණ්ඩායමට පන්දුවාර 31 ක් අවසානයේ සියලුදෙනා දැවී ලබාගත හැකිවූයේ ලකුණු 141 ක් පමණයි.\nඑහිදී ඩේවිඩ් වෝනර් හුදකලා ඉනිමක් ක්‍රීඩා කළ අතර ඔහු ලබා ගත් ලකුණු සංඛ්‍යාව 94 ක්.\nඔහුට අමතරව ලකුණු දහයේ සීමාව පසුකළේ ග්ලේන් මැක්ස්වෙල් පමණයි.\nපන්දු යැවීමේ රයන් බර්ල් පන්දුවාර 3කදී ලකුණු 10කට කඩුලු 5 ක් දවා ගැනීම විශේෂත්වයක්.\nසිම්බාබ්වේ කණ්ඩායම පන්දුවාර 39 ක් අවසානයේ කඩුලු 7ක් පමණක් දැවී තිබියදී ජයග්‍රාහී ඉලක්කය පසුකර ගියා.",
       "URL": "https://www.hirunews.lk/sports/314445/සිම්බාබ්වේ-ක්‍රිකට්-කණ්ඩායමට-ඓතිහාසික-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=14"
}