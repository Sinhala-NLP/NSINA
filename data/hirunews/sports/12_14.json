{
       "Source": "hirunews",
       "Timestamp": "Sunday, 16 October 2022 - 12:52",
       "Headline": "20-20 ලෝක කුසලානයේ ශ්‍රී ලංකාව පරදා නැමීබියාවට ජය",
       "News Content": "මෙවර පන්දුවාර 20-20 ක්‍රිකට් ලෝක කුසලානයේ මංගල තරගයේ ජයග්‍රහණය ලබා ගැනීමට නැමීබියානු කණ්ඩායම අද (16) සමත් වුණා.\nඒ අද ඔස්ට්‍රෙලියාවේ ගේලෝන්ග් ක්‍රීඩාංගණයේ දී ප්‍රතිවාදී ශ්‍රී ලංකා පිල පරාජයට පත් කරමින්.\nකාසියේ වාසියේ ජය තමන් සතු කරගත් ශ්‍රී ලංකා කණ්ඩායම පළමුව පන්දු රැකීමට තීරණය කළේ නායක දසුන් ශානකගේ තීන්දුව මතයි.\nඒ අනුව පිටියට පිවිසි නැමීබියානු කණ්ඩායම නවකයින්ගෙන් සැදුම්ලත් වුව ද, ඔවුන්ගෙන් ශ්‍රී ලංකා කණ්ඩායමට හඹා ගොස් ජයගැන්මට හිමි වූ ඉලක්කය ලකුණු 164ක්.\nපන්දු 120කට ලකුණු 164ක ඉලක්කයක් හඹායාමට පිටියට පිවිසියේ මෙරට ක්‍රිකට් ලෝලීන්ගේ නොමඳ ආදරයට ලක් වන කුසල් මෙන්ඩිස් සමගින් පැතුම් නිස්සංකයි.\nමුල් අවස්ථාවේ දී දැවැන්ත පහරවල් ශ්‍රී ලංකා කණ්ඩායමෙන් පෙන්නුම් කළ ද, කුසල් මෙන්ඩිස් ලකුණු 06ක් ලබා සිටියදී David Weiseගේ පන්දුවක් හමුවේ උඩ පන්දුවකට හසුව දැවී යාමෙන් ලකුණු රැස් කිරීමේ දී කිසියම් පසුගාමීත්වයක් දිස් වුණා.\nඉන් අනතුරුව පිටියට පිවිසියේ ධනංජය සිල්වා යි.\nනමුත් ධනංජය සිල්වා සහ පැතුම් නිස්සංක ශ්‍රී ලංකා ලකුණු පුවරුව 25කට ආසන්න වීමේ දී යළි ක්‍රීඩාගාරයේ අසුන් දෙකක් ඔවුන් හට වෙන්කර දෙන්නට නැමීබියානු පන්දු යවන්නන් සමත් වුණා.\nපැතුම් ලකුණු 09ක් ලබාසිටියදී දැවී ගියේ බෙන් ෂිකොන්ගේ පන්දුවක් හමුවේ වූ අතර, ධනංජය දැවී ගියේ ජෑන් ෆ්‍රයිලින්ක්ගේ පන්දුවක් හමුවේ ලකුණු 12ක් ලබා සිටියදියි.\nඉන් පසුව පිටියට පිවිසි ධනුෂ්ක ගුණතිලකට පැමිණි විගස යළිත් පිත්ත බිත්තියට හේත්තු කර අසුන් ගැනීමට සිදු වූයේ ෂිකොන්ගෝ ධනුෂ්කට යොමු කළ පළමු පන්දුවටම කිසිදු ලකුණක් නොලබා ඔහු දැවී යාමත් සමගයි.\nමෙලෙස ශ්‍රී ලංකා කණ්ඩායමේ ජයග්‍රහණයට දැඩිව අභියෝග සිය පන්දු බලඇණියෙන් එල්ල කරමින් නැමීබියානුවන් දිගින් දිගටම කඩුලු 05ක් ම බිඳ දැමුවේ ශ්‍රී ලංකා ලකුණු පුවරුව 79ක්ව සටහන් වෙද්දියි.\nඔස්ට්‍රෙලියාවේ පිහිටි මෙම ක්‍රීඩාංගණය ක්‍රිකට් පිටියක් වීමට පෙර වෙන් කර ඇත්තේ ද පාපන්දු ක්‍රීඩාව සඳහායි.\nතණතිල්ලේ හෝ පිටියේ පන්දුවේ දෝලනය සම්බන්ධයෙන් ශ්‍රී ලංකාවට හෝ නැමීබියානු කණ්ඩායමට කිසිදු පෙර අත්දැකීමක් නොමැති වීම ද, මුල් අවස්ථාවේ දී එක පෙළට කඩුලු බිඳී යාමට හේතුවක් ලෙසට ද හැඳින්විය හැකියි.\nකෙසේවෙතත් දසුන් ශානක සහ භානුක රාජපක්ෂ එක්ව ශ්‍රී ලංකා කණ්ඩායමේ ලකුණු පුවරුවට වඩාත් සුබදායි ලකුණු එක් කරන්නට සමත් වූයේ පිටිය සිසාරා දසුන්ගේ පිත්ත යළිත් ක්‍රියාත්මක වීම හේතුවෙන්.\nනමුත් එල්ල කළ උඩ පන්දුවක් හේතුවෙන් භානුක රාජපක්ෂ සහ ඉන් පසුව පිටියට එක් වූ හසරංගට ද ක්‍රීඩා පිටියෙන් ඉවත් වන්නට සිදු වුණේ ජයග්‍රහණය තවත් දුරකට ඇද දමමින්.\nඑලෙස ශ්‍රී ලංකා කණ්ඩායමේ පිතිකරුවන් පිළිවෙළින් දැවී යද්දී කණ්ඩායමේත්, සුවහසක් ශ්‍රී ලාංකික ක්‍රීඩා ලෝලීන්ගේ බලාපොරොත්තුව සිය දෝතට ගත් නායක දසුන් ශානක චාමික කරුණාරත්න සමග එක්ව 06 වැනි කඩුල්ලට ශක්තිමත් ලකුණු සංඛ්‍යාවක් ගොඩනැගීමට උත්සාහ කළ ද එය යම් තාක් දුරකට සාර්ථක වුණා.\nදසුන් දැවී ගියේ මංගල තරග ජය ශ්‍රී ලංකා ක්‍රිකට් ලෝලීන්ගේ හිත්වලින් තවදුරටත් පහළට ඇද දමමින්.\nආක්‍රමණශීලී පන්දු යැවීමක නිරත වූ නැමීබියානු පන්දු යවන්නන් අතරින් බර්නාඩ් ස්කොල්ට්ස්, බෙන් ෂිකොන්ගෝ, ඩේවිඩ් වියැස් සහ ජෑන් අතරේ කඩුලු 02ක බැගින් බිඳී ගියේ ශ්‍රී ලංකා කණ්ඩායම අන්ත අසරණත්වයකට ඇද දමමින්.\nජේ.ජේ. ස්මිත්ට එක් කඩුල්ලක් හිමිවුණා.\nදැවැන්ත පහරවල් ශ්‍රී ලංකා කණ්ඩායමේ පිතිකරුවන් එල්ල කළ ද, ඊට කිසිසේත්ම ඉඩ ලබා නොදී අගය කළ හැකි පන්දු රැකීමක නිරතවන්නට ද නැමීබියාව අමතක කළේ නැහැ.\nඒ අනුව ශ්‍රී ලංකා කණ්ඩායම පන්දුවාර 20-20 පළමු වටයේ පළමු තරගයෙන් ම නැමීබියාව හමුවේ පරාජයට පත් වූයේ ලකුණු 55ක් පසුපසින් සිටිමින්.\nශ්‍රී ලංකා කණ්ඩායමට සියල්ලන් දැවී ලබාගත හැකි වූයේ ලකුණු 108ක් පමණක් වන අතර, තම කණ්ඩායම වෙනුවෙන් වැඩිම ලකුණු ලාභියා වූයේ නායක දසුන් ශානක පමණයි.\nභානුකගේ ලකුණු 20න් පසුව සෙසු කිසිදු පිතිකරුවෙකුට අගය කළ හැකි ලකුණක් ලබාගැනීමට මෙම තරගයේ දී වාසනාව හිමිවූයේ නැහැ.\nඒ අනුව මෙවර පන්දුවාර 20-20 පළමු තරගයේ ජය නැමීබියාව සතු වුණා.",
       "URL": "https://www.hirunews.lk/318014/20-20-ලෝක-කුසලානයේ-ශ්‍රී-ලංකාව-පරදා-නැමීබියාවට-ජය",
       "Category": "Sports",
       "Parent URL": "https://www.hirunews.lk/sports/all-news.php?pageID=12"
}