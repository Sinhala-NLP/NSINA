{
       "Source": "hirunews",
       "Timestamp": "Sunday, 15 October 2017 - 18:38",
       "Headline": "ශ්‍රී ලංකා කණ්ඩායම පකිස්ථානයට යැවීමට වැඩි ඉඩකඩක් !",
       "News Content": "පකිස්ථාන කණ්ඩායම සමඟ පකිස්ථානයේ ලාහෝර් නුවර ගඩාෆි ක්‍රීඩාංගනයේ දී පැවැත්වීමට සැලසුම් කර ඇති තුන්වන පන්දුවාර විස්සයි විස්ස තරඟය සඳහා ශ්‍රී ලංකා කණ්ඩායම සහභාගී කරවීමට වැඩි ඉඩකඩක් පවතින බව ශ්‍රී ලංකා ක්‍රිකට් විධායක කමිටු සාමාජිකයෙක් පවසනවා.\nදෙරට අතර පැවැත්වෙන මෙම තරඟය ලාහෝර් නුවරදී පැවැත්වීමට ගෙන ඇති තීරණය පිළිබඳ යළි සලකා බලන්නැයි ඉල්ලමින් ශ්‍රී ක්‍රිකට් ක්‍රීඩකයන් 40 දෙනෙකු ක්‍රිකට් ආයතනය වෙත ලිපියක්ද භාර දෙනු ලැබුවා.\nඑමෙන්ම එම තරඟය වෙනත් ක්‍රීඩාංගණයක පැවැත්වීමට පියවර ගන්නා ලෙසටයි ඔවුන් ඉල්ලා ඇත්තේ.\nශ්‍රී ලංකා ක්‍රිකට් ආයතනය වෙත  භාරදුන් මෙම ලිපියට, පසුගිය මාසයේ ලෝක කණ්ඩායම සමඟ එක්ව පකිස්ථානයේ පන්දුවාර විස්සයි විස්ස තරඟාවලියට එක්වූ තුන් ඉරියව් ක්‍රීඩක තිසර පෙරේරා අත්සන් කර නොමැති බවයි විදෙස් මාධ්‍ය වාර්තා කරන්නේ.\nකෙසේ වෙතත් ක්‍රීඩකයන්ගේ මෙම ඉල්ලීම සම්බන්ධයෙන් වන තීරණය හෙට දිනයේ ශ්‍රී ලංකා ක්‍රිකට් ආයතනය විසින් ප්‍රකාශයට පත් කරන බවයි වාර්තා වුණේ.\n2009 වසරේ මාර්තු 3 වනදා ලාහෝර් නුවරදී ශ්‍රී ලංකා ක්‍රීඩකයන් රැගත් බස් රථයට ත්‍රස්ත ප්‍රහාරයක් එල්ලවීමත් සමඟ පකිස්ථානයේ තරඟ පැවැත්වීමට කිසිදු කණ්ඩායමක් කැමැත්ත පළ කළේ නැහැ.",
       "URL": "https://www.hirunews.lk/sports/173564/ශ්‍රී-ලංකා-කණ්ඩායම-පකිස්ථානයට-යැවීමට-වැඩි-ඉඩකඩක්",
       "Category": "Sports",
       "Parent URL": "https://www.hirunews.lk/sports/all-news.php?pageID=290"
}