{
       "Source": "hirunews",
       "Timestamp": "Thursday, 30 December 2021 - 13:09",
       "Headline": "රොස් ටේලර් ජාත්‍යන්තර ක්‍රිකට් පිටියට සමු දෙයි",
       "News Content": "නවසීලන්ත කණ්ඩායමේ සුපිරි පිතිකරුවෙකු ලෙස සැලකෙන රොස් ටේලර් ජාත්‍යන්තර ක්‍රිකට් ක්‍රීඩාවට සමුදීමට තීරණය කර තිබෙනවා.\nසිය නිල ට්විටර් ගිණුම ඔස්සේ පණිවිඩයක් නිකුත් කළ ඔහු කියා සිටියේ, එළඹෙන බංග්ලාදේශ කණ්ඩායමේ නවසීලන්ත සංචාරයේ තරග තමන්ගේ අවසන් ටෙස්ට් තරග වන බවයි.\nඑමෙන්ම ඔස්ට්‍රේලියාව සහ නෙදර්ලන්තය සමඟ පැවැත්වීමට නියමිත එක්දින තරගාවලිය ඔහුගේ අවසන් එක්දින තරගාවලිය වන බවත් ඔහු සඳහන් කර තිබෙනවා.\n37 හැවිරිදි රොස් ටේලර් නවසීලන්ත කණ්ඩායම වෙනුවෙන් ටෙස්ට් තරග 110කට එක්වී ඉනිම 93 ක දී රැස් කර ඇති ලකුණු සංඛ්‍යාව 7584ක්.\nඒ අතරේ ටෙස්ට් ශතක 19ක් හා අර්ධ ශතක 35 ක් ඇති අතර ඔහුගේ වැඩිම ලකුණු සංඛ්‍යාව වන්නේ ලකුනු 290ක්.\nඑමෙන්ම එක් දින තරග 233ක දී නවසීලන්ත කණ්ඩායම නියෝජනය කර ඇති රොස් ටේලර් එහිදී ලකුණු 8,582ක් රැස් කර ගෙන ඇත්තේ ලකුණු 48.2 සාමාන්‍යයක් රඳවා ගනිමින්.\nඔහුගේ වැඩි ම එක්දින ලකකුණු සංඛ්‍යාව වන්නේ නො දැවී රැස් කර ගත් ලකුණු 181ක්.\nඔහු එක්දින ශතක 21ක් සහ අර්ධ ශතක 51කට හිමිකම් කියනවා.\nඑමෙන්ම ටී 20 තරග 102කට එක් වී ඇති ඔහු එහි දී ලකුණු 1909 රැස්කරගෙන තිබෙනවා.\nඒ අතරට අර්ධ ශතක හතක් ඇතුළත්.",
       "URL": "https://www.hirunews.lk/sports/292553/රොස්-ටේලර්-ජාත්‍යන්තර-ක්‍රිකට්-පිටියට-සමු-දෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=32"
}