{
       "Source": "hirunews",
       "Timestamp": "Wednesday, 24 August 2016 - 13:19",
       "Headline": "ක්‍රිකට් ක්‍රීඩකයන්ගේ දස්කම් ඇගයෙන ක්‍රිකට් සම්මාන උළෙල",
       "News Content": "මෙරට ක්‍රිකට් ක්‍රීඩකයන්ගේ දස්කම් ඇගයෙන ශ්‍රී ලංකා ක්‍රිකට් සම්මාන උළෙල සැප්තැම්බර් 21 වැනිදා පැවැත්වෙනවා.\nමෙවර එම සම්මාන උළෙල සංවිධාන කෙරෙන්නේ 8වන වරටයි.\nශ්‍රි ලංකා ක්‍රිකට් සම්මාන උළෙල පිළිබඳ දැනුවත් කිරීමේ ප්‍රවෘත්ති සාකච්ඡාවක් ඊයේ කොළඹදී පැවැත්වුණා.\nදේශීය සහ ජාත්‍යන්තර ක්‍රිකට් පිටියේදී 2015 වසර තුළ මෙරට ක්‍රීඩක ක්‍රීඩිකාවන් දැක්වූ දස්කම් මෙහිදී ඇගයීමට ලක්වනු ඇති.\nමෙවර සම්මාන උළෙලේදී පිරිනැමීමට නියමිත සම්මාන ගණන 65 ක්.\nඒ අතරින් වසරේ ජනප්‍රියම ක්‍රිකට් ක්‍රීඩකයා තෝරාගනු ලබන්නේ ක්‍රීඩා ලෝලීන්ගේ මනාපය අනුවයි.\nඅදාළ සම්මානය සඳහා හෙට මධ්‍යාහ්නයේ සිට සැපැතැම්බර් 20 වැනිදා මධ්‍යම රාත්‍රිය තෙක් කෙටි පණිවුඩ සහ අන්තර් ජාලය මගින් ප්‍රියතම ක්‍රීඩකයා වෙනුවෙන් මනාප ලබාදීමට අවස්ථාව හිමි වනවා.\nශ්‍රී ලංකා ක්‍රිකට් සම්මාන උළෙල සඳහා අනුග්‍රාහකත්වය පිරිනැමිමද ඊයේ සිදු කෙරුණා.",
       "URL": "https://www.hirunews.lk/sports/141377/ක්‍රිකට්-ක්‍රීඩකයන්ගේ-දස්කම්-ඇගයෙන-සම්මාන-උළෙල",
       "Category": "Sports",
       "Parent URL": "https://www.hirunews.lk/sports/all-news.php?pageID=389"
}