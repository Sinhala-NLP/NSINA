{
       "Source": "hirunews",
       "Timestamp": "Tuesday, 28 July 2015 - 8:37",
       "Headline": "අයි.සී.සී. දර්ශකයේ නවතම ශ්‍රේණිගත කිරීම්",
       "News Content": "ශ්‍රී ලංකාව සමඟ පැවති එක්දින තරගාවලිය තුනට දෙකක් ලෙස ජයග්‍රහණය කළ පාකිස්තාන ක්‍රිකට් පිළ අයි.සී.සී. එක්දින කණ්ඩායම් දර්ශකයේ 8 වන ස්ථානය හිමි කරගෙන තිබෙනවා. චැම්පියන්ස් කුසලාන තරගාවලිය සඳහා සුදුසුකම් ලැබීමට ඔවුන් මේ ලබාගත් ස්ථානය රැක ගත යුතුයි. තරගාවලි පරාජය නිසා ප්‍රසාද ලකුණු 3ක් අහිමි වුවද ශ්‍රී ලංකාව තවදුරටත් දර්ශකයේ 5 වන ස්ථානයේ රැදී සිටිනවා. එක්දින තරගාවලියේ අවසන් තරග දෙකේදී අර්ධ ශතක රැස් කර ගත්ත ද ටී.එම්. ඩිල්ශාන් එක්දින පිතිකරු දර්ශකයේ 5 වන ස්ථානයේ සිට 6 වන ස්ථානයට පැමිණ තිබෙනවා. ඇන්ජලෝ මැතිව්ස් පිතිකරු දර්ශකයේ 21 වන ස්ථානයට පත්වී ඇති අතර, ලහිරු තිරිමාන්න ස්ථාන 3ක් ඉදිරියට පැමිණ 36 වන ස්ථානය හිමි කර ගත්තා. අවසන් තරගයේ ශතකයක් ලැබූ කුසල් ජනිත් පෙරේරා එක්දින පිතිකරු දර්ශකයේ ස්ථාන 9ක් ඉදිරියට පැමිණ ඇති අතර ඔහුට හිමිව ඇත්තේ 64 වන ස්ථානයයි.",
       "URL": "https://www.hirunews.lk/sports/113941/අයි-සී-දර්ශකයේ-නවතම-ශ්‍රේණිගත-කිරීම්",
       "Category": "Sports",
       "Parent URL": "https://www.hirunews.lk/sports/all-news.php?pageID=458"
}