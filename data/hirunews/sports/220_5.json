{
       "Source": "hirunews",
       "Timestamp": "Sunday, 15 July 2018 - 14:18",
       "Headline": "පැරදුණු තරඟයෙන් වාර්තා පොත් අතරට ගිය දෝණි",
       "News Content": "ඉන්දියානු කණ්ඩායම අතර පැවති දෙවන එක්දින තරඟය ලකණු 86කින් ජය ගන්නට සත්කාරක එංගලන්ත කණ්ඩායම ඊයේ සමත් වුණා.\nතරඟයේ පළමුව පන්දුවට පහර දුන් එංගලන්ත කණ්ඩායම නියමිත පන්දුවාර 50 තුල කඩුලු 07කට රැස්කළ ලකුණු සංඛ්‍යාව 322ක්.\nඑහිදී අගනා ඉනිමක් ක්‍රීඩා කළ ජෝ රූට් පන්දු 116කදී ලකුණු 113ක් වාර්තා කළේ එක් හයේ පහරක් සහ හතරේ පහර 08ක් සමඟින්.\nනායක ඔවින් මෝගන් ලකණු 53ක් රැස් කළ අතර ඩේවිඩ් විලී නොදැවී ලකුණු 50ක් රැස්කරමින් එංගලන්ත ඉනිම ශක්තිමත් කළා.\nපන්දු යැවීමේදී දඟ පන්දු යවන ක්‍රීඩක කුල්දීප් යාදෙව් එංගලන්ත කඩුලු 03ක් බිඳ දැමුවා.\nපිළිතුරු ඉනිම ක්‍රීඩා කළ ඉන්දීය කණ්ඩායමට සියල්ලන් දැවී රැස්කර ගත හැකි වුයේ ලකුණු 236ක් පමණයි.\nඉන්දීය ඉනිමේ වැඩිම ලකුණු ලාභියා වූ සුරේෂ් රයිනා රැස්කළ ලකුණු සංඛ්‍යාව 46ක්.\nමේ අතර එක්දින ලකුණු දස දහසේ සීමාව පසු කළ සිව්වන ඉන්දීය පිතිකරුවා බවට පත්වීමට මහේන්ද්‍ර සිං දෝණිට ඊයේ තරඟයේදී හැකියාව ලැබුණා.\nදෝණි ඊයේ තරඟයේදී ලකුණු 37ක් රැස් කළ අතර ඔහු මෙහිදී වාර්තා පොත් අතරට එක් වුණේ එක්දින ලකුණු දස දහසේ සීමාව පසු කළ ලොව දෙවන කඩුලු රකිනා ලෙසයි.\nඑක්දින ලකුණු දස දහසේ සීමාව පසු කළ ලොව පළමු කඩුලු රකින්නා වන්නේ ශ්‍රී ලංකා කණ්ඩායමේ හිටපු නායක කුමාර් සංගක්කාරයි.\nමේ වන විට ක්‍රීඩකයින් 12 දෙනෙකු එක්දින ලකුණු දස දහසේ සීමාව පසුකර තිබෙනවා.\nඊයේ පැවති තරඟයේ විශේෂ අවස්ථා පහතින්.",
       "URL": "https://www.hirunews.lk/sports/195271/පැරදුණු-තරඟයෙන්-වාර්තා-පොත්-අතරට-ගිය-දෝණි",
       "Category": "Sports",
       "Parent URL": "https://www.hirunews.lk/sports/all-news.php?pageID=220"
}