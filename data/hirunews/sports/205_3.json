{
       "Source": "hirunews",
       "Timestamp": "Monday, 24 September 2018 - 9:48",
       "Headline": "නායකත්වයෙන් ඉවත් වූ මැතිව්ස්ගෙන් විශේෂ ලිපියක්",
       "News Content": "ඇන්ජලෝ මැතිව්ස් ශ්‍රී ලංකා එක්දින සහ පන්දුවාර 20 කණ්ඩායම්වල නායකත්වයෙන් ඊයේ (23) ඉවත් වුණා.\nමේ සම්බන්ධයෙන් කරුණු දක්වමින් ඇන්ජලෝ මැතිව්ස් විසින් ශ්‍රී ලංකා ක්‍රිකට් ආයතනයේ විධායක නිලධාරී ඈෂ්ලි ද සිල්වාට ලිපියක් යොමුකර තිබෙනවා\nඑහිදී ඔහු පවසන්නේ පසුගිය සිකුරාදා (21) පැවති විශේෂ සාකච්ඡාවකින් අනතුරුව ශ්‍රී ලංකා තේරීම් කමිටු සභාපති සහ ප්‍රධාන පුහුණුකරු තමාට එක්දින සහ පන්දුවාර 20 නායකත්වයෙන් ඉවත්වන ලෙස දැනුම් දුන් බවයි.\nආසියානු කුසලානයේදී ලැබූ පරාජයේ සම්පූර්ණ වගකීම තමන් වෙත පැවරීමට කටයුතුකර ඇති බව එහිදී ඔහු වැඩිදුරටත් පවසා තිබෙනවා.\nකෙසේ වෙතත් තමන් එම පරාජයේ කොටස්කරුවෙකු වුවත් එහි සම්පූර්ණ වගකීම තමන් දැරිය යුතු නොවන බවයි මැතිව්ස් පෙන්වා දෙන්නේ.\nකණ්ඩායම් සම්බන්ධයෙන් ගත් සියළු තීරණ තේරීම් කමිටු සාමාජීකයින්ගේ සහ ප්‍රධාන පුහුණුකරුගේ අනුදැනුම ඇතිව ගත් බවයි මැතිව්ස් වැඩි දුරටත් එම ලිපියේ දක්වා ඇත්තේ.\nවසර 05පමණ කාලයක් නායකත්වය දැරීමෙන් පසු 2017 වසරේදී තමන් නායකත්වයෙන් ඉල්ලා අස්වූ බවත් තමන් ශ්‍රී ලංකා කණ්ඩායමට නායකත්වය දුන් සමයේ ජයග්‍රහණ රැසක් කරා කණ්ඩායම මෙහෙය වූ  බවත් ඔහු පෙන්වා දෙනවා.\nකණ්ඩායමේ නායකත්වයෙන් ඉවත්වී සිටි අවස්ථාවක පුහුණුකරු සහ තේරිම් කමිටුවේ ඉල්ලීම මත යළි එක්දින සහ පන්දුවාර 20 කණ්ඩායම්වල නායකත්වය භාරගත් බවද ඔහු එම ලිපියෙන් සිහිපත් කර සිටිනවා.\nතමන් තවදුරටත් කණ්ඩායමේ සාමාජිකයෙකු ලෙස තම සේවය ඕනෑම අවස්ථාවක ලබාදීමට සැදී පැහැදී සිටින බවයි මැතිව්ස් පවසන්නේ.\nනමුත් තමන් කණ්ඩායමට නොසුදුස්සෙකු වන්නේ නම් ක්‍රිකට් ක්‍රීඩාවෙන් සමුගැනීමට තමන් කිසිවිටක පසුබට නොවන බවටද මැතිව්ස් අනතුරු අඟවනවා.\nතමන් හෘද සාක්ෂියට එකඟව කණ්ඩායමට සිය දායකත්වය ලබාදුන් බවත් කණ්ඩායමේ ස්ථානය තමන්ට රැකගැනීමට දක්ෂතාවය ඇති බවත් ඔහු පවසනවා.\nනිමාවූ දකුණු අප්‍රිකාව සමඟ පැවති එක්දින තරඟාවලියේ වැඩිම ලකුණු ලාභියා තමන් බව මතක් කරන මැතිව්ස් ලිපිය නිමා කරන්නේ ශ්‍රී ලංකා කණ්ඩායම සුභ පතමින්.",
       "URL": "https://www.hirunews.lk/sports/200591/නායකත්වයෙන්-ඉවත්-වූ-මැතිව්ස්ගෙන්-විශේෂ-ලිපියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=205"
}