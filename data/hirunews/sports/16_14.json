{
       "Source": "hirunews",
       "Timestamp": "Wednesday, 27 July 2022 - 22:54",
       "Headline": "2022 ආසියානු කුසලානය එක්සත් අරාබි එමීර් රාජ්‍යයේදී",
       "News Content": "ශ්‍රී ලංකාව සත්කාරකත්වය දැරීමට සැලසුම් කර තිබු ආසියානු කුසලාන ක්‍රිකට් තරගාවලිය අගෝස්තු 27 සැප්තැම්බර් 11 අතර එක්සත් අරාබි එමීර් රාජ්‍යයේ පැවැත්වීමට තීරණය වී තිබෙනවා.\n\"ආසියානු කුසලානය ශ්‍රී ලංකාවේ පැවැත්වීමට සෑම උත්සාහයක්ම ගත් අතර එම ස්ථානය එක්සත් අරාබි එමීර් රාජ්‍යයට ගෙන යාමට තීරණය කළේ බොහෝ සාකච්ඡා කිරීමෙන් පසුවයි\" යනුවෙන් ආසියානු ක්‍රිකට් කවුන්සිලයේ සභාපති ජේ ෂා බදාදා මාධ්‍ය නිවේදනයක් නිකුත් කරමින් කියා සිටියා.\n\"එක්සත් අරාබි එමීර් රාජ්‍යය වෙත තරගාවලිය රැගෙන ගියද තවදුරටත් ශ්‍රී ලංකාව සත්කාරක අයිතිවාසිකම් රඳවා ගනු ඇත.\" යනුවෙන් එම නිවේදනයේ වැඩිදුරටත් සඳහන්.\nආහාර සහ ඉන්ධන සැපයුම සිඳී යාමෙන් මේ වන විට ශ්‍රී ලංකාව එහි ඉතිහාසයේ දරුණුතම අර්බුදයකට මුහුණ දෙමින් සිටිනවා.\nඔස්ට්‍රේලියාව සහ පකිස්තානය යන රටවල් සමඟින් ද්විපාර්ශ්වික ක්‍රිකට් තරග සත්කාරකත්වය දැරීමට රට සමත් වුවද ආසියානු කුසලානය කණ්ඩායම් කිහිපයක තරඟාවලියක් වීම නිසා, පවතින ආර්ථික අවුල් මධ්‍යයේ එය පැවැත්වීමේ අභියෝග වැඩි බවයි ආසියානු ක්‍රිකට් කවුන්සලය පවසන්නේ.\n\"කණ්ඩායම් දෙකකට සත්කාරකත්වය සැපයීම කණ්ඩායම් දහයකට සත්කාරකත්වය සැපයීමට සමාන නොවේ,\" ශ්‍රී ලංකා ක්‍රිකට් ප්‍රධාන විධායක නිලධාරී ඈෂ්ලි ද සිල්වා මීට දින දහයකට පෙර ESPNcricinfo වෙත සාකච්ඡාවක් ලබා දෙමින් කියා සිටියා.\nඑහිදී වැඩිදුරටත් අදහස් දැක් වූ ශ්‍රී ලංකා ක්‍රිකට් ප්‍රධාන විධායක නිලධාරියා කියා සිටියේ \"ඔවුන් සියල්ලටම ඉන්ධන සහිත බස් රථ දහයක් ලබා දිය යුතුයි. ඔබ සෑම කණ්ඩායමකටම ඉන්ධන සහිත ගමන් මලු ප්‍රවාහන වෑන් රථයක් ලබා දිය යුතුයි, කළමනාකරුවන්ට ප්‍රවාහන පහසුකම් ලබා දිය යුතුය. ඔබ අනුග්‍රාහකයන්ටත් ප්‍රවාහන පහසුකම් ලබා දිය යුතු වනවා. ඊට අමතරව විදුලි පහන් ක්‍රියාත්මක කිරීමට අවශ්‍ය විදුලි ජනන යන්ත්‍රවලට ඉන්ධන ද සොයා ගැනීමට සිදුවනු ඇත.\" යනුවෙනුයි.\nඉන්දියානු උප මහද්වීපයේ බොහෝ ප්‍රදේශවල ජූනි සිට සැප්තැම්බර් දක්වා මෝසම් වැසි සමය බැවින් ආසියානු ක්‍රිකට් කවුන්සිලයට තරඟාවලිය පැවැත්වීම සඳහා තිබුනේ සීමිත විකල්ප අවස්තාවක්.\nයටිතල පහසුකම් සහ සංචාර සම්බන්ධයෙන් ගත් කල, එක්සත් අරාබි එමීර් රාජ්‍යය සාර්ථක නමුත් සාමාන්‍යයෙන් අගෝස්තු අග සහ සැප්තැම්බර් මුල සාමාන්‍යයෙන් ආර්ද්‍රතාවය 40 ° C ඉක්මවන උෂ්ණත්වය ක්‍රීඩකයින්ට අමතර පීඩනයක් වනු ඇති.\nඅවසන් වරට 2018 වසරේ පැවති ආසියානු කුසලානය මෙවර පැවැත්වෙන්නේ විස්සයි20 ක්‍රමයටයි.\nඒ ලබන ඔක්තෝම්බර් මාසයේදී පැවැත්වීමට නියමිත ලෝක කුසලාන තරගාවලියට සඳහා වන පෙරහුරු තරගාවලියක් වශයෙන්.\nඑක්සත් අරාබි එමීර් රාජ්‍යය, කුවේට්, සිංගප්පූරුව සහ හොංකොං අතර සුදුසුකම් ලැබීමේ තරග වටයකින් අනතුරුව එහි ජයග්‍රාහකයා ප්‍රධාන තරගාවලියට එක් වන්නේ ශ්‍රී ලංකාව, ඉන්දියාව, පකිස්ථානය, ඇෆ්ගනිස්ථානය සහ බංග්ලාදේශය සමඟ තරග වැදීමටයි.",
       "URL": "https://www.hirunews.lk/311140/2022-ආසියානු-කුසලානය-එක්සත්-අරාබි-එමීර්-රාජ්‍යයේදී",
       "Category": "Sports",
       "Parent URL": "https://www.hirunews.lk/sports/all-news.php?pageID=16"
}