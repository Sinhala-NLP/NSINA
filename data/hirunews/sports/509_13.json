{
       "Source": "hirunews",
       "Timestamp": "Saturday, 12 October 2013 - 14:48",
       "Headline": "ඩිල්ෂාන්ගේ තැනට එන්නේ කවුද ?",
       "News Content": "සුපිරි පිතිකරු තිලකරත්න ඩිල්ෂාන් ටෙස්ට් ක්‍රිකට් ක්‍රීඩාවෙන් සමුගැනීමත් සමඟම ඔහුගේ හිඩස පිරවීමට ක්‍රීඩකයන් කිහිපදෙනෙකුගේ නම් යෝජනා වී තිබෙනවා. මෙලෙස යෝජනා වී ඇත්කේ කෞෂාල් සිල්වා, කුසල් ජනිත් පෙරේරා, ෂෙහාන් ජයසූරිය, ලහිරු තිරිමාන්න සහ උදාර ජයසුන්දර යන ක්‍රීඩකයන්. මේ වනවිට ටෙස්ට් වරම් ලබා ඇති එස්.එස්.සී ක්‍රීඩා සමාජයේ කෞෂාල් සිල්වා මෙන්ම, රාගම ක්‍රීඩා සමාජයේ ලහිරු තිරිමාන්න ද, ඩිල්ෂාන්ගේ අඩුව පිරවීම සඳහා ඉදිරියෙන්ම පසුවන පිතිකරුවන් ලෙසයි සැලකෙන්නේ. මීට අමතරව පළමු පෙළ තරඟවලදී පිත්තෙන් දස්කම් දැක්වූ කෝල්ට්ස් ක්‍රීඩා සමාජයේ කුසල් ජනිත් පෙරේරා, මූවර්ස් ක්‍රීඩා සමාජයේ ෂෙහාන් ජයසූරිය සහ රාගම ක්‍රීඩා සමාජයේ උදාර ජයසුන්දර යන ක්‍රීඩකයින් කෙරෙහි ද ශ්‍රී ලංකා ක්‍රිකට් තේරීම්කමිටුවේ අවධානය යොමුව ඇති බව සඳහන්. කෙසේ වුවත් මේ සම්බන්ධයෙන් ඉදිරි සති කිහිපයකින් අවසන් තීරණයක් ගැනීමටයි ක්‍රිකට් තේරීම් කමිටුව බලාපොරොත්තු වන්නේ.",
       "URL": "https://www.hirunews.lk/sports/69151/ඩිල්ෂාන්ගේ-තැනට-එන්නේ-කවුද",
       "Category": "Sports",
       "Parent URL": "https://www.hirunews.lk/sports/all-news.php?pageID=509"
}