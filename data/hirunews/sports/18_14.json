{
       "Source": "hirunews",
       "Timestamp": "Tuesday, 21 June 2022 - 22:46",
       "Headline": "එක්දින තරගාවලියේ ජය ශ්‍රී ලංකාවට - වසර 30කට පසු වාර්තාගත ජයක්",
       "News Content": "සංචාරක ඔස්ට්‍රෙලියානු කණ්ඩායම සමග පැවති සිවු වැනි එක්දින තරගයේ ජයග්‍රහණය ශ්‍රී ලංකා කණ්ඩායම සතු වුණා.\nඒ ලකුණු 5කින් ඔස්ට්‍රේලියානු කණ්ඩායම පරාජය කරමින්.\nමේ සමගම තරගාවලියේ තවත් තරගයක් ඉතිරිව තිබියදීම තරගාවලි ජයග්‍රහණය සතු කර ගන්නටත් ශ්‍රී ලංකා කණ්ඩායම සමත්වුණා.\nලකුණු 259ක ජයග්‍රාහී ඉලක්කයක් හඹාගිය ඔස්ට්‍රෙලියානු කණ්ඩායම සියලු දෙනා දැවී රැස් කරගත්තේ ලකුණු 254ක් පමණ යි.\nශ්‍රී ලංකා කණ්ඩායමක් ඔස්ට්‍රෙලියානු කණ්ඩායමක් නොකඩවා තරග 3ක දී පරාජය කරනු ලැබුවේ පළමු වරට යි.\nමීට පෙර ශ්‍රී ලංකා කණ්ඩායම ඔස්ට්‍රෙලියානු කණ්ඩායමක් නොකඩවා තරග දෙකකදී ශ්‍රී ලංකාවේදී පරාජය කරනු ලැබුවේ අදින් වසර 30ට පෙර සිදු කෙරුණු ඔස්ට්‍රෙලියානු කණ්ඩායමේ ශ්‍රී ලංකා සංචාරය තුළ දී.\n1992 දී පැවති එම තරගාවලිය ශ්‍රී ලංකා කණ්ඩායම ජයග්‍රහණය කළේ තරග දෙකට එකක් වශයෙන්.\nඔස්ට්‍රෙලියානු කණ්ඩායම වෙනුවෙන් විශිෂ්ඨ ඉනිමක් ක්‍රීඩා කළ ආරම්භක පිතිකරු ඩේවිඩ් වෝනර් ඔහුගේ 19 වැනි එක්දින ශතකය ට එක් ලකුණක් අඩුව තිබියදී දැවී ගියා.\nවෝනර් ධනංජය ද සිල්වා ගේ පන්දුවකට පහරදීමට සීමා ඉරෙන් පිටතට පැමිණි ඇසිල්ලෙන් දක්ෂ ලෙස කඩුල්ල බිඳ දැමූ නිරෝෂන් දික්වැල්ල ඔහු ගේ ඉනිම සීමා කළේ ශ්‍රී ලංකා කණ්ඩායමේ ජයග්‍රහණ බලාපොරොත්තු ඉහළ දමමින්.\nඩේවිඩ් වෝනර් මෙම ලකුණු 99 තුළ හතරේ පහර 12 ක් අන්තර්ගත කර තිබුණා.\nලකුණු දෙසිය 259 ක ඉලක්කයක් හඹා යෑම සඳහා පිටියට පිවිසි ඔස්ට්‍රෙලියානු කණ්ඩායමේ පළමු කඩුල්ල බිඳ වැටුණේ මුළු ලකුණු සංඛ්‍යාව තුනක් ව තිබියදී.\nඇරොන් ෆින්ච් ලකුණු ලබා ගැනීමට පෙර දවා ගැනීමට චාමික කරුණාරත්න සමත් වුණේ ශ්‍රී ලංකා කණ්ඩායමට හොඳ ආරම්භයක් ලබාදෙමින්.\nඉන් අනතුරුව ඩේවිඩ් වෝනර් සහ මිච් මාෂ් අතරේ දෙවැනි කඩුල්ල සඳහා ලකුණු 63ක සම්බන්ධතාවක් ගොඩ නැගුණා.\nඑය බිඳ දැමුණේ දුනිත් වෙල්ලාලගේ මිච් මාෂ් ලකුණු 26කට දවා ගැනීමත් සමගයි.\nඉන්පසු මානස් ලබුශේන් ලකුනු 14 ටත්, ඇලෙක්ස් කැරී ලකුණු 19 කටත් ට්‍රැවිස් හෙඩ් ලකුණු 27 කටත් දවා ගන්නට ශ්‍රී ලංකා කණ්ඩායමේ දග පන්දු බල ඇණිය සමත් වුණා.\nඉන් අනතුරුව පිටියේ රැඳී සිටි ඩේවිඩ් වෝනර් සමග එක්වූ මෙම තරගාවලිය පුරාවටම ශ්‍රී ලංකා කණ්ඩායමට මහත් හිසරදයක් වූ ග්ලෙන් මැක්ස්වෙල් එක් ලකුණක් ලබා සිටියදී දවා ගන්නට මහීෂ් තීක්ෂණ සමත් වුණේ ශ්‍රී ලංකා කණ්ඩායමේ ජයග්‍රහණය බලාපොරොත්තු තවදුරටත් ඉහළ දමමින්.\nඒ වන විට ඔස්ට්‍රෙලියානු කණ්ඩායමේ ලකුණු පුවරුව දැක්වුණේ කඩුලු 7කට ලකුණු 192 ක් වශයෙන්.\nමේ තරගයේ පළමුව පන්දුවට පහරදුන් ශ්‍රී ලංකා කණ්ඩායම නියමිත පන්දු ඕවර 50 තුළදී සියළු දෙනා දැවී ලකුණු 258 ලබා ගත්තා.\nඒ මෙම තරගාවලිය තුළ දී නොකඩවා හත් වන වතාවටත් කාසියේ වාසිය දිනාගත් ඔස්ට්‍රෙලියානු කණ්ඩායම් නායකයා ශ්‍රී ලංකා කණ්ඩායමට පළමුව පන්දුවට පහර දිම සඳහා කළ ආරාධනයෙන්.\nකෙසේ වෙතත් ඔහුගේ තීරණයට ඔස්ට්‍රෙලියානු කණ්ඩායමේ ඉදිරිපෙළ පන්දු යවන්නන් සාධාරණය ඉටු කළේ ශ්‍රී ලංකා කණ්ඩායමේ පළමු කඩුලු තුනම ලකුණු 34 ක් වෙද්දි බිඳ දමමින්.\nශ්‍රී ලංකා ලකුණු පුවරුවේ ලකුණුු 34 ක් සටහන් වෙද්දී ආරම්භක පිතිකරුවන් වන නිරෝෂන් දික්වැල්ල සහ පසුගිය තරගයේදි ශතකයක් රැස් කර ගත් පැතුම් නිශ්සංක දෙදෙනාම ක්‍රීඩාගාරයේ ප්‍රේක්ෂකයින් බවට පත්වී සිටියා.\nලකුණු 34කට කඩුලු 3ක් බිඳ වැටී ශ්‍රී ලංකා කණ්ඩායම යම් අසීරු තත්ත්වයකට වැටී සිටියදී පිටියේ එක්වූ ධනංජය ද සිල්වා සහ චරිත් අසලංක දෙදෙනා ශ්‍රී ලංකා කණ්ඩායම වෙනුවෙන් ස්ථාවර නමුත් වේගවත් පිතිහරඹයක නිරත වුණා.\nමේ දෙදෙනා අතර සිව්වන කඩුල්ල සඳහා පන්දු ඕවර විස්සයි පන්දු දෙකක් තුළදී ලකුණු 101 සම්බන්ධතාවක් ගොඩ නැගුණා.\nඑය බිඳ වැටුනේ මිච් මාෂ් ගේ පන්දුවක් හමුවේ ග්ලෙන් මැක්ස්වෙල් රැක ගත් අගනා උඩ පන්දුවක් හේතුවෙන් ධනංජය ද සිල්වා ලකුණු 60 කට දැවී යාමත් සමඟයි.\nධනංජය ලකුණු 60 රැස්කර ගැනීම සඳහා පන්දු 61ට මුහුණ දුන් අතර හතරේ පහර හතක් ඔහුගේ ඉනිමට අන්තර්ගත වී තිබුණා.\nඅනිත් අංශයේ කඩුල්ල රැක ගනිමින් අගනා පිතිහරඹයක නිරත වූ චරිත් අසලංක ඔහුගේ මංගල එක්දින ශතකය රැස් කර ගන්නට සමත් වුණා.\nඔහුගේ ශතකය සඳහා ඔහු වැය කළේ පන්දු 99ක් පමණයි.\nඅනතුරුව දසුන් ශානක දුවද්දී දැවී යාමකට හසුවූ අතර දුනිත් වෙල්ලාලගේ චරිත් අසලංකට යම්කිසි සහයෝගයක් ලබා දෙමින් සිටියදී ලකුණු 19කට දැවී ගියා.\nචාමික කරුණාරත්න ලකුණු හතක් ලබා සිටියදී දැවී ගියා.\nආබාධයකට ලක්ව පළමු තරග දෙකම අහිමි වී සිටී වනිදු හසරංග චරිත් අසලංක සමග එකතුවෙමින් ශ්‍රී ලංකා කණ්ඩායම ලකුණු සංඛ්‍යාව වේගයෙන් ඉහළ දමන්නට සමත් වුණා.\nතරගයේ 47 වැනි ඕවරයේ සිව්වෙනි පන්දුවට චරිත් අසලංක දැවී ගියේ ඔහු ලකුණු 110 ක් ලබා සිටියදී.\nඒ පැට් කමින්ස්ගේ පන්දුවක් හමුවේ ආරොන් ෆින්ච් රැක ගත් අගනා උඩපන්දුවක් හේතුවෙන්.\nතරගයේ අවසන් පන්දුවාර කිීපයදී නැවතත් පාලනය අතට ගත් ඔස්ට්‍රෙලියානු පන්දු යවන්නන් ශ්‍රී ලංකා කණ්ඩායමේ පසුපෙළ කඩුලු දෙකක් ම ලකුණු නොදී දවා ගන්නට සමත් වුණා.\nඒ අනුව ජෙෆ්රි වැන්ඩසේ සහ මහීෂ් තීක්ෂන දැවී ගියේ ලකුණු ලබා ගන්නට පෙරයි.\nවනිදු හසරංග පන්දු 20 කදී නොදැවී ලකුණු 21 ක් රැස්කර ගත්තා.\nපන්දු යැවීමේදී මිච් මාෂ්, පැට් කමින්ස්, සහ මැතිව් කුහේන්මන් අතරේ කඩුලු 2 බැගින් බෙදී ගියා.\nතරගයේ වීරයා සම්මානය දිනාගත්තේ, සිය මංගල ශතකය වාර්තා කළ චරිත් අසලංක යි.",
       "URL": "https://www.hirunews.lk/307828/එක්දින-තරගාවලියේ-ජය-ශ්‍රී-ලංකාවට-වසර-30කට-පසු-වාර්තාගත-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=18"
}