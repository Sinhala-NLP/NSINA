{
       "Source": "hirunews",
       "Timestamp": "Monday, 16 September 2013 - 19:22",
       "Headline": "පාකිස්තාන T - 20 පිළට ඉන්දියාවේදී කෙනහිලි.",
       "News Content": "චැම්පියන්ස් ලීග් විස්සයි විස්ස ක්‍රිකට් තරගාවලිය සඳහා ඉන්දියාවට පැමිණ සිටින පාකිස්තාන ෆයිසලාබාද් වූල්ව්ස් කණ්ඩායමට චන්දිගාර් නුවරින් පිටමංවීමට සිදුව තිබෙනවා. මිස්බා උල් හක්ගේ නායකත්වයෙන් යුත් පාකිස්තාන විස්සයි විස්ස ශූරයන් සිය වීසා අයඳුම්පතේ චන්දිගාරය සඳහන් කර නොතිබීම ඊට හේතුව බව ඉන්දීය බලධාරීන් ප්‍රකාශ කළා. පාකිස්තාන කණ්ඩායමට ඉන්දියාවට පැමිණීමට වීසා නිකුත් කෙරුණේ දීර්ඝ ඇගයීමකින් පසුවයි. එහෙත් ඔවුන්ට චන්දිගාරයේ රැදී සිටිය නොහැකි බව ප්‍රකාශ කිරීම නිසා මෝහාලියේ පන්ජාබ් ක්‍රිකට් සම්මේලන ක්‍රීඩා නිවහන වෙත යාමට සිදුව තිබෙනවා. පාකිස්තාන කණ්ඩායමේ කළමනාකරු සදහන් කළේ මේ සම්බන්ධයෙන් ඉන්දීය රාජතාන්ත්‍රික නිලධාරීන් හරහා විසදුමක් අපේක්ෂා කරන බවයි. තරගාවලිය සඳහා සහභාගි වන ශ්‍රී ලංකාවේ කඳුරට මෙරූන්ස් කණ්ඩායම සහ සන්රයිසස් හයිද්‍රාබාද් කණ්ඩායම ද රැදී සිටින්නේ චන්දිගාර් නුවරයි. චැම්පියන්ස් ලීග් තරගාවලිය ආරම්භ වන්නේ පාකිස්තාන ෆයිසලාබාද් කණ්ඩායම සහ නවසීලන්ත ඔටාගෝ වෝල්ට්ස් කණ්ඩායම් අතර මෝහාලියේ හෙට පැවැත්වෙන තරගයෙන්.",
       "URL": "https://www.hirunews.lk/sports/67324/පාකිස්තාන-t-20-පිළට-ඉන්දියාවේදී-කෙනහිලි",
       "Category": "Sports",
       "Parent URL": "https://www.hirunews.lk/sports/all-news.php?pageID=514"
}