{
       "Source": "hirunews",
       "Timestamp": "Monday, 06 January 2020 - 7:52",
       "Headline": "\\\"මෙය පාසල් දරුවෙකුගේ මට්ටමේ අතපසුවීමක්\\\", වැස්සට සේදුනු පළමු 20-20 ගැන ලොවක් දන්න කෙනෙක් කියපු කතාව",
       "News Content": "දිගින් දිගටම පැවති වර්ෂාව හේතුවෙන් ශ්‍රී ලංකාව සහ ඉන්දියාව අතර ඊයේ (05) පැවැත්වීමට නියමිතව තිබූ පළමු විස්සයි විස්ස තරඟය එකම පන්දුවක් හෝ නොයවා අතහැර දැමීමට සිදුවුණා.\nතරඟය අතහැර දැමීමට ප්‍රධානතම හේතුව වූයේ ආවරණවලට යටින් තණතීරුවට වැහිදිය කාන්දුවී තිබීමයි.\nතරඟය අතහැර දමන බවට නිල වශයෙන් නිවේදනය කරන විට රාත්‍රී 9.55 පමණ වී තිබුණා.\nඒ වනවිට අවම වශයෙන් පන්දු වාර 05ක තරඟයක්වත් පැවැත්වීමට තරම් කාලය ඉතිරිව තිබුණේ නැහැ.\nතරඟයේ රූපවාහිනී විස්තර විචාරකයෙකු ලෙසින් කටයුතු කළ ඉන්දීය පිලේ හිටපු ආරම්භක පිතිකරු ආකාශ් චොප්රාගේ අදහස වූයේ මෙය පාසල් දරුවෙකුගේ මට්ටමේ අතපසුවීමක් බවයි.\nමෙවැනි වෘත්තිය මට්ටමේ තත්ත්වයකදී තණතීරු ආවරණවලට යටින් වැසිදිය කාන්දුවක් කිසිසේත්ම අපේක්ෂා කළ නොහැකි බවද ඔහු ප්‍රකාශ කළා.\nදෙරට අතර තරඟ තුනකින් සමන්විත විස්සයි විස්ස තරඟාවලියේ දෙවන තරඟය හෙට (07) පැවැත්වීමට නියමිතයි.",
       "URL": "https://www.hirunews.lk/sports/231672/මෙය-පාසල්-දරුවෙකුගේ-මට්ටමේ-අතපසුවීමක්-වැස්සට-සේදුනු-පළමු-20-20-ගැන-ලොවක්-දන්න-කෙනෙක්-කියපු-කතාව",
       "Category": "Sports",
       "Parent URL": "https://www.hirunews.lk/sports/all-news.php?pageID=120"
}