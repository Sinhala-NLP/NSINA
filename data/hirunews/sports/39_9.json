{
       "Source": "hirunews",
       "Timestamp": "Friday, 22 October 2021 - 7:34",
       "Headline": "බංග්ලාදේශය සහ ස්කොට්ලන්තයත් සුපිරි කණ්ඩායම් 12 අතරට",
       "News Content": "විස්සයි විස්ස ලෝක කුසලාන තරගාවලියේ සුපිරි 12 දෙනාගේ කණ්ඩායම් අතරට පිවිසීමට බංග්ලාදේශ ක්‍රිකට් කණ්ඩායම ඊයේ සමත් වුණා.\nඒ, පැපුවා නිව්ගිනියා කණ්ඩායම සමඟ ඊයේ පැවති තරගය ලකුණු 84කින් ජය ගැනීමත් සමඟයි.\nතරඟයේ පළමුවෙන් පන්දුවට පහරදුන් බංග්ලාදේශ ක්‍රීඩකයින් නියමිත පන්දුවාර 20 අවසානයේ කඩුලු 7ක් දැවී ලකුණු 181ක් රැස් කළා.\nපිළිතුරු ඉනිම ක්‍රීඩා කළ පැපුවා නිව්ගිනියා කණ්ඩායමට සියලු දෙනා දැවී ලබාගත හැකි වූයේ ලකුණු 97ක් පමණයි.\nඊයේ පැවති දෙවන තරගයේදී ස්කොට්ලන්තය සුපිරි 12 දෙනාගේ කණ්ඩායමට පිවිසුණේ ඕමානය කඩුලු 8කින් පරාජයට පත් කරමින්.\nකාසියේ වාසිය දිනා පළමුවෙන් පන්දුවට පහරදුන් ඕමානය, සියලු ක්‍රීඩකයින්න් දැවී ලකුණු 122ක් රැස් කළ අතර, ස්කොට්ලන්තය පන්දුවාර 17කදී කඩුලු 2ක් දැවී ලකුණු 123ක් ලබමින් තරගයේ ජය හිමිකර ගත්තා.",
       "URL": "https://www.hirunews.lk/sports/285683/බංග්ලාදේශය-සහ-ස්කොට්ලන්තයත්-සුපිරි-කණ්ඩායම්-12-අතරට",
       "Category": "Sports",
       "Parent URL": "https://www.hirunews.lk/sports/all-news.php?pageID=39"
}