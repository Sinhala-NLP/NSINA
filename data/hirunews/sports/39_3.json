{
       "Source": "hirunews",
       "Timestamp": "Sunday, 24 October 2021 - 12:56",
       "Headline": "ශ්‍රී ලංකාව සහ බංග්ලාදේශය අතර තරගය පස්වරු 3.30ට",
       "News Content": "විස්සයි විස්ස ලෝක කුසලාන තරගාවලියේ සුපර් ලීග් වටයේ තරග දෙකක් අද පැවැත්වෙන අතර, ශ්‍රී ලංකාව සහ බංග්ලාදේශය අතර පළමු තරගය පස්වරු 3.30 ට සාජාහි දී ආරම්භ වනවා.\nයොවුන් ක්‍රීඩකයන් රැසකගෙන් සමන්විත දසුන් ශානකගේ නායකත්වයෙන් යුත් ශ්‍රී ලංකා පිලට පළපුරුදු ක්‍රීඩකයන් රැසකගෙන් සමන්විත බංග්ලාදේශ පිල පහසු අභියෝගයක් නොවනු ඇති.\nවිශේෂයෙන් ලොව තුන් ඉරියව්වෙන්ම දස්කම් දක්වන ක්‍රීඩකයන් අතර පෙරමුණ ගන්නා ශකීබ් අල් හසන් ශ්‍රී ලංකා පිලට විශාල පීඩනයක් එල්ල කරනු ඇතැයි අපේක්ෂිතයි.\nකෙසේ නමුත්, මෙවර ලෝක කුසලාන තරගාවලියේ විශිෂ්ඨ දස්කම් අතරට පැමිණ ඇති ක්‍රීඩකයන් අතර, ශ්‍රී ලංකා පිලේ වනිදු හසරංගට හිමිවන්නේ ඉහළ ස්ථානයක්.\nකායික ආබාධයකට ලක්වූ මහීෂ් තීක්ෂණ අද තරගයට සහභාගි වන්නේ ද යන්න තවමත් අවිනිශ්චිතයි.\nශ්‍රී ලංකා පිල මෙලෙස බංග්ලාදේශයට එරෙහිව විස්සයි විස්ස ලෝක කුසලාන තරගාවලියකදී හමුවන්නේ 2007 වසරෙන් පසුවයි.\nමේ අතර, ඉන්දියාව සහ පාකිස්ථානය අතර අද පැවැත්වෙන විස්සයි විස්ස සුපර් ලීග් වටයේ තරගය සම්බන්ධයෙන් ක්‍රීඩා ලෝලීන්ගේ විශාල අවධානයක් යොමුව තිබෙනවා.\nවිරාට් කෝලිගේ නායකත්වයෙන් යුත් ඉන්දීය පිල බාබර් අසාම් මෙහෙයවන පාකිස්ථාන පිල සමග මෙලෙස එකිනෙකාට එරෙහිව තරග වදින්නේ වසර 3කින් පසුවයි.\nසාම්ප්‍රදායික පසමිතුරන් වන ඉන්දියාව සහ පාකිස්ථානය, ලෝක කුසලාන තරග 7 කදී හමුවී ඇති අතර, ඒ සියල්ලෙන්ම ජයග්‍රහණය හිමිවූයේ ඉන්දියාවටයි.\nඉන්දියාව සහ පාකිස්ථානය අතර පවත්වා ඇති විස්සයි විස්ස ජාත්‍යන්තර තරග 8 කින් පාකිස්ථානය ජය ගෙන ඇත්තේ එක් තරගයක් පමණයි.\nකෙසේ නමුත්, පසුගිය වසර 3 සැලකූ විට විස්සයි විස්ස ජාත්‍යන්තර තරගවලදී වැඩිම ලකුණු සංඛ්‍යාවක් එනම්, ලකුණු 1173 ක් රැස් කරගෙන ඇත්තේ පාකිස්ථාන නායක බාබර් අසාම් විසින්.\nඑහි දෙවන තැන ගන්නා ඉන්දීය නායක විරාට් කෝලි ලකුණු 993ක් රැස් කරගෙන සිටිනවා.",
       "URL": "https://www.hirunews.lk/sports/285918/ශ්‍රී-ලංකාව-සහ-බංග්ලාදේශය-අතර-තරගය-පස්වරු-3-30ට",
       "Category": "Sports",
       "Parent URL": "https://www.hirunews.lk/sports/all-news.php?pageID=39"
}