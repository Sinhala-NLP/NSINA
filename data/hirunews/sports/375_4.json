{
       "Source": "hirunews",
       "Timestamp": "Wednesday, 02 November 2016 - 20:59",
       "Headline": "ලංකාවට ලකුණු 225ක දැවැන්ත ජයක්",
       "News Content": "සිම්බාබ්වේ කණ්ඩායම සමග පැවති පළමු ටෙස්ට් ක්‍රිකට් තරගය ලකුණු 225 කින් ජය ගන්නට ශ්‍රී ලංකාව සමත් වුණා.\nතරගය පැවැත්වුණේ හරාරේහිදී.\nරංගන හේරත් ශ්‍රී ලංකා ටෙස්ට් නායකත්වය භාරගත් පළමු තරගයම ජයග්‍රහණයකින් අවසන් වීම විශේෂත්වයක්.\nතරගයේ කාසියේ වාසිය දිනාගත් ශ්‍රි ලංකා කණ්ඩායම පළමුවෙන් පන්දුවට පහර දීමට තීරණය කළා.\nඔවුන් පළමු ඉනිමට සියල්ලන් දැවී රැස් කළ ලකුණු සංඛ්‍යාව 537 ක්.\nකුසල් ජනිත් සහ උපුල් තරංග ලකුණු 110 බැගින් ලබා ගත්තා.\nඅංක 8ස්ථානයේ ක්‍රීඩා කළ නායක ග්‍රැහැම් ක්‍රීමර්ගේ මංගල ටෙස්ට් ශතකයෙන් සවිමත් වූ සිම්බාබ්වේ කණ්ඩායම පළමු ඉනිමට සියල්ලන් දැවී රැස් කළ ලකුණු සංඛ්‍යාව 373 ක්.\nලකුණු 164 ක වාසියක් සමගින් දෙවන ඉනිම ආරම්භ කළ ශ්‍රී ලංකා කණ්ඩායම ඊයේ දිනයට තරගය නතර කරන විට කඩුලු 6 ක් දැවී ලකුණු 247 ක් ලබා සිටියා.\nදිමුත් කරුණාරත්න ලකුණු 110 යි.\nතරගයේ අවසන් දිනය වූ අද ශ්‍රී ලංකා කණ්ඩායම පිටියට පිවිසුණේ තම දෙවන ඉනිම අවසන් කර සිම්බාබ්වේ කණ්ඩායමට ලකුණු 412 ක ජයග්‍රාහී ඉලක්කයක් ලබාදෙමින්.\nඔවුන්ගේ ආරම්භක සබඳතාව ලකුණු 17 කට සීමා කරන්නට ලහිරු කුමාර සමත් වුණා.\nදෙවන කඩුල්ල සදහා ටිනෝ මවෝයෝ සහ හැමිල්ටන් මසකඩ්සා ගොඩනැගූ අර්ධ ශතක සබඳතාව බිද වැටුණේ දිල්රුවන්ගේ පන්දුවක් හමුවේ මවෝයෝ ලකුණු 37 කට දැවී යාමත් සමගයි.\nදිවා ආහාර විවේකයට පෙර තවත් සිම්බාබ්වේ පිතිකරුවන් තිදෙනෙක් ක්‍රීඩාගාරයට හරවා යවන්නට සුරංග ලක්මාල් සහ දිල්රුවන් පෙරේරා සමත් වුණා.\nකෙසේ වෙතත්, දිවා ආහාරයත් තේ පානයත් අතර කාලය තුල එක් කඩුල්ලක් පමණක් ලබාදුන් සිම්බාබ්වේ කණ්ඩායම තරගය ජය පරාජයෙන් තොරව අවසන් කරගැනීම පිළිබඳ බලාපොරොත්තු ඉහළ නංවා ගත්තා.\nතේ පානයෙන් පසු ඉක්මන් කඩුලු 2 ක් බිද වැටුණේ නායක රංගන හේරත්ගේ පන්දු හමුවේයි.\nසිම්බාබ්වේ නායක ග්‍රැහැම් ක්‍රිමර් යළිත් වරක් අගනා පිතිහරඹයක නිරත වෙමින් පන්දු 144 කදී ලකුණු 43 ක් රැස් කළා.\nයළි ක්‍රියාත්මක වූ රංගන හේරත් ක්‍රීමගේ ඉනිම අවසන් කළේ දිනය අවසානයට පන්දුවාර 11 ක් පමණක් ඉතිරිව තිබියදීයි.\nඅවසන් සිම්බාබ්වේ කඩුල්ල ලෙස ක්‍රිස්ටෝපර් එම්පෝෆුල දිල්රුවන් පෙරේරාට ගොදුරු වනවිට ඔවුන්ගේ ලකුණු පුවරුව සටහන් වුණේ ලකුණු 186 ක් ලෙසින්.\nශ්‍රී ලංකා කණ්ඩායම විදෙස් රටකදී ටෙස්ට් තරගයක් ජය ගත්තේ තරග 8 කට පසුවයි.\nඉනිම දෙකේදී ලකුණු 145 ක් රැස් කරමින් කඩුලු 4 ක් දවා ගත් ග්‍රහැම් ක්‍රීමර් තරගයේ වීරයා ලෙසින් සම්මාන දිනාගත්තා.",
       "URL": "https://www.hirunews.lk/sports/146684/ලංකාවට-ලකුණු-225ක-දැවැන්ත-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=375"
}