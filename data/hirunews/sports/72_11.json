{
       "Source": "hirunews",
       "Timestamp": "Tuesday, 29 December 2020 - 13:28",
       "Headline": "සංචාරක ඉන්දීය පිලට කඩුලු 08ක දැවැන්ත ජයක්",
       "News Content": "ඕස්ට්‍රේලියාව සමඟ මෙල්බර්න් ක්‍රිකට් ක්‍රීඩාංගනයේ පැවති බොක්සිං දින ටෙස්ට් තරගයෙන් කඩුලු 08ක ජයග්‍රහණයක් හිමිකර ගැනීමට සංචාරක ඉන්දීය පිල අද සමත් වුණා.\nපළමු ඉනිමේ ලකුණු 195 කට දැවී ගිය ඕස්ට්‍රේලියානු පිලේ දෙවන ඉනිම ලකුණු 200 කට සීමා කළ ඉන්දීය පිල ජයග්‍රහණය සඳහා අවශ්‍ය ලකුණු 70 කඩුලු 2 ක් දැවී රැස් කර ගත්තා.\nඉන්දියාව පළමු ඉනිම සඳහා ලබා ගත් ලකුණු සංඛ්‍යාව 326ක්.\nඕස්ට්‍රේලියානු පිලේ දෙවන ඉනිමේ කඩුලු 3 ක් මොහොමඩ් සිරාජ් විසින් බිඳ හෙලූ අතර, ජස්ප්‍රිට් බුම්රා, රවිචන්ද්‍රන් අශ්වින් සහ රවීන්ද්‍ර ජඬේජා කඩුලු 2 බැගින් ලබා ගත්තා.\nඉන්දියාව මෙම තරගය ජයග්‍රහණය කිරීමත් සමඟ තරග 4 කින් යුත් බෝඩර් - ගවස්කාර් ටෙස්ට් ශූරතාවලියේදී දෙපිලම ජයග්‍රහණ එක බැගින් ලබා සම තත්ත්වයේ පසුවනවා.\nමේ අතර, සෙන්චූරියන්හි පැවැත්වෙන ශ්‍රී ලංකා - දකුණු අප්‍රිකානු පළමු ටෙස්ට් තරගයේ සිව්වන දිනය අදයි.\nදෙවන ඉනිමේ කඩුලු 8 ක් අතැතිව පන්දුවට පහරදෙන ශ්‍රී ලංකා පිලට ඉනිමක පරාජයෙන් බේරීම සඳහා තවත් ලකුණු 160 ක් රැස් කළ යුතුයි.\nකඩුල්ලේ රැදී සිටින්නේ කුසල් ජනිත් පෙරේරා සමඟ දිනේෂ් චන්දිමාල්.",
       "URL": "https://www.hirunews.lk/sports/258239/සංචාරක-ඉන්දීය-පිලට-කඩුලු-08ක-දැවැන්ත-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=72"
}