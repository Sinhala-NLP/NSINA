{
       "Source": "hirunews",
       "Timestamp": "Monday, 13 May 2019 - 12:19",
       "Headline": "මුම්බායි ඉනිම පිත්තෙන් ගොඩදැමූ පොලාඩ්ට දඩයක්",
       "News Content": "ඉන්දීය ප්‍රිමිය ලීග් තරඟාවලියේ ඊයේ පැවති අවසන් මහා තරඟයේදී චෙන්නායි සුපර් කිංග්ස් කණ්ඩායම පරාජය කළ මුම්බායි ඉන්දියන්ස් කණ්ඩායම මෙවර ශුරතාවයට හිමිකම් කීවා.\nමෙම තරඟයේදී වැඩි දෙනෙකු අතර කතාබහට ලක්වූ ක්‍රීඩකයා බවට වේග පන්දු යවන ක්‍රීඩක ලසිත් මාලිංග පත්වුයේ මුම්බායි ඉන්දියන්ස් පිළට ජය ගෙන ඒමට සමත්වූ ප්‍රබලතම තුරුම්පුව බවට පත්වීම හේතුවෙන්.\nමේ අතර මුම්බායි පිල නියෝජනය කළ බටහිර ඉන්දීය කොදෙව් ක්‍රීඩක කිරන් පොලාඩ් පිළිබදව ද මේ වනවිට බොහෝ දෙනෙකුගේ අවදානය යොමුව තිබෙනවා.\nඒ ඔහුට අවසන් තරඟයේ තරඟ ගාස්තුවෙන් සියයට 25ක දඩ මුදලක් අය කිරීමත් සමඟයි.\nක්‍රීඩාවේ ජීවගුණයට හානි කිරීම සම්බන්ධයෙන් පොලාඩ්ට මෙම දඩ මුදල පනවා ඇති බවයි ක්‍රීඩා මාධ්‍ය වාර්තා කරන්නේ.\nඩුවේන් බ්‍රාවෝට පන්දු යැවීමට නොහැකි වන ආකාරයට මුම්බායි ඉනිමේ අවසන් පන්දුවාරය තුල පන්දුවට පහරදෙමින් සිටි පොලාඩ් ක්‍රීඩා පිටිය තුල හැසිරීම ඔහුට එල්ලවී ඇති චෝදනාව වනවා.\nඊයේ තරඟයේදී මුම්බායි ඉනිමේ වැඩිම ලකුණු ලාභියා ද වුයේ කිරන් පොලාඩ්.",
       "URL": "https://www.hirunews.lk/sports/216286/මුම්බායි-ඉනිම-පිත්තෙන්-ගොඩදැමූ-පොලාඩ්ට-දඩයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=162"
}