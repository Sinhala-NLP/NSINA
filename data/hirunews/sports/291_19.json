{
       "Source": "hirunews",
       "Timestamp": "Sunday, 08 October 2017 - 13:37",
       "Headline": "මොහොමඞ් අමීර් පාදයේ ආබාධයකට ලක්වෙයි",
       "News Content": "පාකිස්ථාන පිලේ වේග පන්දු යවන ක්‍රීඩක මොහොමඞ් අමීර් පාදයේ ආබාධයකට ලක්වීම නිසා ශ්‍රී ලංකාව සමග පැවැත්වෙන එක්දින තරගාවලිය සඳහා සහභාගි නොවන බව පාකිස්ථාන ක්‍රිකට් පාලක මණ්ඩලය ප්‍රකාශ කළා.\nඔහු මෙම ආබාධයට ලක්වූයේ දැන් පැවැත්වෙන ශ්‍රී ලංකා - පාකිස්ථාන දෙවන ටෙස්ට් තරගයේ ශ්‍රී ලංකා පිල පළමු ඉනිමේ පන්දුවට පහරදෙන විටයි.\nපළමු ඉනිමේදී ශ්‍රී ලංකා ක්‍රීඩක සධීර සමරවික්‍රමගේ කඩුල්ල බිඳ හෙලූ මොහොමඞ් අමීර් සිය 17 වන පන්දු වාරයේදී මෙලෙස පාදයේ ආබාධයකට ලක්වුණා.\nපසුව සිදුකළ ස්කෑන් පරීක්ෂණවලින් හෙළිවී ඇත්තේ ඔහුට ඉදිරි සති 2 ත් 3 ත් අතර කාලයක් විවේක ගැනීමට සිදුවන බවයි.\nදෙවන ටෙස්ට් තරගයේ පළමු ඉනිමේදී ශ්‍රී ලංකා පිල ලකුණු 482 ක් රැස් කළ අතර, ඊයේ දෙවන දිනය අවසානයේදී පාකිස්ථානය සිය මුල් ඉනිම සඳහා කිසිවෙකු නොදැවී ලකුණු 51 ක් ලබා සිටියා.",
       "URL": "https://www.hirunews.lk/sports/172912/මොහොමඞ්-අමීර්-පාදයේ-ආබාධයකට-ලක්වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=291"
}