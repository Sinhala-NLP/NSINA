{
       "Source": "hirunews",
       "Timestamp": "Sunday, 06 February 2022 - 9:54",
       "Headline": "යොවුන් ක්‍රිකට් ලෝක ශූරයින් පස්වන වරටත් ඉන්දියාව",
       "News Content": "මෙවර බටහිර ඉන්දීය කොදෙව් දිවයින් හි පැවති යොවුන් ලෝක ක්‍රිකට් කුසලාන තරගාවලිය පස්වන වරටත් ජයග්‍රහණය කිරීමට ඉන්දියාව ඊයේ (05) සමත්වුණා.\nඒ, අවසන් තරගයේදී එංගලන්ත පිල කඩුලු හතරකින් පරාජයට පත් කරමින්.\nකාසියේ වාසිය දිනා පළමුවෙන් පන්දුවට පහරදුන් එංගලන්තය ලකුණු 189කට දැවී ගියේ ඉන්දීය යොවුන් පිලේ වේග පන්දු යවන්නන්ගේ දස්කම් හමුවේයි.\nඑංගලන්තය වෙනුවෙන් ජේම්ස් රේව් ලකුණු 95 ක් රැස් කළ අතර, ඉන්දියාව වෙනුවෙන් රාජ් බාවා ලකුණු 31 කට කඩුලු පහක් බිඳ හෙලුවා.\nරවී කුමාර් ලකුණු 34 කට කඩුලු හතරයි.\nපිළිතුරු වශයෙන් ඉන්දියාව පන්දු වාර 47 යි පන්දු හතරකදී කඩුලු හයක් දැවී ලකුණු 195 ක් ලබමින් තරගයේ ජය හිමිකර ගත්තා.\nඑහිදී ෂයික් හෂීඩ් සහ නිෂාම් සින්දු අර්ධ ශතක රැස් කරගත් අතර, ඉන්දීය කණ්ඩායම්වලට සුවිශේෂී වූ ජයග්‍රාහී ලකුණ හයේ පහරකින් සළකුණු කළේ කඩුලු රකින ක්‍රීඩක දිනේෂ් බානා විසින්.\nමේ අනුව මෙවර යොවුන් ක්‍රිකට් ලෝක කුසලානය ඉන්දියාවට හිමිවන අතර, එංගලන්තයට අනුශූරතාව හිමිවනවා.\nශ්‍රී ලංකාවට මෙහිදී හිමිවන්නේ හයවන ස්ථානය යි.\nතරගාවලියේ ක්‍රීඩකයා ලෙස දකුණු අප්‍රිකානු පිලේ ඩිවෝල්ඩ් බ්‍රෙවිස් නම් කෙරුණු අතර, වැඩිම කඩුලු ලාභියා වන්නේ ශ්‍රී ලංකා පිලේ නායක දුනිත් වෙල්ලාලගේ.\nමේ අනුව ඉන්දීය යොවුන් පිලේ නායක යාෂ් දුල් යොවුන් ක්‍රිකට් කුසලානය ජයග්‍රහණය කළ අනෙකුත් ඉන්දීය නායකයන් වන මොහොමඩ් කයිෆ්, විරාට් කෝලි, උන්මුක්ට් චාන්ද් සහ ප්‍රිත්වි ෂෝ හා එක්වනවා.",
       "URL": "https://www.hirunews.lk/sports/296289/යොවුන්-ක්‍රිකට්-ලෝක-ශූරයින්-පස්වන-වරටත්-ඉන්දියාව",
       "Category": "Sports",
       "Parent URL": "https://www.hirunews.lk/sports/all-news.php?pageID=28"
}