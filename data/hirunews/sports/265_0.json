{
       "Source": "hirunews",
       "Timestamp": "Saturday, 13 January 2018 - 12:17",
       "Headline": "නවසීලන්තය ඉදිරියේ පාකිස්ථානය ලැබූ අමතක නොවන පරාජය",
       "News Content": "සංචාරක පකිස්ථාන කණ්ඩායම අතර අද (13) පැවති තුන්වන එක්දින තරඟයෙන් දැවැන්ත ජයක් හිමිකර ගැනීමට නවසීලන්ත කණ්ඩායම සමත් වුණා.\nනවසීලන්ත කණ්ඩායම මෙම තරඟය ජයගත්තේ ලකුණු 183කින්.\nඩුනීඩන් හිදී පැවති මෙම තරඟයේ පළමුව පන්දුවට පහර දුන් නවසීලන්ත කණ්ඩායම පන්දුවාර 50 තුල සියලු ක්‍රීඩකයින් දැවී ලකුණු 257ක් රැස් කරගැනීමට සමත් වුණා.\nඑහිදී නවසිලන්ත කණ්ඩායම වෙනුවෙන් ආරම්භක පිතිකරු මාර්ටින් ගප්ටිල් ලකුණු 45ක් රැස් කළ අතර නවසීලන්ත නායක කේන් විලියම්සන් පන්දු 101කදී ලකුණු 73ක් රැස් කළා.\nමැදපෙළ පිතිකරු රෝස් ටේලර් ලකුණු 52ක් රැස් කළේ පන්දු 64කදී හතරේ පහර 04ක් ද සමඟින්.\nපන්දු යැවීමේදී රූමන් රයිස් සහ හසන් අලී නවසීලන්ත ඉනිමේ කඩුලු 03 බැගින් බිඳ දැමුවා.\nපිළිතුරු ඉනිම ක්‍රීඩා කළ පකිස්ථාන කණ්ඩායමට පන්දුවාර 27යි පන්දු 02කදී සියලු දෙනා දැවී රැස්කළ ලකුණු සංඛ්‍යාව 74 ක්.\nනවසීලන්ත වේග පන්දු යවන්නන් කිසිවෙක් පකිස්ථාන පිතිකරුවන් කිසිවෙකුටවත් ලකුණු 20 සීමාව පසුකිරීමට ඉඩ ලබා දුන්නේ නැහැ.\nපන්දු යැවීමේදී ට්‍රේන් බෝල්ට් කඩුලු 05ක් බිද දැමු අතර කොලින් මුන්රෝ සහ ලොකි ෆර්ගසන් කඩුලු 02 බැගින් බිද දැමුවා.\nමෙම තරඟය ජය ගැනීමත් සමඟ තරඟ 05කින් සමන්විත එක්දින තරඟාවලිය තරඟ 03ට බිංදුවක් ලෙස නවසීලන්ත කාණ්ඩායම ජය හිමිකර ගත්තා.\nපකිස්ථානය අද ලැබූ මෙම දැවැන්ත පරාජය පකිස්ථාන ක්‍රිකට් ඉතිහාසයේ එම කණ්ඩායම දැවී ගිය තුන්වන අඩුම ලකුණු සඛ්‍යාව බවයි විචාරකයින් පවසන්නේ.\nමීට පෙර 1992 වසරේදී එංගලන්ත කණ්ඩායම හමුවේ ලකුණු 74කට පකිස්ථාන කණ්ඩායම දැවී ගිය අතර 2009 වසරේදී ලාහෝර් නුවරදී පකිස්ථාන කණ්ඩායම ශ්‍රී ලංකා කණ්ඩායම ඉදිරියේ ලකුණු 75කට දැවී ගියා.\nඒ අනුව නවසීලන්ත කණ්ඩායම අද පකිස්ථානය ලකුණු 74කට සීමා කරමින් ශ්‍රී ලංකාව 2009 වසරේදී පිහිටුවා තිබු වාර්තාව බිඳ හෙලමින් එංගලන්ත සමඟ සම තැනට පත් වුණා.\nතරඟයේ සුවිශේෂී අවස්ථා පහතින්.",
       "URL": "https://www.hirunews.lk/sports/180950/නවසීලන්තය-ඉදිරියේ-පාකිස්ථානය-ලැබූ-අමතක-නොවන-පරාජය",
       "Category": "Sports",
       "Parent URL": "https://www.hirunews.lk/sports/all-news.php?pageID=265"
}