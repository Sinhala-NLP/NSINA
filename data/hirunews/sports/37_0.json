{
       "Source": "hirunews",
       "Timestamp": "Sunday, 07 November 2021 - 11:54",
       "Headline": "ඉන්දීය ඉරණම තීරණය වන තීරණාත්මක ගැටුම අද",
       "News Content": "ලෝක කුසලාන පන්දුවාර 20 තරගාවලියේ තවත් තරග දෙකක් අද පැවැත්වෙනවා.\nඒ ඇෆ්ගනිස්ථාන - නවසීලන්ත තීරණාත්මක තරගය සහ පකිස්ථානය සහ ස්කොට්ලන්තය අතර තරගයයි.\nඇෆ්ගනිස්ථානය සහ නවසීලන්තය අතර තරගය අද පස්වරු 3.30ට ආරම්භ වන අතර පකිස්ථානය සහ ස්කොට්ලන්තය අතර තරගය පැවැත්වෙන්නේ රාත්‍රී 7.30ටයි.\nඊයේ එංගලන්තය සමග පැවති තරගයෙන් ජයග්‍රහණය ලැබුවද දකුණු අප්‍රිකාව අවසන් පූර්ව වටය සඳහා සුදුසුකම් ලබන්නේ නැහැ.\nඒ සඳහා පළමු කාණ්ඩයෙන් සුදුසුකම් ලබන්නේ එංගලන්තය සහ ඕස්ට්‍රේලියාවයි.\nපළමු කාණ්ඩයේ තුන්වන ස්ථානය දකුණු අප්‍රිකාවට හිමිවන අතර, ශ්‍රී ලංකාව එහි හතරවන ස්ථානයේ රැඳී සිටිනවා.\nදෙවන කාණ්ඩයෙන් පාකිස්ථානය මේ වනවිට අවසන් පූර්ව වටය සඳහා සුදුසුකම් ලබා සිටින අතර, දෙවන ස්ථානයේ පසුවන්නේ නවසීලන්තයයි.\nකෙසේ නමුත් අද පැවැත්වෙන තරගයෙන් නවසීලන්තය පරදවා ඇෆ්ගනිස්ථානය ජයග්‍රහණය කළහොත් ඉන්දියාවට නවසීලන්තය අභිබවා අවසන් පූර්ව වටය සඳහා සුදුසුකම් ලැබීමේ අවස්ථාව හිමිවනවා.\nකෙසේ නමුත් නවසීලන්තය එහිදී ජයග්‍රහණයක් ලදහොත් අවසන් පූර්ව වටයට සුදුසුකම් ලබන්නේ නවසීලන්තයයි.\nමේ අතර සාජා හිදී ඊයේ පැවති සුපර්ලීග් වටයේ අනෙක් තරගයේදී එංගලන්තය පරදවා ලකුණු 10ක ජයක් වාර්තා කිරීමට දකුණු අප්‍රිකාව සමත්වුණා.\nදකුණු අප්‍රිකාව සිය පන්දු වාර විස්ස තුළ කඩුලු දෙකක් දැවී ලකුණු 189 ක් රැස් කළ අතර, රසී වැන්ඩර් ඩුසෙන් පන්දු 60 කදී නොදැවී ලකුණු 94ක් රැස් කළේ හයේ පහර හයක් සමඟින්.\nඒඩ්න් මාක්‍රම් පන්දු 25 කදී නොදැවී ලකුණු 52 ක් රැස් කළා.\nවිස්සයි විස්ස ලෝක කුසලාන තරගාවලියේ සුපර් ලීග් වටයේ ඊයේ පැවති තරගයකින් බටහිර ඉන්දීය කොදෙව් පිල පරදවා කඩුලු අටක ජයක් වාර්තා කිරීමට ඕස්ට්‍රේලියාව ඊයේ සමත්වුණා.\nඅබුඩාබි හි පැවති එම තරගයේදී කොදෙව් පිල සිය පන්දු වාර විස්ස තුළ කඩුලු හතක් දැවී ලකුණු 157ක් රැස් කළා.\nපිළිතුරු වශයෙන් ඕස්ට්‍රේලියාව කඩුලු දෙකක් දැවී ලකුණු 161 ක් රැස් කරමින් තරගයේ ජය හිමිකරගත්තේ පන්දුවාර 16 යි පන්දු දෙකකදියි.\nඑහිදී ඩේවිඩ් වෝනර් පන්දු 56 කින් නොදැවී ලකුණු 89 ක් රැස් කිරීම විශේෂත්වයක්. මිචෙල් මාෂ් ලකුණු 53 යි.\nමේ අතර ක්‍රිස් ගේල් සහ ඩ්වේන් බ්‍රාවෝ යන කොදෙව් පිලේ ප්‍රබල ක්‍රීඩකයින් දෙදෙනා ද ඊයේ තරගයෙන් අනතුරුව ජගත් පන්දුවාර 20 පිටියට සමු දුන්නා.",
       "URL": "https://www.hirunews.lk/sports/287257/ඉන්දීය-ඉරණම-තීරණය-වන-තීරණාත්මක-ගැටුම-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=37"
}