{
       "Source": "hirunews",
       "Timestamp": "Saturday, 31 October 2015 - 14:00",
       "Headline": "ලෝක රග්බි කිරුළ කාට ද?",
       "News Content": "දකුණු අර්ධ ගෝලයේ ප්‍රබලම කණ්ඩායම් දෙක අවසන් තරඟයට සුදුසුකම් ලැබූ රග්බි ලෝක කුසලාන අවසන් මහා තරඟය එංගලන්තයේ ට්විකන්හැම් හිදී අද රාත්‍රියේ පැවැත්වෙනවා. එහිදී පසමිතුරු  ඕස්ට්‍රේලියාවට එරෙහිව තම තුන් වන ලෝක කුසලාන ජයග්‍රහණය හිමි කර ගැනීමට නවසීලන්ත  ඕල් - බ්ලැක්ස් පිළ තරඟ වදිනු ඇති. මෙම කණ්ඩායම් දෙක රග්බි ලෝක කුසලාන අවසන් මහා තරඟයට සුදුසුකම් ලැබූ ප්‍රථම අවස්ථාව මෙයයි. කණ්ඩායම් දෙකම මීට පෙර ලෝක කුසලානය දෙවරක් ජයග්‍රහණය කර ඇති අතර, නවසීලන්තය ජය ගතහොත් ඔවුන් පිට පිට ලෝක කුසලාන රග්බි ලෝක කුසලානය ජය ගත් ප්‍රථම කණ්ඩායම බවට පත්වනවා. 2011 වසරේ රග්බි ලෝක කුසලාන තරගාවලිය ආරම්භවීමෙන් පසු තමන් මුහුණ දුන් තරඟ 53කින් නවසීලන්තය පරාජය වී ඇත්තේ තරඟ 3කදී පමණයි. ප්‍රේක්ෂකයන් 80,000කට වැඩි පිරිසක් රොක් වන අවසන් මහා තරඟය රූපවාහිනිය ඔස්සේ ලොව පුරා කෝටි සංඛ්‍යාත ජනතාවක් නරඹනු ඇති.",
       "URL": "https://www.hirunews.lk/sports/119419/ලෝක-රග්බි-කිරුළ-කාට-ද",
       "Category": "Sports",
       "Parent URL": "https://www.hirunews.lk/sports/all-news.php?pageID=443"
}