{
       "Source": "hirunews",
       "Timestamp": "Tuesday, 23 April 2013 - 13:31",
       "Headline": "ශ්‍රී ලංකික ක්‍රීඩකයන්ගේ ආරක්ෂාව ගැන IPL පාලක මණ්ඩල අවධානය.",
       "News Content": "මෙවර ඉන්දීය ප්‍රිමියර් ලීග් තරගාවලියේ තීරණාත්මක තරග චෙන්නායි හි පැවැත්වීමට නම් ඒ සඳහා සහභාගි වන ශ්‍රී ලංකා ක්‍රීඩකයන්ගේ ආරක්ෂාව තහවුරු කළ යුතු බව අයි.පී.එල්. පාලක මණ්ඩලය පවසනවා. අයි.පී.එල්. තරගාවලියේ තීරණාත්මක තරග දෙකක් ලබන මැයි 21 වන දා සහ 22 වන දා චෙන්නායි හි පැවැත්වීමට නියමිතයි. එම තරග සඳහා සහභාගි වන කණ්ඩායම් හතරෙන් අවම වශයෙන් දෙකකටවත් ශ්‍රී ලංකා ක්‍රීඩකයන් ඇතුළත් වනු ඇතැයි අපේක්ෂා කෙරෙනවා. ශ්‍රී ලංකා ක්‍රීඩකයන් චෙන්නායි හි තරග සඳහා සහභාගි කර නොගන්නා ලෙස ඉන්දීය රජයෙන් ඉල්ලා සිටියේ තමිල්නාඩු මහඇමතිනියයි. මේ හේතුවෙන් මෙවර තරගාවලියේ චෙන්නායි හි මෙතෙක් පැවැති තරග සඳහා ශ්‍රී ලංකා ක්‍රීඩකයන් සහභාගි වූයේ නැහැ.\nතරගාවලියේ තීරණාත්මක වටයේ තරග චෙන්නායි හි පවත්වන්නේ ද යන්න පිළිබදව සාකච්ඡාවක් ඊයේ පැවැත්වුණා. එහිදී තීරණය වී ඇත්තේ චෙන්නායි තරග සඳහා ශ්‍රී ලංකා ක්‍රීඩකයන් සහභාගි කරවා ගත හැකි ද යන්න පිළිබදව තමිල්නාඩු ප්‍රාන්ත රජයෙන් යළි විමසීමක් කිරීමටයි. ශ්‍රී ලංකා ක්‍රීඩකයන්ගේ ආරක්ෂාව තහවුරු කළ හැකි ද යන්න තමිල්නාඩු පොලීසියෙන් විමසන ලෙස අයි.පී.එල්. සංවිධායකයන් තමිල්නාඩු ක්‍රිකට් සම්මේලනයෙන් ද ඉල්ලීමක් කළා. අයි.පී.එල්. සංවිධායකයන් ප්‍රකාශ කර ඇත්තේ එවැනි සහතිකයක් ලබාගත නොහැකි නම් චෙන්නායි පැවැත්වීමට නියමිත තීරණාත්මක තරග බැංගලෝරය, පූනේ හෝ නවදිල්ලිය වෙත මාරු කිරීමට සිදුවන බවයි.",
       "URL": "https://www.hirunews.lk/sports/57672/ශ්‍රී-ලංකික-ක්‍රීඩකයන්ගේ-ආරක්ෂාව-ගැන-ipl-පාලක-මණ්ඩල-අවධානය",
       "Category": "Sports",
       "Parent URL": "https://www.hirunews.lk/sports/all-news.php?pageID=539"
}