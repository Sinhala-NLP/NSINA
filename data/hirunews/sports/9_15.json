{
       "Source": "hirunews",
       "Timestamp": "Monday, 24 July 2023 - 19:38",
       "Headline": "චෝදනා ලැබූ ධනිෂ්ක අද ඕස්ට්‍රෙිලියානු අධිකරණයට",
       "News Content": "විදේශීය කාන්තාවක් දූෂණය කළ බවට එල්ල වූ චෝදනා සම්බන්ධයෙන් නඩු විභාගයකට මුහුණදීමට සූදානම් වන ශ්‍රී ලංකා ක්‍රිකට් ක්‍රීඩක ධනිෂ්ක ගුණතිලකට විශාල ලෙස ජනමාධ්‍ය අවධානය යොමුවීම පිළිබඳව ඕස්ට්‍රේලියානු විනිසුරුවරයෙක් ප්‍රශ්න කර තිබෙනවා.\nනඩු විභාගය සඳහා ධනුෂ්ක ගුණතිලක අද(24) සිඩ්නි ඩව්නිං සෙන්ටර් දිස්ත්‍රික් උසාවියේ පෙනී සිටියා.\n2022 වසරේ 20/20 ලෝක කුසලාන තරගයට සහභාගීවීම සඳහා ඕස්ට්‍රේලියාවට පැමිණ සිටියදී, සිඩ්නි නුවරදී කාන්තාවක් දූෂණය කළ බවට ධනිෂ්කට චෝදනා එල්ල වූ අවස්ථාවේ සිට මෙම නඩුව සම්බන්ධයෙන් ඉහල ජනමාධ්‍ය අවධානයක් ඇති වූ බව අධිකරණයට වාර්තා වී තිබෙනවා.\nධනුෂ්ක ගුණතිලකගේ නීතීඥ මුරුගන් තංගරාජ් මෙහිදී පෙන්වාදී ඇත්තේ, ඇතැම් ජනමාධ්‍ය ආවරණයන් ධනිෂ්කට අහිතකර බවත්, ජූරි සභාවක් හමුවේ එමගින් තම සේවාදායකයාගේ ස්ථාවරයට හානි සිදුවිය හැකි බවත්ය.\nඕස්ට්‍රෙිලියානු විනිසුරු වෝර්වික් හන්ට් සඳහන් කර ඇත්තේ, පුවත්පතක මුල් පිටුවේ ධනිෂ්ක ගුණතිලකට එල්ලවී ඇති චෝදනා දැකීමෙන් ඒ පිළිබදව සිදුවිය හැකි අගතිය ගැන තමා කනස්සල්ලට පත්ව සිටින බවයි.",
       "URL": "https://www.hirunews.lk/sports/342387/චෝදනා-ලැබූ-ධනිෂ්ක-අද-ඕස්ට්‍රෙිලියානු-අධිකරණයට",
       "Category": "Sports",
       "Parent URL": "https://www.hirunews.lk/sports/all-news.php?pageID=9"
}