{
       "Source": "hirunews",
       "Timestamp": "Monday, 10 July 2017 - 13:17",
       "Headline": "සිම්බාබ්වේ කණ්ඩායමට ලකුණු 204ක ඉලක්කයක්",
       "News Content": "සංචාරක  සිම්බාබ්වේ කණ්ඩායම හා ශ්‍රී ලංකා කණ්ඩායම අතර සූරියවැව මහින්ද රාජපක්ෂ ක්‍රීඩාංගණයේ පැවැත්වෙන තීරණාත්මක පස්වැනි එක්දින තරඟයේ ශ්‍රීලංකා ඉනිම කඩුලු 08කදී ලකුණු 203 කට සීමා කිරීමට සිම්බාබ්වේ පන්දු යවන්නන් සමත් වුණා.\nකාසිය වාසිය දිනූ සිම්බාබ්වේ කණ්ඩායමේ නායකයා පළමුව පන්දුවට පහර දීමට ශ්‍රීලංකා කණ්ඩායමට ආරාධනා කළා.\nශ්‍රීලංකා කණ්ඩායම වෙනුවෙන් ධනුෂ්ක ගුණතිලක අර්ධ ශතකයක් වාර්තා කරමින් ලකුණු 52ක් රැස් කළේ පන්දු 86කට මුහුණ දෙමින්.\nශ්‍රීලංකා ලකුණු පුවරුව ඉහල නැංවීම සදහා හුදෙකලා සටනක නිරත වෙමින් අගනා ඉනිමක් ක්‍රීඩා කළ අසේල ගුණරත්න නොදැවී ලකුණු 59යි.\nඅසේලගේ ඉනිමට හතරේ පහර 04ක් ඇතුලත් වූ අතර ඔහු මෙම ලකුණු 59ක රැස් කලේ පන්දු 81කට මුහුණ දෙමින්.\nපසුගිය තරඟයේදී ශතකයක් රැස් කළ නිරෝෂන් දික්වැල්ල ලකුණු 03ක් ලබා සිටියදී දැවී ගියේ Tendai Chataraගේ පන්දුවකට කඩුලු රකින්නා අතට උඩ පන්දුවක් ලබා දෙමින්.\nශ්‍රීලංකා නායක ඇන්ජලෝ මැතිව්ස් පන්දු පන්දු 47කදී හතරේ පහර 04ක් සමගින් රැස්කළ ලකුණු සංඛ්‍යාව 24ක්.\nඇන්ජලෝ මැතිව්ස් දැවී ගියේ Graeme Cremerගේ පන්දුවකට Hamilton Masakadza අතට උඩ පන්දුවක් ලබා දෙමින්.\nපන්දු යැවීමේදි Sikandar Raza සිය පන්දු වාර 10 තුල ලකුණු 21කට කඩුලු 03ක් බිද දැමුවා.\nමෙහිදී ශ්‍රීලංකා කණ්ඩායමේ මුල්පෙළ ක්‍රීඩකයින් 06 දෙනෙකුට ලකුණු 10 සීමාව පසු කර යාමට සිම්බාබ්වේ පන්දු යවන්න් ඉඩ ලබා දුන්නේ නැහැ.\nඒ අනුව සිම්බාබ්වේ කණ්ඩායමට ජයග්‍රහණය සදහා ලැබී ඇති ඉලක්කය ලකුණු 204 ක්.",
       "URL": "https://www.hirunews.lk/sports/165527/සිම්බාබ්වේ-කණ්ඩායමට-ලකුණු-204ක-ඉලක්කයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=317"
}