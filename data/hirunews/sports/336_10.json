{
       "Source": "hirunews",
       "Timestamp": "Tuesday, 25 April 2017 - 21:44",
       "Headline": "ශූරයන්ගේ කුසලානයට යන පකිස්ථාන සංචිතය නම් කරයි",
       "News Content": "ශූරයන්ගේ කුසලාන තරගාවලියට එක්වන පකිස්ථාන සංචිතය නම්කර තිබෙනවා.\nඋමාර් අක්මාල් සහ අසාර් අලි මෙම සංචිතයට නම් කර තිබීම  විශේෂත්වයක්.\nපසුගිය ජනවාරි මාසයේදී ඔස්ට්‍රේලියාවට එරෙහි තරගාවලිය 4 ට එකක් ලෙස පරාජයට පත්වීමෙන් පසු ඔවුන් දෙදෙනා සංචිතයට නම් කළ පළමු අවස්ථාව මෙයයි.\nකොදෙව්වන් සමග පසුගියදා පැවති එක්දින තරගාවලියට නම් කෙරුනු සංචිතයට ද උමාර් අක්මාල් සහ අසාර් අලි කැඳවා තිබුනේ නැහැ.\nපකිස්ථාන කණ්ඩායමේ හිටපු උප නායකයකු වන සෆ්රාස් අහමඩ් විසිනුයි ශූරයන්ගේ කුසලානයට යන සංචිතය මෙහෙයවනු ලබන්නේ.\nපකිස්ථාන සුපර් ලීග් තරගාවලියේදී තරගාවලියේ වීරයා බවට ද පත්වු පිතිකරු කම්රන් අක්මාල් මෙම සංචිතයට නම්කර නැහැ.\nනවක ක්‍රීඩකයකු වන ෆහීම් අශ්රෆ් ද සංචිතයට එක්වී ඇති අතර පකිස්ථාන කණ්ඩායම වෙනුවෙන් එක්දින තරග 3 කට පමණක් ක්‍රීඩා කර ඇති නවකයකු වන ෆකාර් සමන් ද ශූරයන්ගේ කුසලානය වෙනුවෙන් වන සංචිතයට නම්කර තිබෙනවා.\nඅහමඩ් ශේසාද් / මොහොමඩ් හෆීස් / බාබර් අසාම් / ශොයිබ් මලික් / ඉමාඩ් වසීම් / මොහොමඩ් අමීර් / වහාබ් රියාස් / ජුනයිඩ් ඛාන් / හසන් අලි සහ ශඩාබ් ඛාන් සංචිතයේ සෙසු ක්‍රීඩකයන් වනවා.\nමෙවර ශූරයන්ගේ කුසලාන තරගාවලියේදී පකිස්ථානය තරගවදින්නේ බී කාණ්ඩය යටතේයි.\nශූරයන්ගේ කුසලානයේ වත්මන් හිමිකරුවන් වන ඉන්දියාව සමගයි ජුනි 4 වනදා ඔවුන්ගේ පළමු තරගය පැවැත්වෙන්නේ.\nඅනතුරුව ජුනි 7 වනදා දකුණු අප්‍රිකාව සමග සහ ජුනි 12 වනදා ශ්‍රී ලංකාව සමග පකිස්ථානය තරග වැදීමට නියමිතව තිබෙනවා.",
       "URL": "https://www.hirunews.lk/sports/159976/ශූරයන්ගේ-කුසලානයට-යන-පකිස්ථාන-සංචිතය-නම්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=336"
}