{
       "Source": "hirunews",
       "Timestamp": "Sunday, 08 May 2022 - 8:19",
       "Headline": "ලක්නව් සුපර් ජයන්ට්ස් සහ රාජස්ථාන් රෝයල්ස් කණ්ඩායම්වලට ජය",
       "News Content": "ඉන්දීය ප්‍රිමියර්ලීග් තරගාවලියට අදාළව ඊයේ (07) පැවති පළමු තරගයේදී කොල්කටා නයිට්රයිඩර්ස් පිල පරදවා ලකුණු 75 ක දැවැන්ත ජයග්‍රහණයක් වාර්තා කිරීමට ලක්නව් සුපර් ජයන්ට්ස් පිල සමත්වුණා.\nලක්නව් පිල සිය පන්දු වාර විස්ස තුළ කඩුලු 7 ක් දැවී ලකුණු 176 ක් රැස් කළ අතර, කොල්කටා පිලට පන්දු වාර 14 යි පන්දු 3ක දී සියලු ක්‍රීඩකයන් දැවී රැස් කරගත හැකිවූයේ ලකුණු 101 ක් පමණයි.\nඅවේශ් ඛාන් සහ ජේසන් හෝල්ඩර් කඩුලු 3 බැගින් බිඳ හෙලූ අතර, පන්දු වාර 3 කදී ලකුණු 14 ක් ලබා දී, කොල්කටා පිලේ නායක ෂ්‍රෙයාස් අයියර් දවාලීමට දුෂ්මන්ත චමීර සමත්වුණා.\nඊයේ පැවති දෙවන තරගයේදී පන්ජාබ් කිංග්ස් පිල පරදවා රාජස්ථාන් රෝයල්ස් පිල කඩුලු හයක ජයක් වාර්තා කළා.\nපන්ජාබ් පිල කඩුලු පහක් දැවී ලකුණු 189 ක් රැස් කළ අතර, එහිදී ජොනී බෙයාර්ස්ටෝ ලකුණු 56 ක් ලබාගත්තා.\nභානුක රාජපක්ෂ පන්දු 18 කදී ලකුණු 27 ක් ලබාගත්තේ හයේ පහර දෙකක් සහ හතරේ පහර දෙකක් සමඟින්.\nකෙසේ නමුත් පන්දු වාර 19 යි පන්දු 4 කදී කඩුලු 4 ක් දැවී ලකුණු 190 ක් ලබමින් තරගය ජයගැනීමට රාජස්ථාන් රෝයල්ස් පිල සමත්වුණා.",
       "URL": "https://www.hirunews.lk/sports/303810/ලක්නව්-සුපර්-ජයන්ට්ස්-සහ-රාජස්ථාන්-රෝයල්ස්-කණ්ඩායම්වලට-ජය",
       "Category": "Sports",
       "Parent URL": "https://www.hirunews.lk/sports/all-news.php?pageID=21"
}