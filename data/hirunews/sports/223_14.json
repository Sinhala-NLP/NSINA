{
       "Source": "hirunews",
       "Timestamp": "Wednesday, 27 June 2018 - 6:19",
       "Headline": "අවසන් ටෙස්ට් ගැටුමේ ජය ශ්‍රී ලංකාවට (ඡායාරූප)",
       "News Content": "සංචාරක ශ්‍රී ලංකා කණ්ඩායම සහ සත්කාරක බටහිර ඉන්දීය කොදෙව් කණ්ඩායම අතර පැවති තුන්වන සහ අවසන් ටෙස්ට් තරඟය ජය ගන්නට ශ්‍රී ලංකා කණ්ඩායම අද සමත් වුණා.\nඒ බටහිර ඉන්දීය කොදෙව් කණ්ඩායම කඩුලු 04කින් පරාජය කරමින්.\nබටහිර ඉන්දීය කොදෙව්, බාබඩෝස් හිදී පැවති මෙම තරඟය පැවැත්වුනේ දිවා රාත්‍රී ටෙස්ට් තරඟයක් ලෙසයි.\nශ්‍රී ලංකා කණ්ඩායමේ ජයග්‍රහණය වෙනුවෙන් ලකුණු 144ක ඉලක්කයක් හිමිවූ අතර එම ඉලක්කය කඩුලු 06ක් පමණක් දැවී තිබියදී පසුකර යන්නට ශ්‍රී ලංකා පිතිකරුවන්ට හැකියාව ලැබුණා.\nඑහිදී ශ්‍රී ලංකා දෙවන ඉනිම වෙනුවෙන් කුසල් මෙන්ඩිස් ලකුණු 25ක් රැස් කළ අතර ධනුෂ්ක ගුණතිලක ලකුණු 21ක් රැස් කළා.\nඊයේ දිනයේදී අබාධයකට ලක්ව රෝහල් ගත කෙරුණු කුසල් ජනිත් හත්වන කඩුල්ල ලෙස පිටියට පැමිණ දිල්රුවන් පෙරේරා සමඟින් එක්වී ශ්‍රී ලංකා පිළ ජයග්‍රහණය කරා රැගෙන ගියේ නොදැවී පිළිවෙලින් ලකුණු 28ක් රැස් කරමින්.\nඔහුට අනගි සහයක් ලබාදුන් දිල්රුවන් පෙරේරා නොදැවී රැස් කළ ලකුණු සංඛ්‍යාව 23ක්.\nතරඟයේ කාසිය වාසිය දිනා පළමු ඉනිම ක්‍රීඩා කළ කොදෙව් පිළ සිය පළමු ඉනිම වෙනුවෙන් සියලු දෙනා දැවී ලකුණු 204ක් රැස් කිරීමට සමත් වුණා.\nඊට පිළිතුරු වශයෙන් සියල්ලන් දැවී ශ්‍රී ලංකා පළමු ඉනිමට රැස්කළ ලකුණු සංඛ්‍යාව ලකුණු 154ක්.\nකොදෙව් දෙවන ඉනිම ලකුණු 93කට සිමා කරන්නට ශ්‍රී ලංකා වේග පන්දු යවන්නන් සමත්වූ අතර ඒ අනුව ශ්‍රී ලංකා ජයග්‍රහණයට ලැබුණු ඉලක්කය ලකුණු 144ක්.\nඑම ඉලක්කය කඩුලු 06ක් පමණක් දැවී තිබියදී පසුකර යන්නට ශ්‍රී ලංකා පිළ සමත් වූ අතර ශ්‍රී ලංකා ටෙස්ට් කණ්ඩායමක් දිවා රාත්‍රී ටෙස්ට් තරඟයක් ජයගත් දෙවන\nඅවස්ථාව ලෙසට මෙම ජයග්‍රහණය ඉතිහාස ගතවනවා.\nඅවසන් තරඟයේ වීරයා ලෙස කොදෙව් කණ්ඩායමේ ජේසන් හෝල්ඩර් සම්මාන හිමිකරගත් අතර තරඟ තුනකින් සමන්විත ටෙස්ට් තරඟාවලියේ වීරයා බවට පත්වුයේ කොදෙව් ක්‍රීඩක ෂේන් ඩොරිච්.\nතරඟාවලියේ පළමු තරඟය කොදෙව් කණ්ඩායම ජයගත් අතර දෙවන තරඟය අවසන් වුනේ ජය පරාජයෙන් තොරවයි.\nතුන්වන ටෙස්ට් තරඟය ශ්‍රී ලංකා කණ්ඩායම ජයග්‍රහණය කිරීමත් සමඟ තරඟ තුනකින් සමන්විත ටෙස්ට් තරඟාවලිය තරඟ එකට එකක් ලෙස ජය පරාජයෙන් තොරව අවසන් වුණා.\nසුරංග ලක්මාල් තමන් නායකත්වය ලබාදුන් පළමු ටෙස්ට් තරගය ජයග්‍රාහී ලෙස අවසන් කිරීමට සමත් වීම ද මෙහි විශේෂත්වයක්.\nතරගය අවසානයේ මාධ්‍ය වෙත අදහස් දක්වමින් ශ්‍රී ලංකා කණ්ඩායමේ පුහුණුකරු චන්දික හතුරුසිංහ කියා සිටියේ බටහිර ඉන්දීය කොදෙව් කණ්ඩායමට එරෙහිව ඔවුන්ගේ රටේ දී ටෙස්ට් තරගයක් ජය ගැනීම ලෙහෙසි කිි‍්‍රයාවක් නොවන බවයි.\nලද ජයග්‍රහණයෙන් ශ්‍රී ලංකා ක්‍රීඩකයන්ගේ මානසිකත්වය ශක්තිමත් කිරීමට පිටුවහලක් වූ බව ද ඔහු සඳහන් කළා.\nrnrn\\r\\n\n\\r\\nrnrn",
       "URL": "https://www.hirunews.lk/sports/193985/අවසන්-ටෙස්ට්-ගැටුමේ-ජය-ශ්‍රී-ලංකාවට-ඡායාරූප",
       "Category": "Sports",
       "Parent URL": "https://www.hirunews.lk/sports/all-news.php?pageID=223"
}