{
       "Source": "hirunews",
       "Timestamp": "Wednesday, 22 August 2018 - 19:45",
       "Headline": "හයේ - හතරින් කොළඹට ජය හිමිවෙයි",
       "News Content": "අන්තර් පළාත් පන්දුවාර විස්ස තරඟාවලියේ කොළඹ කණ්ඩායම සහ නුවර කණ්ඩායම අතර අද (22) පැවති තරඟය තියුණු තරඟයකින් අනතුරුව ජය ගන්නට කොළඹ කණ්ඩායම සමත් වුණා.\nදෙපිලේම ලකුණු සංඛ්‍යාව සම වීම හේතුවෙන් තරඟයයේ ජය පැරදුම සුපිරි පන්දුවාරයකදී තීරණය කරන්නට විනිසුරුවරුන් තීරණය කළා.\nකෙසේ වෙතත් සුපිරි පන්දුවාරයේදී ද දෙපිලේම ලකුණු සංඛ්‍යාව සමවීම ද විශේෂත්වයක්.\nතරඟයේ පළමුව පන්දුවට පහරදුන් කොළඹ කණ්ඩායම නියමිත පන්දුවාර 20 තුල කඩුලු 05කට ලකුණු 188ක් රැස් කළා.\nඑහිදී පන්දු 47කට මුහුණ දෙමින් ලකුණු 67ක් රැස් කරන්නට ආරම්භක පිතිකරු උපුල් තරංග සමත් වූ අතර ඔහුගේ ඉනිමට හතරේ පහර 07කින් සහ හයේ පහර 02ක් ඇතුළත්.\nකොළඹ කණ්ඩායම වෙනුවෙන් කැපී පෙනෙන ඉනිමක් දියත් කළ ෂෙහාන් ජයසූරිය ලකුණු 63ක් රැස්කළේ පන්දු 36කින්.\nපන්දු යැවීමේදී ළහිරු ගමගේ සහ චරිත් අකලංක කඩුලු 02 බැගින් බිඳ දැමු අතර මහනුවර කණ්ඩායමේ ප්‍රභලතම පන්දු යවන්නා වන ලසිත් මාලිංගට මෙහිදී කිසිඳු කඩුල්ලක් දවාගැනීමට හැකියාව ලැබුනේ නැහැ.\nපන්දුවාර 04 යවමින් ලසිත් මාලිංග ලබාදුන් ලකුණු සංඛ්‍යාව 28ක්.\nලකුණු 189ක ඉලක්කයක් හඹා යාමට පිටියට පිවිසි මහනුවර කණ්ඩායමට නියමිත පන්දුවාර 20 තුල කඩුලු 07කට රැස්කගන්නට හැකිවුයේ ලකුණු 188ක් පමණයි.\nමහනුවර කණ්ඩායම වෙනුවෙන් ළහිරු තිරිමාන්න ලකුණු 50 රැස්කළ අතර දසුන් ශානක ලකුණු 30ක් රැස්කිරීමට සමත් වුණා.\nදෙපිලේම ලකුණු සමවීම හේතුවෙන් සුපිරි පන්දුවාරයකින් තරඟයේ ජය පැරදුම තීරණය කරන්නට විනිසුරුවරුන් එහිදී තීරණය කළා.\nඒ අනුව මහනුවර කණ්ඩායමට හිමිවූ සුපිරි පන්දුවාරය තුල කඩුලු 02කට ලකුණු 05ක් රැස් කිරීමට සමත්වුණා.\nසුපිරි පන්දුවාරය තුල මහනුවර කණ්ඩායම ලබාගත් ලකුණු 05 ආරක්ෂා කිරීම සඳහා කොළඹ කණ්ඩායමට එරෙහිව සුපිරි පන්දුවාරය යැවීමේ වගකීම පැවරුනේ ලසිත් මාලිංගටයි.\nසිය වගකීම මැනවින් ඉටුකළ මාලිංග සුපිරි පන්දුවාරයේදී කොළඹ කණ්ඩායම එක් කඩුල්ලකට ලකුණු 05කට සීමා කරන්නට සමත් වුණා.\nසුපිරි පන්දුවරය තුලදීත් කණ්ඩායම් දෙකෙහිම ලකුණු සමවීම හේතුවෙන් තරඟ නීති රීති වලට අනුව තරඟයේ ජය පැරදුම තීරණය කළේ කණ්ඩායම් දෙක ලබාගත් හයේ සහ හතරේ පහර අනුවයි.\nඑහිදී මහනුවර කණ්ඩායම සිය ඉනිම තුලදී හතරේ සහ හයේ පහර 24ක් වාර්තාකර ඇති අතර කොළඹ කණ්ඩායම රැස්කර තිබූ හයේ සහ හතරේ පහර සංඛ්‍යාව 26ක්.\nඅනුව මෙම තරඟයේ ජයග්‍රහණය හිමිවුණේ කොළඹ කණ්ඩායමටයි.",
       "URL": "https://www.hirunews.lk/sports/198182/හයේ-හතරින්-කොළඹට-ජය-හිමිවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=212"
}