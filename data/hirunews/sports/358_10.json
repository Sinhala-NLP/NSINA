{
       "Source": "hirunews",
       "Timestamp": "Friday, 27 January 2017 - 12:39",
       "Headline": "යොවුන් තුන්කොන් තරඟාවලියේදී දකුණු අප්‍රිකාවට ජයක්",
       "News Content": "දකුණු අප්‍රිකාවේ පැවැත්වෙන වයස අවුරුදු 19 න් පහළ තුන්කොන් තරඟාවලියේ ඊයේ (26) පැවති තරඟයකදී ශ්‍රී ලංකා යොවුන් පිල පරදවා ජය ලැබීමට දකුණු අප්‍රිකානුවන් සමත් වුණා.\nපාල් හිදී පැවති එම තරඟයේදී කාසියේ වාසිය දිනූ දකුණු අප්‍රිකානු 19 න් පහළ පිල පළමුවෙන් පන්දුවට පහරදෙන ලෙස ශ්‍රී ලංකා යොවුන් පිලට ඇරයුම් කළා.\nශ්‍රී ලංකා පිල 48 වන පන්දුවාරයේදී සියලු ක්‍රීඩකයන් දැවී රැස් කළේ ලකුණු 223 ක් පමණයි.\nක්‍රිෂාන් ආරච්චිගේ එහිදී ලකුණු 81 ක් රැස් කළ අතර, මිෂෙන් සිල්වා නොදැවී ලකුණු 63 ක් රැස් කළා.\nපිළිතුරු වශයෙන් දකුණු අප්‍රිකානු වයස අවුරුදු 19 න් පහළ පිල පන්දුවාර 48 යි පන්දු 4 කදී කඩුලු 5 ක් දැවී ලකුණු 224 ක් ලබමින් තරඟයේ ජය හිමිකර ගත්තා.\nසිම්බාබ්වේ යොවුන් කණ්ඩායම ද ඇතුළත් එම තුන්කොන් තරඟාවලියේ අවසන් මහා තරඟය හෙට පැවැත්වෙන්නේ ශ්‍රී ලංකාව සහ දකුණු අප්‍රිකානු යොවුන් කණ්ඩායම් අතරයි.",
       "URL": "https://www.hirunews.lk/sports/153040/යොවුන්-තුන්කොන්-තරඟාවලියේදී-දකුණු-අප්‍රිකාවට-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=358"
}