{
       "Source": "hirunews",
       "Timestamp": "Thursday, 06 July 2017 - 16:31",
       "Headline": "ධනුෂ්ක ගුණතිලකත් මංගල ශතකය වාර්තා කරයි",
       "News Content": "සිම්බාබ්වේ කණ්ඩායමට එරෙහි තරගයේදී සිය මංගල එක්දින ශතකය ලබාගැනීමට ධනුෂ්ක ගුණතිලක ද සමත්වුනා.\nඔහු මෙම ලකුණු සංඛ්‍යාව රැස් කළේ පන්දු 101කට මුහුණ දෙමින්.\nධනුෂ්ක ගුණතිලකගේ මෙම ලකුණු සංඛ්‍යාවටට හතරේ පහර 13 ක් ඇතුලත් වුනා.\nමීට මොහොතකට පෙර නිරෝෂන් දික්වැල්ල ද සිය මංගල එක්දින ශතකය රැස් කළා.\nඔහු එම ලකුණු සංඛ්‍යාව ලබාගත්තේ පන්දු 107 කට මුහුණ දෙමින්.\nමෙම ලකුණු අතරට හතරේ පහර 14 ක් ද ඇතුලත් වුනා.\nලකුණු 310 ක ජයග්‍රාහී ඉලක්කයක් හඹායන ශ්‍රී ලංකාව පන්දුවාර 36 ක් අවසානයේ කිසිවකුත් නොදැවී ලබාසිටින ලකුණු සංඛ්‍යාව 216 ක්.\nආරම්භක පිතිකරුවන් යුගළයම ශතක රැස් කිරීමේ අවස්ථා 34 ක් එක්දින ක්‍රිකට් ඉතිහාසයේ සටහන් වී ඇති අතර ඉන් අවස්ථා 7 ක්ම හිමිවන්නේ ශ්‍රී ලංකාවටයි.\nඉන් එක් තරගයක් ඉන්දියාවට එරෙහිව 2013 වසරේදී කින්ග්ස්ටන්හිදී පැවැත්වුනා.\nඑහිදී ආරම්භක පිතිකරු උපුල් තරංග නොදැවී ලකුණු 174 ක් රැස් කළ අතර මහේල ජයවර්ධන ලකුණු 107 ක් ලබාගත්තා.\n2010 වසරේදී එංගලන්තයට එරෙහිව පැවති තරගයකදී ආරම්භක පිතිකරුවන් වු උපුල් තරංග සහ ටී එම් ඩිල්ෂාන් ශතක රැස් කළා.\nඑහිදී උපුල් තරංග ලකුණු 102 ක් සහ ඩිල්ෂාන් ලකුණු 108 ක් ලබාගත්තා.\nමීට අමතරව සිම්බාබ්වේ කණ්ඩායමට එරෙහිව 2010 වසරේ පල්ලෙකැලේ පැවති තරගයකදී ආරම්භක පිතිකරුවන් වු උපුල් තරංග ලකුණු 133 ක් සහ ටී එම් ඩිල්ෂාන් ලකුණු 144 ක් රැස් කළා.\nඑමෙන්ම ජාත්‍යන්තර ක්‍රිකට් තරගවලදී ශ්‍රී ලංකා ක්‍රීඩකයන් දෙපළකගේ වේගවත්ම ලකුණු සබඳතාවට ද අද නිරෝෂන් දික්වැල්ල සහ ධනුෂ්ක ගුණතිලක හිමිකම් කියනවා.\nඑක්දින තරගවල ආරම්භක පිතිකරු යුගළයේ ලකුණු 200 සබඳතාව ඉක්මවා යාමේ සිදුවීම් 10 ක් ශ්‍රී ලංකා ක්‍රීඩකයන්ගේ වාර්තා අතරට එක්ව තිබෙනවා.\nඉන් 7 කටම උපුල් තරංග එක්ව ඇති බවයි ක්‍රිකට් වාර්තා පෙන්වා දෙන්නේ.",
       "URL": "https://www.hirunews.lk/sports/165243/ධනුෂ්ක-ගුණතිලකත්-මංගල-ශතකය-වාර්තා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=318"
}