{
       "Source": "hirunews",
       "Timestamp": "Friday, 02 August 2013 - 8:02",
       "Headline": "20 යි 20 පළමු ගැටුම අද.",
       "News Content": "සංචාරක දකුණු අප්‍රිකානු පිල සහ ශ්‍රී ලංකාව අතර විස්සයි විස්ස තරගාවලිය කොළඹ       ආර්. ප්‍රේමදාස ක්‍රීඩාංගනයේදී අද (02) ආරම්භ වනවා. ශ්‍රී ලංකා පිල මෙහෙයවනු ලබන්නේ විස්සයි විස්ස කණ්ඩායම් නායක දිනේෂ් චන්දිමාල් විසින්. අද තරගයේදී කුසල් පෙරේරාට මැදපෙළ ස්ථානයක් ලබාදීමට ඉඩ ඇති බව ක්‍රීඩා ආරංචි මාර්ග සඳහන් කළා. ආරම්භක පිතිකරුවෙකු ලෙස පසුගිය තරඟවලදී දස්කම් දැක්වීමට ඔහු අපොහොසත්වීම ඊට හේතුවයි. සති 3 කට පසු, නැවතත් කායික යෝග්‍යතාව සාමාන්‍ය අතට පත්වී ඇති නුවන් කුලසේකර ද, දකුණු අප්‍රිකාව සමග අද පැවැත්වෙන පළමු විස්සයි විස්ස තරගය සඳහා යොදා ගැනීමට ඉඩ තැබෙනවා. එහෙත් ඒ පිතිකරුවෙකු වෙනුවට පන්දු යවන්නෙකු කණ්ඩායමට එක් කරන්නේ ද යන තීරණය මතයි. කුලසේකර කණ්ඩායමට ඇතුළත් කළහොත් ලහිරු තිරිමාන්න කණ්ඩායමෙන් ඉවත් වනු ඇති. අද පැවැත්වෙන පළමු විස්සයි විස්ස තරගයේදී දකුණු අප්‍රිකානු නායක ඒ.බී.ඩිවිලියර්ස් ආරම්භක පිතිකරුවෙකු ලෙස පිටියට පිවිසීමට ඉඩ තිබෙනවා. අයි.සී.සී. විස්සයි විස්ස දර්ශකයේ මුල් ස්ථානයේ සිටින්නේ ශ්‍රී ලංකාවයි. දකුණු අප්‍රිකාවට හිමිව ඇත්තේ එහි 6 වන තැනයි. කෙසේ නමුත් කණ්ඩායම් දෙක අවසාන වරට තරග වැදුණු විස්සයි විස්ස ලෝක කුසලාන තරගාවලියේදී දකුණු අප්‍රිකාව ලකුණු 32 ක ජයග්‍රහණයක් හිමිකර ගත්තා.\n\\r\\n",
       "URL": "https://www.hirunews.lk/sports/64243/20-යි-පළමු-ගැටුම-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=521"
}