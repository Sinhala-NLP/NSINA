{
       "Source": "hirunews",
       "Timestamp": "Monday, 28 March 2022 - 8:36",
       "Headline": "භානුකගෙන් ගිනිකෙළි",
       "News Content": "අයි.පී.එල්. තරගාවලියට අදාළව ඊයේ (27) පැවති තරග දෙකෙන් දිල්ලි කැපිටල්ස් සහ පන්ජාබ් කිංග්ස් කණ්ඩායම් ජය වාර්තා කළා.\nපළමු තරගය මුම්බායි ඉන්දියන්ස් කණ්ඩායම සමඟ පැවති අතර, එහිදී දිල්ලි කැපිටල්ස් කණ්ඩායම වාර්තා කළේ කඩුලු හතරක ජයක්.\nපළමුව පන්දුවට පහරදුන් මුම්බායි කණ්ඩායම නියමිත පන්දු වාර 20 අවසානයේ දී කඩුලු පහක් දැවී ලකුණු 177 ක් රැස් කළා.\nපිළිතුරු ඉනිම ක්‍රීඩා කළ දිල්ලි කණ්ඩායම පන්දු වාර 18 යි පන්දු 2 ක් තුළ ජයග්‍රාහී සීමාව පසුකර ගියේ කඩුලු හයක් පමණක් දැවී තිබියදියි.\nමේ අතර රෝයල් චැලෙන්ජර්ස් බැංගලෝර් කණ්ඩායමට එරෙහිව පැවති තරගය පන්ජාබ් කිංග්ස් කණ්ඩායම ජයගත්තේ කඩුලු පහකින්.\nපළමුව පන්දුවට පහරදුන් රෝයල් කණ්ඩායම නියමිත පන්දු වාර විස්ස අවසානයේ දී කඩුලු දෙකක් දැවී ලකුණු 205ක් රැස් කළා.\nපිළිතුරු ඉනිම ක්‍රීඩා කළ පන්ජාබ් කණ්ඩායම පන්දු වාර 19 යි පන්දු 5 ක් තුළ ජයග්‍රාහී සීමාව පසුකර ගියේ කඩුලු පහක් පමණක් දැවී තිබියදියි.\nපන්ජාබ් කණ්ඩායම වෙනුවෙන් ක්‍රීඩා කළ ශ්‍රී ලංකාවේ භානුක රාජපක්ෂ පන්දු 22 ක් තුළ ලකුණු 43 ක් රැස් කළා.",
       "URL": "https://www.hirunews.lk/sports/300577/භානුකගෙන්-ගිනිකෙළි",
       "Category": "Sports",
       "Parent URL": "https://www.hirunews.lk/sports/all-news.php?pageID=24"
}