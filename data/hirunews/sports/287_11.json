{
       "Source": "hirunews",
       "Timestamp": "Saturday, 21 October 2017 - 21:13",
       "Headline": "20 යි 20 තරගාවලියෙන් පුහුණුකරු නික් පොතාස් ඉවත් වෙයි ?",
       "News Content": "ශ්‍රී ලංකා කණ්ඩායමේ පුහුණුකරු නික් පොතාස් පකිස්ථානය සමග පැවැත්වෙන 20 යි 20 තරගාවලියට සහභාගී නොවීමට තීරණය කර ඇතැයි විදෙස් මාධ්‍ය වාර්තාකර තිබෙනවා.\nඒ අනුව එම තරගාවලියට සහභාගී නොවී එක්දින තරගාවලිය අවසානයේ යළිත් ලංකාවට පැමිණීමට ඔහු තීරණයකර ඇති බවයි එම වාර්තාවල දැක්වෙන්නේ.\nකෙසේවෙතත් මෙම තොරතුරු මෙතෙක් ශ්‍රී ලංකා ක්‍රිකට් ආයතනය නිල වශයෙන් තහවුරු කර නැහැ.\nඑමෙන්ම ශ්‍රී ලංකා කණ්ඩායමේ පුහුණුකරුවෙකු වන නික් ලී සහ භෞතචිකිත්සක නිර්මලාන් ධනබාලසිංහම් ද පකිස්ථානයට එරෙහි 20 යි 20 තරගාවලියේදී ශ්‍රී ලංකා කණ්ඩායම සමග එක් නොවන බවයි විදෙස් මාධ්‍ය පෙන්වා දෙන්නේ.\nඋපුල් තරංග, ලසිත් මාලිංග, නිරෝෂන් දික්වැල්ල, සුරංග ලක්මාල්, චාමර කපුගෙදර, මිලින්ද සිරිවර්ධන සහ අකිල ධනංජය යන ක්‍රීඩකයන් ද ලාහෝර් සංචාරය ප්‍රතික්ෂේප කළා.\nඒ අතරින් කපුගෙදර සහ සුරංග ලක්මාල් 2009 වසරේ ලාහෝරයේ ත්‍රස්ත ප්‍රහාරය එල්ල වන විට ශ්‍රී ලංකා කණ්ඩායම් බස් රථයේ ගමන් කළ අයයි.\nමේ අනුව පිතිකරණ පුහුණුකරු සහ හිටපු නායකයෙකු වන හෂාන් තිලකරත්න ලාහොර් සංචාරයේදී ශ්‍රී ලංකා පිළේ පුහුණුකරු ලෙස යොදවනු ඇතැයි ශ්‍රී ලංකා ක්‍රිකට් ආරංචි මාර්ග සඳහන් කළා.\nආරක්ෂක හේතුන් මත අවසන් තරගය වෙනත් රටක පවත්වන්නැයි ක්‍රීඩකයන්ගෙන් ලද ඉල්ලීම් හමුවේ ශ්‍රී ලංකා ක්‍රිකට් බලධාරීන් ප්‍රකාශකර තිබුනේ පුහුණුකරු නික් පොතාස් / කළමණාකරු අසංක ගුරුසිංහ / පිතිකරණ පුහුණුකරු  හෂාන් තිලකරත්න සහ පන්දු යැවීමේ පුහුණුකරු රුමේෂ් රත්නායක ද ලාහෝර් නුවර බලා පිටත්ව යන බවයි.\n20 යි 20 තරගාවලියේ ශ්‍රී ලංකා සංචිතය අද නම් කෙරුනු අතර එහි නායකත්වය පවරා ඇත්තේ තිසර පෙරේරාටයි.\nඑම සංචිතයට ටෙස්ට් තරගාවලියට සහ එක්දින තරගාවලියට එක් නොවු ක්‍රීඩකයන් 11 දෙනෙකු නම්කර තිබීම ද විශේෂත්වයක්.\nදිල්ෂාන් මුණවීර / ධනුෂ්ක ගුණතිලක / සධීර සමරවික්‍රම / අශාන් ප්‍රියන්ජන් / මහේල උඩවත්ත / දසුන් ශානක / මිනෝද් භානුක / සචිත් පතිරණ / විකුම් සංජය / ලහිරු ගමගේ / සීක්කුගේ ප්‍රසන්න / විශ්ව ප්‍රනාන්දු / ඉසුරු උදාන / ජෙෆ්රි වැන්ඩසේ සහ චතුරංග ද සිල්වා පකිස්ථානයට එරෙහි 20 යි 20 තරගාවලියේ ශ්‍රී ලංකා සංචිතයට ඇතුලත්.\nමහේල උඩවත්ත වසර 8 කින් පසු ශ්‍රී ලංකා සංචිතයට නම් කර ඇති අතර මිනෝද් භානුක ශ්‍රී ලංකා සංචිතයට නම් කෙරුනේ පළමු වතාවටයි.\nමෙම සංචිතයට ක්‍රීඩා අමාත්‍යවරයාගේ ද අනුමැතිය ලැබී ඇති බවයි ක්‍රිකට් ආයතනය සඳහන් කළේ.",
       "URL": "https://www.hirunews.lk/sports/174103/20-යි-තරගාවලියෙන්-පුහුණුකරු-නික්-පොතාස්-ඉවත්-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=287"
}