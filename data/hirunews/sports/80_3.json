{
       "Source": "hirunews",
       "Timestamp": "Sunday, 01 November 2020 - 13:45",
       "Headline": "කැන්ඩි ටස්කර් වේග පන්දු පුහුණුකරු නුවන් කුලසේකර",
       "News Content": "ඉන්දියාවේ හිටපු තුන් ඉරියව් ක්‍රීඩකයෙකු වන ඉර්ෆාන් පතාන් ලංකා ප්‍රිමියර් ලීග් ක්‍රිකට් තරගාවලියේ කැන්ඩි ටස්කර් කණ්ඩායමට ක්‍රීඩා කිරීමට ගිවිසුම් ගතවී තිබෙනවා.\n36 හැවිරිදි පතාන් 2019 වසරේ පෙබරවාරි මාසයෙන් පසු විස්සයි විස්ස තරගයකට සහභාගිවී නැහැ.\nමේ වනවිට ඔහු එක්සත් අරාබි එමීර් රාජ්‍යයේ පැවැත්වෙන ඉන්දීය ප්‍රිමියර්ලීග් තරගාවලිය සඳහා විස්තර විචාරකයෙකු ලෙස එක්ව සිටිනවා.\nකැන්ඩි ටස්කර් කණ්ඩායමට ක්‍රීඩා කරන විදෙස් ක්‍රීඩකයින් අතරට ක්‍රිස් ගේල්, ලියම් ප්ලන්කට් සහ වහබ් රියාස් ද ඇතුළත්.\nලංකා ප්‍රිමියර් ලීග් තරගාවලියට ක්‍රීඩා කිරීමට නියමිතව සිටි ඇන්ඞ්රේ රසල්, ඬේවිඞ් මිලර්, ඇතුලු විදෙස් ක්‍රීඩකයින් පස්දෙනෙකු පසුගියදා සඳහන් කළේ තමන් තරගාවලියට එක් නොවන බවයි.\nමේ අතර කැන්ඩි ටස්කර් කණ්ඩායමේ වේග පන්දු පුහුණුකරු ලෙස ශ්‍රී ලංකා කණ්ඩායමේ හිටපු වේග පන්දු යවන්නෙකු වන නුවන් කුලසේකර පත්කර තිබෙනවා.",
       "URL": "https://www.hirunews.lk/sports/253774/කැන්ඩි-ටස්කර්-වේග-පන්දු-පුහුණුකරු-නුවන්-කුලසේකර",
       "Category": "Sports",
       "Parent URL": "https://www.hirunews.lk/sports/all-news.php?pageID=80"
}