{
       "Source": "hirunews",
       "Timestamp": "Monday, 13 November 2017 - 13:03",
       "Headline": "කණ්ඩායමත් සමග නොගිය මැතිව්ස් පාකිස්ථානයට තනිවම යයි",
       "News Content": "පාකිස්තාන සුපර් ලීග් විස්සයි විස්ස තරඟාවලියේ ක්‍රීඩකයන් තෝරා ගැනීම සඳහා ඊයේ පැවති වෙන්දේසියේදී ශ්‍රී ලංකා හිටපු ක්‍රිකට් නායකයන් දෙපළක් වන කුමාර් සංගක්කාර සහ ඇන්ජලෝ මැතිව්ස්, කණ්ඩායම් දෙකක් තෝරා ගෙන තිබෙනවා.\nකුමාර් සංගක්කාර් මුල්තාන් සුල්තාන් කණ්ඩායමට තෝරා ගෙන ඇති අතර ලාහෝර් ක්ලවන්ඩර්ස් කණ්ඩායමට අතිරේක ක්‍රීඩකයෙකු ලෙසයි ඇන්ජලෝ මැතිව්ස් තෝරා ගෙන ඇත්තේ.\nකෙසේ වෙතත් පාකිස්තානය සමඟ ලාහෝර් නුවර පසුගියදා පැවති අවසන් විස්සයි විස්ස තරගයේදී ඇන්ජලෝ මැතිව්ස් ශ්‍රී ලංකා කණ්ඩායම නියෝජනය කිරීම ප්‍රතික්ෂේප කළා.\nමේ අතර සුපිරි විස්සයි විස්ස ක්‍රීඩක ක්‍රිස් ගේල් මෙම තරගාවලිය නියෝජනය කරන කණ්ඩායම් 06න් එකකට වත් තෝරාගෙන නොමැති වීමද විශේෂත්වයක්.\nඊයේ පැවති වෙන්දේසියේදී  ඕස්ට්‍රේලියානු ක්‍රීඩක ක්‍රිස් ලේන් සහ දකුණු අප්‍රිකානු දඟ පන්දු යවන ක්‍රීඩක ඉම්රාන් තාහීර් වැඩිම මිලකට අලෙවි වී තිබෙනවා.",
       "URL": "https://www.hirunews.lk/sports/175915/කණ්ඩායමත්-සමග-නොගිය-මැතිව්ස්-පාකිස්ථානයට-තනිවම-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=281"
}