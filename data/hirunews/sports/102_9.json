{
       "Source": "hirunews",
       "Timestamp": "Sunday, 19 April 2020 - 19:28",
       "Headline": "ක්‍රිකට් ක්‍රීඩාවේ දූෂණ මර්දන මෙහෙයුම් අඛණ්ඩව",
       "News Content": "කොවිඞ් - 19 ගෝලීය වසංගතය හේතුවෙන් ලොව පුරා ප්‍රධාන පෙළේ ක්‍රිකට් තරග නතර වුවද ක්‍රිකට් ක්‍රීඩාවේ දුෂණ මර්දන මෙහෙයුම් අඛණ්ඩව ක්‍රියාත්මක වන බව ජාත්‍යන්තර ක්‍රිකට් සම්මේලනය පවසනවා.\nඑහි දූෂණ මර්දන මෙහෙයුම් ප්‍රධානී ඇලෙක්ස් මාර්ෂල් කියා සිටියේ ක්‍රිකට් තරග නතර වීම නිසා බොහෝ ජාත්‍යන්තර ක්‍රීඩකයන් සමාජ මාධ්‍යයන්හි සැරිසරන කාලය වැඩිවී ඇති බවයි.\nඒ අනුව ඔවුන් සමඟ සබඳතා ගොඩනගා පසුව තරග පාවාදීම් ආදිය සැළසුම් කිරීමට ඔට්ටු තබන්නන් කටයුතු කළ හැකි බව හිටපු එංගලන්ත පොලිස් ප්‍රධානියෙකුද වූ ඇලෙක්ස් මාර්ෂල් කියා සිටියා.\nමේ නිසා තමන් වෙත ප්‍රවේශවන ආගන්තුක පුද්ගලයන් පිළිබඳව අවධානයෙන් කටයුතු කරන ලෙසයි ඔහු සියලූම ජාත්‍යන්තර ක්‍රිකට් ක්‍රීඩකයන්ගෙන් ඉල්ලා සිටියේ.",
       "URL": "https://www.hirunews.lk/sports/238992/ක්‍රිකට්-ක්‍රීඩාවේ-දූෂණ-මර්දන-මෙහෙයුම්-අඛණ්ඩව",
       "Category": "Sports",
       "Parent URL": "https://www.hirunews.lk/sports/all-news.php?pageID=102"
}