{
       "Source": "hirunews",
       "Timestamp": "Tuesday, 07 November 2017 - 11:45",
       "Headline": "සුපුරුදු රිද්මයට පැමිණියහොත් අසේලට 16වැන්නා වීමේ අවස්ථාව",
       "News Content": "16 වන ක්‍රීඩකයා ලෙස ඉන්දියාවට එරෙහි ටෙස්ට් තරඟාවලියේ ශ්‍රී ලංකා සංචිතයට අසේල ගුණරත්නට ඇතුලත් වීමේ අවස්ථාව ඇති බව ක්‍රිකට් ආරංචි මාර්ග සඳහන් කරනවා.\nඉන්දීය කණ්ඩායම් සමඟ මෙරට පැවති ටෙස්ට් තරඟාවලිය අතර අසේල ගුණරත්න අබාධයකට ලක් වූ අතර ඔහු තවමත් සම්පුර්ණ සුවය නොලබා සිටීම හේතුවෙන් මේවට සංචිතයට එක්කර නැහැ.\nආබාධයට ලක්‌වූ ඇඟිල්ලේ වේදනාවද මේ වන විට පහව යමින් ඇති අතර මාස කිහිපයක්‌ තරඟ නොකිරීම නිසා ඔහුගේ තත්වය පරීක්‍ෂා කිරීමට පුහුණු තරඟ  කිහිපයක්‌ ලබා දී ඇති බව වාර්තා වනවා.\nඑම තරඟවලදී ඔහු සුපුරුදු රිද්මයට පැමිණියහොත් 16 වැනි ක්‍රීඩකයා වශයෙන් ශ්‍රී ලංකා සංචිතයට එක්‌ කිරීමට ක්‍රිකට්‌ තේරීම් කමිටුව අපේක්ෂා කරන බවයි ශ්‍රී ලංකා ක්‍රිකට් කළමනාකරු අසංක ගුරුසිංහ ප්‍රකාශ කළේ.\nඅසේල ගුණරත්න මේ වන විට සති දෙකක සිට පිතිකරණ පුහුණුවීම්වල නිරත වෙමින් සිටින බවද සඳහන්.\nකෙසේවෙතත් ඉන්දියාව සමඟ පෙර පැවැති ටෙස්‌ට්‌ තරඟාවලියේ දී ශතකයක්‌ ලබා ගත් කුසල් මෙන්ඩිස්‌ ටෙස්‌ට්‌ සංචිතයෙන් ඉවත්කර තිබෙනවා.\nඉන්දියාව සමඟ මේ වසරේදී දෙවැනි වරටත් තරඟ තුනකින් සමන්විත ටෙස්‌ට්‌ ක්‍රිකට්‌ තරඟාවලියකට ශ්‍රී ලංකාව හෙට (08) ඉන්දියාව බලා පිටත්ව යැමට නියමිතයි.\nශ්‍රී ලංකාව සහ ඉන්දියාව අතර පළමු ටෙස්‌ට්‌ තරඟය ලබන 16 වැනිදා කොල්කටා ඊඩ්න් ගාර්ඩ්න් ක්‍රීඩාංගනයේදී  ආරම්භ වන අතර ඊට පෙර පෙර ශ්‍රී ලංකා කණ්‌ඩායම තෙදින පුහුණු තරගයකටද සහභාගි වනු ඇති.\nටෙස්‌ට්‌ තරඟාවලියෙන් පසු ඉන්දියාවට එරෙහිව එක්‌දින තරඟ තුනකට සහ විස්‌සයි විස්‌ස තරඟ තුනකටද ශ්‍රී ලංකාව  සහභාගි වනවා.\nදිනේෂ් චන්දිමාල් (නායක), දිමුත් කරුණාරත්න, ධනංජය ද සිල්වා, සධීර සමරවික්‍රම, ඇන්ජලෝ මැතිව්ස්‌, ළහිරු තිරිමාන්න, රංගන හේරත්, සුරංග ලක්‌මාල්, දිල්රුවන් පෙරේරා, ළහිරු ගමගේ, ලක්‍ෂාන් සඳකැන්, විශ්ව ප්‍රනාන්දු, දසුන් ශානක, නිරෝෂන් දික්‌වැල්ල, රොෂේන් සිල්වා යන ක්‍රීඩකයන් 15 දෙනා ඉන්දියාවට එරෙහිව පැවැත්වෙන ටෙස්‌ට්‌ තරඟ 03 සඳහා නම් කළ  ශ්‍රී ලංකා ටෙස්‌ට්‌ සංචිතයට ඇතුළත්.",
       "URL": "https://www.hirunews.lk/sports/175446/සුපුරුදු-රිද්මයට-පැමිණියහොත්-අසේලට-16වැන්නා-වීමේ-අවස්ථාව",
       "Category": "Sports",
       "Parent URL": "https://www.hirunews.lk/sports/all-news.php?pageID=283"
}