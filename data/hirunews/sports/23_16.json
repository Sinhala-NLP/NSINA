{
       "Source": "hirunews",
       "Timestamp": "Saturday, 09 April 2022 - 7:52",
       "Headline": "ගුජරාට පිලට තියුණු ජයක්",
       "News Content": "තරගයේ අවසන් පන්දු දෙකේදී හයේ පහර දෙකක් එල්ල කරමින් රාහුල් තෙවාටියා දැක්වූ දස්කම සහ ෂුබ්මාන් හිල් රැස් කළ ලකුණු 96 සමඟ අයි.පී.එල්. තරගාවලියේ තවදුරටත් අපරාජිතව සිටීමට ගුජරාට් ටයිටන්ස් කණ්ඩායම ඊයේ (08) සමත්වුණා.\nමුම්බායිහි පැවති එම තරගයේදී ප්‍රතිවාදී පන්ජාබ් කිංග්ස් පිල සිය පන්දු වාර විස්ස තුළ කඩුලු 9 ක් දැවී ලකුණු 189 ක් රැස් කළ අතර, ගුජරාට් ටයිටන්ස් පිල සිය පන්දු වාර විස්ස තුළ කඩුලු හතරක් දැවී ලකුණු 190 ක් ලබාගනිමින් වාර්තා කළේ කඩුලු හයක ජයග්‍රහණයක්.\nඊයේ තරගය සඳහා පන්ජාබ් කිංග්ස් පිලට භානුක රාජපක්ෂ ඇතුළත් නොවූයේ එංගලන්ත තුන් ඉරියව්වෙන්ම දස්කම් දක්වන ක්‍රීඩක ජොනී බෙයාර්ස්ටෝට ඉඩ සළසමින්.\nඑහෙත් ඔහු රැස් කළේ ලකුණු අටක් පමණයි.\nප්‍රහාරක පිතිකරුවෙකු ලෙස ඇතුළත් කර සිටි කොදෙව් ක්‍රීඩක ඕඩියන් ස්මිත් ද ලකුණු නොලබාම දැවී ගියා.",
       "URL": "https://www.hirunews.lk/sports/301531/ගුජරාට-පිලට-තියුණු-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=23"
}