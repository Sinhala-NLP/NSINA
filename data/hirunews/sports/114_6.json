{
       "Source": "hirunews",
       "Timestamp": "Sunday, 09 February 2020 - 20:52",
       "Headline": "ඕස්ට්‍රේලියාවේ ලැව්ගිනි හේතුවෙන්  විපතට පත්වූවන්ට ආධාර සොයා සුපිරි ක්‍රිකට් තරු එක්වූ ක්‍රිකට් තරඟය",
       "News Content": "ඕස්ට්‍රේලියාවේ ප්‍රදේශ කිහිපයකට පසුගියදා බල පෑ ලැව්ගිනි හේතුවෙන් ඉන් විපතට පත් වූ ජනතාවට ආධාර පිණිස පන්දුවාර 10යේ ප්‍රදර්ශනාත්මක ක්‍රිකට් තරගයක් අද ඕස්ට්‍රේලියාවේ මෙල්බන්හිදී පැවැත්වුණා.\nහිටපු මෙන්ම වත්මන් සුපිරි ක්‍රිකට් තරු සහ ඕස්ට්‍රේලියානු රග්බි ක්‍රීඩකයන් එක්වූ තරගයේ කණ්ඩායම් වල නායකත්වය ලබාදුන්නේ හිටපු විශ්ෂ්ඨ ක්‍රිකට් ක්‍රීඩකයන් දෙදෙනකු වූ රිකී පොන්ටිං සහ ඇඩම් ගිල්ක්‍රිස්ට්.\nතරගයේ පළමුව පන්දුවට පහර දුන් පොන්ටිංගේ කණ්ඩායම නියමිත පන්දුවාර දහය අවසානයේ කඩුළු 5ක් දැවී රැස්කළ ලකුණු සංඛ්‍යාව 105ක්.\nනායක රිකී පොන්ටිං ලකුණු 26ක් සහ බ්‍රයන් ලාරා ලකුණු 30ක් රැස්කළා.\nකලකට පසු පන්දුව අතට ගත් කර්ට්නි වොල්ෂ්ගේ ඉලක්කය වැරදි ගියේ මෙලෙසින්.\nයුවරාජ් සිං, ඇන්ඩෘෘසයිමන්ස් සහ කර්ට්නි වොල්ෂ් අතරේ එක කඩුල්ල බැගින් බෙදී ගියා.\nපිළිතුරු ඉනිම ක්‍රීඩා කළ ගිල්ක්‍රිස්ට්ගේ කණ්ඩායමට නියමිත පන්දුවාර දහය අවසානයේ කඩුළු 6ක් දැවී රැස්කර ගැනීමට හැකි වුණේ ලකුණු 104ක් පමණයි.\nමේ අනුව එක් ලකුණක තියුණු ජයක් පොන්ටිංගේ කණ්ඩායමට හිමි වුණා.\nෂේන් වොට්සන් ලකුණු 30ක් සහ ඇන්ඩෘෘසයිමන්ස් ලකණු 29ක් රැස්කළා.\nබ්‍රේට් ලී කඩුළු 2ක් බිද හෙළුවා.\nමෙම තරගයෙන් ඩොලර් මිලියන 7.7ක මුදලක් එක් රැස්කර ගන්නට සමත් වූ බව ඕස්ට්‍රේලියානු ක්‍රීකට් ආයතනය පවසන අතර එම මුදල ලැව්ගිනි වලින් විපතට පත්වූ ජනතාවට ලබාදීමට නියමිතයි.",
       "URL": "https://www.hirunews.lk/sports/234068/ඕස්ට්‍රේලියාවේ-ලැව්ගිනි-හේතුවෙන්-විපතට-පත්වූවන්ට-ආධාර-සොයා-සුපිරි-ක්‍රිකට්-තරු-එක්වූ-ක්‍රිකට්-තරඟය",
       "Category": "Sports",
       "Parent URL": "https://www.hirunews.lk/sports/all-news.php?pageID=114"
}