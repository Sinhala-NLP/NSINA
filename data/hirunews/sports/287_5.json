{
       "Source": "hirunews",
       "Timestamp": "Monday, 23 October 2017 - 9:57",
       "Headline": "පළමු එක්දින තරඟයෙන් නවසීලන්තයට විශිෂ්ඨ ජයක්",
       "News Content": "ඉන්දියාවේ මුම්බායි නුවර වන්කඩේ ක්‍රීඩාංගණයේදී නවසීලන්තය සමඟ ඊයේ පැවති පළමු එක්දින තරඟාවලිය කඩුලු 06කින් පරාජය වීමට ඉන්දියාවට සිදුවුණා.\nඒ අනුව තරඟ 03කින් සමන්විත එක්දින තරඟාවලිය තරඟ 01ට බිංදුවක් ලෙස නවසීලන්තය පෙරමුණ ගත්තා.\nකාසිය වාසිය දිනා පළමුව පන්දුවට පහර දුන් ඉන්දීය කණ්ඩායම පන්දුවාර 50 අවසානයේ කඩුලු 08කට ලකුණු 280ක් රැස් කළා.\nඑහිදී සිය 200 වැනි එක්දින තරගයට ක්‍රීඩා කරමින් විශිෂ්ට පිතිහරඹයක නිරතවූ විරාටත් කෝලි 31 වැනි එක්දින ශතකය වාර්තා කළේ වාර්තා පොත් අලුත් කරමින්.\nවිරාත් කෝලි පන්දු 111 කදී ලකුණු ලකුණ 121 රැස් කළේ ජාත්‍යන්තර එක්දින පිටියේ වැඩිම ශතක සංඛ්‍යාවක් රැස් කළ දෙවන ක්‍රීඩකයා බවට පත්වෙමින්.\nඉන්දීය පිතිකරුවන්ට දැඩි තර්ජනයක් එල්ල කරමින් පන්දු යැවූ ටේ‍රන්ට් බෝල්ට් පන්දුවාර 10 තුල  ලකුණු 35 කට කඩුලු 04 ක් දවාගත් අතර  ටිම් සෝතී ඕවර 10 ක් යවමින් ලකුණු 73 කට කඩුලු 03 ක් දවාගත්තා.\nලකුණු 281ක ජයග්‍රාහී ඉලක්කයක් හඹා ගිය නවසීලන්ත කණ්ඩායම පන්දුවාර 49කදී කඩුලු 04ක් පමණක් දැවී එම ඉලක්කය පසුකර යාමට සමත් වුණා.\nනවසිලන්ත කණ්ඩායම් වෙනුවෙන් මැදපෙළ පිතිකරුවන් වන ටොම් ලැතම් නොදැවී ලකුණු 103 සහ රොස් ටේලර් ලකුණු 95ක් රැස් කරමින් එක්ව සිවුවැනි කඩුල්ල සදහා පැවැත්වූ ලකුණු 200 ක සම්බන්ධතාවයක් ගොඩ නගමින් ජයග්‍රහණය සඳහා සිය කණ්ඩායම රැගෙන ගියා.\nමේ දිනවල ජයග්‍රහණයන් අතර සිටින ඉන්දීය කණ්ඩායම පරාජයට පත්කිරීම නවසිලන්ත කණ්ඩායම සිදුකළ විශිෂ්ඨ පෙරළියක් බවයි ක්‍රිකට් විස්තර විචාරකයන් පවසන්නේ.\nතරඟයේ විශේෂ අවස්ථා පහතින්..",
       "URL": "https://www.hirunews.lk/sports/174176/පළමු-එක්දින-තරඟයෙන්-නවසීලන්තයට-විශිෂ්ඨ-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=287"
}