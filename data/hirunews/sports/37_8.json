{
       "Source": "hirunews",
       "Timestamp": "Wednesday, 03 November 2021 - 23:36",
       "Headline": "ඉන්දියාවට ලකුණු 66ක ජයක්",
       "News Content": "විස්සයි විස්ස ලෝක කුසලාන ක්‍රිකට් තරගාවලියේ සුපිරි 12 වටයේ අද (03) පැවති තරගයෙන් ඇෆ්ගනිස්තානය පරදා ඉන්දීය කණ්ඩායම ජයග්‍රහණය තමන් සතු කර ගත්තා.\nතරගයේ කාසිය වාසිය දිනූ ඇෆ්ගනිස්තාන කණ්ඩායම පළමුව පන්දුවට පහර දීමට, ඉන්දීය කණ්ඩායමට ආරාධනා කළ අතර, ඊට ප්‍රතිචාර වශයෙන් ඉන්දීය කණ්ඩායම විසින් පන්දුවාර 20 අවසානයේදී කඩුළු 02ක් දැවී, ලබා ගත් ලකුණු සංඛ්‍යාව 210ක්.\nඑහිදී අගනා පිතිකරණයක යෙදුණු රෝහිත් ශර්මා පන්දු 47කදී ලකුණු 74ක් ලබා ගත් අතර, ඊට අනගි සහයක් දැක්වූ කේ . එල්. රාහුල් පන්දු 48කදී ලකුණු 69ක් ලබා ගත්තා.\nහාර්දික් පාණ්ඩ්‍යය නොදැවී ලබාගත් ලකුණු සංඛ්‍යාව පන්දු 13කදී ලකුණු 35ක්.\nකෙසේ වෙතත් ජයග්‍රහණයට ලකුණු 211ක දැවැන්ත ඉලක්කයක් හඹා ගිය ඇෆ්ගනිස්තානු කණ්ඩායමට පන්දුවාර 20 අවසානයේ කඩුළු 07ක් දැවී ලබාගත හැකි වූයේ, ලකුණු 144ක් පමණි.\nඑහිදී කරීම් ජනත් පන්දු 22කදී රැස් කරගත් ලකුණු සංඛ්‍යාව නොදැවී ලකුණු 42ක්.\nමොහොමඩ් නබී ලකුණු 35යි.\nඇෆ්ගනිස්තානු කණ්ඩායමේ සෙසු ක්‍රීඩකයින් කිසිවෙකුටත් ලකුණු 20 සීමාව රැස් කිරීමට ඉන්දීය පන්දු යවන්නන් ඉඩ ලබා දුන්නේ නෑ.\nඉන්දීය කණ්ඩායමේ ජයග්‍රහණය වෙනුවෙන් මොහොමඩ් ශමී ලකුණු 32කට කඩුළු 03ක් තමන් සතු කර ගැනීමට සමත් වූ අතර, රවිචන්ද්‍රන් අශ්වින් කඩුළු 02ක් දවා ගත්තේ, ලකුණු 14ක් පමණක් එක් කරමින්.\nඒ අනුව ඇෆ්ගනිස්තානය පරදා ලකුණු 66ක ජයක් ලබා ගැනීමට ඉන්දීය කණ්ඩායම සමත් වුණේ,අවසන් පූර්ව තරග සඳහා කිසියම් බලාපොරොත්තුවක් ද රඳවා ගනිමින්.",
       "URL": "https://www.hirunews.lk/sports/286942/ඉන්දියාවට-ලකුණු-66ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=37"
}