{
       "Source": "hirunews",
       "Timestamp": "Tuesday, 21 November 2017 - 17:29",
       "Headline": "ප්‍රබලයන් දෙදෙනෙක් ටෙස්ට් සංචිතයෙන් ඉවතට",
       "News Content": "ශ්‍රී ලංකාව සමග පැවැත්වෙන ටෙස්ට් තරග දෙකෙහි ඉන්දීය සංචිතයෙන් බුවනේෂ්වර් කුමාර් සහ ශිකර් ධවාන් ඉවත්කර තිබෙනවා.\nපෞද්ගලික හේතු මත ඔවුන් ඉවත්කර ඇති බවයි ඉන්දීය පුවත් සේවා සඳහන් කළේ.\nඉන්දීය ක්‍රිකට් පාලක මණ්ඩලය ද මෙම තොරතුරු තහවුරු කර තිබෙනවා.\nකෙසේවෙතත් ශිකර් ධවාන් තුන්වන ටෙස්ට් තරගයේ ඉන්දීය සංචිතයට නම් කෙරෙනු ඇති අතර බුවනේෂ්වර් කුමාර් දෙවන හෝ තුන්වන ටෙස්ට් තරගයට නම් කෙරෙන්නේ නැහැ.\nබුවනේෂ්වර් කුමාර් වෙනුවෙන් තමිල්නාඩු රන්ජි කණ්ඩායමේ නායක විජේ ශන්කර් සංචිතයට කැඳවා තිබෙනවා.\nකෙසේවෙතත් ඔහු දෙවන ටෙස්ට් තරගයට ක්‍රීඩා නොකරන බවයි ඉන්දීය මාධ්‍ය වාර්තා පෙන්වා දෙන්නේ.\nඒ මේ වන විටත් ඉෂාන්ත් ශර්මා සහ මුරලි විජේ සංචිතයේ රැඳී සිටීම හේතුවෙන්.\nතමිල්නාඩු ජාතික ක්‍රිකට් කණ්ඩායමේ නායකයා ඉන්දියාවේ ජාතික සංචිතයට නම් කළ පළමු අවස්ථාව මෙය ලෙසටයි වාර්තා අතරට එක්වන්නේ.\nඔහු පළමුපෙල තරග 32 කින් ලකුණු 1671 ක් සහ කඩුලු 27 ක් ලබාගෙන තිබෙනවා.\nඉන්දීය ඒ කණ්ඩායම වෙනුවෙන් තරග කිහිපයකට ක්‍රීඩා කර ඇති විජේ ශන්කර් නුදුරේදීම ස්ථිරවම ඉන්දීය කණ්ඩායමට කැඳවනු ඇතැයි ද වාර්තා පළවනවා.\nමෙවර සංචිතයෙන් ඉවත් කෙරුනු ශිකර් ධවාන් මීට පෙර ඔස්ට්‍රේලියා සංචාරයේදී ද කණ්ඩායමෙන් ඉවත් කෙරුනා.\nසිය බිරිඳ අසනීප තත්වයෙන් පසුවීම හේතුවෙන් තමා සංචිතයෙන් ඉවත් කරන ලෙසට ඔහු ඉල්ලීම් කර ඇති බවටයි ඉන්දීය මාධ්‍ය අනාවරණ කර ඇත්තේ.\nබුවනේෂ්වර් කුමාර් සිය පෙම්වතිය සමග විවාහ ගිවිස ගැනීම යෙදී ඇති බැවින් ඔවු සංචිතයෙන් ඉවත්කර ඇතැයි හෙළිවී තිබෙනවා.\nජය පරාජයෙන් තොරව අවසන් වු ශ්‍රී ලංකා ඉන්දියා පළමු ටෙස්ට් ක්‍රිකට් තරගයේදී බුවනේෂ්වර් කුමාර් සහ ශිකර් ධවාන් හොඳින් ක්‍රීඩා කළා.\nඑහි දෙවන ඉනිමේදී ශිකර් ධවාන් ලකුණු 94 ක් රැස් කළ අතර බුවනේෂ්වර් කුමාර් තරගයේ වීරයා සම්මානය ද හිමිකර ගත්තේ කඩුලු 8 ක් දවා ගනිමින්.\nසංචාරක ශ්‍රී ලංකා කණ්ඩායම සහ ඉන්දියාව අතර දෙවන ටෙස්ට් ක්‍රිකට් තරගය ලබන 24 වනදා නාග්පුර්හිදී ආරම්භ වනවා.\nඑම තරගයේ ඉන්දීය සංචිතයට නායක විරාත් කෝලි / ලෝකේෂ් රාහුල් / මුරලි විජේ / චිතේෂ්වර් පුජාරා / උප නායක අජින්කෙයා රහනේ / රෝහිත් ශර්මා / ව්රිද්මන් සහා / රවිචන්ද්‍රන් අශ්වින් / රවින්ද්‍ර  ජඩේජා / කුල්දීප් යාදෙව් / මොහොමඩ් ශාමි / උමේෂ් යාදෙව් / ඉෂාන්ත් ශර්මා සහ විජේ ශන්කර් ඇතුලත් වනවා.",
       "URL": "https://www.hirunews.lk/sports/176584/ප්‍රබලයන්-දෙදෙනෙක්-ටෙස්ට්-සංචිතයෙන්-ඉවතට",
       "Category": "Sports",
       "Parent URL": "https://www.hirunews.lk/sports/all-news.php?pageID=279"
}