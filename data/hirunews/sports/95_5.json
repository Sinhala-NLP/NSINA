{
       "Source": "hirunews",
       "Timestamp": "Saturday, 13 June 2020 - 23:18",
       "Headline": "කොවිඩ් 19 නිසා ක්‍රිකට් නිති රීතීන් සංශෝධනයට ICCයේ අවසරය",
       "News Content": "ක්‍රිකට් තරග සඳහා මෙතෙක් කලක් පවත්වාගෙන ආ නිති රීතීන් කිහිපයක් කොවිඩ් 19 වෛරසයේ බලපෑම සමඟ සංශෝධනය කිරීමට ජාත්‍යන්තර ක්‍රිකට් කවුන්සිලය පියවර ගෙන තිබෙනවා.\nමේ අනුව ජගත් ක්‍රිකට් කවුන්සලයේ ක්‍රිකට් කමිටුව මගින් පසුගිය දා නිර්දේශ කළ ක්‍රිකට් පන්දුව පිරිමැදීම සඳහා ඛේටය භාවිතය තහනම් කිරීමට ICCයේ සිය අනුමැතිය හිමි වුණා.\nනමුත් තවදුරටත් පන්දුව පිරිමැදීම සඳහා දහඩිය භාවිතා කිරීමට අවසර හිමි වනවා.\nතරගයක් අතරතුර කණ්ඩායමක් විසින් ඛේටය භාවිතා කරනු විනිසුරුවන් හෝ තරග තීරකවරයා නිරීක්ෂණය කළහොත් එහිදී කණ්ඩායමකට අවස්ථා දෙකකදී අවවාද කෙරෙන අතර තවදුරටත් එය සිදු කරන්නේ නම් ප්‍රතිවාදී කණ්ඩායමට දඩුවම් ලකුණු 5 බැගින් පිරිනැමීමට කටයුතු කරනු ඇති.\nපන්දුවේ ඛේටය තැවරෙන සෑම අවස්ථාවකට පසුවම, නැවත තරගය ආරම්භ කිරීමට පෙර පන්දුව විෂබිජහරණය කල යුතු බවට ද ජගත් ක්‍රිකට් කවුන්සලය නිර්දේශ කරනවා.\nටෙස්ට් තරගයක් අතරතුර ක්‍රීඩකයකු කොවිඩ් ලක්ෂණ පෙන්නුම් කරන්නේ නම් ඒ වෙනුවට වෙනත් ක්‍රීඩකයකු ආදේශ කිරීමටත් ICCයේ අනුමැතිය හිමිවුණා.\nනමුත් එක්දින සහ පන්දුවාර 20 ක්‍රිකට් තරග සඳහා මෙම ආදේශ කිරීමට අවසර හිමිවන්නේ නැහැ.\n2002 වසරේ සිට ජාත්‍යන්තර ටෙස්ට් තරග සඳහා මධ්‍යස්ථ තරග තීරකවරයෙක් සහ විනිසුරුවරුන් යොදා ගැනීමට කටයුතු කළත් මින් ඉදිරියේදී ICC තරග තීරක මඩුල්ලේ සහ විනිසුරු මඩුල්ලේ සිටින දේශීය තරග තිරකවරයකු හෝ විනිසුරුවන් යොදා ගැනීම සඳහා ක්‍රිකට් ආයතන වෙත අවසර ලැබෙනු ඇති.\nයම් රටක එලෙස ICC තරග තීරකවරුන් හෝ විනිසුරුවන් නොසිටින්නේ නම් එම රටෙහි දේශීය හොදම විනිසුරුවරුන් හෝ තරග තිරකවරයකු එම තරගය සඳහා යොදාගැනීමට ගැනීමට හැකියාව පවතිනවා.\nවිනිසුරු තීරණයන් යළි සළකා බැලීමේ DRS ක්‍රමවේදයේ  තවත් අවස්ථාවක් බැගින් ටෙස්ට්,එක්දින සහ පන්දුවාර 20 තරග සඳහා කණ්ඩායම් වලට ලබා දිමටටත් ICC යේ අනුමැතිය හිමිවුණා.\nමෙතෙක් ටෙස්ට් තරගයකදී කණ්ඩායමකට හිමි වූ DRS  අවස්ථාවන් දෙක, අවස්ථා තුන දක්වා වැඩිවන අතර එක්දින සහ පන්දුවාර 20 තරගවලදී හිමි වූ එක් අවස්ථාව, අවස්ථාවන්  2ක් දක්වා වැඩි වනු ඇති.\nකෙසේ වෙතත් මෙම සියළුම වෙනස්වීම් කොවිඩ් වසංගත තත්ත්වය මත ජාත්‍යන්තර ක්‍රිකට් ක්‍රීඩාව කරගෙන යෑම සදහා ගනු ගන්නා ලද තාවකාලික පියවර බවට ද ජගත් ක්‍රිකට් කවුන්සලය නිවේදනය කරනවා.",
       "URL": "https://www.hirunews.lk/sports/242993/කොවිඩ්-19-නිසා-ක්‍රිකට්-නිති-රීතීන්-සංශෝධනයට-iccයේ-අවසරය",
       "Category": "Sports",
       "Parent URL": "https://www.hirunews.lk/sports/all-news.php?pageID=95"
}