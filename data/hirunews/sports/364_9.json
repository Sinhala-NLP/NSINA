{
       "Source": "hirunews",
       "Timestamp": "Saturday, 31 December 2016 - 12:11",
       "Headline": "මැතිව්ස් පරාජයට හේතු කියයි",
       "News Content": "දකුණු අප්‍රිකාව සමග පැවති පළමු ටෙස්ට් ක්‍රිකට් තරගයේ පරාජයට හේතුව පිළිබඳ ශ්‍රී ලංකා නායක ඇන්ජෙලෝ මැතිව්ස් අදහස් පළකර තිබෙනවා.\nඊයේ තරගය අවසානයේදී මාධ්‍ය වෙත අදහස් දක්වමින් මැතිව්ස් සඳහන් කර ඇත්තේ ඉනිම් දෙකේදීම පන්දුවට පහරදීමේදී පැවති ඇතැම් දුර්වලතා මෙම පරාජයට හේතුව වු බවයි.\nදකුණු අප්‍රිකා පන්දු යැවීම හමුවේ පිතිකරුවන් මීට වඩා වැඩි අවධානයකින් යුක්තව පන්දුවට පහරදිය යුතුව තිබු බව ශ්‍රී ලංකා නායකයා පෙන්වා දෙනවා.\nමෙම තරගයේදී ලකුණු ලබාගැනීමට හැකිවු අවස්ථා කිහිපයක් තිබු බවයි ඔහු සඳහන් කලේ.\nමෙය ටෙස්ට් තරගයක් බැවින් පන්දු කිහිපයකට මුහුණදී ලකුණු ලබාගැනීමට හැකි දුර්වල පන්දු හඳුනාගෙන පහරදීමට හැකියාව පවතින බව මැතිව්ස් පෙන්වා දෙනවා.\nඑමෙන්ම ඔහු වැඩිදුරත් කියාසිටියේ තම කණ්ඩායමේ සාමාජිකයන් රැසක් තරුණ මෙන්ම අත්දැකීම් අඩු පිතිකරුවන් බවයි.\nඑබැවින් ඔවුන්ට ද අවස්ථාවක් ලබාදිය යුතු බවයි ඇන්ජෙලෝ මැතිව්ස් කියාසිටියේ.\nශ්‍රී ලංකාව සමග පැවති පළමු ටෙස්ට් තරගයෙන් ඊයේ දකුණු අප්‍රිකාවට ලකුණු 206 ක ජයක් හිමිවුනා.\nදෙරට අතර දෙවන ටෙස්ට් තරගය ජනවාරි 2 වනදා කේප්ටවුන්හිදී ආරම්භ වීමට නියමිතයි.",
       "URL": "https://www.hirunews.lk/sports/150965/මැතිව්ස්-පරාජයට-හේතු-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=364"
}