{
       "Source": "hirunews",
       "Timestamp": "Wednesday, 07 February 2018 - 14:43",
       "Headline": "බංග්ලාදේශයට එරෙහි ශ්‍රී ලංකා 20 යි 20 සංචිතය නම් කෙරේ",
       "News Content": "බංග්ලාදේශය සමග පැවැත්වෙන 20 යි 20 තරගාවලියට එක්වන ශ්‍රී ලංකා සංචිතය නම්කර තිබෙනවා.\nඑහි නායකත්වයට දිනේශ් චන්දිමාල් පත්කර ඇති අතර ක්‍රීඩා අමාත්‍යවරයාගේ ද අනුමැතිය මෙම සංචිතයට හිමිව ඇති බවයි ක්‍රිකට් ආයතනය නිවේදනය කළේ.\nශ්‍රී ලංකා කණ්ඩායමේ නව පුහුණුකරු චන්දික හතුරුසිංහ පත්වීමෙන් පසු නම් කළ පළමු 20 යි 20 සංචිතය මෙයයි.\nනවක වේග පන්දු යවන්නන් දෙදෙනෙකු වන අසිත ප්‍රනාන්දු සහ ශෙහාන් මධුෂංක සංචිතයට කැඳවා තිබෙනවා.\nඑමෙන්ම ජාත්‍යන්තර 20 යි 20 තරග බිමට නවකයෙකු වන අමිල අපොන්සෝ මෙන්ම තරග 7 කට ක්‍රීඩා කර ඇති ජෙෆ්රි වැන්ඩර්සේ ද සංචිතයට ඇතුලත්.\nතුන් ඉරියව් ක්‍රීඩකයෙකු වන දසුන් ශානකට ද මෙවර සංචිතයේ අවස්ථාවක් ලැබී තිබෙනවා.\nජීවන් මෙන්ඩිස් ද මෙවර බංග්ලාදේශයට එරෙහි 20 යි 20 සංචියට කැඳවා තිබීම විශේෂත්වයක්.\n35 හැවිරිදි ඔහු අවසන් වරට ජාත්‍යන්තර තරගයකට ක්‍රීඩා කලේ මීට වසර 3 කට පමණ පෙරයි.\nඋපුල් තරංග, ධනුෂ්ක ගුණතිලක, කුසල් ජනිත් පෙරේරා, තිසර පෙරේරා, අසේල ගුණරත්න, නිරෝෂන් දික්වැල්ල සහ දසුන් ශානක සංචිතයට කැඳවා තිබෙනවා.\nඉසුරු උදාන, ශෙහාන් මධුෂංක, ජෙෆ්රි වැන්ඩසේ, අකිල ධනංජය, අමිල අපොන්සෝ, ජීවන් මෙන්ඩිස් සහ අසිත ප්‍රනාන්දු සංචිතයේ සෙසු ක්‍රීඩකයන් වනවා.\nදෙරට අතර 20 යි 20 තරග දෙකක් පැවැත්වීමට නියමිත අතර පළමු තරගය ලබන 15 වනදා ආරම්භ වන අතර දෙවැන්න පැවැත්වෙන්නේ ලබන 18 වනදායි.\nපසුගියදා පැවති තුන්කොන් තරගාවලියේදී නායක ඇන්ජෙලෝ මැතිව්ස් ආබාධයකට ලක්වීම හේතුවෙන් ඔහු යළිත් දිවයිනට පැමිණ තිබෙනවා.\nමේ හේතුවෙනුයි දිනේශ් චන්දිමාල්ට නායකත්වය පැවරී ඇත්තේ.",
       "URL": "https://www.hirunews.lk/sports/183135/බංග්ලාදේශයට-එරෙහි-ශ්‍රී-ලංකා-20-යි-සංචිතය-නම්-කෙරේ",
       "Category": "Sports",
       "Parent URL": "https://www.hirunews.lk/sports/all-news.php?pageID=256"
}