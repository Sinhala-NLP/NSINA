{
       "Source": "hirunews",
       "Timestamp": "Sunday, 14 January 2018 - 17:13",
       "Headline": "තුන්කොන් තරඟාවලියේදී ශ්‍රී ලංකාව සහ බංග්ලාදේශය අමාරුවේ දාන්න සැලසුම් හදන හතුරුසිංහ ළඟ සිටි පුද්ගලයා",
       "News Content": "ශ්‍රී ලංකාව, බංග්ලාදේශය සහ සිම්බාබ්වේ කණ්ඩායම් අතර ආරම්භ වීමට නියමිත තුන්කොන් තරඟාවලිය තුලදී සිම්බාබ්වේ කණ්ඩායම පැහැදිලි වෙනසක් කරනු ඇතැයි සිම්බාබ්වේ කණ්ඩායමේ ප්‍රධාන පුහුණුකරු පවසනවා.\nසිම්බාබ්වේ ප්‍රධාන පුහුණුකරු හීත් ස්ට්‍රික් පවසන්නේ ශ්‍රී ලංකාව සමඟ පසුගිය ජුලි මාසයේදී පැවති එක්දින තරඟාවලිය තරඟ තුනට දෙකක් ලෙස ජය ගැනීමත් සමඟ තම කණ්ඩායම ඉහළ මානසික මට්ටමක සිටින බවයි.\nජාත්‍යන්තර ශ්‍රේණිගත කිරීම් වල  සිම්බාබ්වේ කණ්ඩායම 10 වන ස්ථානයේ රැඳී සිටින අතර ශ්‍රී ලංකාව එහි 08වන ස්ථානයේත් බංග්ලාදේශය 07වන තැනත් පසුවනවා.\nසිම්බාබ්වේ ප්‍රධාන පුහුණුකරු පවසන්නේ තම කණ්ඩායමට ජාත්‍යන්තර එක්දින ශ්‍රේණිගත කිරීම් වල තවත් ඉදිරියට පැමිණිය හැකි බවයි.\nශ්‍රී ලංකාව සමඟ පැවති එක්දින තරඟාවලියෙන් පසු තම කණ්ඩායමට ක්‍රීඩා කිරීමට එක්දින තරඟ එතරම් නොලැබීම ශ්‍රේණිගත කිරීම් වල ඉදිරියට නොපැමිණීමට බලපෑ බවයි ඔහු පවසන්නේ.\nචන්දික හතුරුසිංහ ශ්‍රී ලංකා කණ්ඩායම සමඟ එක්වීමට ගත් තීරණය නිවැරදි තීරණයක් බවද හීත් ස්ට්‍රික් වැඩිදුරටත් පවසනවා.\nහීත් ස්ට්‍රික් මීට පෙර හතුරුසිංහ යටතේ බංග්ලාදේශ කණ්ඩායමේ පන්දු යැවීමේ පුහුණුකරු ලෙසින් කටයුතු කරනු ලැබුවා.\nමෙම තුන්කොන් තරඟාවලිය ජය ගැනීමට හොඳ සැලසුම් අවශ්‍ය බවත් එම සැලසුම් නීයමිත අයුරින් ක්‍රියාත්මක කළ යුතු බවයි හීත් ස්ට්‍රික් පවසන්නේ.",
       "URL": "https://www.hirunews.lk/sports/181034/තුන්කොන්-තරඟාවලියේදී-ශ්‍රී-ලංකාව-සහ-බංග්ලාදේශය-අමාරුවේ-දාන්න-සැලසුම්-හදන-හතුරුසිංහ-ළඟ-සිටි-පුද්ගලයා",
       "Category": "Sports",
       "Parent URL": "https://www.hirunews.lk/sports/all-news.php?pageID=264"
}