{
       "Source": "hirunews",
       "Timestamp": "Thursday, 31 March 2016 - 16:22",
       "Headline": "තරගයට පෙර කොදෙව් නායකයා ඉන්දියාව ගැන කියපු දේ",
       "News Content": "ඉන්දියාවට එරෙහිව පැවැත්වෙන තරගය තුල විශේෂත්වයක් නොදකින බව බටහිර ඉන්දීය කොදෙව් නායක ඩැරන් සැමී පවසනවා.\nමාධ්‍ය හමුවකදී කොදෙව් නායකයා සඳහන් කර ඇත්තේ තම සංචිතයේ සියලු ක්‍රීඩකයන් මෙන්ම නිලධාරීන් එකම කණ්ඩායමක් ලෙස එකම අරමුණක කටයුතු කරන බවයි.\nඑමෙන්ම කොදෙව් කණ්ඩායමට ආවේණික අයුරින් ඉන්දියාවට එරෙහි තරගයේදී ද ක්‍රීඩා කරන බවයි මාධ්‍යවේදීන් යොමුකල ප්‍රශ්ණවලට පිළිතුරු දෙමින් ඩැරන් සැමී ප්‍රකාශ කලේ.\nඉන්දියාවේ ක්‍රීඩාංගණයකදී ඉන්දීය කණ්ඩායමට එරෙහිව තරග කිරීමේදී එකම ප්‍රේක්ෂකයකු හෝ තම කණ්ඩායමට සහය නොදැක්වුව ද එම අභියෝගයට මුහුණ දෙමින් තරග කරන බව කොදෙව් නායකයා අවධාරණය කරනවා.\nමෙම තරගාවලියේ ඉදිරියට පැමිණීමේදී බාධක රැසකට මුහුණදීමට සිදුවුව ද එම සියලු බාධක තමන් විසින්ම ඉවත් කර ගනිමින් ඉන්දියාවට මුහුණදෙන බවයි ඩැරන් සැමී ප්‍රකාශ කලේ.\nමෙම තරගාවලියේදී මුහුණදීමට සිදුවු මෙතෙක් කථා නොකල කණගාටුදායක සිදුවීම් රැසක් පවතින බව ද බටහිර ඉන්දීය කොදෙව් කණ්ඩායමේ නායක ඩැරන් සැමී සඳහන් කලා.\nඉන්දීය ක්‍රිකට් කණ්ඩායමේ විරාත් කෝලිගේ පිතිහරඹය සහ ඔහුගේ හැසිරීම් සම්බන්ධයෙන් මාධ්‍යවේදීන් කොදෙව් නායකයාගෙන් විමසා තිබෙනවා.\nඑහිදී ඔහු සඳහන් කර ඇත්තේ තම කණ්ඩායමේ සුපිරි පිතිකරුවකු වන ක්‍රිස්ගේල් ද එවැනි දක්ෂතා සපිරි අයෙකු බවයි.",
       "URL": "https://www.hirunews.lk/sports/129818/තරගයට-පෙර-කොදෙව්-නායකයා-ඉන්දියාව-ගැන-කියපු-දේ",
       "Category": "Sports",
       "Parent URL": "https://www.hirunews.lk/sports/all-news.php?pageID=419"
}