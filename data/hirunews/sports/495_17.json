{
       "Source": "hirunews",
       "Timestamp": "Sunday, 29 December 2013 - 18:55",
       "Headline": "ජාක් කාලිස් අවසන් ටෙස්ට් තරගයේ ශතකයක් රැස් කරයි.",
       "News Content": "සංචාරක ඉන්දීය පිල සමග පැවැත්වෙන දෙවන ටෙස්ට් තරගයේ 04 වන දිනය වන අද (29) දකුණු අප්‍රිකානු පිල සිය මුල් ඉනිම සඳහා කඩුළු 08 ක් දැවී ලකුණු 497 ක් රැස්කරගෙන සිටිනවා. එහිදී ජාක් කාලිස් ලකුණු 115 ක් ලබාගත් අතර ඒ.බී. ඩිවිලියර්ස් ලකුණු 74 ක්ද ඇල්වීරෝ පීටර්සන් ලකුණු 62 ක්ද ලබා ගත්තා. ජාක් කාලිස් ඉන්දියාව සමග පැවැත්වෙන මෙම තරගයෙන් පසු ටෙස්ට් පිටියෙන් සමුගන්නා බව ප්‍රකාශ කර අවසන්. සිය අවසන් ටෙස්ට් තරගයේදී ශතකයක් රැස්කළ ලොව 04 වන ක්‍රිකට් ක්‍රීඩකයා වන්නේද ඔහුයි. ඉන්දියාව මුල් ඉනිම සඳහා ලකුණු 334 ක් රැස්කළා. දකුණු අප්‍රිකාව සහ ඉන්දියාව අතර දෙවන ටෙස්ට් තරගයට වර්ෂාවෙන් විටින් විට බාධා පැමිණුණා.\nමේ අතර,  ඕස්ට්‍රේලියාව අතින් පිට පිට සිව්වන පරාජයටද මුහුණදුන් එංගලන්ත පිලේ පුහුණුකරු ඇන්ඩි ෆ්ලවර්ට තනතුරෙන් ඉවත් වන ලෙස බලපෑම් එල්ල වෙමින් පවතින බව වාර්තා වනවා. මෙල්බර්න් නුවර පැවති සිව්වන අළුබඳුන ටෙස්ට් තරගය  ඕස්ට්‍රේලියාව අද ජයග්‍රහණය කළේ කඩුළු 08 කින්. කෙසේ නමුත් ඇන්ඩි ෆ්ලවර්ගේ පුහුණුව යටතේ එංගලන්ත පිල අයි.සී.සී. ටෙස්ට් දර්ශකයේ සහ එක්දින දර්ශකයේ තුන්වන ස්ථානයට පැමිණීමට සමත් වුණා.",
       "URL": "https://www.hirunews.lk/sports/74394/ජාක්-කාලිස්-අවසන්-ටෙස්ට්-තරගයේ-ශතකයක්-රැස්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=495"
}