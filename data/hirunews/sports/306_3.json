{
       "Source": "hirunews",
       "Timestamp": "Tuesday, 22 August 2017 - 7:37",
       "Headline": "නික් පෝතාස්ගේ චෝදනාව ගැන අනුගාමිකයා යොමුකළ ප්‍රශ්නයට මහේලගෙන් ලැබුණු පිළිතුර",
       "News Content": "ශ්‍රී ලංකා ක්‍රිකට් කණ්ඩායමට පිටස්තර බලපෑම් පවතින බවට කණ්ඩයමේ පුහුණුකරු සඳහන් කරයි නම් එහි ගැටළුවක් පවතින බව මහේල ජයවර්ධන පවසනවා.\nට්විටර් ගිණුම හරහා සිය අනුගාමිකයෙකු ඉදිරිපත් කළ ප්‍රශ්නයකරට පිළිතුරු ලබා දෙමින් ඔහු මේ බව පවසා තිබෙනවා.\nපසුගිය 20 වනදා අවසන් වූ පළමු එක්දින තරඟයෙන් අනතුරුව දඹුල්ල ක්‍රිකට් ක්‍රීඩාංගනයේ පැවති මාධ්‍ය හමුවට එක්වෙමින් ක්‍රීඩකයන් තෝරා ගැනීමේදී  ශ්‍රී ලංකා ක්‍රිකට් තේරීම් කමිටුව නිසි ක්‍රමවේදයක් අනුගමනය නොකරන බවට කණ්ඩායම් පුහුණුකරු නික් පෝතාස් චෝදනා කළා.\nඔහු වැඩිදුරටත් පවසා සිටියේ අනවශ්‍ය ඇඟිලි ගැසීම් හේතුවෙන් නිසි පරිදි මෙරට ක්‍රිකට් ක්‍ෂේත්‍රය කළමනාකරණය කරගැනීමේ ගැටළුවක් පවතින බවයි.\nහිටපු පුහුණුකරු ග්‍රැහැම් ෆෝඩ් ඉවත්ව ගියේද එවන් පසුබිමක් තුළ බවද ඔහු එම මාධ්‍ය හමුවේදී සඳහන් කළා.\nමේ අතර ඉන්දියාව සමඟ දඹුල්ලේදී පැවති පළමු එක්දින තරඟයෙන් පසු ප්‍රේක්ෂකයන්ගේ හැසිරීම සම්බන්ධයෙන්ද අදහස් දක්වමින් මහේල ජයවර්ධන පවසන්නේ ප්‍රේක්ෂකයන්ට දැනෙන හැගීම තමන්ටද දැනෙන බවත් කෙසේ නමුත් ඉවසීමෙන් යුතුව විසඳුම් සොයාගත යුතු බවයි.",
       "URL": "https://www.hirunews.lk/sports/169033/නික්-පෝතාස්ගේ-චෝදනාව-ගැන-අනුගාමිකයා-යොමුකළ-ප්‍රශ්නයට-මහේලගෙන්-ලැබුණු-පිළිතුර",
       "Category": "Sports",
       "Parent URL": "https://www.hirunews.lk/sports/all-news.php?pageID=306"
}