{
       "Source": "hirunews",
       "Timestamp": "Sunday, 21 July 2013 - 8:29",
       "Headline": "පළමු එක්දින තරඟය ශ්‍රී ලංකාව ලකුණු 180 කින් ජයගනී.",
       "News Content": "ශ්‍රී ලංකාව සහ දකුණු අප්‍රිකාව අතර කොළඹ ආර්.ප්‍රේමදාස ක්‍රීඩාංගනයේ ඊයේ පැවති පළමු එක්දින තරගය ලකුණු 180 කින් ජයග්‍රහණය කිරීමට ශ්‍රී ලංකා කණ්ඩායම සමත් වුණා. තරගයේ කාසියේ වාසිය දිනූ දකුණු අප්‍රිකානුවන් පළමුවෙන් පන්දුවට පහරදීමට ශ්‍රී ලංකා කණ්ඩායමට ආරාධනා කළ අතර, ශ්‍රී ලංකා ක්‍රීඩකයන් නියමිත පන්දුවාර පනහ අවසානයේ කඩුළු 05 ක් දැවී ලකුණු 320 ක් රැස්කළා.\nකුමාර් සංගක්කාර සිය එක්දින ක්‍රිකට් දිවියේ 16 වන ශතකය ඊයේ වාර්තා කළ අතර, ඔහු ලබාගත් ලකුණු සංඛ්‍යාව 169 ක්. එය කුමාර් සංගක්කාර තම එක්දින ක්‍රිකට් දිවියේ රැස්කළ වැඩිම ලකුණු සංඛ්‍යාවයි. මීට පෙර ඔහු ඉන්දියාවට එරෙහිව ලකුණු 138 ක් රැස්කරගෙන තිබුණා. එමෙන්ම එය ශ්‍රී ලංකාවේ පැවති එක්දින තරඟයකදී ශ්‍රී ලාංකික ක්‍රීඩකයෙකු ලබාගත් වැඩිම ලකුණු සංඛ්‍යාවයි. මීට පෙර එම වාර්තාව හිමිවූයේ 1996 ලෝක කුසලාන තරඟාවලියේදී කෙන්යාවට එරෙහිව ලකුණු 145 ක් රැස් කළ අරවින්ද ද සිල්වාටයි. එමෙන්ම ඊයේ වාර්තාකළ ලකුණු 169 සමග මේ වසරේ එක් දින තරඟවලදී ලොව දෙවනුව වැඩිම ලකුණු සංඛ්‍යාවක් රැස් කරගෙන සිටින ක්‍රීඩකයා වන්නේද සංගක්කාරයි.\nඋපුල් තරංග ලකුණු 43 ක් සහ මහේල ජයවර්ධන ලකුණු 42 ක් ලබා ගත්තා. ලකුණු 321 ක ජයග්‍රාහී ඉලක්කයක් හඹාගිය දකුණු අප්‍රිකානු කණ්ඩායමට පන්දුවාර 31 යි පන්දු 05 කදී සියලූ දෙනා දැවී ලබාගත හැකිවූයේ ලකුණු 140 ක් පමණයි. දකුණු අප්‍රිකානු පිලේ අවසන් කඩුලූ 6 ලකුණු 58 ක් තුළ දැවී යාමද විශේෂත්වයක්.\nපන්දු යැවීමේදී තිසර පෙරේරා සහ රංගන හේරත් කඩුළු 03 බැගින් බිඳ හෙළුවා. තිලකරත්න ඩිල්ෂාන් ලකුණු 11 කට කඩුලූ දෙකයි. ඊට අමතරව ශමින්ද එරංග සහ ලසිත් මාලිංග එක් කඩුල්ල බැගින් බිඳ හෙලූවා. දකුණු අප්‍රිකානු ඉනිමේ පළමු පන්දු වාරයේ පළමු පන්දුවෙන්ම දකුණු අප්‍රිකානු ආරම්භක පිතිකරු කොලින් ඉංග්‍රම් දවාලීමට මාලිංග සමත්වුණා.",
       "URL": "https://www.hirunews.lk/sports/63455/පළමු-එක්දින-තරඟය-ශ්‍රී-ලංකාව-ලකුණු-180-කින්-ජයගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=524"
}