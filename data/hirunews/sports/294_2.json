{
       "Source": "hirunews",
       "Timestamp": "Saturday, 30 September 2017 - 13:26",
       "Headline": "උමාර් අක්මාල්ට තරඟ තහනමක් - මිලියනයක දඩ මුදලක්ද ගෙවන ලෙසත් නියෝග",
       "News Content": "පකිස්ථාන කණ්ඩායමේ මැද පෙළ පිතිකරුවෙක් වන උමාර් අක්මාල් හට තරඟ තහනමක් පැනවීමට පකිස්ථාන ක්‍රිකට් පාලක මණ්ඩලය කටයුතු කර තිබෙනවා.\nඒ අනුව ඉදිරියේදී පැවැත්වෙන තරඟ 03ක් සඳහා අක්මාල්ට සහභාගී වීමට අවස්ථාව හිමිවන්නේ නැහැ.\nඑම තරඟ තහනමට අමතරව පකිස්ථාන මුදලින් මිලියනයක දඩ මුදලක්ද අයකර ගැනීමට එරට ක්‍රිකට් පාලක මණ්ඩලය කටයුතු කර ඇති අතර මාස 02ක කාලයක් පකිස්ථානයෙන් පිට පැවැත්වෙන තරඟ ක්‍රීඩා කිරීමද උමාර් අක්මාල් හට අහිමි කර තිබෙනවා.\nමාධ්‍ය සකච්ඡාවක් කැඳවමින් පකිස්ථාන කණ්ඩායමේ පුහුණුකරු මිකී ආතර් හට චෝදනා කිරීම සම්බන්ධයෙන් උමාර් අක්මාල්ට මෙම දඬුවම් පැනවීමට  ක්‍රිකට් පාලක මණ්ඩලය කටයුතු කර ඇති බවයි වාර්තා වන්නේ.\nඋමාර් අක්මාල් මාධ්‍ය හමුවක් කැඳවමින් පවසා ඇත්තේ පුහුණු වීම අතර මිකී ආතර් තමන්ට පරුෂ වචනයෙන් බැන වැදුණු බවත් ඒ සම්බධයෙන් මිකී ආතර්ට එරෙහිව විනය ක්‍රියාමාර්ග ගන්නා ලෙසටයි.\nකෙසේ වෙතත් පකිස්ථාන ක්‍රිකට් ආයතනය සමඟ ගිවිසුම් ගතව ඇති කොන්දේසි උල්ලංඝනය කරමින් උමාර් අක්මාල්  කටයුතු කර තිබීම හේතුවෙන්  ඔහුට එරෙහිව මෙම දඬුවම් පැමිණවීමට කටයුතු කළ බවයි පකිස්ථාන ක්‍රිකට් පාලක මණ්ඩලය පවසන්නේ.\nඒ අනුව මේ වසරේ පැවැත්වෙන බංග්ලාදේශ ප්‍රිමිය ලීග් තරඟාවලියේ මුල් තරඟ සඳහා සහභාගිවීමට ඔහුට අවස්ථාව නොලැබෙන අතර එහි අවසන් සති 02 දෙකේ පැවැත්වෙන තරඟ සඳහා සහභාගී වීමට අවසථාව ඔහුට හිමිවනවා.\nබොහෝ විට පකිස්ථාන කාණ්ඩයම සහ ශ්‍රී ලංකා කණ්ඩායම අතර පැවැත්වෙන එක්දින තරඟාවලිය සඳහා සහභාගී වීමට ඔහුට අවස්ථාව නොලැබෙන අතර  එම තරඟාවලිය එක්සත් එමීර් රාජ්‍යයේ පැවැත්වීම එයට හේතුව වනවා.",
       "URL": "https://www.hirunews.lk/sports/172223/උමාර්-අක්මාල්ට-තරඟ-තහනමක්-මිලියනයක-දඩ-මුදලක්ද-ගෙවන-ලෙසත්-නියෝග",
       "Category": "Sports",
       "Parent URL": "https://www.hirunews.lk/sports/all-news.php?pageID=294"
}