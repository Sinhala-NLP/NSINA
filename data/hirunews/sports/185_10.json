{
       "Source": "hirunews",
       "Timestamp": "Thursday, 10 January 2019 - 19:34",
       "Headline": "හිටපු සභාපතිවරයෙකුගේ ක්‍රියාවක් නිසා දකුණු ආසියානු තරඟාවලියක් අහිමි වේ",
       "News Content": "ඉන්දියාවේ පැවැත්වීමට නියමිතව තිබූ දකුණු ආසියානු ජල ක්‍රීඩා තරඟාවලියට සහභාගිවීමේ අවස්ථාව 150 දෙනෙකුගෙන් පමණ සමන්විත ශ්‍රී ලංකා කණ්ඩායමට අහිමිව තිබෙනවා.\nඒ, දූෂණ අක්‍රමිකතා සම්බන්ධයෙන් සිදුකරන ලද පරීක්ෂණයකින් පසු ධූරයෙන් ඉවත් කරන ලද හිටපු සභාපතිවරයෙකුගේ කූඨ ක්‍රියා හේතුවෙන්.\nඔහු නීතිවිරෝධීව මුරපද සහිතව තම භාරයේ රඳවාගෙන තිබෙන සංගමයේ නිල ඊමේල් ගිණුම හරහා ජාත්‍යන්තර ජල ක්‍රීඩා සංගමය සමඟ සම්බන්ධ වී වත්මන් ජල ක්‍රීඩා අතුරු කමිටුවට තහනමක් පනවන ලෙස ඉල්ලා තිබෙනවා.\nඊට ජාතික ඔලිම්පික් කමිටුවේද සහය ලැබී ඇති බව සඳහන්.\nඑහි ප්‍රතිඵලයක් ලෙසයි ශ්‍රී ලංකාවට දකුණු ආසියානු ජල ක්‍රීඩා උළෙලට සහභාගිවීමට අවස්ථාව අහිමි වී ඇත්තේ.\nමේ හේතුවෙන් තරඟාවලිය කල් දැමීමටද සිදුව ඇති බව සඳහන්.",
       "URL": "https://www.hirunews.lk/sports/207931/හිටපු-සභාපතිවරයෙකුගේ-ක්‍රියාවක්-නිසා-දකුණු-ආසියානු-තරඟාවලියක්-අහිමි-වේ",
       "Category": "Sports",
       "Parent URL": "https://www.hirunews.lk/sports/all-news.php?pageID=185"
}