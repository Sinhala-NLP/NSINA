{
       "Source": "hirunews",
       "Timestamp": "Wednesday, 16 August 2017 - 18:05",
       "Headline": "ලසිත් මාලිංගගේ ඉරියව්වට සමාන ඉරියව්වකින් පන්දු යවන නුවන් තුෂාර අර්ජුන රණතුංග හමුවෙයි (ඡායාරූප)",
       "News Content": "ලසිත් මාලිංගගේ පන්දු යැවීමේ ඉරියව්වට සමාන ඉරියව්වකින් පන්දු යවන නැඟී එන ක්‍රීඩකයෙක් පිළිබදව මේ වන විට බොහේ දෙනෙකුගේ අවධානය යොමුව තිබෙනවා.\nනුවන් තුෂාර නමැති මෙම ක්‍රීඩකයා බොහෝ දෙනෙකු හඳුන්වනු ලබන්නේ කවපෙත්තා යන සුරතල් නාමයෙන්.\nමොහු පිළිබඳව කතා කරන බොහෝ දෙනා පවසන්නේ \\'නුවන් තුෂාර අනාගත ලසිත් මාලිංග\\' බවටයි.\nගාල්ල ඇල්පිටිය ඉඟලතලාව කනිෂ්ඨ විද්‍යාලයෙන් මූලික අධ්‍යාපනය ලැබූ නුවන් කරන්දෙනිය මධ්‍ය මහා විද්‍යාලයෙන් ක්‍රිකට් ක්‍රීඩාව සඳහා යොමුවනවා.\nකලක් කොළඹ එස්.එස්.සී. ක්‍රීඩා සමාජය නියෝජනය කළ නුවන් තුෂාර මේ වනවිට මැද කොළඹ කේන්ද්‍රකරගනිමින් සිය පුහුණුවීම් කටයුතු සිදුකරන බවයි වාර්තා වන්නේ.\nනැඟී එන මෙම ක්‍රීඩකයා අද (16) ඛනිජ තෙල් සම්පත් සංවර්ධන අමාත්‍යාශ ශ්‍රවණාගාරයේදී ශ්‍රී ලංකා කණ්ඩායමේ හිටපු නායක අර්ජුන රණතුංග මුණගැසුණා.\nසිය ක්‍රිකට් දිවියට  උපදෙස් ලබා ගැනීමේ අරමුණිනි අමාත්‍යවරයා හමුවූ නුවන් තුෂාරට අමාත්‍යවරයා විසින් ක්‍රීඩා භාණ්ඩ කට්ටලයක්ද එහිදී තිළිණ කළා.\nමේ අතර ලසිත් මාලිංගගේ කොණ්ඩය සහ තිලකරත්න ඩිල්ෂාන්ගේ කරාබුව පිළිබඳව අර්ජුන රණතුංග 2014 වසරේ ක්‍රිකට් අතුරු පාලක මණ්ඩලයේ සභාපතිව සිටින සමයේ ඔහුගේ දෝෂ දර්ශනයට ලක් වුණා.",
       "URL": "https://www.hirunews.lk/sports/168599/ලසිත්-මාලිංගගේ-ඉරියව්වට-සමාන-ඉරියව්වකින්-පන්දු-යවන-නුවන්-තුෂාර-අර්ජුන-රණතුංග-හමුවෙයි-ඡායාරූප",
       "Category": "Sports",
       "Parent URL": "https://www.hirunews.lk/sports/all-news.php?pageID=307"
}