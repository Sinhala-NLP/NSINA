{
       "Source": "hirunews",
       "Timestamp": "Sunday, 05 April 2020 - 13:44",
       "Headline": "IPL ගැන කෙවින් පීටර්සන්ගෙන් යෝජනාවක්",
       "News Content": "කොරෝනා වෛරස් ගෝලීය වසංගතය හේතුවෙන් කල්දමා ඇති ඉන්දීය ප්‍රිමියර් ලීග් ක්‍රිකට් තරගාවලිය පැවැත්විය හැකි ප්‍රායෝගික ක්‍රමවේදයක් ගැන ප්‍රවීන එංගලන්ත ක්‍රීඩක කෙවින් පීටර්සන් යෝජනාවක් ඉදිරිපත් කර තිබෙනවා.\n13 වන ඉන්දීය ප්‍රිමියර් ලීග් තරගාවලිය ලබන මාර්තු 29 වනදා ආරම්භවීමට නියමිතව තිබූ අතර, කොරෝනා වෛරස් වසංගතය හේතුවෙන් එය අප්‍රේල් 15 වනදා දක්වා කල් දමනු ලැබුවා.\nඑහෙත් පවතින වාතාවරණය අනුව එය අප්‍රේල් මාසය තුළ පැවැත්වීම අවිනිශ්චිත බවයි ඉන්දීය මාධ්‍ය සඳහන් කළේ.\nකෙවින් පීටර්සන් යෝජනා කරන්නේ මෙවර අයි.පී.එල්. තරගාවලිය ආරක්ෂිත ක්‍රීඩාංගන තුනක සීමිත අන්දමින් පැවැත්වීමේ හැකියාවක් පවතින බවයි.\nජූලි හෝ අගෝස්තු මාසවලදී එවැනි තරගාවලියක් පැවැත්විය හැකි අතර, එහිදී නරඹන්නන් අවදානමට ලක් නොකළ යුතු බවද ඔහු සඳහන් කර තිබෙනවා.\nලොව වෘත්තිමය ක්‍රිකට් ක්‍රීඩකයන්ට වැඩිම ආදායමක් ලබාදෙන අයි.පී.එල්. තරගාවලිය පැවැත්වීම ගැන ලොව ක්‍රීඩකයන් බලාපොරොත්තු තබා සිටින බවයි කෙවින් පීටර්සන් පවසන්නේ.",
       "URL": "https://www.hirunews.lk/sports/237970/ipl-ගැන-කෙවින්-පීටර්සන්ගෙන්-යෝජනාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=104"
}