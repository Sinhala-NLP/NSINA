{
       "Source": "hirunews",
       "Timestamp": "Monday, 21 February 2022 - 16:06",
       "Headline": "ඉන්දීය සංචාරයෙන් අවසන් මොහොතේදී භානුක විසි වුණේ ඇයි ? තේරීම් කමිටු සභාපති උත්තර බඳියි",
       "News Content": "ඉන්දීය සංචාරය සඳහා වන ක්‍රිකට් සංචිතයට කැඳවා තිබුණු ශ්‍රී ලංකා විශේෂඥ පන්දු වාර 20 ප්‍රහාරාත්මක පිතිකරුවෙකු වන භානුක රාජපක්ෂ අවසන් මොහොතේ සංචිතයෙන් ඉවත් කිරීමට හේතු වූයේ ඔහුගේ ශාරීරික යෝග්‍යතාව සම්බන්ධයෙන් මතු වූ ගැටලුවක් බව තේරීම් කමිටු සභාපති ප්‍රමෝදය වික්‍රමසිංහ පවසනවා.\nඅප කළ විමසීමකදී තේරීම් කමිටු සභාපතිවරයා කියා සිටියේ ඉන්දීය සංචාරය සඳහා භානුක රාජපක්ෂ ඔහුගේ පළමු තෝරා ගැනීමක් බවයි.\nකෙසේ වෙතත් ක්‍රීඩකයින් සපුරාලිය යුතු ශාරීරික යෝග්‍යතා මට්ටම් සම්බන්ධයෙන් සිදුකල පරීක්ෂණ තුනකදී භානුක සමේ මේද තත්ත්වය පිළිබඳ පරීක්ෂණයෙන් අවශ්‍ය පරිසාධන මට්ටම කරා පැමිණෙන්නට නොහැකි වූ බව ඔහු සඳහන් කළා.\nභානුක සම්බන්ධයෙන් සිදුකළ පළමු පරීක්ෂණයේදී ඔහුගේ සම නැවීමේ මේද මට්ටම 97ක් ලෙස දැක්වුණු අතර ඉන් අනතුරුව සිදුකළ විශේෂ පුහුණුවීම් සැසි ගණනාවකින් පසුව සිදුකළ පරීක්ෂණයේදී එම මට්ටම දැක්වී ඇත්තේ 86 ක් වශයෙන්.\nකෙසේ වෙතත් අවශ්‍ය පරිසාධන මට්ටම වන 75 සීමාවට පැමිනෙන්නට ඔහු තවත් පුහුණු සැසි කිහිපයකින් පසු නැවත පරීක්ෂණයකට යොමු වූ අතර එහිදී ඔහුගේ සම නැවීමේ මට්ටම දැක්වී ඇත්තේ 103ක් වශයෙන්.\nමේ අනුව භානුක ව ඉන්දීය සංචාරය සඳහා රැගෙන යාම බරපතළ ගැටලුකාරී තත්ත්වයක් මතු කරන බවයි.\nප්‍රමෝදය පවසන්නේ ක්‍රීඩකයින්ගේ ශාරීරික යෝග්‍යතාව සම්බන්ධයෙන් තේරීම් කමිටුව දැඩි ලෙස සැලකිලිමත් බව සහ ඉදිරිපත් කර ඇති ශාරීරික යෝග්‍යතා නිර්ණායක සියයට සියයක්ම සැලකිල්ලට ගන්නා බවයි.\nනිමා වූ ඔස්ට්‍රෙලියානු සංචාරය තුළ දී ශ්‍රී ලංකා කණ්ඩායමේ දක්ෂතා ඔස්ට්‍රෙලියානු කණ්ඩායම හා සම මට්ටමේ තිබුණු නමුත් ශාරීරික යෝග්‍යතාව සලකා බැලීමේදී ඔස්ට්‍රෙලියානු කණ්ඩායමේ වේගය සහ විචල්‍ය හැකියාව ශ්‍රී ලංකා කණ්ඩායමට වඩා බොහෝ ඉදිරියෙන් තිබුණු බව තේරීම් කමිටු සභාපති වරයා සඳහන් කලා.\nඅද වන විට ක්‍රීඩකයන්ගේ ශාරීරික යෝග්‍යතා මට්ටම් ක්‍රීඩාව තුලදී සියයට සියයක්ම පවත්වාගත යුතු බවත් එසේ නොමැතිව අද පවතින තරගකාරී තත්ත්වය තුළ ජයග්‍රහණ සහ කණ්ඩායමේ ඒකාග්‍රතාව අඛණ්ඩව රඳවා ගත නො නොහැකි බවත් ‍රමෝදය වික්‍රමසිංහසිංහ ගේ අදහසයි.\nකෙසේ වෙතත් භානුකගේ මතුව ඇති තත්ත්වය සම්බන්ධයෙන්යෙන් ශ්‍රී ලංකා ක්‍රිකට් ආයතනයේ වෛද්‍ය මණ්ඩලය හා සාකච්ඡා කොට ඒ සම්බන්ධයෙන් වැඩිදුර උපදෙස් ලබා ගැනීමට අදහස් කරන බවත් තේරීම් කමිටු සභාපති වරයා අප සමග වැඩිදුරටත් අදහස් දක්වමින් කියා සිටියා.\nමේ අතර ශ්‍රී ලංකා කණ්ඩායමේ සිටින අනෙක් ප්‍රහාරාත්මක පිතිකරුවා වන කුසල් ජනිත් හට මතුව ඇති ආබාධ තත්ත්වයෙන් සුවය ලබා පැමිණෙන්නට තවත් ටික කලක් ගතවනු ඇති බවත් ඔහු කියා සිටියා.",
       "URL": "https://www.hirunews.lk/297633/ඉන්දීය-සංචාරයෙන්-අවසන්-මොහොතේදී-භානුක-විසි-වුණේ-ඇයි-තේරීම්-කමිටු-සභාපති-උත්තර-බඳියි",
       "Category": "Sports",
       "Parent URL": "https://www.hirunews.lk/sports/all-news.php?pageID=27"
}