{
       "Source": "hirunews",
       "Timestamp": "Thursday, 06 June 2019 - 14:27",
       "Headline": "කලින්ම පිටියෙන් සමුගත් ඩි විලියර්ස් අයෙමත් එන්න අහලා, ඉල්ලීමට ක්‍රිකට් ආයතනය දුන් නොසිතූ ප්‍රතිචාරය",
       "News Content": "මෙවර පැවැත්වෙන ලෝක කුසලාන තරඟාවලිය වෙනුවෙන් තමා ක්‍රීඩා කිරීමට කැමැත්තෙන් පසුවන බව පවසමින් හිටපු දකුණු අප්‍රිකානු එක්දින නායක ඒ. බී. ඩී විලියස් කළ ඉල්ලීම එරට බලධාරීන් විසින් ප්‍රතික්ෂේප කර තිබෙනවා.\nඔහු මෙම ඉල්ලීම සිදු කර ඇත්තේ ලෝක කුසලානය වෙනුවෙන් දකුණු අප්‍රිකානු සංචිතය නම් කිරීමට පැය 24කට පෙර බවයි මේ වන විට වාර්තා වන්නේ.\nදේශීය තරඟ කිහිපයක් ක්‍රීඩා නොකිරීම සහ තවත් කරුණු කිහිපයක් මත මෙම ඉල්ලීම ප්‍රතික්ෂේප කළ බවයි එරට ක්‍රිකට් ආයතනය පෙන්වා දෙන්නේ.\nඩිවිලියස් අදාළ ඉල්ලීම දකුණු අප්‍රිකානු කණ්ඩායමේ නායක ෆැෆ් ඩුප්ලේසිහට සහ පුහුණුකරු ඔටිස් ගිබ්සන් හට යොමු කර ඇති බව සඳහන්.\nමෙවර ලෝක කුසලානය තුළ දකුණු අප්‍රිකාව මේ වන විට සහභාගී වූ තරඟ 3ම පරාජය වී තිබෙනවා.\nඒ හේතුවෙන් එරට ක්‍රීඩා ලෝලීන් ඒ. බී. ඩිවිලියස් නැවත කණ්ඩායමට කැඳවන මෙන් එරට ක්‍රිකට් බලධාරීන්ගෙන් ඉල්ලීම් සිදු කරමින් පවතිනවා.\nලොව වේගවත්ම අර්ධ ශතකය සහ ශතකයට හිමිකම් කියන ඒ. බී. ඩිවිලියස් පසුගිය වසරේ ජගත් ක්‍රිකට් පිටියට විශ්‍රාම ගැනීම සිදු කරනු ලැබුවා.\nඩිවිලියස් ක්‍රිකට් පිටියෙන් විශ්‍රාම ගන්නාවිට දකුණු අප්‍රිකාව වෙනුවෙන් එක්දින තරග 228කට සහ ටෙස්ට් තරග 114කට ක්‍රීඩා කර තිබු අතර ඔහු 20යි 20 ජාත්‍යන්තර තරග 78කට ද ක්‍රීඩා කර තිබුණා.",
       "URL": "https://www.hirunews.lk/sports/217827/කලින්ම-පිටියෙන්-සමුගත්-ඩි-විලියර්ස්-අයෙමත්-එන්න-අහලා-ඉල්ලීමට-ක්‍රිකට්-ආයතනය-දුන්-නොසිතූ-ප්‍රතිචාරය",
       "Category": "Sports",
       "Parent URL": "https://www.hirunews.lk/sports/all-news.php?pageID=158"
}