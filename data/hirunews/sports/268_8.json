{
       "Source": "hirunews",
       "Timestamp": "Tuesday, 02 January 2018 - 12:58",
       "Headline": "කොදෙව් - නවසීලන්ත දෙවන 20-20 ගැටුමේ ජය පැරදුම දෙපිලෙන්ම විසිවී යයි",
       "News Content": "නවසීලන්ත කණ්ඩායම සහ කොදෙව් කණ්ඩායම අතර ඊයේ (01) පැවති දෙවන පන්දුවාර 20 ක්‍රිකට් තරඟය වර්ෂාව හේතුවෙන් අවාසනාවන්ත ලෙස  අතහැර දැමීමට සිදුවුණා.\n2018 නව වසර ආරම්භයත් සමඟ පැවති මෙම තරඟයේ දී ක්‍රියාත්මක කිරීමට හැකි වුයේ පන්දු වාර 09ක් පමණයි.\nකාසිය වාසිය දිනූ කොදෙව් කණ්ඩායම පළමුව පන්දුවට පහර දීමට නවසීලන්ත කණ්ඩායමට ආරාධනා කළා.\nඔවුන්ගේ ආරාධනය පිළිගෙන පළමුව පන්දුවට පහර දුන් නවසීලන්ත කණ්ඩායම වර්ෂාව හේතුවෙන් තරඟය නවතා දමන විට පන්දුවාර 09ක් තුල ලකුණු 104ක් රැස් කරගෙන සිටියේ කඩුලු 04ක් දැවී තිබියදීයි.\nඑහිදී නවසීලන්තය වෙනුවෙන් කොලින් මුන්රෝ පන්දු 23කදී ලකුණු 66ක් රැස් කළේ දැවැන්ත හයේ පහර 03ක් සහ හතරේ පහර 11ක් සමඟින්.\nග්ලෙන් ෆිලිප්ස් ලකුණු 10ක් සහ නායක කෙන් විලියම්සන් නොදැවී ලකුණු 17ක් රැස් කරගෙන සිටියා.\nවර්ෂාව හේතුවෙන් තරඟය නතරකරන විට කේස්රික් විලියම්ස්, ඈෂ්ලි නර්ස්, සැමුවෙල් බද්රී සහ ෂෙල්ඩන් කට්‍රල් එක් කඩුල්ල බැගින් දවාගෙන තිබුණා.\nතරඟ තුනකින් සමන්විත 20-20 තරඟාවලියේ පළමු තරඟය නවසීලන්තය ජයගෙන මේ වන විට පෙරමුණේ සිටිනවා.",
       "URL": "https://www.hirunews.lk/sports/179935/කොදෙව්-නවසීලන්ත-දෙවන-20-ගැටුමේ-ජය-පැරදුම-දෙපිලෙන්ම-විසිවී-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=268"
}