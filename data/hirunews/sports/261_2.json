{
       "Source": "hirunews",
       "Timestamp": "Thursday, 25 January 2018 - 13:07",
       "Headline": "අයි.පී.එල් ක්‍රීඩක වෙන්දේසිය වෙනස් කරන පන්දු යවන්නෝ",
       "News Content": "2018 ඉන්දීය ප්‍රිමිය ලීග් තරඟාවලියේ ක්‍රීඩක වෙන්දේසිය තුලදී වැඩිම මිලකට අලෙවි වෙතැයි අපේක්ෂා කරන පන්දු යවන්නන් කිහිප දෙනෙක් පිළිබඳව ක්‍රීඩා මාධ්‍යවල අවධානය යොමුව තිබෙනවා.\nඕස්ට්‍රේලියානු කණ්ඩායමේ සිටින ප්‍රබලතම වේගපන්දු යවන්නා වන මිචල් ස්ටාක් මෙවර අයි.පී.එල් වෙන්දේසියේදී වැඩිම මිලකට අලෙවි වනු ඇති බවටයි ඔවුන් විශ්වාස කරන්නේ.\nමිට අමතව තවත් පන්දු යවන්නන් තිදෙනෙක් පිළිබඳව ද ක්‍රීඩා මාධ්‍යවල අවධානය යොමුව තිබෙනවා.\nඑම ක්‍රීඩකයින් තිදෙනා අතුරින් බටහිර ඉන්දිය කොදෙව් ක්‍රීඩක ඩුවේයින් බ්‍රාවෝ පෙරමුණේ පසුවන බවයි වාර්තා වන්නේ.\nක්‍රීඩා මාධ්‍ය විශ්වාස කරන්නේ ඔහුට මෙවර වෙන්දේසියේදී ඉන්දීය රුපියල් කෝටි දෙකක මූලික මිලක් හිමිවෙනු ඇති බවටයි.\nඩුවේයින් බ්‍රාවෝ පන්දුවාර 20 - 20 තරඟ ඉතිහාසය තුල පන්දුවාර 17 සහ 20 පන්දුවාර අතර වැඩිම කඩුලු ලබාගෙන ඇති ක්‍රීඩකයාද වනවා.\nඕස්ට්‍රේලියාව නියෝජනය කරන ඇන්ඩෘ ටයි මෙවර ක්‍රීඩක වෙන්දේසියේදී වැඩිම මිලකට අලෙවි වෙතැයි අපේක්ෂා කරන පන්දු යවන්නන් අතර පෙරමුණේ සිටින තවත් ක්‍රීඩකයෙක්.\nමෙවර වෙන්දේසියේදී  ඔහුට හිමිවෙතැයි අපේක්ෂිත මූලික මුදල ඉන්දීය රුපියල් කෝටියක්.\nඇන්ඩෘ ටයි ඕනෑම පීඩනයකදී එම පීඩනය මඟහරවාගෙන හොඳින් පන්දු යැවිය හැකි ක්‍රීඩකයෙක් ලෙසටයි ප්‍රසිද්ධව ඇත්තේ.\nඉන්දීය ක්‍රීඩක ජාදෙව් උනට්කට් ද මෙවර වෙන්දේසියේදී ඉහළ මිලක් හිමිකර ගනු ඇතයි විශ්වාස කෙරෙන තවත් ක්‍රීඩකයෙක්.\nමෙවර වෙන්දේසියේ දී ඔහුද මූලික මිල ලෙස ඉන්දීය රුපියල් කෝටියක පමණ අලෙවිවෙතැයි ක්‍රීඩා මාධ්‍ය විශ්වාස කරනවා.\nපසුගිය අයි.පී.එල් තරඟාවලිය තුළදී ජාදෙව් උනට්කට් කඩුලු 24ක් බිඳ දැමීමට සමත් වුණා.\nඅයි.පී.එල් තරඟාවලි ඉතිහාසය පුරාවටම මුම්බායි ඉන්දීයස් කණ්ඩායමේ ප්‍රබලතම පන්දු යවන්නා වූ ලසිත් මාලිංග මේවර ක්‍රීඩක වෙන්දේසියට නිදහස් කර තිබෙනවා.\nඒ අනුව මෙවර වෙන්දේසියේ දී වෙනත් කණ්ඩායමකට මාලිංගව මිලදී ගැනීමට අවස්ථාව උදාවනවා.\nලසිත් මාලිංගගේ අගය ඉන්දීය රුපියල් කෝටියක් බවයි වාර්තා වන්නේ.\nමේ මස 27 හා 28 දිනවලදී ඉන්දියාවේ බැංගලෝරයේ අයි.පී.එල් ක්‍රීඩක වෙන්දේසිය පැවැත්වෙනවා.",
       "URL": "https://www.hirunews.lk/sports/181996/අයි-පී-එල්-ක්‍රීඩක-වෙන්දේසිය-වෙනස්-කරන-පන්දු-යවන්නෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=261"
}