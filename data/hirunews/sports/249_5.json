{
       "Source": "hirunews",
       "Timestamp": "Tuesday, 06 March 2018 - 11:59",
       "Headline": "වසර දෙකකට පසු ශ්‍රී ලංකා කණ්ඩායමට අද අවස්ථාවක්",
       "News Content": "ශ්‍රී ලංකාව, ඉන්දියාව සහ බංග්ලාදේශය එක්වන නිදහස් කුසලාන තුන්කොන් විස්සයි විස්ස ක්‍රිකට් තරගාවලිය ආරම්භ කරමින් ශ්‍රී ලංකාව සහ ඉන්දියාව අතර තරගය අද (06) සවස 7ට ආරම්භවීමට නියමිතයි.\nඅද තරගයට එක්වන ශ්‍රී ලංකා කණ්ඩායමට නුවන් ප්‍රදීප් සහ සුරංග ලක්මාල් කැදවීමට ඉඩ ඇති බවයි වාර්තා වන්නේ.\nමේ අනුව අද තරගයට එක්වන ශ්‍රී ලංකා සංචිතය විය හැක්කේ,\nදිනේෂ් චන්දිමාල් (නායක), කුසල් ජනිත්, කුසල් මෙන්ඩිස්, උපුල් තරංග, දසුන් ශානක, ධනුෂ්ක ගුණතිලක, තිසර පෙරේරා, ජීවන් මෙන්ඩිස්, අකිල ධනංජය, නුවන් ප්‍රදීප්, සුරංග ලක්මාල්.\nමේ අතර ඉකුත් දෙසැම්බර් මාසයේ ඉන්දියාවේදී පැවැති විස්‌සයි විස්‌ස තරගාවලිය 3 - 0 ක්‌ ලෙස ශ්‍රී ලංකාව පරාජය වූ අතර දෙරට අද විස්‌සයි විස්‌ස තරගයකදී මුණ ගැසෙන්නේ 15 වතාවටය.\nනමුත් ශ්‍රී ලංකාවට එරෙහිව විස්‌සයි විස්‌ස තරගවලදී ජයග්‍රාහී ප්‍රතිශතය 71.42% ක්‌ රඳවා ගැනීමට ඉන්දියානුවන් සමත් වෙද්දී දෙරට මෙතෙක්‌ මුණ ගැසුණ අවස්‌ථා 14 න් ශ්‍රී ලංකාව සිවු වරක්‌ සහ ඉන්දියානුවන් දහවරක්‌ වශයෙන් ජය ලබා තිබේ.\nවසර දෙකකින් ඉන්දියාවට එරෙහිව ශ්‍රී ලංකාව විස්‌සයි විස්‌ස තරඟයක්‌ ජය ගෙන නොමැති අතර ඒ අතරවාරයේ සහභාගි වූ තරඟ හතම ශ්‍රී ලංකාව පරාජයට පත්ව තිබේ.\nඒ අනුව වසර දෙකකට පසු ඉන්දියාව පරාජය කිරීමේ අවසථාව අද ශ්‍රී ලංකා කණ්ඩායමට හිමිවනවා.\nඅවසන් වරට ඉන්දියානුවන්ව පරාජය කිරීමට ශ්‍රී ලංකාව සමත් වූයේ 2016 වසරේදී පූනේහි පැවැති තරඟයකදීය.\nකෝලි නොමැති ඉන්දියානු පිල මෙහෙයවන රෝහිත් ෂර්මා පසුගිය දෙසැම්බර් මාසයේදීත් ශ්‍රී ලංකාවට එරෙහිව පැවැති විස්‌සයි විස්‌ස තරගාවලියේ ඉන්දියාව මෙහෙය වූ අතර එහිදී ඔහු ඉන්දෝර් හිදී පන්දු 43 කදී හයේ පහර දහයක්‌ සහ හතරේ පහර 12 ක්‌ සමඟ ලකුණු 118 ක්‌ ලබා ගත්තා.\nනමුත් මෙවර ශ්‍රී ලංකා පිල දක්ෂතාවයෙන් මුවහත්ව සිටීම ෂර්මා ඇතුළු කණ්‌ඩායමට අභියෝගයක්‌ වී තිබෙනවා.\nවත්මන් ශ්‍රී ලංකා විස්‌සයි විස්‌ස කණ්‌ඩායමේ ඉන්දියානුවන්ට එරෙහිව අර්ධ ශතකයක්‌ වාර්තා කිරීමට සමත්ව ඇත්තේ කුසල් ජනිත් පෙරේරාය.\nමීට මාස හතරකට ඉහත ඉන්දෝර්හිදී ඔහු පන්දු 37 කදී හතරේ පහර 11 ක්‌ සහ හයේ පහර හතක්‌ සමඟ ලකුණු 77 ක්‌ ලබාගැනීමට සමත් විය.\nමේ තරගාවලියට එක්වන  ප්‍රබලම කණ්ඩායම ඉන්දියව දැයි මාධ්‍යවේදියෙවෙක් රෝහිත් ෂර්මාගෙන් ඊයේ පැවති මාධ්‍ය හමුවේදී ප්‍රශ්න කළා.\nඊට රෝහිත් ලබාදුන්නේ මෙවැනි පිළිතුරක්.\n\\\"ඇත්තටම විස්සයි විස්ස තරඟයකදී කවුද හොදම කණ්ඩායම, කවුද නරකම කණ්ඩායම කියල කියන්න බෑ, ඒ දවසේ හොදට කරන කණ්ඩායම ජයග්‍රහණය කරනවා. ඕනෑම ප්‍රබල කණ්ඩායමක් පරාජය වෙන්න පුළුවන්.\\\"\nඅද තරඟය පිළිබද අදහස් දක්වමින් ශ්‍රී ලංකා නායක දිනේෂ් චන්දිමාල් ප්‍රකාශ කළේ ජයග්‍රහණයකින් තරඟාවලිය ආරම්භ කලොත් සාර්ථක ලෙස ඉදිරියට ගමන කළ හැකි බවයි. ඒ නිසා අද තරඟය ජයගැනීම පළමු ඉලක්කය බවයි ඔහු පැවසුවේ.",
       "URL": "https://www.hirunews.lk/sports/185236/වසර-දෙකකට-පසු-ශ්‍රී-ලංකා-කණ්ඩායමට-අද-අවස්ථාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=249"
}