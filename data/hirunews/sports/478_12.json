{
       "Source": "hirunews",
       "Timestamp": "Friday, 27 March 2015 - 19:16",
       "Headline": "කෝලි නිසා අනුෂ්කාට මොනවා වෙයි ද?",
       "News Content": "ලෝක කුසලාන අවසන් මහා තරඟයට සුදුසුකම් ලැබීමට ඉන්දීය කණ්ඩායම අපොහොසත්වීමත් සමඟ වෙනදා ඉන්දීය ක්‍රීඩකයන්ට එල්ල වන බලපෑම් මෙවර එල්ල වී ඇත්තේ ඉන්දීය සිනමා තාරකාවක් වන අනුෂ්කා ශර්මාටයි. ඉන්දීය ක්‍රීඩා ලෝලීන් ඇයගේ ඡායාරූප ගිනි තබමින් සහ රූපවාහිනී යන්ත්‍ර ද පොළොවේ ගසා විනාශ කරමින් තම කෝපය ප්‍රදර්ශනය කර තිබෙනවා. අනුෂ්කා ශර්මා ඉන්දීය සුපිරි පිතිකරු විරාට් කෝලිගේ පෙම්වතියයි. ඇය නිසා කෝලිට දස්කම් දැක්වීමට නොහැකි වී ඇති බවයි ඔවුන් පවසන්නේ. අවසන් පූර්ව තරඟය නැරඹීමට පැමිණ සිටි අනුෂ්කා ශර්මාගේ රුව දැක්වෙන ඡායාරූප ගිනි තැබීමට ද ක්‍රිඩාලෝලීන් මෙහිදී විශේෂයෙන් කටයුතු කර තිබුණා.\nතමිල්නාඩු ප්‍රාන්තයේ වෙල්ලූර් ප්‍රදේශයේ ක්‍රීඩාලෝලියෙකු ඕස්ට්‍රේලියාව සමඟ පැවති තරඟයේ ජය ඉන්දියාවට ලැබේවායි ප්‍රාර්ථනා කරමින් තම දිව කපාගෙන දෙවියන් වෙනුවෙන් පූජාවක් ද සිදුකර ඇති බවට වාර්තා පළ වනවා.\nමේ අතර, ලෝක කුසලාන අවසන් මහා තරඟය  ඕස්ට්‍රේලියාව සහ නවසීලන්තය අතර ලබන ඉරිදා මෙල්බන් ක්‍රිඩාංගණයේදී පැවැත්වෙනවා. එම තරඟයේ ප්‍රධාන විනිසුරුවරයෙකු ලෙස ශ්‍රී ලංකාවේ කුමාර් ධර්මසේන නම් කර ඇති අතර තරඟ තීරකවරයා  ලෙස කටයුතු කරන්නේ  රංජන් මඩුගල්ලයි.",
       "URL": "https://www.hirunews.lk/sports/106422/කෝලි-නිසා-අනුෂ්කාට-මොනවා-වෙයි-ද",
       "Category": "Sports",
       "Parent URL": "https://www.hirunews.lk/sports/all-news.php?pageID=478"
}