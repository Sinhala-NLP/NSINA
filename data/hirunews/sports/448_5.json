{
       "Source": "hirunews",
       "Timestamp": "Tuesday, 29 September 2015 - 23:49",
       "Headline": "සුසන්තිකා.. බැරිම තැන වැඩේට බහියි",
       "News Content": "ක්‍රීඩා ලෝලීන් තිස්දහසකට  අසුන් ගත හැකි ජාත්‍යන්තර මට්ටමේ ක්‍රීඩාංගණයක් ඉදිකිරීම තම ප්‍රධානමත අරමුණ බව ඔලිම්පික් පදක්කම් ලාභී සුසන්තිකා ජයසිංහ පවසනවා. 2000 වසරේ සිඩ්නි ඔලිම්පික් උළෙලේදී පදක්කමක් දිනාගෙන 15 වසරක් සපිරීම නිමිත්තෙන් පැවති විශේෂ මාධ්‍ය හමුවකදී ඇය මේ අදහස් පළ කළා.\nඊයේ (28) පස්වරුවේ පැවති මාධ්‍ය හමුවට සුසන්තිකාගේ ක්‍රීඩා දිවියට නන් අයුරින් උපකාර කළ පුහුණුකරුවන් සහ පරිපාලකයන් ඇතුළු පිරිසක් ද එක්ව සිටියා.\n2000 වසරේදී ඔලිම්පික් පදක්කමක් ලැබීමෙන් වසර 15ක් ගතවී ඇතත් තවමත් එවන් දස්කමක් කළ හැකි ක්‍රීඩක ක්‍රීඩිකාවන් බිහි නොවීමේ හේතුව ඇය පැහැදිලි කළා.\n\\\" අපේ සංචිත තියෙනවා..අවුරුද්දට.. රජයේ නිවාඩු.. පෝය.. නත්තල් නිවාඩු කාලයක් එද්දී අපේ පුහුණු සංචිත වහනවා..අපිට හරි ක්‍රීඩා වෛද්‍යවරු නැහැ.. ළමයින්ට ඉන්න.. කන්න.. අඩුම තරමේ ජාත්‍යන්තර ප්‍රමිතියේ උසස් පිට්ටනියක් හදාගන්න බැරිවුණා ලෝක පදක්කම් 3 ක් ගෙනාපු මේ රටේ..\\\"\nමෙරට  ක්‍රීඩා පරිපාලකයන්ගේ දුර්වල ක්‍රියාකලාප පිළිබදවත් සුසන්තිකා මෙහිදී අදහස් පළ කළා.\n\\\" අපේ මලල ක්‍රීඩා සංගමය තියෙනවා.. ජාතික ඔලිම්පික් කමිටුව තියෙනවා...ක්‍රීඩා අමාත්‍යාංශය තියෙන අවුරුදු 20ක් පුරාවට සභාපතිවරු ලේකම්වරු පත්වුණා.. ආව ගියා.. නමුත් කිසිවෙකුටත් බැරිව ගියා හරියට කරගෙන යාමේ ක්‍රීඩා ප්‍රඥප්තියක් ගෙන එන්න.. මම අවුරුදු 20 ක් ක්‍රීඩා කළා.. අමාත්‍යවරු 7 දෙනෙක් යටතේ.. අඩුම තරමේ සුගතදාස ස්ටේඩියම් එක  ප්‍රතිසංස්කරණය කරන්නවත් බැරිවෙච්ච එක ගැන මම කනගාටුවටත් දුකටත් පත්වෙනවා සමස්ත ක්‍රීඩාව වෙනුවෙන්ම..\\\"\nඇය වැඩිදුරටත් පැවසුවේ රටේ ක්‍රීඩාව අනාගතය වෙනුවෙන් ඉක්මන් පියවරක් ගත යුතු කාලය එළඹ ඇති බවයි.\n\\\"මේක කවුරුවත් කරනකන් බලාගෙන ඉන්න බැහැ..මට ඒ හැකියාව තියෙනවා.. ක්‍රීඩාවෙන් සමු අරගෙන අද වෙනකොට අවුරුදු 6ක්.. රටට සේවය කරන්න කාලය දැන් ඇවිත්.. මං කල්පනා කළා මගේ රටට ගෙනාව ජයග්‍රහණයට වඩා සේවයක් කරන්න.. සුසන්තිකා ජයසිංහ ඇකඩමියක් මේ රටේ ආරම්භ කරන්න..\\\"\nක්‍රීඩක ක්‍රීඩිකාවන් 500කට පමණ නේවාසිකව පුහුණුවීම් කිරීම සදහා නිර්මාණය වන මෙම ඇකඩමියට අවශ්‍ය මූල්‍ය ප්‍රතිපාදන සපයාගන්නා ආකාරයත් සුසන්තිකා මෙහිදී පැහැදිලි කළා.\n\\\"සුසන්තිකා ජයසිංහගේ ජීවිත කතාව... මං මගේ කතාව නමින් මම පොතක් ලිව්වා... මේක හරහා තමයි සුසන්තිකා ජයසිංහ ක්‍රීඩා පාසලේ සියලුපහසුකම් සම්පූර්ණ කරන්න අපි බලාපොරොත්තු වෙන්නේ.. ඒ විතරක් නෙමෙයි.. අවසාන වශයෙන් මම බලාපොරොත්තු වෙන්නේ මේ අකඩමිය හරහා අපේ රටට ජාත්‍යන්තර ක්‍රීඩාංගනයක් බිහිකිරීමේ පරමාර්තයයි.. ඒෂියන් ගේම්ස් එකක් වගේ තරගයක් තියන්න පුළුවන් පිට්ටනියක් ඉදිරි වසර 5 ඇතුලත කරනවාමයි කියන චේතනාවෙන් තමයි මේ සියලු කටයුතු සූදානම් කළේ...\\\"",
       "URL": "https://www.hirunews.lk/sports/117517/සුසන්තිකා-බැරිම-තැන-වැඩේට-බහියි",
       "Category": "Sports",
       "Parent URL": "https://www.hirunews.lk/sports/all-news.php?pageID=448"
}