{
       "Source": "hirunews",
       "Timestamp": "Wednesday, 12 July 2017 - 11:27",
       "Headline": "සිම්බාබ්වේ සමඟ ටෙස්ට් තරඟයට ශ්‍රීලංකා සංචිතය නම් කරයි",
       "News Content": "ශ්‍රී ලංකාව සහ සංචාරක සිම්බාබ්වේ කණ්ඩායම අතර පැවැත්වෙන ටෙස්ට් තරඟය සදහා ශ්‍රී ලංකා සංචිතය පත්කර තිබෙනවා.\nක්‍රීඩකයින් 15 දෙනෙකුගෙන් සමන්විත මෙම සංචිතයේ නායකත්වයේ,ටෙස්ට් කණ්ඩායමේ නායකයා ලෙස අද පත් කෙරුණු දිනේෂ් චන්දිමාල් කටයුතු කරනවා.\nඋප නායකයා ලෙස කටයුතු කරන්නේ උපුල් තරංගයි.\nතරඟය පැවැත්වෙන්නේ කොළඹ ආර්. ප්‍රේමදාස ක්‍රීඩාංගනයේදී.\nමෙම සංචිතය සදහා දඟ පන්දු යවන්නන් ලෙස රංගන හේරත්, දිල්රුවන් පෙරේරා, ලක්ෂණ සදකැන් එක්කර තිබෙනවා.\nතුන් ඉරියව් ක්‍රීඩක ධනංජය ද සිල්වා මෙම සංචිතයට කැඳවා නැහැ.\nඑමෙන්ම ආබාධ හේතුවෙන් කුසල් ජනිත් පෙරේරා සහ වේග පන්දු යවන ක්‍රීඩක නුවන් ප්‍රදීප් ද මෙම සංචිතයට ඇතුලත්වී නැහැ.\nවේග පන්දු යවන්නන් වන විශ්ව ප්‍රනාන්දු සහ දුෂ්මන්ත චමීර යළිත් ටෙස්ට් සංචිතයට එක්වී තිබෙනවා.\nසීමිත පන්දුවාර තරගවලදී ආරම්භක පිතිකරු ලෙසට කටයුතු  කළ ධනුෂ්ක ගුණතිලක පළමු වරට ටෙස්ට් සංචිතයට ඇතුලත්කර තිබීම විශේෂත්වයක්.\nආබාධ තත්වයන් හමුවේ පසුගිය ටෙස්ට් තරගවලට එක් නොවු ඇන්ජෙලෝ මැතිව්ස් ද මෙවර ටෙස්ට් සංචිතයට නම්කර තිබෙනවා.\n2013 වසරෙන් පසු මැතිව්ස් ටෙස්ට් තරගාවලියකදී ශ්‍රී ලංකා කණ්ඩායමට නායකත්වය ලබා නොදෙන්නේ මෙවර ටෙස්ට් තරගයේදීයි.",
       "URL": "https://www.hirunews.lk/sports/165685/සිම්බාබ්වේ-සමඟ-ටෙස්ට්-තරඟයට-ශ්‍රීලංකා-සංචිතය-නම්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=316"
}