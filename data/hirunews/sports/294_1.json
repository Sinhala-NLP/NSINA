{
       "Source": "hirunews",
       "Timestamp": "Saturday, 30 September 2017 - 16:33",
       "Headline": "අසාර් අලී ටෙස්ට් දිවියේ සුවිශේෂී කඩයිමක් පසු කරයි",
       "News Content": "පාකිස්ථාන කාණ්ඩයම සහ ශ්‍රී ලංකා කණ්ඩායම අතර අබුඩාබිහිදී  පැවැත්වෙන ටෙස්ට් තරඟයේ තුන්වන දිනය අදයි.\nමේ වනවිට පකිස්ථාන කණ්ඩායම සිය පළමු ඉනිම ක්‍රීඩාකරමින් සිටිනවා.\nපකිස්ථාන කණ්ඩායමේ මුල් පෙළ පිතිකරු අසාර් අලී සිය ජාත්‍යන්තර ටෙස්ට් ලකුණු පන්දහසේ සීමාව පසුකරන්නට අද සමත් වුණා.\nටෙස්ට් ලකුණු පන්දහසේ සීමාව පසුකර ගිය අසාර් අලී මේ වන විට ජාත්‍යන්තර ටෙස්ට් තරඟ 61ක්  ක්‍රීඩා කර තිබෙනවා.\nටෙස්ට් ශතක 14 සහ අර්ධ ශතක 25 ලබාගෙන ඇති මොහු බටහිර ඉන්දීය කොදෙව් කණ්ඩායමට එරෙහිව 2016 වසරේ අබුඩාබි හිදී නොදැවී රැස් කළ ලකුණු 302 අලීගේ හොඳම ටෙස්ට් ඉනිම ලෙස වාර්තා පොත් අතර සටහන්ව තිබෙනවා.\nටෙස්ට් තරඟ තුල අසාර් අලීගේ ලකුණු ලබා ගැනීමේ සාමාන්‍ය 47.17ක්.\nමේ අතර පාකිස්ථාන පළමු ඉනිම වෙනුවෙන් මුල් කඩුල්ලට ශතක සබදතාවක් ගොඩනැගූ පාකිස්තාන ආරම්භක පිතිකරු යුගලය දවා ගැනීමට දඟ පන්දු යවන්නන් වන රංගන හේරත් සහ දිල්රුවන් පෙරේරා සමත් වුණා.\nආරම්භක පිතිකරු ශාන් මසූඩ් ලකුණු 59 කට දවා ගැනීමට රංගන හේරත් සමත් වූ අතර ලකුණු 51ක ලබා සිටි සමී අස්ලාම් දැවී ගියේ දිල්රුවන් පෙරේරාගේ පන්දුවක් හමුවේයි.\nශ්‍රී ලංකා කණ්ඩායම පළමු ඉනිම සඳහා සියළු ක්‍රීඩකයින් දැවී ලකුණු 419ක් ලබා ගත්තා.\nමේ අතර අබාධයකට ලක්ව සිටි අසාර් අලිගේ ශාරීරික යෝග්‍යතව පිළිබඳ ගැටලුවක් මතුවීම හේතුවෙන් මෙම තරඟාවලියට එක්වන පකිස්ථාන සංචිතය නම් කිරීම ප්‍රමාද කරන්නට පාකිස්ථාන තේරීම් කමිටුවට සිදුවුණා.",
       "URL": "https://www.hirunews.lk/sports/172236/අසාර්-අලී-ටෙස්ට්-දිවියේ-සුවිශේෂී-කඩයිමක්-පසු-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=294"
}