{
       "Source": "hirunews",
       "Timestamp": "Saturday, 01 July 2017 - 15:58",
       "Headline": "නිරෝෂන් දික්වැල්ලට දඩයක්",
       "News Content": "ශ්‍රී ලංකා කණ්ඩායමේ කඩුලු රකින ක්‍රීඩක නිරෝෂන් දික්වැල්ලට ඊයේ තරග මුදලින් සියයට 30 ක දඩයක් පනවා තිබෙනවා.\nඒ සිම්බාබ්වේ කණ්ඩායමේ පිළිතුරු ඉනිමේ හත්වන පන්දු වාරයේදී ජාත්‍යන්තර ක්‍රිකට් කවුන්සිල නීතිවලට පටහැනි ආකාරයෙන් සොලමන් මිරර් දවා ගැනීමට කළ උත්සාහයක් හේතුවෙන්.\nපන්දු යවන්නා විසින් යවනු ලැබු පන්දුව සොලමන් මිරර්ගේ පහරදීමකට ලක් නොවී නිරෝෂන් දික්වැල්ල අතට පත්වීමෙන් පසු ඔහු තත්පර කිහිපයක් එය අතේ තබාගෙන පිතිකරු සීමා ඉර පසු කර යන තෙක් තබාගෙන සිටි බවටයි චෝදනා එල්ලවී ඇත්තේ.\nඑය පිතිකරුගෙන් පන්දුව ගිලිහීමෙන් පසු විශාල කාලයක් බව ක්‍රිකට් බලධාරීන් පෙන්වාදී තිබෙනවා.\nඅනතුරුව කඩුල්ල බිඳ දමා නිරෝෂන් දික්වැල්ල විනිසුරුගෙන් දැවී යාමක් බවට ප්‍රකාශ කරන ලෙසට කළ ඉල්ලීම තුන්වන විනිසුරු වෙත යොමු කෙරුනා.\nකෙසේවෙතත් තුන්වන විනිසුරු ප්‍රකාශ කළේ එය දැවී යාමක් ලෙසට සැලකිය නොහැකි බවටයි.\nමෙම චෝදනාවන්ට නිරෝෂන් දික්වැල්ල වරද පිළිගෙන ඇති අතර තරග තීරකයන් විසින් නියම කළ දඩ මුදලට ද එකගතාව පළකර තිබෙනවා.\nමෙය මෙම වසර තුලදී නිරෝෂන් දික්වැල්ලට දඩ මුදලක් නියම කළ 3 වන අවස්ථාව මෙය බව ක්‍රිකට් පුවත් සේවා පෙන්වා දෙනවා.\nපෙබරවාරි මාසයේදී විනිසුරු තීරණයකට විරෝධය දැක්වීමක් සහ තවත් වරදක් සම්බන්ධයෙන් ඔහුට ජාත්‍යන්තර ක්‍රිකට් කවුන්සිලය විසින් දඩ මුදල් නියම කර තිබුනා. එහිදී ඔහුට තරග දෙකක් ද තහනම් කෙරුනා.",
       "URL": "https://www.hirunews.lk/sports/164857/නිරෝෂන්-දික්වැල්ලට-දඩයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=319"
}