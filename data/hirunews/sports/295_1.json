{
       "Source": "hirunews",
       "Timestamp": "Wednesday, 27 September 2017 - 10:46",
       "Headline": "ක්‍රිකට් ක්‍රීඩාවේ නව නීති ක්‍රියාත්මක කිරීම හෙට සිට",
       "News Content": "ක්‍රිකට් ක්‍රීඩාවට අලුතින් හඳුන්වා දුන් නව නීති ක්‍රියාත්මක කිරීම හෙට (28) ආරම්භ වන ශ්‍රී ලංකා පකිස්ථාන ටෙස්ට් ක්‍රිකට් තරඟයේදී සිදු කෙරෙන බව ජාත්‍යන්තර ක්‍රිකට් කවුන්සිලය සඳහන් කරනවා.\nජාත්‍යන්තර ක්‍රිකට් කවුන්සිලය හඳුන්වා දුන් මෙම නව නීති වලට අනුව ටෙස්ට් තරඟයක් සඳහා ආදේශ කළ ක්‍රීඩකයින් සංඛ්‍යාව 04 සිට 06ක් දක්වා ඉහළ නංවා තිබෙනවා.\nමේ අතර ටෙස්ට් ක්‍රිකට් තරඟයකදී කඩුල්ලක් දැවී යාමෙන් පසු ලබා දුන් විනාඩි 02ක කෙටි විවේකය විනාඩි 03 දක්වා ඉහළ දැමීමට කටයුතු කර ඇති බව සඳහන්.\nමීට අමතරව ක්‍රීඩකයින් ක්‍රීඩා කිරීම සඳහා භාවිත කරන ක්‍රිකට් පිත්ත සම්බන්ධයෙන්ද ජාත්‍යන්තර ක්‍රිකට් කවුන්සිලය තීරණයක් ගෙන ඇති අතර එම තීරණයට අනුව ක්‍රිකට් පිත්තේ ඝනකම මිලි මීටර් 40 නොඉක්ම විය යුතු වනවා.\nපිත්තේ යට කොටසේ ඇති වක්‍රාකාර හැඩයේ ගැඹුර මිලි මීටර් 67 නොඉක්ම විය යුතු බවයි අයි.සී.සීය ගත් නව තීරණයේ සඳහන් වන්නේ.\nමෙම නව නීති මාලාව යටතේ විනිසුරු තීරණ යළි විමසීමේ ක්‍රමය පන්දුවාර විස්ස තරඟ සඳහා ද ඇතුළත් කිරීමට තීරණය කර තිබෙනවා.\nකිසියම් ක්‍රීඩකයෙක් තරඟයක් අතර බරපතල ආකාරයේ යැයි හැඟෙන විෂමාචාර ක්‍රියාවක නිරත වුවහොත් එම ක්‍රීඩකයා ක්‍රීඩා පිටියෙන් ඉවත් කිරීමේ බලය නව නීති යටතේ විනිසුරුවරයාට පැවරෙනවා.",
       "URL": "https://www.hirunews.lk/sports/171949/ක්‍රිකට්-ක්‍රීඩාවේ-නව-නීති-ක්‍රියාත්මක-කිරීම-හෙට-සිට",
       "Category": "Sports",
       "Parent URL": "https://www.hirunews.lk/sports/all-news.php?pageID=295"
}