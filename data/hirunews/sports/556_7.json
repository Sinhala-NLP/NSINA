{
       "Source": "hirunews",
       "Timestamp": "Saturday, 26 January 2013 - 7:44",
       "Headline": "විස්සයි විස්ස 1 වන ගැටුම අද.",
       "News Content": "ලොව අංක එකේ විස්සයි විස්ස කණ්ඩායම වන ශ්‍රී ලංකා ක්‍රිකට් පිළ අද (26) ඕස්ට්‍රේලියාව සමග විස්සයි විස්ස තරගාවලිය ආරම්භ කරනවා. පළමු තරගය සිඞ්නි නුවර දී අද (26) සන්ධ්‍යාවේ පැවැත්වෙනු ඇති. ටෙස්ට් තරගාවලියෙන් පරාජයට පත්වී එක්දින තරගාවලිය ජය පැරදුමෙන් තොරව අවසන් කළ ශ්‍රී ලංකා පිළට විස්සයි විස්ස තරගාවලියේ ජයග්‍රහණය වැදගත් වන බව ක්‍රීඩා විචාරකයන්ගේ අදහසයි.  ඕස්ට්‍රේලියාව සහ ශ්‍රී ලංකාව මෙතෙක් විස්සයි විස්ස තරග 6කට සහභාගි වී ඇති අතර ඉන් 4ක්ම ජයගෙන ඇත්තේ ශ්‍රී ලංකාවයි. අද (26) තරගයේ දී ශ්‍රී ලංකා පිළට නවක දග පන්දු යවන ක්‍රීඩක අකිල ධනංජය මෙන්ම අජන්ත මෙන්ඩිස් ද එක්වීමට ඉඩ තිබෙනවා. සිඞ්නි ක්‍රිකට් ක්‍රීඩාංගණය දග පන්දු යවන්නන්ට වාසිදායක වීම ඊට හේතුවයි. එක්දින තරගාවලියේ වීරයා වූ නුවන් කුලසේකර සහ විස්සයි විස්ස තරගවලදී ලොව විශිෂ්ඨතම පන්දු යවන්නා ලෙස සැලකෙන ලසිත් මාලිංග ශ්‍රී ලංකා පන්දු යැවීමේ බලඇණිය තවදුරටත් ශක්තිමත් කරනු ඇති.",
       "URL": "https://www.hirunews.lk/sports/52130/විස්සයි-විස්ස-1-වන-ගැටුම-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=556"
}