{
       "Source": "hirunews",
       "Timestamp": "Monday, 17 June 2013 - 13:18",
       "Headline": "අද තරඟය ශ්‍රී ලංකාවට තීරණාත්මකයි.",
       "News Content": "චැම්පියන්ස් කුසලාන තරඟාවලියට අදාළව තීරණාත්මක තරඟයක් අද පැවැත්වෙනවා. ඒ, ශ්‍රී ලංකාව සහ  ඕස්ට්‍රේලියාව අතරයි. මෙම තරඟය ජයග්‍රහණය කිරීම ශ්‍රී ලංකා කණ්ඩායමට අනිවාර්ය වන්නේ අවසන් පූර්ව වටයට මුහුණදීම සඳහා සුදුසුකම් ලබාගැනීමටයි. ප්‍රසාද ලකුණු සටහනේ තෙවන ස්ථානයේ පසුවන ශ්‍රී ලංකාව අද තරඟය ජයගතහොත් බී කාණ්ඩයේ පළමු කණ්ඩායම් දෙක අතරට එක්වනවා. ඒ අනුව අද පැවැත්වෙන තරඟය අර්ධ අවසන් පූර්ව තරඟයකට සමාන බවයි ක්‍රීඩා විචාරකයන් පෙන්වා දෙන්නේ. අද තරගය  ඕස්ට්‍රේලියානු කණ්ඩායම ජයගත්තද ඔවුන්ට අවසන් පූර්ව වටයට සුදුසුකම් ලැබීමට හැකිවන්නේ නැහැ.\nඕස්ට්‍රේලියානු කණ්ඩායමේ  ක්‍රීඩකයින් අර්බුද කිහිපයකට මුහුණ දී ඇති මොහොතක මෙම තරඟයේ වාසිය ශ්‍රී ලංකාව සතුවන බවද විචාරකයන්ගේ අදහසයි. දෙරට අතර පැවති අවසන් එක්දින තරඟ 10 න් 6 ක ජය ශ්‍රී ලංකාවට හිමිව තිබෙනවා. ඒ අනුව ජයග්‍රාහී මානසිකත්වයකින් ශ්‍රී ලංකාවට මෙම තරඟයට අවතීර්ණ වීමට හැකියාව ඇති බවයි ක්‍රීඩා විචාරකයන් වැඩිදුරටත් පෙන්වා දෙන්නේ.",
       "URL": "https://www.hirunews.lk/sports/61161/අද-තරඟය-ශ්‍රී-ලංකාවට-තීරණාත්මකයි",
       "Category": "Sports",
       "Parent URL": "https://www.hirunews.lk/sports/all-news.php?pageID=530"
}