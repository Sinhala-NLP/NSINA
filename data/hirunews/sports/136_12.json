{
       "Source": "hirunews",
       "Timestamp": "Saturday, 05 October 2019 - 13:11",
       "Headline": "ශ්‍රී ලංකාවේ මීළඟ ක්‍රිකට් පරපුරට පරීක්ෂණයක්",
       "News Content": "ශ්‍රී ලංකාව සහ පාකිස්තානය අතර විස්සයි විස්ස ජාත්‍යන්තර තරගාවලිය ලාහෝරයේ ගඩාෆි ක්‍රීඩාංගණයේදී අද ආරම්භ වනවා.\nඑය ශ්‍රී ලංකාවේ මීළඟ ක්‍රිකට් පරම්පරාවට පරීක්ෂණයක් වන අතර, එහිදී පාකිස්තානය විස්සයි විස්ස තරඟවල සිය ආධිපත්‍යය තහවුරු කර ගැනීමට උත්සාහ කරනු ඇති බවයි ක්‍රීඩා විචාරකයන් පෙන්වා දෙන්නේ.\nශ්‍රී ලංකා විස්සයි විස්ස කණ්ඩායමේ නිත්‍ය නායක ලසිත් මාලිංග ඇතුළු ක්‍රීඩකයන් දස දෙනෙකු සංචාරය ප්‍රතික්ෂේප කිරීම නිසා ශ්‍රී ලංකා විස්සයි විස්ස පිළ මෙහෙය වනු ලබන්නේ දසුන් ශානක විසින්.\nක්‍රීඩකයන් 16 දෙනෙකුගෙන් සමන්විත ක්‍රී ලංකා සංචිතයේ වයස අවුරුදු 30 ඉක්ම වන්නේ නුවන් ප්‍රදීප් සහ ඉසුරු උදාන පමණයි.\nඑමෙන්ම, ශ්‍රී ලංකාවේ මීළඟ ක්‍රිකට් පරපුර නියෝජනය කරන 24 හැවිරිදි කඩුලු රකින ක්‍රීඩක මිනෝද් භානුක සහ 22 හැවිරිදි තුන් ඉරියව්වෙන්ම දස්කම් දක්වන වනිදු හසරංග එක්දින තරගාවලියේදී ද යම් දස්කම් පෙන්නුම් කිරීමට සමත් වුණා.\nකෙසේ නමුත් ශ්‍රී ලංකාව සහභාගි වූ පසුගිය විස්සයි විස්ස තරගාවලි 6න් 5ක්ම පරාජයට පත්වූ අතර ලබන වසරේ විස්සයි විස්ස ලෝක කුසලාන තරගාවලියට සුදුසුකම් ලැබීම සඳහා පූර්ව තරගාවලියකට ද සහභාගි විය යුතු වනවා.\nවිස්සයි විස්ස අයි.සී.සී. දර්ශකයේ පෙරමුණ ගෙන සිටින පාකිස්තානය පසුගිය තරගාවලි 13න් 11ක්ම ජයග්‍රහණය කළා.\nමේ අනුව ශ්‍රී ලංකා පිළට පාකිස්තාන විස්සයි විස්ස තරගාවලිය ප්‍රබල අභියෝගයක් වනු ඇති.",
       "URL": "https://www.hirunews.lk/sports/225639/ශ්‍රී-ලංකාවේ-මීළඟ-ක්‍රිකට්-පරපුරට-පරීක්ෂණයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=136"
}