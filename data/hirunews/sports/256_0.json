{
       "Source": "hirunews",
       "Timestamp": "Thursday, 08 February 2018 - 15:53",
       "Headline": "මාලිංග ජාත්‍යන්තර පිටියට සමුදෙයි ?",
       "News Content": "තවදුරටත් ජාත්‍යන්තර ක්‍රිකට් පිටියේ තරග වැදීමට අපේක්ෂාවක් නොමැති බව සුපිරි වේග පන්දු යවන ක්‍රීඩක ලසිත් මාලිංග පවසනවා.\nක්‍රිකට් ක්‍රීඩා කිරීම තුලින් මේවන විට සෑහීමකට පත්ව ඇති බවයි මාලිංග විදෙස් මාධ්‍ය වෙත ප්‍රකාශකර ඇත්තේ.\nඉන්දීය ප්‍රිමියර් ලීග් තරගාවලියේ මුම්බායි ඉන්දියන්ස් කණ්ඩායමේ පන්දු යැවීමේ උපදේශකයෙකු වශයෙන් පත් කර ගැනීමෙන් පසුව මාලිංග ජාත්‍යන්තර ක්‍රිකට් දිවියෙන් විශ්‍රාම ගැනීම පිළිබඳ ඉගි පළකර තිබෙනවා.\nඉන්දීය ප්‍රිමියර් ලීග් තරගාවලියේ ද වැදගත් තනතුරක් හිමිවීම තුලින් තම ක්‍රිකට් දිවිය පිළිබඳ දැන් සෑහීමකට පත්විය තත්වයකට පැමිණ ඇති බවයි ශ්‍රී ලංකා සුපිරි පන්දු යවන්නා සඳහන් කළේ.\nමෙම තත්වය මත ජාත්‍යන්තර ක්‍රිකට් දිවියෙන් විශාම ගැනීම පිළිබඳ නුදුරේදීම ප්‍රකාශයට පත්කරන බව ඔහු හෙළිකර තිබෙනවා.\nමේ සම්බන්ධයෙන් තවමත් ශ්‍රී ලංකා ක්‍රිකට් ආයතන බලධාරීන් සමග සාකච්ඡා කර නැතැයි ද ඔහු සඳහන් කළා.\nඑමෙන්ම යළිත් වරක් පළමුපෙල තරගවලට ක්‍රීඩා කර යෝග්‍යතාව පිළිබඳ අදහසක් ලබාගැනීමට පියවර ගන්නා බවයි ලසිත් මාලිංග කියාසිටියේ.\nඉන්දීය ප්‍රිමියර් ලීග් තරගාවලියට ද ක්‍රීඩා කර අවසන් කර ඇති අතර එම තරගාවලියේ නව පියවරක් ඉදිරියට තැබු බව ඔහු පෙන්වා දී තිබෙනවා.\nසෑම ක්‍රීඩකයෙකුටම තමාගේ තරග දිවියේ අවසානයක් පවතින අතර එය වසීම් අක්‍රම්ට ද පැවති බවයි මාලිංග කියාසිටියේ.\nමුම්බායි ඉන්දියන්ස් කණ්ඩායම මෙවර තරගාවලියට තමා තෝරා නොගැනීම පිළිබඳ පුදුමයට පත් නොවන අතර එම කණ්ඩායම සමග වසර 10 ක් පුරා දක්ෂතා දැක්වු බව ද ඔහු ප්‍රකාශ කළා.\nඑමගින් අත්දැකීම් රැසක් ලැබුනු බවයි මාලිංග අවධාරණය කළේ.\nමුම්බායි ඉන්දියන්ස් කණ්ඩායම් බලධාරීන් වෙන්දේසියට පෙර තමා ඇමතු බව ද ඔහු හෙළි කළා.\nඉදිරි වසර 3 ක් සඳහා හොඳ කණ්ඩායමක් තෝරා ගැනීමේ ඔවුන්ගේ අරමුණ පිළිබඳව ද එහිදී බලධාරීන් තමා දැනුවත් කළ බවයි මාලිංග කියාසිටියේ.\nඔවුන්ගේ තීරණය මෙන්ම තම තරගකාරී ක්‍රිකට් දිවිය පිළිබඳ අවබෝධයක් ලබාගෙන සිටින බව ද මාලිංග පෙන්වා දුන්නා.\nසුපිරි පන්දු යවන්නා මෙහිදී කියාසිටියේ තමා ක්‍රිකට් උපදේශකයෙකු ලෙසට ජීවිතයේ නව පරිච්ඡේදයක් ගොඩනගා ගැනීමට අවදානය යොමුකර ඇති බවයි.\nවයස අවුරුදු 34 ක් වන තමා තවදුරටත් තරුණ නොවන අතර වෙනසක් කිරීමට මෙය හොඳම කාලය බවයි මාලිංග විදෙස් මාධ්‍ය වෙත ප්‍රකාශකර ඇත්තේ.\nමුම්බායි ඉන්දියන්ස් කණ්ඩායමේ පන්දු යවන උපදේශක තනතුරක් ලැබීම තුලින් වේග පන්දු යවන්නන්ගේ ඉදිරි පරපුරට මග පෙන්වීමට ලැබීම පිළිබඳ සතුටු වන බව ද ලසිත් මාලිංග කියාසිටියා.\nදැනුම බෙදා දෙමින් පුහුණුකරුවෙකු ලෙසට තම වෘත්තිය දිවියට අත්දැකීම් එක්කර ගැනීමට ද ලැබුනු අවස්ථාව යොදා ගන්නා බවයි ඔහු සඳහන් කළේ.",
       "URL": "https://www.hirunews.lk/sports/183228/මාලිංග-ජාත්‍යන්තර-පිටියට-සමුදෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=256"
}