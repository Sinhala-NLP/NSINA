{
       "Source": "hirunews",
       "Timestamp": "Thursday, 18 January 2018 - 12:43",
       "Headline": "ටෙස්ට්, එක්දින සහ විස්සයි විස්ස පිටිය හෙල්ලූ ක්‍රීඩකයින් සම්මානයට පාත්‍ර වෙයි",
       "News Content": "ජාත්‍යන්තර ක්‍රිකට් කවුන්සිලය වාර්ෂිකව ක්‍රිකට් තරු අගයමින් පිරිනමන සම්මාන සදහා ක්‍රීඩකයින් නම් කිරීම අද (18) සිදුවුණා.\nඑහිදී වසරේ  විශිෂ්ඨතම ක්‍රිකට් ක්‍රීඩකයාට ලෙස සම්මානයට පාත්‍ර වුනේ ඉන්දීය ක්‍රිකට් නායක විරාත් කෝලි.\nඔහු වසරේ විශිෂ්ඨතම එක්දින ක්‍රීඩකයා ලෙසද සම්මාන දිනා ගත්තා.\nවසරේ විශිෂ්ඨතම ටෙස්ට් ක්‍රීඩකයා ලෙස සම්මාන දිනා ගත්තේ ඕස්ට්‍රේලියානු කණ්ඩායමේ නායක ස්ටීව් ස්මිත්.\nවසරේ හොදම විස්සයි විස්ස දක්ෂතාවට හිමි සම්මානය ඉන්දීය දඟ පන්දු යවන ක්‍රීඩක යුශ්වෙන්ද්‍ර චාහල් දිනාගත්තා.\nඑම සම්මානය සදහා අසේල ගුණරත්නගේ නම නිර්දේශ වී තිබෙනවා.\nඅසේල ගුණරත්නට අමතරව ඉන්දියාවේ රෝහිත් ශර්මා, ඇෆ්ගනිස්ථානයේ දඟ පන්දු යවන ක්‍රීඩක රෂිඩ් ඛාන් සහ කොදෙව් කණ්ඩායමේ ප්‍රහාරාත්මක පිතිකරු ඉවන් ලුවිස් යන ක්‍රීඩකයන් නිර්දේශ වී සිටියා.\nඅසේල් නිර්දේශ වුනේ ඕස්ට්‍රේලියාවට එරෙහිව ශ්‍රී ලංකවට ජය ගෙනෙමින් පන්දු 46කදී වාර්තා කළ ලකණු 84 හේතුවෙන්.\nවසරේ නැගී එන ක්‍රීඩකයා ලෙස පකිස්ථානයේ වේග පන්දු යවන ක්‍රීඩක හසන් අලි සම්මාන දිනාගත්තා.\nටෙස්ට් වරම් නොලද රටවල් අතර විශිෂ්ඨතම ක්‍රීඩකයා ලෙස ඇෆ්ගනිස්ථානයේ දඟ පන්දු යවන ක්‍රීඩක රෂිඩ් ඛාන් සම්මානයට පාත්‍ර වුණා.\nමෙම සම්මාන පිරිනැමීමේදී කිසිදු ශ්‍රී ලංකා ක්‍රීඩකයකුට සම්මාන හිමි නොවීම විශේෂත්වයක්.\nඑමෙන්ම වසරේ ටෙස්ට් කණ්ඩායමට හෝ එක්දින කණ්ඩායමටද ශ්‍රී ලංකාවෙන් කිසිදු ක්‍රීඩකයෙක් ඇතුළත්ව නැහැ.\nමෙහිදී වසරේ විනිසුරුවරයා ලෙස ජාත්‍යන්තර ක්‍රිකට් කවුන්සිලය විසින් නම් කර ඇත්තේ දකුණු අප්‍රිකානු විනිසුරු මරේ අරයිස්මස්.\nවසරේ හොදම විස්සයි විස්ස දක්ෂතාවට නිර්දේශ වූ අසේල ගුණරත්නගේ ඉනිම පහතින්.",
       "URL": "https://www.hirunews.lk/sports/181378/ටෙස්ට්-එක්දින-සහ-විස්සයි-විස්ස-පිටිය-හෙල්ලූ-ක්‍රීඩකයින්-සම්මානයට-පාත්‍ර-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=263"
}