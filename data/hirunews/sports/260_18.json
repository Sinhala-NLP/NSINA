{
       "Source": "hirunews",
       "Timestamp": "Thursday, 25 January 2018 - 16:38",
       "Headline": "චන්දිමාල් සැලසුම හෙළි කරයි",
       "News Content": "ඉටුකර ගැනීමට හැකිවූ බලාපොරොත්තුවක් චන්දිමාල් හෙළි කරයි\nබංග්ලාදේශය සමග තරගයට පෙර සැලසුම් කිහිපයක් තිබු බව නායක දිනේෂ් චන්දිමාල් පවසනවා.\nඒවා අද තරගයේදී සාර්ථකව ඉටු කර ගැනීමට හැකිවු බවයි ජයග්‍රහණයෙන් පසු මාධ්‍ය වෙත අදහස් දක්වමින් චන්දිමාල් කියාසිටියේ.\nමෙම ජයග්‍රහණයේ කීර්තිය සියලු ක්‍රීඩකයන් අතර බෙදී යන බව ද ඔහු සඳහන් කළා.\nඅද තරගයේ පන්දු යැවීම ඉතා සාර්ථකව සිදුවූ අතර සුරංග ලක්මාල්ගේ පන්දු යැවීම විශේෂයෙන් සඳහන් කළ යුතු බවයි දිනේෂ් චන්දිමාල් කියාසිටියේ.\nඋපුල් තරංග සහ ධනුෂ්ක ගුණතිලක ආරම්භක පිතිකරුවන් ලෙසට තරගය අවසන් කිරීම පිළිබඳව ද ශ්‍රී ලංකා නායකයාගේ ඇගයීමට ලක්වුනා.\nඔවුන්ගේ දක්ෂතාව ද විශේෂයෙන් පෙන්වාදිය යුතු බව ඔහු කියාසිටියා.\nමේ අතර බංග්ලාදේශ නායක මශ්රෆි මොටාසා ද අද ලැබු පරාජය පිළිබඳ කරුණු දක්වා තිබෙනවා.\nමෙම තරගයේදී හැකි උපරිමයෙන් ක්‍රීඩා කළ අතර පරාජය පිළිබඳ කිසිවකුට හෝ චෝදනා කිරීමට නොහැකි බවයි ඔහු සඳහන් කර ඇත්තේ.\nඅද තණතිල්ල පිතිකරුවන්ට හොඳ එකක් බවට කණ්ඩායමේ සියලුදෙනා ප්‍රකාශ කළ ද තම සැලසුම් අද නිසියාකාරයෙන් ක්‍රියාත්මක නොවු බව ද බංග්ලාදේශ නායකයා කියාසිටියා.\nකෙසේවෙතත් අවසන් මහා තරගයේදී මෙවැනි තත්වයක් අපේක්ෂා නොකරන බවයි ඔහු වැඩිදුරටත් සඳහන් කළේ.\nබංග්ලාදේශය සමග පැවති තරගයෙන් අද ශ්‍රී ලංකාවට කඩුලු 10 ක විශිෂ්ඨ ජයක් හිමිවුනා.\nමෙම තුන්කොන් එක්දින තරගාවලියේ අවසන් මහා තරගය ශ්‍රී ලංකාව සහ බංග්ලාදේශය අතර අනිද්දා පැවැත්වීමට නියමිතයි.",
       "URL": "https://www.hirunews.lk/sports/182021/චන්දිමාල්-සැලසුම-හෙළි-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=260"
}