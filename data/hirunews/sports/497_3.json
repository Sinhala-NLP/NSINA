{
       "Source": "hirunews",
       "Timestamp": "Monday, 23 December 2013 - 13:02",
       "Headline": "ද. අප්‍රිකාවට පෙනී පෙනී ජයග්‍රහණය අහිමිවෙයි.",
       "News Content": "සංචාරක ඉන්දීය කණ්ඩායම සමග පැවති පළමු ටෙස්ට් ක්‍රිකට් තරඟය දකුණු අප්‍රිකාව ජයග්‍රහණය අභියස සිටියදී ජය පරාජයකින් තොරව නිමාවට පත්වුණේ දිනයට නියමිත පන්දු වාර ප්‍රමාණය අවසන්වීම හේතුවෙන්. ජයග්‍රහණය සඳහා අවසන් පන්දු වාරයේදී ලකුණු 16 ක් ලබාගැනීමට දකුණු අප්‍රිකාවට අවශ්‍යව තිබුණද ඔවුන් රැස් කළේ ලකුණු 9 ක් පමණයි. දෙරට අතර පළමු ටෙස්ට් තරඟයේ පළමු ඉනිම සඳහා පන්දුවට පහරදුන් ඉන්දීය කණ්ඩායම ලකුණු 280 ක් රැස් කළා. ඊට පිළිතුරු ලෙස දකුණු අප්‍රිකාව රැස් කළේ සියල්ලන් දැවී ලකුණු 244 ක් පමණයි. දෙවැනි ඉනිමේදී ඉන්දියාව ලකුණු 421 ක් ලබාගත් අතර ජයග්‍රහණය සඳහා දකුණු අප්‍රිකාවට හිමිවුණේ ලකුණු 458 ක ඉලක්කයක්. තරඟය පස්වන දිනයට ආරම්භ වනවිට දකුණු අප්‍රිකාව කඩුලූ 2 ක් පමණක් දැවී ලකුණු 138ක් ලබා සිටියා. පස්වන දිනය විස්සයි විස්ස තරඟයකට සමාන වූ අතර ඒ බී. ඩිවිලියස් සහ ඩුප්ලෙසි දකුණු අප්‍රිකාව වෙනුවෙන් ශතක රැස් කළා. එහෙත් අවසානයේ ජයග්‍රහණයට ලකුණු 7 ක් ඉතිරිව තිබියදී තරඟය නිමාවට පත්වුණේ දකුණු අප්‍රිකානු ක්‍රීඩකයින්ගේ බලාපොරොත්තු සුන් කරමින්. ටෙස්ට් තරඟ ඉතිහාසයේ ජයග්‍රහණය සඳහා කණ්ඩායමක් දෙවැනි ඉනිමේදී ලකුණු 450 ක සීමාවක් ඉක්මවා ගිය පළමු අවස්ථාව ලෙසද මෙය සැළකෙනවා.",
       "URL": "https://www.hirunews.lk/sports/73979/ද-අප්‍රිකාවට-පෙනී-ජයග්‍රහණය-අහිමිවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=497"
}