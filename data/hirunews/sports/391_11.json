{
       "Source": "hirunews",
       "Timestamp": "Wednesday, 17 August 2016 - 14:18",
       "Headline": "වාර්තා අලුත් කරමින් ශ්‍රී ලංකාව ඉතිහාසගත ජයක් ලබයි (ඡායාරූප)",
       "News Content": "ඔස්ට්‍රේලියා කණ්ඩායමට එරෙහි ටෙස්ට් තරගාවලිය 3 ට බින්දුවක් ලෙස වාර්තාගත ජයක් ලබාගැනීමට ශ්‍රී ලංකාව සමත්වුනා.\nඒ ඔස්ට්‍රේලියාවට එරෙහි තුන්වන සහ අවසන් ටෙස්ට් ක්‍රිකට් තරගය ද ලකුණු 163 කින් ජයග්‍රහණය කරමින්.\nඒ අනුව  ඕස්ට්‍රේලියාවට එරෙහිව ශ්‍රී ලංකා කණ්ඩායම පූර්ණ ටෙස්ට් තරඟාවලි ජයක් ලබාගත් පළමු අවස්ථාව ලෙසයි එය ඉතිහාස ගතවුණේ.\nමෙම තරඟයේදී රංගන හේරත්  ඕස්ට්‍රේලියා කණ්ඩායමේ කඩුලූ 13 ක් බිඳ හෙලීමද විශේෂත්වයක්.\nකොළඹ එස් එස් සී ක්‍රීඩාංගණයේ පැවති තරගයේ කාසියේ වාසිය දිනා පළමුවෙන් පන්දුවට පහරදුන් ශ්‍රී ලංකාව පළමු ඉනිමේදී සියලුදෙනා දැවී ලකුණු 355 ක් රැස් කලා.\nපළමු ඉනිමේදී සුපිරි පිතිහරඹයක නිරතවු දිනේශ් චන්දිමාල් සිය 7 වන ටෙස්ට් ශතකය ද ලබා ගනිමින් ලකුණු 132 ක් රැස් කලා.\nසිය පළමු ජාත්‍යන්තර ශතකය ලබාගත් ධනංජය ද සිල්වා රැස් කල ලකුණු සංඛ්‍යාව 129 ක්.\nමිචෙල් ස්ටක් ශ්‍රී ලංකා පළමු ඉනිමේ කඩුලු 5 ක් බිඳහෙලුවා.\nපළමු ඉනිම වෙනුවෙන් පිටියට පිවිසි ඔස්ට්‍රේලියාව ලකුණු 379 ක් රැස් කලා.\nශෝන් මාර්ෂ් 130 යි. ස්ටීවන් ස්මිත් ලකුණු 119 ක් ලබාගත්තා.\nපන්දු යැවීමේදී රංගන හේරත් ඔස්ට්‍රේලියා පළමු ඉනිමේ කඩුලු 6 ක් බිඳහෙලුවා.\nදෙවන ඉනිම වෙනුවෙන් පිටියට පිවිසි ශ්‍රී ලංකාව කඩුලු 8 කට ලකුණු 347 ක්ව තිබියදී ඉනිම අත්හිටවනු ලැබුවා.\nදෙවන ඉනිමේදී කෞෂාල් සිල්වා ශතකයක් රැස් කළා.\nපිටියට පිවිසි ඔස්ට්‍රේලියාවට දෙවන ඉනිමේදී හිමිවු ඉලක්කය ලකුණු 324 ක්.\nකෙසේවෙතත් තරගයේ අවසන් දිනය වු අද ඔස්ට්‍රේලියාවට සියලුදෙනා දැවී ලබාගැනීමට හැකිවුයේ ලකුණු 160 ක් පමණයි.\nඔස්ට්‍රේලියා දෙවන ඉනිමට පන්දු යැවීමෙන් දැඩි බලපෑමක් එල්ලකල රංගන හේරත්  කඩුලු 7 ක් බිඳහෙලුවා.\nදිල්රුවන් පෙරේරා කඩුලු 2 යි.",
       "URL": "https://www.hirunews.lk/sports/140843/වාර්තා-අලුත්-කරමින්-ශ්‍රී-ලංකාව-ඉතිහාසගත-ජයක්-ලබයි-ඡායාරූප",
       "Category": "Sports",
       "Parent URL": "https://www.hirunews.lk/sports/all-news.php?pageID=391"
}