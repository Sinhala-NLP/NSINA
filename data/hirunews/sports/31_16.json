{
       "Source": "hirunews",
       "Timestamp": "Friday, 31 December 2021 - 12:08",
       "Headline": "ඔස්ට්‍රේලියාව තේරූ වසරේ ටෙස්ට් කණ්ඩායමේ නායකත්වය දිමුත්ට",
       "News Content": "ක්‍රිකට් ක්‍රීඩාව සම්බන්ධයෙන් ලොව ජනප්‍රියතම වෙබ් අඩවියක් වන ඔස්ට්‍රේලියානු Cricket.com.au වෙබ් අඩවිය මගින් වසරේ ටෙස්ට් කණ්ඩායම නම් කර තිබෙනවා.\nඑම කණ්ඩායමේ නායකත්වය පවරා ඇත්තේ, ශ්‍රී ලංකා ටෙස්ට් කණ්ඩායමේ නායක දිමුත් කරුණාරත්නට වීම විශේෂත්වයක්.\nඑම වෙබ් අඩවිය මගින් පසුගිය වසර තුළ දී පිත්තෙන් සහ පන්දුවෙන් කැපී පෙනෙන දස්කම් දැක් වූ ක්‍රීඩකයින් රැසක් අතරින් මෙම ක්‍රීඩකයින් එකොළොස් දෙනා තෝරා ගත් බවයි සඳහන් කරන්නේ.\nඑම තෝරා ගැනීමට ඉන්දීය ක්‍රීඩකයින් සිවු දෙනෙක්, පාකිස්තාන ක්‍රීඩකයින් තිදෙනෙක්, සහ ශ්‍රී ලංකා, එංගලන්ත, ඔස්ට්‍රේලියා සහ නවසීලන්ත එක ක්‍රීඩකයෙක් බැගින් ඇතුළත්.\nමෙහි දී දිමුත්ගේ දස්කම් අගය කරන ඔවුන් පවසන්නේ, පසුගිය වසර හත තුළ කිසිදු ආරම්භක පිතිකරුවෙකු දිමුත් කරුණාරත්න තරම් ටෙස්ට් ලකුණු රැස් කර නො මැති බවයි.\nඒ අතරම මේ වමත් පිතිකරුවා නායකත්වයට පත්වීමෙන් පසු ඔහු දැක්වූ විශේෂ දක්ෂතා සටන් කරන මෙම වෙබ් අඩවිය පවසන්නේ, ඔහු නායකයෙකු ලෙස කණ්ඩායමේ ජයග්‍රහණය සහ කණ්ඩායම අසීරුතාවට වැටී සිටි අවස්ථාවල දී ඉන් ගලවා ගැනීම සඳහා දැඩි සටනක නියැලෙන නායකයකු බවයි.\nඔස්ට්‍රේලියානු Cricket.com.au වෙබ් අඩවිය මගින් නම් කළ වසරේ ටෙස්ට් කණ්ඩායම මෙසේයි.\nරෝහිත් ශර්මා - ඉන්දියාව\nදිමුත් කරුණාරත්න (නායක) - ශ්‍රී ලංකාව\nමානස් ලබුශේන් - ඔස්ට්‍රේලියාව\nජෝ රූට් - එංගලන්තය\nෆවාඩ් අලාම් - පාකිස්තානය\nරිෂාබ් පාන්ට් - ඉන්දියාව\nරවිචන්ද්‍රන් අශ්වින් - ඉන්දියාව\nකයිල් ජැමීසන් - නවසීලන්තය\nඅක්ෂාර් පටෙල් - ඉන්දියාව\nහසන් අලි - පාකිස්තානය\nෂහීන් ෂා අෆ්රිඩි - පාකිස්තානය",
       "URL": "https://www.hirunews.lk/sports/292644/ඔස්ට්‍රේලියාව-තේරූ-වසරේ-ටෙස්ට්-කණ්ඩායමේ-නායකත්වය-දිමුත්ට",
       "Category": "Sports",
       "Parent URL": "https://www.hirunews.lk/sports/all-news.php?pageID=31"
}