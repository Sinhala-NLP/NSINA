{
       "Source": "hirunews",
       "Timestamp": "Thursday, 28 May 2015 - 9:53",
       "Headline": "ජගත් පාපන්දු ප්‍රධානීන්ට එරෙහිව ඇමරිකාවෙන් අපරාධ නඩු විභාගයක්",
       "News Content": "ජාත්‍යන්තර පාපන්දු සම්මේලනයේ ප්‍රධානීන් රැසකට දූෂණ චෝදනා යටතේ අපරාධ නඩු ගොනු කිරීමට ඇමරිකානු නීතිපති දෙපාර්තමේන්තුව තීරණය කර තිබෙනවා. ඒ යටතේ ජගත් පාපන්දු සම්මේලන ප්‍රධානීන් 11 දෙනෙකුට චෝදනා එල්ලවන අතර, හත්දෙනෙකු මේ වනවිට අත්අඩංගුවට ගෙන ඇති බවයි වාර්තාවන්නේ. ඉන් 7 දෙනෙකු අත්අඩංගුවට ගෙන ඇත්තේ ස්විට්සර්ලන්තයේදියි. පසුගිය වසර 24 තුළ මෙම පාපන්දු ප්‍රධානීන් ඇමරිකානු ඩොලර් මිලියන 150කට වැඩි මුදලක් අල්ලස් සහ දූෂණ මගින් උපයා ඇති බවටයි චෝදනා එල්ලවන්නේ.\n2010 වසරේ ලෝක කුසලාන පාපන්දු තරඟාවලිය දකුණු අප්‍රිකාවට ලබාදීම සඳහා එරට රජයෙන් ඩොලර් මිලියන 10 ක මුදලක් ලබාගත් බවට එක් නිලධාරියෙකුට චෝදනා එල්ලවනවා. 2018 ලෝක කුසලාන තරඟාවලිය රුසියාවටත්, 2022 තරඟාවලිය කටාරයටත් ලබාදීම සඳහා ද ඩොලර් මිලියන ගණනක අල්ලස් ලබාගත් බවට චෝදනා එල්ලවී තිබෙනවා.\n2011 වසරේ ජගත් පාපන්දු සම්මේලන සභාපති ධුරය ලබාගැනීම සම්බන්ධයෙන්ද චෝදනා එල්ලවී ඇති නමුදු පාපන්දු සම්මේලන ප්‍රධානී සෙප් බ්ලැටර් ට එරෙහිව මෙතෙක් චෝදනා එල්ල කර නැහැ. මේ අතර ජගත් පාපන්දු සම්මේලනයේ නිලවරණය හෙට පැවැත්වීමට නියමිත අතර, බ්ලැටර් පස්වන වතාවටත් එහි සභාපතිවරයා ලෙස පත්වනු ඇතැයි අපේක්ෂිතයි. කෙසේ නමුත් නිලවරණය කල් දමන ලෙස යුරෝපා පාපන්දු සම්මේලනය  ෆීෆා වෙතින් ඉල්ලා ඇති බවයි වාර්තාවන්නේ.",
       "URL": "https://www.hirunews.lk/sports/110304/ජගත්-පාපන්දු-ප්‍රධානීන්ට-එරෙහිව-ඇමරිකාවෙන්-අපරාධ-නඩු-විභාගයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=467"
}