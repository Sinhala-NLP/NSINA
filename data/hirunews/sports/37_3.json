{
       "Source": "hirunews",
       "Timestamp": "Saturday, 06 November 2021 - 19:19",
       "Headline": "තවත් ක්‍රිකට් දැවැන්තයෙක් පිටියට සමුදෙයි - මේ යුනිවර්ස් බොස් ගේ අවසන් තරගයද?",
       "News Content": "ඔස්ට්‍රේලියා කණ්ඩායම සහ බටහිර ඉන්දීය කොදෙව් කණ්ඩායම අතර මීට ටික වේලාවකට පෙර නිමා වූ පන්දු වාර විස්ස ලෝක කුසලාන ක්‍රිකට් තරගාවලියේ පළමුව පන්දුවට පහර දුන් බටහිර ඉන්දීය කොදෙව්වන්ගේ ආරම්භක පිතිකරු ක්‍රිස් ගේල්  වඩාත් කතාබහට ලක්වුණ චරිතය බවට පත් වී තිබෙනවා.\nපන්දු  9 කදී ලකුණු 15ක් පමණක් රැස් කල ක්‍රිස්ගේල් ක්‍රීඩාගාරයට යන අතරවාරයේ ඔහුගේ ඉරියව් නිරීක්ෂණය කරන විචාරකයින් පවසන්නේ බොහෝ විට මෙය ඔහුගේ අවසන් ජාත්‍යන්තර තරගය විය හැකි බවටයි.\nසිය ඉනිම අවසන් කර ක්‍රීඩාගාරයට පියමනින අතර වාරයේ  කොදෙව් කණ්ඩායමේ කිරාන් පොලාර්ඩ්, ඩ්වේන් බ්‍රාවෝ සහ අන්ඩ්‍රේ රසල් ඔහුව දැඩි ලෙස වැළඳ ගන්නා අයුරු දක්නට ලැබුණා.\nඉන් ටික වේලාවකට පසුව ඔහුගේ අත් ආවරණ තරගය නැරඹීමට පැමිණ සිටි නරඹන්නන් ට ලබා දෙන අයුරු ද දක්නට ලැබුණා.\nඉන් අනතුරුව පන්දු රැකීමට පිටියට පැමිණි ගේල් නරඹන්නන්ට වරින්වර ආචාර කරන අයුරුත් ඔවුන්ගේ ප්‍රතිචාර බෙදා ගන්නා අයුරුත් රූපවාහිනී කැමරා වන්හි නිරන්තර ග්‍රහණයට ලක් වුණා.\nක්‍රිස්ගේල් සැලකෙන්නේ ක්‍රිකට් ක්‍රීඩාවේ අසිරිමත් පිතිකරුවෙකු ලෙසටයි.\nබටහිර ඉන්දීය කොදෙව් ක්‍රිකට් ක්‍රීඩාවෙන් බිහි කෙරුණු විශිෂ්ටතම ප්‍රහාරාත්මක පිතිකරුවෙකු ලෙස සැලකෙන ක්‍රිස් ගේල් පන්දු වාර 20 ක්‍රිකට් තරග උඩු යටිකුරු කල ක්‍රීඩකයෙක්.\nමීට ප්‍රමුඛතම හේතුව වන්නේ ඔහුගේ පන්දුවාර විස්ස ක්‍රිකට් දිවිය තුල වාර්තා කර ඇති හයේ පහර සංඛ්‍යාවයි.\nපන්දු වාර 20 වැඩිම හයේ පහර සංඛ්‍යාව වාර්තාවට හිමිකම් කියන ක්‍රිස්ගේල් එදා මෙදා තුර ඔහුගේ පන්දුවාර 20 ක දිවිය තුළ පන්දුව හතරේ සීමාවට ඉහළින් 1045 වතාවක් යැවීමට සමත් වී තිබෙනවා.\nජාත්‍යන්තර ක්‍රිකට් ක්‍රීඩාවේ නියැලෙන අනෙකුත් කිසිදු ක්‍රීඩකයකුට මෙතෙක් ඒ සීමාව අසලකටවත් පැමිණෙන්නට හැකියාවක් ලැබී නැහැ.\nක්‍රිස් ගේල් ගේ මෙම ස්වභාවය නිරීක්ෂණය කළ බටහිර ඉන්දීය කොදෙව් කණ්ඩායමේ හිටපු වේග පන්දු යවන්නකු සහ රූපවාහිනී විස්තර විචාරකයෙකු වන ඉයන් බිෂොප් කියා සිටියේ මේ අප ක්‍රිස්ගේල් ක්‍රීඩා පිටිය තුල දකින අවසන් වතාව වන බවයි.\nපන්දුවාර විස්ස ක්‍රිකට් ක්‍රීඩාවට උපන් හපනකු වන ක්‍රිස් ගේල් ඉන්දීය ප්‍රිමියර් ලීග් තරගාවලියේ සුපිරි දස්කම් දැක් වූ ක්‍රීඩකයෙක්, නමුත් අවාසනාවට කරුණ වන්නේ ඔහුට කිසිදු අවස්ථාවක ජයග්‍රහණය දිනා ගත් කණ්ඩායමක සාමාජිකයෙකු වීමට නොහැකි වීමයි.\nකෙසේ වෙතත් ඔහු පන්දු වාර 20 ලෝක කුසලානය දිනාගත් බටහිර ඉන්දීය කොදෙව් කණ්ඩායම අවස්ථා දෙකකදී නියෝජනය කර ඇති අතර කැරිබියානු ප්‍රිමියර් ලීග් තරගාවලියේ කුසලානය දිනාගත් කණ්ඩායමේ අවස්ථා තුනකදී රැඳී සිට තිබෙනවා.\nඑමෙන්ම බංග්ලාදේශ ප්‍රිමියර් ලීග් තරගාවලියේ සහ ඇෆ්ගනිස්ථාන ප්‍රිමියර් ලීග් තරගාවලියේත් ජයග්‍රාහි කණ්ඩායම් වල සාමාජිකයකු වීමේ ගෞරවය ඔහු සතුයි.\nකෙසේ වෙතත් මීට පෙර ඔහු ප්‍රකාශ කර සිටියේය ඔස්ට්‍රේලියාවේ පැවැත්වෙන පන්දුවාර විස්ස ලෝක කුසලාන ක්‍රිකට් තරගාවලිය ඔහුගේ අවසන් ක්‍රිකට් තරගාවලිය වන බවයි.\nරූපවාහිනි සාකච්චාවකට එක්වෙමින් ඔහු කියා සිටියේ වයස අවුරුදු 45 ක් පිරෙන තෙක් තමා ජාත්‍යන්තර ක්‍රිකට් ක්‍රීඩාවේ රැඳී සිටීමට කැමැත්තෙන් පසුවන බවයි.\nඒ සඳහා තමන් ශාරීරිකවත් මානසිකවත් සූදානම් බව ඔහු එහිදී කියා සිටියා.\nකෙසේ වෙතත් මෙවර පන්දුවාර විස්ස ලෝක කුසලාන ක්‍රිකට් තරගාවලියේ දී දිගින් දිගටම පිතිකරුවෙකු ලෙසින් අසාර්ථක වීමත් කණ්ඩායම බරපතල බිඳ වැටීමකට ලක් වීමත් ඔහුගේ සමු ගැනීම ඉක්මන් කිරීමට හේතු වන්නට ඇති බවයි විචාරකයින් සඳහන් කරන්නේ.\nමීට අමතරව මෙවර ලෝක කුසලාන පන්දුවාර විස්ස ලෝක කුසලාන ක්‍රිකට් තරගාවලිය තුළදී බටහිර ඉන්දීය කොදෙව් කණ්ඩායමෙන් බිහිවූ තවත් විශිෂ්ටතම ක්‍රීඩකයෙකු ලෙස සලකන ඩීජේ බ් රාවෝ ජාත්‍යන්තර ක්‍රීඩාවෙන් සමු ගැනීම නිලවශයෙන් ප්‍රකාශ කළා.\nඑ අනුව අද ඔස්ට්‍රේලියාව සමග පැවැති තරගය ඩී.ජේ බ්‍රවෝගේ ද අවසන් පන්දුවාර විස්ස තරගය වුනා.",
       "URL": "https://www.hirunews.lk/sports/287205/තවත්-ක්‍රිකට්-දැවැන්තයෙක්-පිටියට-සමුදෙයි-මේ-යුනිවර්ස්-බොස්-ගේ-අවසන්-තරගයද",
       "Category": "Sports",
       "Parent URL": "https://www.hirunews.lk/sports/all-news.php?pageID=37"
}