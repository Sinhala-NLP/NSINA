{
       "Source": "hirunews",
       "Timestamp": "Saturday, 14 September 2019 - 16:18",
       "Headline": "සැලසුම් කළ  තරඟය එලෙසමයි පාකිස්ථානු ක්‍රිකට් පාලක මණ්ඩලයේ සභාපති කියයි",
       "News Content": "ශ්‍රී ලංකාව සමග සැලසුම් කර ඇති ක්‍රිකට් තරගාවලිය සැලසුම් කළ පරිදිම පැවැත්වීමට හැකියාව ලැබෙනු ඇතැයි පකිස්ථාන ක්‍රිකට් පාලක මණ්ඩල සභාපති එශ්ෂාන් මනි විශ්වාසය පළ කරනවා.\nඊයේ මාධ්‍ය වෙත අදහස් දක්වමින් ඔහු සඳහන් කර ඇත්තේ ආරක්ෂාව සම්බන්ධයෙන් ශ්‍රී ලංකා බලධාරීන් සමග සිදුකරන සාකච්ඡා සාර්ථක බවයි.\nඑමෙන්ම ශ්‍රී ලංකා කණ්ඩායම මෙම සංචාරයට එක් නොවීමට තීරණයක් ගනු ඇතැයි තමා විශ්වාස නොකරන බව ද පකිස්ථාන ක්‍රිකට් පාලක මණ්ඩල සභාපතිවරයා සඳහන් කළා.\nතරගාවලියට නොපැමිණෙන බවට ප්‍රකාශයක් ද මෙතෙක් ශ්‍රී ලංකාව සිදුකර නොමැති බවයි ඔහු පෙන්වා දී ඇත්තේ.\nශ්‍රී ලංකාව පකිස්ථාන තරග සංචාරයේදී එක්දින තරග 3කට සහ 20යි 20 තරගයකට සහභාගී වීමට සැලසුම් කර තිබෙනවා.\nශ්‍රී ලංකා කණ්ඩායමේ පකිස්ථාන තරග සංචාරයේදී එල්ලවිය හැකි ත්‍රස්ත ප්‍රහාරයක් පිළිබඳ මෙරට අග්‍රාමාත්‍ය කාර්යාලය හරහා ශ්‍රී ලංකා ක්‍රිකට් ආයතනය වෙත අනතුරු ඇඟවීමක් සිදුකර තිබුනා.\nඒ අනුවයි ආරක්ෂාව සම්බන්ධයෙන් පකිස්ථානය සහ ශ්‍රී ලංකාව අතර තවදුරටත් සාකච්ඡා සිදුවෙමින් පවතින්නේ.\nකෙසේවෙතත් පකිස්ථාන  ක්‍රිකට් පාලක මණ්ඩල සභාපතිවරයා විශ්වාසය පළ කරන්නේ ශ්‍රී ලංකා කණ්ඩායම තම රටට පැමිණ මෙම තරගාවලියට සහභාගී වනු ඇති බවටයි.\nදෙරට අතර පළමු එක්දින තරගය ලබන 27වනදා පැවැත්වීමට සැලසුම් කර තිබෙනවා.",
       "URL": "https://www.hirunews.lk/sports/224256/සැලසුම්-කළ-තරඟය-එලෙසමයි-පාකිස්ථානු-ක්‍රිකට්-පාලක-මණ්ඩලයේ-සභාපති-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=139"
}