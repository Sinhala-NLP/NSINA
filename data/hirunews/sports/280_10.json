{
       "Source": "hirunews",
       "Timestamp": "Saturday, 18 November 2017 - 14:30",
       "Headline": "ශ්‍රී ලංකාව / ඉන්දියාව සහ බංග්ලාදේශය අතර තුන්කොන් 20 යි 20 තරගාවලියක්",
       "News Content": "ශ්‍රී ලංකාව / ඉන්දියාව සහ බංග්ලාදේශය අතර තුන්කොන් 20 යි 20 තරගාවලියක් පැවැත්වීමට සැලසුම් කර තිබෙනවා.\nඒ අනුව ලබන මසරේ මාර්තු මාසයේදී එම තරගාවලිය පැවැත්වෙන බවයි ශ්‍රී ලංකා ක්‍රිකට් ආයතනය සඳහන් කළේ.\n“Nidahas Trophy 2018” ලෙසට එය නම්කර තිබෙනවා.\n70 වන නිදහස් සංවත්සරය සැමරීමේ අරමුණින් මෙම තරගාවලිය පැවැත්වෙන අතර ශ්‍රී ලංකා ක්‍රිකට් ආයතනයට වසර 70 ක් සපිරීම ද එහිදී සමරනු ලබනවා.\n20 යි 20 තරග 7 ක් පැවැත්වීමට සැලසුම් කර ඇති අතර කොළඹ ආර් ප්‍රේමදාස ක්‍රීඩාංගණයේදී ඒවා පැවැත්වෙනු ඇති.\nඅවසන් මහා තරගය මාර්තු 20 වනදාට යෙදී තිබෙනවා.\nඅවසන් මහා තරගයට පෙර සෑම කණ්ඩායමක්ම අනෙක් කණ්ඩායම් සමග තරග දෙකකට සහභාගී වන ලෙසටයි සැලසුම් සකස් කර ඇත්තේ.\n1998 වසරේදී 50 වන නිදහස් සමරුව වෙනුවෙන් ද මෙවැනි තුන්කොන් ක්‍රිකට් තරගාවලියක් පැවැත්වු අතර ඊට සහභාගී වුයේ ඉන්දියාව සහ නවසීලන්තයයි.\nඑක්දින ක්‍රිකට් තරගාවලියක් ලෙසට පැවැත්වු එහි ශූරතාව ඉන්දියාව හිමිකර ගත්තා.\nඒ අනුව මෙම තරගාවලිය ශ්‍රී ලංකාවේ නිදහස් සැමරුම වෙනුවෙන් පැවැත්වෙන දෙවන තරගාවලිය ලෙසට ඉතිහාසගත වනු ඇති.\n1998 වසරේ පැවති තරගාවලිය ඉන්දියාව ජයග්‍රහණය කිරීම හේතුවෙන් මෙම තරගාවලිය ජයග්‍රහණය කිරීම ශ්‍රී ලංකාවට ඉතා වැදගත් වන බව විචාරකයන් පෙන්වා දෙනවා.\nමෙවර තරගාවලියේ සියලු තරග රාත්‍රී කාලයේ පැවැත්වෙන අතර ඒවා ආරම්භ වන්නේ රාත්‍රී 7 ටයි.\nමාර්තු 8 වනදා ආරම්භ වන මෙම 20 යි 20 තරගාවලියේ අවසන් මහා තරගය මාර්තු 20 වනදා පැවැත්වෙනවා.",
       "URL": "https://www.hirunews.lk/sports/176343/ශ්‍රී-ලංකාව-ඉන්දියාව-සහ-බංග්ලාදේශය-අතර-තුන්කොන්-20-යි-තරගාවලියක්",
       "Category": "Sports",
       "Parent URL": "https://www.hirunews.lk/sports/all-news.php?pageID=280"
}