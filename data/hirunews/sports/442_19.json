{
       "Source": "hirunews",
       "Timestamp": "Saturday, 31 October 2015 - 21:24",
       "Headline": "ලෝක රග්බි ශූරයන්  බලාගමු",
       "News Content": "ලෝක කුසලාන රග්බි තරගාවලියේ අවසන් මහා තරගය අද රාත්‍රි 9.30 ට ආරම්භ වනවා. එහිදී නවසීලන්තය සහ ඔස්ට්‍රේලියාව ලන්ඩන් නුවර ට්විකන්හැම් ක්‍රීඩාංගණයේදී තරග වැදීමට නියමිතයි.\nදකුණු අර්ධ ගෝලයේ ප්‍රබලම කණ්ඩායම් දෙක අවසන් තරඟයට සුදුසුකම් ලැබූවා.\nකණ්ඩායම් දෙක රග්බි ලෝක කුසලාන අවසන් මහා තරඟයට සුදුසුකම් ලැබූ ප්‍රථම අවස්ථාව මෙයයි.\nකණ්ඩායම් දෙකම මීට පෙර ලෝක කුසලානය දෙවරක් ජයග්‍රහණය කර ඇති අතර, නවසීලන්තය ජය ගතහොත් ඔවුන් පිට පිට ලෝක කුසලාන රග්බි ලෝක කුසලානය ජය ගත් ප්‍රථම කණ්ඩායම බවට පත්වනවා.\n2011 වසරේ රග්බි ලෝක කුසලාන තරගාවලිය ආරම්භවීමෙන් පසු තමන් මුහුණ දුන් තරඟ 53කින් නවසීලන්තය පරාජය වී ඇත්තේ තරඟ 3කදී පමණයි.\nප්‍රේක්ෂකයන් 80,000කට වැඩි පිරිසක් රොක් වන අවසන් මහා තරඟය  ලොව පුරා කෝටි සංඛ්‍යාත ජනතාවක් නරඹනු ඇති.\nමෙවර ලෝක කුසලාන රග්බි තරගාවලියේ තුන්වන ස්ථානය තහවුරු කර ගන්නට දකුණු අප්‍රිකාව සමත් වුණා. ඒ සටන්කාමී ආර්ජන්ටිනාව තරගාවලියේ සිව්වන ස්ථානයට ඇද දමමින්.\n‍ලෝක කුසලාන රග්බි තරගාවලියේ තුන්වන ස්ථානය සදහා තරගය පැවැත්වුණේ ලන්ඩන් නුවර ඔලිම්පික් පාක් ක්‍රීඩාංගණයේදී.",
       "URL": "https://www.hirunews.lk/sports/119438/ලෝක-රග්බි-ශූරයන්-බලාගමු",
       "Category": "Sports",
       "Parent URL": "https://www.hirunews.lk/sports/all-news.php?pageID=442"
}