{
       "Source": "hirunews",
       "Timestamp": "Sunday, 14 February 2016 - 22:05",
       "Headline": "ශ්‍රී ලංකාව T-20 වල දී අඩුම ලකුණුවලට දැවී යයි",
       "News Content": "ශ්‍රී ලංකාව සමග පැවැති පන්දුවාර 20 තරගාවලිය තරග 2 - 1 ක් ලෙස ජය ගන්නට ඉන්දීය කණ්ඩායම අද සමත් වුණා.  ඒ අද (14) විශාකාපට්නම් හි දී පැවති  T 20 තෙවන තරඟය කඩුළු 9කින් ජයගනිමින්.\nතරගයේ කාසියේ වාසිය දිනාගත් ඉන්දීය නායකයා පන්දු යැවීම තෝරාගත්තා. ශ්‍රී ලංකා පිතිකරුවන් තරගය ආරම්භයේ සිටම ප්‍රකට කළ ඉතා අපරීක්ෂාකාරී ක්‍රීඩා විලාශයක්.\nආරම්භක පිතිකරුවන් දෙදෙනා පළමු පන්දු වාරයේදීම අෂ්වින්ට ගොදුරු වුණා.\nශ්‍රී ලංකාවේ පළමු පිතිකරුවන් 5 දෙනා නැවත ක්‍රීඩාගාරයට හැරී යනවිට ලකුණු පුවරුවට එක්ව තිබුණේ ලකුණු 21 ක් පමණයි.\nවිශිෂ්ට පන්දු යැවීමක නිරත වූ රවි චන්ද්‍රන් අෂ්වින් මුල් කඩුළු  5 න් 4 කටම හිමිකම් කීවා.\nශ්‍රී ලංකා කණ්ඩායම වෙනුවෙන් ලකුණු දහයේ සීමාව ඉක්මවා යන්නට සමත් වුණේ දසුන් ශානක සහ තිසර පෙරේරා පමණයි.\nශානක ලකුණු 19 ක් ලබා ගත්තා. තිසර පෙරේරා ලකුණු 12 යි.\nපන්දුවාර 18 ක් අවසානයේ ශ්‍රී ලංකා කණ්ඩායමේ සියලු පිතිකරුවන් ලකුණු 82 කට දැවී ගියා.\nශ්‍රී ලංකා කණ්ඩායමක් පන්දුවාර 20 තරගයකදී දැවී ගිය අඩුම ලකුණු සංඛ්‍යාව මෙයයි.\nඅෂ්වින් ලකුණු 8 කට කඩුළු  4 ක් බිඳ හෙලුවේ පන්දුවාර 20 ක්‍රිකට් ඉතිහාසයේ ඉන්දීය පන්දු යවන්නෙක් වාර්තා කළ හොඳම පන්දු යැවීම ලෙසින්.\nකෙසේ වෙතත්, මෙම තරගයේදී ශ්‍රී ලංකා පිතිකරුවන්ගේ දුර්වල ක්‍රීඩා විලාශය මෙන්ම ඉන්දීය විනිසුරුවන්ගේ දුර්වල තීරණ ද කැපී පෙනුණා.\nඅද තම මංගල තරගයට ක්‍රීඩා කළ අසේල ගුණරත්නට මෙන්ම සචිත්‍ර සේනානායකට ද තම කඩුලු අහිමි වුණේ දුර්වල විනිසුරු තීරණ හේතුවෙන්.",
       "URL": "https://www.hirunews.lk/sports/126262/ශ්‍රී-ලංකාව-t-20-වල-දී-අඩුම-ලකුණුවලට-දැවී-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=427"
}