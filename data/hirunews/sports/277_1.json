{
       "Source": "hirunews",
       "Timestamp": "Sunday, 03 December 2017 - 15:11",
       "Headline": "ශ්‍රී ලංකාවේ පළමු වැන්නා වෙමින් ඩිල්රුවන් පෙරේරාගෙන් වාර්තාවක්",
       "News Content": "ශ්‍රී ලංකාව සහ ඉන්දියාව අතර තුන්වන ටෙස්ට් තරගය ඊයේ (02) නවදිල්ලි නුවර ෆෙරෝෂා කොට්ලා ක්‍රීඩාංගනයේදී  ආරම්භ වුණා.\nකාසියේ වාසිය දිනා ගත් ඉන්දීය කණ්ඩායම පළමුවෙන් පන්දුවට පහරදීමට තීරණය කළ අතර, ඒ අනුව සිය පළමු ඉනිම වෙනුවෙන් ඉන්දියාව කඩුලු 07ක් දැවී ලකුණු 536ක් ලබා සිටියදී ඉනිම අත්හිටුවීමට තීරණය කළා.\nතරඟයේ පළමු දිනය වූ ඊයේ දිනයේදී ශ්‍රී ලංකා කණ්ඩායමේ දඟ පන්දු යවන ක්‍රීඩක ඩිල්රුවන් පෙරේරා සිය 100 වන ජාත්‍යන්තර ටෙස්ට් කඩුල්ල දවා ගැනීමට සමත් වුණේ නව වාර්තාවක්ද සමඟින්.\nලකුණු 23ක් ලබාගෙන සිටි ඉන්දීය කණ්ඩායමේ ආරම්භක පිතිකරු ශිකර් ධාවන් ඩිල්රුවන් පෙරේරාගේ 100 වන ටෙස්ට් කඩුල්ල බවට පත්වුණේ අඩුම ටෙස්ට් තරඟ සංඛ්‍යාවකින් ටෙස්ට් කඩුලු 100 වාර්තා කළ පළමු ශ්‍රී ලංකා පන්දු යවන්නා වෙමින්.\nජාත්‍යන්තර ටෙස්ට් තරඟ 25කට සහභාගී වෙමින් ඩිල්රුවන් පෙරේරා මෙම දක්ෂතාව දැක්වීමට සමත් වුණා.",
       "URL": "https://www.hirunews.lk/sports/177496/ශ්‍රී-ලංකාවේ-පළමු-වැන්නා-වෙමින්-ඩිල්රුවන්-පෙරේරාගෙන්-වාර්තාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=277"
}