{
       "Source": "hirunews",
       "Timestamp": "Saturday, 30 September 2017 - 10:47",
       "Headline": "චන්දිමාල්ගේ නොදැවුණු ඉනිම වාර්තා පොත් අතර ඉදිරියට පැමිණෙයි",
       "News Content": "ශ්‍රී ලංකා කණ්ඩායම සහ පකිස්ථාන කණ්ඩායම අතර එක්සත් අරාබි එමීර් රාජ්‍යයේ අබුඩාබිහි දී පැවැත්වෙන පළමු ටෙස්ට් තරඟයේදී පළමු ඉනිම ක්‍රීඩා කළ ශ්‍රී ලංකා කණ්ඩායම පළමු ඉනිම සඳහා සියලු දෙනා දැවී ලකුණු 419ක් රැස් කළා.\nඑහිදී ශ්‍රී ලංකා ටෙස්ට් නායක දිනේෂ් චන්දිමාල් අඟනා ඉනිමක් ක්‍රීඩා කරමින් සිය 09වන ජාත්‍යන්තර ටෙස්ට් ශතකය වාර්තා කරමින් නොදැවී ලකුණු 155ක් රැස් කිරීමට සමත් වුණා.\nදිනේෂ් චන්දිමාල් නොදැවී රැස් කළ මෙම ලකුණු 155ත් සමඟ වාර්තා කිහිපයක්ම ඉදිරියට පැමිණීමට ඔහු සමත්ව තිබීම විශේෂත්වයක්.\nපසුගිය වසර පහක කාලය තුල ටෙස්ට් කණ්ඩායමක පිතිකරණ ලැයිස්තුවේ අංක තුන, හතර හෝ ඊට පහළ ස්ථානයක ක්‍රීඩාකරමින් ශතක රැස්කළ ක්‍රීඩකයන්ගේ ලැයිස්තුවේ සිව්වන ස්ථානය දක්වා ඉහළට පැමිණීමට දිනේෂ් චන්දිමාල් සමත්ව තිබෙනවා.\nඒ ඉනිම 35ක් තුල ශතක 06ක් ලබා ගනිමින්.\nමෙම ලැයිස්තුවේ පළමු තැන හිමිකර ගැනීමට පකිස්ථාන ක්‍රීඩක යුනෙස් ඛාන් සමත්ව ඇති අතර දෙවන තැන සහ තුන්වන තැන පිළිවෙලින් ඉන්දියාවේ විරාත් කෝලි සහ එංගලන්තයේ ජෝ රූට් පසුවෙනවා.\nමේ අතර ශ්‍රී ලංකා පිතිකරුවෙක් ටෙස්ට් තරඟ තුලදී  පිතිකරණ ලැයිස්තුවේ අංක තුන, හතර හෝ ඊට පහළ ස්ථානයක ක්‍රීඩාකරමින් දෙවන වැඩිම දල ලකුණු ලබාගැනීමේ වේගයක් පවත්වා ගැනීමටද චන්දිමාල් සමත්ව ඇති අතර මහේල ජයවර්ධන එහි ප්‍රමුඛස්ථානයේ සිටිනවා.\nකෙසේ වෙතත් දිනේෂ් චන්දිමාල්ට සිය පෞද්ගලික ඉහළම ටෙස්ට් ලකුණු සංඛ්‍යාව රැස් කරන්නට තිබූ අවස්ථාව ඉතා අවාසනාවන්ත ලෙස ඊයේ දිනයේදී ගිලිහී ගියා.",
       "URL": "https://www.hirunews.lk/sports/172214/චන්දිමාල්ගේ-නොදැවුණු-ඉනිම-වාර්තා-පොත්-අතර-ඉදිරියට-පැමිණෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=294"
}