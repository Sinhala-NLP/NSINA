{
       "Source": "hirunews",
       "Timestamp": "Thursday, 06 January 2022 - 11:05",
       "Headline": "ලොව අංක එකේ ටෙනිස් ශූරයාට ඕස්ටේ්‍රලියාව දොර වසයි",
       "News Content": "ඕස්ටේ්‍රලියානු විවෘත ටෙනිස් තරඟාවලියට සහභාගි වීම සඳහා පැමිණ සිටි ලොව අංක එකේ ටෙනිස් ක්‍රීඩකයා වන නොවැක් ජොකොවිච්ගේ වීසා අත්හිටුවීමට එරට බළධාරීන් කටයුතු කර තිබෙනවා.\nඕස්ටේ්‍රලියාවට පැමිණ මෙල්බර්න් ගුවන් තොටුපළේ රැදී සිටි ජොකොවිච්ට එරට බලධාරීන් විසින් දැනුම් දී ඇත්තේ, සිය රට ඇතුළු වීමට අවශ්‍ය රෙගුලාසි සම්පූර්ණ කර නොමැති බවටයි.\nඒ අනුව, ඔහුව එරටින් නෙරපීමට නියමිත බවයි, විදෙස් වාර්තා සඳහන් කළේ.\nඑරටින් පිටත්වන ගුවන්යානයක ආසනයක් වෙන්කරන තුරු ජොකොවිච් ව රජය මඟින් පාලනය වන රැඳවුම් මධ්‍යස්ථානයක් කරා යැවීමට නියමිතයි.\nකොරෝනා මර්දන එන්නතක් ලබාගෙන නොසිටි මොහුට ඕස්ටේ්‍රලියානු විවෘත ටෙනිස් තරඟාවලියට එක්වීම සඳහා සහනයක් දීමට එරට ටෙනිස් බලධාරීන් එකඟ වී තිබෙනවා.\nඑහෙත් ඊට ඕස්ටේ්‍රලියානු ජනතාවගෙන් එල්ල වූයේ දැඩි විරෝධතාවක්.\nජොකොවිච් කොවිඩ් එන්නත ලබා ගැනීම ප්‍රතික්ෂේප කළ අයෙකු වන අතර, ඔහුට වරක් කොවිඩ් වෛරසය ආසාදනය වී තිබෙනවා.",
       "URL": "https://www.hirunews.lk/sports/293169/ලොව-අංක-එකේ-ටෙනිස්-ශූරයාට-ඕස්ටේ්‍රලියාව-දොර-වසයි",
       "Category": "Sports",
       "Parent URL": "https://www.hirunews.lk/sports/all-news.php?pageID=31"
}