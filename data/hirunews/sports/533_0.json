{
       "Source": "hirunews",
       "Timestamp": "Monday, 03 June 2013 - 19:10",
       "Headline": "රාජකීය - ඉසිපතනය තරගයේ ලකුණු සම වේ.",
       "News Content": "කොළඹ රාජකීය සහ ඉසිපතන විද්‍යාල අතර පසුගිය දා පැවැති ආන්දෝලනයකට තුඩු දුන් රග්බි තරගය ලකුණු සමව අවසන් වූ තරගයක් ලෙස ශ්‍රී ලංකා පාසල් රග්බි සංගමයේ විනය කමිටුව අද (03) තීරණය කළා. ඒ අනුව කණ්ඩායම් දෙකටම ප්‍රසාද ලකුණු 2යි දශම 5 බැගින් හිමි වනු ඇති. අන්තර් පාසල් රග්බි තරගාවලිය යටතේ රාජකීය විද්‍යාලය සහ ඉසිපතන විද්‍යාල අතර තරගය පසුගිය 18 වන දා රාජකීය විද්‍යලයීය ක්‍රීඩා පිටියේ දී පැවැත්වුණා. එහිදී දෙවන අර්ධයේ 20 වන මිනිත්තුවේ රාජකීය ක්‍රීඩකයින් ක්‍රීඩාපිටියෙන් ඉවත් වුණේ කණ්ඩායම් දෙකම ලකුණු 20 බැගින් ලබා සිටියිදියි. ඔවුන් පිටියෙන් ඉවත්වන අවස්ථාවේදී ඉසිපතන විද්‍යාලය උත්සාහක දිනුමක් ලබා ගත්තා. පසුව තරගය අතරමගදී නතර කිරීමට ප්‍රධාන විනිසුරුවරයා තීරණය කළ අතර, එහිදී ඉසිපතන කණ්ඩායම ලකුණු 27ට 20ක් ලෙස ඉදිරියෙන් සිටියා.\nකෙසේ නමුත්, කොළඹ රාජකීය විද්‍යාලය එම ප්‍රතිඵලයට එරෙහිව විරෝධතාවක් ගොනු කළා. ඒ අනුව අද (03) රැස්වූ පාසල් රග්බි සංගමයේ විනය කමිටුව තීරණය කළේ අවසාන මොහොතේ ඉසිපතන විද්‍යාලය රැස් කළ ලකුණු 7 කපා හැරීමටයි. මේ අතර තරගය අතරතුර දී රාජකීය ක්‍රීඩකයින් පිටියෙන් ඉවත්වීම සම්බන්ධයෙන් ද විනය කමිටුවේ අවධානය යොමු වුණා. ඔවුන් රාජකීය විදුහල්පතිවරයාට අවවාද කළේ මින් ඉදිරියට එවැන්නක් සිදුනොවීමට වග බලා ගන්නා ලෙසයි.",
       "URL": "https://www.hirunews.lk/sports/60230/රාජකීය-ඉසිපතනය-තරගයේ-ලකුණු-සම-වේ",
       "Category": "Sports",
       "Parent URL": "https://www.hirunews.lk/sports/all-news.php?pageID=533"
}