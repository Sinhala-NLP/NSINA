{
       "Source": "hirunews",
       "Timestamp": "Saturday, 04 April 2020 - 12:56",
       "Headline": "ලෝක හෙවිවේට් බොක්සිං ශූර තරගාවලියක් කල් යයි",
       "News Content": "ලෝක හෙවිවේට් බොක්සිං ශූර බ්‍රිතාන්‍යයේ ඇන්තනි ජොෂුවා සිය කිරුළ රැක ගැනීම සඳහා සංවිධාන කර තිබූ බොක්සිං තරඟයක් කල් දමා තිබෙනවා.\nජොෂුවා සහ බල්ගේරියාවේ කුබ්රැට් පුලෙව් අතර එම තරඟය ජුනි 20 වන දා ටොට්න්හැම් හොට්ස්පර් ක්‍රීඩාගාරයේදී පැවැත්වීමටයි සැලසුම් කර තිබුණේ.\nඑහෙත් බ්‍රිතාන්‍යය බොක්සිං පාලක මණ්ඩලය ඔවුන් අධීක්ෂණය කරන සියළුම බොක්සිං තරඟ ගෝලීය කොරෝනා වසංගතය හේතුවෙන් කල් දමා තිබෙනවා.\nඒ අනුවයි 30 හැවිරිදි ඇන්තනි ජොෂුවාගේ හෙවිවේට් ශූරතා තරඟය දින නියමයක් නොමැතිව කල් දමා ඇත්තේ.\nපසුගිය වසරේ ජුනි මාසයේ නිව්යෝක් නුවර පැවති තරඟයකදී ජොෂුවා, ඇන්ඩි රුයිස් වෙතින් පරාජය ලැබූ අතර, නැවතත් පසුගිය දෙසැම්බර් මාසයේ සෞදි අරාබියේ පැවති තරඟයකදී ඔහු පරදවා හෙවිවේට් කිරුළ ජයග්‍රහණය කිරීමට සමත් වුණා.",
       "URL": "https://www.hirunews.lk/sports/237910/ලෝක-හෙවිවේට්-බොක්සිං-ශූර-තරගාවලියක්-කල්-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=104"
}