{
       "Source": "hirunews",
       "Timestamp": "Thursday, 30 April 2015 - 12:56",
       "Headline": "වයස 17යි. පන්දු 21යි. ලකුණු 45යි*",
       "News Content": "ඉන්දීය ප්‍රිමියර් ලීග් ක්‍රිකට් තරගාවලියෙන් එක් වසරකට එක් අලුත් මුහුණුවරක් ඉතා ජනප්‍රිය වන බව ඔබ අප කවුරුත් දන්නා කාරණයක්. එලෙස මෙවර ද එක් ක්‍රීඩකයෙකු පන්දුවට පහරදීමේ අංශයෙන් ඉතා ජනප්‍රියත්වයට පත්ව තිබෙනවා. ඒ වෙන කිසිවකුත් නොව සර්ෆරාස් ඛාන්. ඊට ආසන්නතම උදාහරණය  ඊයේ දිනයේ පැවැති රාජස්ථාන් පිල සහ බැංගලෝර් පිල අතර තරගයයි. එහිදී සර්ෆරාස් ඛාන් නියෝජනය කරන කණ්ඩායම වෙනුවෙන් ඔහු පන්දු 21කදී නොදැවී ලකුණු 45ක් රැස්කරනු ලැබුවා. ඊට එක් හයේ පහරක් සහ හතරේ පහර හයක් ද ඇතුළත්. එහි විශේෂත්වය වන්නේ ක්‍රිස් ගේල් ලකුණු 10කටත්, කෝලි එක් ලකුණකටත් දැවීයාමෙන් අනතුරුව පිටියට පිවිසි ඒ.බී. ඩිවිලියර්ස් ලකුණු 57ක් ලබාගැනීමෙන් අනතුරුව ලකුණු 27 සීමාව පසුකිරීමට කිසිවකුත් සමත් නොවීමත් සමග සර්ෆරාස් ඛාන් රිසිසේ පන්දුවට පහරදීමයි. එම අවස්ථාවේදී සර්ෆරාස් ඛාන් පන්දුවට පහරදෙන්නේ ටිම් ස්වුති සහ ජේම්ස් ෆ්ලෝක්නර් වැනි අන්තර්ජාතික තලයේ පන්දු යවන්නන්ට තමා වයස අවුරුදු 17ක යෞවනයෙක් බව සැමට අමතක කරවමින්. කෙසේ වෙතත් අවසානය දක්වා සර්ෆාන්ගේ කඩුල්ල කිසිවෙකුටත් බිද දැමීමට හැකි වන්නේ නැහැ.\nසර්ෆරාස් ඛාන්ගේ ඉනිමේ වීඩියෝව පහතින් බලන්න.....",
       "URL": "https://www.hirunews.lk/sports/108577/වයස-17යි-පන්දු-21යි-ලකුණු-45යි",
       "Category": "Sports",
       "Parent URL": "https://www.hirunews.lk/sports/all-news.php?pageID=472"
}