{
       "Source": "hirunews",
       "Timestamp": "Saturday, 10 August 2013 - 19:31",
       "Headline": "බස්නාහිර සහ කඳුරට කණ්ඩායම්වලට ජය.",
       "News Content": "ශ්‍රී ලංකා ක්‍රිකට් ආයතන සංවිධානය කරන පළාත් විස්සයි විස්ස ක්‍රිකට් තරගාවලිය අද (10) ආර්.ප්‍රේමදාස ක්‍රීඩාංගනයේදී පැවැත්වුණා. පළමු තරගය පැවැත්වුණේ බස්නාහිර කණ්ඩායම සහ උතුර කණ්ඩායම අතරයි. එම තරගය ලකුණු 14 කින් ජය ගැනීමට බස්නාහිර කණ්ඩායම සමත් වුණා. එම තරගයේ පළමුව පන්දුවට පහරදුන් බස්නාහිර කණ්ඩායම නියමිත පන්දුවාර විස්ස අවසානයේ කඩුළු 06 ක් දැවී ලකුණු 139 ක් රැස්කළා. පිළිතුරු ඉනිම ක්‍රීඩා කළ උතුර කණ්ඩායමට ලබාගත හැකිවූයේ කඩුළු 09 ක් දැවී ලකුණු 125 ක් පමණයි. අද පැවති දෙවන තරගය ජය ගැනීමට කඳුරට කණ්ඩායම සමත් වුණේ රුහුණ කණ්ඩායම ලකුණු 13 කින් පරාජයට පත්කරමින්. කඳුරට කණ්ඩායම කඩුළු 08 කට ලකුණු 159 ක් රැස්කළ අතර, පිළිතුරු ලෙස රුහුණ කණ්ඩායමට නියමිත පන්දුවාර විස්ස අවසානයේ ලබාගත හැකිවූයේ ලකුණු 146 ක් පමණයි.\nශ්‍රී ලංකා ක්‍රිකට් ආයතන සංවිධානය කරන පළාත් විස්සයි විස්ස ක්‍රිකට් තරගාවලිය සඳහා ප්‍රමුඛ පෙළ ක්‍රීඩකයන් 50 දෙනෙකුට අධික සංඛ්‍යාවක් එක්ව සිටින අතර, තරගාවලියේ ජයග්‍රාහී කණ්ඩායම ඉන්දියාවේ පැවැත්වෙන චැම්පියන්ස් ලීග් විස්සයි විස්ස තරගාවලිය සඳහා සුදුසුකම් ලබනු ඇති. එමෙන්ම, ශ්‍රී ලංකා ක්‍රිකට් ආයතනය ප්‍රකාශ කළේ 2015 විස්සයි විස්ස ලෝක කුසලාන තරගාවලිය සඳහා ක්‍රීඩක සංචිතය තෝරා ගැනෙන්නේ දැන් පැවැත්වෙන පළාත් විස්සයි විස්ස තරගාවලියේ දක්ෂතා දක්වන ක්‍රීඩකයින්ගෙන් බවයි.",
       "URL": "https://www.hirunews.lk/sports/64828/බස්නාහිර-සහ-කඳුරට-කණ්ඩායම්වලට-ජය",
       "Category": "Sports",
       "Parent URL": "https://www.hirunews.lk/sports/all-news.php?pageID=520"
}