{
       "Source": "hirunews",
       "Timestamp": "Saturday, 10 April 2021 - 13:25",
       "Headline": "චම්පක රාමනායකගේ පුහුණුකරු කොන්ත්‍රාත්තුව දීර්ඝ කෙරේ",
       "News Content": "ප්‍රවීන ශ්‍රී ලංකා වේග පන්දු යවන ක්‍රීඩක චම්පක රාමනායකගේ පුහුණුකරු කොන්ත්‍රාත්තුව දීර්ඝ කිරීමට බංග්ලාදේශ ක්‍රිකට් පාලක මණ්ඩලය තීරණය කර ඇති බව වාර්තාවනවා.\nඑරට මාධ්‍ය සඳහන් කළේ බංග්ලාදේශ ඉහළ දක්ෂතා කණ්ඩායම මෑතකදී දැක්වූ දස්කම් ඊට ඉවහල් වී ඇති බවයි.\nසංචාරක අයර්ලන්ත පිල සමඟ පැවති සිව්දින තරගයෙන් ජයග්‍රහණය කළ බංග්ලාදේශ නැගී එන කණ්ඩායම නිල නොවන එක්දින තරග පහෙන් හතරක් මෙන්ම විස්සයි විස්ස තරගයද ජයග්‍රහණය කළා.\nඒ අනුව මේ වසරේ ජූලි මාසයෙන් අවසන් වීමට නියමිත චම්පක රාමනායකගේ පුහුණු කොන්ත්‍රාත්තුව දීර්ඝ කරනු ඇති බවයි බංග්ලාදේශ මාධ්‍ය සඳහන් කළේ.\nකෙසේ නමුත් ඔහු ඊයේ යළි දිවයිනට පැමිණීමට නියමිතව තිබූ අතර, සිය සංචාරයේදී තම පුතුන්ට පන්දු යැවීමේ  ගුරුහරුකම් ලබාදීමට මෙන්ම තමාගේ සොයාගැනීමක් වූ ලසිත් මාලිංගද මුණගැසීමට අදහස් කරන බව ප්‍රකාශ කළා.",
       "URL": "https://www.hirunews.lk/sports/268059/චම්පක-රාමනායකගේ-පුහුණුකරු-කොන්ත්‍රාත්තුව-දීර්ඝ-කෙරේ",
       "Category": "Sports",
       "Parent URL": "https://www.hirunews.lk/sports/all-news.php?pageID=60"
}