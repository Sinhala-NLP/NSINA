{
       "Source": "hirunews",
       "Timestamp": "Tuesday, 17 August 2021 - 9:08",
       "Headline": "ඉන්දියා සහ එංගලන්ත දෙවැනි ටෙස්ට් ක්‍රිකට් තරගයෙන් විශිෂ්ට ජයග්‍රහණයක් ඉන්දියාවට",
       "News Content": "ඉන්දියාව සහ එංගලන්තය අතර ඊයේ ලන්ඩනයේ ලෝඩ්ස් ක්‍රීඩාංගනයේ දී නිමාව දුටු දෙරට අතර දෙවැනි ටෙස්ට් තරගයෙන් ලකුණු 151 ක විශිෂ්ට ජයග්‍රහණයක් අත්කර ගන්නට ඉන්දීය කණ්ඩායම සමත්වුණා.\nමේ තරගයේ කාසිය වාසිය දිනා ගත් එංගලන්ත කණ්ඩායම පළමුව පන්දු යැවීමට තීරණය කළා.\nඒ අනුව පන්දුවට පහරදීමට පැමිණි ඉන්දීය කණ්ඩායම සිය පළමු ඉනිම සඳහා ලකුණු 364ක් රැස්කර ගත්තා.\nමෙහිදී ආරම්භක පිතිකරු ලෝකේශ් රාහුල් ලකුණු 129 ක් ලබාගත් අතර රෝහිත් ශර්මා ලකුණු 83ක් රැස්කළා.\nපන්දු යැවීමේදී ජේම්ස් ඇන්ඩර්සන් ලකුණු 62කට කඩුලු 5ක් බිඳ හෙළුවා.\n39 හැවිරිදි ජේම්ස් ඇන්ඩර්සන් ටෙස්ට් තරගයක දී කඩුලු 5ක් බිඳ හෙලූ වයස්ගත ම ක්‍රීඩකයා ලෙසත් ක්‍රිකට් වාර්තා පොත් අතරට එක්වුණා.\nපිළිතුරු ඉනිම ක්‍රීඩාකළ එංගලන්ත කණ්ඩායම සිය පළමු ඉනිම සඳහා රැස් කළ ලකුණු සංඛ්‍යාව 391ක්.\nඑංගලන්ත ඉනිමේ ශක්තිය වූ ජෝ රූට් නොදැවී ලකුණු 180ක් රැස්කළා.\nජොනී බෙයාර්ස්ටොව් ලකුණු 57යි.\nපන්දු යැවීමේ දී මොහොමඩ් සිරාජ් ලකුණු 94කට කඩුලු 4ක් දවා ගත් අතර ඉෂාන්ත් ශර්මා ලකුණු 69කට එංගලන්ත ඉනිමේ කඩුලු 3ක් බිඳ හෙලුවා.\nඉන්දිය කණ්ඩායම සිය දෙවැනි ඉනිම සඳහා කඩුලු අටකට ලකුණු 298ක් ලබා සිටිය දී සිය ඉනිම අත්හිටුවා එංගලන්ත කණ්ඩායමට ජයග්‍රහණය සඳහා ලකුණු 272ක ඉලක්කයක් ලබා දුන්නා.\nඉන්දීය දෙවෙනි ඉනිමේ දී අජින්ක්යා රහනේ ලකුණු 61ක් සහ මොහොමඩ් ෂාමි ලකුණු 56ක් රැස් කළා.\nඑංගලන්ත කණ්ඩායම වෙනුවෙන් පන්දුවෙන් දස්කම් දැක්වූ මාක් වූඩ් ලකුණු 51කට කඩුලු 3ක් දවාගත් අතර ඔලී රොබින්සන් ලකුණු 45කට කඩුලු දෙකක් බිඳ හෙලුවා.\nලකුණු 272ක ජයග්‍රාහී ඉලක්කයක් හඹාගිය එංගලන්ත කණ්ඩායමේ දෙවෙනි ඉනිම ලකුණු 120ක දී නවතා දමන්නට ඉන්දීය පන්දු බල ඇණිය සමත් වුණේ ඉන්දීය කණ්ඩායමට ඓතිහාසික ලෝඩ්ස් පිටියේ ලකුණු 151ක ජයග්‍රහණයක් අත්කර දෙමින්.\nඑංගලන්ත දෙවෙනි ඉනිම සුණුවිසුණු කළ ඉන්දීය වේග පන්දු යවන්නන් වන මොහොමඩ් සිරාජ් ලකුණු 32ට කඩුලු 4ක් බිඳ හෙලූ අතර ජස්ප්‍රිට් බුම්රා එංගලන්ත ඉනිමේ කඩුලු 3ක් බිඳ හෙළුවේ ලකුණු 33ටයි.\nලෝඩ්ස් පිටියේ සිය පළමු ටෙස්ට් ශතකය රැස් කරගත් ලෝකේශ් රාහුල් තරගයේ වීරයා ලෙස නම් කෙරුණා.\nමේ ජයග්‍රහණයත් සමඟ ඉන්දීය කණ්ඩායම ටෙස්ට් තරගාවලියේ තරග 1 ට බින්දුවක් ලෙස පෙරමුණ ගෙන සිටිනවා.",
       "URL": "https://www.hirunews.lk/sports/279901/ඉන්දියා-සහ-එංගලන්ත-දෙවැනි-ටෙස්ට්-ක්‍රිකට්-තරගයෙන්-විශිෂ්ට-ජයග්‍රහණයක්-ඉන්දියාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=45"
}