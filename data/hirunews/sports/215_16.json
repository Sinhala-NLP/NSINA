{
       "Source": "hirunews",
       "Timestamp": "Wednesday, 08 August 2018 - 16:17",
       "Headline": "වර්ෂාවෙන් බාධා එල්ලවු හතරවන එක්දින තරගයේ කාසියේ වාසිය දකුණු අප්‍රිකාවට",
       "News Content": "සංචාරක දකුණු අප්‍රිකා කණ්ඩායම සහ ශ්‍රී ලංකාව අතර හතරවන එක්දින ක්‍රිකට් තරගය පල්ලෙකැලේ ජාත්‍යන්තර ක්‍රීඩාංගණයේදී අද පැවැත්වෙනවා.\nකාසියේ වාසිය දිනු දකුණු අප්‍රිකාව තීරණය කර ඇත්තේ පළමුවෙන් පන්දුවට පහරදීමේ අවස්ථාව ශ්‍රී ලංකා කණ්ඩායමට ලබාදීමටයි.\nදිවා රාත්‍රී තරගයක් ලෙසට මෙය ආරම්භ වීමට නියමිතව තිබුනේ පස්වරු 2.30 ටයි.\nකෙසේවෙතත් පැවති අයහපත් කාලගුණික තත්වය හේතුවෙන් කාසියේ වාසිය උරගා බැලීමට ද අවස්ථාවක් හිමිවුයේ නැහැ.\nඒ අනුව තරගය පස්වරු 4.30 ට ආරම්භ වීමට නියමිත අතර එක් කණ්ඩායමකට පන්දුවාර 45 බැගින් ලබාදී තරගය පැවැත්විමටයි සැලසුම් කර ඇත්තේ.\nඅද තරගයේදී දසුන් ශානක කණ්ඩායමට කැඳවා තිබෙනවා. ඒ ප්‍රභාත් ජයසූරිය වෙනුවෙන්.\nඋපුල් තරංග, නිරෝෂන් දික්වැල්ල, කුසල් පෙරේරා, කුසල් මෙන්ඩිස්, තිසර පෙරේරා, ඇන්ජෙලෝ මැතිව්ස්, ධනංජය ද සිල්වා, අකිල ධනංජය, සුරංග ලක්මාල් සහ ලහිරු කුමාර අද කණ්ඩායම නියෝජනය කරනවා.\nදකුණු අප්‍රිකා කණ්ඩායමේ වෙනස්කම් තුනක් සිදු කර තිබෙනවා.\nජුනියර් ඩලා, හෙන්රික් ක්ලාසන් සහ කෙෂව් මහරාජ් කණ්ඩායමට කැඳවා ඇති අතර සිය ස්ථාන අහිමි වී ඇත්තේ කගිසෝ රබාඩා, අබාධයකට ලක්වූ ෆෆ් ඩු ප්ලේසි සහ තැබ්රෙස් සම්සි හටයි.\nමෙම එක්දින තරගාවලියේ පළමු තරග 3 ජයග්‍රහණය කළ දකුණු අප්‍රිකාව මේ වන විට තරගාවලියේ ජයග්‍රහණය හිමිකරගෙන අවසන්.\nමේ අතර මෙම තරඟය ශ්‍රී ලංකා කණ්ඩායමේ නායක ඇන්ජලෝ මැතිව්ස්ට සුවිශේෂී තරඟයක් වනු ඇති.\nඒ ඔහු ජාත්‍යන්තර එක්දින පිටියේ සහභාගී වන 200 වන තරඟය මෙය වීම හේතුවෙන්.\nමේ වන විට ජාත්‍යන්තර එක්දින තරඟ 199ක් ක්‍රීඩා කර ඇති මැතිව්ස් එක්දින ලකුණු 5223ක් රැස්කරගෙන සිටින අතර බිඳ දමා ඇති එක්දින කඩුලු සංඛ්‍යාව 114ක්.\nමේ අතර ශ්‍රී ලංකා කණ්ඩායමේ ප්‍රවේගකාරී පිතිකරු කුසල් ජනිත් පෙරේරාට ද අද තරඟය සුවිශේෂී තරඟයක් බවයි ක්‍රීඩා මාධ්‍ය වාර්තා කරන්නේ.\nඅද තරඟයේදී කුසල් ජනිත් තවත් ලකුණු 24ක් ලබාගත හොත් එක්දින ලකුණු 2000 සම්පූර්ණ කිරීමට ඔහුට හැකියාව ලැබෙනවා.\nමේ අතර දකුණු අප්‍රිකානු නිත්‍ය නායක ෆෆ් ඩුප්ලෙසිස් ආබාධයකට ලක්වීම හේතුවෙන් අද තරගයේදී දකුණු අප්‍රිකානු කණ්ඩායමට නායකත්වය ලබා දෙන්නේ කඩුලු රකින ක්‍රීඩක ක්වින්ටන් ඩි කොක් විසින්.",
       "URL": "https://www.hirunews.lk/sports/197077/වර්ෂාවෙන්-බාධා-එල්ලවු-හතරවන-එක්දින-තරගයේ-කාසියේ-වාසිය-දකුණු-අප්‍රිකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=215"
}