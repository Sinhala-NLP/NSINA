{
       "Source": "hirunews",
       "Timestamp": "Sunday, 24 December 2017 - 7:04",
       "Headline": "ශ්‍රී ලංකාව අද අභිමානය රැකගැනීමේ සටනක",
       "News Content": "අද තරගයට එන ශ්‍රී ලංකා කණ්ඩායම ගැන ඉඟියක්\nශ්‍රී ලංකාව සහ ඉන්දියාව අතර තුන්වන සහ අවසාන විස්සයි විස්ස තරගය අද මුම්බායිහි දී පැවැත්වෙනවා.\nඉන්දියාව දැනටමත් දෙකට බින්දුවක් ලෙස තරඟාවලිය ජයගෙන අවසන්.\nඑමෙන්ම ශ්‍රී ලංකාව පසුගිය වසර දෙක තුළ මුහුණදුන් විස්සයි විස්ස ජාත්‍යන්තර තරග 30ක් අතුරෙන් 22 කින්ම පරාජයට පත්වී තිබෙනවා.\nඉන්දියාව එලෙස පසුගිය වසර 2 තුළ මුහුණදුන් තරග 33 කින් 23 ක්ම ජයග්‍රහණය කළා.\nශ්‍රී ලංකා පිල එක්දින තරගාවලියේදී මෙන්ම විස්සයි විස්ස තරගාවලියේදී අසමත් වීමට ප්‍රධාන හේතුවක් වූයේ ඉන්දීය දඟ පන්දු යවන්නන් දැක්වූ දස්කම් බව නොරහසක්.\nකෙසේ නමුත් අද තරගයේදී යුස්වේන්ද්‍ර චහාල් සහ කුල්දීප් යාදව් යන දඟ පන්දු යවන්නන් දෙදෙනාගෙන් එක් අයෙකු ඉවත් කොට තමිල්නාඩුවේ තුන් ඉරියව්වෙන් දස්කම් දක්වන ක්‍රීඩක වොෂින්ටන් සුන්දර් හෝ දීපක් හූඩා යොදවනු ඇතැයි අපේක්ෂා කෙරෙනවා.\nඇන්ජලෝ මැතිව්ස් කායික ආබාධයකට ලක්වීම නිසා අද තරගයට සහභාගි නොවන අතර ඒ වෙනුවට දසුන් ශානක හෝ විශ්ව ප්‍රනාන්දු කණ්ඩායමට එක්වනු ඇති.\nමීට වසරකට පෙර ශ්‍රී ලංකා ඒ කණ්ඩායමේ ස්ථානයක් හෝ අවිනිශ්චිතව සිටි තිසර පෙරේරා දැන් සීමිත පන්දු වාර ජාතික කණ්ඩායමේ නායකත්වය උසුලන අතර, ඔහු පසුගිය ඉනිම හතරේදී ලකුණු 6 ඉක්මවීමට සමත්වූයේ නැහැ.\nකෙසේ නමුත් ශ්‍රී ලංකා පිලට ඉන්දීය තරගාවලියේදී අභිමානය රැකගැනීමට පවතින අවසන් අවස්ථාව මෙයයි.\nඅද තරගයේ ඉන්දීය කණ්ඩායමට රෝහිත් ශර්මා / ලෝකේශ් රාහුල් / ශ්‍රෙයාස් අයියර් / දිනේෂ් කාර්තික් / මනීෂ් පාන්ඩේ / මහේන්ද්‍ර සිං ධෝනි / හර්දික් පාන්ඩ්යා / කුල්දීප් යාදෙව් හෝ වොෂින්ටන් සුන්දර් / ජාදෙව් උන්ද්කාත් හෝ බැසිල් තම්පි / ජස්ප්‍රිට් බුම්රා සහ යුස්වේන්ද්‍ර චහාල් ඇතුලත් වනු ඇති බවයි ක්‍රිකට් විචාරකයන් පෙන්වා දෙන්නේ.\nඋපුල් තරංග / නිරෝෂන් දික්වැල්ල / කුසල් පෙරේරා / සධීර සමරවික්‍රම / තිසර පෙරේරා / අසේල ගුණරත්න / දසුන් ශානක හෝ විශ්ව ප්‍රනාන්දු / අකිල ධනංජය / චතුරංග ද සිල්වා හෝ සචිත් පතිරණ / දුෂ්මන්ත චමීර සහ නුවන් ප්‍රදීප් අද ශ්‍රී ලංකා  කණ්ඩායමට එක්වනු ඇති බව ක්‍රිකට් විචාරකයන් අනාවැකි පළ කරනවා.",
       "URL": "https://www.hirunews.lk/sports/179154/ශ්‍රී-ලංකාව-අද-අභිමානය-රැකගැනීමේ-සටනක",
       "Category": "Sports",
       "Parent URL": "https://www.hirunews.lk/sports/all-news.php?pageID=270"
}