{
       "Source": "hirunews",
       "Timestamp": "Wednesday, 26 February 2020 - 21:58",
       "Headline": "කොදෙව්වන්ට එරෙහි එක්දින තරගාවලියේ ජය ශ්‍රී ලංකාවට",
       "News Content": "සංචාරක බටහිර ඉන්දීය කොදෙව් කණ්ඩායමට එරෙහි එක්දින තරගාවලිය දෙකට බින්දුවක් ලෙස ජය ගැනීමට ශ්‍රී ලංකා කණ්ඩායම අද සමත්වුනා.\nඒ සූරියවැව ජාත්‍යන්තර ක්‍රීඩාංගණයේ පැවති දෙවන එක්දින තරගය ලකුණු 161කින් ජය ගනිමින්.\nතරගයේ කාසියේ වාසිය දිනා පළමුවෙන් පන්දුවට පහරදුන් ශ්‍රී ලංකාව නියමිත පන්දුවාර 50 අවසානයේ කඩුලු 8ක් දැවී ලකුණු 345ක් ලබාගත්තා.\nඅද තරගයේදී විශිෂ්ඨ ඉනිමක් ක්‍රීඩා කළ ආරම්භක පිතිකරු අවිශ්ක ප්‍රනාන්දු පන්දු 123කින් ලකුණු 127ක් ලබාගත්තේ හතරේ පහර 10ක් ද සමගින්.\nකුසල් මෙන්ඩිස් පන්දු 119කින් ලකුණු 119ක් ලබාගත්තා.\nඊට හතරේ පහර 12ක් ඇතුලත්වුනා.\nකුසල් පෙරේරා කිසිදු ලකුණක් නොලබා පිටියෙන් ඉවත්වුනා.\nනායක දිමුත් කරුණාරත්න මෙන්ම ඇන්ජෙලෝ මැතිව්ස් එක් ලකුණ බැගින් ලබා සිටියදී දැවී ගියා.\nධනංජය ද සිල්වා ලකුණු 12ක් ලබාගත්තා. තිසර පෙරේරා ලකුණු 36යි.\nවනිඳු හසරංග ලකුණු 17 ක් සහ ඉසුරු උදාන නොදැවී ලකුණු 17ක් ලබාගත්තා.\nපන්දු යැවීමේදී අල්සාරි ජෝසප් කඩුලු 3ක් බිඳහෙලුවා. ශෙල්ඩන් කොට්රල් කඩුලු 4යි.\nඒ අනුව දෙවන එක්දින ක්‍රිකට් තරගය ජය ගැනීම සඳහා බටහිර ඉන්දීය කොදෙව්වන්ට හිමිවූ ඉලක්කය ලකුණු 346ක්.\nකෙසේවෙතත් පන්දුවාර 39යි එක් පන්දුවක් අවසානයේ බටහිර ඉන්දීය කොදෙව් කණ්ඩාටයමට සියලුදෙනා දැවී ලබාගැනීමට හැකිවුයේ ලකුණු 184ක් පමණයි.\nෂායි හෝප් ලකුණු 51ක් ලබාගත්තා.\nනිකලස් පූරන් 31යි. පන්දු යැවීමේදී වනිඳු හසරංග සහ ලක්ෂාන් සඳකැන් කඩුලු 3 බැගින් බිඳහෙලුවා.\nනුවන් ප්‍රදීප් කඩුලු දෙකයි.\nකොදෙව් ඉනිම අතරතුර ක්‍රීඩාංගණයේ විදුලි කුළුණුවල හටගත් කාර්මික දෝෂයක් හේතුවෙන් තරගය මද වේලාවකට නතර කිරීමට ද සිදුවුණා.\nතරගයේ වීරයා සම්මානය අවිශ්ක ප්‍රනාන්දුට හිමිවුනා.\nදෙරට අතර තුන්වන සහ අවසන් එක්දින තරගය ලබන මාර්තු මස පළමුවනදා පල්ලෙකැලේ ජාත්‍යන්තර ක්‍රීඩාංගණයේදී පැවැත්වීමට නියමිතයි.",
       "URL": "https://www.hirunews.lk/sports/235317/කොදෙව්වන්ට-එරෙහි-එක්දින-තරගාවලියේ-ජය-ශ්‍රී-ලංකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=111"
}