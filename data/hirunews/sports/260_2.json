{
       "Source": "hirunews",
       "Timestamp": "Saturday, 27 January 2018 - 21:19",
       "Headline": "ශකීබ් අල් හසන් පළමු ටෙස්ට් තරගයෙන් ඉවතට",
       "News Content": "ශ්‍රී ලංකාව සමග පැවැත්වෙන පළමු ටෙස්ට් ක්‍රිකට් තරගයෙන් බංග්ලාදේශ ක්‍රීඩක ශකීබ් අල් හසන් ඉවත් කිරීමට තීරණය වී තිබෙනවා.\nඒ තුන්කොන් එක්දින ක්‍රිකට් තරගාවලියේ අවසන් මහා තරගයේදී ඔහු ආබාධයකට ලක්වීම හේතුවෙන්.\nශ්‍රී ලංකාව සමග පෙබරවාරි 18 වනදා දක්වා පැවැත්වෙන තරගාවලියේ ඉතිරි තරගවලට ද ඔහුට බොහෝ දුරට එක්වීමට අවස්ථාවක් නොලැබෙනු ඇතැයි ක්‍රිකට් පුවත් සේවා පෙන්වා දෙනවා.\nශකීබ් අල් හසන් නොමැතිවීම හේතුවෙන් මහමුදුල්ලා ටෙස්ට් කණ්ඩායමේ නායකත්වයට පත්කර තිබෙනවා.\nශ්‍රී ලංකාව පන්දුවට පහරදෙමින් සිටියදී නායක දිනේෂ් චන්දිමාල් දවා ගැනීමකට උත්සාහ කිරීමේ දී ඇද වැටීමෙනුයි ශකීබ් අල් හසන්ගේ ඇගිල්ලක් ආබාධයකට ලක්වුනේ.\nඒ හේතුවෙන් පිළිතුරු ඉනිමේ දී පන්දුවට පහරදීමට හෝ ඔහුට හැකියාවක් ලැබුනේ නැහැ.\nමෙම අනතුරින් පසු ශකීබ් අල් හසන් රෝහල්ගත කළ බව බංග්ලාදේශ ක්‍රිකට් බලධාරීන් ප්‍රකාශ කළා.\nසංචාරක ශ්‍රී ලංකා කණ්ඩායම සහ බංග්ලාදේශය අතර පළමු ටෙස්ට් ක්‍රිකට් තරගය ලබන 31 වනදා ආරම්භ වන්නේ චිතගොන්හිදීයි.\nදෙවන තරගය පෙබරවාරි 8 වනදා මීර්පුර්හිදී පැවැත්වෙනවා.",
       "URL": "https://www.hirunews.lk/sports/182218/ශකීබ්-අල්-හසන්-පළමු-ටෙස්ට්-තරගයෙන්-ඉවතට",
       "Category": "Sports",
       "Parent URL": "https://www.hirunews.lk/sports/all-news.php?pageID=260"
}