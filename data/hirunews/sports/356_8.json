{
       "Source": "hirunews",
       "Timestamp": "Sunday, 05 February 2017 - 9:56",
       "Headline": "අයි සී සී විධායක කමිටු රැස්වීමේදී වැදගත් තීරණ රැසක්",
       "News Content": "ජාත්‍යන්තර ක්‍රිකට් කවුන්සිලයේ ප්‍රධාන විධායක නිලධාරී කමිටු රැස්වීමේදී ක්‍රීඩාවේ අනාගතයට වැදගත් වන තීරණ රැසක් ගෙන තිබෙනවා.\nඊයේ ඩුබායිහිදීයි මෙම රැස්වීම පවත්වා ඇත්තේ.\nඑක්දින / 20 යි 20 සහ ටෙස්ට් තරගාවලි වැඩි වශයෙන් පැවැත්වීමට ද මෙහිදී සාකච්ඡා වී තිබෙනවා.\nඑළඹෙන ශූරයන්ගේ කුසලාන තරගාවලිය මෙන්ම කාන්තා ලෝක කුසලානය ද පැවැත්වීමට මෙහිදී අනුමැතිය ලැබී ඇති බවයි වාර්තා වන්නේ.\nඑමෙන්ම මෙම තරගාවලියේදී එක්දින තරගාවලියක පළමු වරට සුපිරි පන්දු වාරයක් හඳුන්වාදීමට ද කටයුතු කෙරෙනු ඇති.\nඒ තරගාවලියේ අවසන් පුර්ව හෝ අවසන් මහා තරගයේදී කණ්ඩායම් දෙකම සම ලකුණු මට්ටමකට පැමිණිය හොත් ජයග්‍රාහී කණ්ඩායම තීරණය කිරීම සඳහායි.\nප්‍රධාන විධායක කමිටු රැස්වීමේදී තීරණය වී ඇති තවත් කරුණක් වන්නේ විනිසුරු තීරණ යළි සලකා බැලීමේ ක්‍රමවේදය සියලුම ජාත්‍යන්තර ක්‍රිකට් තරග සඳහා හඳුන්වාදීමටයි.\nඑහි මුලික පියවර ලබන ජුනි මාසයේ ගනු ඇති. විනිසුරු තීරණ යළි සලකා බැලීමේ ක්‍රමවේදය 20 යි 20 තරගවල තවදුරටත් සිදු කිරීමට අනුමැතිය ලැබී තිබෙනවා.\nලෝක කුසලාන කාන්තා තරගාවලියේ සියලු තරගවලට ද විනිසුරු තීරණ යළි සලකා බැලීමේ ක්‍රමය යොදා ගැනීමට නියමිතයි.\nඇෆ්ගනිස්ථානයේ මෙතෙක් පැවති සිව් දින ක්‍රිකට් තරගාවලියක් පළමු මට්ටමේ ක්‍රිකට් තරගාවලියක් බවට ද උසස් කර තිබෙනවා.\nඑමෙන්ම ඔවුන්ගේ 20 යි 20 තරගාවලියක් ද ඒ කාණ්ඩයේ තරගාවලියක් ලෙසට නම්කර ඇති බවයි ක්‍රිකට් වාර්තා සඳහන් කලේ.\nමෙම රැස්වීමේදී ගෙන ඇති තවත් වැදගත් තීරණයක් වන්නේ දුර්වල තණතිලි සහිත ක්‍රීඩාංගණවලට තහනමක් පැනවීමයි.\nඒ අනුව කිසියම් ක්‍රීඩාංගණයක ක්‍රීඩා කිරීමේදී අඛණ්ඩවම අඩු ලකුණු ප්‍රමාණයන් රැස් වන්නේ නම් එම ක්‍රීඩාංගණයට ලකුණු ලබාදීමේ ක්‍රමවේදයක් හඳුන්වාදීමට තීරණය වී තිබෙනවා.\nකිසියම් ක්‍රීඩාංගණයක් ලකුණු 5 ක් ලබාගත හොත් එම ක්‍රීඩාංගණයේ තරග පැවැත්වීම වසරක කාලයක් අත්හිටවනු ඇති.\nලකුණු 10 ක් ලබාගතහොත් වසර දෙකක කාලයක් අදාළ ක්‍රීඩාංගණවල තරග පැවැත්වීම නතර කිරීමටයි තීරණය වී ඇත්තේ.\nකාන්තා 20 යි 20 ලෝක කුසලානය 2020 වසරේ පෙබරවාරි 21 වනදා සිට මාර්තු 8 වනදා දක්වා ඔස්ට්‍රේලියාවේදී පැවැත්වීමට ජාත්‍යන්තර ක්‍රිකට් කවුන්සිල විධායක කමිටු සාමාජිකයන් තීරණය කර ඇතැයි සඳහන්.\nමේ අතර ජාත්‍යන්තර ක්‍රිකට් කවුන්සිලයේ වෛද්‍ය උපදේශක කමිටුවක් ස්ථාපිත  කිරීමට නියමිත අතර එහි අරමුණ වන්නේ ක්‍රීඩකයන්ගේ ඖෂධ පිළිබඳ උපදෙස් ලබාගැනීම සහ ක්‍රීඩාවේ වෛද්‍ය විද්‍යාත්මක කරුණු පිළිබඳ උපදේශණ ලබාගැනීමයි.",
       "URL": "https://www.hirunews.lk/sports/153698/අයි-සී-විධායක-කමිටු-රැස්වීමේදී-වැදගත්-තීරණ-රැසක්",
       "Category": "Sports",
       "Parent URL": "https://www.hirunews.lk/sports/all-news.php?pageID=356"
}