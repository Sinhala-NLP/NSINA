{
       "Source": "hirunews",
       "Timestamp": "Sunday, 07 January 2018 - 10:29",
       "Headline": "චෙන්නායි සුපර් කින්ග්ස් කණ්ඩායමට නව පුහුණුකරුවෙක්",
       "News Content": "අයි පී එල් තරගාවලියේ චෙන්නායි සුපර් කින්ග්ස් කණ්ඩායමේ පිතිකරණ පුහුණුකරුවා ලෙසට ඔස්ට්‍රේලියා කණ්ඩායමේ හිටපු පිතිකරුවෙකු වන මයිකල් හසී පත්කර තිබෙනවා.\nමීට පෙර චෙන්නායි සුපර් කින්ග්ස් කණ්ඩායමේ පිතිකරුවෙකු ලෙසට ද අවස්ථා දෙකකදී ක්‍රීඩා කළ මයිකල් හසී අයි පී එල් තරගාවලියේ ආරම්භක සාමාජිකයෙකු ද වනවා.\n2008 සහ 2013 වසරවලදී සුපර් කින්ග්ස් කණ්ඩායම නියෝජනය කළ ඔහු 2015 වසරේදී මුම්බායි ඉන්දියන්ස් කණ්ඩායම වෙනුවෙන් ක්‍රීඩා කළා.\nඑමෙන්ම චෙන්නායි සුපර් කින්ග්ස් කණ්ඩායමේ වැඩිම ලකුණු ලබාගත් ක්‍රීඩකයන් අතර තුන්වන ස්ථානයේ මයිකල් හසී පසුවනවා.\nමෙම පත්වීම පිළිබඳ අදහස් දක්වමින් ඔස්ට්‍රේලියා හිටපු පිතිකරුවා කියාසිටියේ මෙම පුවත සැලවූ වහාම තමා ඉතා පුදුමයට පත්වු බවයි.\nඑමෙන්ම කණ්ඩායමේ ක්‍රීඩකයන්ට ජයග්‍රහණය කිරීමට මං සලසා දීමට හැකිවීම පිළිබඳ සතුටට පත්වන බව ද ඔහු සඳහන් කර තිබෙනවා.\nචෙන්නායි සුපර් කින්ග්ස් කණ්ඩායම වෙනුවෙන් මෙවර හැකි උපරිමයෙන් සහයෝගය ලබාදෙන බවයි මයිකල් හසී ප්‍රකාශකර ඇත්තේ.\nතමාට ඉතා සතුටට පත්විය හැකි මතකයන් චෙන්නායි සුපර් කින්ග්ස් කණ්ඩායම සමග සිටි සමයේ තිබු බව ද ඔහු සඳහන් කළා.\nකණ්ඩායම් අධ්‍යක්ෂ ජෝර්ජ් ජෝන් පෙන්වා දෙන්නේ මයිකල් හසී පුහුණුකරු ධුරයට තෝරා ගනු ලැබුවේ පුහුණුකරුවෙක් ලෙසටම පමණක් නොව ඔහුට කණ්ඩායමේ ක්‍රීඩකයන් සමග පවතින මනා සබඳතාව හේතුවෙන් ද වන බවයි.\nකෙසේවෙතත් මෙම පත් කිරීමට අදාළ ගිවිසුම් මෙතෙක් අත්සන් කර නැහැ.\nඒ මයිකල් හසී මේ දිනවල බිග් බෑෂ් තරගාවලියට එක්ව සිටීම හේතුවෙන්.\nකෙසේවෙතත් බොහෝ දුරට චෙන්නායි සුපර් කින්ග්ස් කණ්ඩායමට පත්කර ගනු ලබන්නේ මයිකල් හසී වනු ඇති බව ද කණ්ඩායම් අධ්‍යක්ෂවරයා ප්‍රකාශකර තිබෙනවා.",
       "URL": "https://www.hirunews.lk/sports/180389/චෙන්නායි-සුපර්-කින්ග්ස්-කණ්ඩායමට-නව-පුහුණුකරුවෙක්",
       "Category": "Sports",
       "Parent URL": "https://www.hirunews.lk/sports/all-news.php?pageID=266"
}