{
       "Source": "hirunews",
       "Timestamp": "Friday, 05 January 2018 - 14:27",
       "Headline": "පොන්ටින්ට දිල්ලිය බාර දෙයි",
       "News Content": "2018 ඉන්දීය ප්‍රිමිය ලීග් තරඟාවලිය ලබන අප්‍රේල් මස 05 වනදා ආරම්භ කිරීමට සැලසුම්කර තිබෙනවා.\nමේවර තරඟාවලිය නියෝජනය කරන දිල්ලි ඩෙයාර්ඩිවිල්ස් කණ්ඩායම සිය ප්‍රධාන පුහුණුකරු තනතුර සඳහා ඕස්ට්‍ර්ලියානු කණ්ඩායමේ හිටපු නායක රිකී පොන්ටින් එක්කර ගෙන ඇති බවයි ක්‍රීඩා මාධ්‍ය වාර්තා කරන්නේ.\nරිකී පොන්ටින් 2015 සහ 2016 වසර වල අයි.පී.එල් තරඟාවලිය තුලදී මුම්බායි ඉන්දියන්ස් කණ්ඩායමේ ප්‍රධාන පුහුණුකරු ලෙස කටයුතු කළා.\nඔහු මුම්බායි ඉන්දියන්ස් පිලේ ප්‍රධාන පුහුණුකරු තනතුරෙන් ඉවත්වීමෙන් පසු එම වගකීම ශ්‍රී ලංකා කණ්ඩායමේ හිටපු නායක මහේල ජයවර්ධන වෙත පැවරුණා.\nදිල්ලි කණ්ඩායම සමඟ රිකී පොන්ටින් එක්වීම වෙනුවෙන් එම කණ්ඩායමේ ප්‍රධාන විධායක නිලධාරී හේමන්ත් ඩුවා සිය ටුවිටර් ගිණුම ඔස්සේ සුබ පැතුම් ඒකර තිබුනේ තුන් වතාවක් ලෝක ශුරයා දිල්ලි කණ්ඩායම වෙත සාදරයෙන් පිළිගන්නා බවටයි.\nමේ අතර 2018 වසරේ අයි.පී.එල්  තරගාවලියට අදාළව එක් එක් කණ්ඩායම් විසින් රඳවා ගනු ලබන ක්‍රීඩකයන් ඊයේ (04) ප්‍රකාශයට පත් කළා.\nඒ අනුව, වාර්තාගත වැඩිම මුදලකට එනම්, ඉන්දීය රුපියල් කෝටි 17 කට ඉන්දීය නායක විරාට් කෝලි රඳවා ගැනීමට රෝයල් චැලෙන්ජර්ස් බැංගලෝර් පිල තීරණය කර තිබෙනවා.",
       "URL": "https://www.hirunews.lk/sports/180257/පොන්ටින්ට-දිල්ලිය-බාර-දෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=267"
}