{
       "Source": "hirunews",
       "Timestamp": "Saturday, 23 March 2019 - 8:48",
       "Headline": "20-20 ක්‍රිකට් වසන්තය අරඹමින් IPL අද සිට",
       "News Content": "පන්දුවාර විස්සයි විස්ස ක්‍රිකට් වසන්ත අරඹමින්  12 වැනි ඉන්දීය ප්‍රිමියර් ලීග් පන්දුවාර 20-20 තරඟාවලිය අද (23) ආරම්භ වනවා.\nමෙවර තරඟාවලිය සඳහා මුම්බායි ඉන්දියන්ස්, දිල්ලි කැපිටල්ස්, සන්රයිසස් හයිද්‍රාබාද්, කොල්කටා නයිට්රයිඩර්ස්, රාජස්ථාන් රෝයල්ස් සහ කිංග්ස් ලෙවන් පන්ජාබ් යන කණ්ඩායම් එක්වනවා.\nඅද ඇරඹෙන තරඟාවලිය ලබන මැයි මස 12 වනදා දක්වා පැවැත්වීමටයි අයි.පී.එල්. සංවිධායකයින් කටයුතු කර ඇත්තේ.\nමෙවර තරඟාවලියේ මූලික වටයට ඇතුළත්ව ඇති තරඟ සංඛ්‍යාව 56ක්.\nතරඟාවලිය ආරම්භ කරමින් අද දින මහේන්ද්‍ර සිං දෝනිගේ නායකත්වයෙන් යුත් චෙන්නායි සුපර් කිංග්ස් කණ්ඩායම සහ විරාට් කෝලිගේ නායකත්වයෙන් යුත් රෝයල් චැලෙන්ජර්ස් බැංගලෝර් කණ්ඩායම පිටියට පිවිසීමට නියමිතයි.\nඅද තරඟය පැවැත්වෙන්නේ චෙන්නායිහිදී යි.\nශ්‍රී ලංකාව නියෝජනය කරමින් මෙවර තරඟාවලියට එක්වන එකම ක්‍රීඩකයා වන්නේ ලසිත් මාලිංගයි.\nමාලිංග මුම්බායි ඉන්දියන්ස් කණ්ඩායම නියෝජනය කරන අතර අයි.පී.එල්. තරඟාවලියේ වැඩිම කඩුලු ලාභියාද වන්නේ ඔහුයි.",
       "URL": "https://www.hirunews.lk/sports/212980/20-20-ක්‍රිකට්-වසන්තය-අරඹමින්-ipl-අද-සිට",
       "Category": "Sports",
       "Parent URL": "https://www.hirunews.lk/sports/all-news.php?pageID=171"
}