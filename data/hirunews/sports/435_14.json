{
       "Source": "hirunews",
       "Timestamp": "Monday, 21 December 2015 - 15:33",
       "Headline": "පාපන්දු ලොක්කා -  සොක්කා එක්කම  ගෙදර යවයි",
       "News Content": "ජාත්‍යන්තර පාපන්දු සම්මේලනයේ සභාපති සෙප් බ්ලැටර් සහ යුරෝපා පාපන්දු සම්මේලනයේ ප්‍රධානී මයිකල් ප්ලැටිනිට වසර 8කට පාපන්දු ක්‍රීඩාවේ සියලූ කටයුතු තහනම් කිරීමේ නියෝගයක් අද (21)නිකුත් කෙරුණා. ඒ, ජාත්‍යන්තර පාපන්දු සම්මේලනයේ ආචාර ධර්ම කමිටුව ඔවුන්ට එරෙහිව එල්ල වී තිබූ දූෂණ චෝදනා පිළිබදව පරීක්ෂණයක් පැවැත්වීමෙන් අනතුරුවයි.\nසෙප් බ්ලැටර් විසින් මයිකල් ප්ලැටිනිට 2011 වසරේදී ඩොලර් මිලියන 2ක මුදලක් ලබාදීම සම්මේලනයේ විනය නීති උල්ලංගණය කිරීමක් ලෙස හඳුනාගෙන තිබෙනවා.\n1998 වසරේ සිට ජාත්‍යන්තර පාපන්දු සම්මේලනයේ සභාපති ධුරය දරණ 79 හැවිරිදි සෙප් බ්ලැටර් මෙන්ම මීළඟ සභාපතිවරයා වන බවට විශ්වාස කෙරෙන 60 හැවිරිදි ප්ලැටිනි ද එම චෝදනා ප්‍රතික්ෂේප කළා.\nවිනය කමිටුවේ තීන්දුවට එරෙහිව අභියාචනයක් ඉදිරිපත් කරන බවයි සෙප් බ්ලැටර්ගේ නීතිඥයන් සඳහන් කළේ.",
       "URL": "https://www.hirunews.lk/sports/122524/පාපන්දු-ලොක්කා-සොක්කා-එක්කම-ගෙදර-යවයි",
       "Category": "Sports",
       "Parent URL": "https://www.hirunews.lk/sports/all-news.php?pageID=435"
}