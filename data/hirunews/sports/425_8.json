{
       "Source": "hirunews",
       "Timestamp": "Sunday, 28 February 2016 - 12:59",
       "Headline": "කාන්තා විනිසුරුවරියන් ක්‍රිකට් ලෝක කුසලානයට",
       "News Content": "මෙවර ඉන්දියාවේ පැවැත්වෙන විස්සයි විස්ස ලෝක කුසලාන තරඟාවලිය සඳහා ප්‍රථමවරට කාන්තා විනිසුරුවන්ද යොදාගැනීමට ජාත්‍යන්තර ක්‍රිකට් සම්මේලනය තීරණය කර තිබෙනවා.\nවිස්සයි විස්ස ලෝක කුසලාන තරඟාවලිය සඳහා 31 දෙනෙකුගෙන් යුත් විනිසුරු සංචිතයක් ජාත්‍යන්තර සම්මේලනය මගින් ප්‍රකාශයට පත් කළ අතර, ඊට විනිසුරුවරියන් දෙදෙනෙකුද ඇතුළත්.\nනවසීලන්තයේ කැතී ක්‍රොස් ඉන් එක් විනිසුරුවරියක වන අතර, ඇය මීට පෙර කාන්තා ලෝක කුසලාන ක්‍රිකට් තරඟාවලි තුනකදී විනිසුරුවරියක ලෙස කටයුතු කර තිබෙනවා.\nකැතී ලබන මාර්තු 16 වනදා චෙන්නායි හි පැවැත්වෙන පාකිස්ථාන - බංග්ලාදේශ විස්සයි විස්ස ලෝක කුසලාන තරඟාවලියේ විනිසුරුවරියක ලෙස කටයුතු කරනු ඇති.\nක්ලෙයාර් පොලොසැක් එලෙස නම් කර ඇති අනෙක් විනිසුරුවරියයි.\nඇය  ඕස්ට්‍රේලියාව නියෝජනය කරන වෘත්තියෙන් පාසල් ගුරුවරියක් වන 27 හැවිරිදි කාන්තාවක්.\nවිනිසුරුවරියක ලෙස සුදුසුකම් ලබා ඇති ඇය  ඕස්ට්‍රේලියානු ප්‍රාන්ත ක්‍රිකට් තරඟාවලියේ විනිශ්චයටද මීට පෙර එක්වී තිබෙනවා.",
       "URL": "https://www.hirunews.lk/sports/127340/කාන්තා-විනිසුරුවරියන්-ක්‍රිකට්-ලෝක-කුසලානයට",
       "Category": "Sports",
       "Parent URL": "https://www.hirunews.lk/sports/all-news.php?pageID=425"
}