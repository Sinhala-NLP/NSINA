{
       "Source": "hirunews",
       "Timestamp": "Tuesday, 02 June 2020 - 14:08",
       "Headline": "දකුණු අප්‍රිකානු ක්‍රිකට් ක්‍රීඩකයන් ඉදිරි සතියේ පුහුණුවීම් අරඹයි",
       "News Content": "\\r\\n\n\\r\\n\n\\r\\n\nරජයේ අනුමැතියට යටත්ව දකුණු අප්‍රිකානු ජාතික ක්‍රිකට් කණ්ඩායමේ ක්‍රීඩකයන් ඉදිරි සතියේ නැවතත් පුහුණුවීම් ආරම්භ කිරීමට නියමිතයි.\nකොවිඩ් 19 ගෝලීය වසංගතය හේතුවෙන් වසා දැමුණු දකුණු අප්‍රිකාව අදියර 5 කින් විවෘත කෙරෙන අතර, දැන් එහි තුන්වන අදියරටයි එළඹ තිබෙන්නේ.\nඒ යටතේ වෘත්තීයමය ක්‍රීඩා පුහුණු කටයුතු සඳහා එරට ක්‍රීඩා අමාත්‍යාංශය මගින් අනුමැතිය ලබාදෙනු ඇති.\nසිය ජාතික කණ්ඩායමේ පුහුණු කටයුතු මට්ටම් 3කින් ආරම්භ කිරීමට දකුණු අප්‍රිකානු ක්‍රිකට් ආයතනය සැලසුම් කර ඇති අතර, මේ මස අවසානයේ ප්‍රදර්ශන තරඟයක් පැවැත්වීමට ද අපේක්ෂා කරනවා.\nපළමු අදියරේ පුහුණු කටයුතු සඳහා දකුණු අප්‍රිකානු ක්‍රිකට් ආයතනය සෞඛ්‍යාරක්ෂණ මාර්ගෝපදේශ පෙළක් හඳුන්වාදී ඇති අතර, පන්දුව පිරිමැදීමට කේඨය ගැල්වීම එහිදී තහනම් වනු ඇති.\nදකුණු අප්‍රිකානු පිලේ මීළඟ ජාත්‍යන්තර තරඟාවලිය වන්නේ ලබන ජූලි සහ අගෝස්තු මාසවලට යෙදී ඇති කොදෙව් සංචාරයයි.\nඑහෙත් කොදෙව්වන් කල් දැමූ එංගලන්ත සංචාරයට සහභාගි වන බැවින්, දකුණු අප්‍රිකානු පිළේ සංචාරය කල් දමනු ඇතැයි අපේක්ෂිතයි. එමෙන්ම, ඒ වෙනුවට කොදෙව් පිළ වසර අවසානයේ දකුණු අප්‍රිකාවට ගෙන්වීම පිළිබදව ද අවධානය යොමුව තිබෙනවා.\nඅගෝස්තු මාසය අවසානයේ ඉන්දීය පිළ ද දකුණු අප්‍රිකාවේදී විස්සයි විස්ස තරගාවලියකට සහභාගිවීමට නියමිතයි.\n\\r\\n\n\\r\\n\n\\r\\n",
       "URL": "https://www.hirunews.lk/sports/242110/දකුණු-අප්‍රිකානු-ක්‍රිකට්-ක්‍රීඩකයන්-ඉදිරි-සතියේ-පුහුණුවීම්-අරඹයි",
       "Category": "Sports",
       "Parent URL": "https://www.hirunews.lk/sports/all-news.php?pageID=96"
}