{
       "Source": "hirunews",
       "Timestamp": "Sunday, 02 June 2019 - 8:52",
       "Headline": "දිමුත් කරුණාරත්නගෙන් ලෝක වාර්තාවක්",
       "News Content": "1996 ලෝක ශූරයන් මෙන්ම 2007 සහ 2011 වසරවල අනුශූරයන් වූ, විකිපීඩියා වෙබ් අඩවියේ සිංහයන් යන අන්වර්ථ නාමයෙන් හඳුන්වන ශ්‍රී ලංකා ක්‍රිකට් පිල ඊයේ මෙවර අයි.සී.සී. ලෝක කුසලාන සටන ආරම්භ කළේ දැවැන්ත පරාජයකින්.\nමනා සූදානමකින් යුත් ස්ථාවර නවසීලන්ත පිල හමුවේ කළක් තිස්සේ අසංවිධානාත්මක වූ ශ්‍රී ලංකා පිල අසරණ වූයේ, එංගලන්තයේ විවිධ ප්‍රදේශවල සිට පැය ගණනක චාරිකාවකින් වේල්සයේ කාඩිෆ් වෙත පැමිණි ශ්‍රී ලාංකික ක්‍රීඩාලෝලීන්ගේ බලාපොරොත්තුද සුන් කරමින්.\nකාසියේ වාසිය දිනූ නවසීලන්තය ශ්‍රී ලංකාවට පළමුවෙන් පන්දුවට පහරදෙන ලෙස ඇරයුම් කළ අතර, ශ්‍රී ලංකාව පන්දු වාර 29 යි පන්දු දෙකකදී සියලූ ක්‍රීඩකයන් දැවී රැස් කළේ ලකුණු 136 ක් පමණයි.\nඑහිදී නායක දිමුත් කරුණාරත්න ආරම්භක පිතිකරු ලෙස පිටියට පිවිස අවසන් කඩුල්ල දැවී යනතුරු පිටියේ රැඳී සිටියේ නොදැවී ලකුණු 52 ක් රැස් කරමින්.\nඔහු ඒ අනුව එම දස්කම් පෑ ලොව දොළොස්වන එක්දින ක්‍රීඩකයා මෙන්ම දෙවන ශ්‍රී ලාංකික ක්‍රීඩකයා බවට පත්වුණා.\nමැට් හෙන්රි නවසීලන්තය වෙනුවෙන් ලකුණු 29 කට කඩුලූ 3 ක්ද, ලොකී ෆර්ගසන් ලකුණු 22 කට කඩුලූ 3 ක්ද බිඳ හෙලූවා.\nලකුණු 137 ක පහසු ඉලක්කය හඹා යාමට නවසීලන්ත ක්‍රීඩකයන් වැය කළේ පන්දු වාර 16 යි එක් පන්දුවක් පමණයි.\nඔවුන් කිසිදු ක්‍රීඩකයෙකු නොදැවී ජයග්‍රාහී ඉලක්කය කරා ළඟාවූ අතර, එහිදි මාටින් ගප්ටිල් නොදැවී ලකුණු 73 ක් සහ කොලින් මුන්රෝ නොදැවී ලකුණු 58 ක් රැස් කළා.\nකණ්ඩායම තරගයෙන් පරාජයට පත්වුවද කාඩිෆ් හි සොෆියා ගාඩ්න්ස් ක්‍රීඩාංගණයට එක්වූ ශ්‍රී ලාංකික ක්‍රීඩාලෝලීන්, පපරේ සංගීතයට නටමින් ප්‍රීතිවන අයුරු දැක්වෙන වීඩියෝවක් අන්තර්ජාලයට එක්කර තිබුණා.",
       "URL": "https://www.hirunews.lk/sports/217556/දිමුත්-කරුණාරත්නගෙන්-ලෝක-වාර්තාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=159"
}