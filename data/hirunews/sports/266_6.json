{
       "Source": "hirunews",
       "Timestamp": "Tuesday, 09 January 2018 - 12:05",
       "Headline": "තීරණාත්මක තුන්කොන් තරඟාවලියට, සමුගත් සුපිරි පිතිකරුවා යළි කණ්ඩායමට කැඳවයි",
       "News Content": "ඕස්ට්‍රේලියානු කණ්ඩායමේ හිටපු නායකයෙක් සහ සුපිරි පිතිකරුවෙක් වන රිකී පොන්ටින් නැවතත් ඕස්ට්‍රේලියානු කණ්ඩායමට කැඳවා තිබෙනවා.\nඕස්ට්‍රේලියානු ප්‍රධාන පුහුණුකරුගේ සහයට, සහය පුහුණුකරුවෙකු වශයෙන් පොන්ටින් මෙලෙස කණ්ඩායමට එක්කර ගෙන ඇති බවයි වාර්තා වන්නේ.\nඩැරන් ලේමන් මේ වන විට ඕස්ට්‍රේලියානු කණ්ඩායමේ ප්‍රධාන පහුණුකරු ලෙස කටයුතු කරනු ලබනවා.\nලබන පෙබරවාරි මස ඕස්ට්‍රේලියාව, එංගලන්තය සහ නවසීලන්තය අතර පැවැත්වීමට නියමිත තුන්කොන් පන්දුවාර 20 තරඟාවලිය මුලික කරගනිමින් පොන්ටින්ගේ සහය ලබා ගැනීමට අපේක්ෂා කරන බවයි එරට ක්‍රිකට් ආයතනය පවසන්නේ.\nක්‍රීඩා මාධ්‍ය වාර්තා කරන ආකාරයට පොන්ටින් සහය පුහුණුකරුවෙකු ලෙස මෙලෙස පත් කිරීම 2020දී පැවැත්වීමට නියමිත පන්දුවාර විස්ස ලෝක කුසලාන තරඟාවලිය වෙනුවෙන් ඔහු ඕස්ට්‍රේලියානු 20-20 කණ්ඩායමේ ප්‍රධාන පුහුණුකරු ලෙස පත්කිරීමට පෙරමඟ තැනීමක් බවයි.\nඕස්ට්‍රේලියා, එංගලන්තය සහ නවසීලන්තය අතර පැවැත්වෙන තුන්කොන් 20-20  තරඟාවලියේ පළමු තරඟය ඕස්ට්‍රේලියානු කණ්ඩායම සහ නවසීලන්ත කණ්ඩායම අතර ලබන පෙබරවාරි මස 03 වනදා සිඩ්නි ක්‍රිකට් ක්‍රීඩාංගනයේදී පැවැත්වීමට සැලසුම්කර තිබෙනවා.\nමේ අතර මෙවර ඉන්දීය ප්‍රිමිය ලීග් තරඟාවලිය නියෝජනය කරන දිල්ලි ඩෙයාර් ඩිවිල්ස් කණ්ඩායමේ ප්‍රධාන පුහුණුකරු තනතුරද රිකී පොන්ටින්ට හිමිවුණා.",
       "URL": "https://www.hirunews.lk/sports/180570/තීරණාත්මක-තුන්කොන්-තරඟාවලියට-සමුගත්-සුපිරි-පිතිකරුවා-යළි-කණ්ඩායමට-කැඳවයි",
       "Category": "Sports",
       "Parent URL": "https://www.hirunews.lk/sports/all-news.php?pageID=266"
}