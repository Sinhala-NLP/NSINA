{
       "Source": "hirunews",
       "Timestamp": "Wednesday, 03 March 2021 - 20:09",
       "Headline": "සචිත්‍රගෙන් පැය 08ක් ප්‍රශ්න කරයි (වීඩියෝ)",
       "News Content": "ලංකා ප්‍රිමියර් ලීග් පන්දුවාර 20 ක්‍රිකට් තරගාවලිය අතරතුර තරග පවාදීමකට ක්‍රීඩකයින් දෙදෙනෙකු පොළඹවා ගැනීමට උත්සහ කිරීමේ සිද්ධියක් සම්බන්ධයෙන් සිදුකෙරෙන විමර්ශනයන්ට අදාළව හිටපු ක්‍රිකට් ක්‍රීඩක සචිත්‍ර සේනානායකගෙන් ක්‍රීඩා සම්බන්ධ වැරදි වැළැක්වීමේ විශේෂ පොලිස් විමර්ශන ඒකකය අද පැය 08 කට වැඩි කාලයක් ප්‍රශ්න කළා.\nඒ අනුව ඔහු කොළඹ සුගතදාස ක්‍රීඩා සංකීර්ණයේ පිහිටා තිබෙන මෙම ඒකකය හමුවේ අද පෙනී සිටියේ පෙරවරු 10.30ට පමණයි.\nප්‍රකාශය ලබාදීමෙන් පසු සචිත්‍ර සේනානායක පස්වරු 6.30ට පමණ ඉන් පිටව ගිය බවයි අප වාර්තාකරු කියා සිටියේ.\nඑල්.පි.එල් තරගාවලියේදී ශ්‍රී ලංකා හිටපු ක්‍රීඩකයෙකු සහ යොවුන් දඟ පන්දු යවන්නෙකු වංචා සහ දූෂණ කටයුත්තක් සඳහා පොළඹවා ගැනීම සඳහා දුරකථනය ඔස්සේ උත්සාහ කර ඇති බවටයි සචිත්‍රට චෝදනා එල්ල වී ඇත්තේ.\n2019 අංක 24 දරණ ක්‍රීඩාවලට සම්බන්ධ වැරදි වැළැක්වීමේ පනතට අනුව විශේෂ පොලිස් ඒකකය මගින් විමර්ශණයක් ආරම්භ කලේ ඉන් අනතුරුවයි.\nඅදාල විමර්ශණයට අදාලව එල්.පි.එල් තරඟාවලියට ක්‍රීඩා කළ ක්‍රීඩකයින් දෙදෙනාගෙන් ප්‍රකාශ සටහන් කර ගැනීමට එම එකකයේ නිලධාරීන් මිට පෙර කටයුතු කර තිබුණා.",
       "URL": "https://www.hirunews.lk/sports/264250/සචිත්‍රගෙන්-පැය-08ක්-ප්‍රශ්න-කරයි-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=64"
}