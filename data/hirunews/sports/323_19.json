{
       "Source": "hirunews",
       "Timestamp": "Monday, 19 June 2017 - 10:16",
       "Headline": "ඉන්දියානුවන්ගේ සිහින බොඳ කළ අමීර්ගේ වික්‍රමය",
       "News Content": "අයි.සී.සී. ශූරයින්ගේ කුසලාන ක්‍රිකට් තරඟාවලියේ ශූරතාව දිනාගැනීමට පාකිස්ථානය ඊයේ සමත්වුණා.\nඒ අවසන් මහා තරගයේදී ප්‍රබල ඉන්දීය කණ්ඩායම ලකුණු 180 කින් පරාජයට පත් කරමින්.\nඉන්දීය නායකයාගේ ආරාධනයෙන් ප්‍රථමයෙන් පන්දුවට පහරදුන් පාකිස්ථානය නියමිත පන්දු වාර 50 අවසානයේදී කඩුලු 4 ක් දැවී ලකුණු 338 ක් රැස් කළා.\nලකුණු 339ක දැවැන්ත ඉලක්කයක් හඹා ගිය ඉන්දීය කණ්ඩායමට පන්දු වාර 30 යි පන්දු 3 ක් අවසානයේදී සියලුදෙනා දැවී රැස් කරගත හැකිවූයේ ලකුණු 158 ක් පමණයි.\nමෙම තරඟයේදී පකිස්ථාන වේගපන්දු යවන ක්‍රීඩක මොහොමඩ් අමීර්ගේ ආක්‍රමණශීලී පන්දු යැවීම පිළිබදව බොහෝ දෙනෙකුගේ අවධානය යොමුවුණා.\nඉන්දීය කණ්ඩායමේ ප්‍රභලතම පිතිකරුවන් තිදෙනා වන රෝහිත් ශර්මා, විරාට් කෝලි සහ ශිකර් ධාවාන්ගේ කඩුලු දවාගැනීමට සමත්වුණේ මොහොමඩ් අමීර් විසින්.\nඑහිදී අමීර් විසින් තරගයේ පළමු පන්දු වාරයේ 03 වන පන්දුවේදී රෝහිත් ශර්මා දවාගත්තා.\nඔහු විසින් යැවූ ඉන්දීය ඉනිමේ තුන්වන පන්දුවාරයේ 03 වන පන්දුවට විරාට් කෝලි අසාර් අලී අතට උඩ පන්දුවක් ලබා දෙන අතර එය රැක ගැනීමට ඔහු සමත් වන්නේ නැහැ.\nකෙසේ වෙතත් එම අවස්ථාවෙන් ප්‍රයෝජන ගැනීමට විරාට් කෝලිට අවස්ථාව නොලැබෙන අතර එම පන්දුවාරයේම සිව්වන පන්දුවට ලකුණු 05ක් ලබා සිටි  කෝලි විසින් ලබා දෙන උඩ පන්දුව Shadab Khan විසින් රැකගනු ලබනවා.\nශිකර් ධාවාන්ගේ කඩුල්ල මොහොමඩ් අමීර් විසින් දවා ගනු ලබන්නේ තරගයේ 09වන පන්දුවරයෙදීයි.\nඅමිර්ගේ පන්දුවාර තුල සිදුවූ මෙම අවස්ථා 04 ලොව වටා සිටින ක්‍රීඩා ලෝලීන්ගේ අවධානයට මේ වන විටත් පත්ව තිබීම විශේෂත්වයක්.\nඔහු විසින් ඊයේ තරඟයේදී පන්දුවාර 06ක් ක්‍රියාත්මක කර නිලකුණු පන්දුවාර 02ක් සමගින් ලකුණු 16කට කඩුලු 03ක් බිද දැමුවා.\nඑම අවස්ථා පහතින්.",
       "URL": "https://www.hirunews.lk/sports/163886/ඉන්දියානුවන්ගේ-සිහින-බොඳ-කළ-අමීර්ගේ-වික්‍රමය",
       "Category": "Sports",
       "Parent URL": "https://www.hirunews.lk/sports/all-news.php?pageID=323"
}