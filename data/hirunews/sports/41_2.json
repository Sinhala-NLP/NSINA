{
       "Source": "hirunews",
       "Timestamp": "Tuesday, 05 October 2021 - 13:18",
       "Headline": "විස්සයි විස්ස ලෝක කුසලානය ප්‍රේක්ෂකයින්ට විවර වෙයි",
       "News Content": "ඕමානයේ සහ එක්සත් අරාබි එමීර් රාජ්‍යයේ පැවැත්වෙන මෙවර විස්සයි විස්ස ලෝක කුසලාන තරගාවලිය නැරඹීම සඳහා ලොව පුරා ප්‍රේක්ෂකයන්ට දැන් අවස්ථාවක් හිමි වී තිබෙනවා.\nඒ ක්‍රීඩාංගනවල ආසන සංඛ්‍යාවෙන් සියයට 70ක් දක්වා ප්‍රේක්ෂකයන් ඇතුළු කර ගැනීම ජාත්‍යන්තර ක්‍රිකට් සම්මේලනය මගින් අනුමත කිරීමත් සමඟයි.\nඒ අනුව, විස්සයි විස්ස ලෝක කුසලාන තරගාවලියේ තරග හතලිස් පහ සඳහාම ප්‍රවේශපත් අලෙවිය දැන් ක්‍රියාත්මකයි.\nලබන 17 වනදා ඕමානයේ මස්කට් නුවර සුදුසුකම් ලැබීමේ තරගාවලියෙන් ආරම්භ වන විස්සයි විස්ස ලෝක කුසලාන තරගාවලිය නොවැම්බර් 14 වනදා අවසන් වන්නේ එක්සත් අරාබි එමීර් රාජ්‍යයෙන්.\nමෙවර විස්සයි විස්ස ලෝක කුසලාන තරගාවලියේ සුදුසුකම් ලැබීමේ තරගාවලියට සහභාගි විය යුතු ශ්‍රී ලංකා පිල සිය මුල්ම තරගය ලෙස නැමීබියාව සමග තරග වදින්නේ ලබන 18 වනදායි.",
       "URL": "https://www.hirunews.lk/sports/284136/විස්සයි-විස්ස-ලෝක-කුසලානය-ප්‍රේක්ෂකයින්ට-විවර-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=41"
}