{
       "Source": "hirunews",
       "Timestamp": "Tuesday, 28 March 2017 - 20:53",
       "Headline": "දෙවන එක්දින තරගය ජය පරාජයෙන් තොරව අවසන්",
       "News Content": "සංචාරක බංග්ලාදේශ කණ්ඩායම සහ ශ්‍රී ලංකාව අතර දෙවන එක්දින තරගය වර්ෂාව හේතුවෙන් අත්හැර දමා තිබෙනවා.\nදඹුල්ලට පවතින දැඩි වර්ෂාපතනය හේතුවෙන් බංග්ලාදේශ පිළිතුරු ඉනිම ආරම්භ කිරීමට ද හැකියාවක් ලැබුනේ නැහැ.\nක්‍රිකට් පුවත් සේවාවල දැක්වෙන්නේ 2013 වසරේ මාර්තු මස 28 වනදා ද බංග්ලාදේශය සහ ශ්‍රී ලංකාව අතර පල්ලෙකැලේ පැවති තරගයකට ද මෙලෙස වර්ෂාවෙන් බාධා එල්ලවු බවයි.\nඑම තරගයෙන් ඩක්වත් ලුවිස් න්‍යාය අනුව බංග්ලාදේශයට කඩුළු 3ක ජයක් හිමිව තිබුනා.\nඅද තරගයේ කාසියේ වාසිය දිනා පළමුවෙන් පන්දුවට පහරදුන් ශ්‍රී ලංකා කණ්ඩායමට පන්දුවාර 49 යි පන්දු 5 ක් අවසානයේ සියලුදෙනා දැවී ලබාගැනීමට හැකිවුයේ ලකුණු 311 ක් පමණයි.\nතම 200 වන එක්දින තරගයට ක්‍රීඩා කළ උපුල් තරංග ලකුණු 65 ක් ලබාගත්තේ 31 වන අර්ධ ශතකය ද වාර්තා කරමින්.\nකුසල් මෙන්ඩිස් සිය පළමු එක්දින ශතකය ලබාගත් අතර දැවී යන විට ඔහු ලකුණු 102 ක් ලබා සිටියා.\nඅසේල ගුණරත්න පන්දු 28 කින් වේගවත් ලකුණු 39 ක් ලබාගත්තේ හතරේ පහර 4 ක් සහ එක් හයේ පහරක් ද සමගින්.\nමිලින්ද සිරිවර්ධන 30 යි. පන්දු යැවීමේදී තක්ෂින් අහමඩ් කඩුලු 4 ක් බිඳහෙලුවා.\nඔහු කඩුලු ත්‍රිත්වයක් ද ලබාගත්තේ 49 පන්දු වාරයේදී අසේල ගුණරත්න / නුවන් ප්‍රදීප් සහ සුරංග ලක්මාල් පිටියෙන් ඉවත් කරමින්.\nඔහු එක්දින තරගවලදී කඩුලු ත්‍රිත්වයක් ලබාගත් 3 වන බංග්ලාදේශ ක්‍රීඩකයා ලෙසට ද වාර්තා අතරට එක්වනවා.",
       "URL": "https://www.hirunews.lk/sports/157970/දෙවන-එක්දින-තරගය-ජය-පරාජයෙන්-තොරව-අවසන්",
       "Category": "Sports",
       "Parent URL": "https://www.hirunews.lk/sports/all-news.php?pageID=342"
}