{
       "Source": "hirunews",
       "Timestamp": "Saturday, 22 January 2022 - 8:50",
       "Headline": "ශ්‍රී ලංකා යොවුන් පිල 19 න් පහළ ක්‍රිකට් ලෝක කුසලාන අවසන් පූර්ව වටයට",
       "News Content": "බටහිර ඉන්දීය කොදෙව් දිවයින් හි පැවැත්වෙන වයස අවුරුදු 19න් පහළ ක්‍රිකට් ලෝක කුසලාන තරගාවලියේ අවසන් පූර්ව වටය සඳහා සුදුසුකම් ලැබීමට ශ්‍රී ලංකා යොවුන් ක්‍රිකට් පිල ඊයේ සමත් වුණා.\nඒ, මූලික වටයේ තුන් වැනි තරගයෙන් ද ජයග්‍රහණය කරමින්.\nකොදෙව් 19න් පහළ පිල සමඟ පැවති එම තරගයේ දී කාසියේ වාසිය දිනූ ශ්‍රී ලංකා පිල පළමුවෙන් පන්දුවට පහර දෙන ලෙස කොදෙව්වන්ට ඇරයුම් කළා.\nඔවුන් සිය පන්දු වාර 50 තුළ දී රැස් කළ ලකුණු සංඛ්‍යාව 250ක්.\nනායක දුනිත් වෙල්ලාලගේ එහිදී ලකුණු 39කට කඩුලු 3ක් බිඳ හෙලුවා.\nශ්‍රී ලංකා යොවුන් පිල පන්දු වාර 48යි පන්දු දෙකක දී කඩුලු 7ක් දැවී ලකුණු 251ක් රැස් කරමින් තරගයේ ජය හිමිකරගත්තා.\nසදීශ රාජපක්ෂ එහි දී ලකුණු 76ක් රැස් කළ අතර, අංජල බණ්ඩාර ලකුණු 40ක් ලබාගත්තා.\nමේ අනුව ඩී කාණ්ඩයෙන් ශ්‍රී ලංකා වයස අවුරුදු 19න් පහළ පිල සහ ඕස්ටේ්‍රලියානු පිල අවසන් පූර්ව වටය සඳහා සුදුසුකම් ලබනවා.",
       "URL": "https://www.hirunews.lk/sports/294751/ශ්‍රී-ලංකා-යොවුන්-පිල-19-න්-පහළ-ක්‍රිකට්-ලෝක-කුසලාන-අවසන්-පූර්ව-වටයට",
       "Category": "Sports",
       "Parent URL": "https://www.hirunews.lk/sports/all-news.php?pageID=29"
}