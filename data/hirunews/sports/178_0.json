{
       "Source": "hirunews",
       "Timestamp": "Monday, 18 February 2019 - 9:22",
       "Headline": "ක්‍රිකට් පිටියේ සුපිරි වමත් ප්‍රහාරකයා එක්දින පිටියට සමුදීම නිවේදනය කරයි",
       "News Content": "එංගලන්තයේදී පැවැත්වීමට නියමිත ලෝක කුසලාන ක්‍රිකට් තරඟාවලියෙන් අනතුරුව තමන් එක්දින ක්‍රිකට් තරගවලින් විශ්‍රාම ගන්නා බව බටහිර ඉන්දීය කොදෙව් කණ්ඩායමේ සුපිරි පිතිකරු ක්‍රිස් ගේල් ප්‍රකාශ කළා.\nඑරට ක්‍රිකට් පාලක මණ්ඩලය විසින් ක්‍රිස්ගේල් ඒ පිළිබඳව නිල වශයෙන් තමන් වෙත දැනුම්දෙනු ලැබූ බව ට්විටර් ගිණුම ඔස්සේ පණිවුඩයක් තබමින් සනාථ කර සිටියා.\nපෞද්ගලික හේතුවක් මත ඉකුත් වසරේදී ඉන්දියාව සමඟ පැවති එක්දින තරඟාවලියෙන් අනතුරුව බටහිර ඉන්දීය කණ්ඩායම නියෝජනය නොකළ ක්‍රිස්ගේල් එංගලන්තය සමඟ පැවැත්වීමට නියමිත එක්දින තරඟාවලියේ පළමු තරග දෙක සඳහා නම් කරන ලද සංචිතයට මේ වනවිටත් ඇතුළත් කර ඇති බවයි එරට ක්‍රිකට් පාලක මණ්ඩලය සඳහන් කළේ.\nකොදෙව් කණ්ඩායම වෙනුවෙන් එක්දින තරගවලදී වාර්තාගත ශතක විසි තුනක් සමගීන් ලකුණු 9727 ක් රැස් කර සිටින මෙම සුපිරි වමත් පිතිකරුවා දෙවැනි වන්නේ බ්‍රයන් ලාරාට පමණයි.\nලාරා එක්දින තරගවලදී සිය රට වෙනුවෙන් ලකුණු 10,405 ක් රැස් කර තිබෙනවා.",
       "URL": "https://www.hirunews.lk/sports/210645/ක්‍රිකට්-පිටියේ-සුපිරි-වමත්-ප්‍රහාරකයා-එක්දින-පිටියට-සමුදීම-නිවේදනය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=178"
}