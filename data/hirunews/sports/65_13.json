{
       "Source": "hirunews",
       "Timestamp": "Thursday, 25 February 2021 - 13:45",
       "Headline": "ශ්‍රී ලංකා ක්‍රිකට් කණ්ඩායම බටහිර ඉන්දීය කොදෙව්වට ලගා වේ",
       "News Content": "සති 4 ක චාරිකාවක් සඳහා ශ්‍රී ලංකා ක්‍රිකට් පිල බටහිර ඉන්දීය කොදෙව් දිවයින් වෙත ළඟා වූ බව එරට මාධ්‍ය වාර්තා සඳහන් කළා.\nශ්‍රී ලංකා පිල ඇන්ටිගුවා සහ බාබියුඩා දිවයින් වෙත ඊයේ ළගා වී ඇති අතර, කොදෙව් පිල සමඟ පළමු විස්සයි විස්ස තරගය ලබන මාර්තු 3 වනදා පැවැත්වෙනවා.\nශ්‍රී ලංකා පිල කොදෙව් දිවයින්හිදී විස්සයි විස්ස ජාත්‍යන්තර තරග 3 කට, එක්දින ජාත්‍යන්තර තරග 3 කට සහ ටෙස්ට් තරග දෙකකට සහභාගි වීමට නියමිතයි.\nබාබියුඩාහි සංචාරක හෝටලයකට පිවිසුනු ශ්‍රී ලංකා පිල ඉදිරි දින 3 තුල නිරෝධායනයට ලක් වන අතර, 4 වන දිනයේ පුහුණු කටයුතු ආරම්භ කරන බවයි බටහිර ඉන්දීය කොදෙව් පාලක මණ්ඩලයේ ප්‍රධාන විධායක ජොනී ග්‍රේව් සඳහන් කලේ.\nකෙසේ නමුත්, පුහුණු කටයුතු ආරම්භ කිරීමට පෙර ශ්‍රී ලංකා ක්‍රීඩකයන්ට තවත් කොරෝනා පරීක්ෂණයකට මුහුණදීමට සිදුවනු ඇති.\nශ්‍රී ලංකා පිල සහ බටහිර ඉන්දීය කොදෙව් දිවයින් අතර ක්‍රිකට් තරගාවලිය, කොරෝනා වසංගතය හේතුවෙන් දැඩි ජෛව ආරක්ෂක තත්ත්වයන් යටතේ පැවැත්වෙන බව බටහිර ඉන්දීය කොදෙව් පාලක මණ්ඩලයේ ප්‍රධානියා අවධාරණය කළා.",
       "URL": "https://www.hirunews.lk/sports/263650/ශ්‍රී-ලංකා-ක්‍රිකට්-කණ්ඩායම-බටහිර-ඉන්දීය-කොදෙව්වට-ලගා-වේ",
       "Category": "Sports",
       "Parent URL": "https://www.hirunews.lk/sports/all-news.php?pageID=65"
}