{
       "Source": "hirunews",
       "Timestamp": "Sunday, 07 April 2013 - 12:44",
       "Headline": "එස්.එල්.පී.එල් තරගාවලිය නියමිත පරිදි.",
       "News Content": "ශ්‍රී ලංකා ප්‍රිමියර් ලීග් තරඟාවලිය පිළිබඳව අවිනිශ්චිතතාවයක් මතුව නොමැති බව එස්.එල්.පී.එල්. තරඟාවලියේ අධ්‍යක්‍ෂ අජිත් ජයසේකර හිරු ප්‍රවෘත්ති අංශයට සඳහන් කළා.\nලබන අගෝස්තු මස 10 වැනිදා සිට සැප්තැම්බර් 07 වැනිදා දක්වා පැවැත්වීමට සැලසුම් කර ඇති මෙවර ශ්‍රී ලංකා ප්‍රිමියර් ලීග් ක්‍රිකට් තරඟාවලියේ සංවිධායක කටයුතු පිළිබඳ සාකච්ඡා ද මේ වනවිට ආරම්භ කර ඇති බවයි අජිත් ජයසේකර කියා සිටියේ.  මෙවර තරඟාවලිය සඳහා නව ක්‍රීඩංගන කිහිපයක් ද එක් කර ගැනීමට සැලසුම් කර ඇති අතර ඒ අනුව ගාල්ල අන්තර්ජාතික ක්‍රිකට් ක්‍රීඩංගනයේ සහ කුරුණෑගල වෙළගෙදර ක්‍රීඩංගණයේ ද තරඟ පැවැත්වීමට බලාපොරොත්තු වන බව තරග අධ්‍යක්ෂවරයා ප්‍රකාශ කළා. පසුගිය තරඟාවලියට එක්වූ කණ්ඩායම් 7ම මෙවර එස්.එල්.පී.එල්. තරඟාවලියට එක්වන බවයි අජිත් ජයසේකර හිරු ප්‍රවෘත්ති අංශයට සඳහන් කළේ.\nපසුගිය වසරේ එස්.එල්.පී.එල්. තරඟාවලි සංවිධායකයින් වන සිංගප්පූරු සමර්සෙට් එන්ටර්ටේන්මන්ට් වෙන්චර්ස් ආයතනය සහ ශ්‍රී ලංකා ඒ කණ්ඩායමේ හිටපු පුහුණුකරු ස්ටේන් නෙල් අතර ගිවිසුමෙහි ඇතිවී ඇති ගැටළුව තරඟාවලියට බලපෑමක් නොවන බවයි ඔහු අවධාරණය කළේ. පසුගිය එස්.එල්.පී.එල් තරගාවලියට අදාලව තමා වෙත ඇමෙරිකානු ඩොලර් අට ලක්ෂයක මුදලක් ගෙවන ලෙස ස්ටේන් නෙල්, සමර්සෙට් එන්ටර්ටේන්මන්ට් වෙන්චර්ස් ආයතනයට එරෙහිව නඩු පවරනු ලැබුවා.",
       "URL": "https://www.hirunews.lk/sports/56717/එස්-එල්-පී-තරගාවලිය-නියමිත-පරිදි",
       "Category": "Sports",
       "Parent URL": "https://www.hirunews.lk/sports/all-news.php?pageID=542"
}