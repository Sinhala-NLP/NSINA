{
       "Source": "hirunews",
       "Timestamp": "Sunday, 06 August 2017 - 14:41",
       "Headline": "දෙවන ටෙස්ට් තරඟයේ ජයත් ඉන්දියාවට",
       "News Content": "සංචාරක ඉන්දීය පිල සමග එස්.එස්.සී. ක්‍රීඩාංගණයේ පැවැති දෙවන ටෙස්ට් තරඟය ඉනිමකින් සහ ලකුණු  53 කින් ජයගන්නට ඉන්දියාව සමත් වුණා.\nඉන්දියාව මුල් ඉනිමේදී කඩුලූ 09 කට ලකුණු 622 ක් රැස් කළ අතර, ශ්‍රී ලංකාව මුල් ඉනිම සඳහා ලබාගත්තේ ලකුණු 183 ක් පමණයි.\nඉනිමක පරාජයෙන් ගැලවීමට දෙවන ඉනිම ක්‍රීඩා කළ ශ්‍රී ලංකා කණ්ඩායමට සියලු දෙන දැවී ලබා ගත හැකි වුයේ ලකුණු 386ක් පමණයි.\nකෙසේ නමුත් ශ්‍රී ලංකා පිලේ දෙවන ඉනිමේදී කුසල් මෙන්ඩිස් ලබාගත් ලකුණු 110 ට අමතරව ආරම්භක පිතිකරු දිමුත් කරුණාරත්නද අද සිය 06 වන ටෙස්ට් ශතකය වාර්තාකිරීමට සමත්වුණා.\nදිමුත් කරුණාරත්න දැවී යන විට රැස්කරගෙන සිටි ලකණු සංඛ්‍යාව 141ක්.\nශ්‍රී ලංකා දෙවන ඉනිමේ කඩුලු 05ක් දවා ගැනීමට ඉන්දීය දඟ පන්දු යවන ක්‍රීඩක  රවින්ද්‍ර ජඩේජා සමත් වූ අතර හර්දික් පාන්ඩයා සහ රවිචන්ද්‍රන් අශ්වින් අතර  කඩුලු 02 බැගින් බෙදී ගියා.\nඉන්දීය ඉනිමේ ලකුණු 70ක් රැස් කරගනිමින් ශ්‍රී ලංකා ඉනිම් දෙකේදීම කඩුලු 07ක් දවා ගත් රවින්ද්‍ර ජඩේජා දෙවන ටෙස්ට් තරඟයේ වීරයා සම්මානය හිමිකර ගත්තා.\nතරඟයේ වේගවත්ම අර්ධ ශතකය ලබා ගත් ක්‍රීඩකයාට හිමි ත්‍යාගය දිනාගැනීමට ශ්‍රී ලංකා පළමු ඉනිමේදී පන්දු 48කදී ලකුණු 51ක් ලබා ගත් නිරෝෂන් දික්වැල්ල සමත් වුණා.\nදෙරට අතර ගාල්ලේ පැවති පළමු ටෙස්ට් තරඟයේද ජය හිමිකරගත්තේ ඉන්දියාවයි.",
       "URL": "https://www.hirunews.lk/sports/167765/දෙවන-ටෙස්ට්-තරඟයේ-ජයත්-ඉන්දියාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=310"
}