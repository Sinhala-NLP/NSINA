{
       "Source": "hirunews",
       "Timestamp": "Friday, 17 July 2015 - 14:02",
       "Headline": "ඉන්දීය ක්‍රිකට් පාලක මණ්ඩලය සභාපති ඉල්ලා අස්වෙයි ?",
       "News Content": "2013 අයි.පී.එල් තරගාවලියේදී තරඟ පාවාදීම් ඇතුළු දූෂණවලට සම්බන්ධවීම නිසා වසර දෙකක තහනමක් නිර්දේශ කෙරුණු චෙන්නායි සුපර් කිංග්ස් සහ රාජස්ථාන් රෝයල්ස් කණ්ඩායම් සම්බන්ධයෙන් තීරණයක් ගැනීම ඉන්දීය ක්‍රිකට් පාලක මණ්ඩලයට පැවරෙන බව එරට ශ්‍රේෂ්ඨාධිකරණය පවසනවා. අයි.පී.එල් දූෂණ වාර්තාව මගින් විනිශ්චය ලබාදුන් විශ්‍රාමලත් විනිසුරු ආර්.එම්.ලෝධා ප්‍රකාශ කළේ ඒ සඳහා ඉන්දීය ක්‍රිකට් පාලක මණ්ඩලයට බලතල පවතින බවයි. මේ අතර, ඉන්දීය ක්‍රිකට් පාලක මණ්ඩලයේ සභාපති ජග්මෝහන් දාල්මියා සැප්තැම්බර් මාසයේ පැවැත්වෙන වාර්ෂික මහා සභාවට පෙර සිය තනතුරෙන් ඉවත්වනු ඇතැයි ඉන්දීය මාධ්‍ය වාර්තා කළා. සෞඛ්‍ය හේතූන් මත ඉල්ලා අස්වන ලෙස ඉන්දීය පාලක මණ්ඩලය 75 හැවිරිදි දාල්මියාගෙන් ඉල්ලා ඇති බවයි එමගින් සඳහන් කළේ.",
       "URL": "https://www.hirunews.lk/sports/113326/ඉන්දීය-ක්‍රිකට්-පාලක-මණ්ඩලය-සභාපති-ඉල්ලා-අස්වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=460"
}