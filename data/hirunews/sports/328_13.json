{
       "Source": "hirunews",
       "Timestamp": "Monday, 05 June 2017 - 12:53",
       "Headline": "ශ්‍රී ලංකා - ඉන්දියා තරඟයේ නායකත්වය චන්දිමාල්ට ?",
       "News Content": "අයි.සී.සී. ශූරයන්ගේ කුසලාන තරගාවලියේ ඉන්දියාවට එරෙහිව ලබන බ්‍රහස්පතින්දා පැවැත්වෙන තරඟය සඳහා ශ්‍රී ලංකා කණ්ඩායමේ නායකත්වය බොහෝදුරට දිනේෂ් චන්දිමාල්ට හිමිවනු ඇති බව ක්‍රිකට් ආරංචි මාර්ග පවසනවා.\nඒ, දකුණු අප්‍රිකාවට එරෙහිව පැවති තරඟයේදී නියමිත කාලයට පෙර පන්දු වාර 50 යැවීමට නොහැකිවීම හේතුවෙන් නායකත්වය දැරූ උපුල් තරංගට ඉදිරි තරඟ දෙකක් තහනම් කිරීම හේතුවෙන්.\nඑමෙන්ම ආබාධයකට ලක්ව සිටින ශ්‍රී ලංකා කණ්ඩායමේ නිත්‍ය නායක ඇන්ජලෝ මැතිව්ස් ඉන්දියාව සමඟ පැවැත්වෙන තරඟයට සහභාගිවීම අවිනිශ්චිත බවයි එංගලන්තයෙන් ලැබෙන ආරංචි මාර්ග ප්‍රකාශ කළේ.\nමේ අතර අයි.සී.සී. ශූරයන්ගේ කුසලාන තරගාවලියට අදාළව තවත් තරඟයක් ඕවල් ක්‍රීඩාංගණයේ අද පැවැත්වෙනවා.\nඒ,  ඕස්ට්‍රේලියාව සහ බංග්ලාදේශය අතරයි.",
       "URL": "https://www.hirunews.lk/sports/162872/ශ්‍රී-ලංකා-ඉන්දියා-තරඟයේ-නායකත්වය-චන්දිමාල්ට",
       "Category": "Sports",
       "Parent URL": "https://www.hirunews.lk/sports/all-news.php?pageID=328"
}