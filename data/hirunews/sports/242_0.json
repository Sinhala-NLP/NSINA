{
       "Source": "hirunews",
       "Timestamp": "Saturday, 31 March 2018 - 15:07",
       "Headline": "ඩේවිඩ් වෝනර්ගේ තැනට ඇලෙක්ස් හේල්ස් එයි",
       "News Content": "සන්රයිසස් හයිද්‍රාබාද් කණ්ඩායමට ඩේවිඩ් වෝනර් වෙනුවෙන් එංගලන්ත පිතිකරු ඇලෙක්ස් හේල්ස් කැඳවා තිබෙනවා.\nඔස්ට්‍රේලියා කණ්ඩායමේ උප නායක ඩේවිඩ් වෝනර් දකුණු අප්‍රිකාව සමග පැවති තුන්වන ටෙස්ට් ක්‍රිකට් තරගයේදී පන්දුව පලුදු කිරීමේ චෝදනා හේතුවෙන් වසරක ක්‍රිකට් තහනමක් පැනවුනා.\nමේ හේතුවෙන් ඔහුට අයි පී එල් තරගාවලිය ද තහනම් කිරීමටයි අයි පී එල් බලධාරීන් පියවර ගනු ලැබුවේ.\nඒ අනුව ඩේවිඩ් වෝනර් නියෝජනය කළ සන්රයිසස් හයිද්‍රාබාද් කණ්ඩායමේ ඇතිවු පුරප්පාඩුව සඳහායි ඇලෙක්ස් හේල්ස් කැඳවා ඇත්තේ.\nඔහු ඒ වෙනුවෙන් අයකර ඇති මුදල අමරිකා ඩොලර් 154,000 ක්.\nජාත්‍යන්තර 20 යි 20 යි ශ්‍රේණිගත කිරීම්වල පළමු දස දෙනා අතර පසුවන එකම එංගලන්ත ක්‍රීඩකයා වන්නේ ද ඇලෙක්ස් හේල්ස් වීම විශේෂත්වයක්.\nඅයි පී එල් තරගාවලියට එක්වීම හේතුවෙන් එංගලන්ත පිතිකරුවාට ප්‍රාන්ත තරග කිහිපයක් ද අහිමි වනවා.\nඉන්දීය ප්‍රිමියර් ලීග් තරගාවලියට එක්වීම සඳහා ඔහු කඩිනමින් ඉන්දියාවට පැමිණෙනු ඇති.\nමෙවර අයි පී එල් තරගාවලිය අප්‍රේල් 7 වනදා ආරම්භ වන අතර සන්රයිසස් හයිද්‍රාබාද් කණ්ඩායමේ පළමු තරගය පැවැත්වෙන්නේ අප්‍රේල් 9 වනදා රාජස්ථාන් රෝයල්ස් කණ්ඩායම සමගයි.\nඩේවිඩ් වෝනර්ට මෙවර තරගාවලිය අහිමිවීම හේතුවෙන් කණ්ඩායමේ නායකත්වයට නවසිලන්තයේ කේන් විලියම්සන් පත් කෙරුනා.",
       "URL": "https://www.hirunews.lk/sports/187337/ඩේවිඩ්-වෝනර්ගේ-තැනට-ඇලෙක්ස්-හේල්ස්-එයි",
       "Category": "Sports",
       "Parent URL": "https://www.hirunews.lk/sports/all-news.php?pageID=242"
}