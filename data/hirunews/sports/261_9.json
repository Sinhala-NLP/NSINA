{
       "Source": "hirunews",
       "Timestamp": "Wednesday, 24 January 2018 - 20:43",
       "Headline": "ශ්‍රී ලංකාවට රැගෙන ආ ලෝක පාපන්දු කුසලානය",
       "News Content": "මෙවර රුසියාවේ  පැවැත්වෙන ලෝක කුසලාන පාපන්දු තරගාවලියේ ශූරයින්ට පිරිනැමෙන කුසලානය ඊයේ රාත්‍රියේ මෙරටට රැගෙන ආවා.\nඑය මෙරටට රැගෙන ආවේ විශේෂ ගුවන්යානයකින්.\nමෙවර පාපන්දු ලෝක කුසලානය රටවල් 54 ක සංචාරය කිරීමට නියමිතයි.\nමෙරටට රැගෙන ආ පාපන්දු ලෝක කුසලානය අනතුරුව කොළඹ පිහිටි ප්‍රධාන පෙළේ හෝටලයකදී මාධ්‍ය වෙත නිරාවරණය කළා.\n1974 වසරේ සිට පාපන්දු ලෝක කුසලාන ජයග්‍රාහකයින් වෙත පිරිනැමෙන කැරට් 18 රනින් නිමවා ඇති මෙම කුසලානය කිලෝග්‍රෑම් 6.1 ක බරකින් යුක්ත වනවා.\nමෙරටට රැගෙන ආ පාපන්දු ලෝක කුසලානය ජනාධිපති මෛත්‍රිපාල සිරිසේන වෙත පිරිනැමීම සිදු වුණේ අද උදෑසන ජනාධිපති මන්දිරයේදී.\nඒ සදහා ක්‍රීඩා අමාත්‍ය දයාසිරි ජයසේකර ඇතුළු පිරිසක් එක්ව සිටියා.\nපාපන්දු ලෝක කුසලානය ලොව වටා රැගෙන යන ගමනේ පළමු නැවතුම ලෙසයි එය මෙලෙසින් ශ්‍රී ලංකාවට රැගෙන ආවේ.\nඅග්‍රාමාත්‍ය රනිල් වික්‍රමසිංහ වෙත පාපන්දු ලෝක කුසලානය පිරිනැමීම සිදුවුණේ ඉන් අනතුරුවයි.\nබණ්ඩාරනායක අනුස්මරණ ජාත්‍යන්තර සම්මන්ත්‍රණ ශාලාවේදී එම උත්සවය පැවැත්වුණා.\nවිශේෂත්වය වුණේ එම අවස්ථාවේදී ක්‍රීඩා ලෝලීන්ට ද පාපන්දු ලෝක කුසලානය දැක බලා ගැනීමේ අවස්ථාව උදාවීමයි.\nඅද ශ්‍රී ලංකා සංචාරය අවසන් කළ පාපන්දු ලෝක කුසලානය එහි රටවල් 54 ක් පුරා කෙරෙන සංචාරයේ දෙවන නැවතුම වන මාලදිවයින වෙත රැගෙන ගියා.",
       "URL": "https://www.hirunews.lk/sports/181950/ශ්‍රී-ලංකාවට-රැගෙන-ආ-ලෝක-පාපන්දු-කුසලානය",
       "Category": "Sports",
       "Parent URL": "https://www.hirunews.lk/sports/all-news.php?pageID=261"
}