{
       "Source": "hirunews",
       "Timestamp": "Monday, 22 August 2016 - 15:43",
       "Headline": "මැතිව්ස් පරාජයට හේතුව කියයි",
       "News Content": "ඔස්ට්‍රේලියාව සමග පැවැත්වෙන එක්දින තරගාවලියේ පළමු තරගය පරාජය වීමට හේතුව තම කණ්ඩායමේ මැද පෙළ පිතිකරුවන් දැවී යාම බව ශ්‍රී ලංකා නායක ඇන්ජෙලෝ මැතිව්ස් පවසනවා.\nමැද පෙළ පිතිකරුවන්ගේ දැවී යාම හේතුවෙන් ලකුණු රැස් කිරීම අපහසු වු බවයි ඔහු පෙන්වා දෙන්නේ.\nඊයේ කොළඹ ආර් ප්‍රේමදාස ක්‍රීඩාංගණයේ පැවති පළමු එක්දින තරගය ඔස්ට්‍රේලියාව කඩුලු 3 කින් ජයග්‍රහණය කලේ පන්දු 19 ක් ඉතිරිව තිබියදීයි.\nතරගයේ පළමුවෙන් පන්දුවට පහරදුන් ශ්‍රී ලංකාව කඩුලු 8 ක් දැවී ලබාගත් ලකුණු 227, ඔස්ට්‍රේලියාව පන්දුවාර 46 යි පන්දු 5 කදී කඩුලු 7 ක් පමණක් දැවී පසු කිරීමට සමත්වුනා.\nශ්‍රී ලංකා කණ්ඩායමේ පන්දුවට පහරදෙමින් සිටියදී ලකුණු 132 කට කඩුලු 5 ක් දැවී ගොස් තිබුනා.\nමැතිව්ස් පෙන්වා දෙන්නේ කුසල් මෙන්ඩිස් / ධනංජය සිල්වා සහ තමා පිටියෙන් ඉවත්වීම මෙම තරගය වෙනස්වීමට ප්‍රධාන හේතුව ලෙසට විශ්වාස කරන බවයි.\nඑමෙන්ම ආර් ප්‍රේමදාස පිටියේ තණතිල්ල පිළිබඳව ද මැතිව්ස් කනස්සල්ල පළකර තිබෙනවා. ඔස්ට්‍රේලියා කණ්ඩායමේ ඒරන් ෆින්ච් ද තණතිල්ල පිළිබඳ කනස්සල්ලෙන් අදහස් දැක්වු බවයි ක්‍රිකට් පුවත් සේවා පෙන්වා දෙන්නේ.\nතණතිල්ලේ පැවති වියළි ස්වභාවය වැඩි විම හමුවේ පන්දු යැවීමට මෙන්ම පිතිකරණයේදීත් අපහසුතා සිදුවු බව ද මැතිව්ස් සඳහන් කර තිබෙනවා.\nමෙම තරගයේදී ඔස්ට්‍රේලියාවට බලපෑමක් එල්ල කල අමිල අපොන්සුගේ සහ දිල්රුවන් පෙරේරාගේ පන්දු යැවීම ද ඇන්ජෙලෝ මැතිව්ස් අගය කර ඇති බවයි ක්‍රිකට් පුවත් සේවා පෙන්වා දෙන්නේ.\nසංචාරක ඔස්ට්‍රේලියා කණ්ඩායම සහ ශ්‍රී ලංකාව අතර තරග 5 කින් සමන්විත එක්දින තරගාවලියේ දෙවන තරගය ලබන අනිද්දා කොළඹ ආර් ප්‍රේමදාස ක්‍රීඩාංගණයේදී පැවැත්වීමට නියමිතයි.",
       "URL": "https://www.hirunews.lk/sports/141222/මැතිව්ස්-පරාජයට-හේතුව-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=389"
}