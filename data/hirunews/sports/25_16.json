{
       "Source": "hirunews",
       "Timestamp": "Sunday, 13 March 2022 - 13:06",
       "Headline": "චින්නසාමි ක්‍රීඩාංගණයේ තණතිල්ලට විවේචනයට",
       "News Content": "ඉන්දියාව සහ ශ්‍රී ලංකාව අතර දෙවන ටෙස්ට් තරගය පැවැත්වෙන බෙංගලූරු නුවර චින්නසාමි ක්‍රීඩාංගණයේ තණතිල්ල ක්‍රීඩා විචාරකයන්ගේ මෙන්ම ඉන්දීය ක්‍රීඩකයන්ගේ ද විවේචනයට ලක්ව තිබෙනවා.\nඉන්දියාව වෙනුවෙන් මෙම තරගයේදී ලකුණු 92 ක් රැස් කළ ෂ්‍රෙයාස් අයියර් සඳහන් කළේ එම තණතිල්ලේ අර්ධ ශතකයක් ලැබීම, වෙනත් තණතිල්ලක ශතකයක් ලැබීමට සම කළ හැකි බවයි.\nරෝහිත් ෂර්මා, විරාට් කෝලි ඇතුලු ඉන්දීය පිලේ ප්‍රබල ක්‍රීඩකයන් අඩු ලකුණු සංඛ්‍යාවකට දැවී යාමට ප්‍රමාණය ඉක්මවා පන්දුව දඟ කැවෙන මෙම තණතිල්ල හේතු වී ඇති බව ක්‍රීඩා විචාරකයන්ගේ අදහසයි.\nඉන්දියාව මෙම තරගයේ මුල් ඉනිමේදී ලකුණු 252කට දැවී ගිය අතර, ශ්‍රී ලංකා ඊයේ (12) දිනය නිමාවනවිට කඩුලු හයක් දැවී රැස් කරගෙන සිටියේ ලකුණු 86 ක් පමණයි.\nඒ අනුව ශ්‍රී ලංකාව සිටින්නේ ඉන්දීය පිලට වඩා මුල් ඉනිමේ ලකුණු 166 ක් පිටුපසින්.\nඅද (13) මෙම දිවා - රාත්‍රී ටෙස්ට් තරගයේ දෙවන දිනයයි.",
       "URL": "https://www.hirunews.lk/sports/299372/චින්නසාමි-ක්‍රීඩාංගණයේ-තණතිල්ලට-විවේචනයට",
       "Category": "Sports",
       "Parent URL": "https://www.hirunews.lk/sports/all-news.php?pageID=25"
}