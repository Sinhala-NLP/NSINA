{
       "Source": "hirunews",
       "Timestamp": "Sunday, 28 July 2019 - 22:10",
       "Headline": "අවුරුදු 3කුත් මාස 8කට පසු ශ්‍රී ලංකාව මෙරටදී එක්දින තරගාවලියක් ජයගනී",
       "News Content": "වසර තුන හමාරකට අධික කාලයකට පසුව මෙරට දී එක්දින ක්‍රිකට් තරගාවලියක් ජය ගන්නට ශ්‍රී ලංකා කණ්ඩායම අද සමත් වුණා.\nඒ කොළඹ ආර් ප්‍රේමදාස ක්‍රීඩාංගනයේ පැවති දෙවන එක්දින තරගයේ දී බංග්ලාදේශ කණ්ඩායම කඩුලු 7 කින් පරාජය කරමින්.\nතරගයේ කාසියේ වාසිය දිනාගත් බංග්ලාදේශ නායකයා පළමුවෙන් පන්දුවට පහර දීමට තීරණය කළා.\nශ්‍රී ලංකාව අද තරගයට එක්වුණේ වෙනස්කම් දෙකක් සමගින්.\nතිසර පෙරේරා සහ එක්දින පිටියෙන් සමුගත් ලසිත් මාලිංග වෙනුවට ඉසුරු උදාන සහ අකිල ධනංජය කණ්ඩායමට කැඳවා තිබුණා.\nසෝම්‍යා සර්කාර් ගේ කඩුල්ල දවා ගනිමින් නුවන් ප්‍රදීප් බංග්ලාදේශ කණ්ඩායමේ කඩුලු දඩයම ආරම්භ කළ අතර නායක තමීම් ඉක්බාල් ලකුණු 19 කට දැවී ගියේ ඉසුරු උදානගේ පළමු කඩුල්ල ලෙසින්.\nකලකට පසු කණ්ඩායමට ලද කැඳවීම අහම්බයක් නොවන බව තහවුරු කළ අකිල ධනංජය මොහොමඩ් මිථුන්ව  සහ මහමදුල්ලාව පන්දු වාර කිහිපයක් තුළ නැවත ක්‍රීඩාගාරයට හරවා යවන්නට සමත් වුණා.\nපස්වන කඩුල්ල ලෙස සබීර් රහමාන් දුවද්දී දැවී යාමකට හසු වන විට බංග්ලාදේශ ලකුණු පුවරුවට එක්වී තිබුනේ ලකුණු 88\nක් පමණයි.\nලකුණු 13 ක් ලබා සිටි මොසඩෙක් හුසේන් ඉසුරු උදානගේ පන්දුවකට කඩුල්ල පසුපස සිටි කුසල් ජනිත් අතට උඩපන්දුවක් ලබා දෙමින් දැවී ගියා.\nඅද සිය එක්දින තරග දිවියේ ලකුණු 6000 කඩ ඉම පසු කළ මුෂ්ෆිකර් රහීම් කණ්ඩායමේ ලකුණු පුවරුව ඉහල දමන්නට සටන් වැදුණේ මෙහෙඩි හසන් සමග එක්වෙමින්.\nඔවුන් දෙදෙනා 7 වන කඩුල්ලට ලකුණු 84 ක සබඳතාවක් ගොඩනැගුවා.\nහසන් ලකුණු 43 යි.\nරහීම් හතරේ පහර 6 ක් සහ හයේ පහරක් සමග නොදැවී ලකුණු  98 ක් ලබා ගත්තා.\nබංග්ලාදේශ කණ්ඩායම නියමිත පන්දුවාර 50 තුළ කඩුලු 8 ක් දැවී රැස්කළ ලකුණු සංඛ්‍යාව 238 ක්.\nනුවන් ප්‍රදීප්, ඉසුරු උදාන සහ අකිල ධනංජය අතරේ කඩුලු 2 බැගින් බෙදී ගියා.\nශ්‍රී ලංකා පිළිතුරු ඉනිමට සාර්ථක ආරම්භයක් ලබා දුන් දිමුත් කරුණාරත්න සහ අවිශ්ක ප්‍රනාන්දු පළමු කඩුල්ලට ගොඩනැගූ සබඳතාව ලකුණු 71 ක්.\nදිමුත් ලකුණු 15 කට දැවී ගියා.\nඅවිශ්ක ප්‍රනාන්දු වේගවත් ලකුණු 82 ක් ලබා ගත්තේ හතරේ පහර 9 ක් සහ හයේ පහර 2 ක් සමගින්.\nඔහු අද වාර්තා කලේ සිය දෙවන එක්දින අර්ධ ශතකයයි.\nලකුණු 30 ක් ලබා සිටි කුසල් ජනිත් ශ්‍රී ලංකා ඉනිමේ තෙවන කඩුල්ල ලෙස දැවී යන විට ලකුණු පුවරුව 146 ක් ලෙස සටහන් ව තිබුණා.\nඉන් අනතුරුව පිටියේ එක්වූ ඇන්ජලෝ මැතිව්ස් සහ කුසල් මෙන්ඩිස් ශ්‍රී ලංකා කණ්ඩායම ජයග්‍රහණය වෙත ගෙන ගියේ සිවු වන කඩුල්ලට නොබිඳුණු ලකුණු 96 ක සබඳතාවක් ගොඩ නගමින්.\nමැතිව්ස් නොදැවී ලකුණු 52ක් සහ මෙන්ඩිස් නොදැවී ලකුණු 41 ක් ලබා ගත්තා.\nශ්‍රී ලංකා කණ්ඩායම කඩුලු 3ක් දැවී ලකුණු 242 ක් ලබාගෙන තරගයේ ජයග්‍රහණය තහවුරු කර ගත්තේ පන්දුවාර 44 යි පන්දු 4 ක් වැය කරමින්.\nමේ අනුව තරග තුනකින් සමන්විත එක්දින තරගාවලිය තවත් තරගයක් ඉතිරිව තිබියදී ම තරග 2 - 0 ක් ලෙස ජය ගන්නට ශ්‍රී ලංකාවට හැකි වුණා.\nඔවුන් මෙරට දී එක්දින ක්‍රිකට් තරගාවලියක් ජය ගත්තේ 2015 වසරේ නොවැම්බර් මාසයෙන් පසුවයි.\nඅවිශ්ක ප්‍රනාන්දු තරගයේ වීරයා ලෙසින් සම්මාන දිනා ගත්තා.\nමේ අතර ශ්‍රී ලංකා පිළිතුරු ඉනිම අතරතුර ප්‍රේක්ෂකාගාරයේ තරගය නරඹමින් සිටි අවිශ්ක ප්‍රනාන්දු ගේ පියා හදිසියේ ඇතිවූ අසනීප තත්ත්වයක් හේතුවෙන් රෝහල් ගත කර තිබෙනවා.\nමෙම අසනීප තත්ත්වය මතුව තිබෙන්නේ අවිශ්ක පන්දුවට පහරදෙමින් සිටින අවස්ථාවේයි.\nඒ සමගම ගිලන් රථයක් මගින් රෝහල් ගත කර ඇති අවිෂ්කගේ පියාගේ තත්ත්වය බරපතල නොවන බවයි වාර්තා වන්නේ.",
       "URL": "https://www.hirunews.lk/sports/221218/අවුරුදු-3කුත්-මාස-8කට-පසු-ශ්‍රී-ලංකාව-මෙරටදී-එක්දින-තරගාවලියක්-ජයගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=147"
}