{
       "Source": "hirunews",
       "Timestamp": "Sunday, 17 March 2019 - 10:39",
       "Headline": "ලෝක කුසලානයට  ශ්‍රී ලංකා කණ්ඩායම හිස් අතින්ම ,දකුණු අප්‍රිකාව හමුවේ පහට බින්දුවක පූර්ණ තරගාවලි පරාජයක්",
       "News Content": "දකුණු අප්‍රිකාව සමඟ පැවති පස්වන එක්දින තරගයෙන්ද ශ්‍රී ලංකාව ඊයේ පරාජයට පත්වූ අතර, ඒ අනුව පහට බින්දුවක් ලෙස පූර්ණ තරගාවලි ජයග්‍රහණයක් හිමිකරගැනීමට දකුණු අප්‍රිකාව සමත්වුණා.\nකේප් ටවුන් හි දී ඊයේ පැවති පස්වන එක්දින තරගයේදී කාසියේ වාසිය දිනා පළමුවෙන් පන්දුවට පහරදුන් ශ්‍රී ලංකා පිල පන්දු වාර 49 යි පන්දු 3 කදී ලකුණු 225 කට දැවී ගිය අතර, කුසල් මෙන්ඩිස් ලකුණු 56 ක් රැස් කළා.\nප්‍රියමල් පෙරේරා ලකුණු 33 ක්ද, ඉසුරු උදාන ලකුණු 32 ක්ද, ඇන්ජලෝ පෙරේරා ලකුණු 31 ක්ද රැස් කළ අතර, දකුණු අප්‍රිකාව වෙනුවෙන් කගීසෝ රබාඩා ලකුණු 50 කට කඩුලු 3 ක් බිඳ හෙලුවා.\nපිළිතුරු වශයෙන් දකුණු අප්‍රිකාව පන්දු වාර 28 ක් අවසානයේ කඩුලු 2 ක් දැවී ලකුණු 135 ක් ලබා සිටි අවස්ථාවේ ක්‍රීඩාංගණයේ විදුලි ආලෝක ඇණහිට තිබෙනවා.\nඑය යථා තත්ත්වයට පත් කිරීමට ඉංජිනේරුවන් උත්සාහ කළද විනාඩි 90 කට පසුවද එය සාර්ථක නොවූයෙන් තරගය අත්හිටුවීමටයි විනිසුරුවන් තීරණය කළේ.\nඩක්වර්ත් ලුවිස් ක්‍රමය යටතේ දකුණු අප්‍රිකාව ලබා සිටිය යුතු වූයේ ලකුණු 91 ක් පමණයි.\nඒ අනුව  දකුණු අප්‍රිකානු පිලට තරගයෙන් ලකුණු 41 ක ජයක් හිමිවුණා.\nමෙම පරාජයත් සමඟ ශ්‍රී ලංකාව මේ වසරේදී සහභාගිවූ එක්දින ජාත්‍යන්තර තරග 9 න්ම පරාජය ලබා ඇති අතර, ලෝක කුසලාන තරගාවලියට පිවිසෙන්නේ එකදු ජයග්‍රහණයකින් හෝ තොරවයි.",
       "URL": "https://www.hirunews.lk/sports/212557/ලෝක-කුසලානයට-ශ්‍රී-ලංකා-කණ්ඩායම-හිස්-අතින්ම-දකුණු-අප්‍රිකාව-හමුවේ-පහට-බින්දුවක-පූර්ණ-තරගාවලි-පරාජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=172"
}