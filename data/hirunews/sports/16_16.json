{
       "Source": "hirunews",
       "Timestamp": "Saturday, 23 July 2022 - 14:48",
       "Headline": "මීටර් 400 කඩුලු පැනීමේ තරගයෙන් සිඩ්නි මැක්ලෝග්ලින් නව ලෝක වාර්තාවක් තබයි",
       "News Content": "අමෙරිකාවේ ඔරිගන් ප්‍රාන්තයේදී ක්‍රියාත්මක වන 2022 ලෝක ශූරතා මළල ක්‍රීඩා තරගාවලියේ මේ වන විට (23) දින 8ක් ගෙවී අවසන්.\nඅද උදෑසන ක්‍රියාත්මක වූ කාන්තා මීටර් 400 කඩුලු පැනීමේ ඉසව්වේදී නව ලෝක වාර්තාවක් පිහිටුවමින් රන් පදක්කම දිනා ගැනීමට අමෙරිකාවේ සිඩ්නි මැක්ලෝග්ලින්ට හැකි වුණා.\nඇය මෙම නව ලෝක වාර්තා පිහිටවුයේ තත්ත්පර 50යි දශම 68කින් තරගය අවසන් කරමින්.\nඒ අනුව ඇය විසින්ම පිහිටුවා තිබු ලෝක වාර්තාව බිද වැටුණා.\nරිදී පදක්කම නෙදර්ලන්තයේ ෆැම්කි බෝල් දිනා ගනිද්දී ලෝකඩ පදක්කම අමෙරිකාවේ ධලීලා මුහම්මද් දිනා ගත්තා.\nමේ අතර පිරිමි මීටර් 400 අවසන් තරගය ද අද ක්‍රියාත්මක වුණා.\nඑහිදී රන් පදක්කම තමන් සතු කර ගැනීමට අමෙරිකාවේ මයිකල් නෝමන්ට හැකි වුණේ තරගය තත්ත්පර 44 යි දශම 29කින් අවසන් කරමින්.\nකරට කර තරගයකින් අනතුරුව රිදී පදක්කම ග්‍රේනඩා ක්‍රීඩක කිරනි ජේම්ස්ටත් ලෝකඩ පදක්කම මහා බ්‍රිතාන්‍යයේ මැතිව් හඩ්සන් ස්මිත්ටත් හිමිවුණා.",
       "URL": "https://www.hirunews.lk/sports/310752/මීටර්-400-කඩුලු-පැනීමේ-තරගයෙන්-සිඩ්නි-මැක්ලෝග්ලින්-නව-ලෝක-වාර්තාවක්-තබයි",
       "Category": "Sports",
       "Parent URL": "https://www.hirunews.lk/sports/all-news.php?pageID=16"
}