{
       "Source": "hirunews",
       "Timestamp": "Saturday, 26 August 2017 - 12:55",
       "Headline": "සීක්කුට ඉන්දියාව සමඟ 20 - 20 තරඟයට එක්වීමට අවස්ථාවක්",
       "News Content": "අබාධයකට ලක්ව සිටි තුන් ඉරියව් ක්‍රීඩක සික්කුගේ ප්‍රසන්න ඉන්දියාව සමඟ පැවැත්වෙන විස්සයි විස්ස තරඟය සඳහා නැවතත් ශ්‍රී ලංකා කණ්ඩායමට කැඳවීමට බොහෝ විට අවස්ථාව පවතින බව ශ්‍රී ලංකා ක්‍රිකට් කළමණාකරු අසංක ගුරුසිංහ අප කළ විමසීමකදී සඳහන් කළා.\nමේ වන විට සික්කුගේ ප්‍රසන්නගේ තත්වය යහපත් අතට පත්ව ඇති බවට භෞත්චිකිත්සකවරුන් පවසන බවයි ගුරුසිංහ වැඩිදුරටත් සඳහන් කළේ.\nතුන් ඉරියව් ක්‍රීඩකයෙකු වන සීකුගේ ප්‍රසන්න පුහුණු වීම් අතරතුර ආබාදයකට ලක්වීම හේතුවෙන්, ඔහුට සිම්බාබ්වේ කණ්ඩායම සමඟ පැවති තරඟාවලියෙන් ඉවත්ව සිටීමට සිදුවූ අතර ඉන්දීය කණ්ඩායමේ ටෙස්ට් සහ එක්දින තරඟාවලියද අහිමි වුණා.\nමේ අතර පකිස්ථාන කණ්ඩායම සමඟ එක්සත් අරාබි එමීර් රාජ්‍යයේ පැවැත්වීමට නියමිත තරඟාවලියේ එක්දින සහ විස්සයි විස්ස තරඟ සදහා ශ්‍රී ලංකා කණ්ඩායමේ ආරම්භක පිතිකරු කුසල් ජනිත් පෙරේරා සහ තුන් ඉරියව් ක්‍රීඩක අසේල ගුණරත්න එක්කර ගැනීමට බොහෝ විට අවස්ථාව පවතින බව ශ්‍රී ලංකා ක්‍රිකට් කළමණාකරු අසංක ගුරුසිංහ වැඩිදුරටත් පවසනවා.\nපසුගියදා එංගලන්තයේ දී නිමාවූ ශූරයන්ගේ කුසලාන තරඟාවලිය අතර කුසල් ජනිත් අබාධයකට ලක් වූ අතර මේ හේතුවෙන් සිම්බාබ්වේ කණ්ඩායම සමඟ පැවති තරඟාවලිය සහ ඉන්දීය කණ්ඩායම සමග පැවැත්වෙන තරඟාවලිය අහිමි වුණා.\nඉන්දියාව සමඟ ගාල්ල අන්තර්ජාතික ක්‍රිකට් ක්‍රීඩාංගණයේ දී පැවති පළමු ටෙස්ට් තරගයේ  පන්දු රකිමින් සිටියදී  අසේල ගුණරත්න අබාධයකට ලක් වුණා.\nලබන සැප්තැම්බර් මස අගදී පාකිස්තාන කණ්ඩායම සමඟ පැවැත්වෙන තරඟාවලියට ටෙස්ට් තරඟ දෙකක්, එක්දින තරඟ 05ක් සහ පන්දුවාර විස්ස තරඟ 03ක් පැවැත්වීමට නියමිතයි.",
       "URL": "https://www.hirunews.lk/sports/169418/සීක්කුට-ඉන්දියාව-සමඟ-20-තරඟයට-එක්වීමට-අවස්ථාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=304"
}