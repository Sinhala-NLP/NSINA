{
       "Source": "hirunews",
       "Timestamp": "Friday, 14 June 2019 - 22:52",
       "Headline": "වැස්සට සේදීයාමට නොදී තරඟ පවත්වන හැටි ශ්‍රී ලංකාවෙන් ඉගෙන ගන්න ICCයට යෝජනාවක්",
       "News Content": "මෙවර අයි.සී.සී. ලෝක කුසලාන තරඟාවලියේ තරඟ රැසක් වර්ෂාව නිසා සේදී යද්දී, වැසි මැද තරඟ පැවැත්වීම පිළිබඳ  ශ්‍රී ලංකාවේ ආදර්ශය වැදගත් වන බව ක්‍රික් ඉන් ෆෝ විචාරයකින් පෙන්වා දෙනවා.\nඑමගින් සදහන් කර ඇත්තේ පසුගිය වසර හතර මුළුල්ලේ ශ්‍රී ලංකාව ජාත්‍යන්තර ක්‍රිකට් තරඟ 76 කට සත්කාරකත්වය දක්වා ඇති අතර, ඉන් ප්‍රතිඵලයකින් තොරව අවසන් වී ඇත්තේ එක්දින ජාත්‍යන්තර තරඟ 2 ක් පමණක් බවයි.\nඑහිදී වර්ෂාවක් ඇද හැලීමත් සමඟ ලොව වේගවත්ම ලෙස ක්‍රියාත්මක වන කණ්ඩායම ශ්‍රී ලංකාව සතු වන බවයි ක්‍රික් ඉන් ෆෝ විචාරකයා පෙන්වා දෙන්නේ.\nවිනාඩියකට අඩු කාලයකදී ඔවුන් තණතිල්ල රබර් ආවරණයකින් සහ තවත් ආවරණ දෙකකින් වසා දමනු ලබනවා.\nඉන් අනතුරුව මුළු පිටියේම පන්දු රකින කලාපය ද ආවරණය කිරීමට පියවර ගැනෙනවා.\nඒ සදහා ශ්‍රී ලංකා ක්‍රීඩාපිටි කාර්ය මණ්ඩල උතුරු කොරියානු හමුදාව මෙන් දැඩි විනයකින් හා උද්යෝගයකින් කටයුතු කරන බව ක්‍රික් ඉන් ෆෝ විචාරකයාගේ අදහසයි.\nඔහු වැඩිදුරටත් සදහන් කළේ ඉන්දියාවේ කොල්කටාහි ඊඩ්න් ගාඞ්න් ක්‍රීඩාංගනය හැර ලොව අනෙකුත් ක්‍රිකට් සම්මේලන හෝ ක්‍රීඩාංගන එම ආදර්ශය ලබා ගැනීමට මෙතෙක් උනන්දුවක් දක්වා නොමැති බවයි.",
       "URL": "https://www.hirunews.lk/sports/218420/වැස්සට-සේදීයාමට-නොදී-තරඟ-පවත්වන-හැටි-ශ්‍රී-ලංකාවෙන්-ඉගෙන-ගන්න-iccයට-යෝජනාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=156"
}