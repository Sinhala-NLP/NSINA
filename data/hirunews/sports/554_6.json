{
       "Source": "hirunews",
       "Timestamp": "Wednesday, 06 February 2013 - 7:26",
       "Headline": "ශ්‍රී ලංකා කාන්තා පිල සුපිරි සික්ස් වටයට.",
       "News Content": "කාන්තා ලෝක කුසලාන ක්‍රිකට් තරඟාවලියට අදාළව ශ්‍රී ලංකාව සහ ඉන්දියාව අතර පැවති තරඟය ලකුණු 138 කින් ජයගැනීමට ශ්‍රී ලංකා කාන්තා ක්‍රිකට් කණ්ඩායම සමත් වුණා. ඒ අනුව ශ්‍රී ලංකා කණ්ඩායම ලෝක කුසලාන ක්‍රිකට් තරඟාවලියේ සුපිරි සික්ස් වටයට සුදුසුකම් ලබාගත්තා. කාසියේ වාසිය දිනාගත් ශ්‍රී ලංකා කාන්තා කණ්ඩායම පළමුවෙන් පන්දුවට පහරදීමට තීරණය කළා. ඒ අනුව නියමිත පන්දුවාර 50 අවසානයේ කඩුලූ 5 ක් දැවී ලකුනු 282 ක් රැස් කළා. ශ්‍රී ලංකා කණ්ඩායමේ ක්‍රීඩිකාවන් සිව් දෙනෙකු අර්ධ ශතක වාර්තා කළා. දීපිකා රසාංගිකා ලකුණු 84 යි. නායිකා ශෂිකලා සිරිවර්ධන ලකුණු 59 ක් ලබාගත් අතර හේෂාණි කෞෂල්‍යා නොදැවී ලකුණු 56 ක් ද යශෝධා මෙන්ඩිස් ලකුනු 55 ක් ලබාගත්තා. පිළිතුරු ඉනිම ක්‍රීඩා කළ ඉන්දියානු කාන්තා කණ්ඩායම පන්දුවාර 42 පන්දු 2 කදී සියලූ දෙනා  දැවී ලබාගත්තේ ලකුණු 144 ක් පමණයි. ශ්‍රී ලංකා කාන්තා ක්‍රිකට් කණ්ඩායම ඉන්දියාවට එරෙහිව අද ලබාගත් ලකුණු 282 මෙතෙක් ශ්‍රී ලංකා ක්‍රීඩිකාවන් එක්දින තරඟයකදී වාර්තා කළ ඉහළම ලකුණු සංඛ්‍යාවද වනවා.",
       "URL": "https://www.hirunews.lk/sports/52821/ශ්‍රී-ලංකා-කාන්තා-පිල-සුපිරි-සික්ස්-වටයට",
       "Category": "Sports",
       "Parent URL": "https://www.hirunews.lk/sports/all-news.php?pageID=554"
}