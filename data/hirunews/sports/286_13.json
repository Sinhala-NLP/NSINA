{
       "Source": "hirunews",
       "Timestamp": "Wednesday, 25 October 2017 - 10:44",
       "Headline": "විවාහය සඳහා ශ්‍රී ලංකාව සමඟ තරඟාවලියේදී කෝලි නිවාඩු ඉල්ලයි",
       "News Content": "ශ්‍රී ලංකා කණ්ඩායම සමඟ ලබන නොවැම්බර් මාසයේදී පැවැත්වීමට නියමිත තරඟාවලිය සඳහා සහභාගී නොවී සිටීමට තීරණය කළ බව ඉන්දීය කණ්ඩායමේ නායක විරාත් කෝලි පසුගියදා මාධ්‍ය හමුවේ පවසා තිබුණා.\nඑහිදී ඔහු පවසා සිටියේ  ලබන ජනවාරියේ දී දකුණු අප්‍රිකාව සමඟ සැලසුම් කර ඇති තරඟාවලිය සඳහා හොඳින් පුහුණුවීම් සිදුකර ජවයකින්  මුහුණ දීමේ අරමුණින් මෙම තීරණය ගත් බවයි.\nකෙසේ වෙතත්  විරාත් කෝලි මෙලෙස තරඟාවලියෙන් ඉවත්වී සිටීමට සැබෑ හේතුව ඉන්දීය මාධ්‍ය මේ වන විට අනාවරණය කර තිබෙනවා.\nඒ, ලබන දෙසැම්බර් මාසයේදී විරාත් කෝලි අනුෂ්කා ෂර්මා සමඟ විවාහ ගිවිස ගැනීමට නියමිත බැවින් මෙම නිවාඩු ඉල්ලීම කර ඇති බවටයි.\nඒ, අනුව ශ්‍රී ලංකාව සමඟ ටෙස්‌ට්‌, එක්‌දින සහ විස්සයි විස්ස තරඟාවලිය තුල කෝලි නිවාඩු ගන්නා අතර බොහෝ විට පළමු ටෙස්‌ට්‌ තරඟ දෙකට පමණක්‌ සහභාගී වනු ඇතැයි ආරංචි මාර්ග සඳහන් කරනවා.\nමෙම තරඟාවලියේ පළමු ටෙස්ට් තරඟ දෙක සඳහා සහභාගී වන ඉන්දීය සංචිතය පසුගියදා නම් කරනු ලැබුවා.\nකෙසේ වෙතත් එම සංචිතය නායකත්වය හිමිව ඇත්තේ විරාත් කෝලි හටයි.\nවිරාත් කෝලි (නායක), මුරලි විජේ, කුල්කේෂ් රාහුල්, ශිකර් ධාවන්, චේතිශ්වර් පුජාරා, අජින්ක්‍යා රහානි, රෝහිත් ශර්මා, විරිධිමන් ෂා, රවිචන්ද්‍රන් අශ්වින්, රවින්ද්‍ර ජඩේජා, කුල්දිප් යාදෙව්, හර්දික් පාන්ඩයා, මොහොමඩ් ෂාමි, උමේෂ් යාදෙව්, ඉෂාන්ත් ශර්මා, බුවනේශ්වර් කුමාර් යන ක්‍රීඩකයින් මෙම සංචිතයට ඇතුළත්.\nදෙරට අතර පැවැත්වෙන තරඟාවලියට ටෙස්ට් තරඟ 03ක් එක්දින තරඟ 03ක් සහ පන්දුවාර විස්ස තරඟ 03ක් ඇතුළත්.\nනොවැම්බර් 16 වනදා සිට දෙසැම්බර් 24 වනදා දක්වා ඉන්දියාවේදී මෙම තරඟ මාලාව පැවැත්වීමට නියමිතයි.",
       "URL": "https://www.hirunews.lk/sports/174368/විවාහය-සඳහා-ශ්‍රී-ලංකාව-සමඟ-තරඟාවලියේදී-කෝලි-නිවාඩු-ඉල්ලයි",
       "Category": "Sports",
       "Parent URL": "https://www.hirunews.lk/sports/all-news.php?pageID=286"
}