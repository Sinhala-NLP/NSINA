{
       "Source": "hirunews",
       "Timestamp": "Tuesday, 18 July 2017 - 19:32",
       "Headline": "ශමින්ද එරංගගේ පන්දු යැවීමේ නව ඉරියව්ව නිවැරදි බව ICCය කියයි",
       "News Content": "ශ්‍රී ලංකා කණ්ඩායමේ වේග පන්දු යවන ක්‍රීඩක ශමින්ද එරංගගේ පන්දු යැවීමේ නව ඉරියව්ව නිවැරදි බවට ජාත්‍යන්තර ක්‍රිකට් කවුන්සිලය තහවුරු කර තිබෙනවා.\nපසුගිය වසරේ මැයි මස 31 වනදා එංගලන්තය සමග චෙස්ටර් ලී ස්ට්‍රීට්හිදී පැවති දෙවන ටෙස්ට් තරගයේදීයි ඔහුගේ පන්දු යැවීමේ ඉරියව්ව නීති විරෝධී බවට තීරණය කෙරුනේ.\nජාත්‍යන්තර ක්‍රිකට් කවුන්සිලයේ නව තීරණයත් සමග ශමින්ද එරංගට යළිත් ජාත්‍යන්තර ක්‍රිකට් තරගවලදී පන්දු යැවීමට අවස්ථාව හිමිවනවා.\nශමින්ද එරංගගේ පන්දු යැවීමේ ඉරියව්ව පිළිබඳ විශේෂ පරීක්ෂණයක් ජාත්‍යන්තර  ක්‍රිකට් කවුන්සිලය විසින් චෙන්නායි නුවරදී පවත්වනු ලැබුවා.\nඑහිදීයි ඔහුගේ පන්දු යැවීම පිළිබඳ තීරණයට එළඹී ඇත්තේ.\nඔහුට පන්දු යැවීමට අවසර හිමිවුව ද සැක කටයුතු යමක් තිබේ නම් ඒ පිළිබඳ වාර්තා කිරීමට විනිසුරුවන්ට තවදුරටත් හැකියාව පවතින බව ජාත්‍යන්තර ක්‍රිකට් කවුන්සිලය සඳහන් කළා.\nඑමෙන්ම ශමින්ද එරංගගේ පන්දු යැවීම පිළිබඳ වීඩියෝ දර්ශණ සහ ඡායාරූප ද ක්‍රිකට් විනිසුරුවන්ට ලබාදීමට පියවර ගැනෙනු ඇති.\nඒ අනුව නව පන්දු යැවීමේ ඉරියව්ව පිළිබඳ විනිසුරුවන්ට අධ්‍යයනය කර ඒ සම්බන්ධ අවධානයෙන් පසුවිය හැකි බවයි ක්‍රිකට් කවුන්සිලය ප්‍රකාශ කළේ.",
       "URL": "https://www.hirunews.lk/sports/166193/ශමින්ද-එරංගගේ-පන්දු-යැවීමේ-නව-ඉරියව්ව-නිවැරදි-බව-iccය-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=314"
}