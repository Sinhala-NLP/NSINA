{
       "Source": "hirunews",
       "Timestamp": "Wednesday, 04 October 2017 - 16:42",
       "Headline": "පාදයේ ආබාධයක් හේතුවෙන් තමින් ඉක්බාල් දකුණු අප්‍රිකාවට එරෙහි දෙවන ටෙස්ට් තරගයෙන් ඉවතට",
       "News Content": "බංග්ලාදේශ ක්‍රිකට් කණ්ඩායමේ ආරම්භක පිතිකරු තමින් ඉක්බාල් දකුණු අප්‍රිකාවට එරෙහි දෙවන ටෙස්ට් ක්‍රිකට් තරගයෙන් ඉවත්කර තිබෙනවා.\nඒ පාදයේ ආබාධයක් හේතුවෙන්.\nපැවති පුහුණු තරගයකදී ආරම්භක පිතිකරුවා ආබාධයට ලක්වු බවයි ක්‍රිකට් පුවත් සේවාවල දැක්වෙන්නේ.\nදකුණු අප්‍රිකාව සමග පැවති පළමු ටෙස්ට් ක්‍රිකට් තරගයේදී තමින් ඉක්බාල් බංග්ලාදේශය වෙනුවෙන් පළමු ඉනිමේදී ලකුණු 39 ක් රැස් කළ අතර දෙවන ඉනිමේ දී කිසිදු ලකුණක් ලබා ගැනීමට හැකිවුයේ නැහැ.\nඑම තරගයෙන් දකුණු අප්‍රිකාවට ලකුණු 333 ක ප්‍රබල ජයක් හිමිවුනා.\nතමින් ඉක්බාල්ගේ ආබාධය හේතුවෙන් ඔහුට සතියක පමණ කාලයක් විවේක ගත යුතු බවටයි වෛද්‍යවරුන් නිර්දේශ කර ඇත්තේ.\nදකුණු අප්‍රිකාවට එරෙහි එක්දින තරගාවලියට පෙර ආරම්භක පිතිකරුවා සුවය ලබනු ඇතැයි බංග්ලාදේශ ක්‍රිකට් බලධාරීන් විශ්වාසය පළ කරනවා.\nසුවය ලබන තෙක් ඔහු දකුණු අප්‍රිකාවේම රැඳී සිටිනු ඇති.\nතමින් ඉක්බාල් වෙනුවෙන් සොවුම්ය සර්කාර් බොහෝ දුරට කණ්ඩායමට කැඳවනු ඇතැයි ක්‍රිකට් පුවත් සේවා සඳහන් කරනවා.\nබංග්ලාදේශ කණ්ඩායමේ ශකීබ් අල් හසන් ද මෙම ටෙස්ට් තරගාවලියට කැඳවා නැහැ.\nඒ ඔහු විවේක ගැන්වීම හේතුවෙන්.\nබංග්ලාදේශ කණ්ඩායමේ ප්‍රබල ලකුණු රැස් කරන්නන් දෙදෙනෙකු වන ශකීබ් අල් හසන් සහ තමින් ඉක්බාල් නොමැතිව 2013 වසරෙන් පසුව බංග්ලාදේශ කණ්ඩායම ටෙස්ට් තරගයකට මුහුණ දෙනු ලබන්නේ පළමු වරටයි.\n2013 වසරේ මාර්තු මාසයේ ශ්‍රී ලංකාව සමග ගාල්ලේ පැවති ටෙස්ට් තරගයකදී ද ඔවුන් දෙදෙනා නොමැතිව බංග්ලාදේශය තරග වැදුනු අතර එම තරගය ජය පරාජයෙන් තොරව නිමාවට පත්වුනා.",
       "URL": "https://www.hirunews.lk/sports/172593/පාදයේ-ආබාධයක්-හේතුවෙන්-තමින්-ඉක්බාල්-දකුණු-අප්‍රිකාවට-එරෙහි-දෙවන-ටෙස්ට්-තරගයෙන්-ඉවතට",
       "Category": "Sports",
       "Parent URL": "https://www.hirunews.lk/sports/all-news.php?pageID=292"
}