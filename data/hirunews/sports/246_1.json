{
       "Source": "hirunews",
       "Timestamp": "Friday, 16 March 2018 - 22:33",
       "Headline": "නිදහස් කුසලානයේ අවසන් මහා තරගයට බංග්ලාදේශය සුදුසුකම් ලබයි",
       "News Content": "නිදහස් කුසලාන තුන්කොන් 20 යි 20 තරගාවලියේ අවසන් මහා තරගයට සුදුසුකම් ලබාගැනීමට බංග්ලාදේශය අද සමත්වුනා.\nඒ කොළඹ ආර් ප්‍රේමදාස ක්‍රීඩාංගණයේ පැවති තරගයෙන් සත්කාරක ශ්‍රී ලංකාව පරාජයට පත් කරමින්.\nකාසියේ වාසිය දිනූ බංග්ලාදේශයේ ආරාධනය මත පළමුවෙන් පන්දුවට පහරදුන් ශ්‍රී ලංකාව නියමිත පන්දුවාර 20 අවසානයේ කඩුලු 7ක් දැවී ලකුණු 159 ක් ලබාගත්තා.\nකුසල් මෙන්ඩිස් ලකුණු 11 යි.\nදසුන් ශානක කිසිදු ලකුණක් නොලබා දැවී ගියා.\nශ්‍රී ලංකා ඉනිම ශක්තිමත් කළ කුසල් ජනිත් පෙරේරා පන්දු 40කින් වේගවත් ලකුණු 61 ක් ලබාගත්තා.\nනායක තිසර පෙරේරා පන්දු 38 කින් ලබාගත් ලකුණු සංඛ්‍යාව 58ක්.\nශ්‍රී ලංකා කණ්ඩායමේ වෙනත්  කිසිදු ක්‍රීඩකයෙකුට ලකුණු 10 සීමාව හෝ පසුකර යාමට අවස්ථාවක් ලාබුනේ නැහැ.\nපන්දු යැවීමේදී මුස්ටෆිසුර් රහ්මාන් කඩුලු 2 ක් බිඳහෙලුවා.\nපිළිතුරු ඉනිම වෙනුවෙන් පන්දුවට පහරදුන් බංග්ලාදේශය පන්දුවාර 19 යි පන්දු 5ක් අවසානයේ කඩුලු 8ක් දැවී ජයග්‍රාහී ඉලක්කය පසු කළා.\nමහමුදුල්ලා නොදැවී වේගවත් ලකුණු 43 ක් ලබාගත්තේ පන්දු 18 කින්. හතරේ පහර 3 ක් සහ හයේ පහර 2 ක් ද ඊට ඇතුලත්.\nතමින් ඉක්බාල් ලකුණු 50 යි.\nමුශ්ෆිකර් රහීම් ලකුණු 28 ක් සහ සබීර් රහ්මන් ලකුණු 13 ක් ලබාගත්තා.\nපන්දු යැවීමේ දී අකිල ධනංජය කඩුලු දෙකක් බිඳහෙලුවා.\nමේ අනුව නිදහස් කුසලාන 20 යි 20 තරගාවලියේ අවසන් මහා තරගය ඉන්දියාව සහ බංග්ලාදේශ කණ්ඩායම් අතර ලබන ඉරිදා (18) කොළඹ ආර් ප්‍රේමදාස ක්‍රීඩාංගණයේදී පැවැත්වෙනු ඇති.",
       "URL": "https://www.hirunews.lk/sports/186115/නිදහස්-කුසලානයේ-අවසන්-මහා-තරගයට-බංග්ලාදේශය-සුදුසුකම්-ලබයි",
       "Category": "Sports",
       "Parent URL": "https://www.hirunews.lk/sports/all-news.php?pageID=246"
}