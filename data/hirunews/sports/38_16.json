{
       "Source": "hirunews",
       "Timestamp": "Tuesday, 26 October 2021 - 19:16",
       "Headline": "ක්‍රීඩකයින් සලකා නොබැලීම සම්බන්ධයෙන් තමන්ට කිසිදු පාලනයක් නැහැ - රග්බි පාපන්දු සංගමයේ සභාපති",
       "News Content": "ශ්‍රී ලංකා සත් සාමාජික රග්බි සංචිතය තේරීම සඳහා වන තේරීම් තරග වලට මහනුවර ක්‍රීඩා සමාජයේ සහ කොළඹ CR&FC ක්‍රීඩා සමාජයේ ක්‍රීඩකයින් සලකා නොබැලීම සම්බන්ධයෙන් තමන්ට කිසිදු පාලනයක් නොමැති බව ශ්‍රී ලංකා රග්බි පාපන්දු සංගමයේ සභාපති රිස්ලි ඉල්ලියාස් පවසනවා.\nඅද පැවති ප්‍රවෘත්ති සාකච්ඡාවක දී මාධ්‍යවේදීන් නැගූ ප්‍රශ්නයකට පිළිතුරු දුන් රග්බි සභාපතිවරයා කියා සිටියේ ක්‍රීඩකයින් තේරීම තමන්ගේ රාජකාරිය නොවන බවයි.\nමේ සඳහා ක්‍රමවේදයක් සකස් කර ඇති බවත්, එය ක්‍රීඩා අමාත්‍යාංශයට ඉදිරිපත් කර ඒ හරහා අනුමත කර ඇති බවත්, ඒ අනුව සියලු තේරීම් කටයුතු සිදු වන බවත් ඔහු වැඩිදුරටත් කියා සිටියා.\nක්‍රීඩා අමාත්‍යාංශය ගත් තීරණය හරි හෝ වැරදි හෝ වේවා තමන් එම තීරණයත් සමඟ සිටිනා බවත් රිස්ලි ඉල්ලියාස් පවසනවා.\nඑමෙන්ම මහනුවර සහ CR&FC ක්‍රීඩා සමාජයේ ක්‍රීඩකයින් සඳහා මේ අවස්ථාව නොලැබී යාම අවාසනාවන්ත තත්ත්වයක් බව සභාපතිවරයාගේ අදහසයි.\nමෙහිදී ඉදිරියේ දී පැවැත්වීමට නියමිත සත්සාමාජික රග්බි තරගාවලිය සම්බන්ධයෙන් අදහස් දැක්වූ රග්බි සංගම් සභාපතිවරයා කියා සිටියේ සෞඛ්‍යය අධ්‍යක්ෂ ජනරාල් වරයාගේ අනුමැතිය ලැබුණු පසු එම තරගාවලිය සෞඛ්‍යය නීතිරීතිවලට අනුව පවත්වන බවයි.\nකෙසේ වෙතත් මෙම තරගාවලිය සඳහා ද මහනුවර සහ CR&FC ක්‍රීඩා සමාජය එක් නොවීම කනගාටුවට කරුණක් බවත් ඔහු සඳහන් කළා.\nශ්‍රී ලංකා රග්බි පාපන්දු සංගමය වසර 146ක් පුරා මෙරට රග්බි ක්‍රීඩාව වෙනුවෙන් තරගාවලි පවත්වා ඇති බවත් කෝවිඩ් අර්බූදය ඇති නොවුණේ නම් මෙවරද එය ඒ ආකාරයෙන්ම ක්‍රියාත්මක වන බවත් ඔහු කියා සිටියා.\nනව තරගාවලිය ආරම්භ කිරීම සඳහා ක්‍රීඩා සමාජ අවම තරමේ මාස තුනක කාලයක් වත් ඉල්ලා සිටින බව සඳහන් කළ සභාපතිවරයා කියා සිටියේ ඔවුන්ගේ ඉල්ලීමට ඉඩ දෙමින් ඒ සඳහා ප්‍රමාණවත් කාලයක් ලබාදී ඇති බවයි.\nඑමෙන්ම ශ්‍රී ලංකා රග්බි පාපන්දු සංගමයේ සභාපති රිස්ලි ඉල්ලියාස් වැඩිදුරටත් කියා සිටියේ ශ්‍රී ලංකා රග්බි කණ්ඩායමේ පුහුණුකරු ලෙස ෆාසිල් මරිජා හෝ නිලූෆර් ඊබ්‍රහිම් දෙදෙනාගෙන් කෙනකු තෝරා ගැනිම සඳහා සාකච්ඡා පවත්වන බවයි.\nකෙසේ වෙතත් සිය සංගමය ෆාසිල් මරිජා ගෙන් මේ සම්බන්ධයෙන් සිදුකළ විමසීමකදී ඔහු පවසා ඇත්තේ කෙටි තරග සංචාර සඳහා පුහුණුකාර ධූරය භාරගැනීමට නොහැකි බවයි.\nමේ අනුව දැනට කණ්ඩායමේ පුහුණු කටයුතු සිදුකරගෙන යනු ලබන නිලුෆර් ඊබ්‍රහිම් විදෙස් පුහුණුකරු බෙන් ගේ අධික්ෂණය යටතේ තවදුරටත් කණ්ඩායම් පුහුණුකාර ධූරය දරනු ඇති බවත් මෙම මාධ්‍ය හමුවේ හෙළිදරව් වුණා.",
       "URL": "https://www.hirunews.lk/sports/286126/ක්‍රීඩකයින්-සලකා-නොබැලීම-සම්බන්ධයෙන්-තමන්ට-කිසිදු-පාලනයක්-නැහැ-රග්බි-පාපන්දු-සංගමයේ-සභාපති",
       "Category": "Sports",
       "Parent URL": "https://www.hirunews.lk/sports/all-news.php?pageID=38"
}