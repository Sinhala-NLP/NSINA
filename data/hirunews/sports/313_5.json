{
       "Source": "hirunews",
       "Timestamp": "Tuesday, 25 July 2017 - 18:33",
       "Headline": "හෙට ආරම්භ වන ටෙස්ට් තරගය ගැන නායක රංගන හේරත් කියපු දේ",
       "News Content": "ඉන්දියාවට එරෙහි ටෙස්ට් ක්‍රිකට් තරගාවලිය අභියෝගාත්මක මෙන්ම ආකර්ශණීය එකක් වනු ඇතැයි රංගන හේරත් පවසනවා.\nඅද පැවති මාධ්‍ය හමුවකදී මාධ්‍යවේදීන් යොමු කළ ප්‍රශ්ණවලට පිළිතුරු දෙමින් ඔහු කියාසිටියේ සිම්බාබ්වේ කණ්ඩායමට එරෙහිව පැවති ටෙස්ට් තරගයෙන් ලැබු ජය මෙම තරගාවලියේදී ශ්‍රී ලංකා ක්‍රීඩකයන්ට ශක්තියක් වනු ඇති බවයි.\nඑමෙන්ම ගාල්ල ජාත්‍යන්තර ක්‍රීඩාංගණයේ තණතිල්ල කණ්ඩායම් දෙකටම වාසිදායක වනු ඇතැයි ද රංගන හේරත් ප්‍රකාශ කළා.\nකණ්ඩායමේ සෑම ක්‍රීඩකයෙකුටම පෞද්ගලික සැලසුම් ලබාදී ඇති අතර ඔවුන් එය අනුගමනය කරනු ඇති බව ද රංගන හේරත් ප්‍රකාශ කළා.\nපසුගිය තරගාවලි කිහිපයකදී පන්දු යැවීමෙන් දක්ෂතා දැක්වු නුවන් ප්‍රදීප් / ලහිරු කුමාර සහ සුරංග ලක්මාල් මෙවර තරගාවලියට ද එක්වන අතර ඔවුන්ගේ දක්ෂතාවන් පිළිබඳ විශ්වාසයක් ඔවුන්ට මෙන්ම තමන්ට ද පවතින බවයි හේරත් පෙන්වා දෙන්නේ.\nඅසනීප තත්වයකින් පසුවන නායක දිනේෂ් චන්දිමාල් බොහෝ දුරට දෙවන ටෙස්ට් තරගයට හෝ තුන්වන තරගයට පැමිණෙනු ඇතැයි ද රංගන හේරත් මෙහිදී කියාසිටියා.\nඉන්දියාවට එරෙහි ටෙස්ට් තරගයට පන්දු යවන්නන් 5 දෙනෙකු යොදා ගැනීමට ඇති හැකියාව පිළිබඳ මාධ්‍යවේදීන් විමසීමක් කළා.\nඑහිදී රංගන හේරත් පෙන්වා දුන්නේ ඒ සම්බන්ධයෙන් තේරීම් කමිටුව සමග සාකච්ඡා කරන බවයි.\nසිම්බාබ්වේ කණ්ඩායමට එරෙහි ටෙස්ට් තරගයේදී අසේල ගුණරත්නට පන්දු යැවීමට නොහැකි වුව ද ඔහු ගාල්ලේ පැවැත්වෙන තරගයේදී පන්දු යැවීමට යොදගත හැකිවන බව හේරත් කියාසිටියා.\nඉන්දීය කණ්ඩායම පිතිකරණය අතින් ඉහළින් සිටින බැවින් ඔවුන්ගේ කඩුලු දවා ගනිමින් වැඩි ලකුණු ප්‍රමාණයක් ලබාගෙන ඔවුන් පීඩනයකට ලක් කළ යුතු බව ද රංගන හේරත් පෙන්වා දෙනවා.\nකාසියේ වාසිය ද මෙම තරගයේදී වැදගත් වනු ඇති බවයි ඔහු වැඩිදුරටත් කියාසිටියේ.",
       "URL": "https://www.hirunews.lk/sports/166758/හෙට-ආරම්භ-වන-ටෙස්ට්-තරගය-ගැන-නායක-රංගන-හේරත්-කියපු-දේ",
       "Category": "Sports",
       "Parent URL": "https://www.hirunews.lk/sports/all-news.php?pageID=313"
}