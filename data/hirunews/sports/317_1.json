{
       "Source": "hirunews",
       "Timestamp": "Tuesday, 11 July 2017 - 17:00",
       "Headline": "සිම්බාබ්වේට එරෙහි එක්දින තරගාවලිය පරාජය ගැන මැතිව්ස් කථා කරයි",
       "News Content": "සිම්බාබ්වේ කණ්ඩායම සමග පැවති එක්දින තරගාවලි පරාජය තම ක්‍රිකට් දිවියේ ලැබු දුර්වලතම අත්දැකීමක් බව ශ්‍රී ලංකා නායක ඇන්ජෙලෝ මැතිව්ස් පවසනවා.\nකාසියේ වාසිය ද ඇතුලුව අවසන් තරගයේදී සියලු දෑ තම කණ්ඩායමට අවාසි සහගත අයුරින්ම සිදුවු බවයි ඔහු පෙන්වා දෙන්නේ.\nකෙසේවෙතත් පරාජය සම්බන්ධයෙන් නිදහසට කරුණු ඉදිරිපත් නොකරන අතර සිම්බාබ්වේ කණ්ඩායම පරාජය කිරීමට තම කණ්ඩායමට නොහැකිවු බව මැතිව්ස් කියාසිටියා.\nසිම්බාබ්වේ කණ්ඩායම තරගාවලියේදීම හොඳින් ක්‍රීඩා කළ බවයි ශ්‍රී ලංකා නායකයා පෙන්වා සඳහන් කළේ.\nශ්‍රී ලංකා කණ්ඩායම පසුගියදා එංගලන්තයට සහ ඔස්ට්‍රේලියාවට එරෙහි ටෙස්ට් ක්‍රිකට් තරගාවලි ජයග්‍රහණය කළා.\nඑය ටෙස්ට් ක්‍රිකට් තරගවල ශ්‍රී ලංකාව ලැබු විශිෂ්ඨ ජයග්‍රහණයක් ලෙසටයි සැලකෙන්නේ.\nඑහෙත් පසුගිය සමයේ පැවති එක්දින තරගාවලි කිහිපයකින්ම ශ්‍රී ලංකාවට අත්වුයේ පරාජයක්.\nපකිස්ථානය / ඔස්ට්‍රේලියාව සමග මෙරටදී පැවති එක්දින තරගාවලි ඊට අයත්.\nශ්‍රී ලංකා ක්‍රිකට් නායක ඇන්ජෙලෝ මැතිස්ව් සඳහන් කර ඇත්තේ ඉදිරියේදී තම නායකත්වය පිළිබඳ තීරණයක් ගැනීමට පෙර බලධාරීන් සමග සාකච්ඡා කර උපදෙස් ලබාගැනීමට බලාපොරොත්තු වන බවයි.\nනායකත්වයෙන් ඉවත්වීම හෝ ඊට අදාළව මෙතෙක් කිසිවක් තීරණය කර නොමැති අතර කාලවේලාව පවතින බැවින් තේරීම් කමිටුව සමග සාකච්ඡා කර තීරණයක් ගන්නා බව ද ඔහු සඳහන් කර තිබෙනවා.\nතම කණ්ඩායම සෑම දිනකම ජයග්‍රහණය කිරීමට හැකි කණ්ඩායමක් නොවන අතර පවතින අඩුපාඩු සකස් කර ගනිමින් ඉදිරියේ පැවැත්වෙන තරගාවලි ජයග්‍රහණය කිරීම එකම අපේක්ෂාව බවයි ඇන්ජෙලෝ මැතිව්ස් කියාසිටියේ.\nඉන්දියාව සමග ඉදිරියේදී ආරම්භ වන තරගාවලියට පෙර සිම්බාබ්වේ කණ්ඩායමට එරෙහි ටෙස්ට් තරගාවලිය පිළිබඳ අවධානය යොමු කළ යුතු අතර එම තරගාවලි දෙක අතර ඇත්තේ සුලු කාලයක් බව ද මැතිව්ස් සඳහන් කළා.",
       "URL": "https://www.hirunews.lk/sports/165631/සිම්බාබ්වේට-එරෙහි-එක්දින-තරගාවලිය-පරාජය-ගැන-මැතිව්ස්-කථා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=317"
}