{
       "Source": "hirunews",
       "Timestamp": "Thursday, 12 September 2013 - 13:09",
       "Headline": "චැම්පියන්ස් ලීග්වලට එන පාකිස්ථාන කණ්ඩායමට වීසා නැහැ.",
       "News Content": "ඉන්දියාවේ පැවැත්වෙන චැම්පියන්ස් ලීග් විස්සයි විස්ස තරඟාවලියට සහභාගිවීමට නියමිත පාකිස්ථානයේ ෆයිසලාබාද් වුල්ෆ් කණ්ඩායමට වීසා ලබා නොදීමට ඉන්දීය රජය තීරණය කර තිබෙනවා. ආරක්ෂක සහ දැනට පවතින රාජතාන්ත්‍රික ගැටළු හේතුවෙන් මෙලෙස පකිස්ථානු කණ්ඩායමට වීසා ලබාදීමේ හැකියාවක් නොමැති බවයි ඉන්දීය විදේශ අමාත්‍යාංශය පවසා ඇත්තේ. ඒ හේතුවෙන් මිස්බා උල් හක්ගේ නායකත්වයෙන් යුත් ෆයිසලාබාද් වුල්ෆ් කණ්ඩායමේ ක්‍රිඩකයින්ට මෙම තරඟාවලිය අහිමිවනු ඇති. කෙසේ වෙතත් තරඟාවලිය අහිමිවීම හේතුවෙන් ක්‍රීඩකයන්ට සිදුකරන ගෙවීම් පිළිබඳව මෙතෙක් අවසන් තීරණයක් ගෙන නොමැති බව ඉන්දීය ක්‍රිකට් පාලක මණ්ඩලය පවසනවා. මේ අතර මෙම සිද්ධිය සම්බන්ධයෙන් පාකිස්ථාන සහ ඉන්දීය ක්‍රිකට් බලධාරින් අතර අද දිනයේ විශේෂ සාකච්ඡාවක්ද පැවැත්වෙනු ඇති.",
       "URL": "https://www.hirunews.lk/sports/67049/චැම්පියන්ස්-ලීග්වලට-එන-පාකිස්ථාන-කණ්ඩායමට-වීසා-නැහැ",
       "Category": "Sports",
       "Parent URL": "https://www.hirunews.lk/sports/all-news.php?pageID=514"
}