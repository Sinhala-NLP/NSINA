{
       "Source": "hirunews",
       "Timestamp": "Sunday, 15 October 2017 - 14:52",
       "Headline": "ශ්‍රී ලංකා ඒ කණ්ඩායමට එරෙහි පළමු සිව්දින තරඟයේ ජය කොදෙව් ඒ කණ්ඩායමට",
       "News Content": "සංචාරක ශ්‍රී ලංකා ඒ කණ්ඩායම සහ බටහිර ඉන්දීය කොදෙව් ඒ කණ්ඩායම අතර පැවති පළමු සිව් දින තරඟය ජය ගැනීමට කොදෙව් ඒ කණ්ඩායම සමත් වුණා.\nෆ්ලොරන්ස්හෝල් හිදී පැවති මෙම තරඟය කොදෙව් ක්‍රීඩකයින් ජයගත්තේ ඉනිමකින් සහ ලකුණු 13කින්.\nතරඟයේ පළමු ඉනිම ක්‍රීඩා කළ  බටහිර ඉන්දීය කොදෙව් ඒ කණ්ඩායම කඩුලු 08කට රැස් කළ ලකුණු සංඛ්‍යාව 364ක්.\nඊට පිළිතුරු වශයෙන් ශ්‍රී ලංකා ඒ කණ්ඩායමට පළමු ඉනිම සඳහා රැස් කිරීමට හැකි වුණේ සියලු දෙනා දැවී ලකුණු 212ක් පමණයි.\nඑහිදී ශ්‍රී ලංකා කණ්ඩායම වෙනුවෙන් නායක ධනංජය ද සිල්වා ලකුණු 104ක් රැස් කිරීමට සමත් වුණා.\nකෙසේ වෙතත් ඔහුගේ ශතකයෙන් ගොඩනැගුනු ශ්‍රී ලංකා පළමු ඉනිමේ ලකුණු පුවරුවට කොදෙව්වන්ගේ පළමු ඉනිමේ ලකුණු සංඛ්‍යාව අභිබවා යාමට හැකියාව ලැබුනේ නැහැ.\nපන්දු යැවීමේදී කොදෙව් ඒ කණ්ඩායම වෙනුවෙන් රාඛීම් කෝනෝවෝල් සහ කියොන් ජෝසප් ශ්‍රී ලංකා පළමු ඉනිමේ කඩුලු 03 බැගින් බිඳ දැමුවා.\nකොදෙව් ඒ කණ්ඩායමේ පළමු ඉනිමට වඩා ලකුණු 152ක් පිටුපසින් සිය දෙවන ඉනිම ක්‍රීඩා කළ  ශ්‍රී ලංකා ඒ ක්‍රීඩකයින්ට සියලු දෙන දැවී රැස් කිරීමට හැකි වූයේ ලකුණු 139ක් පමණයි.\nකොදෙව් ඒ කණ්ඩායම වෙනුවෙන් ඩේමියන් ජාකෝබ් ශ්‍රී ලංකා දෙවන ඉනිමේ කඩුලු 06ක් බිඳ දමමින් කොදෙව්වන් ජයග්‍රහණය කරා රැගෙන ගියා.",
       "URL": "https://www.hirunews.lk/sports/173553/ශ්‍රී-ලංකා-ඒ-කණ්ඩායමට-එරෙහි-පළමු-සිව්දින-තරඟයේ-ජය-කොදෙව්",
       "Category": "Sports",
       "Parent URL": "https://www.hirunews.lk/sports/all-news.php?pageID=290"
}