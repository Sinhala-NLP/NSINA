{
       "Source": "hirunews",
       "Timestamp": "Sunday, 30 June 2019 - 7:48",
       "Headline": "නුවන් ප්‍රදීප් වෙනුවට ලෝක කුසලාන සංචිතයට කසුන් රාජිත",
       "News Content": "ලෝක කුසලාන ක්‍රිකට් තරගාවලියේ ඊයේ පැවති තරගයකදී තියුණු සටනකින් පසු ඇෆ්ගනිස්ථානය පරදවා කඩුලූ 3 ක ජයක් වාර්තා කිරීමට පාකිස්ථානය සමත්වුණා.\nකාසියේ වාසිය දිනා පළමුවෙන් පන්දුවට පහරදුන් ඇෆ්ගනිස්ථාන් පිල සිය පන්දු වාර 50 තුළදී කඩුලූ 9 ක් දැවී ලකුණු 227 ක් රැස්කළා.\nපිළිතුරු වශයෙන් පාකිස්ථානය කඩුලූ 7 ක් දැවී ලකුණු 230 ක් ලබමින් ජයග්‍රහණය වාර්තා කළේ අවසන් පන්දු වාරයේ පන්දු දෙකක් පමණක් ඉතිරිව තිබියදියි.\nමෙම ජයග්‍රහණයත් සමඟ පාකිස්ථානය, අවසන් පූර්ව වටයට සුදුසුකම් ලැබීම සඳහා තවත් පියවරක් ඉදිරියට පැමිණි අතර, ශ්‍රී ලංකාවට ඒ සඳහා පවතින අවස්ථාව තවදුරටත් අවදානමට ලක්වනවා.\nඊයේ පැවති දෙවන තරගයේදී නවසීලන්තය පරදවා ලකුණු 86 ක ජයග්‍රහණයක් ලැබීමට  ඕස්ට්‍රේලියාව සමත්වුණා.\nකාසියේ වාසිය දිනා පළමුවෙන් පන්දුවට පහරදුන්  ඕස්ට්‍රේලියාව සිය පන්දු වාර 50 තුළදී කඩුලූ 9 ක් දැවී ලකුණු 243 ක් රැස් කළා.\nපිළිතුරු වශයෙන් නවසීලන්ත පිලට පන්දු වාර 43 යි පන්දු 4 කදී සියලූ ක්‍රීඩකයන් දැවී රැස් කරගත හැකිවූයේ ලකුණු 157 ක් පමණයි.\nඑහිදී  ඕස්ට්‍රේලියාව වෙනුවෙන් මිචෙල් ස්ටාක් ලකුණු 26 කට කඩුලූ 5 ක් බිඳ හෙලීම විශේෂත්වයක්.\nඕස්ට්‍රේලියාව මේ වනවිට අයි.සී.සී. ලෝක කුසලාන තරගාවලියේ අවසන් පූර්ව වටයට සුදුසුකම් ලබා ඇති අතර, නවසීලන්තය ප්‍රසාද ලකුණු සටහනේ තුන්වන ස්ථානයේ පසුවනවා.\nමේ අතර අසනීප තත්ත්වයකට ලක්ව සිටින නුවන් ප්‍රදිප්ට ලෝක කුසලාන තරගාවලියේ ඉදිරි තරග අහිමිවන අතර, ඔහු වෙනුවට තවත් වේග පන්දු යවන්නෙකු වන කසුන් රාජිත යෙදවීමට අයි.සී.සී. අනුමැතිය හිමිවී තිබෙනවා.\nශ්‍රී ලංකාවට ලෝක කුසලාන තරගාවලියේ මූලික වටයේ තවත් තරග දෙකක් හිමිව ඇති අතර, ඉන් පළමුවැන්න බටහිර ඉන්දීය කොදෙව් පිල සමඟ චෙස්ටර් - ලෙ ස්ට්‍රීට් හිදී හෙට පැවැත්වෙනවා.\nඅනෙක් තරගය ඉන්දියාව සමඟ ලීඞ්ස් හිදී පැවැත්වෙන්නේ ජූලි 6 වනදායි.",
       "URL": "https://www.hirunews.lk/sports/219369/නුවන්-ප්‍රදීප්-වෙනුවට-ලෝක-කුසලාන-සංචිතයට-කසුන්-රාජිත",
       "Category": "Sports",
       "Parent URL": "https://www.hirunews.lk/sports/all-news.php?pageID=153"
}