{
       "Source": "hirunews",
       "Timestamp": "Saturday, 23 October 2021 - 22:05",
       "Headline": "එංගලන්තයට කඩුලු 6ක ජයක්",
       "News Content": "2021 පන්දුවාර 20 ලෝක කුසලාන ක්‍රිකට් තරගාවලියේ  පළමු කාණ්ඩයේ දෙවන තරගයේදී ප්‍රබල කොදෙව්වන් කඩුලු 6කින් පරාජය කරන්නට එංගලන්ත කණ්ඩායම අද සමත් වුණා.\nමෙම තරගයේ කාසියේ වාසිය දිනා ගත් එංගලන්ත නායකයා පළමුව පන්දුවට පහර දීම සඳහා කොදෙව්වන්ට ආරාධනා කළා.\nඒ අනුව බටහිර ඉන්දීය කොදෙව්වන් පන්දුවාර 14යි පන්දු 2ක් තුළ සියලු දෙනා දැවී රැස් කර ගැනීමට හැකි වුනේ ලකුණු 55ක් පමණයි.\nඉනිමේ වැඩිම ලකුණු ලාභියා වූ ක්‍රිස් ගේල් ලකුණු 13ක් රැස් කළ අතර අනෙක් කිසිම කොදෙව් පිතිකරුවෙකුට ලකුණු 10යේ සිමාව පසු කරන්නට එංගලන්ත පන්දු යවන්නන් ඉඩ ලබා දුන්නේ නැහැ.\nසුපිරි පන්දු යැවීමක නිරත වූ අදීල් රෂීඩ් ලකුණු 2කට කඩුලු 4ක් බිඳ හෙලුවා.\nඑය එංගලන්ත පන්දු යවන්නෙකු පන්දුවාර 20 ක්‍රිකට් තරගයකදී දැක්වූ ඉහලම දක්ෂ තාවයයි.\nපිළිතුරු ඉනිම ක්‍රීඩා කළ එංගලන්තය පන්දුවාර 8යි පන්දු 2කදී කඩුලු 4ක් දැවී ලකුණු 56ක් ලබා ගෙන තරගය ජය ගත්තා.\nජොස් බට්ලර් නොදැවී ලකුණු 24යි. අකෙල් හුසේන් කඩුලු 2ක් දවා ගත්තා. තරගයේ වීරයා අදීල් රෂීඩ්.\nමේ අතර සුපිරි 12 දෙනාගේ තරග වටය ආරම්භ කරමින් අද පැවති පළමු තරගයෙන් ඕස්ට්‍රේලියාවට තියුණු ජයක් හිමි වුණා.\nඒ තරගයේ අවසන් පන්දුවාරයේදී දකුණු අප්‍රිකානු කණ්ඩායම කඩුළු 5කින් පරාජය කරමින්.\nසුපිරි 12 දෙනාගේ තරග වටය ආරම්භ කරමින් ඔස්ට්‍රේලියාව සහ දකුණු අප්‍රිකාව තරග බිමට පිවිසයේ අද පස්වරුවේදී.\nඑම තරගයේ කාසියේ වාසිය දිනා ගත් ඕස්ට්‍රේලියා නායකයා පළමුව පන්දු රැකීමට තීරණය කළා.\nඒ අනුව දකුණු අප්‍රිකාව නියමිත පන්දුවාර 20 අවසානයේ කඩුලු 9ක් දැවී රැස් කළ ලකුණු සංඛ්‍යාව 118ක්.\nඒඩන් මාක්‍රම් ලකුණු 40ක් සහ කගිසෝ රබාඩා නොදැවී ලකුණු 19ක් රැස් කළා.\nපන්දු යැවීමේදී ජෝෂ් හැස්ල්වුඩ් සහ මිචෙල් ස්ටාර්ක් අතරේ කඩුලු 2ක බැඟින් බෙදී ගියා.\nපිළිතුරු ඉනිම ක්‍රීඩා කළ ඔස්ට්‍රේලියා කණ්ඩායම ස්ටීව් ස්මිත් ලකුණු 35යි.\nඒ අනුව ඕස්ට්‍රේලියාව මෙම තරගය කඩුලු 5කින් ජය ගත්තා.",
       "URL": "https://www.hirunews.lk/sports/285879/එංගලන්තයට-කඩුලු-6ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=39"
}