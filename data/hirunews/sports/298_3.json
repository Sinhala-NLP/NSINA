{
       "Source": "hirunews",
       "Timestamp": "Saturday, 16 September 2017 - 19:54",
       "Headline": "තමා හරිද වැරදි ද යන්න ජනතාව තීරණය කරනු ඇතැයි ඇමති අර්ජුණ කියයි",
       "News Content": "තමන් ක්‍රිකට් කිී‍්‍රඩාව සම්බන්ධයෙන් කථා කිරිම හරිද වැරදිද යන්න මෙරට ජනතාව තීරණය කරනු ඇති බව හිටපු ක්‍රිකට් නායක, අමාත්‍ය අර්ජුන රණතුංග පවසනවා.\nඅමාත්‍යවරයා මේ බව ප්‍රකාශ කලේ අද (16) පෙරවරුවේ මල්වතු පාර්ශවයේ මහනායක අතිපුජ්‍ය තිබ්බාටුවාවේ ශ්‍රී සුමංගල මහ නා හිමියන් බැහැදැක අශිර්වාද ලබා ගැනිමෙන් අනතුරුවයි.\nඑහිදි මාධ්‍ය වෙත අදහස් දැක්වු අමාත්‍යවරයා පැවසුවේ ක්‍රිඩා අමාත්‍යවරයාගේ ක්‍රියා කලාපය හේතුවෙන් ක්‍රිකට් ක්‍රිඩාව සූදුවක් බවට පත්වෙමින් තිබෙන බවයි.\n‘‘ඇමතිතුමා කියනවා මම පාරවල්වල කතා කරනවා කියනවා. ක්‍රිකට් වෙනුවෙන් මම ඕනැ තැනකට ගිහින් කතා කරනවා. මේ රටේ හැම දෙනාම දන්නවා මේ ක්‍රිකට් පරිපාලනයේ ඉන්න ප්‍රධානියෝ සූදු පවුල්වල අයද කියලා. හැබැයි ක්‍රීඩා ඇමතිතුමා දන්නේ නැහැ. ස්පෝටින් ස්ටාර් කියන ආයතනයට ක්‍රිකට් තරගයක් තියෙන කාලයකට ගිහින් බැලුවොත් පෙනෙයි ක්‍රීඩකයන්ට වෙන වෙනම ඔට්ටු අල්ලන්න පුළුවන්. මේව සම්බන්ධ පුද්ගලයො එක්කනම් ක්‍රිකට් කරන්න ක්‍රීඩා ඇමතිවරයා කැමති ඉතින් මේක සූදුවක් බවට පත්වෙයි’’\nඑමෙන්ම, ක්‍රීඩා අමාත්‍යවරයා අතුරු පාලක කමිටුවක් පත් නොකරන්නේ නම් ජනාධිපතිවරයාට ඒ සම්බන්ධයෙන් තීරණයක් ගැනිමට සිදු වන බවද අමාත්‍යවරයා එහිදි ප්‍රකාශ කළා.\n‘‘ සභාපතිවරයාට මෙච්චර ක්‍රිකට් වැටෙනකොට ඒක ගොඩ ගන්න බැරි නම් ක්‍රිකට් ක්‍රිඩාව වෙනුවෙන් දැන් කරන්න පුළුවන් හොඳම දේ තමයි අයින් වෙන එක. ක්‍රීඩා ඇමතිතුමා ක්‍රිකට් කියන එක එතුමාගේ යටතේ නෙමෙයි. අයිතියකුත් නැහැ. බලයකුත් නැහැ. කරන්න හයියකුත් නැහැ. අතුරු පාලක මණ්ඩලය ක්‍රීඩා ඇමතිතුමා නොකෙරුවාට සමහර වෙලාවට ඒ තීරණ ජනාධිපතිතුමාට ගන්න වෙයි’’ යනුවෙන් සඳහන් කළා.\nඉන් අනතුරුව වැඩිදුරටත් අදහස් දැක්වු අමාත්‍ය අර්ජුන රණතුංග චෝදනා කරමින් කියා සිටියේ ක්‍රිකට් ක්‍රිඩාවේ කඩා වැටීම පිලිබදව ඊයේ පැවති වැඩමුඵව සංදර්ශනයක් පමණක් වන බවයි.\n‘‘ ඊයේ මම දැක්කා ක්‍රීඩා ඇමතිතුමා කියනවා ක්‍රිකට් වලට ආදරේ කරන්නේ කවුද කියන එක මේ රැස්වීමට ආවට පස්සේ තේරුණා කියලා. ක්‍රිකට් පරිස්සම් කරන්න ඕනේ කට්ටිය එක්කෙනෙක්වත් මේ රැස්වීම්වලට යන්නේ නැහැ. තනිකර සංදර්ශනයක් පැවැත්වුවේ. රටට පෙන්වන්න හුඟ දෙනෙක් හිතනවා මේ රටේ මිනිස්සුන්ට මොලේ නැහැ කියලා. රටේ මිනිස්සුන්ට හොඳට තේරෙනවා ක්‍රිකට් ගැන. ක්‍රිකට් පාලක මණ්ඩලයේ ඉන්න අයට වඩා ඇමතිවරුන්ට වඩා සමහර විට තේරීම් කමිටුවට වඩා තෝරන්න පුළුවන් මේ පාරේ ඉන්න මිනිස්සුන්ට කණ්ඩායම. ඉතින් මේ රටේ අපි ක්‍රිකට් ගැන කතා කරන එක හරිද වැරදිද කියන එක ඒ ගොල්ලෝ තීරණය කරයි’’ යනුවෙන් වැඩිදුරටත් කියා සිටියා.",
       "URL": "https://www.hirunews.lk/sports/171090/තමා-හරිද-වැරදි-ද-යන්න-ජනතාව-තීරණය-කරනු-ඇතැයි-ඇමති-අර්ජුණ-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=298"
}