{
       "Source": "hirunews",
       "Timestamp": "Tuesday, 24 May 2022 - 8:39",
       "Headline": "ශ්‍රී ලංකා - බංග්ලාදේශ දෙවන ටෙස්ට් තරඟයේ දෙවන දිනය අදයි",
       "News Content": "ශ්‍රී ලංකාව සහ බංග්ලාදේශය අතර මීර්පූර් හි පැවැත්වෙන දෙවන ටෙස්ට් තරගයේ දෙවන දිනය අදයි. ඊයේ පළමු දිනයේ තරගය අත්හිටුවන විට බංග්ලාදේශ පිළ කඩුලු 5ක් දැවී ලකුණු 277ක් ලබා සිටියා.\nඑහිදී බංග්ලාදේශ පිළේ පළමු කඩුලු 5 ලකුණු 24කට දැවී ගිය අතර, ඉන් අනතුරුව නොදැවී ලකුණු 135ක් ලබා සිටින ලිටන් ඩාස් සහ නොදැවී ලකුණු 115ක් ලබා සිටින මුෂ්ෆිකර් රහමන් අතර නොදැවුණු 6 වන කඩුල්ල සඳහා සබදතාව ලකුණු 253ක්. එය 6 වන කඩුල්ල සඳහා බංග්ලාදේශය, ශ්‍රී ලංකාවට එරෙහිව ටෙස්ට් තරගයකදී වාර්තා කළ ඉහළම සබදතාවයි.\nමේ අතර, පපුවේ වේදනාවක් හේතුවෙන් ඊයේ දහවල් රෝහල් ගත කෙරුණු ශ්‍රී ලංකා ක්‍රීඩක කුසල් මෙන්ඩිස් තවදුරටත් තරගයට සහභාගි වන්නේ ද යන්න මෙතෙක් තීරණය කර නැහැ.\nතරගයට පෙර විජලනයට ලක්වීම සහ ගැස්ට්‍රයිටීස් තත්ත්වයක් ඔහුගේ ආබාධයට හේතුව ලෙස සැක කෙරුණා. මස්පිඬු සංකූලතාවක් කුසල් මෙන්ඩිස් අපහසුතාවට පත්වීමට හේතුව ලෙස වෛද්‍යවරුන් දැන් සැක කරන්නේ යැයි ශ්‍රී ලංකා කණ්ඩායම් කළමනාකරු මහින්ද හලංගොඩ ප්‍රකාශ කළා.\nඑමෙන්ම කුසල් මෙන්ඩිස් තවදුරටත් වෛද්‍ය අධීක්ෂණය යටතේ පසුවන බවයි ඔහු කියා සිටියේ.",
       "URL": "https://www.hirunews.lk/sports/305139/ශ්‍රී-ලංකා-බංග්ලාදේශ-දෙවන-ටෙස්ට්-තරඟයේ-දෙවන-දිනය-අදයි",
       "Category": "Sports",
       "Parent URL": "https://www.hirunews.lk/sports/all-news.php?pageID=20"
}