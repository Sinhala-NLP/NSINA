{
       "Source": "hirunews",
       "Timestamp": "Sunday, 19 May 2013 - 13:17",
       "Headline": "ශ්‍රීසාන්ත් ගැන තීරණයකට BCCI රැස්වෙයි.",
       "News Content": "ටෙස්ට් ක්‍රිකට් ක්‍රීඩක ශ්‍රීසාන්ත් ඇතුළු අයි.පී.එල් ක්‍රීඩකයන් 3  දෙනෙකුගේ තරග පාවාදීමේ සිද්ධිය සම්බන්ධයෙන් ඉන්දීය ක්‍රිකට් පාලක මණ්ඩලය  චෙන්නායිහිදී අද විශේෂ සාකච්ඡාවක නිරත වනවා. එය හෙට දිනය තෙක් පැවැත්වෙන  අතර, ඉන් අනතුරුව මාධ්‍ය හමුවක්ද පැවැත්වීමට නියමිතයි. ඉන්දීය ක්‍රිකට්  පාලක මණ්ඩලයේ ප්‍රධානී එන්.සිරිනිවාසන් කියා සිටියේ මෙම ක්‍රීඩකයන් මුදලට  තරග පාවාදීමේ චෝදනා සඳහා වරදකරුවන් වුවහොත් දැඩි දඩුවම් පමුණුවන බවයි.  ශ්‍රීසාන්ත් ඇතුළු ක්‍රීඩකයන් අත්අඩංගුවට ගැනීම සඳහා දිල්ලි පොලිසිය  සිදුකළ මෙහෙයුමේදී ඔවුන් බුකීකරුවන් සමග සබඳතා පැවැත්වූ බවට සාක්ෂි රැසක්  හමුවුණා. මුම්බායි පිල සමග පසුගිය 13 වැනිදා පැවති තරගයෙන් පසු  තැරැව්කරුවන් හමුවීමට සමාජශාලාවක් වෙත ගිය ශ්‍රීසාන්ත් සිය මෝටර් රථයෙන්  නික්මී ඇත්තේ කාන්තාවන් තුන් දෙනෙකු ද සමගයි.\nඅයි.පී.එල්  ක්‍රීඩකයන්ගේ තරග පාවාදීමේ සිද්ධිය සම්බන්ධයෙන් මුම්බායි පොලිසිය ද විශේෂ  මෙහෙයුමක් ආරම්භ කර තිබෙනවා. එහිදී හෙලිදරව්වී ඇත්තේ ශ්‍රීසාන්ත් රැදීසිටි  මුම්බායිහි තරු පහේ හෝටලයේ සුප්‍රකට බුකීකරුවෙකු වන ජිජු ජනාර්ධන් ද  රැදී සිට ඇති බවයි. එහිදී, ශ්‍රීසාන්ත්ගේ හෝටල් කාමරයෙන් ලැප්ටොප්  පරිගණයක්, ජංගම දුරකථන සහ මුදල් තොගයක් ද සොයා ගැනුණා.\nහෝටලයේ  ආරක්ෂිත කැමරාවල සටහන්වී ඇති දර්ශන ද නඩු විභාගය සඳහා ඉදිරිපත් කෙරෙනු ඇති.  මුම්බායි පොලිසිය විසින් තරග පාවාදීමේ සිද්ධීන්ට අදාළ බුකීකරුවන් 6 දෙනෙකු  ද අත්අඩංගුවට ගෙන ඇති අතර ඉන් රමේෂ් වයාස් නමැත්තා පාතාල නායක ඩාවුඞ්  ඊබ්‍රාහිම්ගේ සොහොයුරා සමග සබඳතා පවත්වා ඇති බව හෙළි වී තිබෙනවා. මෙම  ඔට්ටු තැබීමේ ජාලය මුම්බායි සිට ඩුබායි සහ පාකිස්ථානය හරහා ක්‍රියාත්මක වන  බවයි පොලිසියේ අදහස වී ඇත්තේ. ශ්‍රීසාන්ත් සමග රාජස්ථාන් රෝයල් කණ්ඩායමේ  අජිත් චන්ඩිලා සහ අන්කීට් චවාන් ද තරග පාවාදීමේ සිද්ධීන් සම්බන්ධයෙන්  අත්අඩංගුවට ගැණුනා.",
       "URL": "https://www.hirunews.lk/sports/59261/ශ්‍රීසාන්ත්-ගැන-තීරණයකට-bcci-රැස්වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=535"
}