{
       "Source": "hirunews",
       "Timestamp": "Tuesday, 06 July 2021 - 23:27",
       "Headline": "නිලානිට අහිමිවූ ඔලිම්පික් සිහිනය (වීඩියෝ)",
       "News Content": "ටෝකියෝ ඔලිම්පික් උලෙළේ සමාරම්භය සදහා හරියටම තවත් ඉතිරිව ඇත්තේ දින 17ක් පමණයි.\nමෙවර ඔලිම්පික් උලෙළ නියෝජනය කරන්නට ශ්‍රී ලංකාවෙන් සුදුසුකම් ලබා ගත් ක්‍රීඩක ක්‍රීඩිකාවන් සංඛ්‍යාව 9ක්.\nඒ නිලුක කරුණාරත්න,ටෙහානි එගොඩවෙල,මැතිව් අබේසිංහ,අනිකා ගෆූර්,මිල්කා ගිහානි, මැතිල්ඩා ක්ලාසන්, චාමර ධර්මවර්ධන, යුපුන් අබේකෝන් සහ නිමාලි ලියනාරච්චියි.\nමෙවර ඔලිම්පික් උළෙලේ මලල ක්‍රීඩා ඉසව්වල පරිසාදන මට්ටම ඉක්මවන්නට ක්‍රීඩක ක්‍රීඩිකාවන්ට ලබාදී තිබූ කාල සීමාව පසුගිය මස 29වැනිදායින් අවසන් වූ අතර ඒ වන විට ඔලිම්පික් නියෝජනය කරන්නට ආසන්නයේ සිටි ශ්‍රී ලංකා ක්‍රීඩිකාව පත්වුණේ කාන්තා මීටර් 3,000 බාධක දිවීමේ තරග ඉසව්ව නියෝජනය කරන නිලානි රත්නායකයි.\nපරිසාදන මට්ටම ඉක්මවන ක්‍රීඩිකාවන්ට අමතරව ලෝක මලල ක්‍රීඩා ශ්‍රේණිගත කිරීම්හි මුල් ස්ථානයන් වල රැඳී සිටිනා ක්‍රීඩිකාවන් 45 දෙනෙකුට මෙවර මෙම ඉසව්වෙන් ඔලිම්පික් වරම් හිමිවනවා.\nනිලානි කොතරම් අවසනාවන්න ක්‍රීඩිකාවක් බවට පත්වුණේ ඔලිම්පික් කඩඉම් කාලසීමාව අවසන් වන විට මෙම ඉසව්වේ 46වැනි තැනට පත්වීම හේතුවෙන් ඇයට මෙවර ඔලිම්පික් නියෝජනය අහිමි වී යෑමයි.\nනිලානිට මෙවර ඔලිම්පික් වරම් අහිමිව ගියේ ඇය වරදකින් ද?\nඇය පසුගියදා ජාතික මලල ක්‍රීඩා තේරීම් තරගාවලිය සඳහා එක්වුණේ ද ඊට තවත් ලකුණු කිහිපයක් එක් කර ගෙන වර්ගීකරණයේ ඉදිරියට පැමිණීමේ අරමුණ ඇතිවයි.\nනමුත් මෙරට මලල ක්‍රීඩා නිලධාරීන්ගේ නොසැලකිල්ල හේතුවෙන් එම බලාපොරොත්තුව සිහිනයක්ම පමණක් කර ගන්නට නිලානිට සිදු වුනා.\nමලල ක්‍රීඩා නිලධාරීන්ගේ තාක්ෂණික දැනුමේ තරම මොනවට කියා පාමින් නිලානි එක්වුණු කාන්තා මීටර් 3,000 බාධක දිවීමේ ඉසව්ව සඳහා යොදා ගත් කඩුල්ලේ සම්මත උස වෙනුවට,වැඩි උසක් ලබා දීමට කටයුතු සලසා තිබුණා.\nඑහිදී නිලානිට සිදුවුනේ අමතර ජවයක් යොදමින් තරග වදින්නටයි.\nඑහි අවසන් ප්‍රතිපලය වුණේ නිලානිට පාදයේ ආබාධයක් උරුමකර දීමයි.\nඒ හේතුවෙන් ඇයට සති 2කට වැඩි කාලය කිසිදු පුහුණුවීමක් සිදු නොකර කකුළට පත්තු බදින්නට සිදුවෙද්දී, අවසන් මොහොතේදී යෙදුණු ඉන්දීය මලල ක්‍රීඩා තරගාවලියේදී සිය සුපුරුදු දස්කම් අතරට එක්වන්නට නොහැකි වී ගියා.\nඔලිම්පික් සිහිනය බොඳ ගිය පසු ඇය සිය FACEBOOK ගිණුමේ තැබූ සංවේදී සටහනයි මේ.\n\\\" මුලින්ම සුබ පතනවා ඔලිම්පික් වරම් ලැබු මගේ රටේ සිංහයින්ට.ඒක හැමෝගෙම ලොකුම සිහිනය . .. 2021 පටන් ගන්නවාත් එක්ක මම මගේ සිහිනය පස්සෙ දිව්වා ඒ වෙද්දි මට කෝටා රෑන්ක් වල 34 වන තැන හිමි වෙලා තිබූ නිසා මේ වසරේ පළමු තේරීම් තරගයට සහභාගි වුනේ ලොකු බලාපොරොත්තුවක් සමගයි. ඒත් අවාසනාවන්ත විදියට මට මගේ රේස් එක මම හිතපු ටයිමින් වලට දුවන්න බැරි වෙනවා. ඒකට හේතුව මගේ බාධක 5 ම මගේ දුවන ප්‍රමාණයට වඩා උස්සලා තිබීම නිසා.එකෙන් මම ලොකු ආබාධයකට ලක් වෙනවා.සති 2ක් විතර කාලයක් කකුලට බෙහෙත් කරනවා. ඒකෙන් මගේ පුහුණුවීම් අතරමඟ නවතිනවා. ඒත් ආපහු මම බොහොම පොඩි කාලයකින් National championship වලට සහභාගි වෙලා 9.53කින් දුවනවා. මට එදා මීට වඩා එක තත්පරයක් දුවාගන්න පුළුවන් වුණා නම් මටත් අද ඔලිම්පික් සිහිනය සැබෑකරගන්න තිබුණා.\nකිසිම ක්‍රීඩිකාවකට මෙවන් අසාධාරණයක් සිදු නොවේවා ...\nමම ඔලිම්පික් යනවට ආසාවෙන් බලා සිටි සියලු දෙනාගෙන් මම සමාව ඉල්ලනවා මට ඒක කර ගන්න බැරි වුණා. මට සමාවෙන්න\\\"\nමෙරට ක්‍රීඩා නිලධාරීන්ගේ නොසැලකිල්ල නිසා හැමදාමත් වන්දි ගෙවන්නට සිදු වුයේ දහසකුත් එකක් බාධක කම්කටොලු මැද ක්‍රීඩාව කරගෙන යන ක්‍රීඩක ක්‍රීඩිකාවන්ටයි.\nඒ නිසාවෙන් නිලානි නොව ජාතියෙන් සමාව ගත යුත්තේ ක්‍රීඩාව කරවන බලධාරීන් සහ නිලාධාරින් නොවේද ?",
       "URL": "https://www.hirunews.lk/sports/276273/නිලානිට-අහිමිවූ-ඔලිම්පික්-සිහිනය-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=49"
}