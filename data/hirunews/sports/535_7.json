{
       "Source": "hirunews",
       "Timestamp": "Monday, 20 May 2013 - 14:00",
       "Headline": "IPL තරඟ පාවාදීමට තවත් තුන්දෙනෙකු දැලේ.",
       "News Content": "අයි පී එල් තරඟ පාවාදීම් සම්බන්ධයෙන් හිටපු පළමු පෙළ ඉන්දීය ක්‍රීඩකයෙකු ඇතුළු තවත් තුන්දෙනෙකු දිල්ලි පොලීසිය විසින් ඊයේ අත්අඩංගුවට ගනු ලැබුවා. ඉන්දියාවේ රන්ජි කුසලාන තරඟ සඳහා ක්‍රීඩා කළ  මනීෂ් ගුඬේවර් නැමති ක්‍රීඩකයාද මෙලෙස අත්අඩංගුවට ගෙන ඇති අතර ඔහු තරඟ පාවාදීම් සම්බන්ධයෙන් දැනට අත්අඩංගුවේ පසුවන අජිඞ් චන්ඩිලා ගේ මිතුරෙකු බව සඳහන්. චන්ඩිලා බුකිකරුවන්ට හඳුන්වා දී ඇත්තේ මොහු විසින් බව ඉන්දීය වාර්තා සඳහන් කළා. තරඟ පාවාදීම් සංවිධාන කරන සුනිල් බාටියා නැමති පුද්ගයෙකු සහ කිරාන් ඩෝල් නැමති බුකිකරුද ඊයේ මෙලෙස අත්අඩංගුවට ගැනුනා. තරඟ පාවාදීම් සම්බන්ධයෙන් අත්අඩංගුවට ගැනුනු ටෙස්ට් ක්‍රීඩක ශ්‍රීසාන්ත්, චවාන් සහ චන්ඩිලා මේ වනවිට පොලිස් රක්ෂිතයේ පසුවනවා. ඔවුන් අද දිල්ලි අධිකරණයට ඉදිරිපත් කෙරෙන අතර එහිදී ශ්‍රීසාන්ත් වෙනුවෙන් ඇප අපේක්ෂා කරන බව ඔහුගේ නීතීඥයා ප්‍රකාශ කළා.",
       "URL": "https://www.hirunews.lk/sports/59320/ipl-තරඟ-පාවාදීමට-තවත්-තුන්දෙනෙකු-දැලේ",
       "Category": "Sports",
       "Parent URL": "https://www.hirunews.lk/sports/all-news.php?pageID=535"
}