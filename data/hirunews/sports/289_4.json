{
       "Source": "hirunews",
       "Timestamp": "Tuesday, 17 October 2017 - 17:25",
       "Headline": "තුන් ඉරියව් ක්‍රීඩකයෙකුට එක්දින තරග අහිමි වෙයි - 20 යි 20 කණ්ඩායමට නවකයෙක්",
       "News Content": "දකුණු අප්‍රිකා කණ්ඩායමේ තුන් ඉරියව් ක්‍රීඩක වේන් පනෙල් බංග්ලාදේශයට එරෙහි අවසන් එක්දින තරගයෙන් ඉවත් කර තිබෙනවා.\nඒ ආබාධ තත්වයක් හේතුවෙන්. ඔහුගේ පුරප්පාඩුවට තුන් ඉරියව් ක්‍රීඩක වියාන් මුල්ඩර් කණ්ඩායමට කැඳවා ඇති බවයි ක්‍රිකට් පුවත් සේවා සඳහන් කළේ.\nමේ අතර බංග්ලාදේශය සමග පැවැත්වෙන 20 යි 20 තරගාවලියට මෙතෙක් කණ්ඩායමට නම් නොකෙරුනු තුන් ඉරියව් ක්‍රීඩක රොබී ෆ‍්‍රයිලින්ක් කැඳවා තිබෙනවා.\nකගීසෝ රබාඩා සහ ඉම්රාන් තහීර් යන දෙදෙනාම 20 යි 20 සංචිතයෙන් විවේක ගන්වා තිබෙනවා.\nකෙසේවෙතත් නායක පෆ් ඩු ප්ලෙසි / ජ්‍යෙෂ්ඨ පිතිකරු හෂීම් අම්ලා / ඒ බී ඩිවිලියස් සහ ජේ පී ඩුමිනි 20 යි 20 සංචිතයට නම්කර ඇති බවයි දකුණු අප්‍රිකා ක්‍රිකට් බලධාරීන් කියාසිටියේ.\nප්‍රබල ක්‍රීඩකයන් වන ඉම්රාන් තහීර් / මෝනේ මෝකල් / ක්‍රිස් මොරිස් / ඩ්වේන් ප්‍රිටෝරියස් ඇතුලු කිහිප දෙනෙකු 20 යි 20 සංචිතයට නම් නොකිරීම විශේෂත්වයක්.\nබංග්ලාදේශයට එරෙහි ටෙස්ට් තරගාවලිය 2 ට බින්දුවක් ලෙසට දකුණු අප්‍රිකාව ජයග්‍රහණය කළා.\nතරග 3 කින් සමන්විත එක්දින තරගාවලියේ පළමු තරගයෙන් දකුණු අප්‍රිකාවට කඩුලු 10 ක විශිෂ්ඨ ජයක් හිමිවුනා.\nදකුණු අප්‍රිකාව සහ සංචාරක බංග්ලාදේශය අතර තරග 2 කින් සමන්විත 20 යි 20 තරගාවලිය ලබන 26 වනදා ආරම්භ වීමට නියමිතයි.",
       "URL": "https://www.hirunews.lk/sports/173748/තුන්-ඉරියව්-ක්‍රීඩකයෙකුට-එක්දින-තරග-අහිමි-වෙයි-20-යි-කණ්ඩායමට-නවකයෙක්",
       "Category": "Sports",
       "Parent URL": "https://www.hirunews.lk/sports/all-news.php?pageID=289"
}