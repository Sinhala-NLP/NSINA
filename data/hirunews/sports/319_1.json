{
       "Source": "hirunews",
       "Timestamp": "Tuesday, 04 July 2017 - 22:08",
       "Headline": "වසර 2 කට පසු සුරියවැව ක්‍රීඩාංගණයට ලැබෙන අවස්ථාව",
       "News Content": "වසර 2 කට පමණ පසු ජාත්‍යන්තර ක්‍රිකට් තරගයක් පැවැත්වීමේ අවස්ථාව සූරියවැව මහින්ද රාජපක්ෂ ක්‍රීඩාංගණයට අනිද්දා උදාවනවා.\nඒ, ශ්‍රී ලංකා සිම්බාබ්වේ 3 වන එක්දින තරගයයි.\nතරග 5 කින් සමන්විත ශ්‍රී ලංකා සිම්බාබ්වේ එක්දින තරගාවලිය මේ වන විට තරග 1 ට 1 ක් ලෙස සම තත්ත්වයේ පවතිනවා.\nදෙරට අතර ඉදිරි එක්දින තරග 3 ම පැවැත්වෙන්නේ සූරියවැව මහින්ද රාජපක්ෂ ජාත්‍යන්තර ක්‍රිකට් ක්‍රීඩාංගනයේදී.\nමෙම ක්‍රීඩාංගණයේ 2015 වසරේ ජූනි මාසයෙන් පසු ජාත්‍යන්තර ක්‍රිකට් තරගයක් පවත්වා නැහැ.\nහම්බන්තොට වනජීවි කාර්යාලයේ අඩවි ආරක්ෂක ජේ.ඒ.සී විජේකුමාර මහතා පවසන්නේ ක්‍රීඩාංගණය අවට වන අලි ගැවසෙන බැවින් ක්‍රීඩා ලෝලීන් එම ප්‍රදේශවලට ගමන් කිරිම වැළැක්වීම සඳහා විශේෂ වැඩපිළිවෙළක් සකස් කර ඇති බවයි.\nඅවසන් එක්දින තරග 3 සඳහාවන ශ්‍රී ලංකා සංචිතයේ වෙනස්කම් දෙකක් සිදුකර තිබෙනවා.\nඒ අනුව ලහිරු මධුසංක සහ අමිල අපොන්සු සංචිතයෙන් ඉවත්වන අතර දෙවන තරගයේදී අතිරේක ක්‍රීඩකයන් ලෙස කැඳවුම් ලැබූ චාමර කපුගෙදර සහ සුරංග ලක්මාල් ඉදිරි තරග සඳහාද සංචිතයේ රැදී සිටිනු ඇති.\nමේ අතර ශ්‍රී ලංකා ජාතික ක්‍රිකට් තේරිම් කමිටුවේ කාල සීමාව මාස 6 කින් දීර්ඝ කරන්නට ක්‍රීඩා අමාත්‍යවරයාගේ අනුමැතිය හිමිව තිබෙනවා.\nමේ අනුව පංච පුද්ගල තේරීම් කමිටුව මේ වසර අවසන්වන තෙක් සිය රාජකාරිවල නිරතවනු ඇති බවයි ශ්‍රී ලංකා ක්‍රිකට් ආයතනය පවසන්නේ.",
       "URL": "https://www.hirunews.lk/sports/165098/වසර-2-කට-පසු-සුරියවැව-ක්‍රීඩාංගණයට-ලැබෙන-අවස්ථාව",
       "Category": "Sports",
       "Parent URL": "https://www.hirunews.lk/sports/all-news.php?pageID=319"
}