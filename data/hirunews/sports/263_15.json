{
       "Source": "hirunews",
       "Timestamp": "Wednesday, 17 January 2018 - 17:41",
       "Headline": "කුසල් පෙරේරා 80කට දැවී යයි",
       "News Content": "සිම්බාබ්වේ කණ්ඩායම සමග පැවැත්වෙන තරගයේ ශ්‍රී ලංකා පිළිතුරු ඉනිමට වැඩි දායකත්වයක් ලබාදුන් කුසල් ජනිත් පෙරේරා දවා ගැනීමට ශිකන්දර් රාසා සමත්වුනා.\nදැවී යන විට ඔහු ලබාසිටි ලකුණු සංඛ්‍යාව 80ක්.\nපන්දු 83 කින් රැස් කළ එම ලකුණු 80ට හතරේ පහර 8ක් සහ හයේ පහර 2ක් ඇතුලත්.\nඋපුල් තරංග ලකුණු 11කට සහ කුසල් මෙන්ඩිස් කිසිදු ලකුණක් නොලබා දැවී ගියා.\nනායක ඇන්ජෙලෝ මැතිව්ස් ලකුණු 32ක් සහ දිනේෂ් චන්දිමාල් ලකුණු 2ක් ලබා පන්දුවට පහරදෙමින් සිටිනවා.\nපළමුවෙන් පන්දුවට පහරදුන් සිම්බාබ්වේ කණ්ඩායම කඩුලු 6කට ලකුණු 290ක් ලබාගත්තා.\nබංග්ලාදේශයේ පැවැත්වෙන තුන්කොන් තරගාවලියේ ශ්‍රී ලංකාව සහ සිම්බාබ්වේ අතර මෙම තරඟය පැවැත්වෙන්නේ ඩකා හිදීයි.\nබංග්ලාදේශ කණ්ඩායමේ පුහුණුකරු ධුරයෙන් ඉවත්ව ශ්‍රී ලංකා කණ්ඩායමේ ප්‍රධාන පුහුණුකරු ලෙස පසුගිය දා වැඩ භාර ගත් චන්දික හතුරුසිංහගේ පළමු තරඟ සංචාරය මෙය වීම ද විශේෂත්වයක්.\nමෙම තරගාවලියේ පළමු තරඟයෙන් බංග්ලාදේශය සහ සිම්බාබ්වේ අතර පැවැති අතර එහි ජය හිමි වූයේ බංග්ලාදේශයටයි.\nදිනේෂ් චන්දිමාල් මෙම තරඟයේ කලකට පසුව කඩුලු රකින ක්‍රීඩකයා ලෙසින් එක්වීම විශේෂත්වයක්.",
       "URL": "https://www.hirunews.lk/sports/181322/කුසල්-පෙරේරා-80කට-දැවී-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=263"
}