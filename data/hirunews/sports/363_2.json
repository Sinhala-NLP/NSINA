{
       "Source": "hirunews",
       "Timestamp": "Thursday, 05 January 2017 - 18:34",
       "Headline": "දෙවන ටෙස්ට් තරගයත් දකුණු අප්‍රිකාව ජයගනී",
       "News Content": "ශ්‍රී ලංකාවට  එරෙහි දෙවන ටෙස්ට් ක්‍රිකට් තරගය ලකුණු 228 කින් ජයග්‍රහණය කිරීමට දකුණු අප්‍රිකාව සමත්වුනා.\nකේප්ටවුන්හිදීයි මෙම තරගය පැවැත්වුනේ.\nතරගයේ පළමුවෙන් පන්දුවට පහරදුන් දකුණු අප්‍රිකාව සියයලුදෙනා දැවී ලකුණු 392 ක් ලබාගත්තා.\nඑම ඉනිම වෙනුවෙන් ඩීන් එල්ගාර් ලකුණු 129 ක් සහ ක්වින්ටන් ඩි කොක් ලකුණු 101 ක් රැස් කලා.\nලහිරු කුමාර දකුණු අප්‍රිකා පළමු ඉනිමේ කඩුලු 6 ක් බිඳහෙලුවා.\nශ්‍රී ලංකාවට සිය පළමු ඉනිම වෙනුවෙන් ලබාගැනීමට හැකිවුයේ ලකුණු 110 ක් පමණයි.\nඋපුල් තරංග නොදැවී 26 යි. දිමුත් කරුණාරත්න ලකුණු 24 ක් ලබාගත්තා.\nදෙවන ඉනිම වෙනුවෙන් පිටියට පිවිසි දකුණු අප්‍රිකාව කඩුලු 7 කට ලකුණු 224 ක්ව තිබියදී සිය ඉනිම අත්හිටවනු ලැබුවා.\nඒ අනුව තරගය ජය ගැනීමට ශ්‍රී ලංකාවට හිමිවු ඉලක්කය ලකුණු 507 ක්.\nකෙසේවෙතත් ශ්‍රී ලංකාවට දෙවන ඉනිමේ සියලුදෙනා දැවී ලබාගත හැකිවුයේ ලකුණු 224 ක් පමණයි.\nදෙවන ඉනිමේදී නායක ඇන්ජෙලෝ මැතිව්ස් ලකුණු 49 ක් සහ රංගන හේරත් නොදැවී ලකුණු 35 ක් ලබාගත්තා.\nමෙම ජයග්‍රහණයත් සමග තරග 3 කින් සමන්විත ටෙස්ට් තරගාවලියේ ජය දෙකට බින්දුවක් ලෙස දකුණු අප්‍රිකාවට හිමිවනවා.\nසංචාරක ශ්‍රි ලංකා කණ්ඩායම සහ දකුණු අප්‍රිකාව අතර තුන්වන ටෙස්ට් ක්‍රිකට් තරගය ලබන 12 වනදා ජොහැන්නස්බර්ග්හිදී ආරම්භ වීමට නියමිතයි.",
       "URL": "https://www.hirunews.lk/sports/151371/දෙවන-ටෙස්ට්-තරගයත්-දකුණු-අප්‍රිකාව-ජයගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=363"
}