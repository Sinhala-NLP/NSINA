{
       "Source": "hirunews",
       "Timestamp": "Wednesday, 20 December 2017 - 9:45",
       "Headline": "සියවන තරගය",
       "News Content": "ඉන්දියාව සමඟ පැවැති එක්‌දින තරඟාවලියද 2-1 ක්‌ ලෙස පරාජය වූ ශ්‍රී ලංකාව 2017 වසරේ සහභාගි වූ එක්‌දින තරග 29 කින් 23 ක්‌ම පරාජය වී තරඟ 05ක් පමණක් ජය ගෙන ඇති අතර මේ වසරේ විස්‌සයි විස්‌ස තරඟ 12 කට සහභාගී වී ඉන් හතක්‌ පරාජය වී පහක්‌ ජය ගෙන තිබෙනවා.\nතිසර පෙරේරාගේ නායකත්වයෙන් අවසන් වරට පාකිස්‌තානය සමඟ පැවැති විස්‌සයි විස්‌ස තරඟාවලිය තරඟ 3-0 ක්‌ වශයෙන් ශ්‍රී ලංකාව පරාජය වුනා.\nඑහෙත් තිසර පෙරේරා ශ්‍රී ලංකා විස්සයි විස්ස නිල නායකයා ලෙස පළමු වරට ශ්‍රී ලංකා කණ්ඩායම මෙහෙයවනු ලබන්නේ අද (20) ඇරඹෙන තරඟාවලියත් සමඟයි.\nඅද ආරම්භ වන විස්සයි විස්ස තරඟය ඉතිහාස ගතවන්නේ ශ්‍රී ලංකා කණ්ඩායම සහභාගී වන සියවන ජාත්‍යන්තර පන්දුවාර 20 තරඟය ලෙසටයි.\nමේ වනවිට ජාත්‍යන්තර පන්දුවාර 20 තරඟ 99කට ක්‍රීඩා කර ඇති ශ්‍රී ලංකා කණ්ඩායම ඉන් තරඟ 51ක් ජයගෙන තරඟ 49ක් පරාජය වී තිබෙනවා.\nනවසීලන්තය, පකිස්ථානය සහ දකණු අප්‍රිකාව මිට පෙර පන්දුවාර 20 තරඟ 100ක් ක්‍රීඩා කළ සෙසු කණ්ඩායම් වනවා.\nඒ අනුව ජාත්‍යන්තර පන්දුවාර 20 තරඟ 100ක් ක්‍රිඩා කළ හතරවන රට බවට ශ්‍රී ලංකාව අද පත්වනවා.\nකෙසේ වෙතත් ඉන්දියානුවන් මේ වසරේ සහභාගි වූ විස්‌සයි විස්‌ස තරග 10න් හයක්‌ම ජය ගෙන ඇති අතර මෙවර තරගාවලියට නිත්‍ය නායක විරාත් කෝලිද නොමැතිවයි ඉන්දියාව තරඟාවලියට එක්වන්නේ.\nදෙරට අතර තරඟ තුනකින් සමන්විත විස්‌සයි විස්‌ස තරඟාවලියේ පළමු තරඟය අද විදුලි ආලෝක මධ්‍යයේ මෙම කටක් හිදී රාත්‍රී 7ට ආරම්භ වීමට නියමිතයි.\nමේ අතර එක්දින තරඟාවලි පරාජයෙන් පසු ශ්‍රී ලංකා වැඩබලන පුහුණුකරු නික්‌ පෝතාස්‌ පවසා තිබුනේ මෙවැන්නක්.\n\\\"අපේ ක්‍රීඩකයන් එකම වැරැද්ද නැවත නැවතත් කරනවා\\\"\n2017 යනු ශ්‍රී  ලංකා ක්‍රිකට් පිලට කොහෙත්ම හොඳ වසරක් නොවෙයි.\nවසර අවසානයේ හෝ සැනසීමක්‌ ලැබීමට නම් ශ්‍රී ලංකාව අද ඇරඹෙන විස්‌සයි විස්‌ස තරඟාවලිය ජය ගැනීම අනිවාර්ය වනවා.\nශ්‍රී ලංකා ක්‍රීඩකයෝ මෙම තරඟාවලිය හෝ ජයගැනීමට සමත් වුවහොත් ඉතිහාසයේ පළමු වරට ඉන්දියාවේදි කුමන තරඟාවලියක්‌ හෝ ජය ගැනීමේ වාසනාව ලැබෙනු ඇති.\nවත්මන් විස්‌සයි විස්‌ස ශ්‍රේණිගත කිරීම්වල ශ්‍රී ලංකාව අටවැනි ස්‌ථානයේ සිටින අතර ඉන්දියාව එහි පස්‌වැනි ස්‌ථානයේ පසුවනවා.\nමෙම තරගාවලිය ශ්‍රී ලංකාව ජය ගත්තද ප්‍රසාද ලකුණු සටහනේ ස්‌ථානය එලෙසම පවතින නමුත් ඉන්දියාව ජය ගතහොත් සිව්වැනි තැනට පත්වීමට නියමිතයි.\n20 යි 20 තරඟාවලියේ ඉන්දීය සංචිතය\nරෝහිත් ශර්මා (නායක), ලෝකේෂ් රාහුල්, ශ්‍රෙයාස් අයියර්, මනීෂ් පාන්ඩේ, දිනේෂ් කාර්තික්, මහේන්ද්‍ර සිං ධෝනි, හර්ඩික් පාන්ඩ්යා, වොෂින්ටන් සන්ඩර්, යුස්වේන්ද්‍ර චහාල්, කුල්දීප් යාදෙව්, දීපාක් හූදා, ජස්ප්‍රිට් බුම්රා, මොහොමඩ් සිරාජ්, බැසිල් තම්පි සහ ජාදෙව් උනාද්කත්.\nශ්‍රී ලංකා සංචිතයට\nතිසර පෙරේරා (නායක), උපුල් තරංග, ඇන්ජෙලෝ මැතිව්ස්, කුසල් ජනිත් පෙරේරා, ධනුෂ්ක ගුණතිලක, නිරෝෂන් දික්වැල්ල, අසේල ගුණරත්න, සධීර සමරවික්‍රම, දසුන් ශානක, චතුරංග ද සිල්වා, සචිත් පතිරණ, අකිල ධනංජය, දුෂ්මන්ත චමීර, විශ්ව ප්‍රනාන්දු සහ නුවන් ප්‍රදීප්.",
       "URL": "https://www.hirunews.lk/sports/178837/සියවන-තරගය",
       "Category": "Sports",
       "Parent URL": "https://www.hirunews.lk/sports/all-news.php?pageID=271"
}