{
       "Source": "hirunews",
       "Timestamp": "Sunday, 30 April 2017 - 8:51",
       "Headline": "මුම්බායි සහ පූනේ කණ්ඩායම්වලට ජය",
       "News Content": "ඉන්දීය පී‍්‍රමියර් ලීග් තරඟාවලියට අදාළව ඊයේ පැවති තරඟවලින් රයිසින් පූනේ සුපර්ජයන්ට්ස් සහ මුම්බායි ඉන්දියන්ස් කණ්ඩායම් ජයග්‍රහණ වාර්තා කළා.\nරයිසින් පූනේ සුපර් ජයන්ට්ස් සහ රෝයල් චැලේන්ජර්ස් බැංගලෝර් කණ්ඩායම් අතර පූනේ නුවර පැවති තරඟයේ පළමුව පන්දුවට පහරදුන් පූනේ කණ්ඩායම නියමිත පන්දුවාර විස්ස අවසානයේ කඩුළු 03 ක් දැවී ලකුණු 157 ක් ලබාගත්තා.\nකෙසේ වෙතත්, පිළිතුරු ඉනිම ක්‍රීඩා කළ බැංගලෝර් කණ්ඩායමට ලබාගත හැකිවූයේ නියමිත පන්දුවාර විස්ස අවසානයේ කඩුළු 09 ක් දැවී ලකුණු 96 ක් පමණයි.\nඒ අනුව එම තරඟයෙන් ලකුණු 61 ක ජයක් ලබාගැනීමට පූනේ කණ්ඩායම සමත් වුණා.\nඉන්දීය පී‍්‍රමියර් ලීග් තරඟාවලියට අදාළව ඊයේ පැවති අනෙක් තරඟය රාජ්කොට් හිදී පැවැත්වුණේ ගුජරාට් ලයන්ස් සහ මුම්බායි ඉන්දියන්ස් කණ්ඩායම් අතරයි.\nමෙම තරඟයේදී කණ්ඩායම් දෙකම නියමිත පන්දුවාර විස්ස අවසානයේ ලකුණු 153 බැගින් ලබාගැනීම හේතුවෙන් තරඟයේ ජය තීරණය වූයේ සුපිරි පන්දුවාරයෙන්.\nඑහිදී ජය ලබාගැනීමට හැකිවූයේ මුම්බායි ඉන්දියන්ස් කණ්ඩායමටයි.",
       "URL": "https://www.hirunews.lk/sports/160292/මුම්බායි-සහ-පූනේ-කණ්ඩායම්වලට-ජය",
       "Category": "Sports",
       "Parent URL": "https://www.hirunews.lk/sports/all-news.php?pageID=335"
}