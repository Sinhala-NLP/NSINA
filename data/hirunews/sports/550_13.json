{
       "Source": "hirunews",
       "Timestamp": "Wednesday, 27 February 2013 - 12:57",
       "Headline": "චිතම්බරම් ක්‍රීඩාංගනය හොඳයි.",
       "News Content": "ඉන්දියාව සහ  ඕස්ට්‍රේලියාව අතර පළමු ටෙස්ට් තරගය පැවති චෙන්නායිහි පි චිතම්බරම් ක්‍රීඩාංගනයේ තණතිල්ල පිළිබඳ ඉන්දීය ක්‍රිකට් තේරීම් කමිටුව දැක්වූ අදහස් ඵල රහිත බව ඉන්දීය මාධ්‍ය පවසනවා. මෙම ක්‍රීඩා පිටියේ තණතිල්ල ටෙස්ට් තරගයක් තබා සාමාන්‍ය තරගයක් පවා පැවැත්වීමට නුසුදුසු බවයි ඉන්දීය ක්‍රිකට් තේරීම් කමිටුවට මීට පෙර සඳහන් කර සිටියේ. නමුත්, ඉන්දීය ක්‍රිකට් පාලක මණ්ඩල සභාපතිවරයාගේ ප්‍රබල ඉල්ලීමක් මත මෙම තරගය මෙම ක්‍රීඩාංගනයේ පැවැත්වුණා. දින 5 ක සාර්ථක ටෙස්ට් තරගයක් පැවැත්වීමෙන් සහ කණ්ඩායම් දෙකේම ක්‍රීඩකයින් එහිදී දැක්වූ දක්ෂතා හේතුවෙන් චිතම්බරම් ක්‍රීඩාංගනය තවදුරටත් ලොව පිළිගත හැකි ටෙස්ට් ක්‍රිකට් ක්‍රීඩාංගනයක් බවට ඔප්පු වූ බව ක්‍රීඩාංගනයේ අධ්‍යක්ෂ කේ. ප්‍රසාන්තනී පවසනවා.",
       "URL": "https://www.hirunews.lk/sports/54213/චිතම්බරම්-ක්‍රීඩාංගනය-හොඳයි",
       "Category": "Sports",
       "Parent URL": "https://www.hirunews.lk/sports/all-news.php?pageID=550"
}