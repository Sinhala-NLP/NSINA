{
       "Source": "hirunews",
       "Timestamp": "Friday, 31 May 2019 - 13:17",
       "Headline": "කොදෙව්වන් සහ පාකිස්තානය අද තරඟ බිමේ",
       "News Content": "මෙවර අයි.සී.සී. ලෝක කුසලාන තරගාවලියේ අනපේක්ෂිත පෙරළියක් සිදුකළ හැකි කණ්ඩායම් දෙකක් ලෙස සැලකෙන බටහිර ඉන්දීය කොදෙව් පිළ සහ පාකිස්තානය, ටෙ‍්‍රන්ට් බ්‍රිජ් හිදී අද තරඟ වදිනවා.\nපාකිස්තානය පෙරහුරු තරඟයේදී ඇෆ්ගනිස්ථානය අතින් පරාජය ලැබූ අතර, බංග්ලාදේශය සමඟ පැවත්වීමට නියමිතව තිබූ තරඟය වර්ෂාව නිසා අතහැර දැමුණා.\nඑමෙන්ම, පාකිස්තානය ඔවුන් සහභාගි වූ පසුගිය එක්දින තරඟ 10න්ම පරාජයට පත්වීම විශේෂත්වයක්.\nඑහෙත් යොවුන් සහ කුසලතා සහිත ක්‍රීඩකයන්ගෙන් සමන්විත පාකිස්තාන පිළ  ඕනෑම කණ්ඩායමකට අභියෝගයක් එල්ල කළ හැකි පිළක් ලෙසයි සැලකෙන්නේ.\nමේ වසර මුල දී ලොව අංක එකේ එක්දින පිළ වන එංගලන්තය මෙල්ල කිරීමට සමත් වූ බටහිර ඉන්දීය කොදෙව් කණ්ඩායම ප්‍රහාරාත්මක සහ ස්ථාවර පිතිකරුවන් රැසකගෙන් සමන්විතයි.\nඔවුන් පෙරහුරු තරඟයේදී නවසීලන්තයට එරෙහිව ලකුණු 421ක් රැස් කිරීම විශේෂත්වයක්.\nපසුගිය එක්දින ඉනිම පහේදීම ශතක දෙකක් සහ අර්ධ ශතක දෙකක් රැස් කළ ෂායි හෝප්, ආන්ද්‍රේ රසල් මෙන්ම ක්‍රිස් ගේල් ලොව ඕනෑම පිළකට අභියෝගයක් එල්ල කළ හැකි ක්‍රීඩකයන්.\nපාකිස්තානය සහ බටහිර ඉන්දීය කොදෙව් පිළ අද සහභාගි වන්නේ මෙවර අයි.සී.සී. ලෝක කුසලාන තරගාවලියේ දෙවන තරඟයටයි.",
       "URL": "https://www.hirunews.lk/sports/217454/කොදෙව්වන්-සහ-පාකිස්තානය-අද-තරඟ-බිමේ",
       "Category": "Sports",
       "Parent URL": "https://www.hirunews.lk/sports/all-news.php?pageID=159"
}