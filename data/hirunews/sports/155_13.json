{
       "Source": "hirunews",
       "Timestamp": "Monday, 17 June 2019 - 7:27",
       "Headline": "පසමිතුරන් අතර ගැටුමේ ජය ඉන්දියාවට",
       "News Content": "ලෝක කුසලාන ක්‍රිකට් තරඟාවලියේ පාකිස්ථානය සමඟ පැවති තරඟයෙන් ඩක්වර්ත් ලුවිස් න්‍යායට අනුව ලකුණු 89 ක ජයක් වාර්තා කිරීමට ඉන්දියාව ඊයේ (16) සමත්වුණා.\nපළමුව පන්දුවට පහරදුන් ඉන්දියාව නියමිත පන්දු වාර 50 අවසානයේ කඩුලු 05 ක් දැවී ලකුණු 336 ක් රැස් කළා.\nපාකිස්ථානය පිළිතුරු ඉනිම ක්‍රීඩා කරමින් සිටියදී  35 වන පන්දු වාරයේ පිටියට වර්ෂාව ඇද හැලීම හේතුවෙන් තරඟය තාවකාලිකව අත්හිටවනු ලැබූ අතර, පසුව එය ආරම්භ කෙරුණේ පාකිස්ථානයට පන්දු වාර 40 කදී ලකුණු 302 ක ඉලක්කයක් ලබාදෙමින්.\nකෙසේ වෙතත් පාකිස්ථාන කණ්ඩායමට පන්දු වාර 40 දී කඩුලු 06 ක් දැවී ලබාගත හැකිවූයේ ලකුණු 212 ක් පමණයි.\nඉන්දියාව සහ පාකිස්ථානය අතර 1992 වසරේ සිට ලෝක කුසලාන තරඟාවලිවල දී අවස්ථා 07ක දී එකිනෙකා මුණගැසී ඇති අතර එම සියලුම තරඟවල ජය හිමිකර ගැනීමට ඉන්දියාව සමත්ව තිබෙනවා.\nමෙවර ලෝක කුසලාන තරඟාවලියේ මෙතෙක් පැවති තරඟ අතරින් වැඩිම පිරිසක් නැරඹු තරඟය ලෙසටයි මෙම තරඟය සැලකෙන්නේ.",
       "URL": "https://www.hirunews.lk/sports/218549/පසමිතුරන්-අතර-ගැටුමේ-ජය-ඉන්දියාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=155"
}