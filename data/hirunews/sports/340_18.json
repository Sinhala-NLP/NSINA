{
       "Source": "hirunews",
       "Timestamp": "Thursday, 06 April 2017 - 15:39",
       "Headline": "මිස්බා උල් හක් ටෙස්ට් තරගවලට සමුදීමට තීරණය කරයි",
       "News Content": "පකිස්ථාන ටෙස්ට් ක්‍රිකට් නායක මිස්බා උල් හක් ජාත්‍යන්තර ටෙස්ට් තරගවලින් සමු ගැනීමට තීරණය කර තිබෙනවා.\nබටහිර ඉන්දීය කොදෙව් කණ්ඩායම සමග පැවැත්වෙන ටෙස්ට් තරගාවලිය අවසානයේදී තමා සමුගන්නා බවටයි ඔහු නිවේදනය කර ඇත්තේ.\nකොදෙව්වන් සහ පකිස්ථානය අතර ටෙස්ට් තරග 3 ක් පැවැත්වීමට නියමිතයි.\nඑම තරගාවලිය ලබන 21 වනදා ආරම්භ වනවා.\nඅද ලාහෝර් නුවර පැවති මාධ්‍ය හමුවකදී මිස්බා උල් හක් සිය තීරණය ප්‍රකාශයට පත්කර තිබෙනවා.\nක්‍රිකට් පුවත් සේවා පෙන්වා දෙන්නේ මෑත කාලීනව පැවති ටෙස්ට් තරග 6 ක් අඛණ්ඩව පරාජයට පත්වීම හමුවේ මිස්බා පිළිබඳ ක්‍රිකට් බලධාරීන්ගේ දැඩි අවධානයක් යොමුව ඇති බවයි.\nතමන්ගේ ඉදිරි ක්‍රිකට් දිවිය පිළිබඳ ස්ථිරත්වයක් නොමැති බව ද ඔස්ට්‍රේලියාව සහ නවසීලන්තය සමග පැවති තරග පරාජයෙන් අනතුරුව ඔහු ප්‍රකාශ කර තිබුනා.\nඑම හේතුව මත ඔහු සිඩ්නි නුවර පැවති ටෙස්ට් තරගයට ද සහභාගී නොවු අතර එම තරගයෙන් පකිස්ථානයට ලකුණු 220 ක පරාජයක් අත්වුනා.\nමේ දක්වා ජාත්‍යන්තර ටෙස්ට් තරග 72 කට ක්‍රීඩා කර ඇති පකිස්ථාන ටෙස්ට් ක්‍රිකට් නායක මිස්බා උල් හක් ලකුණු 4951 රැස්කරගෙන තිබෙනවා.\nපකිස්ථාන ටෙස්ට් ක්‍රිකට් ඉතිහාසයේ වැඩිම ලකුණු ලාභීන් අතර ඔහු පසුවන්නේ 7 වන ස්ථානයේයි.\nඑමෙන්ම මිස්බා උල් හක් පකිස්ථානයේ වඩාත් සාර්ථකම ටෙස්ට් ක්‍රිකට් නායකයා ලෙසට ද සැලකෙනවා.\nඔහුගේ නායකත්වයෙන් පකිස්ථාන ටෙස්ට් කණ්ඩායම ක්‍රීඩා කර ඇති තරග 53 කින් 24 ක්ම ජයග්‍රහණය කර තිබෙනවා.\nමිස්බා උල් හක් එක්දින සහ 20 යි 20 තරගවලින් සමුගනු ලැබුවේ 2015 ලෝක කුසලානයෙන් අනතුරුවයි.",
       "URL": "https://www.hirunews.lk/sports/158646/මිස්බා-උල්-හක්-ටෙස්ට්-තරගවලට-සමුදීමට-තීරණය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=340"
}