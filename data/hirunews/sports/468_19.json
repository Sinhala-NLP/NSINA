{
       "Source": "hirunews",
       "Timestamp": "Tuesday, 19 May 2015 - 11:39",
       "Headline": "අනුෂ්කාව දැකපු කෝලිට ක්‍රිකට් නීතිත් අමතකවෙලා",
       "News Content": "ඉන්දීය සුපිරි ක්‍රීඩක විරාත් කෝලි ක්‍රිකට් නීති දෙකක් උල්ලංඝණය කර ඇති බවට ඔහුට චෝදනා එල්ලවනවා. ඉන් එකක්  වන්නේ විනිසුරු කුමාර් ධර්මසේන සමග වචන හුවමාරුවක පැටලීමයි. ඒ පසුගිය සිකුරාදා සන්රයිස් කණ්ඩායම සහ බැංගලූර් කණ්ඩායම අතර පැවති තරඟයේදියි.\nඅනෙක් ක්‍රිකට් නීති උල්ලංගණය කිරීම වන්නේ පසුගිය 17 වැනිදා පැවැති තරඟය අතරතුර කෝලි සිය පෙම්වතිය වූ අනුෂ්කා ෂර්මා හමුවීමට ගොස් තිබීමයි. අදාළ තරඟය අතරතුර ඇද හැළුණු වර්ෂාව හේතුවෙන් තරඟය නතර කිරීමට සිදුවුණා. තරඟය නතර කරන විට පිටියේ පන්දුවට පහරදෙමින් සිටියේ විරාත් කෝලි සහ ක්‍රිස් ගේල්. එම අවස්ථාවේදි විශේෂ අමුත්තන්ගේ කාමරයේ සිට තරඟය නරඹමින් සිටි  ඉන්දීය නිළි අනුෂ්කා ෂර්මාව මුණ ගැසීමට කෝලි එම ස්ථානයට ගොස් තිබෙනවා. ක්‍රිකට් නීති රීති වලට අනුව තරඟයක් අවසන් වන තුරු ක්‍රීඩකයෙකුට සාමාන්‍ය පුද්ගලයින් සමග ගැවසීමට අවකාශය හිමි නොවේ. කෙසේ වෙතත් මේ පිළිබදව ක්‍රිකට් විචාරකයින් පෙන්වා දෙන්නේ අනුෂ්කාව දුටු කෝලිට ක්‍රිකට් නීති ද අමතක වී ඇති බවයි.",
       "URL": "https://www.hirunews.lk/sports/109763/අනුෂ්කාව-දැකපු-කෝලිට-ක්‍රිකට්-නීතිත්-අමතකවෙලා",
       "Category": "Sports",
       "Parent URL": "https://www.hirunews.lk/sports/all-news.php?pageID=468"
}