{
       "Source": "hirunews",
       "Timestamp": "Saturday, 10 December 2016 - 19:25",
       "Headline": "ජාත්‍යන්තර හොකී සම්මේලනයට යොමුකළ ඊමේල් ගැන සී.අයි.ඩී ය පරීක්ෂණයක් අරඹයි",
       "News Content": "ශ්‍රී ලංකා හොකී සම්මේලනය අධිකරණ නියෝගයකින් අහෝසි කර ඇති බව පවසමින් ජාත්‍යන්තර හොකී සංගමයට අසත්‍ය විද්‍යුත් පණිවුඩ යොමු කළ ක්‍රීඩා සමාජ දෙකක් පිළිබඳව අපරාධ පරීක්ෂණ දෙපාර්තමේන්තුව පරීක්ෂණ ආරම්භ කර තිබෙනවා.\nදැනට සම්මේලනය යටතේ ක්‍රීඩා සමාජ 19 ක් සාමාජිකත්වය දරන අතර අධිකරණ නියෝගයක් මගින් නියෝජ්‍ය පොලිස්පති සුමිත් එදිරිසිංහ සභාපතීත්වය දරන ශ්‍රී ලංකා හොකී සම්මේලනයේ කටයුතු අත්හිටුවා ඇති බවටයි අදාළ විද්‍යුත් පණිවුඩවලින් දන්වා ඇත්තේ.\nමේ පිළිබඳව ශ්‍රී ලංකා හොකී සම්මේලනය සිදුකරන ලද පැමිණිල්ලකට අනුව අදාළ සිද්ධිය පිළිබඳව අපරාධ පරීක්ෂණ දෙපාර්තමේන්තුව මගින් පරීක්ෂණ ආරම්භ කර ඇති බව සඳහන්.\nඑවැනි විද්‍යුත් පණිවුඩ හොකී සම්මේලනය හෝ ක්‍රීඩා අමාත්‍යාංශයේ දැනුවත්වීමකින් තොරව ජාත්‍යන්තර සම්මේලනයකට යොමු කිරීමේ කිසිදු බලයක් ක්‍රීඩා සමාජයකට හිමි වන්නේ නැහැ.",
       "URL": "https://www.hirunews.lk/sports/149412/ජාත්‍යන්තර-හොකී-සම්මේලනයට-යොමුකළ-ඊමේල්-ගැන-සී-අයි-ඩී-ය-පරීක්ෂණයක්-අරඹයි",
       "Category": "Sports",
       "Parent URL": "https://www.hirunews.lk/sports/all-news.php?pageID=368"
}