{
       "Source": "hirunews",
       "Timestamp": "Saturday, 22 May 2021 - 19:38",
       "Headline": "කාලිඩ් මහමුද්ට කොරෝනා",
       "News Content": "බංග්ලාදේශ ක්‍රිකට් පිලේ ශ්‍රී ලංකා ටෙස්ට් සංචාරයේදී කණ්ඩායම් අධ්‍යක්ෂවරයා ලෙස කටයුතු කළ කාලිඩ් මහමුද්ට කොරෝනා වෛරසය ආසාදනය වී තිබෙනවා. මේ නිසා ඔහු නිවසේ නිරෝධායනයට ලක්වන බවයි විදෙස් වාර්තා සඳහන් කළේ.\n49 හැවිරිදි කාලිඩ් මහමුද් බංග්ලාදේශ ක්‍රිකට් පිලේ හිටපු නායකයෙක් වන අතර, ශ්‍රී ලංකා සංචාරයෙන් පසු ඔහුට සිදුකළ කොරෝනා පරීක්ෂණ දෙකකදී වෛරසය ආසාදනය වී නොමැති බව තහවුරු වුණා.\nඑහෙත්, තුන්වන පරීක්ෂණයේදී කොරෝනා ආසාදනය වී ඇති බව හඳුනා ගැනීම හේතුවෙන් ශ්‍රී ලංකාවට එරෙහිව බංග්ලාදේශයේ පැවැත්වෙන තරගාවලියේදී ඔහු කණ්ඩායමේ අධ්‍යක්ෂවරයා ලෙස කටයුතු නොකරනු ඇති.\nශ්‍රී ලංකාව සහ බංග්ලාදේශය අතර, පළමු එක්දින තරගය දිවා රාත්‍රී තරගයක් ලෙස හෙට ඩකා නුවරදී පැවැත්වීමට නියමිතයි.",
       "URL": "https://www.hirunews.lk/sports/272155/කාලිඩ්-මහමුද්ට-කොරෝනා",
       "Category": "Sports",
       "Parent URL": "https://www.hirunews.lk/sports/all-news.php?pageID=55"
}