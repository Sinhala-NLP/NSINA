{
       "Source": "hirunews",
       "Timestamp": "Thursday, 11 February 2021 - 8:42",
       "Headline": "ශ්‍රී ලංකා ක්‍රිකට් අද කෝප් කමිටුව හමුවට",
       "News Content": "ශ්‍රී ලංකා ක්‍රිකට් ආයතනය අද දිනයේදී පාර්ලිමේන්තුවේ පොදු ව්‍යාපාර පිළිබඳ කාරක සභා හෙවත් කෝප් කමිටුව හමුවට කැඳවා තිබෙනවා.\nඑම කමිටුවේ සභාපති මහාචාර්ය චරිත හේරත් සඳහන් කළේ මෙහිදී ශ්‍රී ලංකා ක්‍රිකට් ආයතනයේ 2017 සහ 2018 මූල්‍ය වර්ෂවලට අදාළ විගණකාධිපති වාර්තාව හා එහි කාර්ය සාධනය පිළිබඳව විමර්ශනය කිරීමට නියමිත බවයි.\nමේ අතර, පසුගියදා පැවති ලංකා ප්‍රීමියර් ලීග් ක්‍රිකට් තරඟාවලිය වෙනුවෙන් ශ්‍රී ලංකා ක්‍රිකට් ආයතනයට ලැබිය යුතු සියලු ගෙවීම් මෙතෙක් ලැබී නොමැති බව ඊයේ පාර්ලිමේන්තුවේදී හෙලි වුණා.\nඒ, පාර්ලිමේන්තු මන්ත්‍රී බුද්ධික පතිරණ අදාළ ගෙවීම් සම්බන්ධයෙන් සිදුකළ ප්‍රශ්න කිරීමකට ක්‍රීඩා අමාත්‍ය නාමල් රාජපක්ෂ පිළිතුරු ලබාදීමේදීයි.\nඑහිදී පාර්ලිමේන්තු මන්ත්‍රී බුද්ධික පතිරණ ප්‍රකාශ කළේ අදාළ කොන්ත්‍රාත් සමාගම විසින් රුපියල් කෝටි 07 කට අධික මුදලක් තවදුරටත් ගෙවීමට ඇති බවට තොරතුරු ලැබී ඇති බවයි.\nඅදාළ මුදල් අයකර ගන්නේ කෙසේද යන්න පිළිබඳව අදහස් දක්වමින් අමාත්‍ය නාමල් රාජපක්ෂ ප්‍රකාශ කළේ එල්.පී.එල්. තරඟාවලියට අදාළ සියලු ගෙවීම් අයකර ගැනීම සඳහා අදාළ සමාගමට ගෙවීමේ ක්‍රමවේදයක් ලබාදී ඇති බවයි. ඊට අනුව අදාළ ගෙවීම් සිදුකිරීමට කටයුතු කරනු ඇති බවයි අමාත්‍ය නාමල් රාජපක්ෂ එහිදී කියා සිටියේ.",
       "URL": "https://www.hirunews.lk/sports/262276/ශ්‍රී-ලංකා-ක්‍රිකට්-අද-කෝප්-කමිටුව-හමුවට",
       "Category": "Sports",
       "Parent URL": "https://www.hirunews.lk/sports/all-news.php?pageID=67"
}