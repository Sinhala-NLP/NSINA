{
       "Source": "hirunews",
       "Timestamp": "Monday, 21 August 2017 - 12:53",
       "Headline": "දික්වැල්ලට වාර්තාවක් තැබීමේ අවස්ථාවක්",
       "News Content": "ලෝකයේ වේගයෙන්ම එක්දින ලකුණු දහසේ සීමාව පසුකළ ක්‍රීඩකයා බවට පත්වීමට හෝ එම වාර්තාව සම කිරීමට ශ්‍රී ලංකා කණ්ඩායමේ කඩුලු රකින ක්‍රීඩකයා ලෙස කරයුතු කරන නිරෝෂන් දික්වැල්ලට අවස්ථාව හිමිවී තිබෙනවා.\nදික්වැල්ල මේ වනවිට එක්දින තරඟ 20 කදී ඉනිම 19ක් තුළ රැස් කරගෙන සිටින ලකුණු සංඛ්‍යාව 831ක්.\nඒ අනුව ඔහුට එක්දින ලකුණු 1000 සීමාව පසු කිරීමට අවශ්‍යව ඇත්තේ තවත් ලකුණු 169ක් පමණයි.\nඉන්දියාවට එරෙහිව පැවැත්වෙන ඉදිරි තරඟ දෙක තුලදී ඔහුට එම ලකුණු 169 ලබා ගැනීමට හැකියාව ලැබුන හොත් වේගයෙන්ම එක්දින ලකුණු දහසේ සීමාව පසුකරමින් බටහිර ඉන්දීය කොදෙව් කණ්ඩායමේ හිටපු සුපිරි ක්‍රීඩකයෙක් වන සර්.Viv Richards තබා ඇති වාර්තාව සම කිරීමට හැකියාව ලැබෙනවා.\nසර්.Viv Richards එක්දින ලකුණු දහසේ සීමාව පසුකිරීමට එක්දින ඉනිම් 21 ක්‍රීඩා කර තිබෙනවා.\nමේ වන විට එක්දින තරඟ ඉතිහාසය තුල වේගයෙන්ම ලකුණු 1000 සම්පූර්ණ කර ඇති ක්‍රීඩකයන් එය පසුකර ගොස් ඇතතේ ඉනිම 21කින්.\nශ්‍රී ලංකාව වෙනුවෙන්  එක්දින ලකුණු 1000 වේගයෙන්ම පසුකර ඇත්තේ රෝයි ඩයස් වන අතර ඔහු ඒ සඳහා එක්දින ඉනිම 27ක් වැය කර තිබෙනවා.\nඉන්දියාව සමඟ ඊයේ පැවති තරඟයේදී නිරෝෂන් දික්වැල්ල ලකුණු 64ක් ලබා ගැනීමට සමත් වුණා.\nඑක්දින ලකුණු 831ක් ලබා ගෙන සිටින දික්වැල්ල එක්දින ශතක 02ක් සහ අර්ධ ශතක 05ක් රැස්කරගෙන සිටිනවා.\nකෙසේ වෙතත් ඉන්දියාව සමඟ පැවැත්වෙන දෙවන එක්දින තරඟයේදී දික්වැල්ලට ලකුණු 169ක් ලබා ගැනීමට හැකියාව හිමිවුවහොත් ඉනිම් 20ක් තුලදී වේගයෙන්ම එක්දින ලකුණු දහසේ සීමාව පසුකළ ක්‍රීඩකයා බවට පත්වීමේ ලෝක වර්තාවට හිමිකම් කියනු ඇති.",
       "URL": "https://www.hirunews.lk/sports/168971/දික්වැල්ලට-වාර්තාවක්-තැබීමේ-අවස්ථාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=306"
}