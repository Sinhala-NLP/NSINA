{
       "Source": "hirunews",
       "Timestamp": "Friday, 17 April 2015 - 13:45",
       "Headline": "ඉරියව්ව සැකනම් නැවත ක්‍රීඩාවට අවතීර්ණවීම දින 24ක් තුළ",
       "News Content": "පන්දු යැවීමේ ඉරියව්ව සැකයට භාජනය වීමෙන් තහනමට ලක්වන ක්‍රීඩකයෙකුට නැවත ක්‍රීඩාවට අවතීර්ණ වීමේ කාලසීමාව දින 35 සිට දින 24 දක්වා අඩු කිරීමට ජාත්‍යන්තර ක්‍රිකට් සම්මේලනය තීරණය කර තිබෙනවා. ඩුබායි හි පැවති අයි.සී.සී. පාලක මණ්ඩල රැස්වීමේදී ඊයේ මෙම තීරණයට එළඹුණු බවයි ජාත්‍යන්තර ක්‍රිකට් සම්මේලනය ප්‍රකාශ කළේ. පන්දු යැවීමේ ඉරියව්ව සම්බන්ධයෙන් දේශීය පාලක මණ්ඩල පනවන තහංචි අයි.සී.සී. නියෝජිතයෙකු හරහා පිළිගැනීමටද තීරණය කෙරුණා. නව සංශෝධනය වහාම ක්‍රියාත්මක කිරීමටයි පියවර ගෙන ඇත්තේ.\nශ්‍රී ලංකා ක්‍රිකට් ආයතනය සඳහා  අතුරු කමිටුවක් පත් කිරීම මගින් අයි.සී.සී. ව්‍යවස්ථාව උල්ලංඝනය වන්නේදැයි සොයා බැලීමටද  එහිදී තීරණය කෙරුණා. කෙසේ නමුත් ඒ සම්බන්ධයෙන් මෙරට ක්‍රීඩා අමාත්‍යවරයාගෙන් පූර්ණ වාර්තාවක් ලබාගන්නා බවයි ජාත්‍යන්තර ක්‍රිකට් සම්මේලනය ප්‍රකාශ කළේ.\nඕස්ට්‍රේලියාව සහ නවසීලන්තයේ පැවති පසුගිය ලෝක කුසලාන ක්‍රිකට් තරඟාවලිය සඳහා වාර්තාගත ප්‍රේක්ෂකයන් පිරිසක් සහභාගිවූ බවද ඊයේ පැවති අයි.සී.සී. පාලක මණ්ඩල රැස්වීමේදී ප්‍රකාශ වුණා. තරඟාවලිය සඳහා නරඹන්නන් 11 ලක්ෂයක් සහභාගිවී ඇති අතර අවසන් තරඟය නැරඹීමට 94 000 ක් පැමිණ සිටියා.",
       "URL": "https://www.hirunews.lk/sports/107739/ඉරියව්ව-සැකනම්-නැවත-ක්‍රීඩාවට-අවතීර්ණවීම-දින-24ක්-තුළ",
       "Category": "Sports",
       "Parent URL": "https://www.hirunews.lk/sports/all-news.php?pageID=475"
}