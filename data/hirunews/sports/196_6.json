{
       "Source": "hirunews",
       "Timestamp": "Tuesday, 06 November 2018 - 9:27",
       "Headline": "රංගන හේරත්, ක්‍රිකට් පිටියට සමු දෙන ටෙස්ට් තරඟය අදයි",
       "News Content": "20 වැනි සියවස සමඟ ටෙස්ට් ක්‍රිකට් ක්‍රීඩාවේ අවසන් සම්බන්ධතාව නිමා කරමින් ලොව දක්ෂතම වමත් දඟ පන්දු යවන්නා වූ රංගන හේරත්, ජාත්‍යන්තර පිටියෙන් සමු ගැනීමේ ටෙස්ට් තරඟය අද (06) ගාල්ලේ දී ඇරඹෙනවා.\nදැනට පවතින ගාල්ල ජාත්‍යන්තර ක්‍රිකට් ක්‍රීඩාංගණයේ අවසන් ටෙස්ට් තරඟය ලෙස ද විශ්වාස කෙරෙන මෙම තරඟය පැවැත්වෙන්නේ සංචාරක එංගලන්ත පිළ සහ ශ්‍රී ලංකාව අතරයි.\nරංගනගේ  සමු ගැනීම හේතුවෙන් අද ආරම්භවන ටෙස්ට් තරඟය බොහෝ දෙනෙකුගේ අවදානයට ලක්වන තරඟයක් බවට පත්වනු ඇති.\nතරඟ තුනකින් යුත් ටෙස්ට් තරගාවලියේ සමාරම්භක තරඟය වන මෙහිදී රංගන හේරත් තවත් එක් කඩුල්ලක් ලබා ගතහොත් මුරලිදරන්ට පසු ගාල්ල ජාත්‍යන්තර ක්‍රිඩාංගණයේ ටෙස්ට් කඩුළු 100ක් බිඳ හෙලූ දෙවැනි ක්‍රීඩකයා බවට පත්වනවා.\nමේ අතර අද තරඟයට ශ්‍රී ලංකා කණ්ඩායමට ඇන්ජලෝ මැතිව්ස්, කෞෂාල් සිල්වා සහ සුරංග ලක්මාල් කැඳවනු ඇති බවටයි වාර්තා වන්නේ.\nශ්‍රී ලංකා සංචිතයට නම්කර සිටි වේග පන්දු යවන ක්‍රීඩක ළහිරු කුමාර විනය කඩ කිරීම හේතුවෙන් සංචිතයෙන් ඉවත් කර ඇති අතර ඔහු වෙනුවට දුෂ්මන්ත චමීර සංචිතයට කැඳවා තිබෙනවා.",
       "URL": "https://www.hirunews.lk/sports/203667/රංගන-හේරත්-ක්‍රිකට්-පිටියට-සමු-දෙන-ටෙස්ට්-තරඟය-අදයි",
       "Category": "Sports",
       "Parent URL": "https://www.hirunews.lk/sports/all-news.php?pageID=196"
}