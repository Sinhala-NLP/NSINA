{
       "Source": "hirunews",
       "Timestamp": "Sunday, 26 November 2017 - 8:44",
       "Headline": "දසුන් ශානකට තරග ගාස්තුවෙන් සියයට 75 ක දඩයක්",
       "News Content": "ශ්‍රී ලංකාව සහ ඉන්දියාව අතර නාග්පූර් හි පැවැත්වෙන දෙවන ටෙස්ට් තරගයේ තුන්වන දිනය අදයි.\nඊයේ දෙවන දිනය අවසානයේ පළමු ඉනිමේ පන්දුවට පහරදෙන ඉන්දීය පිල කඩුලූ 2 ක් දැවී ලකුණු 312 ක් ලබා සිටියා.\nශ්‍රී ලංකාව මුල් ඉනිම සඳහා රැස් කළේ ලකුණු 205 ක් පමණයි.\nමේ අනුව ඉන්දියාව මේ වනවිට කඩුලූ 8 ක් අතැතිව ලකුණු 107 ක් ඉදිරියෙන් සිටිනවා. ඉන්දීය පිල වෙනුවෙන් මුරලි විජේ ලකුණු 128 ක් ලබාගත් අතර, චෙටේෂ්වර් පුජාරා නොදැවී ලකුණු 121 ක් ලබා සිටිනවා.\nනායක විරාට් කෝලි නොදැවී 54 යි.\nමේ අතර ඊයේ දිනයේ ඉන්දීය පිල පන්දුවට පහරදෙන අවස්ථාවේ පන්දුවේ ස්වභාවය වෙනස් කළ බවට චෝදනා එල්ලවූ දසුන් ශානකට ජාත්‍යන්තර ක්‍රිකට් සම්මේලනය මගින් ඔහුගේ තරග ගාස්තුවෙන් සියයට 75 ක දඩයක් නියම කර තිබෙනවා.\nඑමෙන්ම දසුන් ශානකගේ වර්ගීකරණ ප්‍රසාද ලකුණු 3 ක් කපා හැරීමටයි ජාත්‍යන්තර සම්මේලනය පියවර ගෙන ඇත්තේ.\nදසුන් ශානකගේ ක්‍රියාව පිළිබඳ විනිසුරුවරුන් දෙපළ විසින් තරග තීරකවරයාට ඊයේ පැමිණිලි කර තිබෙනවා.\nඒ අනුවයි මෙම දඩය පනවා ඇත්තේ.\nතරග තීරකවරයා ප්‍රකාශකර ඇත්තේ නවක ක්‍රීඩකයෙකු බැවින් මෙම දඩුවම තුලින් ඔහුගේ අනාගත ක්‍රිකට් දිවිය සාර්ථකත්වයට පත් කර ගැනීමට හැකිවනු ඇති බවයි.\nවසර දෙකක් තුල ඔහු යළිත් මෙම වරද සිදු කළහොත් ඔහුට ටෙස්ට් තරගයක් / එක්දින තරග දෙකක් හෝ 20 යි 20 තරග දෙකක් තහනම් වනු ඇති.\nඅදාළ තරගවලින් පළමුවෙන් පැමිණෙන තරගයේදී අදාළ දඩුවම ක්‍රියාත්මක වන බවයි ක්‍රිකට් පුවත් සේවා පෙන්වා දෙන්නේ.",
       "URL": "https://www.hirunews.lk/sports/176942/දසුන්-ශානකට-තරග-ගාස්තුවෙන්-සියයට-75-ක-දඩයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=278"
}