{
       "Source": "hirunews",
       "Timestamp": "Tuesday, 17 April 2018 - 16:04",
       "Headline": "රටක් ආදරය කළ සුපිරි ක්‍රිකට් තරුව මහ රෑ පාරට",
       "News Content": "ඉන්දීය කණ්ඩායමේ හිටපු සුපිරි පිතිකරුවෙකු වන සචින් තෙන්ඩුල්කාර් මුම්බායි නුවර මාර්ගයක ක්‍රිකට් ක්‍රීඩා කරන අයුරු දැක්වෙන වීඩියෝවක් අන්තර්ජාලයට එක්වී තිබෙනවා.\nඒ මෙවර ඉන්දීය ප්‍රිමියර් ලීග් තරගාවලියේ 11 වන අධියර පැවැත්වෙමින් තිබියදීයි.\nසිය මෝටර් රථයෙන් ගමන් කරමින් සිටින අතරවාරයේදී මාර්ගයේ ක්‍රීඩා කරන තරුණයන් පිරිසක් දැක තෙන්ඩුල්කාර් එම ස්ථානයට පැමිණ ඔවුන් සමග එක්වී තිබෙනවා.\nඔහු ක්‍රීඩා කරන ආකාරය දකින එම ස්ථානයෙන් රථ වාහනවල ගමන් කරන පිරිස් ද තෙන්ඩුල්කාර් දැක ගැනීමට පැමිණ ඇතැයි සඳහන්.\nසචින් තේන්ඩුල්කාර් මෙවර අයි පී එල් තරගාවලියේදී මුම්බායි ඉන්දියන්ස් කණ්ඩායමේ ප්‍රධාන උපදේශකයෙකු ලෙසට කටයුතු කරනවා.\nඔහු එම තරගාවලියේ තරග 78 කට ක්‍රීඩා කර ලකුණු 2334 ක් ලබාගෙන ඇත්තේ ශතකයක් සහ අර්ධ ශතක 13 ක් ද සමගින්.\nසුපිරි පිතිකරුවා 2013 නොවැම්බර් 16 වනදා ජාත්‍යන්තර පිටියට සමුදුන්නා.\nජාත්‍යන්තර ශතක 100 කට හිමිකම් කියන එකම පිතිකරුවා ලෙසට ඉතිහාසයට එක්වී ඇත්තේ ද සචින් තෙන්ඩුල්කාර් වීම විශේෂත්වයක්.",
       "URL": "https://www.hirunews.lk/sports/188600/රටක්-ආදරය-කළ-සුපිරි-ක්‍රිකට්-තරුව-මහ-රෑ-පාරට",
       "Category": "Sports",
       "Parent URL": "https://www.hirunews.lk/sports/all-news.php?pageID=237"
}