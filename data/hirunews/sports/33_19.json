{
       "Source": "hirunews",
       "Timestamp": "Sunday, 12 December 2021 - 23:23",
       "Headline": "සනීපාරක්ෂාව බිඳ වැටුණු LPL (වීඩියෝ)",
       "News Content": "අති විශාල ධනස් කන්දයක් වැය කරමින් ලංකා ප්‍රිමියර් ලීග් පන්දුවාර 20 ක්‍රිකට් තරගාවලියේ මුලික වටයේ තරග මේ දිනවලදී ක්‍රියාත්මක වන්නේ කොළඹ ආර්. ප්‍රේමදාස ක්‍රීඩාංගණයේදීයි.\nඒ කලකට පසු ක්‍රිකට් තරග ප්‍රේක්ෂකාගාරයේ සිට නරඹන්නට මෙරට ක්‍රීඩා ලෝලීන්ටත් අවස්ථාව උදාකර දෙමින්.\nශ්‍රී ලංකා ක්‍රිකට් ආයතනය සහ ඩුබායි හි IPG ආයතනය මේ තරගාවලියේ පිඹුරු පත් මාස ගණනාවකට පෙර සකස් කරත්, ප්‍රේක්ෂකයින් සඳහා භාවිතා කරන්නට තිබෙන ප්‍රේමදාස ක්‍රීඩා සංකීරණයේ පොදු වැසිකිළි පද්ධතියේ අද තත්ත්වයයි මේ.\nමේ දිනවල පවතින වැසි සහිත කාලගුණික තත්වයත් සමඟින් පොදු වැසිකිළි පද්ධතිය තුළට වැසි ජලය කාන්දු වී ඇති අයුරුත් දැකගන්නට පුළුවන්.\nමෙහි පිහිටා ඇති ඇතැම් දොරවල් කැඩී ගොස් ඇති අතර, වැසිකිළි බඳුන් ද භාවිතකළ නොහැකි ලෙස අබලන් වීම හේතුවෙන් තරග නරඹන්නට පැමිණෙන ප්‍රේක්ෂකයින් පත්ව ඇත්තේ දැඩි අපහසුතාවටයි.\nඑවන් වටපිටාවක් තුළ වැසිකිළි පද්ධතිය මෙලෙසින් අබලන් වුවත් මෑතකදී ආර්. ප්‍රේමදාස ක්‍රීඩා සංකීර්ණයේ නවීකරණ කටයුතු වෙනුවෙන් ශ්‍රී ලංකා ක්‍රිකට් ආයතනය රුපියල් මිලියන 394ක මුදලක් ද වැය කර තිබුණා.\nසෞඛ්‍ය ආරක්ෂාව සම්බන්ධයෙන් වැඩි වශයෙන් අවධාන යොමුකර තිබෙන මෙවන් කාල වකවානුවකදී ශ්‍රී ලංකා ක්‍රිකට් බලධාරීන් සහ ක්‍රිඩාංගණ භාරකරු මෙම විනාශය නොදැක බිහිරි අලින් සේ හැසිරීම කණගාටුවට කරුණක්.",
       "URL": "https://www.hirunews.lk/sports/290816/සනීපාරක්ෂාව-බිඳ-වැටුණු-lpl-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=33"
}