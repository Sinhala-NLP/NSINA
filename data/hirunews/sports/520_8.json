{
       "Source": "hirunews",
       "Timestamp": "Friday, 09 August 2013 - 19:27",
       "Headline": "සරේ ප්‍රාන්තය ග්‍රැහැම් ෆෝඞ් ඉල්ලයි.",
       "News Content": "ශ්‍රී ලංකා ක්‍රිකට් කණ්ඩායමේ වත්මන් පුහුණුකරු ග්‍රැහැම් ෆෝඞ් තම පුහුණුකරු ලෙස පත් කර ගැනීමට එංගලන්ත සරේ ප්‍රාන්ත ක්‍රිකට් කණ්ඩායමේ බලධාරීන් අදහස් කරගෙන සිටිනවා. මේ වන විට එම කණ්ඩායමේ පුහුණුකරු ධුරයට කිහිප දෙනෙකුගේ නම් යෝජනා වී ඇතත් බොහෝ දෙනෙකුගේ අදහස වී ඇත්තේ ෆෝඞ් එම තනතුර සඳහා එක් කර ගත යුතු බවයි. සරේ ප්‍රාන්ත කණ්ඩායමේ පුහුණුකරුවන් ලෙස අවස්ථා කිහිපයකදීම කටයුතු කර ඇත්තේ දකුණු අප්‍රිකානුවන්. ග්‍රැහැම් ස්මිත් වැනි ප්‍රබල දකුණු අප්‍රිකානු ක්‍රීඩකයන් ද එම ප්‍රාන්ත පිළ නියෝජනය කරන අතර, ඔවුන් ද ග්‍රැහැම් ෆෝඞ් පිළිබද දැඩි ප්‍රසාදයකින් පසුවනවා. ශ්‍රී ලංකා පුහුණුකරු ලෙස ෆෝඞ්ගේ ගිවිසුම් කාලය ලබන වසරේ ජනවාරි මාසයෙන් අවසන්වීමට නියමිතයි. කෙසේ වෙතත්, හිරු ප්‍රවෘත්ති අංශය කළ විමසීමකදී ශ්‍රී ලංකා ක්‍රිකට් ආයතනය ප්‍රකාශ කළේ සරේ ප්‍රාන්ත කණ්ඩායමේ පුහුණුකරු ලෙස පත්වීම පිළිබදව ග්‍රැහැම් ෆෝඞ් මෙතෙක් කිසිඳු ප්‍රකාශයක් සිදුකර නොමැති බවයි.",
       "URL": "https://www.hirunews.lk/sports/64764/සරේ-ප්‍රාන්තය-ග්‍රැහැම්-ෆෝඞ්-ඉල්ලයි",
       "Category": "Sports",
       "Parent URL": "https://www.hirunews.lk/sports/all-news.php?pageID=520"
}