{
       "Source": "hirunews",
       "Timestamp": "Friday, 23 March 2018 - 14:19",
       "Headline": "2019 ලෝක කුසලානය වෙනුවෙන් ඉන්දීය ක්‍රිකට් බලධාරීන් අර්බුදයක",
       "News Content": "නිදහස් කුසලාන අවසන් මහා තරඟයේදී සුපිරි ඉනිමක් ක්‍රීඩා කරමින් ඉන්දියාවට ශුරතාව දිනා දෙන්නට දිනේෂ් කාර්තික් සමත් වුනේ ඉන්දීය ක්‍රිකට් ක්‍රීඩාවට  අලුත් වීරයෙක් බිහි කරමින්.\nමේ තරඟාවලියට කාර්තික් එක්වුණේ මහේන්ද්‍ර සිං දෝනි විවේක ගැන්වීම නිසයි.\nකෙසේ වුවත් කඩුළු රකින්නෙකු වන කාර්තික් දෝණි වෙනුවට ලබන වසරේදී පැවැත්වෙන ලෝක කුසලානයෙදී ඉන්දීය කණ්ඩායමට නම් කළ යුතු බවට නිදහස් කුසලාන අවසන් මහා තරඟයෙන් පසු බොහෝ දෙන යෝජනා කිරීමත් සමඟ ඉන්දීය ක්‍රිකට් තේරීම් කමිටුව දැඩි අර්බුදයකට මුහුණ දී සිටිනවා.\nකෙසේ වෙතත් හිටපු ක්‍රිකට් ක්‍රීඩක සන්දීප් පටිල් පවසන්නේ ලෝක කුසලානයට දෝණි සමඟින් යා යුතු බවයි.\nඉනිමක් ගොඩනැගීමට ඇති හැකියාව, අත්දැකීම් සහ ශාරීරික යෝග්‍යතාව ගැන සලකා බලන විට දෝණි අනිවාර්යෙන්ම ලෝක කුසලානයට නම් කළ යුතු බවයි ඔහු පවසන්නේ.\nමේ අතර දිනේෂ් කාර්තික් මෙවර අයි.පී.එල් තරඟාවලියේදී කොල්කටා නයිට්රයිඩර්ස් පිල මෙහෙයවීමට පසුගියදා තෝරා ගැනුණා.\nකෙසේ නමුත් 32 හැවිරිදි කාර්තික් කියා සිටියේ අයි.පී.එල් තරඟාවලියේදී චෙන්නායි සුපර් කින්ග්ස් පිල මෙහෙයවීම තමාගේ සිහිනය වූ බවයි.\nමීට පෙර ගෞතම් ගාම්භීර් විසින් කොල්කටා නයිට්රයිඩර්ස් කණ්ඩායම මෙහෙයවනු ලැබුවා.\nඉන්දීය දේශීය ක්‍රිකට් තරඟාවලිහිදී කර්තික් තමිල්නාඩු පිල නියෝජනය කරනවා.",
       "URL": "https://www.hirunews.lk/sports/186680/2019-ලෝක-කුසලානය-වෙනුවෙන්-ඉන්දීය-ක්‍රිකට්-බලධාරීන්-අර්බුදයක",
       "Category": "Sports",
       "Parent URL": "https://www.hirunews.lk/sports/all-news.php?pageID=244"
}