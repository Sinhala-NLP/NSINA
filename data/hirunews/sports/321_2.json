{
       "Source": "hirunews",
       "Timestamp": "Wednesday, 28 June 2017 - 17:22",
       "Headline": "මාලිංගට ලැබුණු දඬුවමට මහේලගෙන් පිළිතුරු",
       "News Content": "අවසරයකින් තොරව මාධ්‍යට අදහස් දැක්වීම හේතුවෙන් ලසිත් මාලිංගට පැනවූ තරඟ තහනම පිළිබදව විමසීමේදී තමන් ඊට එකඟ නොවන බව ශ්‍රීලංකා කණ්ඩායමේ හිටපු නායක මහේල ජයවර්ධන පවසා තිබෙනවා.\nසිය ට්විටර් ගිණුමේ සිටින හිතවතෙකු යොමු කළ ප්‍රශ්නයකට ප්‍රතිචාර දක්වමින් ඔහු ඒ බව කියා ඇත්තේ.\nශ්‍රී ලංකා ක්‍රිකට් කණ්ඩායමේ  සුපිරි වේග පන්දු යවන්නා වන ලසිත් මාලිංගට එරෙහිව ඊයේ (27) පැවැති විනය පරීක්ෂණයේදී වරද පිළිගත් ලසිත් මාලිංගට වසරක තරග තහනමක් පනවා එය මාස 6කට අත්හිටුවීමට විනය කමිටුව පියවර ගැනුණා.\nමෙම තහනමට අමතරව මාලිංග ක්‍රීඩා කරන පළමු එක්දින තරගයේ තරග මුදලින් දඩයක්ද නියම කෙරුණා.\nමේ අනුව මාලිංගගේ ඉදිරි මාස 06 තුළ හැසිරීම අනුව ඔහුගේ අනාගතය තීරණය වුවද මාලිංග එළැඹෙන සිම්බාබ්වේ තරගාවලියේ තේරීම් සඳහා යොදාගන්නා බවද ක්‍රිකට් ආයතනය නිවේදනය කරනු ලැබුවා.\nක්‍රීඩකයන්ගේ කොන්ත්‍රාත් ගිවිසුම්වලින් පසු ක්‍රිකට් ආයතනයේ අවසරයකින් තොරව මාධ්‍යයට විවේචනාත්මක අදහස් ප්‍රකාශ කිරීමට නොහැකි වන අතර, එම වගන්තිය උල්ලංඝනය කිරීම හේතුවෙන් මෙසේ මාලිංගට විනය පරීක්ෂණයකට මුහුණ දීමට සිදු වුණා.\nක්‍රිකට් ආයතනයේ ‍ලේකම් මොහාන් ද සිල්වා, ප්‍රධාන විධායක ඈෂ්ලි ද සිල්වා සහ විනය කමිටු සභාපති අසේල රැකව යන මහත්වරු ඉදිරිපත් කරන ලද වාර්තාව අනුව ක්‍රිකට් විධායක කමිටුව මාලිංගට මෙම තහනම පනවනු ලැබුවා.",
       "URL": "https://www.hirunews.lk/sports/164610/මාලිංගට-ලැබුණු-දඬුවමට-මහේලගෙන්-පිළිතුරු",
       "Category": "Sports",
       "Parent URL": "https://www.hirunews.lk/sports/all-news.php?pageID=321"
}