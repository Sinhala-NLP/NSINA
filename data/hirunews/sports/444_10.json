{
       "Source": "hirunews",
       "Timestamp": "Tuesday, 20 October 2015 - 22:58",
       "Headline": "ක්‍රිකට් දීප්තිය - සම්මාන උළෙල 2014",
       "News Content": "ශ්‍රි ලංකා ක්‍රිකට් සම්මාන උළෙලේදී වසරේ ක්‍රිකට් ක්‍රීඩකයා ලෙසින් සම්මාන දිනා ගන්නට ශ්‍රී ලංකා ක්‍රිකට් නායක ඇන්ජලෝ මැතිව්ස් ඊයේ (19) සමත් වුණා. ඊට අමතරව ඔහු තවත් සම්මාන ත්‍රිත්වයක්ද හිමිකර ගත්තා.\nවසරේ ජනප්‍රිය ක්‍රිකට් ක්‍රීඩකයා ලෙසින් මෙවරත් සම්මාන දිනා ගත්තේ කුමාර් සංගක්කාර\n2014 වසරේ ජාතික තලයේ සහ ජාත්‍යන්තර තලයේ දක්ෂතා දැක්වූ මෙරට ක්‍රිකට් ක්‍රීඩක ක්‍රීඩිකාවන් ඇගයීමට මෙම සම්මාන උළෙල සංවිධාන කොට තිබුණා.\nඊයේ රාත්‍රියේ වෝටර්ස්එජ් හිදී පැවති මෙම සම්මාන උළෙල සදහා සුපිරි ක්‍රිකට් තරු සියල්ලන්ම පාහේ පැමිණ සිටියා.\nසම්මාන උළෙලේ ප්‍රධාන ආරාධිත අමුත්තා ලෙස එක්ව සිටියේ ක්‍රීඩා අමාත්‍ය දයාසිරි ජයසේකරයි.\nශ්‍රී ලංකා ක්‍රිකට් සම්මාන උළෙල විචිත්‍රවත් අංග කිහිපයකින්ද සමන්විත වුණා.\nටෙස්ට් තරග පිටියේ දැක් වූ දක්ෂතා ඇගයීමේදී ඇන්ජලෝ මැතිව්ස් වසරේ ටෙස්ට් පිතිකරු ලෙසින් ස්ම්මාන දිනාගත්තා.\nටෙස්ට් පන්දු යවන්නාට හිමි සම්මානය දිනා ගත්තේ දග පන්දු යවන ක්‍රීඩක රංගන හේරත්.\nඔහු මෙම සම්මානයෙන් නොකඩවා පිදුම් ලැබූ දෙවන අවස්ථාව මෙයයි.\nඇන්ජලෝ මැතිව්ස් හොඳම එක්දින පිතිකරුට හිමි සම්මානය සහ හොඳම එක්දින තුන් ඉරියව් ක්‍රීඩකයාට හිමි සම්මානයන්ගෙන්ද පිදුම් ලැබුවා.\nහොඳම එක්දින පන්දු යවන්නා ලෙස සම්මාන ලැබුවේ දඟ පන්දු  යවන ක්‍රීඩක අජන්ත මෙන්ඩිස්.\nකුසල් ජනිත් වසරේ පන්දුවාර 20 පිතිකරුවා ලෙසින් සම්මාන දිනා ගත්තා. ඊට අමතරව ඔහු වසරේ නැගී එන ක්‍රිකට් ක්‍රීඩකයා ලෙසින්ද සම්මානයෙන් පිදුම් ලැබුවා.\nපන්දුවාර 20 තරග අංශයේ හොඳම පන්දු යවන්නා ලෙසින් සම්මාන දිනා ගත්තේ වේග පන්දු යවන ක්‍රීඩක නුවන් කුලසේකර.\nසම්මාන උළෙලේ ප්‍රධානතම සම්මානයන් පිරිනැමීම සිදු වුණේ ක්‍රීඩා අමාත්‍ය දයාසිරි ජයසේකර සහ විදුලි සංදේශ සහ ඩිජිටල් යටිතල පහසුකම් අමාත්‍ය හරීන් ප්‍රනාන්දුගේ ප්‍රධානත්වයෙන්.\nඑහිදී වසරේ ජනප්‍රියතම ක්‍රිකට් ක්‍රීඩකයා ලෙසින් කුමාර් සංගක්කාර සම්මාන ලැබුවා. ඔහු මෙම සම්මානයෙන් නොකඩවා පිදුම් ලැබූ 6 වන අවස්ථාව මෙයයි.\nමෙම තරග අංශය සදහා ක්‍රීඩකයින් 22 දෙනෙකු තරග වැදුණා.\nමෙවර ශ්‍රි ලංකා ක්‍රිකට් සම්මාන උළෙලේදී දක්ෂතම ක්‍රිකට් ක්‍රීඩකයා ලෙසින් සම්මාන දිනා ගත්තේ ශ්‍රී ලංකා ක්‍රිකට් නායක ඇන්ජලෝ මැතිව්ස්. ඔහු මෙම ස්ම්මානයෙන් නොකඩවා පිදුම් ලැබූ දෙවන වතාව මෙයයි.",
       "URL": "https://www.hirunews.lk/sports/118821/ක්‍රිකට්-දීප්තිය-සම්මාන-උළෙල-2014",
       "Category": "Sports",
       "Parent URL": "https://www.hirunews.lk/sports/all-news.php?pageID=444"
}