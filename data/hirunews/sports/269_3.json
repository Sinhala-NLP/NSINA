{
       "Source": "hirunews",
       "Timestamp": "Friday, 29 December 2017 - 19:14",
       "Headline": "වැටුණු ක්‍රිකට් ගැන මහේලටත් ප්‍රශ්න",
       "News Content": "මෙරට පාසල් ක්‍රිකට් සංවර්ධනය සඳහා සැකසුණු තුන් අවුරුදු සැලැස්ම එළි දැක්වීම අද කොළඹ බණ්ඩාරනායක ජාත්‍යන්තර සම්මන්ත්‍රණ ශාලාවේදී පැවැත්වුණා.\nමෙම සැළසුම සකස් කෙරුණේ හිටපු ක්‍රිකට් ක්‍රීඩකයින් වන සිදත් වෙත්තමුණි සහ මහේල ජයවර්ධන ප්‍රමුඛ කමිටුවක් මගින්.\nමේ උත්සව සභාව ඇමතූ අධ්‍යාපන අමාත්‍ය අකිල විරාජ් කාරියවසම් කියා සිටියේ පාසල් තුළින් ඉදිරි ලෝක කුසලාන ජයගැනීම සඳහා ක්‍රීඩකයින් සකස් කළ යුතු බවයි.\nඅනතුරුව මහේල ජයවර්ධන උත්සව සභාව ඇමතුවා. ඔහු කියා සිටියේ වර්තමාන ක්‍රිකට් කඩාවැටීමට හේතුව පාසල් මට්ටමින් ඇතිවූ කඩාවැටීමක් නොවන බවයි.\n- අකිල විරාජ් කාරියවසම්\n- පසුගිය කාලය පුරාම අපි පිළිගන්න ඕන ක්‍රිකට්වල පසුබෑමක් තියෙනවා. අපිට ඕන වුණා අනාගතයේ මේ තත්ත්වය උදා නොවීමට වගබලාගන්න. අනාගතයේ මේ තත්ත්වය උදා නොවීමට වග බලාගන්නනම්. ඒ සඳහා තිබෙන ප්‍රධානම අවස්ථාව තමයි පාසල තුළින් මේ ක්‍රිකට් ක්‍රීඩකයින් බිහිකරන එක. නැවතත් අපි ලෝක කුසලානය ජයග්‍රහණය කිරීම අනාගතයේ යන්න අවශ්‍ය පසුබිම හදන්න පුළුවන්නම් පාසල් තමයි ඒකෙ තෝතැන්න. මෙතන කිසිම න්‍යායපත්‍රයක් නෑ පෞද්ගලික න්‍යායපත්‍ර. මෙතන කිසිම කඳවුරක් නෑ. මෙතන කිසිම දේශපාලන මතවාදයක් නෑ. මෙතන ඇත්තේ ක්‍රිකට් ක්‍රීඩාව දියුණු කිරීමේ පරම අධිඨන පමණයි. තුන් අවුරුදු සැලැස්මක් හදලා තියෙනවා ඒ සැලැස්ම දැන් ක්‍රියාත්මක වීමට නියමිතයි. ඒ සඳහා පහසුකම් ලබාදීම රජයක් වශයෙනුත් අමාත්‍යාංශය වශයෙනුත් අපේ වගකීම. අපි ඒ පහසුකම් සියල්ලම කොහොමහරි ලබාදෙන්න ක්‍රියාකරනවා.\n– මහේල ජයවර්ධන\n- අපි හැමෝම දන්න කරුණක් ශ්‍රී ලංකා ක්‍රිකට් ක්‍රීඩාව කියන්නේ. ලංකාවේ හදගැස්ම කියන එක කාලයත් අනුව පසුබෑමකට ලක්වෙනවා. පාසල් ක්‍රිකට් කියන්නේ ශ්‍රී ලංකාවේ අඩිතාලම. ශ්‍රී ලංකා කණ්ඩායම දැනට පත්වෙලා තියෙන ඉරණමට වගකිව යුත්තේ පාසල් ක්‍රිකට් කියන එක මම පිළිගන්නේ නැහැ. ඒකට ඊට වඩා ප්‍රශ්න තියෙනවා. අපි ඒ ප්‍රශ්නවලට විසඳුම් හොයන්න ඕන.",
       "URL": "https://www.hirunews.lk/sports/179667/වැටුණු-ක්‍රිකට්-ගැන-මහේලටත්-ප්‍රශ්න",
       "Category": "Sports",
       "Parent URL": "https://www.hirunews.lk/sports/all-news.php?pageID=269"
}