{
       "Source": "hirunews",
       "Timestamp": "Monday, 27 July 2015 - 7:28",
       "Headline": "පස්වන තරඟයේ ජය ශ්‍රී ලංකාවට - තරඟාවලියේ ජය පාකිස්ථානයට",
       "News Content": "ශ්‍රී ලංකාව සහ පකිස්ථානය අතර පැවැති තරඟාවලියේ පස්වැනි තරඟයේ ජය තමන් සතු කර ගැනීමට සත්කාරක ශ්‍රී ලංකා කණ්ඩායම ඊයේ (26) සමත් වුණා. ඒ ලකුණු 165කින්. තරඟයේ කාසියේ වාසිය දිනා ගත් ශ්‍රී ලංකා කණ්ඩායමේ නායක ඇන්ජලෝ මැතිව්ස් පළමුවෙන් පන්දුවට පහරදීමට තීරණය කළා. ඒ අනුව හම්බන්තොට සූරියවැව තණතිල්ලට පැමිණි ශ්‍රි ලංකා කණ්ඩායම නියමිත පන්දුවාර 50 අවසානයේ කඩුළු 4ක් පමණක් දැවී ලකුණු 368ක දැවැන්ත ලකුණු සංඛ්‍යාවක් රැස්කර ගැනීමට සමත් වුණා. එහිදී විශිෂ්ඨ පිතිහරඹයක නිරත වූ කණ්ඩායමේ ආරම්භක පිතිකරු කුසල් පෙරේරා පන්දු 109කදී ලකුණ  116ක් රැස්කර ගත්තා. ඊට හයේ පහර 4ක් සහ හතරේ පහර 9ක් ද ඇතුළත්. කුසල්ට අනගි සහයක් දැක්වූ දිල්ෂාන් ලකුණු 62ක් , නායක මැතිව්ස් නොදැවී ලකුණු 70ක් සහ මිලින්ද සිරිවර්ධන නොදැවී ලකුණු 52ක් රැස්කර ගත්තා.\nකුසල් පෙරේරාගේ විශිෂ්ඨ පිතිහරඹය පහතින් බලන්න... (කුසල් පෙරේරා පන්දු 109යි ලකුණු 116යි හයේ පහර 4යි හතරේ පහර 9යි)\nශ්‍රී ලංකා ඉනිම\nඅනතුරුව පිළිතුරු ඉනිම ක්‍රීඩා කිරීමට පිටියට පැමිණි පකිස්ථාන කණ්ඩායම පන්දුවාර 37යි පන්දු දෙකකදි සියලුදෙනා දැවී රැස්කර ගැනීමට හැකි වූයේ ලකුණු 203ක් පමණයි. පන්දු යැවීමේදී ශ්‍රී ලංකා කණ්ඩායම වෙනුවෙන් සචිත්‍ර සේනානායක කඩුළු තුනක් සහ තිසර පෙරේරා කඩුළු 2ක් දවා ගැනීමට සමත් වුණා. ඒ අනුව තරඟයේ වීරයා සම්මානය කුසල් පෙරේරා දිනා ගත් අතර, තරගාවලියේ ක්‍රීඩකයා වූයේ පාකිස්ථානයේ මොහොමඩ් හෆීස්. එමෙන්ම තරගාවලිය 3ට 2ක් ලෙස පකිස්ථාන කණ්ඩායම ජයගනු ලැබුවා.\nපාකිස්ථාන ඉනිම",
       "URL": "https://www.hirunews.lk/sports/113869/පස්වන-තරඟයේ-ජය-ශ්‍රී-ලංකානවට-තරඟාවලියේ-පාකිස්ථානයට",
       "Category": "Sports",
       "Parent URL": "https://www.hirunews.lk/sports/all-news.php?pageID=458"
}