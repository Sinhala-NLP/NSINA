{
       "Source": "hirunews",
       "Timestamp": "Wednesday, 04 December 2019 - 12:17",
       "Headline": "T20, එක්දින, ටෙස්ට් ශ්‍රී ලංකා සුපිරි ක්‍රිකට් තරු සම්මාන ලැබූ හැටි මෙන්න",
       "News Content": "මෙරට ක්‍රිකට් ක්‍රීඩක ක්‍රීඩිකාවන්ගේ දක්ෂතා ඇගයීම සඳහා ශ්‍රී ලංකා ක්‍රිකට් ආයතනය සංවිධානය කළ ශ්‍රී ලංකා ක්‍රිකට් සම්මාන රාත්‍රිය ඊයේ වෝටර්ස් එජ් හිදී පැවැත්වුනා.\nඑහිදී පිරිමි අංශය වෙනුවෙන් ලසිත් මාලිංග සහ තිසර පෙරේරා සම්මාන ද්විත්වය බැගින් ද කාන්තා අංශය වෙනුවෙන් චමරි අතපත්තු සම්මාන 4 ක් ද දිනාගැනීම බොහෝදෙනෙකුගේ අවධානයට ලක්වූවා.\nඒ අනුව එක්දින පිතිකාරිණිය, වසරේ දක්ෂතම එක්දින, තුන් ඉරියව් ක්‍රීඩිකාව සහ වසරේ දක්ෂතම විස්සයි-20 පිතිකාරිණියන යන සම්මාන වලින් චමරි අතපත්තු පිදුම් ලැබුවා.\nසම්මාන 4 කින් පිදුම් ලැබුවද එම වටිනා අවස්ථාවට සහභාගිවීමේ අවස්ථාව චමර අතපත්තුට අහිමි වූයේ ඇය ඕස්ට්‍රේලියාවේ පැවැත්වෙන ප්‍රාන්ත ක්‍රිකට් තරගාවලියට ක්‍රීඩාකිරීම සඳහා එක්ව සිටීම හේතුවෙන්.\nලසිත් මාලිංග විසින් එක්දින සහ විස්සයි-20 තරග අංශයන්හි දක්ෂතම පන්දු යවන්නාට හිමි සම්මාන ද්විත්වය හිමිකරගත් අතර එක්දින තරඟ අංශයේ දක්ෂතම තුන් ඉරියව් ක්‍රීඩකයා සහ දක්ෂතම විස්සයි-20 පිතිකරු යන සම්මානවලින් තිසර පෙරේරා පිදුම් ලැබුවා.\nමෙම ක්‍රිකට් සම්මාන උළෙලේ විශේෂ අවධානයක් යොමු වුණු සම්මාන යුගලයක් වූ ක්‍රිකට් ක්‍රීඩාව වෙනුවෙන් සිදුකරන ලද විශිෂ්ඨතම සේවාවක් අගයමින් ජීවිතයට එක් වරක් පමණක් පිදෙන ඇගැයීම් සම්මානයෙන් මුද්‍රිත මාධ්‍ය වෙනුවෙන් ශාමිල් අමිත් මහතාද, කමල් දේශප්‍රිය මහතා විද්‍යුත් මාධ්‍ය වෙනුවෙන් ද හිමිකරගත්තා.\nජාත්‍යන්තර කාන්තා අංශය යටතේ ප්‍රදානය කරන ලද සම්මාන 7 න් 4 ක් චමරි අතපත්තු දිනා ගනිද්දී, එක්දින තරග අංශයේ දක්ෂතම පන්දු යවන්නියට හිමි සම්මානය ඕෂධී රණසිංහ විසින්ද, විස්සයි-20 තරග අංශයේ දක්ෂතම තුන් ඉරියව් ක්‍රීඩිකාව සහ හොඳම පන්දු යවන්නියට හිමි සම්මාන ද්විතවයට එක්දින තරඟ අංශයේ නායිකා ශෂිකලා සිරිවර්ධන හිමිකම් ලැබුවා.\nසමස්ථ සම්මාන 47 ක් පිරිනැමුණු මෙම සම්මාන ප්‍රදානයේදී වසරේ ටෙස්ට් පිතිකරු ලෙසින් ටෙස්ට් සහ එක්දින කණ්ඩායමේ නායක දිමුත් කරුණාරත්නද, ටෙස්ට් අංශයේ දක්ෂතම පන්දු යවන්නා සහ තුන් ඉරියව් ක්‍රීඩකයාට හිමි සම්මාන පිළිවෙළින් දිල්රුවන් පෙරේරා සහ ධනංජය ද සිල්වා විසින් දිනා ගත්හ.\nඑම සම්මානවලට අමතරව එක්දින තරග අංශයේ දක්ෂතම පිතිකරුවා ලෙසින් කුසල් ජනිත් පෙරේරාද විස්සයි-20 තරඟ අංශයේ දක්ෂතම තුන් ඉරියව් ක්‍රීඩකයා සම්මානයෙන් ඉසුරු උදානද සම්මාන දිනා ගත්තා.\nනැගී එන ක්‍රීඩක සම්මානයෙන් පැතුම් නිස්සංක පිදුම් ලැබූ නමුත් එම සම්මානය ලබා ගැනීම සඳහා ඔහුට වේදිකාවට පැමිණීමට අවකාශ නොවීය.\nඒ දකුණු ආසියානු ක්‍රීඩා තරගාවලියට පැවැත්වෙන ක්‍රිකට් තරගවලට ක්‍රීඩා කිරීම සඳහා පැතුම් නිස්සංක නේපාලය බලා ගොස් සිටීම එයට හේතුවිය.\nඑහිදී ශ්‍රී ලංකාවේ සුපිරි ක්‍රිකට් ක්‍රීඩක ක්‍රීඩිකාවන් අතර සම්මාන බෙදී ගිය හැටි පහතින්.\nවසරේ ක්‍රිකට් සම්මාන\nවසරේ දක්ෂතම ටෙස්ට් පිතිකරු - දිමුත් කරුණාරත්න\nවසරේ දක්ෂතම ටෙස්ට් පන්දු යවන්නා - ධනංජය ද සිල්වා\nවසරේ දක්ෂතම එක්දින පිතිකරු - කුසල් ජනිත් පෙරේරා\nවසරේ දක්ෂතම පන්දු යවන්නා - ලසිත් මාලිංග\nවසරේ දක්ෂතම තුන් ඉරියව් එක්දින ක්‍රීඩකයා - තිසර පෙරේරා\nවසරේ දක්ෂතම 20යි 20 පිතිකරු - තිසර පෙරේරා\nවසරේ දක්ෂතම 20යි 20 පන්දු යවන්නා - ලසිත් මාලිංග\nවසරේ දක්ෂතම 20යි 20 තුන් ඉරියව් එක්දින ක්‍රීඩකයා - ඉසුරු උදාන\nවසරේ නැගී එන ක්‍රීඩකයා - පැතුම් නිස්සංක\nකාන්ත අංශය\nවසරේ දක්ෂතම එක්දින පිතිකාරිණිය - චමරි අතපත්තු\nවසරේ දක්ෂතම එක්දින පන්දුය්වන්නිය - ඕෂදී රණසිංහ\nවසරේ දක්ෂතම එක්දින තුන් ඉරියව් ක්‍රීඩිකාව - චමරි අතපත්තු\nවසරේ දක්ෂතම 20යි 20 පන්දු යවන්නිය - ශෂිකලා සිරිවර්ධන\nවසරේ දක්ෂතම 20යි 20 තුන් ඉරියව් ක්‍රීඩිකාව - ශෂිකලා සිරිවර්ධන\nවසරේ ක්‍රිකට් ක්‍රීඩිකාව - චමරි අතපත්තු",
       "URL": "https://www.hirunews.lk/sports/229544/t20-එක්දින-ටෙස්ට්-ශ්‍රී-ලංකා-සුපිරි-ක්‍රිකට්-තරු-සම්මාන-ලැබූ-හැටි-මෙන්න",
       "Category": "Sports",
       "Parent URL": "https://www.hirunews.lk/sports/all-news.php?pageID=126"
}