{
       "Source": "hirunews",
       "Timestamp": "Sunday, 29 September 2013 - 13:21",
       "Headline": "ඉන්දීය ක්‍රිකට් පාලක මණ්ඩලය යළිත් සිරිනිවාසන් යටතට.",
       "News Content": "ඉන්දීය ක්‍රිකට් පාලක මණ්ඩලයේ සභාපතිවරයා ලෙස එන් සිරිනිවාසන් යළි තේරී පත්වී තිබෙනවා. චෙන්නායි නුවර අද පැවැත්වෙන ඉන්දීය ක්‍රිකට් පාලක මණ්ඩලයේ වාර්ෂික මහා සභා රැස්වීමේදී ඔහු තෝරාගෙන ඇත්තේ නිතරඟයෙන්. පාලක මණ්ඩලයේ අනෙකුත් තනතුරු සඳහා සිරිනිවාසන්ගේ ප්‍රතිවාදීන් ඇතුළත් වී නොමැති බව සඳහන්. මේ අනුව ඉදිරි වසරක කාලය සඳහා ඉන්දීය ක්‍රිකට් පාලක මණ්ඩලයේ සභාපතිවරයා ලෙස සිරිනිවාසන් කටයුතු කරනු ඇති. ඔහු එම තනතුරට තේරී පත්වූයේ තුන්වන වතාවටයි. කෙසේ නමුත් ඔහුට ඉන්දීය ක්‍රිකට් පාලක මණ්ඩලයේ සභාපතිවරයා ලෙස කටයුතු කිරීමට හැකිවනු ඇත්තේ ඔහුට එරෙහිව බිහාර් ක්‍රිකට් සම්මේලනය ඉදිරිපත් කර ඇති පෙත්සම සම්බන්ධයෙන් ශ්‍රේෂ්ඨාධිකරණ තීන්දුව ප්‍රකාශයට පත් කිරීමෙන් අනතුරුවයි. සිරිනිවාසන්ගේ බෑණනුවන් මෙන්ම චෙන්නායි සුපර් කිංග්ස් කණ්ඩායමේ භාරකරුවෙකු වන ගුරුනාත් මෙයියප්පන් අයි.පී.එල්. තරඟ පාවාදීමේ සිද්ධීන්වලට සම්බන්ධ යැයි චෝදනා එල්ලවුණා.  ඒ නිසා ඔහුට තාවකාලිකව තනතුරෙන් ඉවත්වීමටද සිදුවුණා.",
       "URL": "https://www.hirunews.lk/sports/68242/ඉන්දීය-ක්‍රිකට්-පාලක-මණ්ඩලය-යළිත්-සිරිනිවාසන්-යටතට",
       "Category": "Sports",
       "Parent URL": "https://www.hirunews.lk/sports/all-news.php?pageID=511"
}