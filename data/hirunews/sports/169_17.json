{
       "Source": "hirunews",
       "Timestamp": "Sunday, 31 March 2019 - 7:48",
       "Headline": "දිල්ලි - පන්ජාබ් කණ්ඩායම්වලට ජය",
       "News Content": "ඉන්දීය ප්‍රිමියර්ලීග් තරගාවලියේ ඊයේ පැවති කොල්කටා - දිල්ලි තරගය තියුණු මුහුණුවරක් ගත් අතර, දෙපිලේ ලකුණු සමානවීම නිසා ජයග්‍රාහකයා තීරණය කෙරුණේ සුපිරි පන්දු වාරයෙන්.\nකාසියේ වාසිය දිනූ දිල්ලි කැපිටල්ස් පිල පළමුව පන්දුවට පහරදෙන ලෙස කොල්කටා නයිට් රයිඩර්ස් පිලට ඇරයුම් කළ අතර, ඔවුන් සිය පන්දු වාර විස්ස තුළදී කඩුලූ 8ක් දැවී ලකුණු 185 ක් රැස් කළා.\nපිළිතුරු වශයෙන් දිල්ලි කැපිටල්ස් පිල සිය පන්දු වාර විස්ස තුළදී කඩුලූ 6 ක් දැවී රැස්කළ ලකුණු සංඛ්‍යාව 185 ක්.\nඑහිදී ඉන්දීය ක්‍රිකට් පිලේ නව යොවුන් බලාපොරොත්තුව වන 19 හැවිරිදි ප්‍රිත්වි ෂෝ පන්දු 55 කදී ලකුණු 99 ක් රැස් කරගැනීමට සමත්වුණා.\nලකුණු තත්ත්වය සමවීම නිසා පැවති සුපිරි  ඕවරයේදී කගීෂෝ රබාඩා දැක්වූ විශිෂ්ඨ පන්දු යැවීම හමුවේ ජයග්‍රහණය හිමිවූයේ දිල්ලි කැපිටල්ස් පිලටයි.\nඅයි.පී.එල්. තරගාවලියට අදාළව ඊයේ පැවති අනෙක් තරගයේදී මුම්බායි ඉන්දියන්ස් පිල පරදවා කඩුලූ 8 ක ජයක් වාර්තා කිරීමට කිංග්ස් ඉලෙවන් පන්ජාබ් පිල සමත්වුණා.\nමුම්බායි ඉන්දියන්ස් පිල කඩුලූ 7 ක් දැවී ලකුණු 176 ක් රැස් කළ අතර, පන්ජාබ් පිල පන්දු වාර 18 යි පන්දු 4 කදී කඩුලූ 2 ක් දැවී ලකුණු 177 ක් ලබමින් තරගයේ ජය හිමිකරගත්තා.\nඑහිදී ලෝකේෂ් රාහුල් නොදැවී ලකුණු 71 ක් රැස් කළ අතර, ක්‍රිස්ගේල් සහ මයන්ක් අගරවාල් ලකුණු 40 ක් සහ 43 ක් රැස් කරගැනීමට සමත්වුණා.\nමුම්බායි පිල වෙනුවෙන් දෙවන තරගයට එක්වූ ලසිත් මාලිංග කඩුලූ ලබාගැනීමට සමත් නොවූවද ඔහු යැවූ පන්දු වාර 3 ට ප්‍රතිවාදී පිතිකරුවන් ලබාගත්තේ ලකුණු 24 ක් පමණයි.",
       "URL": "https://www.hirunews.lk/sports/213513/දිල්ලි-පන්ජාබ්-කණ්ඩායම්වලට-ජය",
       "Category": "Sports",
       "Parent URL": "https://www.hirunews.lk/sports/all-news.php?pageID=169"
}