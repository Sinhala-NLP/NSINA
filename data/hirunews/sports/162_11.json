{
       "Source": "hirunews",
       "Timestamp": "Tuesday, 14 May 2019 - 7:59",
       "Headline": "අවිෂ්ක ගුණවර්ධන නීතිමය ක්‍රියාමාර්ගවලට එළඹීමේ සූදානමක්",
       "News Content": "ජාත්‍යන්තර ක්‍රිකට් කවුන්සිලය මඟින් එල්ල කරන චෝදනා පදනම් කරගෙන ශ්‍රී ලංකා ක්‍රිකට් ආයතනය තමාගේ සේවය අත්හිටුවීම පිළිබදව නීතිමය ක්‍රියාමාර්ගවලට පිවිසෙන බව ශ්‍රී ලංකා ක්‍රිකට් නැගී එන කණ්ඩායමේ පුහුණුකරු අවිෂ්ක ගුණවර්ධන පවසනවා.\nජාත්‍යන්තර ක්‍රිකට් සම්මේලනය ඔහුට එරෙහිව චෝදනා ගොනු කළේ එක්සත් අරාබි එමීරයේ පැවති ටී - 10 ලීග් තරගාවලියේ ක්‍රීඩකයන්ට බලපාන නීති උල්ලංගණය කළ බව පවසමින්.\nකෙසේ නමුත්, අවිෂ්ක ගුණවර්ධන නිවේදනයක් නිකුත් කරමින් ප්‍රකාශ කළේ ජාත්‍යන්තර ක්‍රිකට් කවුන්සිලය තමාට එරෙහිව කටයුතු කරන්නේ යෝග්‍යතාවක් නොමැති නිසා කණ්ඩායමෙන් ඉවත් කළ ක්‍රීඩකයෙකුගේ පැමිණිල්ලක් පදනම් කරගෙන බවයි.\nඑමෙන්ම තමන් ක්‍රීඩා දිවියේදී  කිසිදු නීතිවිරෝධී හෝ හානිකර කටයුත්තක නොයෙදුණු බවත් ඔහු අවධාරණය කරනවා.\nශ්‍රී ලංකා ක්‍රිකට් ආයතනය කිසිදු පරීක්ෂණයකින් තොරව විනය ක්‍රියාමාර්ගයකට එළඹී තිබුණ ද තමාගේ නිර්දෝෂීභාවය වෙනුවෙන් ඉදිරියටත් කටයුතු කරන බව අවිෂ්ක ගුණවර්ධන කියා සිටියා.",
       "URL": "https://www.hirunews.lk/sports/216335/අවිෂ්ක-ගුණවර්ධන-නීතිමය-ක්‍රියාමාර්ගවලට-එළඹීමේ-සූදානමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=162"
}