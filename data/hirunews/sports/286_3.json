{
       "Source": "hirunews",
       "Timestamp": "Thursday, 26 October 2017 - 15:43",
       "Headline": "ලාහෝර් නුවර ආරක්ෂාව ගැන 20 යි 20 නායකයා කතා කරයි",
       "News Content": "ලෝක කණ්ඩායම සමග පකිස්ථානයේ ලාහෝර් නුවර කළ සංචාරයේදී ලබාදී තිබු ආරක්ෂාව පිළිබඳ සෑහීමකට පත්විය හැකි බව ශ්‍රී ලංකා 20 යි 20 කණ්ඩායමේ නව නායක තිසර පෙරේරා පවසනවා.\nරාජ්‍ය නායකයෙකුට ලබාදෙන තරමේ ආරක්ෂාවක් කණ්ඩායමට සහ සෑම ක්‍රීඩකයෙකුටම ලබාදී තිබු බවයි තිසර පෙරේරා විදෙස් මාධ්‍ය වෙත අදහස් දක්වමින් ප්‍රකාශකර ඇත්තේ.\nදින 6 ක් පුරා ලෝක කණ්ඩායම ලාහෝර් නුවර සිටි අතර ලබාදී තිබු පහසුකම් පිළිබඳව ද සතුටුවන බව ඔහු පෙන්වාදී තිබෙනවා.\nපකිස්ථානයේ ලාහෝර් නුවර ආරක්ෂාව ප්‍රමාණවත් නොවන බව පවසමින් ශ්‍රී ලංකා කණ්ඩායමේ ක්‍රීඩකයන් රැසක් අවසන් 20 යි 20 තරගය සඳහා ලාහෝර් නුවරට යාම ප්‍රතික්ෂේප කළා.\nඋපුල් තරංග, ඇන්ජෙලෝ මැතිව්ස් මෙන්ම ලසිත් මාලිංග ද ඊට අයත්.\nඑමෙන්ම අවසන් තරගය වෙනත් රටකදී පවත්වන ලෙසට ඉල්ලා ක්‍රීඩකයන් 40 දෙනෙකුගේ අත්සනින් යුත් ලිපියක් ද ශ්‍රී ලංකා ක්‍රිකට් ආයතනයට භාරදී තිබුනා.\nමේ හේතුව මතයි තිසර පෙරේරා පකිස්ථානය සමග පැවැත්වෙන තරග 3 කින් සමන්විත 20 යි 20 තරගාවලියේ නායකත්වයට පත් කෙරුනේ.\nඒ වෙනුවෙන් නම් කළ සංචිතයට නවක ක්‍රීඩකයන් මෙන්ම එක්දින සහ ටෙස්ට් සංචිතයට ඇතුලත් නොවු ක්‍රීඩකයන් 11 දෙනෙකු ද ඇතුලත්.\nතරගාවලියේ පළමු තරගය අද එක්සත් අරාබි එමීර් රාජ්‍යයේදී ආරම්භ වනවා.\nඅවසන් තරගය ලාහෝර් නුවරදි පැවැත්වීමට සැලසුම් කර ඇති අතර එය 2009 වසරේදී ශ්‍රී ලංකා ක්‍රිකට් කණ්ඩායමට ත්‍රස්ත ප්‍රහාරයක් එල්ලවීමෙන් පසු පකිස්ථානයේ පැවැත්වෙන පළමු ජාත්‍යන්තර තරගයයි.\nමෙම තරගාවලියේ ශ්‍රී ලංකා කණ්ඩායමේ නායකත්වය තමාට හිමිවීම ගෞරවක් ලෙසට සලකන බව තිසර පෙරේරා ප්‍රකාශකර තිබෙනවා.\nඑය තමාට ලැබුනු නව අභියෝගයක් ලෙසට සලකන අතර එය හොඳින් ඉටු කිරීමට බලාපොරොත්තුවන බවයි ඔහු සඳහන් කර ඇත්තේ.\nපකිස්ථාන කණ්ඩායම සමග පැවති එක්දින තරගාවලිය 5 ට බින්දුවක් ලෙසට ශ්‍රී ලංකාව පරාජය වීම හමුවේ 20 යි 20 තරගාවලිය ජයග්‍රහණය සම්බන්ධයෙන් ඇත්තේ ඉහළ බලාපොරොත්තුවක්.\nතිසර පෙරේා පෙන්වා දෙන්නේ ඕනෑම කණ්ඩායමකට අසීරු කාලසීමාවන් පසු කිරීමට සිදුවන බවයි.\nඑය ක්‍රිකට් ක්‍රීඩාවේ සාමාන්‍ය තත්වයක් බව ද ඔහු සඳහන් කර තිබෙනවා.\nතමාට නායකත්වය ලැබීමෙන් පසු කණ්ඩායමේ සාමාජිකයන්ගේ මානසික තත්වය ඉහළ නංවා විශ්වාසය ගොඩනැංවු අතර අධෛර්යයට පත් නොවී කණ්ඩායම වෙනුවෙන් හැකි උපරිමයෙන් ක්‍රීඩා කරන ලෙසට ඔවුන්ට උපදෙස් දුන් බව ද තිසර පෙරේරා ප්‍රකාශකර තිබෙනවා.\nඑමෙන්ම 20 යි 20 තරගාවලියේ කණ්ඩායම හැකියාවන් සපිරි කණ්ඩායමක් වන අතර ඔවුන් සමග වෙනස් යමක් කිරීමට බලාපොරොත්තු වන බව ද ශ්‍රී ලංකා නායකයා කියාසිටියා.",
       "URL": "https://www.hirunews.lk/sports/174499/ලාහෝර්-නුවර-ආරක්ෂාව-ගැන-20-යි-නායකයා-කතා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=286"
}