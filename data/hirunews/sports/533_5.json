{
       "Source": "hirunews",
       "Timestamp": "Sunday, 02 June 2013 - 13:06",
       "Headline": "යොවුන් පාපන්දු ක්‍රීඩකයන්ට ජර්මනියේ පුහුණුවීමේ අවස්ථාවක්.",
       "News Content": "ජර්මනියේ මියුනික් නගරයේ ලබන අගෝස්තු මාසයේ පැවැත්වෙන සය දින පාපන්දු පුහුණු කඳවුරකට සහභාගිවීමේ අවස්ථාව මෙරට වයස අවුරුදු 14 ත් 16 ත් අතර යොවුන් පාපන්දු ක්‍රීඩකයන් දෙදෙනෙකුට හිමිවනවා. පස්වන අන්තර්ජාතික අලියාන්ස් කනිෂ්ඨ පාපන්දු කඳවුර සඳහා ජූනි 7 වැනිදා තෙක් අයදුම් කළ හැකි අතර, ඒ සඳහා ඩබ්ලිව් ඩබ්ලිව් ඩබ්ලිව් ඩොට් ෆුට්බෝල් ෆෝ ලයිෆ් ඩොට්කොම් වෙබ් අඩවියට පිවිස විස්තර ලබා ගත හැකියි. මීට අමතරව ලබන ජූනි 28 වැනිදා සිට 30 වැනිදා දක්වා බැංකොක් නගරයේ පැවැත්වෙන ආසියානු කනිෂ්ඨ පාපන්දු කඳවුර සඳහාද ශ්‍රී ලාංකික යොවුන් ක්‍රීඩකයන් දෙදෙනෙකු මෙම අයදුම්කරුවන් අතුරින් තෝරා ගැනෙනු ඇති. ජර්මනියේ පැවැත්වෙන කඳවුර සඳහා තෝරා ගැනෙන ක්‍රීඩකයන්ට සුප්‍රකට බායන් මියුනික් පාපන්දු කණ්ඩායමේ සුපිරි ක්‍රීඩකයන් හමුවීමේ අවස්ථාවක් හිමිවීමද විශේෂත්වයක්.",
       "URL": "https://www.hirunews.lk/sports/60139/යොවුන්-පාපන්දු-ක්‍රීඩකයන්ට-ජර්මනියේ-පුහුණුවීමේ-අවස්ථාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=533"
}