{
       "Source": "hirunews",
       "Timestamp": "Saturday, 13 August 2016 - 12:55",
       "Headline": "සුපිරි පිහිණුම් ශූරයා ක්‍රීඩාවෙන් සමුගැනීමට තීරණය කරයි",
       "News Content": "අමරිකානු පිහිණුම් ශූර මයිකල් පෙල්ප්ස් ක්‍රීඩාවෙන් සමු ගැනීමට තීරණය කර තිබෙනවා.\nමෙවර ඔලිම්පික් තරගාවලියෙන් අනතුරුව තවදුරටත් පිහිණුම් ක්‍රීඩාවේ නිරත වීමට අදහස් නොමැති බවයි ඔහු විදෙස් මාධ්‍ය වෙත ප්‍රකාශකර ඇත්තේ.\nඊයේ පැවති පරාජයත් තමාගේ තීරණයට පසුබිම් වු බවයි සුපිරි පිහිණුම් ශූරයා සඳහන් කර ඇත්තේ.\nඑමෙන්ම මෙතක් කලක් ක්‍රීඩාවේ නිරතවීම මෙන්ම ලබාගත් ජයග්‍රහණ පිළිබඳ සතුටට පත්වන බව පෙල්ප්ස් පෙන්වා දෙනවා.\nකෙසේවෙතත් අමරිකානු පිහිණුම් ශූරයාගේ කණ්ඩායම් සාමාජිකයන් ප්‍රකාශ කරන්නේ සිය සගයා 2020 දී ටෝකියෝ නුවර පැවැත්වෙන ඔලිම්පික් තරගාවලියට නිසැකවම තරග  කරනු ඇති බවයි.\nඊට සහභාගී වන ලෙසට බල කරන බවයි ඔවුන් ප්‍රකාශකර ඇත්තේ.\nඊයේ පැවති මීටර් 100 සමනළ ආර ඉසව්වෙන් මයිකල් පෙල්ප්ස් දෙවන ස්ථානයට පත්වුයේ 21 හැවිරිදි සිංගප්පුරු ක්‍රීඩකයකු ජයග්‍රහණය කලා.\nඒ, තත්ත්පර 50යි දශම 3යි 9ක කාලයකින් තරගය නිම කරමින්.\n21 හැවිරිදි ජෝශෆ් ස්කූලින් එම ඉසව්ව නව ඔලිම්පික් වාර්තාවක් බිහි කරමින් ජයග්‍රහණය කිරීම ද විශේෂත්වයක්.\nකෙසේ නමුත් තත්ත්පර 49යි දශම 8යි 2ක් වන මෙම ඉසව්වේ ලෝක වාර්තාවට හිමිකම් කියන්නේ අමෙරිකානු ක්‍රීඩක මයිකල් පෙල්ප්ස්.\nඒ අනුව මෙම ඉසව්වේ රිදී පදක්කමින් සෑහීමට පත්වීමට මයිකල් පෙල්ප්ස්ට සිදුවුණා.\n2008 සහ 2012 යන ඔලිම්පික් ක්‍රීඩා උළෙල දෙකේදීම මෙම ඉසව්වේ රන් පදක්කම්ලාභියා ඔහුයි.\nමෙවර තරගාවලියේදී මේ දක්වා රන් පදක්කම් 4ක් දිනා ගැනීමට ඔහු සමත් වී තිබෙනවා.\n31 හැවිරිදි මයිකල් පෙල්ප්ස් සිය ක්‍රීඩා ඉතිහාසය තුලදී ජයග්‍රහණය කර ඇති ඔලිම්පික් රන් පදක්කම් සංඛ්‍යාව 22 ක්.\nකෙසේවෙතත් එක් තරගයක් පරාජයට පත්වුව ද මයිකල් පෙල්ප්ස්ට තවත් රන් පදක්කම් බලාපොරොත්තුවක් පවතිනවා.\nඒ හෙට පැවැත්වෙන 4x100m මිශ්‍ර ආර සහය පිහිණුම් තරගයයි.\n2000 වසරේදී පළමු වරට ඔලිම්පික් තරගාවලියකට සහභාගී වු මයිකල් පෙල්ප්ස් ඔහුගේ පළමු රන් පදක්කම ජයග්‍රහණය කරනු ලැබුවේ 2004 වසරේ ඇතන්ස් නුවර පැවති ඔලිම්පික් තරගාවලියේදීයි.\nඔහු මේ දක්වා පිහිණුම් ක්‍රීඩාවෙන් ජයග්‍රහණය කර ඇති සමස්ත පදක්කම් සංඛ්‍යාව 27 ක්.",
       "URL": "https://www.hirunews.lk/sports/140526/සුපිරි-පිහිණුම්-ශූරයා-ක්‍රීඩාවෙන්-සමුගැනීමට-තීරණය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=393"
}