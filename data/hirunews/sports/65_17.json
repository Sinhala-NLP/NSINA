{
       "Source": "hirunews",
       "Timestamp": "Wednesday, 24 February 2021 - 13:43",
       "Headline": "ගේල් වසර දෙකකට පසු ශ්‍රී ලංකාව සමඟ තරගාවලියට",
       "News Content": "බටහිර ඉන්දීය කොදෙව් ප්‍රහාරාත්මක පිතිකරු ක්‍රිස්ගේල් ශ්‍රී ලංකාව සමඟ පැවැත්වෙන විස්සයි විස්ස තරගාවලිය සඳහා නැවතත් කණ්ඩායමට එක්වන බව වාර්තා වනවා.\nඔහු මෙලෙස කොදෙව් පිල නියෝජනය කරමින් පිටියට පිවිසෙන්නේ 2019 වසරේ අගෝස්තු මාසයෙන් පසු ප්‍රථම වරටයි.\nලොව විශිෂ්ඨතම විස්සයි විස්ස ක්‍රීඩකයෙකු වන ඔහු මේ වනවිට විස්සයි විස්ස තරග 413 කට සහභාගි වී ලකුණු 13,691 ක් රැස්කරගෙන සිටින්නේ ශතක 22 ක් සහ අර්ධ ශතක 86 ක් සමගින්.\nඑමෙන්ම, ඔහු විස්සයි විස්ස තරගවලදී වාර්තා කර ඇති හයේ පහර සංඛ්‍යාව 1008 ක්.\nශ්‍රී ලංකාව සහ බටහිර ඉන්දීය කොදෙව් පිල අතර, පළමු විස්සයි විස්ස තරගය ලබන මාර්තු 4 වනදා පැවැත්වීමට නියමිතයි.\nමේ අතර, සංචාරක එංගලන්ත පිල සහ ඉන්දියාව අතර, තුන්වන ටෙස්ට් තරගය - අහමදාබාද් - මොටේරා හි සර්දාර් පටෙල් ක්‍රීඩාංගනයේදී අද ආරම්භ වනවා.\nමෙය දිවා රාත්‍රී ටෙස්ට් තරගයක්.\nතරගය පැවැත්වෙන මෙම ක්‍රීඩාංගනය වත්මන් ඉන්දීය අගමැති නරේන්ද්‍ර මෝදිගේ අදහසකට අනුව ලොව විශාලතම ක්‍රිකට් ක්‍රීඩාංගනය ලෙස පසුගියදා සංවර්ධනය කෙරුණා.\nමෝදි උපන් ප්‍රාන්තය වන ගුජරාටයේ පිහිටි මෙම ක්‍රීඩාංගනයට නරඹන්නන් එක්ලක්ෂ දස දහසක් ඇතුළු කළ හැකියි. මෙතෙක් ලොව විශාලතම ක්‍රිකට් ක්‍රීඩාංගනය වූයේ නරඹන්නන් 90,000 ක් ඇතුළු කළ හැකි ඕස්ටේ්‍රලියාවේ මෙල්බර්න් ක්‍රීඩාංගනයයි.",
       "URL": "https://www.hirunews.lk/sports/263543/ගේල්-වසර-දෙකකට-පසු-ශ්‍රී-ලංකාව-සමඟ-තරගාවලියට",
       "Category": "Sports",
       "Parent URL": "https://www.hirunews.lk/sports/all-news.php?pageID=65"
}