{
       "Source": "hirunews",
       "Timestamp": "Friday, 05 July 2019 - 13:51",
       "Headline": "පාකිස්තානයට අභියෝගාත්මක තරඟයක්",
       "News Content": "මෙවර ලෝක කුසලාන තරගාවලියේ අවසන් පූර්ව වටයට සුදුසුකම් ලැබීමේ දුෂ්කර අභියෝගයක් අද පාකිස්තානයට ලැබී තිබෙනවා.\nඒ, ලන්ඩනයේ ලෝඞ්ස් ක්‍රීඩාංගණයේ බංග්ලාදේශය සමඟ අද පැවැත්වෙන ලෝක කුසලාන තරඟය ලකුණු 316කට වැඩි පරතරයක් සහිතව ජයග්‍රහණය කිරීමයි.\nඑහෙත් බංග්ලාදේශය අද තරඟයේදී පළමුවෙන් පන්දුවට පහරදීමට තීරණය කළහොත් එම ප්‍රයත්නය සාර්ථක වන්නේ නැහැ.\nපාකිස්තානය පළමුවෙන් පන්දුවට පහර දී දැවැන්ත ලකුණු සංඛ්‍යාවක් ලකුණු පුවරුවේ සටහන් කොට බංග්ලාදේශය ඉතා අඩු ලකුණු සංඛ්‍යාවකට දවාලීමෙන් එම ඉලක්කය කරා ළඟා විය හැකියි.\nඑහෙත් පාකිස්තාන නායක සර්ෆ‍්‍රාස් අහමඞ් ප්‍රකාශ කළේ මෙවර තරගාවලියේ කණ්ඩායම් විසින් මෙතෙක් රැස් කරගෙන ඇති ලකුණු සංඛ්‍යා සැලකූ විට එය තාත්වික නොවන ඉලක්කයක් බවයි.\nඑමෙන්ම, ලෝක කුසලානයේ විශ්මයජනක දෑ සිදුවීමට අවස්ථාවක් ඇති බව ද පාකිස්තාන නායකයා කියා සිටියා. කෙසේ නමුත්, බංග්ලාදේශය සමඟ පැවති අවසන් එක්දින තරඟ 4න්ම පාකිස්තානය පරාජයට පත්වී තිබෙනවා.",
       "URL": "https://www.hirunews.lk/sports/219707/පාකිස්තානයට-අභියෝගාත්මක-තරඟයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=152"
}