{
       "Source": "hirunews",
       "Timestamp": "Sunday, 08 February 2015 - 12:53",
       "Headline": "පළපුරුද්ද ශ්‍රී ලංකාවට ජය ගෙනේද?",
       "News Content": "මෙවර ලෝක කුසලාන තරඟාවලියේදී ශ්‍රී ලංකාවට ජයග්‍රහණය ලැබීම සඳහා පවතින අවස්ථා ක්‍රීඩකයන්ගේ අත්දැකීම් මත පදනම් වී ඇති බව ක්‍රික් ඉන්ෆෝ විචාරයකින් පෙන්වා දෙනවා. විවිධ පසුබෑම්වලට ලක්වූවද ජයග්‍රාහී ප්‍රතිඵලයක් නිර්මාණය කිරීමට ශ්‍රී ලංකා ක්‍රීඩකයන් සමර්ථ බවයි එමඟින් සඳහන් කළේ. නායක ඇන්ජලෝ මැතිව්ස්ට කණ්ඩායමේ හිටපු නායකයන් තුන්දෙනෙකුගේ සේවය ලබාගත හැකිවීම විශේෂත්වයක්. ශ්‍රී ලංකාව සහභාගිවූ පසුගිය ප්‍රධාන ක්‍රිකට් තරඟාවලි හයෙන් අවසන් පූර්ව වටයට හෝ පැමිණිමට නොහැකිවූයේ එක් තරඟාවලියකින් පමණයි. සෑම තරඟාවලියකදීම එක් ක්‍රීඩකයෙකු හෝ සුවිශේෂ දස්කම් දැක්වීමද ශ්‍රී ලංකා කණ්ඩායමේ විශේෂත්වයක්. 2007 ලෝක කුසලාන තරඟාවලියේදී මාලිංගගේ දස්කම්, 2009 විස්සයි විස්ස ලෝක කුසලාන තරඟාවලියේ දිල්ෂාන්ගේ පිති හරඹය සහ 2014 විස්සයි විස්ස ලෝක කුසලාන තරඟාවලියේ රංගන හේරත්ගේ විස්මිත පන්දු යැවීම ඊට උදාහරණ ලෙස ක්‍රික් ඉන්ෆෝ විචාරකයා ඉදිරිපත් කළා.",
       "URL": "https://www.hirunews.lk/sports/102922/පළපුරුද්ද-ශ්‍රී-ලංකාවට-ජය-ගෙනේද",
       "Category": "Sports",
       "Parent URL": "https://www.hirunews.lk/sports/all-news.php?pageID=489"
}