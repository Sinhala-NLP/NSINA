{
       "Source": "hirunews",
       "Timestamp": "Wednesday, 05 April 2017 - 18:20",
       "Headline": "ඊයේ තරගයේ පිතිහරඹය ගැන කුසල් ජනිත් කථා කරයි",
       "News Content": "බංග්ලාදේශයට එරෙහිව පැවති පළමු 20 යි 20 තරගයේදී තමා දැක්වු දක්ෂතා හමුවේ යළිත් ලකුණු අතරට පිවිස ඇතැයි විශ්වාසයක් පවතින බව ශ්‍රී ලංකා ක්‍රීඩක කුසල් ජනිත් පෙරේරා පවසනවා.\nසිම්බාබ්වේ කණ්ඩායම සමග පසුගිය වසරේ පැවති තරගවලදී අඩු ලකුණු සංඛ්‍යාවකට පිටියෙන් ඉවත්වීමෙන් අනතුරුව කුසල් පෙරේරා ශ්‍රී ලංකා එක්දින / 20 යි 20 හෝ ටෙස්ට් සංචිතයන්ට නම්කර තිබුනේ නැහැ.\nඑමෙන්ම පළමු පෙළ තරග කිහිපයකදී ද ඔහු ලබාගෙන තිබුනේ ලකුණු 30 ට අඩු සංඛ්‍යාවක්.\nඊයේ තරග ජයග්‍රහණයෙන් අනතුරුව මාධ්‍ය වෙත අදහස් දක්වමින් කුසල් පෙරේරා සඳහන් කර තිබුනේ මීට පෙර පැවති තරග කිහිපයකදී අඩු ලකුණු සංඛ්‍යාවන්ට දැවී යාමට හේතුව තමා එම තරගවලට නිසි පරිදි සුදානම් නොවීම බවයි.\nඊයේ තරගයේදී පන්දු 53 කින් කුසල් ජනිත් වේගවත් ලකුණු 77 ක් ලබාගත්තා.\nක්‍රිකට් පුවත් සේවා පෙන්වා දෙන්නේ ආබාධයන්ට ලක්ව සිටින නිරෝෂන් දික්වැල්ල සහ දිනේෂ් චන්දිමාල් ඉදිරි 20 යි 20 තරගයේදී ද කණ්ඩායමට එක් නොවීම හේතුවෙන් කුසල්ට දක්ෂතා දැක්වීමට තවත් අවස්ථාව හිමිවන බවයි.\nතමාට කණ්ඩායමේ පවතින ස්ථානය රැක ගැනීම වෙනුවෙන් සටන් නොකරන අතර එම ස්ථාන ඕනෑම අවස්ථාවක වෙනත් අයෙකුට හිමිවිය හැකි බව ද ඔහු පෙන්වා දෙනවා.\nලැබුනු ස්ථානයේ සිටිමින් හැකි උපරිමයෙන් ක්‍රීඩා කිරීම අපේක්ෂාව බවයි කුසල් ජනිත් පෙරේරා වැඩිදුරටත් සඳහන් කලේ.",
       "URL": "https://www.hirunews.lk/sports/158575/ඊයේ-තරගයේ-පිතිහරඹය-ගැන-කුසල්-ජනිත්-කථා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=341"
}