{
       "Source": "hirunews",
       "Timestamp": "Saturday, 14 October 2017 - 0:58",
       "Headline": "පළමු එක්දින තරගයෙන් පකිස්ථානයට ලකුණු 83 ක ජයක්",
       "News Content": "ශ්‍රී ලංකාව සමග පැවති පළමු එක්දින තරගයෙන් ලකුණු 83 ක ජයක් ලබාගැනීමට පකිස්ථාන කණ්ඩායම සමත්වුනා.\nඩුබායිහිදී පැවති තරගයේ කාසියේ වාසිය දිනු ශ්‍රී ලංකා කණ්ඩායමේ ආරාධනය මත පළමුවෙන් පන්දුවට පහරදුන් පකිස්ථානය නියමිත පන්දුවාර 50 අවසානයේ කඩුලු 6 ක් දැවී ලකුණු 292 ක් රැස් කලා.\nබාබර් අසාම් ලකුණු 103 ක් ලබාගත්තා.\nමෙය ඔහුගේ 6 වන එක්දින ශතකයයි.\nශොයිබ් මලික් 81 ක් සහ ෆක්හාර් සමාන් ලකුණු 43 ක් රැස් කළා.\nඅහමඩ් ශේෂාඩ් කිසිදු ලකුණක් නොලබා පිටියෙන් ඉවත්වුනේ ලහිරු ගමගේ යැවු පන්දුවකට අකිල ධනංජය අතට උඩ පන්දුවක් ලබාදෙමින්.\nමොහොමඩ් හෆීස් 32 යි.\nපිළිතුරු ඉනිම වෙනුවෙන් පන්දුවට පහරදුන් ශ්‍රී ලංකා කණ්ඩායමට නියමිත පන්දුවාර 50 අවසානයේ කඩුලු 8 ක් දැවී ලබාගැනීමට හැකිවුයේ ලකුණු 209 ක් පමණයි.\nලහිරු තිරිමාන්න ලකුණු 53 ක් සහ අකිල ධනංජය නොදැවී ලකුණු 50 ක් ලබාගත්තා.\nපන්දු යැවීමේදී රූමන් රායිස් සහ හසන් අලි කඩුලු 3 බැගින් බිඳහෙලුවා.\nපකිස්ථානය සහ ශ්‍රී ලංකාව අතර තරග 5 කින් සමන්විත එක්දින තරගාවලියේ දෙවන තරගය ලබන සඳුදා අබුඩාබිහිදී පැවැත්වීමට නියමිතයි.",
       "URL": "https://www.hirunews.lk/sports/173435/පළමු-එක්දින-තරගයෙන්-පකිස්ථානයට-ලකුණු-83-ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=290"
}