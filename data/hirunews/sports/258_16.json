{
       "Source": "hirunews",
       "Timestamp": "Wednesday, 31 January 2018 - 11:27",
       "Headline": "සුරංගට සුවිශේෂී, පළමු ටෙස්ට් තරඟය",
       "News Content": "තරඟ දෙකකින් සමන්විත ශ්‍රී ලංකාව සහ බංග්ලාදේශය අතර ටෙස්ට් තරඟාවලියේ පළමු ටෙස්ට් තරඟය චිතගොන් හිදී අද (31) ආරම්භ වුණා.\nතරඟයේ කාසිය වාසිය දිනූ බංග්ලාදේශය තීරණය කළේ පළමුව පන්දුවට පහර දීමටයි.\nඒ අනුව තරඟයේ පළමු දිනයේ දිවා ආහාරය සඳහා තරඟය නතර කරන විට බංග්ලාදේශය කඩුලු 02ක් දැවී ලකුණු 120ක් ලබාගෙන සිටියා.\nබංග්ලාදේශ කණ්ඩායමේ ආරම්භක පිතිකරු තමිම් ඉක්බාල් ලකුණු 52කට දවා ගන්නට දිල්රුවන් පෙරේරා සමත් වූ අතර ලකුණු 40ක් ලබාගෙන සිටි ඉම්රුල් කයිස් දවා ගන්නට ලක්ෂාන් සඳකැන් සමත් වුණා.\nමෙම තරඟය ශ්‍රී ලංකා කණ්ඩායමේ සුරංග ලක්මාල්ට සුවිශේෂී තරඟයක් වනවා.\nසුරංග ලක්මාල්ට මෙම තරඟයේදී කඩුලු 04ක් දවා ගැනීමට හැකියාව ලැබුනහොත් ටෙස්ට් කඩුලු 100 සීමාව පසු කිරීමේ අවස්ථාව ඔහුට හිමිවෙනවා.\nමේ වන විට ටෙස්ට් තරඟ 42කට ක්‍රීඩා කර ඇති සුරංග දවාගෙන ඇති කඩුලු සංඛ්‍යාව 96ක්.\nශ්‍රී ලංකා වේග පන්දු යවන්නන් 03 දෙනෙක් මේ වන විට කඩුලු 100 ඉක්මවා ගොස් තිබෙනවා.\nචමින්ද වාස්, දිල්හාරා ප්‍රනාන්දු, ලසිත් මාලිංග මිට පෙර කඩුලු 100 සීමාව පසුකර ගිය වේග පන්දු යවන්නන් වනවා.\nශ්‍රී ලංකාව සහ බංග්ලාදේශය අතර ටෙස්ට් තරග 18ක් මෙතෙක් පවත්වා ඇති අතර, ඉන් 15ක් ජයගෙන ඇත්තේ ශ්‍රී ලංකාවයි.\nතරඟ 02ක් ජය පරාජයෙන් තොරව අවසන් වුණා.\nකෙසේ වෙතත් අවසන් වරට ශ්‍රී ලංකාව සමග පැවති ටෙස්ට් තරඟය ජයගන්නට බංග්ලාදේශය සමත් වුණා.",
       "URL": "https://www.hirunews.lk/sports/182501/සුරංගට-සුවිශේෂී-පළමු-ටෙස්ට්-තරඟය",
       "Category": "Sports",
       "Parent URL": "https://www.hirunews.lk/sports/all-news.php?pageID=258"
}