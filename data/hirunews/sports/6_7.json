{
       "Source": "hirunews",
       "Timestamp": "Thursday, 31 August 2023 - 14:42",
       "Headline": "ආසියානු කුසලාන ශ්‍රී ලංකා බංග්ලාදේශ තරගයේ කාසියේ වාසිය බංග්ලාදේශයට",
       "News Content": "ආසියානු කුසලාන තරගාවලියේ B කාණ්ඩය යටතේ පැවැත්වෙන පළමු තරගය ශ්‍රී ලංකා කණ්ඩායම හා බංග්ලාදේශ කණ්ඩායම අතර අද (31) මහනුවර පල්ලේකැලේ ජාත්‍යන්තර ක්‍රිකට් ක්‍රීඩාංගණයේදී පැවැත්වෙනවා.\nඅද පළමු තරගයේ කාසියේ වාසිය දිනා ගැනීමට බංග්ලාදේශ කණ්ඩායම සමත් වුණු අතර ඔවුන් පළමුව පන්දුවට පහරදීමට තීරණය කළා.\nශ්‍රි ලංකා කණ්ඩායමේ වනිදු හසරංග, දුෂ්මන්ත චමීර, ළහිරු කුමාර හා දිල්ශාන් මධුශංක ආබාධ තත්ත්වය නිසා අද තරගයට සහභාගි නොවීම තුළ එක්තරා පීඩාකාරි මානසික්ත්වයකින් තම කණ්ඩායම මෙවර තරගයට මුහුණ දෙන බවයි ඊයේ (30) පල්ලෙකැලේ දී පැවති ප්‍රවෘත්ති සාකච්ඡාවකදී ශ්‍රී ලංකා කණ්ඩායමේ නායක දසුන් ශානක ප්‍රකාශ කළේ.\nබංගලාදේශ කණ්ඩායම තුන් ඉරියව් ක්‍රීඩක ශකීබ් අල් හසාන් විසින් මෙහෙයවන අතර, බංගලාදේශ කණ්ඩායමේ ප්‍රබල ආරම්භක පිතිකරු ලින්ටන් දාස් උණ රෝගය වැළඳීම නිසා මෙම තරගය සඳහා සහභාගි නොවන බවයි වාර්තා වෙන්නේ.\nශ්‍රී ලංකා නායක දසුන් ශානක හා බංගලාදේශ නායක ශකීබ් අල් හසන් පසුගිය දා අවසන් වු ලංකා ප්‍රිමියර් ලීග් තරගාවලියේ ගෝල් ටයිටන් කණ්ඩායම වෙනුවෙන් තරග වැදුනු අතර, දසුන් ශානකට වඩා ජේෂ්ඨත්වයෙන් වැඩි ශකීබ් අල් හසන් දසුන් ශානක යටතේ ගෝල් ටයිටන්ස් කණ්ඩායමට තරග කළ අතර, අද ආසියානු කුසලාන තරගයේදී දෙදෙනා රටවල් දෙකේ කණ්ඩායම් මෙහෙයවීම ද සුවිශේෂත්වයක් ලෙසයි විචාරකයින් පෙන්වා දෙන්නේ.\nමේ අතර ආසියානු කුසලානයේ ඊයේ පැවති පළමු තරගයෙන් නේපාල කණ්ඩායම පරදා ලකුණු 238 විශිෂ්ඨ ජයක් ලබා ගැනීමට පාකිස්ථානු කණ්ඩායම සමත් වුණා.",
       "URL": "https://www.hirunews.lk/sports/346709/ආසියානු-කුසලාන-ශ්‍රී-ලංකා-බංග්ලාදේශ-තරගයේ-කාසියේ-වාසිය-බංග්ලාදේශයට",
       "Category": "Sports",
       "Parent URL": "https://www.hirunews.lk/sports/all-news.php?pageID=6"
}