{
       "Source": "hirunews",
       "Timestamp": "Thursday, 28 May 2015 - 19:49",
       "Headline": "සෙප් බ්ලැටර්ට කැමරන්ගෙන් දුරකතන ඇමතුමක්",
       "News Content": "ලෝක පාපන්දු සම්මේලනයේ සභාපති සෙප් බ්ලැටර් ට එම ධුරයෙන් ඉල්ලා අස්වන ලෙස බ්‍රිතාන්‍ය අග්‍රාමාත්‍ය ඬේවිඞ් කැමරන් පවසා තිබෙනවා. දුරකථනයෙන් සෙප් බ්ලැටර් අමතා මෙම ඉල්ලීම සිදුකර ඇති බවයි විදෙස් වාර්තා පවසන්නේ. මේ අතර, රුසියානු ජනාධිපති ව්ලැදිමීර් පුටින්, සෙප් බ්ලැටර් තවදුරටත් ලෝක පාපන්දු සම්මේලනයේ සභාපතිධුරය දැරිය යුතු බවට ප්‍රකාශ කර තිබෙනවා. කෙසේ වුවත්, සෙප් බ්ලැටර් තමන් සිය ධුරයෙන් ඉල්ලා අස්වීමට මෙතෙක් තීරණයක් ගෙන නොමැති බව දන්වා ඇතැයි විදෙස් වාර්තා පවසනවා.\nලෝක කුසලාන තරඟාවලිවල සත්කාරකත්වය ලබාදීම සඳහා අල්ලස් ලබාදීම ඇතුලූ දූෂණ චෝදනා මත ජගත් පාපන්දු සම්මේලනයේ නිලධාරීන් 14 දෙනෙකුට එරෙහිව ඇමරිකානු අධිකරණයක් මගින් නඩු පැවරීමත් සමඟ ලෝක පාපන්දු ක්ෂේත්‍රයේ මෙම උණුසුම් තත්ත්වය ඇති වී තිබෙනවා. එලෙස චෝදනා එල්ල වූ ජගත් පාපන්දු බලධාරීන් 07 දෙනෙකු අත්අඩංගුවට ගැනීමත් සමඟයි මෙම තත්ත්වය වඩාත් උණුසුම් වූයේ.\nඅත්අඩංගුවට ගත් නිලධාරීන්ට චෝදනා එල්ල වී ඇත්තේ 2010 වසරේ ලෝක කුසලාන පාපන්දු තරඟාවලිය දකුණු අප්‍රිකාවට ලබාදීම, 2018 ලෝක කුසලාන තරඟාවලිය රුසියාවටත්, 2022 තරඟාවලිය කටාරයටත් ලබාදීම සඳහා අල්ලස් ලබා ගැනීම සම්බන්ධයෙන්. මේ අතර, හෙට දිනයේ ජගත් පාපන්දු සම්මේලනයේ සභාපති ධුරය ඇතුළු නව නිලධාරී මණ්ඩලය පත්කර ගැනීම සඳහා පැවැත්වීමට නියමිත නිලවරණය පවත්වනවාද නැද්ද යන්න සම්බන්ධයෙන් අවසන් තීරණයක් ගෙන නැහැ.",
       "URL": "https://www.hirunews.lk/sports/110354/සෙප්-බ්ලැටර්ට-කැමරන්ගෙන්-දුරකතන-ඇමතුමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=467"
}