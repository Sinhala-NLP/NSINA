{
       "Source": "hirunews",
       "Timestamp": "Wednesday, 28 August 2013 - 19:36",
       "Headline": "සංගක්කාර රටට මුල් තැන දිය යුතුයි. ශ්‍රී ලංකා ක්‍රිකට්.",
       "News Content": "චැම්පියන්ස් ලීග් ක්‍රිකට් තරඟාවලියේදී කුමාර සංගක්කාර අනිවාර්යෙන්ම කඳුරට මෙරූන්ස් කණ්ඩායමට ක්‍රීඩා කළ යුතු බව ශ්‍රී ලංකා ක්‍රිකට් ආයතනය ප්‍රකාශ කළා. එහි ලේකම් නිශාන්ත රණතුංගගෙන් හිරු ප්‍රවෘත්ති කළ විමසීමකදී ඔහු කියා සිටියේ ශ්‍රී ලංකා ක්‍රිකට් ආයතනයේ කොන්ත්‍රාත්තුගත ක්‍රීඩකයෙකු වන සංගක්කාර, මුල්තැන ලබාදිය යුත්තේ තම රටට බවයි. චැම්පියන්ස් ලීග් ක්‍රිකට් තරඟාවලියේදී කුමාර සංගක්කාර ක්‍රීඩා කරන කණ්ඩායම පිළිබඳව ඇතිවී තිබෙන අර්බුදය සම්බන්ධයෙන් සංගක්කාර සහ ශ්‍රී ලංකා ක්‍රිකට් බලධාරීන් අතර ක්‍රිකට් ආයතනයේදී ඊයේ විශේෂ සාකච්ඡාවක් පැවැත්වුනා. එම සාකච්ඡාවේදී ශ්‍රී ලංකා ක්‍රිකට් ආයතනය සංගක්කාරගෙන් ඉල්ලා ඇත්තේ මෙවර චැම්පියන්ස් ලීග් තරඟාවලියේදී කඳුරට මෙරූන්ස් කණ්ඩායමට සහභාගි වන ලෙසයි. චැම්පියන්ස් ලීග් තරඟාවලිය නියෝජනය කරන අයි.පී.එල්. කණ්ඩායමක් වන හයිද්‍රාබාද් කණ්ඩායමේ බලධාරීන්ට ලිපියක් යොමු කරමින් ශ්‍රී ලංකා ක්‍රිකට් ආයතනය දන්වා ඇත්තේ කුමාර සංගක්කාර එම කණ්ඩායමට එක්කරගැනීමට අවසර ලබා නොදෙන බවයි.",
       "URL": "https://www.hirunews.lk/sports/66054/සංගක්කාර-රටට-මුල්-තැන-දිය-යුතුයි-ශ්‍රී-ලංකා-ක්‍රිකට්",
       "Category": "Sports",
       "Parent URL": "https://www.hirunews.lk/sports/all-news.php?pageID=517"
}