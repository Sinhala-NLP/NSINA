{
       "Source": "hirunews",
       "Timestamp": "Tuesday, 31 March 2015 - 20:16",
       "Headline": "විටෝරි යයි",
       "News Content": "නවසීලන්ත කණ්ඩායමේ හිටපු නායකයෙකු සහ තුන් ඉරියව් ක්‍රීඩකයෙකු වන ඩැනියෙල් විටෝරි ජාත්‍යන්තර ක්‍රිකට් පිටියෙන් සමුගන්නා බව අද (31) නිල වශයෙන් ප්‍රකාශ කළා. පසුගියදා  ඕට්‍රේලියාව සමග මෙල්බර්න් හි පැවති එක්දින ලෝක කුසලාන අවසන් තරඟය තමන්ගේ අවසන් ජාත්‍යන්තර තරඟය බවයි නවසීලන්තයට පැමිණීමෙන් අනතුරුව විටෝරි ප්‍රකාශ කර තිබුණේ.\nවසර 18 ක් නවසීලන්ත කණ්ඩායම වෙනුවෙන් ක්‍රීඩා කර ඇති ඩැනියෙල් විටෝරි සහභාගි වී ඇති ටෙස්ට් තරඟ සංඛ්‍යාව 113 ක්. එහිදී ඔහු කඩුලූ 362 ක් දවාගෙන තිබෙනවා.  එක්දින තරඟ 295 කට ක්‍රීඩා කර ඇති විටෝරි එහිදී දවාගෙන ඇති කඩුලූ සංඛ්‍යාව 305 ක්. විස්සයි විස්ස තරඟ 34 කටද විටෝරි   ක්‍රීඩා කර තිබෙනවා.  ඕක්ලන්ඞ් ගුවන් තොටුපලේදී මාධ්‍යවේදීන් අමතමින් විටෝරි ප්‍රකාශ කළේ විශිෂ්ඨ ජයග්‍රහණයක් තමන් අපේක්ෂා කළ නමුත් නවසීලන්ත ක්‍රීඩකයන් පිළිබඳව ආඩම්බර වන බවයි. දක්ෂ තුන් ඉරියව් ක්‍රීඩකයෙකු වන ඩැනියෙල් විටෝරි ටෙස්ට් ලකුණු 4000 ක් සම්පූර්ණ කරමින් ටෙස්ට් කඩුලූ 300ක් දවාගත් ලොව තුන්වන, තුන්ඉරියව් ක්‍රීඩකයාද වනවා. මීට පෙර එම දස්කම දක්වා ඇත්තේ ඉන්දියාවේ කපිල්දේව් සහ එංගලන්තයේ ඉයන් බොතම් පමණයි.",
       "URL": "https://www.hirunews.lk/sports/106631/විටෝරි-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=477"
}