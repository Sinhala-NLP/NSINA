{
       "Source": "hirunews",
       "Timestamp": "Wednesday, 16 January 2013 - 7:47",
       "Headline": "ඉන්දු - පාකිස්තාන ගැටුම ක්‍රිකට් පිටියටත්.",
       "News Content": "ලෝක කුසලාන කාන්තා ක්‍රිකට් තරගාවලියට ද ඉන්දු - පාකිස්තාන දේශසීමා ගැටුම බාධාවක් වී තිබෙන බවයි ඉන්දීය මාධ්‍ය වාර්තා කරන්නේ. මේ වන විට දෙරට අතර ඇති වී තිබෙන ගැටුම් හේතුවෙන් පාකිස්තාන කාන්තා ක්‍රිකට් කණ්ඩායම තරගාවලිය සඳහා සහභාගි නොවන බවටයි පාකිස්තාන මාධ්‍ය වාර්තා කර තිබුණේ. කෙසේ වුවත් මතු වී ඇති මෙම අර්බුදකාරී තත්ත්වය සම්බන්ධයෙන් තමන්ට තීරණයක් ගත නොහැකි බව ඉන්දීය ක්‍රිකට් පාලක මණ්ඩලය පවසනවා. මෙය ජාත්‍යන්තර ක්‍රිකට් කවුන්සිලය අවධානයට යොමු කරන බවත්, එහි අවසන් තීරකයා ඔවුන් බවත් ඉන්දීය ක්‍රිකට් පාලක මණ්ඩලය වැඩිදුරත් අවධාරණය කරනවා. ලෝක කුසලාන කාන්තා ක්‍රිකට් තරගාවලිය ජනවාරි 31 වන දා සිට පෙබරවාරි 17 වන දා දක්වා ඉන්දියාවේ මුම්බායි හිදී පැවැත්වීමට නියමිතයි.",
       "URL": "https://www.hirunews.lk/sports/51507/ඉන්දු-පාකිස්තාන-ගැටුම-ක්‍රිකට්-පිටියටත්",
       "Category": "Sports",
       "Parent URL": "https://www.hirunews.lk/sports/all-news.php?pageID=558"
}