{
       "Source": "hirunews",
       "Timestamp": "Monday, 20 January 2020 - 7:09",
       "Headline": "සංචාරක ඕස්ට්‍රේලියාව පරදා එක්දින තරඟාවලියේ ජය ඉන්දියාව තමන් සතුකර ගනී",
       "News Content": "ඉන්දියාව සහ සංචාරක ඕස්ට්‍රේලියාව අතර තරඟ 03කින් සමන්විත එක්දින තරඟාවලිය ජය ගන්නට ඉන්දීය කණ්ඩායම ඊයේ (19) සමත් වුණා.\nඒ දෙරට අතර පැවති අවසන් එක්දින තරඟය කඩුලු 07කින් ජය ගන්මින්.\nතරඟයේ පළමුව පන්දුවට පහරදුන් ඕස්ට්‍රේලියානු කණ්ඩායම පන්දුවාර 50 තුල කඩුලු 09කට ලකුණු 286ක් රැස් කළා.\nඑහිදී ස්ට්ව් ස්මිත් ඕස්ට්‍රේලියානු ඉනිමේ නැංඟුරම බවට පත් වුණේ  ලකුණු 131ක්  රැස් කරමින්.\nඒ සඳහා ඔහු වැයකළ පන්දු සංඛ්‍යාව 132ක්.\nලකුණු 287ක ජයග්‍රාහී ඉලක්කයක් හඹා යාමට ඉන්දීය අරම්භක පිතිකරුවන් ලෙස පිටියට ඉවිසියේ රෝහිත් ශර්මා සහ ලෝකේශ් රාහුල්.\nඉන්දීය කණ්ඩායමේ නිත්‍ය ආරම්භක පිතිකරු ශිකර් ධාවන් අබාධයක් හේතුවෙන් ආරම්භක පිතිකරුවෙකු ලෙස පන්දුවට පහරදීමට පිටියට පිවිසියේ නැහැ.\nඉන්දීය කණ්ඩායමේ පිළිතුරු ඉනිමේදී රෝහිත් ශර්මා හතරේ පහර 08ක් සහ හයේ පහර 06ක් සමඟින් රැස්කළ ලකුණු සංඛ්‍යාව 119ක්.\nපළමු කඩුල්ල ලෙස ලෝකේශ් රාහුල්ගේ දැවී යාමෙන් පසු පන්දුවට පහරදීමට පිටියට පිවිසි විරාට් කෝලි රෝහිත් ශර්මා සමඟ එක්ව දෙවන කඩුල්ලට විශිෂ්ඨ සම්බන්ධතාවක් ගොඩනගමින් ඉන්දීය ඉනිම ශක්තිමත් කළා.\nඑහිදී කෝලි පන්දු 91ක් තුල ලකුණු 89ක් රැස් කිරීමට සමත් වුණා.\nපන්දුවාර 47යි පන්දු 03ක් තුල ඉන්දීය කණ්ඩායම සිය ජයග්‍රාහී ඉලක්කය පසුකර ගියේ කඩුලු 03ක් පමණක් දැවී තිබියදීයි.\nඒ අනුව තරඟ 03කින් සමන්විත එක්දින තරඟාවලියේ දෙවන සහ තුන්වන තරඟ ජයගත් ඉන්දීය පිළ තරඟාවලිය ජයගත්තා.\nඅවසන් තරඟයේ වීරයා බවට රෝහිත් ශර්මා සම්මාන ලැබූ අතර ඉන්දීය නායක විරාට් කෝලි  තරඟාවලියේ වීරයා බවට පත් වුණා.",
       "URL": "https://www.hirunews.lk/sports/232622/සංචාරක-ඕස්ට්‍රේලියාව-පරදා-එක්දින-තරඟාවලියේ-ජය-ඉන්දියාව-තමන්-සතුකර-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=117"
}