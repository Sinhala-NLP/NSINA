{
       "Source": "hirunews",
       "Timestamp": "Sunday, 07 August 2016 - 13:24",
       "Headline": "ආසියානු දැල් පන්දු ශූරීයන් ශ්‍රී ලංකාවට පරදී",
       "News Content": "තායිලන්තයේ බැංකොක් නුවර පැවැත්වෙන 10 වන ආසියාතික දැල් පන්දු තරඟාවලියේ අවසන් තරඟය සඳහා සුදුසුකම් ලැබීමට ශ්‍රී ලංකාව සමත්වුණා.\nඒ, ඊයේ පැවති අවසන් පූර්ව වටයේ තරඟයකදී සිංගප්පූරුව ලකුණු 36 ට 30 ක් ලෙස පරාජයට පත් කරමින්.\nසිංගප්පූරුව 2012 සහ 2014 වසරවලදී ආසියානු දැල්පන්දු ශූරතාව හිමිකරගත්තේ සිංගප්පූරුවයි.\nඑමෙන්ම සිංගප්පූරුව ආසියානු දැල් පන්දු අවසන් තරඟයට මීට පෙර සුදුසුකම් ලැබීමට අපොහොසත් වූයේ දෙවතාවක් පමණයි.\nඊයේ පැවති අනෙක් අවසන් පූර්ව තරඟයේදී මලයාසියාව ලකුණු 35 ට 34 ක් ලෙස හොංකොං පිල පරදවා අවසන් තරඟය සඳහා සුදුසුකම් ලැබුවා.\nශ්‍රී ලංකාව සහ මලයාසියාව ආසියානු දැල් පන්දු අවසන් තරඟයට සුදුසුකම් ලැබූ තුන්වන අවස්ථාව මෙයයි.\nලෝක දැල්පන්දු ශ්‍රේණි ගතකිරීම්වලට අනුව සිංගප්පූරුව 17 වන ස්ථානයේත්, මලයාසියාව 22 වන ස්ථානයේත් රැඳී සිටින අතර, ශ්‍රී ලංකාවට හිමිව ඇත්තේ 27 වන ස්ථානයයි.\nඒ අනුව අද පැවැත්වෙන අවසන් තරඟය තියුණු මුහුණුවරක් ගනු ඇති බවයි ක්‍රීඩා විචාරකයන් පෙන්වා දෙන්නේ.",
       "URL": "https://www.hirunews.lk/sports/140019/ආසියානු-දැල්-පන්දු-ශූරීයන්-ශ්‍රී-ලංකාවට-පරදී",
       "Category": "Sports",
       "Parent URL": "https://www.hirunews.lk/sports/all-news.php?pageID=395"
}