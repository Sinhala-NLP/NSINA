{
       "Source": "hirunews",
       "Timestamp": "Wednesday, 06 September 2023 - 16:16",
       "Headline": "ආසියානු කුසලාන එක්දින ක්‍රිකට් තරගාවලියේ ශ්‍රී ලංකාව සුපිරි සිවුදෙනාගේ තරග වටයට",
       "News Content": "2023 ආසියානු කුසලාන එක්දින ක්‍රිකට් තරගාවලියේ සුපිරි සිව්දෙනාගේ තරග වටයට අපරාජිතව සුදුසුකම් ලබා ගන්නට ශ්‍රී ලංකා කණ්ඩායමට හැකියාව ලැබුණා.\nඒ ඇෆ්ගනිස්ථානය සමඟ පැවැති තීරණාත්මක තරගයෙන් ලකුණු 2ක තියුණු ජයක් හිමිකර ගනිමින්.\nමෙම ජයත් සමග ශ්‍රී ලංකා කණ්ඩායම මේවන විට ජාත්‍යන්තර එක්දින තරග 12ක් අඛණ්ඩව ජය ගෙන තිබෙනවා.\nතරගය පැවැත්වුණේ පාකිස්ථානයේ ලාහෝර්හි ගඩාෆි ක්‍රීඩාංගණයේදීයි.\nමෙම තරගයේ කාසියේ වාසිය දිනා ගත් ශ්‍රී ලංකා නායකයා පළමුව පන්දුවට පහරදීමට තීරණය කළා.\nඒ අනුව ශ්‍රී ලංකාව පන්දුවාර 50 නිමා කළේ කඩුලු 08ක් දැවී ලකුණු 291ක් රැස්කරමින්.\nපැතුම් නිස්සංක ලකුණු 41ක් සහ කුසල් මෙන්ඩිස්ට ලකුණු 92ක් ලබා ගත්තා.\nඉනිමේ අවසන් භාගයේදී සුපිරි ඉනිමක් ක්‍රීඩා කළ දුනිත් වෙල්ලාලගේ නොදැවී ලකුණු 33ක් සහ මහීෂ් තීක්ෂණ ලකුණු 28ක් රැස් කළා.\nගුල්බදීන් නයිබ් කඩුලු 04යි\nඇෆ්ගනිස්ථානයට සුපිරි සිව්දෙනාගේ තරග වටයට සුදුසුකම් ලබන්නට නම් ජයග්‍රාහී ලකුණු 292ක ඉලක්කය පන්දුවාර 37යි එක් පන්දුවක් තුළදී සපුරාගත යුතු වුණා.\nඑම ඉලක්කය හඹා යන්නට පිටියට පිවිසුණු ඇෆ්ගනිස්ථාන ඉනිමේ මුල් කඩුලු 3 ලකුණු 50ක් වන විට බිඳ දමන්නට කසුන් රාජිතට සහ මතීෂ පතිරණට හැකියාව ලැබුණා.\nරහමත් ෂා ලකුණු 45යි.\nකෙසේ වෙතත් ඇෆ්ගනිස්ථානයට නොතිබුණු ජයක් ගෙන ඒමේ වගකීම සිය උරමතට ගත් මොහොමඩ් නබී ශ්‍රී ලංකා පන්දු යවන්නන්ට පිටිය සිසාරා පහර එල්ල කළේ ඇෆ්ගනිස්ථාන ක්‍රීඩකයෙකු වාර්තා කළ වේගවත්ම එක්දින අර්ධ ශතකය ලෙසින් පන්දු 24කින් සිය අර්ධ ශතකය සම්පූර්ණ කරමින්.\nපන්දු 32කින් ලකුණු 65ක් ලබා සිටි නබිගේ කඩුල්ල දවාගත් මහීෂ් තීක්ෂණ යළි තරගයේ ජය දෙපිලටම දෝලනය කළා.\nනමුත් සටන ලෙහෙසියෙන් අත් හරින්නට අකමැති වු නායක හෂ්මතුල්ලා ෂාහිඩි, කරීම් ජනත් සමගින් එක්ව පහර පිට පහර එල්ල කළේ ජයග්‍රාහී බලාපොරොත්තුව යළි දල්වමින්.\nපීඩනය මැද පන්දුව අතට ගත් දුනිත් වෙල්ලාලගේ හොදින් පන්දුවට පහර දෙමින් සිටි හෂ්මතුල්ලා ලකුණු 59කට සහ කරීම් ජනත් ලකුණු 22කට දවා ගනිමින් සිය වගකීම අකුරටම ඉටු කළා.\nඅනතුරුව පිටියට පිවිසුණු නජිබුල්ලා සද්‍රාන් ලකුණු 23කට දවා ගන්නට කසුන් රාජිතට හැකියාව ලැබුණේ අතිරේක ක්‍රීඩකයෙකු ලෙස පිටියට පිවිසුණු දුෂාන් හේමන්ත රැකගත් මේ සුපිරි උඩපන්දුවත් සමගයි.\nනමුත්, අවසන් මොහොත තෙක් තරගය පන්දුවාර 37යි එක් පන්දුවකදී අවසන් කරමින් ඇෆ්ගනිස්ථානය සුපිරි කණ්ඩායම් හතර අතරට එක් කරන්නට රෂීඩ් ඛාන් තනිව සටනක් දියත් කළා.\nඑහිදී 37 වැනි පන්දුවාරයේදී පළමු පන්දුවට ලකුණු 3ක් අවශ්‍යව තිබු මොහොතේදී එම පන්දුවට මුජීබ් උර් රෙහේමාන් දවා ගන්නට ධනංජය ද සිල්වාට හැකියාව ලැබුණා.\nඒ අනුව ඇෆ්ගනිස්ථානයේ බලාපොරොත්තුව බිද වැටුණත් ඔවුන්ට අවසන් කණ්ඩායම හතර අතරට එක්වන්නට තවත් සියුම් අවස්ථාව හිමිව තිබුණා.\nඒ ඉතිරි පන්දු 3දී ලකුණු හයක් ලබා ගෙන දළ ලකුණු වේගය රදවා ගෙනයි.\nකෙසේවෙතත් ඒ බව ඇෆ්ගනිස්ථාන පුහුණු කාර්ය මණ්ඩලය හෝ ක්‍රීඩකයින් නොදැන සිටි අතර එහිදී ඇෆ්ගනිස්ථාන ඉනිමේ අවසන් කඩුල්ල ද දවාගත් ධනංජය ද සිල්වා ශ්‍රී ලංකාවට ලකුණු 2ක තියුණු ජයක් ගෙන දුන්නා.\nඒ වන විට ඇෆ්ගනිස්ථාන ලකුණු පුවරුව කිය වී තිබුණේ පන්දුවාර 37යි පන්දු 4කදී සියල්ලන් දැවී ලකුණු 289ක් ලෙසින්.\nරෂීඩ් ඛාන් නොදැවී ලකුණු 27ක් ලබා ගෙන සිටියා.\nපන්දු යැවීමේදී කසුන් රාජිත කඩුලු 4ක් බිද දමද්දී ,ධනංජය ද සිල්වා සහ දුනිත් වෙල්ලාලගේ අතරේ කඩුලු දෙක බැගින් බෙදී ගියා.\nශ්‍රී ලංකා කණ්ඩායම ජගත් එක්දින පිටියේ අඛණ්ඩව ජයගත් 12 වැනි තරග ජය මෙය වන අතර මේ සමග ලොව වැඩිම අඛණ්ඩ තරග සංඛ්‍යාවක් ජය ගත් දෙවැනි කණ්ඩායමේ වාර්තාව සම කළා.\nශ්‍රී ලංකාවට අමතරව දකුණු අප්‍රිකාව සහ පාකිස්ථානය එක්දින පිටියේදී අඛණ්ඩව තරග 12 බැගින් ජය ගෙන තිබෙනවා.\nතරගයේ වීරයා කුසල් මෙන්ඩිස්.\nඒ අනුව ඇෆ්ගනිස්ථාන මෙවර ආසියානු කුසලානයේ මුලික වටයෙන්ම ඉවතට විසි වී ගිය අතර ශ්‍රී ලංකාව සහ බංග්ලාදේශ සුපිරි සිව්දෙනාගේ තරග වටයට B කාණ්ඩයෙන් සුදුසුකම් ලබා ගත්තා.\nආසියානු කුසලානයේ සුපිරි කණ්ඩායම් හතර දෙනාගේ තරග වටය අද ආරම්භ වන අතර එහිදි පාකිස්ථානය සහ බංග්ලාදේශ ලාහෝර්හිදී තරග වැදීමට නියමිතයි.\nශ්‍රී ලංකාව සුපිරි සිව්දෙනාගේ තරග වටයේ සහභාගීවන පළමු තරගය ලබන සෙනසුරාදා බංග්ලාදේශය සමග කොළඹ ආර්. ප්‍රේමදාස ක්‍රීඩාංගණයේදී පැවැත්වීමට සැලසුම් කර තිබෙනවා.\nමේ අතර ආසියානු කුසලානයේ සුපිරි සිව්දෙනාගේ තරග වටයේ තරග සහ අවසන් මහා තරගය සැලසුම් කර පරිදි කොළඹ ආර් ප්‍රේමදාස ක්‍රීඩාංගණයේදීම පැවැත්වීමට ආසියානු ක්‍රිකට් කවුන්සිලය තීරණය කර තිබෙනවා.\nඒ කොළඹ ඇද හැලෙන වර්ෂාව හේතුවෙන් එම තරග වෙනත් ක්‍රීඩාංගණයේදී පැවැත්වීම කෙරෙහි මීට පෙර අවධානය යොමු වී තිබුණු පසුබිමකයි.",
       "URL": "https://www.hirunews.lk/sports/347355/ආසියානු-කුසලාන-එක්දින-ක්‍රිකට්-තරගාවලියේ-ශ්‍රී-ලංකාව-සුපිරි-සිවුදෙනාගේ-තරග-වටයට",
       "Category": "Sports",
       "Parent URL": "https://www.hirunews.lk/sports/all-news.php?pageID=4"
}