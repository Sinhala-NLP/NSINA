{
       "Source": "hirunews",
       "Timestamp": "Tuesday, 12 January 2016 - 16:12",
       "Headline": "පාසල් ක්‍රීඩා තරඟවලට ඉදිරිපත් වන සියලූම ක්‍රීඩක, ක්‍රීඩිකාවන් වෛද්‍ය සහතික ලබා ගැනීම අනිවාර්යයි",
       "News Content": "පාසල් ක්‍රීඩා තරඟවලට ඉදිරිපත් වන සියලූම ක්‍රීඩක, ක්‍රීඩිකාවන් වෛද්‍ය සහතිකය ලබා ගැනීම අනිවාර්ය බව සෞඛ්‍ය අමාත්‍යාංශය පවසනවා.\nක්‍රීඩා අමාත්‍යාංශය සහ අධ්‍යාපන අමාත්‍යාංශය ඊට අනුමැතිය ද ලබාදී ඇති බව එමඟින් නිකුත් කළ නිවේදනයක සඳහන්.\nපාසල් ක්‍රීඩකයින් යහපත් සෞඛ්‍ය තත්ත්වයෙන් සිටින බවට සහතික නිකුත් කිරීම සඳහා බලයලත් රජයේ වෛද්‍යවරුන් දහසක් පුහුණුකර මුළු දිවයිනම ආවරණය වන පරිදි රෝහල් වෙත අනුයුක්ත කිරීමට අපේක්ෂා කෙරෙනවා.\n2013 වසරේදී පාසල් සිසුන් 4 දෙනෙකු සහ පසුගිය වසරේදී පාසල් සිසුන් දෙදෙනෙකුද ක්‍රීඩා තරඟ අතරතුරදී ජීවිතක්ෂයට පත්වීමේ පුවත් කිහිපයක් වාර්තාවුණා.\nඒ පිළිබඳව සළකා බැලීමෙන් අනතුරුවයි සෞඛ්‍ය අමාත්‍යාංශය සහ අධ්‍යාපන අමාත්‍යාංශය ක්‍රීඩා තරඟවලට පෙර  වෛද්‍ය සහතිකයක් ලබාගැනීම අනිවාර්ය කිරීමට තීරණය කර ඇත්තේ.\nමෙම වෛද්‍ය සහතිකය නොමිලේ නිකුත් කෙරෙන අතර, තරඟකාරී ඉසව් සඳහා යෝග්‍යතා සහතික ලබාදීම සිදු කෙරෙන්නේ වයස අවුරුදු 12 සම්පූර්ණ වූ පාසල් ක්‍රීඩක ක්‍රීඩිකාවන් සඳහා පමණයි.\nමැරතන් ධාවන තරඟ සහ ගම හරහා දිවීමේ ඉසව් සඳහා වයස අවුරුදු 15 ඉක්මවා තිබිය යුතු බවද සෞඛ්‍ය අමාත්‍යාංශය නිකුත් කළ නිවේදනයේ වැඩිදුරටත් සඳහන්.",
       "URL": "https://www.hirunews.lk/sports/123884/පාසල්-ක්‍රීඩා-තරඟවලට-ඉදිරිපත්-වන-සියලූම-ක්‍රීඩක-ක්‍රීඩිකාවන්-වෛද්‍ය-සහතික-ලබා-ගැනීම-අනිවාර්යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=432"
}