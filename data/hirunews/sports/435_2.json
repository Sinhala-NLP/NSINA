{
       "Source": "hirunews",
       "Timestamp": "Friday, 25 December 2015 - 12:54",
       "Headline": "කුසල් ජනිත්ට වසර 4ක් ක්‍රිකට් තහනම්",
       "News Content": "ශ්‍රී ලංකා ක්‍රිකට් පිළේ නැගී එන ක්‍රීඩකයෙකු වූ කුසල් ජනිත් පෙරේරා තහනම් උත්තේජක පිළිබද බී සාම්පල පරීක්ෂාවෙන් ද අසමත් වී තිබෙනවා.\nකටාරයේ දී සිදුකළ එම පරීක්ෂණයෙන් අනතුරුව අන්තර් ජාතික ක්‍රිකට් සම්මේලනය විසින් කුසල් ජනිත්ට වසර 4ක ක්‍රිකට් තහනමක් පනවා ඇති බවයි ක්‍රීඩා අමාත්‍ය දයාසිරි ජයසේකර හිරු ප්‍රවෘත්ති අංශයට ප්‍රකාශ කළේ.\nකුසල් ජනිත්ට පැනවූ එම තහනම අවම කර ගැනීම සඳහා උත්සාහයක් දරණ බවත්, අමාත්‍යවරයා වැඩිදුරටත් සඳහන් කළා.\nනවසීලන්ත තරඟ සංචාරයට එක්ව සිටි ශ්‍රී ලංකා ක්‍රිකට් කණ්ඩායමේ ආරම්භක පිතිකරු කුසල් ජනිත් වහාම නැවත දිවයිනට කැදවන්නට ශ්‍රී ලංකා ක්‍රිකට් ආයතනය තීරණය කළේ පසුගිය 7 වැනිදායි.\nඉන් අනතුරුව බී සාම්පල පරීක්ෂාව සඳහා පසුගිය සෙනසුරාදා කටාර් රාජ්‍යය බලා නික්මුණා. කුසල් ජනිත්ට පැනවුණු තහනම සම්බන්ධයෙන් අන්තර් ජාතික ක්‍රිකට් සම්මේලනය මෙතෙක් නිළ නිවේදනයක් නිකුත් කර නැහැ.",
       "URL": "https://www.hirunews.lk/sports/122773/කුසල්-ජනිත්ට-වසර-4ක්-ක්‍රිකට්-තහනම්",
       "Category": "Sports",
       "Parent URL": "https://www.hirunews.lk/sports/all-news.php?pageID=435"
}