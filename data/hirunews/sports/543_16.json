{
       "Source": "hirunews",
       "Timestamp": "Sunday, 31 March 2013 - 13:24",
       "Headline": "ශ්‍රී ලංකාව ස්ථානය රැක ගැනීමේ සටනක.",
       "News Content": "සංචාරක බංග්ලාදේශ කණ්ඩායම සහ ශ්‍රී ලංකාව අතර 20 යි 20 ජාත්‍යන්තර ක්‍රිකට් තරගය පල්ලෙකැලේ ක්‍රීඩාංගනයේදී අද සන්ධ්‍යාවේ ආරම්භ වනවා. දිනේෂ් චන්දිමාල් ශ්‍රී ලංකා 20 යි 20 නායකයා ලෙස සහභාගි වන පළමු තරගය ද මෙයයි. අද කණ්ඩායමට නවක ක්‍රීඩකයන් කිහිපදෙනෙකුම එක්වීමට නියමිත බවයි චන්දිමාල් ප්‍රකාශ කළේ. කෙසේ නමුත්, අද තරගය සඳහා අත්හදා බැලීමේ කණ්ඩායමක් ඉදිරිපත් කිරීම අයි.සී.සී. විස්සයි විස්ස කණ්ඩායම් දර්ශකයේ ශ්‍රී ලංකාවේ ස්ථානය ගිලිහීයාමට හේතුවිය හැකි බව විචාරකයන්ගේ අදහසයි. ජාත්‍යන්තර ක්‍රිකට් ක්ෂේත්‍රයේ ශ්‍රී ලංකාව ඉහළම දස්කම් දක්වන්නේ විස්සයි විස්ස තරගවලදීයි. අයි.සී.සී. දර්ශකයේ ප්‍රමුඛස්ථානයේ සිටින ශ්‍රී ලංකාව සහ බංග්ලාදේශය අතර ප්‍රසාද ලකුණු වෙනස 47 ක්. මේ නිසාම යම් හෙයකින් ශ්‍රී ලංකා පිල අද තරගයේදී බංග්ලාදේශයට පරාජය වුවහොත් දෙවන ස්ථානයේ සිටින කොදෙව් පිල දර්ශකයේ ප්‍රමුඛස්ථානයට පැමිණෙනු ඇති. එමෙන්ම, එහිදී ලබන ජයග්‍රහණයක් තුළින් ශ්‍රී ලංකාව සහ කොදෙව් පිල අතර, ප්‍රසාද ලකුණු වෙනස 6 ක් දක්වා ඉහළ යනවා.",
       "URL": "https://www.hirunews.lk/sports/56286/ශ්‍රී-ලංකාව-ස්ථානය-රැක-ගැනීමේ-සටනක",
       "Category": "Sports",
       "Parent URL": "https://www.hirunews.lk/sports/all-news.php?pageID=543"
}