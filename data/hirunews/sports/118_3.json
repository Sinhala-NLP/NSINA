{
       "Source": "hirunews",
       "Timestamp": "Saturday, 18 January 2020 - 20:47",
       "Headline": "සිම්බාබ්වේ - ශ්‍රී ලංකා පළමු ටෙස්ට් තරගය හෙට",
       "News Content": "ශ්‍රී ලංකාව සහ සිම්බාබ්වේ පිල අතර පලමු ටෙස්ට් තරගය හරාරේ නුවරදී හෙට ආරම්භ වනවා.\nදිමුත් කරුණාරත්න, ශ්‍රී ලංකා පිල මෙහෙය වන අතර, සිම්බාබ්වේ පිල මෙහෙයවනු ලබන්නේ ෂෝන් විලියම්ස් විසින්.\nබ්‍රෙන්ඩන් ටේලර්, කේ‍්‍රග් අර්වින්, සිකන්ධර් රාසා, කයිල් ජාවිස් ඇතුළු පළපුරුදු ක්‍රීඩකයන් රැසක් සිම්බාබ්වේ පිලට ඇතුළත්.\nසිම්බාබ්වේ පිල මෙලෙස ටෙස්ට් තරගාවලියකට පිවිසෙන්නේ 2018 වසරේ ඔක්තෝම්බරයේ බංග්ලාදේශයට එරෙහිව පැවති තරගාවලිය එකට එකක් ලෙස සම කිරීමෙන් අනතුරුව ප්‍රථම වතාවටයි.\nශ්‍රී ලංකා පිලට හිටපු නායකයන් වන ඇන්ජලෝ මැතිව්ස් සහ දිනේෂ් චන්දිමාල් ද ඇතුළත් වන අතර, ආරම්භක පිතිකරු කුසල් ජනිත් පෙරේරාට කණ්ඩායමේ අවස්ථාවක් හිමිවී නැහැ.\nදකුණු අප්‍රිකාවට එරෙහිව පසුගිය වසරේ ඩර්බන්හි පැවති ටෙස්ට් තරගය ජයග්‍රහණය කිරීම සඳහා නොදැවී ලකුණු 153 ක් ලබමින් හුදකලා සටනක නිරත වූ කුසල් ජනිත් ශ්‍රී ලංකා සංචිතයෙන් ඉවත් කිරීම දෙස් විදෙස් ක්‍රීඩා විචාරකයන්ගේ විවේචනයට ලක්වී තිබෙනවා.\nඉන්දීය ක්‍රීඩා විචාරක හර්ෂ බෝග්ලේ කියා සිටියේ ශ්‍රී ලංකාවේ දක්ෂ ක්‍රීඩකයන් රැසකට මෙලෙස තම ක්‍රිකට් දිවියේ ඊළඟ අදියර අහිමිවී ඇති බවයි.\nකායික ආබාධයකට ලක්වීම නිසා පාකිස්ථාන සංචාරය අහිමිවූ සුරංග ලක්මාල් සිම්බාබ්වේ තරගාවලියේදී නැවතත් ශ්‍රී ලංකා පිලට එක්වනවා.\nමෙම තරඟාවලිය පැවැත්වෙන්නේ ද අයි.සී.සී. ටෙස්ට් ශූරතා තරඟාවලියට අදාළවයි.\nකෙසේ නමුත්, සිම්බාබ්වේ පිල ශ්‍රී ලංකාව සමග පැවති ටෙස්ට් තරගාවලියක් මෙතෙක් ජයග්‍රහණය කර නැහැ.",
       "URL": "https://www.hirunews.lk/sports/232539/සිම්බාබ්වේ-ශ්‍රී-ලංකා-පළමු-ටෙස්ට්-තරගය-හෙට",
       "Category": "Sports",
       "Parent URL": "https://www.hirunews.lk/sports/all-news.php?pageID=118"
}