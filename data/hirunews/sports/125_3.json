{
       "Source": "hirunews",
       "Timestamp": "Wednesday, 11 December 2019 - 23:02",
       "Headline": "සාග් ක්‍රීඩා උළෙල සල්ලි ඉල්ලමක් කරගත් ක්‍රීඩා බලධාරීන්",
       "News Content": "නේපාලයේ පැවති මෙවර දකුණු ආසියානු ක්‍රීඩා උළෙල අවසන් වුනේ ශ්‍රී ලංකාවට සමස්ත පදක්කම් සටහනේ තුන්වන ස්ථානය හිමි කර දෙමින්.\nපසුගිය දකුණු ආසියානු ක්‍රීඩා උළෙලේ දෙවන ස්ථානය දිනාගත් ශ්‍රී ලංකාව මෙවර අඩියක් පසුපසට තබා තිබුණත්, එම තරගාවලියට වඩා රන් පදක්කම් 15ක්, රිදී පදක්කම් 20ක් සහ ලෝකඩ පදක්කම් 30 ක් ශ්‍රී ලංකාව ඉදිරියේ ලියවුණා.\nඑමෙන්ම ඉතිහාසයේ පළමුවරට මලල ක්‍රීඩාවෙන් ඉන්දියාව අභිබවා යන්නටත්,  සමස්ත පදක්කම් සංඛ්‍යාව 200 ඉක්මවන්නටත් මෙරට ක්‍රීඩක ක්‍රීඩිකාවන් සමත් වීම විශේෂත්වයක්.\nකෙසේ වෙතත් ශ්‍රී ලංකා ක්‍රීඩක ක්‍රීඩිකාවන්ට පදක්කම් වෙනුවෙන් සටන් කිරීමට සිදුවුනේ වෙනත් රටවල තරගකරුවන් සමග පමණක්ම නොවේ.\nමෙරට ක්‍රීඩා බලධාරීන්ගෙන් එල්ල වූ දහසකුත් එකක් කෙනෙහිලි සහ අපවාද සමග මෙන්ම ආබාධ සහ ඩෙංගු උවදුර සමග සටන් වදින්නටද දකුණු ආසියානු\nක්‍රීඩා උළෙලට සහභාගී වූ ශ්‍රී ලංකා කණ්ඩායමට සිදුවුණා.\nසියලු සැප පහසුකම් විඳිමින් නේපාලයට ගිය ක්‍රීඩා බලධාරීන් ක්‍රීඩක ක්‍රීඩිකාවන් ගේ මූලික අවශ්‍යතා හෝ සම්පූරණ කරන්නට කටයුතු කර තිබුණේ නැහැ.\nඒ අතරවාරයේ රටේ ක්‍රීඩක ක්‍රීඩිකාවන් උකසට තබා මෙම ක්‍රීඩා උළෙල සල්ලි ඉල්ලමක් කර ගන්නට නම් ක්‍රීඩා අධ්‍යක්ෂ ජනරාල්වරයා ඇතුළු බලධාරීන් රැසක් පියවර ගෙන තිබුණා.\nමේ සියලු බාධක සමග සටන් වැද, මවු බිම රනින් බබලවන්නට මෙරට දිරිය දූ පුතුන් සමත් වුණේ මාධ්‍ය ඉදිරියේ සංදර්ශන පවත්වන බලධාරීන්ට වඩා උපන් රට ගැන හැඟීමක් තමන්ට ඇති බව මොනවට ප්‍රදර්ශනය කරමින්.\nමාස ගණනක් තිස්සේ ක්‍රීඩක ක්‍රීඩිකාවන්ගේ කකුලෙන් අදිමින් සිටි බලධාරීන්ම මේ වන විට මේ ජයග්‍රහණය තමන්ගේ කර ගැනීමේ ලැජ්ජා සහගත උත්සාහයක ද නිරත වෙමින් සිටිනවා.\nඉතිහාසයේ මෙන්ම වර්තමාන ක්‍රීඩා අධ්‍යක්ෂ ජනරාල්වරයා ප්‍රමුඛ බලධාරීන් සහ ජාතික ඔලිම්පික් කමිටුව අදටත් සිදු කරන්නේ දක්ෂතා දක්වන ක්‍රීඩකයන්ගේ කර මතින් රට සවාරි ගසමින් සියලු සැප සම්පත් භුක්ති විඳින අතරම ක්‍රීඩක ක්‍රීඩිකාවන්ටම අපහාස කිරීමයි.\nනව ක්‍රීඩා අමාත්‍යවරයාට මෙරට ක්‍රීඩාව දියුණු කිරීමේ අවංක අවශ්‍යතාවක් තිබේ නම් කළ යුතු පළමු කාර්යය වන්නේ ක්‍රීඩක ක්‍රීඩිකාවන් නැති වූ දිනක ක්‍රීඩාවක් ද ඉතිරි නොවන බව ක්‍රීඩා පරිපාලකයන්ට හැකි ඉක්මනින් අවබෝධ කර දීමයි.",
       "URL": "https://www.hirunews.lk/sports/230054/සාග්-ක්‍රීඩා-උළෙල-සල්ලි-ඉල්ලමක්-කරගත්-ක්‍රීඩා-බලධාරීන්",
       "Category": "Sports",
       "Parent URL": "https://www.hirunews.lk/sports/all-news.php?pageID=125"
}