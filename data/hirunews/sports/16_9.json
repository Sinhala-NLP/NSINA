{
       "Source": "hirunews",
       "Timestamp": "Friday, 29 July 2022 - 23:29",
       "Headline": "පොදු රද මඩුලු ක්‍රීඩා උළෙල ඇරඹෙයි (වීඩියෝ)",
       "News Content": "2022 පොදුරඳ මඩුලු ක්‍රීඩා වසන්තය අද එංගලන්තයේ බර්මින්හැම්හිදී ආරම්භවුණේ සිය රටේ අභිමානය ලොවට විදහා දක්වමින් පැවති විචිත්‍රවත් සමාරම්භක උළෙලකින් අනතුරුවයි.\nතරග පැවති පළමු දිනය වූ අද ශ්‍රී ලංකා ක්‍රීඩක ක්‍රීඩිකාවන් කිහිපදෙනෙකුම මුලික වටයේ තරග ඉසව්වන් සඳහා එක්ව සිටියා\nහිරු නොබසින අධිරාජයේදී දින 11ක් පුරා දිවෙන 22 වැනි පොදුරඳ මඩුලු ක්‍රීඩා වසන්තයේ සමාරම්භක උළෙල අති උත්කර්ශවත් අයුරින් පැවැත්වුණේ බර්මින්හැම්හි ඇලෙක්සැන්ඩර් ක්‍රීඩාංගණයේදී යි.\nසමාරම්භක උළෙල සඳහා දෙවැනි එලිසබෙත් මහා රැජින සහභාගී නොවුණු අතර ඒ වෙනුවට රැජිනගේ පණිවිඩය රැගෙන පැමිණියේ වේල්සයේ ආධිපාදවරයා වන චාර්ල්ස් කුමරු සහ කැමිලා කුමරියයි.\nබර්මින්හැම්හි මෝටර් රථ කර්මාන්ත ඉතිහාසයට උපහාර දැක්වීමක් ලෙසින් දශක පහක මෝටර් රථ 72 ක් පෙරටු කරගනිමින් කැමිලා - චාර්ල්ස් සමාරම්භක උළෙල සඳහා පැමිණියේ 1970 වසරේදී 21 සිය වැනි උපන්දිනය වෙනුවෙන් චාල්ර්ස් කුමරු විසින් මිලදී ගත් ඇස්ටන් මාටින් මෝටර් රථයෙන් වීමත් සුවිශේෂී වනවා.\nමහා බ්‍රිතාන්‍ය සම්ප්‍රධායට මුල් තැන ලබා දෙමින් පැය 3කට ආසන්න කාලයක් විහිදී ගිය මෙම විචිත්‍රවත් සමාරම්භක උළෙල නවීන තාක්ෂණික අංග කිහිපයකින්ම හැඩ වුණා.\nතරගාවලියට එක්වන රටවල් 72 ක්‍රීඩක ක්‍රීඩිකාවන් 6500කට අධික සංඛ්‍යාවක් සමාචාරය පෙළපාලියෙන් පැමිණීම ආරම්භ කෙරුණේ ඉන් අනතුරුවයි.\nශ්‍රී ලංකා ධජය රැගෙන යෑමේ ගෞරවය හිමි වී තිබුණේ කණ්ඩායමේ නායක ඉන්දික දිසානායකට සහ චමරී අතපත්තුටයි.\nසමාචාර්ය පෙළපාලියට එක්වූ අවසන් රට බවට සත්කාරක එංගලන්තය ක්‍රීඩා පිටියට පැමිණියේ රැස්ව සිටි සුවහසක් වූ ක්‍රීඩා ලෝලීන්ගේ උණුසුම් ප්‍රතිචාර මධ්‍යයේයි.\nඅනතුරුවයිලදින 294ක කාලයක් රටවල් 72ක සංචාරය කළ පොදුරඳ මඩුලු ක්‍රීඩා උළෙලේ ගිනිසිළුව ක්‍රීඩා පිටිය වෙතට රැගෙන ආවේ.\nඒ අනුව 2022 පොදුරඳ මඩුලු ක්‍රීඩා ක්‍රීඩා වසන්තය ඇරඹුණු බවට ප්‍රකාශයට පත් කළේ චාර්ල්ස් කුමරු විසින්.\nඅදින් ඇරඹුණු පොදුරඳ මඩුලු ක්‍රීඩා සැණකෙළිය ලබන මස 8 වැනිදා දක්වා පැවැත්වෙද්දී සමාරම්භයේ අවසානය සනිටුහන් වුණේ බර්මින්හැම්හිදී ඉහළ අහසේ මැවුණු ලේසර් සිතුවම් සහ විචිත්‍රවත් මල් වෙඩි සංදර්ශනයකින් අනතුරුවයි.\nතරගාවලියේ ක්‍රීඩා ඉසව්වන් අද ආරම්භ වූ අතර එහිදී කේවල සහ කණ්ඩායම් ජිම්නාස්ටික් මුලික වටයේ තරග සඳහා ශ්‍රී ලංකාවේ රුචිර ප්‍රනාන්දු සහ ගයාෂාන් කුමාරසිංහගේ එක්ව සිටියා.\nගයාෂාන්ගේ පාදයේ හටගත් ආබාධයක් හේතුවෙන් ඔහු තරගයේ ඉවත් වෙද්දී ලරුචිර ප්‍රනාන්දු මේවන විට 3වැනි ස්ථානයේ පසුවනවා.\nමීටර් 50 සමනළ ආර පිහිණුම් ඉසව්වේ මුලික වටයේ සිව්වැනි තරගයේදී අකලංක පිරිස් තරගබිමට පිවිසියා.\nතත්පර 24යි දශම 89කින් තරගය අවසන් කරමින් ඔහු දෙවැනි ස්ථානය දිනාගත්තත්, අකලංකට අවසන් පූර්ව වටය සඳහා සුදුකම් ලබා ගන්නට හැකිවුණේ නැහැ.\nමේ අතර සත්සාමජික රග්බි මුලික වටයේ තරගත් අද ක්‍රියාත්මක වූ අතර එහිදී ශ්‍රී ලංකා කාන්තා කණ්ඩායම එංගලන්තය හමුවේ ලකුණු 57ට 0ක පරාජයක් වැළඳ ගත්තා.\nශ්‍රී ලංකා පිරිමි කණ්ඩායම ප්‍රභල නවසීලන්තය සමඟින් තරග වැදුණු අතර එහිදී ඔවුන් පරාජය වුණේ ලකුණු 63ට 05ක් ලෙසින්.\nඑහිදී උත්සාහක දිනුමක් වාර්තා කළ තරින්ද රත්වත්තේ වාර්තා පොත් අතරට එක්වුණේ නවසීලන්තයට එරෙහිව පොදු රාජ්‍ය මණ්ඩලයීය ක්‍රීඩා උළෙලක දී උත්සාහක දිනුමක් වාර්තා කළ පළමු ශ්‍රී ලංකික ක්‍රීඩකයා ලෙසටයි.",
       "URL": "https://www.hirunews.lk/sports/311366/පොදු-රද-මඩුලු-ක්‍රීඩා-උළෙල-ඇරඹෙයි-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=16"
}