{
       "Source": "hirunews",
       "Timestamp": "Sunday, 06 January 2019 - 13:26",
       "Headline": "තිසරගේ පිති ප්‍රහාරයට නවසීලන්ත නායකයාගේ ප්‍රතිචාරය මෙන්න",
       "News Content": "නවසීලන්තයට එරෙහිව තිසර පෙරේරා ලබාගත් වේගවත් ශතකය එක්දින ක්‍රිකට් තරඟවල නව යුගයක් සළකුණු කරන බව නවසීලන්ත නායක කේන් විලියම්සන් පවසනවා.\nතිසර පෙරේරා සිය ශතකය පන්දු 57 කින් රැස් කළ අතර, පන්දු 74 කදී ලකුණු 140 ක් ලබාගත්තේ හයේ පහර 13 ක් සහ හතරේ පහර 8 ක් සමඟින්.\nසිය 147 වන එක්දින තරඟයේදී එම දස්කම ප්‍රදර්ශනය කළ තිසර පෙරේරා, කොල්කටා ඊඩ්න් ගාඞ්න් ක්‍රීඩාංගනයේදී  ඕස්ට්‍රේලියානු ක්‍රීඩක මාකස් ස්ටොයිනිස් දැක්වූ දස්කම් සිහිපත් කරන බවයි විලියම්සන් සඳහන් කළේ.\nතිසර සිය පිති ප්‍රහාරය තුලින් නවසීලන්ත කණ්ඩායම අඛන්ඩව පීඩනයට ලක් කළ බව ඔහු කියා සිටියේ උඩ පන්දු ගිලිහීයාම පිළිබඳවද කණස්සල්ල පළ කරමින්.\nසිය මංගල එක්දින ශතකය රැස් කරගැනීම පිළිබඳව අදහස් දැක්වූ තිසර පෙරේරා කියා සිටියේ තමා පිතිකරණ ලැයිස්තුවේ අංක අටේ සිට හත දක්වා ඉහළ දැමීම සඳහා පුහුණුකරුවන් ගනු ලැබූ තීරණය ඊට සහයක් වූ බවයි.\nනුවන් ප්‍රදීප් සහ ලක්ෂාන් සඳකැන් සමඟද කණ්ඩායම ජයග්‍රහණය කරා ගෙනයාමට තමා වගකීමෙන් යුතු උත්සාහයක නිරතවූ බව, තිසර පෙරේරා කියා සිටියා.\nඑමෙන්ම තමා දිරිගැන්වූ පුහුණුකරුවන් වන චන්දික හතුරුසිංහ සහ තිලාන් සමරවීරට තම ඉනිමේ පූර්ණ ගෞරවය හිමිවන බවයි ඔහු සඳහන් කළේ.\nශ්‍රී ලංකා එක්දින සහ විස්සයි විස්ස නව නායක ලසිත් මාලිංග කියා සිටියේ තිසර පෙරේරා අදහාගත නොහැකි ඉනිමක් ක්‍රීඩා කළ බවයි.\nඔහු ශ්‍රී ලංකාව ජයග්‍රහණය අභියසටම රැගෙන යාම ගැන සතුටුවන බව ද ඔහු ප්‍රකාශ කර තිබෙනවා.\nකෙසේ නමුත් මැදපෙළ පිතිකරුවන් අතර සබඳතා ගොඩනැගීමට නොහැකිවීම හේතුවෙන් තරගය පරාජය වූ බව පැවසූ මාලිංග සියලු තත්ත්වයන්ට කණ්ඩායම මානසික වශයෙන් සූදානම් විය යුතු බවද අවධාරණය කළා.\nශ්‍රී ලංකාව සහ නවසීලන්තය අතර තුන්වන සහ අවසාන එක්දින තරඟය ලබන අඟහරුවාදා නෙල්සන් හිදී පැවැත්වීමට නියමිතයි.",
       "URL": "https://www.hirunews.lk/sports/207579/තිසරගේ-පිති-ප්‍රහාරයට-නවසීලන්ත-නායකයාගේ-ප්‍රතිචාරය-මෙන්න",
       "Category": "Sports",
       "Parent URL": "https://www.hirunews.lk/sports/all-news.php?pageID=186"
}