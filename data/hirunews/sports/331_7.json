{
       "Source": "hirunews",
       "Timestamp": "Sunday, 21 May 2017 - 14:25",
       "Headline": "සදාතනික අයි.පී.එල්. පිල නම් කෙරේ",
       "News Content": "ඉන්දීය ප්‍රිමියර් ලීග් තරගාවලියේ අවසන් මහා තරගය මුම්බායි ඉන්දියන්ස් පිල සහ රයිසින් පූනේ සුපර් ජයන්ට්ස් කණ්ඩායම අතර අද පැවැත්වෙනවා.\nඊට පෙර සදාතනික අයි.පී.එල් කණ්ඩායමක් ක්‍රික් - ඉන්ෆෝ වෙබ් අඩවිය මගින් ප්‍රකාශයට පත් කළා.\nඒ සඳහා ක්‍රීඩකයන් 31 දෙනෙකු නම් කර තිබූ අතර, ඔවුන් අතුරෙන් 11 දෙනෙකුගෙන් යුත් අවසන් කණ්ඩායම තෝරාගනු ලැබුවේ හිටපු ටෙස්ට් ක්‍රිකට් ක්‍රීඩකයන් ඇතුලු 17 දෙනෙකුගෙන් සමන්විත කමිටුවක් මගින්.\nඒ අනුව සදාතනික අයි.පී.එල්. කණ්ඩායමේ නායකත්වය සහ කඩුලු රැකීම මහේන්ද්‍ර සිං දෝණිට හිමිව තිබෙනවා.\nකණ්ඩායමට විදේශීය ක්‍රීඩකයන් 04 දෙනෙකු ඇතුළත් කර ඇති අතර, ක්‍රිස්ගේල් ඇතුලු කොදෙව් ක්‍රීඩකයන් තුන්දෙනෙකු සහ ලසිත් මාලිංගද ඊට ඇතුළත්.\nඑහිදී දකුණු අප්‍රිකානු ක්‍රීඩක ඒ.බී. ඩිවිලියර්ස් නම් කර ඇත්තේ 12 වන ක්‍රීඩකයා ලෙසයි.\nඅයි.පී.එල්. කණ්ඩායමකට උපරිම වශයෙන් යොදාගත හැක්කේ විදේශීය ක්‍රීඩකයන් හතරදෙනෙකු පමණයි.\nඑහෙත් සීමාවන්ගෙන් තොරව නම් කර ඇති සදාතනික අයි.පී.එල්. කණ්ඩායමට ඩිවිලියර්ස් ඇතුලු විදේශීය ක්‍රීඩකයන් හත්දෙනෙකු ඇතුළත්.",
       "URL": "https://www.hirunews.lk/sports/161819/සදාතනික-අයි-පී-එල්-පිල-නම්-කෙරේ",
       "Category": "Sports",
       "Parent URL": "https://www.hirunews.lk/sports/all-news.php?pageID=331"
}