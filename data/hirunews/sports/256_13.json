{
       "Source": "hirunews",
       "Timestamp": "Tuesday, 06 February 2018 - 16:58",
       "Headline": "කොදෙව් ක්‍රිකට් දිවියේ විශේෂ අවස්ථාවකට ශ්‍රී ලංකාවත් එක්වෙයි",
       "News Content": "බටහිර ඉන්දීය කොදෙව් කණ්ඩායම සිය මව් රටේ දී පළමු දිවා රාත්‍රී ටෙස්ට් තරගය පැවැත්වීමට සුදානම් වනවා.\nවිශේෂත්වයක් වන්නේ ඔවුන්ගේ ප්‍රතිවාදී කණ්ඩායම වන්නේ ශ්‍රී ලංකාව වීමයි.\nලබන ජුනි මස 23 වනදා මෙම තරගය පැවැත්වෙන්නේ බාර්බඩෝස්හි කන්සින්ටන් ඕවල් ක්‍රීඩාංගණයේදීයි.\nඑමෙන්ම මෙම තරගය දීර්ඝ කාලයකට පසු ශ්‍රී ලංකා කණ්ඩායම කෙන්සින්ටන් ඕවල් ක්‍රීඩාංගණයේදී ටෙස්ට් තරගයකට සහභාගී වන අවස්ථාව ලෙසට ද ඉතිහාසයට එක්වනු ඇති.\nඑමෙන්ම වසර 10 කට පමණ පසු ශ්‍රී ලංකාව බටහිර ඉන්දීය කොදෙව් රාජ්‍යයේ තරග සංචාරයකට එක්වන පළමු අවස්ථාව මෙයයි.\nඅවසන් වරට 2008 වසරේ මාර්තු මාසයේදී සංචාරක ශ්‍රී ලංකා කණ්ඩායම සහ කොදෙව්වන් අතර පැවති තරග දෙකකින් සමන්විත ටෙස්ට් තරගාවලිය එකට එකක් ලෙස ජය පරාජයෙන් තොරව නිමාවට පත්වුනා.\nඑම තරගාවලියේ විශේෂත්වයක් වුයේ ශ්‍රී ලංකා කණ්ඩායම කොදෙව් රාජ්‍යයේදී ලැබු පළමු ටෙස්ට් තරග ජය ද එහිදී වාර්තා කිරීමයි.\nදෙරට අතර පැවති පළමු ටෙස්ට් තරගයෙන් ශ්‍රී ලංකාවට ලකුණු 121 ක ජයක් හිමිවුනා.\nමෙවර සංචාරක ශ්‍රී ලංකා කණ්ඩායම සහ බටහිර ඉන්දීය කොදෙව්වන් අතර ටෙස්ට් තරග 3 ක් පැවැත්වීමට නියමිතයි.\nපළමු තරගය ජුනි 6 වනදා පැවැත්වෙන්නේ ටි‍්‍රනිඩෑඩ්හි ක්වීන්ස් පාර්ක් ඕවල් ක්‍රීඩාගණයේදීයි.\nදෙවැන්න ජුනි 14 වනදා ශාන්ත ලුසියා හි ඩැරන් සැමි ක්‍රීඩාංගණයේදී පැවැත්වීමට සැලසුම් කර තිබෙනවා.\nඅවසන් ටෙස්ට් තරගයයි දිවා රාත්‍රී තරගයක් ලෙසට ජුනි 23 වනදා කෙන්සින්ටන් ඕවල් ක්‍රීඩාංගණයේදී පැවැත්වෙන්නේ.\nමේ අතර දිවා රාත්‍රී ටෙස්ට් තරග හඳුන්වාදීමෙන් පසු මේ දක්වා තරග 8 ක් පවත්වා තිබෙනවා.\nපළමුවැන්න පැවැත්වුනේ ඔස්ට්‍රේලියාව සහ නවසීලන්තය අතර 2015 නොවැම්බර් මාසයේදීයි.\nබටහිර ඉන්දීය කොදෙව් කණ්ඩායම දිවා රාත්‍රී ටෙස්ට් තරග දෙකකට සහභාගී වී තිබෙනවා.\nඑහෙත් ඉන් එකක් හෝ ජය ගැනීමට ඔවුන්ට හැකියාවක් ලැබුනේ නැහැ.\nකෙසේවෙතත් ශ්‍රී ලංකා කණ්ඩායම 2017 ඔක්තෝම්බර් මාසයේ පකිස්ථානය සමග පැවති තරගයෙන් ලකුණු 68 ක ජයක් ලැබුවා.",
       "URL": "https://www.hirunews.lk/sports/183055/කොදෙව්-ක්‍රිකට්-දිවියේ-විශේෂ-අවස්ථාවකට-ශ්‍රී-ලංකාවත්-එක්වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=256"
}