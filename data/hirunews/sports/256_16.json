{
       "Source": "hirunews",
       "Timestamp": "Tuesday, 06 February 2018 - 13:16",
       "Headline": "ලසිත් මාලිංග යළි කණ්ඩායමට ?",
       "News Content": "බංග්ලාදේශය සමග පැවැත්වෙන 20 යි 20 තරගාවලියට එක් නොවන ලසිත් මාලිංග නිදහස් කුසලාන තරගාවලියට එක්කර ගැනීමට තේරීම් කමිටුවේ අවධානය යොමුව ඇතැයි ක්‍රිකට් පුවත් සේවා පවසනවා.\nවසර දෙකකට ආසන්න කාලයක් ආබාධ තත්වයන් හේතුවෙන් ලසිත් මාලිංගට ශ්‍රී ලංකා කණ්ඩායමට එක්වීමට හැකියාවක් ලැබුනේ නැහැ.\nකෙසේ වෙතත් පසුගිය වසරේ ජුනි මාසයේ පැවති ශූරයන්ගේ කුසලාන තරගාවලියට ලසිත් මාලිංග එක්වුනා.\nඉන්දියාව සමග පැවති තරගාවලියෙන් පසු පැවති තරගාවලි කිහිපයකටම ලසිත් මාලිංග කණ්ඩායමට කැඳවා තිබුනේ නැහැ.\nමේ හේතුවෙන් නිදහස් කුසලාන තරගාවලියට තෝරා ගැනීමට හැකියාවක් ඇත්ද යන්න සලකා බැලීම සඳහා පළමු පෙළ තරග කිහිපයකට ක්‍රීඩා කරන ලෙසට මාලිංගට තේරීම් කමිටුව දන්වා ඇතැයි වාර්තා වනවා.\nඅනතුරුව ඔහුගේ යෝග්‍යතාව පිළිබඳ තීරණයක් ගැනීමට හැකිවනු ඇතැයි තේරීම් කමිටු ප්‍රධානී ග්‍රැහැම් ලැබ්රෝයි ප්‍රකාශකර ඇති බව ක්‍රිකට් පුවත් සේවාවල සඳහන්.\nලසිත් මාලිංගට පමණක් නොව කණ්ඩායම නියෝජනය කරන මෙන්ම විවේක ගන්වා සිටින සියලු ක්‍රීඩකයන්ට පළමු පෙළ තරගවලට ක්‍රීඩා කරන ලෙසට උපදෙස් ලබාදුන් බවයි තේරීම් කමිටු ප්‍රධානියා සඳහන් කර ඇත්තේ.\nමීට මාසයකට පමණ පෙර ලසිත් මාලිංග එන් සී සී කණ්ඩායම සමග පළමු පෙළ තරගයකට ක්‍රීඩා කර තිබෙනවා.\nඑහිදී මාලිංග නියෝජනය කළ එන් සී සී කණ්ඩායම ටැමිල් යුනියන් කණ්ඩායම පරදවා ජයගත්තේ කඩුලු 10 කින්.\nඑම තරගයේදී ලසිත් මාලිංග පන්දුවාර 10 ක් යවා තිබුනා.\nනිදහස් කුසලාන 20 යි 20 තරගාවලිය ලබන මාර්තු මස 6 වනදා ආරම්භ වන අතර 18 වනදා දක්වා පැවැත්වෙනවා.\nඉන්දියාව, බංග්ලාදේශය සහ ශ්‍රී ලංකාව අතර තරගාවලිය පැවැත්වෙන්නේ ආර් ප්‍රේමදාස ක්‍රීඩාංගණයේදීයි.",
       "URL": "https://www.hirunews.lk/sports/183026/ලසිත්-මාලිංග-යළි-කණ්ඩායමට",
       "Category": "Sports",
       "Parent URL": "https://www.hirunews.lk/sports/all-news.php?pageID=256"
}