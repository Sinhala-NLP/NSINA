{
       "Source": "hirunews",
       "Timestamp": "Thursday, 25 January 2018 - 12:34",
       "Headline": "ශ්‍රී ලංකාව අවසන් මහා තරඟයේ ඉඩ වෙන්කර ගනී",
       "News Content": "අවුරුදු 19න් පහළ ක්‍රිකට් ලෝක කුසලාන තරඟාවලියේ පලිහ ශූරතාව සඳහා වන අවසන් මහා තරඟයට සුදුසුකම් ලබන්නට ශ්‍රී ලංකා කණ්ඩායම අද (25) සමත් වුනා.\nඒ  අවසාන පූර්ව තරඟයෙන් සිම්බාබ්වේ කණ්ඩායම කඩුලු 05කින් පරාජය කිරීමත් සමඟයි.\nජයග්‍රහණය සදහා ලකුණු 260ක ඉලක්කයක් හඹායාමට පිටියට පිවිසි ශ්‍රී ලංකා යොවුන් පිළ පන්දුවාර 45.3කදි කඩුලු 05ක් පමණක් දැවී සිය ජයග්‍රහණය තහවුරු කර ගත්තා.\nඑහිදී විශිෂ්ට ඉනිමක් ක්‍රීඩා කළ කඩුලු රකින ක්‍රීඩක නිශාන් මධුෂ්ක  හතරේ පහර 09ක් සමඟින් නොදැවී ලකුණු 109ක් ලබාගත් අතර නුවනිදු ප්‍රනාන්දු ලකුණු 68යි.\nශ්‍රී ලංකා යොවුන් පිලේ පිතිකරුවන් එරෙහිව සිම්බාබ්වේ කණ්ඩායම පන්දු යවන්නන් 09 දෙනෙකු යොදාගනු ලැබුවත් ඉන් යම් තරමකට හෝ සාර්ථක වූයේ  Nkosilathi Nungu පමණයි.\nඔහු ලකුණු 49කට කඩුලු 02ක් දවා ගැනීමට සමත් වුණා.\nශ්‍රී ලංකා යොවුන් කණ්ඩායමේ ඇරයුමෙන් පළමුවෙන් පන්දුවට පහරදුන් සිම්බාබ්වේ යොවුන් පිළ නියමිත පන්දුවාර 50 තුළදී කඩුලු 04කට ලකුණු 259ක් රැස් කළා.\nපන්දු යැවීමේදී තිසරු රශ්මික ලකුණු 58කට කඩුලු 02ක් දවාගත් අතර ධනංජය ලක්ෂාන් හා හරීන් බුද්ධික එක් කඩුල්ල බැඟින් දවා ගැනීමට සමත් වුණා.",
       "URL": "https://www.hirunews.lk/sports/181991/ශ්‍රී-ලංකාව-අවසන්-මහා-තරඟයේ-ඉඩ-වෙන්කර-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=261"
}