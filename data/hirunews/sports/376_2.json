{
       "Source": "hirunews",
       "Timestamp": "Saturday, 29 October 2016 - 20:50",
       "Headline": "බාධාවන් මැඩගෙන ලංකාවෙන් තෙවන තැනට ගිය වීරවරියෝ",
       "News Content": "සෑම වසරකම පැවැත්වෙන සමස්ත ලංකා අන්තර් පාසල් වොලිබොල් තරගාවලියට මෙවර කණ්ඩායම් 3000 කට ආසන්න සංඛ්‍යාවක් සහභාගී වූණා.\nඒ අතුරින් ස්ථානයක් දිනා ගැනීම ලේසිපහසු කාර්යයක් නෙ‍මෙයි.\nඊටත් වඩා අමාරු බාදක මැඩගෙන මේ ජයග්‍රහණය වෙත පියනගපු දිරිය දැරියන් පිරිසක් ගැනයි අද දිනන ළමයි තුළින් තොරතුරු කියන්නේ.\nමෙවර සමස්ත ලංකා වොලිබෝල් තරගාවලියේ 14 න් පහළ බාලිකා අංශයේ තුන්වන ස්ථානය දිනාගත් කණ්ඩායමේ නායිකාව ඉෂාරි.\nපාසල් සහ ක්‍රීඩා කටයුතු කරන අතර වඩු වැඩ කරන තාත්තාට උදව් වෙන්නත්, ආබාධිත මල්ලීව බලා ගන්නත් ඉෂාරිට සිදු වෙනවා.\nපාසල් සිය ගණනක් අභිබවමින් ලංකාවෙන් ම තුන්වන ස්ථානය දිනාගත් ඉෂාරිගේ කණ්ඩායමේ අනෙක් හැම ක්‍රීඩිකාවකගේ ම ජීවිත කතාවත් ඊට දෙවැනි නැහැ.\nඅතිශය දුෂ්කර ජීවිත උරුමකරගත් මේ දැරියන් ඉගෙන ගන්නේ කොටළුගොඩකන්ද කනිෂ්ඨ විද්‍යාලයේ.\nතේ සහ රබර් කර්මාන්තවලට සම්බන්ධ සුළු රැකියා කරන දෙමාපියන් උපයන සොච්චම කෑම බීම සඳහාවත් ප්‍රමාණවත් නොවුණත් ඔවුන්ගේ හිතේ ධෛර්ය මේ දැරියන්ව රටේ ඉහළම තැනකට ඔසවා තබන්නට සමත් වුණා.\nකොටළුගොඩකන්ද කනිෂ්ඨ විද්‍යාලයේ දරුවන් ක්‍රීඩාවෙන් රට දිනන්නට සමත් වුණේ සැප සම්පත් හෝ පහසුකම් යන වචනවල අර්ථය හෝ නොදැනයි.\nඑසේනම් ක්‍රීඩාව ඉදිරියට ගෙනයෑම සඳහා අවශ්‍ය මුලික පහසුකම් හෝ ඔවුන්ට ලබාදීම කෙරෙහි මෙරට බලධාරීන්ගේ අවධානය යොමුවුවහොත් හෙට දිනයේදීත් ඔවුන් ලෝකයට ම අභියෝගයක් එල්ල නොකරනු ඇතැයි කාටනම් කිව හැකිද?",
       "URL": "https://www.hirunews.lk/146378/බාධාවන්-මැඩගෙන-ලංකාවෙන්-තෙවන-තැනට-ගිය-වීරවරියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=376"
}