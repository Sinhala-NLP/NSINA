{
       "Source": "hirunews",
       "Timestamp": "Wednesday, 03 January 2018 - 11:04",
       "Headline": "හිත හදන්න ජොන්සි එද්දී, ශ්‍රී ලංකා පිළේ නායකත්වය වෙනස් වෙයි ?",
       "News Content": "ශ්‍රී ලංකා එක්දින කණ්ඩායමේ නායකත්වයේ වෙනසක් සිදුකිරීමට යන බව වාර්තා වනවා.\nඒ අනුව බංග්ලාදේශ තරඟ සංචාරයට පෙර නව නායකයෙක් පත් කිරීමට බලාපොරොත්තු වන බවයි ක්‍රිකට් ආරංචි මාර්ග සඳහන් කරන්නේ.\nඑක්දින කණ්ඩායමේ නායකත්වය සඳහා හිටපු නායක ඇන්ජලෝ මැතිව්ස් හෝ මේ වන විට ශ්‍රී ලංකා ටෙස්ට් කණ්ඩායමේ නායකයා ලෙස කටයුතු කරන දිනේෂ් චන්දිමාල් යන දෙදෙනාගෙන් එක් අයෙක් පත් කිරීමට නියමිතව ඇති බව සඳහන්.\nශ්‍රී ලංකා කණ්ඩායමේ ප්‍රධාන පුහුණුකරු චන්දික හතුරුසිංහගේ ඉල්ලීමක් මත මෙලෙස නායකත්වයේ වෙනස සිදුකරන බවයි ක්‍රිකට් ආරංච් මාර්ග වැඩිදුරටත් වාර්තා කරන්නේ.\nඒ අනුව ලබන 05 වනදා නව නායකයා තෝරා ගනු ලබන අතර බංග්ලාදේශයේ පැවැත්වෙන තුන්කෝන් තරඟාවලිය එක්වන ශ්‍රී ලංකා සංචිතයද එදිනම තොරා ගැනීමට නියමිතයි.\nකෙසේ වෙතත් ඉන්දියාව සමඟ නිමාවූ විසයි විස්ස තරඟාවලියේදී අබාධයකට ලක්වූ ඇන්ජලෝ මැතිව්ස් තුන්කොන් තරඟාවලියට එක්වන සංචිතයට එක්කර ගන්නේ ශාරීරික යෝග්‍යතා පරීක්ෂණයේ ප්‍රතිඵල අනුව බව ක්‍රිකට් ආරංචි මාර්ග වැඩිදුරටත් සඳහන් කරන්නේ.\nඉන්දියාව සමඟ නිමාවූ එක්දින සහ විස්සයි විස්ස තරඟාවලිය වෙනුවෙන් ශ්‍රී ලංකා කණ්ඩායමේ නායකයා ලෙස තිසර පෙරේරා පත් කරනු ලැබුවා.\nමේ අතර ඕස්ට්‍රේලියානු ජාතික මනෝ වෛද්‍ය ෆිල් ජොන්සි අද (03) සිට ශ්‍රී ලංකා ජාතික ක්‍රිකට් කණ්ඩායමේ ක්‍රීඩකයින්ගේ මානසික ශක්තිය වර්ධනය සඳහා වැඩකටයුතු ආරම්භ කිරීමට නියමිත බව ශ්‍රී ලංකා ක්‍රිකට් ආයතනය පවසනවා.\nඔහු නව ක්‍රිකට් පුහුණුකරු චන්දික හතුරුසිංහගේ ආරාධනයකට අනුව ඊයේ මෙරටට පැමිණියා.",
       "URL": "https://www.hirunews.lk/sports/180017/හිත-හදන්න-ජොන්සි-එද්දී-ශ්‍රී-ලංකා-පිළේ-නායකත්වය-වෙනස්-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=268"
}