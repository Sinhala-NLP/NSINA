{
       "Source": "hirunews",
       "Timestamp": "Tuesday, 17 November 2015 - 8:51",
       "Headline": "ඉන්දියාවයි, පාකිස්තානයි පුංචි සෙල්ලමක",
       "News Content": "ඉන්දියාවේ ක්‍රිකට් චාරිකාවක් සඳහා පැමිණෙන ලෙස ඉන්දීය ක්‍රිකට් පාලක මණ්ඩලයේ සභාපති ශෂාන්ක් මනෝහර් කළ ආරාධනයට පාකිස්තාන ක්‍රිකට් පාලක මණ්ඩලයේ සභාපති ශහරියර් ඛාන් ප්‍රතිචාර දක්වා තිබෙනවා. පාකිස්තානය ඉන්දියාවට ආරාධනා කර තිබුණේ එක්සත් ආරාබි එමීර් රාජ්‍යයේදී ක්‍රිකට් තරගාවලියකට පැමිණෙන ලෙසයි.\nඉන්දීය පාලක මණ්ඩලයේ සභාපතිවරයාට පිළිතුරු දෙමින් පාකිස්තාන ක්‍රිකට් පාලක මණ්ඩල සභාපති ශහරියර් ඛාන් කියා සිටියේ ඉන්දීය පිළ මුලින් එක්සත් අරාබි එමීරයේ ක්‍රිකට් තරගාවලියකට පැමිණිය යුතු බවයි.\nඉන් අනතුරුව ඉන්දියාවේ ක්‍රිකට් සංචාරයකට එක්විය හැකි බව ඔහු ප්‍රකාශ කර තිබෙනවා.\nපාකිස්තානය සමඟ, එක්සත් අරාබි එමීරයේ ක්‍රිකට් චාරිකාවක් සඳහා ඉන්දීය රජයෙන් තම පාලක මණ්ඩලයට අනුමැතිය හිමි වී නොමැති බවයි ඉන්දීය පාලක මණ්ඩලයේ ලේකම් අනුරංග් ඨාකූර් ප්‍රකාශ කළේ.\nඑම ප්‍රකාශය ප්‍රතික්ෂේප කරන පාකිස්තාන පාලක මණ්ඩලයේ සභාපතිවරයා ප්‍රශ්න කර සිටියේ ඉන්දියාවට එක්සත් අරාබි එමීරයේ අයි.පී.එල්. තරගාවලියක් පැවැත්විය හැකි නම් පාකිස්තානය සමඟ එහි තරඟ කිරීමට නොහැකිවීමට හේතුව කුමක් ද යන්නයි.",
       "URL": "https://www.hirunews.lk/120341/ඉන්දියාවයි-පාකිස්තානයි-පුංචි-සෙල්ලමක",
       "Category": "Sports",
       "Parent URL": "https://www.hirunews.lk/sports/all-news.php?pageID=440"
}