{
       "Source": "hirunews",
       "Timestamp": "Thursday, 03 September 2015 - 19:39",
       "Headline": "කොදෙව් ශ්‍රී ලංකා ටෙස්ට් තරඟාවලියේ කෑම වේලක් කැපේ",
       "News Content": "සංචාරක බටහිර ඉන්දීය කොදෙව් කණ්ඩායම සහ ශ්‍රී ලංකාව අතර පැවැත්වෙන තරඟාවලියේ වියදම කප්පාදු කිරීමට ශ්‍රී ලංකා ක්‍රිකට් ආයතනය තීරණය කර තිබෙනවා. ඒ අනුව රුපියල් මිලියන 3 ක කප්පාදුවක් සිදුකිරීමට තීරණය කර ඇති බව ශ්‍රී ලංකා ක්‍රිකට් අතුරුපාලක කමිටුවේ උප සභාපති කුෂිල් ගුණසේකර පවසනවා. ගාල්ල ජාත්‍යන්තර ක්‍රීඩාංගනයේ පැවැත්වෙන තරඟ සඳහා අධික වියදමක් දැරීමට සිදුවන බවයි ඔහු පෙන්වා දෙන්නේ. පළමු ටෙස්ට් තරඟය පැවැත්වෙන ගාලූ ජාත්‍යන්තර ක්‍රීඩාංගනයේ පිහිටි ගාල්ල මහනගර සභාවට සහ ගාලූ ක්‍රිකට් සමාජයට අයත් ගොඩනැගිලි භාවිතා නොකිරීමට ද ශ්‍රී ලංකා ක්‍රිකට් ආයතනය තීරණය කර තිබෙනවා.\nඑමෙන්ම, ගාල්ල ක්‍රීඩාංගනයේ පැවැත්වෙන තරඟ නැරඹීමට දිනපතා පැමිණෙන පාසල් සිසුන් 500 කට ලබාදෙන උදේ - දිවා ආහාරවේල ලබානොදීමට ද තීරණය කර ඇති බව සඳහන්. ඒ හේතුවෙන් රුපියල් මිලියන 1 යි දශම 2 ක වියදමක් ඉතිරි කරගෙන ඇති බවයි අතුරුපාලක කමිටු උප සභාපති කුෂිල් ගුණසේකර සඳහන් කළේ. ශ්‍රී ලංකාව සහ බටහිර ඉන්දීය කොදෙව් අතර පළමු ටෙස්ට් තරඟය ඔක්තෝම්බර් 14 වනදා ගාල්ලේදී ආරම්භ වීමට නියමිතයි.",
       "URL": "https://www.hirunews.lk/sports/115948/කොදෙව්-ශ්‍රී-ලංකා-ටෙස්ට්-තරඟාවලියේ-කෑම-වේලක්-කැපේ",
       "Category": "Sports",
       "Parent URL": "https://www.hirunews.lk/sports/all-news.php?pageID=452"
}