{
       "Source": "hirunews",
       "Timestamp": "Friday, 22 April 2022 - 13:15",
       "Headline": "යෝක්ෂයර් නියෝජනය කරන ප්‍රථම ශ්‍රී ලාංකික ක්‍රීඩකයා දිමුත්",
       "News Content": "එංගලන්ත ප්‍රාන්ත ක්‍රිකට් තරගාවලියේ යෝක්ෂයර් පිල නියෝජනය කළ ප්‍රථම ශ්‍රී ලාංකිකයා වීමට දිමුත් කරුණාරත්න සමත්වී සිටිනවා.\n1919 වසරේ මිඩ්ල්සෙක්ස් ප්‍රාන්ත පිල නියෝජනය කළ වෛද්‍ය චර්චිල් ගුණසේකරගේ පටන් පසුගිය සිය වසකට අධික කාලය තුල ශ්‍රී ලාංකික ක්‍රීඩකයන් රැසක් එංගලන්ත ප්‍රාන්ත ක්‍රිකට් තරගාවලියට සහභාගි වී ඇති නමුදු ඔවුන් කිසිවෙකු යෝක්ෂයර් පිල නියෝජනය කර නැහැ.\nඒ අනුව, යෝක්ෂයර් පිල වෙනුවෙන් ඊයේ සිය ප්‍රථම තරගයට සහභාගි වූ දිමුත් කරුණාරත්න ආරම්භක පිතිකරුවෙකු ලෙස පිටියට පිවිසි ලකුණු 13 කට දැවී ගියා.\nනොටින්හැම්ප්ෂයර් පිල සමග පැවැත්වෙන එම සිව් දින තරගයේදී යෝක්ෂයර් පිල මුල් ඉනිම සඳහා රැස් කළ ලකුණු සංඛ්‍යාව 296 ක්.\nමෙවර එංගලන්ත ප්‍රාන්ත තරගාවලියේදී තවත් ශ්‍රී ලාංකික ක්‍රීඩකයෙකු වන සුරංග ලක්මාල් ඩර්බිෂයර් පිල නියෝජනය කරනවා.\nඑහි පුහුණුකරු ලෙස කටයුතු කරන්නේ ශ්‍රී ලංකා ක්‍රිකට් පිලේ හිටපු ජාතික පුහුණුකරු මිකී ආතර්.",
       "URL": "https://www.hirunews.lk/sports/302526/යෝක්ෂයර්-නියෝජනය-කරන-ප්‍රථම-ශ්‍රී-ලාංකික-ක්‍රීඩකයා-දිමුත්",
       "Category": "Sports",
       "Parent URL": "https://www.hirunews.lk/sports/all-news.php?pageID=22"
}