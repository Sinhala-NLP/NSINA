{
       "Source": "hirunews",
       "Timestamp": "Thursday, 04 June 2015 - 19:42",
       "Headline": "ශ්‍රී ලංකා සහය දිවීමේ කණ්ඩායම දෙවරක් වාර්තාව අලූත් කරයි",
       "News Content": "චීනයේ - ඌහාන් නුවර පැවැත්වෙන 21 වැනි ආසියානු මලළ ක්‍රීඩා ශූරතාවලියේ මීටර් 400 කාන්තා අවසන් මහා තරගයට අද (04) සහභාගි වූ චන්ද්‍රිකා සුභාෂිණී එම ඉසව්වේ පස්වන ස්ථානයට පත්වුණා. ඒ තත්ත්පර 54 යි දශම 2 යි 4 ක කාලයක් වාර්තා කරමින්. මීටර් 100 කාන්තා ඉසව්ව නියෝජනය කළ රුමේෂිකා රත්නායක 6 වන ස්ථානයට පත්වුණේ තත්ත්පර 11 යි දශම 5 යි 6 කින් එම ඉසව්ව අවසන් කරමින්. එය ඇයගේ පෞද්ගලික හොඳම කාලයයි.\nමේ අතර, අවසන් මහා තරඟයට සහභාගි වූ මීටර් සියය හතර සහාය දිවීමේ පිරිමි කණ්ඩායම එම ඉසව්වෙන් සිව්වන ස්ථානය හිමිකර ගත්තා. හිමාෂ ඒෂාන්, ෂෙහාන් අඹේපිටිය, විනෝජ් සුරංජය සහ මොහොමඞ් අස්රෆ් සහභාගි වූ එම ඉසව්ව තත්පර 39 යි දශම 3 යි 8 ක දක්ෂතාවයක් දක්වමින් අවසන් කිරීමට සමත් වූ අතර, එය නව ශ්‍රී ලංකා වාර්තාවක්ද වනවා. අද උදෑසන පැවති මූලික වටයේ තරඟයේදී ඔවුන් එම ඉසව්ව තත්පර 39 යි දශම 5 යි 9 කින් අවසන් කළා. අවසන් තරඟයේදී එම ඉසව්වේ ප්‍රථම ස්ථානය චීනයටත්, දෙවන ස්ථානය හොංකොං කණ්ඩායමටත්, චීන - තායිපේ කණ්ඩායම 03 වන ස්ථානයත් හිමිකර ගත්තා. මේ අතර, මීටර් 5000 ඉසව්වට සහභාගි වූ චමින්ද විජේකෝන් එම ඉසව්වේ 09 වන ස්ථානයට පත්වුණේ විනාඩි 14 යි තත්පර 23 යි දශම 7 යි 7 කින් එම ඉසව්ව අවසන් කරමින්. කටාර් රාජ්‍යය නියෝජනය කළ මොහොමඞ් අල්ගාර්නි ක්‍රීඩා උළෙලේ නව වාර්තාවක්ද තබමින් ප්‍රථම ස්ථානය හිමිකර ගත්තා. එහිදී ඔහු දැක්වූ දක්ෂතාව විනාඩි 13 යි තත්පර 37 යි දශම 4 යි 7 ක්. මීටර් හාරසියය කඩුළු මතින් දිවීමේ තරඟයට ඉදිරිපත් වූ නිලූකා වික්‍රමසිංහ අවසන් තරඟයට සුදුසුකම් ලැබීමට සමත් වුණේ නැහැ.",
       "URL": "https://www.hirunews.lk/business/110768/ශ්‍රී-ලංකා-සහය-දිවීමේ-කණ්ඩායම-දෙවරක්-වාර්තාව-අලූත්-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=466"
}