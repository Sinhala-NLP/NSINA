{
       "Source": "hirunews",
       "Timestamp": "Tuesday, 12 September 2023 - 23:00",
       "Headline": "ප්‍රබල ඉන්දියාව හමුවේ තියුණු සටනකින් පසු අපරාජිත සිංහයන් පරාජය වෙයි",
       "News Content": "ආසියානු කුසලාන 2023 තරගාවලියේ සුපිරි 4 දෙනාගේ වටයේ 10 වන තරගය ලෙස ශ්‍රී ලංකා කණ්ඩායම හා ඉන්දීය කණ්ඩායම අතර තරගල අද (12) කොළඹ ආර්. ප්‍රේමදාස ක්‍රීඩාංගනයේදී පැවැත්වුණා.\nමෙම තරගයේ කාසියේ වාසිය දිනූ ඉන්දීය නායක රෝහිත් ශර්මා පළමුව පන්දුවට පහරදීමට තීරණය කළා.\nඒ අනුව ඉන්දීය ඉනිම ආරම්භ කළ රෝහිත් ශර්මා සහ ශුබ්මන් ගිල් පළමු කඩුල්ලට ලකුණු 80ක සබදතාවක් ගොඩනැගුවා.\nඉන්දීයාව සතුව තිබුණු වාසිය යළි පෙරළා ශ්‍රී ලංකාවට වෙතට ලබා දෙන්නට දුනිත් වෙල්ලාලගේට හැකියාව ලැබුණේ ලකුණු 11ක් තුළ ඉන්දීය කඩුලු තුනක් බිද දමමින්.\nඑහිදී ශුබ්මන් ගිල් ලකුණු 19කට දැවී යද්දී ආර්.ප්‍රේමදාස පිටියේදී සිය අවසන් ඉනිම් හතරේදී ශතක වාර්තා කර තිබුණු විරාත් කෝලිගේ ඉනිම 4කට සීමා වුණා.\nඑක්දින ලකුණු 10,000සේ සීමාව පසු කළ රෝහිත් ශර්මා ලකුණු 53කට දැවී ගියා.\nඅනතුරුව සිව්වැනි කඩුල්ලට යළි ලකුණු 63ක සබදතාවක් එක්කරමින් ඉන්දීය ඉනිමට ජීවය එක් කරන්නට ලොකේෂ් රාහුල්ට සහ ඉෂාන් කිශාන්ට හැකියාව ලැබුණා.\nඑම සබදතාවට ද වෙල්ලාලගේ තිත තැබුවේ රාහුල් ලකුණු 39කට දවා ගනිමින්. ඉෂාන් කිශාන් ලකුණු 33යි.\nදුනිත් වෙල්ලාලගේට සිය කුළුදුල් එක්දින කඩුලු පහ හිමිකර දෙමින් හර්දික් පාණ්ඩ්‍යා ලකුණු 5කට දැවී ගියා.\nඒ අනුව ඉන්දිය කණ්ඩායමට පන්දුවාර 49යි එක් පන්දුවකදී සියල්ලන් දැවී රැස්කර ගැනීමට හැකිවුණේ ලකුණු 213ක් පමණයි.\nමේ සමඟ එක්දින තරගයකදී අඛණ්ඩව ප්‍රතිවාදී කණ්ඩායමේ කඩුලු දහයම දවාගැනීමේ ලෝක වාර්ථාව තවත් එක් පියවරකින් ඉදිරියට රැගෙන යන්නට ශ්‍රී ලංකා කණ්ඩායමට හැකියාව ලැබුණු අතර ඔවුන් මේ වන විට තරග 14කදී අඛණ්ඩව ප්‍රතිවාදීන්ගේ කඩුලු දහය දවාගෙන තිබෙනවා.\nසුපිරි පන්දු යැවීමක නිරත වු දුනිත් වෙල්ලාලගේ ලකුණු 40කට කඩුලු 5ක් බිද දැමුවා.\nමීට අමතරව චරිත් අසලංක ලකුණු 18කට කඩුලු 4ක් දවා ගත්තා.\nපිළිතුරු ඉනිම ආරම්භ කළ දිමුත් කරුණාරත්නට සහ පැතුම් නිස්සංකට ශ්‍රී ලංකාවට සාර්ථක ආරම්භයක් ලබා දෙන්නට හැකි නොවු අතර පැතුම් ලකුණු 6කට දැවී යද්දී, දිමුත්ගේ ඉනිම ලකුණු 2කට සීමා වුණා.\nකුසල් මෙන්ඩිස් ලබා ගත්තේ ලකුණු 15ක් පමණයි.\nඅනතුරු ලකුණු 43ක සබඳතාවක් ගොඩනගමින් ශ්‍රී ලංකා ඉනිමට යම් බලාපොරොත්තුවක් එක්කරන්නට සධීර සමරවික්‍රම සහ චරිත් අසලංක සමත් වුණා.\nඑම සබඳතාව බිඳවැටුණේ සධීර ලකුණු 17කට සහ අසලංක ලකුණු 22කට දැවී යෑමත් සමඟයි. නායක දසුන් ශානක රැස්කළේ ලකුණු 9ක් පමණයි.\nපිළිතුරු ඉනිම ක්‍රීඩා කළ ශ්‍රී ලංකා කණ්ඩායමට පන්දු ඕවර 41 පන්දු 3 දී සියලු දෙනාම දැවී ලබා ගත හැකි වුයේ ලකුණු 172 පමණයි.\nඒ අනුව අද තරගයෙන් ඉන්දියාව ශ්‍රී ලංකාව පරදා ලකුණු 41 ජයක් ලැබුවා.",
       "URL": "https://www.hirunews.lk/sports/348089/ප්‍රබල-ඉන්දියාව-හමුවේ-තියුණු-සටනකින්-පසු-අපරාජිත-සිංහයන්-පරාජය-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=3"
}