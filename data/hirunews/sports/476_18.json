{
       "Source": "hirunews",
       "Timestamp": "Monday, 06 April 2015 - 12:45",
       "Headline": "දකුණු අප්‍රිකානු ක්‍රිඩකයෙකුගේ වාර්තාවක් චානක කඩයි",
       "News Content": "ලොව විස්සයි විස්ස දේශීය ක්‍රිකට් තරඟවලදී හොඳම පන්දු යැවීමේ වාර්තාව තමන් සතු කරගැනීමට ටැමිල් යූනියන් ක්‍රිඩා සමාජයේ චානක වෙළගෙදර ඊයේ සමත් වුණා. එස්.එස්.සී. ක්‍රිඩා සමාජය සමග පැවති තරඟයේදී ඔහු මෙම වාර්තාව පිහිටවනු ලැබුවේ පන්දු වාර 4 කදී නිලකුණු පන්දු වාර දෙකක් යවා ලකුණු දෙකක් පමණක් ලබාදී කඩුලූ 4 ක් දවා ගනිමින්. මීට පෙර මෙම වාර්තාවට හිමිකම් කියනු ලැබුවේ දකුණු අප්‍රිකානු ක්‍රිඩකයෙකු වන ක්‍රිස් මොරිස්. පසුගිය වසරේ පැවති තරඟයකදී දකුණු අප්‍රිකාවේ හයිවෙල් ලයන්ස් ක්‍රිඩා සමාජය වෙනුවෙන් පන්දු වාර 4 කදී නිලකුණු පන්දු වාර 3 ක් යවා ලකුණු 2 ක් ලබාදී කඩුලූ 2 ක් දවාගනිමින් ඔහු මෙම වාර්තාව පිහිටවනු ලැබුවා.\nමේ අතර විස්සයි විස්ස ජාත්‍යන්තර ක්‍රිකට් පිටියේ හොඳම පන්දු යැවීමේ වාර්තාවටද හිමිකම් කියනු ලබන්නේ ශ්‍රී ලාංකික ක්‍රීඩක අජන්ත මෙන්ඩිස්. ඒ 2012 වසරේදී සිම්බාබ්වේ කණ්ඩායමට එරෙහිව පන්දු වාර 4 කදී නිලකුණු පන්දුවාර 2 ක් යවමින් ලකුණු 8 ක් ලබාදී කඩුලූ 6 ක් දවාගනිමින් තැබූ වාර්තාවයි.",
       "URL": "https://www.hirunews.lk/sports/106995/දකුණු-අප්‍රිකානු-ක්‍රිඩකයෙකු-වාර්තාවක්-චානක-කඩයි",
       "Category": "Sports",
       "Parent URL": "https://www.hirunews.lk/sports/all-news.php?pageID=476"
}