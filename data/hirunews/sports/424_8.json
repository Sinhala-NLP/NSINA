{
       "Source": "hirunews",
       "Timestamp": "Sunday, 06 March 2016 - 13:31",
       "Headline": "ක්‍රිකට් කණ්ඩායමේ ආරක්ෂාව ගැන ගැටළුවක්",
       "News Content": "විස්සයි විස්ස ලෝක කුසලාන තරඟාවලියට සහභාගිවන සිය කණ්ඩායමට පවතින ආරක්ෂක අවදානම් පිළිබඳව සොයාබැලීමට ආරක්ෂක නියෝජිතයන් පිරිසක් ඉන්දියාව බලා යැවීමට පාකිස්ථානය තීරණය කර තිබෙනවා.\nඔවුන් හෙට දිනයේ ඉන්දියාව බලා යන අතර බදාදා වනවිට සිය ඇගයීම් වාර්තාව ඉදිරිපත් කරනු ඇති.\nමෙවර විස්සයි විස්ස ලෝක කුසලාන තරඟාවලියේ ඉන්දු පාකිස්ථාන තරඟය හිමාෂල් ප්‍රාන්තයේ ධර්මශාලා ක්‍රීඩාංගණයේදී මාර්තු 19 වනදා පැවැත්වීමට නියමිතයි.\nඑහෙත් එම තරඟය සඳහා ආරක්ෂාව සැපයීම ගැටළුවක් බව ප්‍රාන්ත ප්‍රධාන අමාත්‍යවරයා ප්‍රකාශ කළා.\nඉන් අනතුරුවයි ඉන්දියාව බලා යන සිය කණ්ඩායමේ ගමන පමා කිරීමට පාකිස්ථානය තීරණ ගෙන ඇත්තේ.\nකෙසේ නමුත් ආරක්ෂාව පිළිබඳ සහතිකයක් ලැබුණහොත් පාකිස්ථාන පිල නියමිත පරිදි ලබන බදාදා ඉන්දියාව බලා නික්මෙන බව පාකිස්ථාන ක්‍රිකට් පාලක මණ්ඩලයේ සභාපති ෂහරියර් ඛාන් ප්‍රකාශ කළා.",
       "URL": "https://www.hirunews.lk/127919/ක්‍රිකට්-කණ්ඩායමේ-ආරක්ෂාව-ගැන-ගැටළුවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=424"
}