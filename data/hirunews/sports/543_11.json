{
       "Source": "hirunews",
       "Timestamp": "Monday, 01 April 2013 - 19:55",
       "Headline": "ශ්‍රී ලංකා ක්‍රිකට් සභාපති උපාලි ධර්මදාසට උසාවියේ පෙනී සිටින ලෙස නියෝග.",
       "News Content": "ශ්‍රී ලංකා ක්‍රිකට් ආයතනයේ සභාපති උපාලි ධර්මදාස සහ විධායක කමිටුවේ සාමාජිකයින් විසි දෙදෙනාට ලබන 8 වැනිදා කොළඹ දිසා අධිකරණයේ පෙනී සිටින ලෙස අද (01) නොතීසි නිකුත් කළා. කොළඹ දිස්ත්‍රික් ක්‍රිකට් සංගමයේ සභාපතිවරයා සහ ලේකම්වරයා විසින් ගොනු කළ පෙත්සමක් සලකා බැලීමෙන් අනතුරුවයි කොළඹ දිසා විනිසුරු අමල් රාජසිංහ මෙම නියෝගය නිකුත් කළේ. ශ්‍රී ලංකා ක්‍රිකට් ආයතනයේ නව සභාපතිවරයා ලෙස ජයන්ත ධර්මදාස පත් කිරීම, විධායක කමිටු සාමාජිකයින් විසි දෙදෙනාගේ නිළ කාලය දීර්ඝ කිරීම සහ අප්‍රේල් 16 වැනිදා ක්‍රිකට් ආයතනයේ නිළවරණය පැවැත්වීම වළක්වාලමින් වාරණ නියෝගයක් ඉල්ලායි කොළඹ දිස්ත්‍රික් ක්‍රිකට් සංගමය මෙම පෙත්සම ගොනු කර ඇත්තේ. එහිදී දිසා විනිසුරුවරයා නියෝග කළේ ඒකපාර්ශවීය කරුණු දැක්වීමකින් පමණක් වාරණ නියෝගයක් ලබා දිය නොහැකි බැවින් විත්තිකාර පාර්ශවයට ලබන 8 වැනිදා ඊට අදාළව අධිකරණය හමුවේ කරුණු දක්වන ලෙසයි.",
       "URL": "https://www.hirunews.lk/sports/56383/ශ්‍රී-ලංකා-ක්‍රිකට්-සභාපති-උපාලි-ධර්මදාසට-උසාවියේ-පෙනී-සිටින-ලෙස-නියෝග",
       "Category": "Sports",
       "Parent URL": "https://www.hirunews.lk/sports/all-news.php?pageID=543"
}