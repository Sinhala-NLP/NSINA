{
       "Source": "hirunews",
       "Timestamp": "Friday, 20 October 2017 - 15:35",
       "Headline": "ජාත්‍යන්තර එක්දින ක්‍රීඩකයින් ශ්‍රේණිගත කිරීම්වල වෙනසක්",
       "News Content": "ජාත්‍යන්තර එක්දින ක්‍රිකට් ක්‍රීඩකයන් ශ්‍රේණිගත කිරීම්වල වෙනසක් සිදුව තිබෙනවා.\nඒ අනුව එක්දින පිතිකරුවන් ශ්‍රේණිගත කිරීම් වල පෙරමුණ ගැනීමට දකුණු අප්‍රිකානු කණ්ඩායමේ හිටපු නායක ප්‍රහාරාත්මක පිතිකරු ඒ.බී ඩිවිලියස් සමත් ඇත්තේ ඉන්දියානු කණ්ඩායමේ නායක විරාත් කොලි එහි දෙවන තැනට පත්කරමින්.\nශ්‍රී ලංකා කණ්ඩායම අතර පැවත්වෙන එක්දින තරඟාවලියේ දැක්වූ දක්ෂතා හේතුවෙන් ජාත්‍යන්තර එක්දින පන්දු යවන්නන් ශ්‍රේණිගත කිරීම් හි මුල්තැන හිමිකර ගැනීමට ශ්‍රී ලංකා පකිස්ථාන අතර මෙතෙක් පැවති එක්දින තරඟ තුන තුලදී ශ්‍රී ලංකා කණ්ඩායමට හිසරදයක් වූ පන්දු යවන්නා වූ පකිස්තානු කණ්ඩායමේ වේගපන්දු යවන ක්‍රීඩක හසන් අලී සමත්ව තිබෙනවා.\nඑක්දින පන්දු යවන්නන් ශ්‍රේණිගත කිරීම් ලැයිස්තුවේ දෙවන තැන දකුණු අප්‍රිකානු කණ්ඩායමේ දඟ පන්දු යවන ක්‍රීඩක ඉම්රාන් තාහිර්ට හිමිව ඇති අතර එහි තුන්වන තැන හිමිකරගෙන ඇත්තේ ඕස්ට්‍ර්ලියානු කණ්ඩායමේ ජෝෂ් හැසල්වුඩ් විසින්.\nතුන් ඉරියව්වෙන්ම දක්ෂතා දක්වන එක්දින ක්‍රීඩකයන්ගේ ලැයිස්තුවේ මුල් තැන පකිස්ථාන කණ්ඩායමේ මොහොමඩ් හෆිස් සමත්ව සිටිනවා.\nශ්‍රී ලංකා කණ්ඩායමේ ඇන්ජලෝ මැතිව්ස් එම ශ්‍රේණිගත කිරීම් හි සිව් වන ස්ථානයේ පසුවන අතර දෙවන තැන සහ තුන්වන තැන පිළිවෙලින් බංග්ලාදේශයේ ෂකිබ් අල් හසන් සහ ඇෆ්ගනිස්ථාන කණ්ඩායමේ මොහොමඩ් නබී හිමිකරගෙන සිටිනවා.\nකෙසේ වෙතත් තුන් ඉරියව්වෙන්ම දක්ෂතා දක්වන ක්‍රීඩකයන්ගේ ලැයිස්තුවේ පළමු තැන හිමිකරගෙන ඇති මොහොමඩ් හෆිස්ගේ ඉරියව්ව සැක සහිත බවට ජාත්‍යන්තර ක්‍රිකට් කවුන්සිලයට පැමිණිල්ලක් ලැබී තිබෙනවා.\nශ්‍රී ලංකා කණ්ඩායම සමග පැවති තුන්වන එක්දින තරගයේදී මෙම සැක සහිත ඉරියව්ව නිරීක්ෂණය වු බවටයි තරඟ තීරකයන් පැමිණිලි කර ඇත්තේ.\nමේ අනුව මොහොමඩ් හෆීස්ගේ පන්දු යැවීම ඉදිරියේදී විශේෂ නිරීක්ෂණයකට ලක්කරනු ඇති.\nඊට අමතරව දින 14 ක් ඇතුලත ඔහු විශේෂ පරීක්ෂණයකට ද ලක් කිරීමට නියමිතයි.\nපන්දු යැවීමේ ඉරියව්ව සම්බන්ධයෙන් අවසන් තීරණයක් ලැබෙන තෙක් ඔහුට සාමාන්‍ය පරිදි පන්දු යැවීමට අවසර හිමිවනවා.",
       "URL": "https://www.hirunews.lk/sports/174005/ජාත්‍යන්තර-එක්දින-ක්‍රීඩකයින්-ශ්‍රේණිගත-කිරීම්වල-වෙනසක්",
       "Category": "Sports",
       "Parent URL": "https://www.hirunews.lk/sports/all-news.php?pageID=288"
}