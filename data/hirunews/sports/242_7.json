{
       "Source": "hirunews",
       "Timestamp": "Thursday, 29 March 2018 - 17:54",
       "Headline": "ඔස්ට්‍රේලියා පුහුණුකරු ඉල්ලා අස්වීමට තීරණය කරයි",
       "News Content": "ඔස්ට්‍රේලියා ක්‍රිකට් කණ්ඩායමේ පුහුණුකරු ඩැරන් ලීමන් සිය ධුරයෙන් ඉල්ලා අස්වීමට තීරණය කර තිබෙනවා.\nඒ පසුගියදා කණ්ඩායමේ ක්‍රීඩකයන් කිහිප දෙනෙකුට පන්දුව පළුදු කිරීමේ චෝදනා එල්ලවීම හේතුවෙන්.\nමේ අනුව දකුණු අප්‍රිකාව සමග ජොහැන්නස්බර්ග් නුවරදී පැවැත්වෙන අවසන් තරගයෙන් පසු ඔස්ට්‍රේලියා පුහුණුකරුවා ඉවත්වනු ඇති.\nපන්දුව පලුදු කිරීමේ චෝදනා හේතුවෙන් නායක ස්ටීව් ස්මිත් සහ ඩේවිඩ් වෝනර්ට වසරක තරග තහනමක් පනවනු ලැබුවා.\nඒ හේතුවෙන් ඔවුන්ට මෙවර අයි පී එල් තරගාවලිය ද අහිමි වනවා.\nඑමෙන්ම පන්දුව පළුදු කළ කැමරන් බැන්ක්‍රොෆ්ට මාස 9 ක තහනමක් පැනවුනා.\nමෙම සිද්ධීන් පදනම් කර ගනිමිනුයි 48 හැවිරිදි ඩැරන් ලීමන් සිය ධුරයෙන් ඉල්ලා අස්වීමට තීරණය කර ඇත්තේ.\nකෙසේවෙතත් ඔහුගේ කොන්ත්‍රාත් කාලය අවසන් වීමට නියමිතව ඇත්තේ 2019 වසරේ අලු බඳුන තරගාවලියෙන් අනතුරුවයි.\nඑහෙත් මෙම තීරණයත් සමග ඔස්ට්‍රේලියා කණ්ඩායමට වෙනත් පුහුණුකරුවෙකු බඳවා ගැනීම පිළිබඳ අවධානය යොමු කිරීමට සිදුවනු ඇති.\nඉල්ලා අස්වීමට තීරණය කළ ද පන්දුව පළුදු කිරීමේ සිද්ධියට පුහුණුකරුවාගේ කිසිදු සම්බන්ධයක් නොමැති බවයි මෙතෙක් සිදුකළ පරීක්ෂණවලින් අනාවරණ වී ඇත්තේ.",
       "URL": "https://www.hirunews.lk/sports/187188/ඔස්ට්‍රේලියා-පුහුණුකරු-ඉල්ලා-අස්වීමට-තීරණය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=242"
}