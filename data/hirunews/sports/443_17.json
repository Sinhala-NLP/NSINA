{
       "Source": "hirunews",
       "Timestamp": "Monday, 26 October 2015 - 7:29",
       "Headline": "3ට 2ක් ලෙස දකුණු අප්‍රිකානුවන් තරඟාවලිය ජයගනී",
       "News Content": "සංචාරක දකුණු අප්‍රිකානු කණ්ඩායම සහ ඉන්දියා කණ්ඩායම අතර පැවැති එක්දින ක්‍රිකට් තරඟාවලිය 3ට 2ක් ලෙස ජය හිමි කර ගැනීමට දකුණු අප්‍රිකානු කණ්ඩායම ඊයේ  (25) සමත් වුණා. ඒ ලකුණු 214කින්. කාසියේ වාසිය දිනා ගනිමින් මුලින්ම පන්දුවට පහරදුන් දකුණු අප්‍රිකානු කණ්ඩායම රිසිසේ පන්දුවට පහර දෙමින් නියමිත පන්දුවාර 50 තුළදී කඩුළු 4ක් පමණක් දැවී ලකුණු 438ක් රැස්කර ගැනීමට සමත්වුණා. පිටිය මැද ඉන්දීය ක්‍රීඩකයින් ප්‍රේක්ෂකයින් බවට පත් කරමින් දකුණු අප්‍රිකානු පිතිකරුවන්ගෙන් තිදෙනෙකුම ශතකය බැගින් ලබාගැනීමට සමත්වීම ද විශේෂත්වයක්. එහිදී නායකත්වයේ ඉනිමක් ක්‍රීඩා කළ ඒ.බී. ඩිවිලියර්ස් පන්දු 93කදී ලකුණු 119ක් රැස්කර ගත්තේ හයේ පහර 11ක් සහ හතරේ පහර 3ක් සමගින්. මීට අමතරව ඩුප්ලීස් හයේ පහර 6ක් සහ හතරේ පහර 9ක් එල්ල කරමින් 133ක් ලබාගැනීමට සමත් වුණා. එමෙන්ම දකුණු අප්‍රිකානු කණ්ඩායමේ ආරම්භක පිතිකරු ක්වන්ටන් ඩී කොක් ලකුණු 109ක් ලබා ගනිමින් කණ්ඩායමේ ඉනිම ශක්තිමත් කළා.\nමෙහි විශේෂත්වයක් වන්නේ එක්දින ක්‍රිකට් තරග ඉතිහාසයේ වැඩිම ලකුණු සංඛ්‍යාව වන ලකුණු 443ට හිමිකම් කියන ශ්‍රී ලංකා කණ්ඩායමේ එම වාර්තාව ආසන්නයටම දකුණු අප්‍රිකානු කණ්ඩායම පැමිණීමයි. මීට පෙර අවස්ථා දෙකකදී දකුණු අප්‍රිකානු කණ්ඩායම ලකුණු 438ක් මෙන්ම ලකුණු 439ක් රැස්කර ගෙන තිබෙනවා.\nදකුණු අප්‍රිකානු කණ්ඩායමේ ලකුණු පුවරුව පහතින් බලන්න....\nඅනතුරුව ලකුණු 438ක අභියෝගය භාර ගනිමින් පිටියට පැමිණි ඉන්දීය කණ්ඩායමට පන්දුවාර 36දී සියලුදෙනා දැවී ලබාගැනීමට හැකි වූයේ ලකුණු 224ක් පමණයි. කණ්ඩායම වෙනුවෙන් තරමක හෝ පිතිහරඹක නිරත වූයේ ශිකර් ධවාන් සහ අජින්කයා රහානි පමණයි. ඔවුන් දෙපළ පිළිවෙලින් ලකුණු 60ක් සහ ලකුණු 87ක් ලබාගත් අතර සෙසු ක්‍රීඩකයින්ට ලකුණු අතරට පැමිණීමට දකුණු අප්‍රිකානු පන්දු යවන්නන් ඉඩ ලබාදුන්නේ නැහැ. පන්දු යැවීමේදී දකුණු අප්‍රිකානු කණ්ඩායමේ කාගිසෝ රබාඩා කඩුළු 4ක් දවාගැනීමට සමත් වූ අතර ඩේල් ස්ටෙයින් කඩුළු 3ක් දවා ගත්තා.\nඉන්දීය කණ්ඩායමේ ලකුණු පුවරුව පහතින් බලන්න....\nඒ අනුව මෙම තරගයේ වීරයා සම්මානයෙන් ක්වොන්ටන් ඩී කොක් පිදුම් ලැබූ අතර, තරගාවලියේ වීරයා බවට පත්වූයේ දකුණ අප්‍රිකානු කණ්ඩායමේ නායක ඒ.බී. ඩිවිලියර්ස්.",
       "URL": "https://www.hirunews.lk/sports/119086/3ට-2ක්-ලෙස-දකුණු-අප්‍රිකානුවන්-තරඟාවලිය-ජයගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=443"
}