{
       "Source": "hirunews",
       "Timestamp": "Wednesday, 09 October 2019 - 22:45",
       "Headline": "පකිස්ථානයට එරෙහි අවසන් T20 තරගයේ ජයත් ශ්‍රී ලංකාවට",
       "News Content": "පකිස්ථාන කණ්ඩායම සමග පැවති තරග 3කින් සමන්විත 20යි 20 තරගාවලිය 3ට බින්දුවක් ලෙසට ජය ගැනීමට සංචාරක ශ්‍රී ලංකා කණ්ඩායම අද සමත්වුනා.\nඒ ලාහෝර් නුවරදී පැවති තුන්වන සහ අවසන් 20යි 20 තරගය ලකුණු 13කින් ජය ගනිමින්.\nලාහෝර් හිදී පැවති තරගයේ කාසියේ වාසිය දිනා පළමුවෙන් පන්දුවට පහරදුන් ශ්‍රී ලංකා කණ්ඩායම නියමිත පන්දුවාර 20 අවසානයේ කඩුලු 7ක් දැවී ලකුණු 147ක් රැස් කළා.\nඔෂධ ප්‍රනාන්දු අද සිය 20යි 20 ක්‍රිකට් දිවියේ පළමු අර්ධ ශතකය ලබාගත්තා. ඒ පන්දු 33කින්.\nඉනිම අවසන් වන විට නොදැවී පන්දුවට පහරදෙමින් සිටි ඔහු ලකුණු 78ක් ලබා සිටියා.\nඊට හතරේ පහර 8ක් සහ හයේ පහර 3ක් ඇතුලත් වුනා.\nනායක දසුන් ශානක සහ සධීර සමරවික්‍රම ලකුණු 12 බැගින් රැස් කළා.\nඇන්ජෙලෝ පෙරේරා ලකුණු 13ක් ලබාගත්තා.\nමොහොමඩ් අමීර් කඩුලු 3යි.\nඒ අනුව තරගය ජය ගැනීමට පකිස්ථානයට හිමිවූ  ඉලක්කය ලකුණු 148ක්.\nකෙසේවෙතත් පිළිතුරු ඉනිම වෙනුවෙන් පන්දුවට පහරදුන් පකිස්ථානයට පන්දුවාර 20 අවසානයේ කඩුළු 6ක් දැවී ලබාගැනීමට හැකිවුයේ ලකුණු 134ක් පමණයි.\nහැරිස් සොහයිල් ලකුණු 52ක් සහ බාබර් අසාම් ලකුණු 27ක් රැස් කළා.\nවනිඳු හසරංග පකිස්ථාන කණ්ඩායමේ කඩුලු 3ක් බිඳහෙළුවා. ලහිරු කුමාර කඩුලු 2යි.\nශ්‍රී ලංකාව තරග තුනිකින් සමන්විත වූ පන්දුවාර 20 ක්‍රිකට් තරගාවලියක සියලු තරග ජයගත් පළමු අවස්ථාවද මෙයයි.",
       "URL": "https://www.hirunews.lk/sports/225933/පකිස්ථානයට-එරෙහි-අවසන්-t20-තරගයේ-ජයත්-ශ්‍රී-ලංකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=135"
}