{
       "Source": "hirunews",
       "Timestamp": "Sunday, 05 November 2017 - 18:52",
       "Headline": "ඉන්දියාව පරදා දෙවන විස්සයි විස්ස තරඟයේ ජය නවසීලන්තයට",
       "News Content": "ඉන්දියාව සහ සංචාරක නවසීලන්තය අතර පැවති දෙවන විසයි විස්ස තරඟය ලකුණු 40කින් ජයගන්නට නවසීලන්ත කණ්ඩායම ඊයේ සමත් වුණා.\nරාජ්කොට් හිදී පැවති තරඟයේ කාසිය වාසිය දිනූ නවසීලන්ත කණ්ඩායම පළමුවෙන් පන්දුවට පහර දීමට තීරණය කළා.\nඒ අනුව පන්දුවාර 20 තුලදී නවසිලන්ත ක්‍රීඩකයින් කඩුලු 02කට රැස්කළ ලකුණු සංඛ්‍යාව 192ක්.\nඑහිදී ආරම්භක පිතිකරු කොලින් මුන්රෝ ප්‍රවේගකාරී ඉනිමක් ක්‍රීඩා කරමින් නොදැවී ලකුණු 109 රැස් කළේ හයේ පහර 07ක් සහ හතරේ පහර 07ක්ද සමඟින්.\nමාටින් ගප්ටිල්  හයේ පහර 03ක් සහ හතරේ පහර 03ක් සමඟින් ලකුණු 45ක් රැස් කළා.\nලකුණු 193ක ඉලක්කයක් හඹා ගිය ඉන්දීය කණ්ඩායමට පන්දුවාර 20 තුලදී කඩුලු 07කට රැස් කිරීමට සමත් වුණේ ලකුණු 156ක් පමණයි.\nඉන්දීය කණ්ඩායම වෙනුවෙන් නායක වීරත් කෝලි ලකුණු 65ක් සහ මහේන්ද්‍ර සිං දෝනි ලකුණු 49ක් රැස් කිරීමට සමත් වුණා.\nඊයේ පැවති දක්ෂ පන්දු යැවීමක නිරත වූ වේග පන්දු යවන ක්‍රීඩක ට්‍රෙන්ට් බෝල්ට් සිය පන්දුවාර 04 තුලදී ලකුණු 34ක් ලබා දී ඉන්දීය පිතිකරුවන් 04 දෙනෙක් දවා ගත්තා.\nතරඟයේ වීරයා සම්මානය දිනා ගත්තේ නවසිලන්ත ක්‍රීඩක කොලින් මුන්රෝ.\nමේ අතර විරාත් කෝලි ඊයේ තරඟයේදී ලබාගත් ලකුණු 65ත් සමඟ ජාත්‍යන්තර පන්දුවාර විස්ස තරඟ වලදී වැඩිම ලකුණු ලබා ගත් පිතිකරුවන අතර දෙවන ස්ථානයට පැමිණීමට සමත් වුණේ ශ්‍රී ලංකාවේ තිලකරත්න ඩිල්ෂාන් එහි තුන්වන ස්ථානයට පත් කරමින්.\nකෝලි මේ වන විට ජාත්‍යන්තර පන්දුවාර 20 තරඟ 54කට ක්‍රීඩා කරමින් රැස් කරගෙන ඇති ලකුණු සංඛ්‍යාව 1892ක්.\nඑම සටහනේ පළමු තැන රැදී සිටින නවසීලන්ත ක්‍රීඩක බ්‍රෙන්ඩම් මැකලම් තරඟ 71කදී ලකුණු 2140 ලබාගෙන සිටින අතර මේ වනවිට එහි තුන්වන තැන පසුවන තිලකරත්න ඩිල්ෂාන් ලකුණු 1889ක් ලබා දෙන සිටින්නේ විසයි විස්ස තරඟ 80කට ක්‍රීඩා කරමින්.",
       "URL": "https://www.hirunews.lk/sports/175322/ඉන්දියාව-පරදා-දෙවන-විස්සයි-විස්ස-තරඟයේ-ජය-නවසීලන්තයට",
       "Category": "Sports",
       "Parent URL": "https://www.hirunews.lk/sports/all-news.php?pageID=283"
}