{
       "Source": "hirunews",
       "Timestamp": "Friday, 31 January 2020 - 20:54",
       "Headline": "දෙවන ටෙස්ට් ක්‍රිකට් තරඟය ජය පරාජයෙන් තොරව අවසන් - තරඟාවලියේ ජය ශ්‍රී ලංකාවට",
       "News Content": "ශ්‍රී ලංකා පිල සහ සිම්බාබ්වේ අතර හරාරේ හිදී පැවැති දෙවන ටෙස්ට් තරඟය  ජය පරාජයකින් තොරව අද (31) අවසන් වුණා.\nඒ තරඟයේ අවසන් දිනය වූ අද දිනයේ තරඟය දෙවන ඉනිම ක්‍රීඩා කරමින් සිටි ශ්‍රී ලංකා කණ්ඩායම කඩුලු 03ක් දැවී ලකුණු 204ක් රැස් කරගෙන සිටියදීයි.\nතරඟයේ කාසිය වාසිය දිනූ සිම්බාබ්වේ කණ්ඩායම සිය පළමු ඉනිම වෙනුවෙන් සියල්ල දැවී 406ක් රැස් කළා.\nඑහිදී නායක ෂේන් විලියම්සන් ශතකයක් රැස්කළ අතර පන්දු යැවීමේදී ලසිත් ඇඹුල්දෙණිය සිම්බාබ්වේ පළමු ඉනිමේ කඩුලු 04ක් බිඳ දැමුවා.\nපළමු ඉනිම ක්‍රීඩා කළ ශ්‍රී ලංකා කණ්ඩායම සියල්ලන් දැවී ලකුණු 293ක් රැස්කළ අතර ශ්‍රී ලංකා ඉනිමේ වැඩිම ලකුණු ලාභියා බවට පත්වුණේ ඇන්ජලෝ මැතිව්ස්.\nඔහු ලකුණු 64ක් රැස් කිරීමට සමත් වූ අතර දක්ෂ පන්දු යැවීමක නිරතවූ ශිකන්ධර් රසා ශ්‍රී ලංකා කඩුලු 07ක් බිඳ දැමීමට සමත් වුණා.\nශ්‍රී ලංකා පළමු ඉනිමට වඩා ලකුණු 113ක වාසියක් ද සමඟින් සිය දෙවන ඉනිම ආරම්භ කළ සිම්බාබ්වේ කණ්ඩායම කඩුලු 07ක් දැවී ලකුණු 247ක් රැස් කරගෙන සිටියදී සිය ඉනිම අත්හිටුවා ශ්‍රී ලංකා පිළට සිය දෙවන ඉනිමට පන්දුවට පහරදීමේ අවස්ථාව ලබාදුන්නා.\nඒ අනුව ජයග්‍රහණය වෙනුවෙන් ශ්‍රී ලංකා දෙවන ඉනිමට හිමිවූ ඉලක්කය ලකුණු 361ක්.\nඑම ඉලක්කය හඹා ගිය ශ්‍රී ලංකා කණ්ඩායමට තරඟයේ අවසන් දිනය වූ අද දිනය අවසන් වන විට කඩුලු 03ක් දැවී රැස්කරගත හැකි වුයේ ලකුණු  204ක් පමණයි.\nකුසල් මෙන්ඩිස් අද දිනයේදී සිය 07වන ටෙස්ට් ශතකය වාර්තා කිරීමට සමත් වූ අතර තරඟය අවසන්වන විට ඔහු නොදැවී රැස්කරගෙන සිටි ලකුණු සංඛ්‍යාව 116ක්.\nතරඟයේ වීරයා ලෙස ශිකන්ධර් රසා සම්මාන ලැබූ අතර තරඟ දෙකකින් සමන්විත තරඟාවලියේ පළමු තරඟය ජයගත් ශ්‍රී ලංකාව තරඟාවලිය ජය ගත්තා.\nතරඟාවලියේ වීරයා ලෙස ඇන්ජලෝ මැතිව්ස් සම්මාන ලැබුවා.",
       "URL": "https://www.hirunews.lk/sports/233460/දෙවන-ටෙස්ට්-ක්‍රිකට්-තරඟය-ජය-පරාජයෙන්-තොරව-අවසන්-තරඟාවලියේ-ජය-ශ්‍රී-ලංකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=115"
}