{
       "Source": "hirunews",
       "Timestamp": "Saturday, 30 December 2017 - 14:25",
       "Headline": "මාලිංග ක්‍රිකට් පිටියට සමුදීමට තීරණය කරයි",
       "News Content": "2020 පැවැත්වෙන විස්සයි විස්ස ලෝක කුසලානයෙන් පසු ජාත්‍යන්තර ක්‍රිකට් පිටියට සමුදෙන බව වේග පන්දු යවන ක්‍රීඩක ලසිත් මාලිංග ප්‍රකාශ කළා.\nඒ, හිරු ප්‍රවෘත්ති අංශය කළ විමසීමකට පිළිතුරු දෙමින්.\nඅඛණ්ඩව පුහුුණුවීම් කටයුතු සිදුකරන බවද මාලිංග සඳහන් කළා.\nඑසේම ක්‍රික් ඉන්ෆෝ වෙබ් අඩවිය වෙත අදහස් දක්වමින් ඔහු ප්‍රකාශ කර තිබුණේ ශ්‍රී ලංකා පිලේ බංග්ලාදේශ සංචාරයෙන් තමා විවේක ගැන්වීම තවමත් ගැටලූවක් බවයි.\nසංචිතයට තමා ඇතුළත් කරනු ඇතැයි තවදුරටත් බලාපොරොත්තුවෙන් සිටින බව ද මාලිංග වැඩිදුරටත් සදහන් කළා.\nපසුගිය වසරේ සැප්තැම්බරයේ ඉන්දියාව සමග පැවති විස්සයි විස්ස ජාත්‍යන්තර තරගයෙන් පසු මාලිංග ශ්‍රී ලංකා ජාතික කණ්ඩායම සදහා තෝරා ගැණුනේ නැහැ.\nමේ වන විට ශ්‍රී ලංකා කණ්ඩායම වෙනුවෙන් ජාත්‍යන්තර එක්දින තරඟ 204කට ක්‍රීඩා කර ඇති මාලිංග බිඳ දමා ඇති කඩුලු සංඛ්‍යාව 301ක්.\nපන්දුවාර 20 තරඟ 68කට ක්‍රීඩා කර ඇති ඔහු එහිදී කඩුලු 90ක් බිඳහෙලා තිබෙනවා.\n2010 වසරේ අගෝස්තු මාසයේදී ඉන්දියාව සමඟ කොළඹදී පැවති ටෙස්ට් තරඟයෙන් පසු මාලිංග ජාත්‍යන්තර ටෙස්ට් පිටියට සමුදුන් අතර ඒ වන විට ඔහු ටෙස්ට් කඩුලු 101ක් බිඳ දමා තිබුණා.",
       "URL": "https://www.hirunews.lk/sports/179726/මාලිංග-ක්‍රිකට්-පිටියට-සමුදීමට-තීරණය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=269"
}