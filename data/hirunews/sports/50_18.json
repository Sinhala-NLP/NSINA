{
       "Source": "hirunews",
       "Timestamp": "Sunday, 27 June 2021 - 13:39",
       "Headline": "ශ්‍රී ලංකාව, ඉන්දියාව ඇතුළු රටවල් 06ක ඔලිම්පික් යන ක්‍රීඩකයින්ට කොන්දේසි",
       "News Content": "දැඩි ලෙස ව්‍යාප්ත වන ඩෙල්ටා කොරෝනා ප්‍රභේදය හේතුවෙන් ටෝකියෝ ඔලිම්පික් සංවිධායකයන් තවත් ගැටලුවකට මුහුණදී සිටින බව විදෙස් මාධ්‍ය වාර්තා කළා.\nඉන්දියාව ඇතුළු රටවල් කිහිපයක ක්‍රීඩක ක්‍රීඩිකාවන් ඩෙල්ටා ප්‍රභේදයේ ආසාදිතයන් ලෙස හඳුනාගෙන තිබීම ඊට හේතුවයි.\nඑම නිසා ඔලිම්පික් උළෙලට සහභාගි වීමට දින 7 කට පෙර සිට දිනපතා කොරෝනා පරීක්ෂණ සිදුකර ගන්නා ලෙස අදාළ ක්‍රීඩක ක්‍රීඩිකාවන්ට දැනුම්දීමට සංවිධායකවරුන් තීරණය කර ඇතැයි ජපාන පුවත්පතක් වාර්තා කළා.\nඒ අනුව, ඉන්දියාව, මාලදිවයින, නේපාලය, පාකිස්ථානය, ශ්‍රී ලංකාව සහ ඇෆ්ගනිස්ථානය යන රටවල ක්‍රීඩක ක්‍රීඩිකාවන්ට මෙලෙස කොරෝනා පරීක්ෂණ සිදුකර ගැනීම සඳහා උපදෙස් දෙනු ඇතැයි අපේක්ෂිතයි.",
       "URL": "https://www.hirunews.lk/sports/275461/ශ්‍රී-ලංකාව-ඉන්දියාව-ඇතුළු-රටවල්-06ක-ඔලිම්පික්-යන-ක්‍රීඩකයින්ට-කොන්දේසි",
       "Category": "Sports",
       "Parent URL": "https://www.hirunews.lk/sports/all-news.php?pageID=50"
}