{
       "Source": "hirunews",
       "Timestamp": "Wednesday, 16 January 2013 - 13:17",
       "Headline": "කුම්බ්ලේ විස්සයි විස්ස සැණකෙලි එපා කියයි.",
       "News Content": "වර්තමානයේ පවතින විස්සයි විස්ස ක්‍රිකට් සැණකෙලි තවදුරටත් පැවතියහොත් දකුණු ආසියානු කලාපයේ ක්‍රිකට් ක්‍රීඩාවේ ගුණාත්මකභාවය පිරිහී යනු ඇති බව හිටපු ඉන්දීය සුපිරි දඟ පන්දු යවන ක්‍රීඩක අනිල් කුම්බ්ලේ පවසනවා. 70 දශකයේ සිට 90 දශකය දක්වා ඉන්දියාව, පාකිස්තානය සහ ශ්‍රී ලංකාව යන රටවල් ක්‍රිකට් ක්‍රීඩාවේ ක්‍රීඩාවේ ගුණාත්මකභාවය රැකගත් බවයි ඔහු පෙන්වා දෙන්නේ. නමුත් විස්සයි විස්ස සංකල්පය පැමිණීමත් සමග ටෙස්ට් ක්‍රීඩාවට දකුණු ආසියානු කලාපයේ තරුණ ක්‍රීඩකයින්ගේ පැවති ඇල්ම අඩුවී ඇතැයි කුම්බ්ලේ ඉන්දීය රූපවාහිණී සේවාවක් සමග සාකච්ජාවකට එක්වෙමින් කියා සිටියා. එංගලන්තය,  ඕස්ට්‍රේලියාව සහ දකුණු අප්‍රිකාව අභිබවා යන ටෙස්ට් ක්‍රිකට් කණ්ඩායම් ඉන්දියාවෙන්, පාකිස්තානයෙන් සහ ශ්‍රී ලංකාවෙන් සකස් කිරීමට හැකිවූවත් දැන් එය සිහිනයක් බවට පත්වෙමින් පවතින බවයි ඔහු එහිදී අවධාරණය කළේ.",
       "URL": "https://www.hirunews.lk/sports/51529/කුම්බ්ලේ-විස්සයි-විස්ස-සැණකෙලි-එපා-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=558"
}