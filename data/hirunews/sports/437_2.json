{
       "Source": "hirunews",
       "Timestamp": "Wednesday, 09 December 2015 - 7:48",
       "Headline": "කුසල් - දිවයිනට එයි - \\'තුවක්කුව එපා\\'  මහේල කියයි",
       "News Content": "තහනම් උත්තේජක පරීක්ෂාවකින් අසමත්වීම නිසා ශ්‍රී ලංකාවට යළි කැඳවූ කුසල් ජනිත් පෙරේරා ඊයේ (08) රාත්‍රියේ දිවයිනට පැමිණියා. රාත්‍රී 11.45 ට පමණ කුසල් ජනිත් කටුනායක ගුවන් තොටුපලේ විශේෂ අමුත්තන් පිටව යාමේ පර්යන්තයෙන් ගුවන් තොටුපලෙන් නික්ම ගිය බවයි හිරු ගුවන් තොටුපල වාර්තාකරු සඳහන් කළේ.\nඇනබොලික් ස්ටීරොයිඩ්  (Anabolic Steroid) නම් සංඝටකය කුසල්ට ශරීරගත වී ඇති බව සඳහන්. Anabolic Steroid පෙති සහ එන්නත් ලෙස පවතින බව වෛද්‍ය අංශ  පෙන්වා දෙනවා. එසේනම් මෙම ඖෂධය කුසල් ජනිත් ට ශරීර ගත වී ඇත්තේ   කෙසේ දැයි සොයා බැලිය යුතුය.\nකුසල්ගේ පාදයක කූඩැල්ලෙකු  සපා කෑම හේතුවෙන් මෙම ඖෂධය ලබා ගෙන ඇති බවද කියවෙයි.\nශ්‍රී ලංකා ක්‍රිකට් කණ්ඩායමේ හිටපු නායකයෙකු වන මහේල ජයවර්ධනද සිය නිල ට්විටර් ගිණුම ඔස්සේ ප්‍රතිචාර දක්වමින් පැවසුවේ -  කුසල්ට සම්පූර්ණයෙන් චෝදනා නොකළ යුතු බවයි. විධිමත් පරීක්ෂණයක අවශ්‍යතාව ඔහු පෙන්වා දෙනවා. එතෙක්  \\'කුසල්ට තුවක්කුව දිගු නොකළ යුතු බවයි\\'  මහේලගේ ස්ථාවරය.\nතහනම් උත්තේජක පරීක්ෂාවකින් අසමත්වීම - තහනම් උත්තේජක නිවාරණ නීතිරීතිවලට අනුව බරපතල බවයි විචාරකයින් පවසන්නේ.  මෙවන් අවස්ථාවක  අදාළ ක්‍රීඩකයාට වසර 4ක තරග තහනමක් පැනවීමේ හැකියාවක් ද  පවතී.\nහෙට ආරම්භවන පළමු ටෙස්ට් තරඟයට - ශ්‍රී ලංකා පිලේ ආරම්භක පිතිකරු වන කුසල් ජනිත් පෙරේරා වෙනුවට කෞෂාල් සිල්වා සංචිතයට එක්කර තිබෙනවා.",
       "URL": "https://www.hirunews.lk/sports/121640/කුසල්-දිවයිනට-එයි-තුවක්කුව-එපා-මහේල-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=437"
}