{
       "Source": "hirunews",
       "Timestamp": "Friday, 27 February 2015 - 20:06",
       "Headline": "දකුණු අප්‍රිකාවට සුපිරි ජයක්",
       "News Content": "ලෝක කුසලාන එක්දින තරඟාවලියට අදාළව වාර්තා කිහිපයක් බිහිවුණු තරඟයක් දකුණු අප්‍රිකාව සහ බටහිර ඉන්දීය කොදෙව් කණ්ඩායම අතර අද සිඞ්නි නුවර දී පැවැත්වුණා. තරඟය ලකුණු 257කින් ජය ගත්තේ දකුණු අප්‍රිකානු කණ්ඩායමයි.\nතරඟයේ පළමුවෙන් පන්දුවට පහර දුන් දකුණු අප්‍රිකානු කණ්ඩායම නියමිත පන්දු වාර 50 අවසානයේ කඩුලූ 5ක් දැවී රැස් කළ ලකුණු සංඛ්‍යාව 408ක්. අනගි ඉනිමක් ක්‍රීඩා කළ ඒ.බී. ඩිවිලියර්ස් පන්දු 66කදී නොදැවී ලකුණු 162ක් රැස් කළා. ඔහුගේ ඉනිමට හයේ පහර 8ක් සහ හතරේ පහර 17ක් ඇතුළත් වීම ද විශේෂත්වයක්. ලෝක කුසලාන තරගාවලියක වාර්තා වූ වේගවත්ම ලකුණු 150 ලෙස ඔහුගේ ඉනිම අද සටහන් වුණා. එසේම දකුණු අප්‍රිකානු කණ්ඩායම අද ලබා ගත් ලකුණු 408 ලෝක කුසලාන ඉතිහාසයේ දෙවන වැඩිම ලකුණු සංඛ්‍යාවයි.\nලකුණු 409ක ඉලක්කයක් හඹා ගිය බටහිර ඉන්දීය කොදෙව් කණ්ඩායම පන්දු වාර 33යි එක් පන්දුවකදී සියලූ දෙනා දැවී ලබා ගත්තේ ලකුණු 151ක් පමණයි.",
       "URL": "https://www.hirunews.lk/sports/104440/දකුණු-අප්‍රිකාවට-සුපිරි-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=485"
}