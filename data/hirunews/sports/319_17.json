{
       "Source": "hirunews",
       "Timestamp": "Saturday, 01 July 2017 - 21:58",
       "Headline": "උණ නිසා කුසල් මෙන්ඩිස්ටත් හෙට තරගය අහිමිවන ලකුණු",
       "News Content": "කුසල් මෙන්ඩිස්ද වෛරස් උණ රෝගයට ගොදුරු වීම හේතුවෙන් හෙට තරගයට සහභාගිවීම අවිනිශ්චිත තත්ත්වයකට පත්ව තිබෙනවා.\nකුසල් සහ ලසිත් මාලිංග වෙනුවට චාමර කපුගෙදර සහ සුරංග ලක්මාල් හෙට තරගය සඳහා ශ්‍රී ලංකා සංචිතයට කැඳවා ඇති බවයි ශ්‍රී ලංකා ක්‍රිකට් ආයතනය පවසන්නේ.\nශ්‍රී ලංකාව සමඟ පැවැත්වෙන තරග 5 කින් සමන්විත එක්දින ක්‍රිකට් තරගය මේ වන විට තරග 1 ට 0 ලෙස පෙරමුණ ගෙන සිටින්නේ සිම්බාබ්වේ කණ්ඩායමයි.\nහෙට පැවැත්වෙන දෙවන තරගය සඳහා ලසිත් මාලිංග සහභාගි නොවන බව ශ්‍රී ලංකා ක්‍රිකට් ආයතනය අද නිවේදනය කළා.\nඒ ඔහු වෛරස් උණ රෝගයකට ගොදුරුවීම හේතුවෙන්.\nහෙට තරගය පැවැත්වෙන ගාල්ල ජාත්‍යන්තර ක්‍රිකට් ක්‍රීඩාංගනයට අද පස්වරුවේ දැඩි වර්ෂාවක් පතිත වුණා.\nහෙට දිනයේද එම ප්‍රදේශයට වැසි ඇතිවිය හැකි බව කාලගුණ අනාවැකිවල සඳහන්.\nශ්‍රී ලංකා - සිම්බාබ්වේ දෙවන එක්දින තරගය හෙට උදෑසන 9.45 ට ආරම්භවීමට නියමිතයි..\nමේ අතර, පළමු එක්දින තරගයේදී ක්‍රීඩක චර්යාධර්ම පද්ධතිය උල්ලංඝණය කිරීම හේතුවෙන් නිරෝෂන් දික්වැල්ලට තරග ගාස්තුවෙන් 30‍ %ක දඩ මුදලක් පනවන්නට තරග තීරකවරයා පියවර ගෙන තිබෙනවා.",
       "URL": "https://www.hirunews.lk/sports/164875/උණ-නිසා-කුසල්-මෙන්ඩිස්ටත්-හෙට-තරගය-අහිමිවන-ලකුණු",
       "Category": "Sports",
       "Parent URL": "https://www.hirunews.lk/sports/all-news.php?pageID=319"
}