{
       "Source": "hirunews",
       "Timestamp": "Sunday, 17 December 2017 - 19:55",
       "Headline": "තීරණාත්මක ඉන්දු-ශ්‍රී ලංකා තුන්වන එක්දින තරඟයේ ජය පැරදුම විසඳුනු හැටි",
       "News Content": "ශ්‍රී ලංකා කණ්ඩායම සහ ඉන්දීය කණ්ඩායම අතර අද පැවති තුන්වන සහ අවසන් එක්දින තරඟය ජයගන්නට ඉන්දීය කණ්ඩායම සමත් වුණා.\nඉන්දීය කණ්ඩායම මෙම තරඟය ජය ගත්තේ කඩුලු 08කින්.\nකාසිය වාසිය දිනු ඉන්දීය නායකයාගේ ආරාධනයෙන් පළමුව පන්දුවට පහර දුන් ශ්‍රී ලංකා කණ්ඩායම පන්දුවාර 44යි පන්දු 05ක් තුල සියලු ක්‍රීඩකයින් දැවී ලකුණු 215ක් රැස් කළා.\nශ්‍රී ලංකා කණ්ඩායම වෙනුවෙන් උපුල් තරංග ලකුණු 95ක් රැස් කළ අතර සධීර සමරවික්‍රම ලකුණු  42කට දැවී ගියා.\nමේ අතර උපුල් තරංග මෙම වසරේදී එක්දින තරඟ වලදී වැඩිම ලකුණු රැස් කළ ක්‍රීඩකයි අතර තුන්වන ස්ථානයට පැමිණීමට අද සමත් වුණා.\nතරංග මේ වන විට මෙම වසර තුලදී එක්දින තරංග 25කට ක්‍රීඩා කර ලකුණු 1011ක් ලබාගෙන සිටිනවා.\nපන්දු යැවීමේදී ඉන්දීය කණ්ඩායම වෙනුවෙන් කුල්දීප් යාදෙව් සහ යුශ්වේන්ද්‍රා චාහල් කඩුලු 03 බැගින් බිඳ දැමු අතර බුවනේශ්වර් කුමාර් සහ බුම්රා අතර එක් කඩුල්ල  බැගින් බෙදී යද්දී  හර්දික් පාන්ඩයා කඩුලු 02ක් දවා ගත්තා.\nලකුණු 216ක ජයග්‍රාහී ඉලක්කයක් හඹා ගිය ඉන්දීය කණ්ඩායම පන්දුවාර 32යි පන්දු 01කදී එම සීමාව පසුකර යාමට සමත් වූණා.\nඉන්දීය කණ්ඩායම වෙනුවෙන් ශියිර්ස් අයර් ලකුණු 65ක් රැස් කළ අතර ශිකර ධාවන් නොදැවී ශතකයක් රැස් කරමින් ඉන්දීය කණ්ඩායම ජයග්‍රහණයකරා රැගෙන ගියා.\nඒ අනුව තරඟ 03කින් සමන්විත එක්දින තරඟාවලිය තරඟ 02ට එකක් ලෙස ඉන්දීය කාණ්ඩායම ජය ගත්තා.",
       "URL": "https://www.hirunews.lk/sports/178637/තීරණාත්මක-ඉන්දු-ශ්‍රී-ලංකා-තුන්වන-එක්දින-තරඟයේ-ජය-පැරදුම-විසඳුනු-හැටි",
       "Category": "Sports",
       "Parent URL": "https://www.hirunews.lk/sports/all-news.php?pageID=272"
}