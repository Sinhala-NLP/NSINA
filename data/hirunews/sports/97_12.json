{
       "Source": "hirunews",
       "Timestamp": "Tuesday, 26 May 2020 - 8:24",
       "Headline": "නතර වූ ක්‍රිකට් තරඟ යළි ඇරඹුම, කොදෙව් පිළේ එංගලන්ත චාරිකාවෙන්",
       "News Content": "කොවිඩ් 19 ගෝලීය වසංගතය නිසා නතර වූ ජාත්‍යන්තර ක්‍රිකට් තරඟ බටහිර ඉන්දීය කොදෙව් පිළේ එංගලන්ත චාරිකාවෙන් ආරම්භ වනු ඇති බව ක්‍රීඩා විචාරකයන්ගේ අදහසයි.\nඑංගලන්තය, කොරෝනා වසංගතයෙන් වැඩිම පීඩාවට ලක්වූ යුරෝපීය රටක් වන අතර එරට කොරෝනා මරණ සංඛ්‍යාව 36,000 ඉක්ම වනවා.\nඑහෙත් බටහිර ඉන්දීය කොදෙව් රටවල කොරෝනා වෛරසය ව්‍යාප්ත වී ඇත්තේ සාපේක්ෂව ඉතා පහළ මට්ටමකයි.\nමේ නිසා එංගලන්ත සංචාරය කොදෙව් පිළට අවදානම් සහිත බව ඇතැමුන්ගේ අදහස වුවත් සංචාරය සම්බන්ධයෙන් බටහිර ඉන්දීය කොදෙව් ක්‍රිකට් ප්‍රධාන විධායක ජොනී ග්‍රේව් දැඩි විශ්වාසයකින් පසුවනවා.\nඔහු ප්‍රකාශ කරන පරිදි කොදෙව් පිළ ලබන ජුනි 8 වන දා එංගලන්තය බලා යාමට නියමිත අතර, නිරෝධායන කටයුතු සහ පුහුණු තරඟවලින් පසු පළමු ටෙස්ට් තරඟය ජුලි 8 වන දා ආරම්භ වනු ඇතැයි අපේක්ෂිතයි.\nකෙසේ නමුත්, ජාත්‍යන්තර ක්‍රිකට් සම්මේලනයේ සෞඛ්‍යාරක්ෂණ මාර්ගෝපදේශ යටතේ කොදෙව් - එංගලන්ත ක්‍රිකට් තරගාවලිය ප්‍රේක්ෂකයන්ගෙන් තොර ක්‍රීඩාංගණවල පැවැත්වෙනු ඇති.",
       "URL": "https://www.hirunews.lk/sports/241533/නතර-වූ-ක්‍රිකට්-තරඟ-යළි-ඇරඹුම-කොදෙව්-පිළේ-එංගලන්ත-චාරිකාවෙන්",
       "Category": "Sports",
       "Parent URL": "https://www.hirunews.lk/sports/all-news.php?pageID=97"
}