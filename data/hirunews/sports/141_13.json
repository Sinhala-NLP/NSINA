{
       "Source": "hirunews",
       "Timestamp": "Monday, 02 September 2019 - 7:44",
       "Headline": "මාලිංගගෙන් තවත් ලෝක වාර්තාවක්",
       "News Content": "සත්කාරක ශ්‍රී ලංකා කණ්ඩායම කඩුලු 5 කින් පරාජයට පත් කරමින් තරග තුනකින් සමන්විත විස්සයි විස්ස තරගාවලියේ පළමු තරගය ජයගැනීමට නවසීලන්තය ඊයේ සමත්වුණා.\nපල්ලෙකැලේ ජාත්‍යන්තර ක්‍රීඩාංගණයේ පැවති මෙම තරගයේ කාසියේ වාසිය දිනා පළමුව පන්දුවට පහරදුන් ශ්‍රී ලංකා කණ්ඩායම නියමිත පන්දු වාර විස්ස අවසානයේදී කඩුලු 4 ක් දැවී ලකුණු 174 ක් රැස් කළා. කුසල් මෙන්ඩිස් ලකුණු 79 යි.\nපිළිතුරු ඉනිම ක්‍රීඩා කළ නවසීලන්ත කණ්ඩායම පන්දු වාර 19 යි පන්දු 3 ක් තුළදී ජයග්‍රාහී සීමාව පසුකර ගියේ කඩුලු 5 ක් පමණක් දැවී තිබියදියි.\nරොස් ටේලර් ලකුණු 48 ක් සහ කොලින් ඩි ග්‍රෑන්ඞ්හෝම් ලකුණු 44 ක් ලබාගත්තා.\nජාත්‍යන්තර විස්සයි විස්ස තරගයකදී වැඩිම කඩුලු ප්‍රමාණයක් දවාගත් පන්දු යවන්නා ලෙස ලෝක වාර්තාවක් තැබීමට ශ්‍රී ලංකා විස්සයි විස්ස කණ්ඩායමේ නායක ලසිත් මාලිංග ඊයේ සමත්වුණා.\nනවසීලන්තය හා පැවති තරගයේ ඔහු ලබාගත් කඩුලු දෙක ද සමඟ ලසිත් මාලිංග ජාත්‍යන්තර විස්සයි විස්ස තරගවලදී ලබාගත් මුළු කඩුලු සංඛ්‍යාව 99 ක්.\nමීට පෙර එම වාර්තාවට හිමිකම් කියනු ලැබුවේ පාකිස්ථාන ක්‍රීඩක සයිඞ් අෆ්රිඩියි. ඔහු ලබාගෙන ඇති කඩුලු සංඛ්‍යාව 98 ක්.",
       "URL": "https://www.hirunews.lk/sports/223429/මාලිංගගෙන්-තවත්-ලෝක-වාර්තාවක්",
       "Category": "Sports",
       "Parent URL": "https://www.hirunews.lk/sports/all-news.php?pageID=141"
}