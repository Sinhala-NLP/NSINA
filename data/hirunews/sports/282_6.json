{
       "Source": "hirunews",
       "Timestamp": "Friday, 10 November 2017 - 14:18",
       "Headline": "ටෙස්ට් තරගාවලිය ආරම්භයට පෙර චන්දිමාල්ගෙන් හෙළිදරව්වක්",
       "News Content": "ටෙස්ට් තරගාවලිය ආරම්භයට පෙර චන්දිමාල්ගෙන් හෙළිදරව්වක්\nටෙස්ට් තරගාවලිය ආරම්භයට පෙර චන්දිමාල්ගෙන් හෙළිදරව්වක්\nතරග සංචාරයක් සඳහා පිටත්ව ගිය ශ්‍රී ලංකා ක්‍රිකට් කණ්ඩායම මේවන විට ඉන්දියාවට පැමිණ තිබෙනවා.\nඒ ටෙස්ට් තරග 3 ක් / එක්දින තරග 3 ක් සහ 20 යි 20 තරග 3 ක් සඳහායි.\nපසුගියදා පැවති පකිස්ථාන තරගාවලියෙන් ද පරාජයට පත්ව සිටින ශ්‍රී ලංකා කණ්ඩායමට මෙම තරගාවලිය පිළිබඳව ඇත්තේ දැඩි බලාපොරාත්තුවක්.\nකෙසේවෙතත් 1982 වසරෙන් පසු මේ දක්වා ශ්‍රී  ලංකා කණ්ඩායම ඉන්දියාවේදී ඔවුන්ට එරෙහිව පැවති කිසිදු ටෙස්ට් තරගයක් ජයග්‍රහණය කර නොතිබීම විශේෂත්වයක්.\nඑම වාර්තාව බිඳ දැමීම මෙවර ශ්‍රී ලංකාව හමුවේ ඇති අභියෝගයක් ද වනවා.\nඑමෙන්ම මෙවර තරගාවලිය වසර 8 කින් පසු ශ්‍රී ලංකාව ඉන්දියාවේ දී සහභාගී වන පළමු ටෙස්ට් තරගාවලිය ද වනවා.\n2009 වසරේ දී පැවති තරග 3 කින් සමන්විත ටෙස්ට් තරගාවලිය ඉන්දියාව දෙකට බින්දුවක් ලෙසට ජයග්‍රහණය කළා.\nඑම තරගාවලියේ ශ්‍රී ලංකා කණ්ඩායම නියෝජනය කළ සාමාජිකයන් දෙදෙනෙකු තවමත් ශ්‍රී ලංකා කණ්ඩායම නියෝජනය කරනවා.\nඒ රංගන හේරත් සහ ඇන්ජෙලෝ මැතිව්ස්.\nඉන්දියාවට ලගාවීමෙන් පසු ශ්‍රී ලංකා පුහුණුකරු නික් පොතාස් ප්‍රකාශකර ඇත්තේ ඉන්දියාව යනු ප්‍රබල කණ්ඩායමක් බවයි.\nමීට මාසයකට පමණ පෙර ඔවුන් සමග ශ්‍රී ලංකා කණ්ඩායම තරග කල බව ද ඔහු  සිහිපත් කරනවා.\nශ්‍රී ලංකා කණ්ඩායම ඉන්දීය කණ්ඩායම සම්බන්ධයෙන් දැඩි අවධානයක් යොමු කළ යුතු අතර මෙම තරගාවලියේදී ඔවුන් පරාජයට පත් කළ හැකි නම් එය අභියෝගාත්මක තරගාවලියක් ලෙසට අවසන්වනු ඇති බවයි ඔහු පෙන්වා දෙන්නේ.\nඉන්දියාව සමග යළි යළිත් තරගාවලිවලට එළඹිමට කිසිදු කණ්ඩායමක් වැඩි කැමැත්තක් නොදැක්වුව ද ශක්තිමත් කණ්ඩායමකට මුහුණදීම සඳහා පැමිණීමට ලැබීම සම්බන්ධයෙන් සතුටට පත්වන බව ශ්‍රී ලංකා පුහුණුකරුවා ප්‍රකාශ කළා.\nඑමෙන්ම ඉන්දීය කණ්ඩායමෙන් උගත යුතු පාඩම් ද වන බවයි නික් පොතාස් කියාසිටියේ.\nමේ අතර ටෙස්ට් කණ්ඩායමේ නායක දිනේෂ් චන්දිමාල් ද තරගාවලිය පිළිබඳ අදහස් පළකර තිබෙනවා.\nඔහු පෙන්වා දෙන්නේ කණ්ඩායමේ සාමාජිකයන් මේවන විට දැඩි උද්යෝගයකින් පුහුණුවීම්වල නිරතවන බවයි.\nමෙය තමා ඉන්දියාවේදී මුහුණ දෙන පළමු ටෙස්ට් තරගාවලිය වන අතර එය ඉතා හොඳ අභියෝගයක් බව ද චන්දිමාල් ප්‍රකාශ කළා.\nඑමෙන්ම ඉන්දීය කණ්ඩායමේ පන්දු යවන්නන් වන රවිචන්ද්‍රන් අශ්වින් සහ රවීන්ද්‍ර ජඩේජාට මුහුණදීම වෙනුවෙන් සැලසුම් සකස් කෙරෙන බව ද ඔහු සඳහන් කර තිබෙනවා.\nමෙම ටෙස්ට් තරගාවලියේදී දසුන් ශානක / ධනංජය ද සිල්වා / රොෂේන් සිල්වා මෙන්ම සධීර සමරවික්‍රම වැනි නවකයන් ද ශ්‍රී ලංකා සංචිතයට ඇතුලත්ව සිටිනවා.\nචන්දිමාල් පෙන්වා දෙන්නේ ඔවුන් ඉන්දියාවේ අභියෝගය හොඳින් භාරගන්නා අතර මෙම තරගාවලියේදී ඔවුන්ට හැකි උපරිම දක්ෂතා දක්වනු ඇතැයි තමා දැඩිව විශ්වාස කරන බවයි.\nපකිස්ථානය සමග පැවති තරගාවලියේදී තම පන්දු යවන්නන් 4 දෙනෙකු සහ පිතිකරුවන් 6 දෙනෙකු හොඳින් ක්‍රීඩා කළ බව චන්දිමාල් පෙන්වා දෙනවා.\nපකිස්ථානයේ පැවති උණුසුම ද පහසු නොවු බවයි ඔහු අවධාරණය කලේ.\nඑමෙන්ම ඉන්දියාව සමග පැවැත්වෙන තරගාවලියේදී ඉන්දීය පන්දු යවන්නන් කෙරෙහි වැඩි අවධානයක් යොමු කිරීමේ අවශ්‍යතාව ද ශ්‍රී ලංකා ටෙස්ට් නායකයා පෙන්වා දෙනවා.\nඑබැවින් තුන් ඉරියව් ක්‍රීඩකයන් කණ්ඩායමට එක්කර ගැනීමේ අවශ්‍යතාව පවතින අතර තණතිල්ල පරීක්ෂාවෙන් පසු තම සැලසුම් ක්‍රියාවට නංවන බවයි ඔහු වැඩිදුරටත් සඳහන් කර ඇත්තේ.\nමේ අතර දිනේෂ් චන්දිමාල් පකිස්ථාන ටෙස්ට් තරගාවලියට පෙර කිසියම් ආශීර්වාදයක් ලබාගත් බවට පළවු වාර්තා පිළිබඳව ද ඉන්දීය මාධ්‍ය ප්‍රශ්ණකර තිබෙනවා.\nඊට පිළිතුරු ලබාදෙමින් ශ්‍රී ලංකා කණ්ඩායමේ කළමණාකරු අසංක ගුරුසිංහ කියාසිටියේ චන්දිමාල්ට මෙම ප්‍රශ්ණය ශ්‍රී ලංකාවේ මාධ්‍යයෙන් ද ලැබෙන බවයි.\nකෙසේවෙතත් එවැනි ආශීර්වාදයක් ලබා ගැනීම ගැටලුවක් නොවන අතර එවැනි ඇදහීම් සියලු ලාංකිකයන් අතර ද පවතින බවයි අසංක ගුරුසිංහ සඳහන් කර ඇත්තේ.",
       "URL": "https://www.hirunews.lk/sports/175708/ටෙස්ට්-තරගාවලිය-ආරම්භයට-පෙර-චන්දිමාල්ගෙන්-හෙළිදරව්වක්",
       "Category": "Sports",
       "Parent URL": "https://www.hirunews.lk/sports/all-news.php?pageID=282"
}