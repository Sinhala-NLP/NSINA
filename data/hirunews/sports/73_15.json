{
       "Source": "hirunews",
       "Timestamp": "Saturday, 19 December 2020 - 22:48",
       "Headline": "ඉන්දීය කණ්ඩායමේ ඉතිහාසගත වූ ටෙස්ට් පරාජය",
       "News Content": "ඕස්ට්‍රේලියාව සමග පැවැති දිවා - රාත්‍රී ටෙස්ට් තරගයෙන් කඩුලු 8ක කටුක පරාජයක් වැළද ගන්නට ඉන්දීය කණ්ඩායමට අද සිදුවුණා.\nමෙම තරගයේ පළමු ඉනිම ක්‍රීඩා කළ ඉන්දීයාව ලකුණු 244ක් රැස්කළ අතර ඕස්ට්‍රේලියා පළමු ඉනිම ලකුණු 191කට සීමා වුණා.\nඕස්ට්‍රේලියා පළමු ඉනිමට වඩා ලකුණු 53ක වාසියක් සමගින් දෙවැනි ඉනිම ආරම්භ කළ ඉන්දීය කණ්ඩායම, ඇඩිලේඩ් පිටියේදී අන්ත අසරණ තත්ත්වයකට පත් කරමින් ලකුණු 36කට දවා ගන්නට ඕස්ට්‍රේලියා පන්දු යවන්නන් සමත්වුණා.\nලෝක ටෙස්ට් පිටියේදී ඉන්දියාව ඉනිමකදී දැවී ගිය අඩුම ලකුණු සංඛ්‍යාව ලෙසට ද මෙය වාර්තා පොත් අතර එක් වුණා.\nමිට පෙර 1974 වසරේදී ඔවුන්ලඑංගලන්තයට එරෙහිව ලකුණු 42කට දැවී ගොස් තිබුණා.\nජාත්‍යන්තර ටෙස්ට් ක්‍රිකට් පිටියේදී කණ්ඩායමක් වසර 65කට පසු රැස්කළ අඩුම ලකුණු සංඛ්‍යාව ද මෙය වනු ඇති.\nකිසිදු ඉන්දීය පිතිකරුවෙකුට ලකුණු 10 සීමාවටවත් පැමිණෙන්නට මෙම ඉනිමේදී හැකියාව ලැබුණේ නැහැ.\nටෙස්ට් ඉනිමකදී පිතිකරුවන් 11දෙනාම ලකුණු 10 සීමාවට පැමිණෙන්නට පෙර දැවී ගිය දෙවැනි අවස්ථාව මෙය වන අතර මිට පෙර 1924 වසරේදී දකුණු අප්‍රිකා කණ්ඩායම, එංගලන්තය හමුවේ මෙලෙසින් දැවී ගොස් තිබුණා.\nසුපිරි පන්දු යැවීමක නිරත වූ ජෝෂ් හෙසල්වුඩ් ලකුණු 8කට කඩුලු 5ක් දවා ගත්තා.\nපැට් කමින්ස් කඩුලු 4යි.\nජයග්‍රහණය සඳහා ලකුණු 90ක් හඹා ගිය ඕස්ට්‍රේලියාව එම ඉලක්කය කඩුලු 2ක් පමණක් දැවී සපුරා ගනිමින් තරගය ජය ගත්තා.",
       "URL": "https://www.hirunews.lk/sports/257435/ඉන්දීය-කණ්ඩායමේ-ඉතිහාසගත-වූ-ටෙස්ට්-පරාජය",
       "Category": "Sports",
       "Parent URL": "https://www.hirunews.lk/sports/all-news.php?pageID=73"
}