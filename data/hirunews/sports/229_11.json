{
       "Source": "hirunews",
       "Timestamp": "Sunday, 27 May 2018 - 8:19",
       "Headline": "ගාල්ලේ තරඟ පාවාදීම් ගැන අයි.සී.සී. පරීක්ෂණයට ශ්‍රී ලංකාවේ සහය",
       "News Content": "ගාල්ල ක්‍රීඩාංගනයේ සිදුවූවායැයි කියන තරග පාවාදීම් සම්බන්ධයෙන් ජාත්‍යන්තර ක්‍රිකට් කවුන්සිලය සිදුකරන පරීක්ෂණවලට පූර්ණ සහයෝගය ලබාදෙන බව ශ්‍රී ලංකා ක්‍රිකට් ආයතනය ප්‍රකාශ කළා.\nනිවේදනයක් නිකුත් කරමින් ඔවුන් සදහන් කළේ ඊට අදාළව පුළුල් සම්බන්ධීකරණයකින් කටයුතු කරන බවයි.\nඑම දූෂණ සම්බන්ධයෙන් වැරදිකරුවන් වන පුද්ගලයින්ට දැඩි දඩුවම් පමුණුවන බව ද ක්‍රිකට් ආයතනය නිකුත් කළ නිවේදනයක සදහන්.\nමේ වසර අවසානයේ යෙදී තිබෙන එංගලන්ත කණ්ඩායමේ ශ්‍රී ලංකා තරග සංචාරයේදී ගාල්ලේ පැවැත්වෙන ටෙස්ට් තරගය මුදලට පාවාදීමේ සැලැස්මක් හෙළි කර ගැනීමට අල් - ජසීරා පුවත් සේවයේ මාධ්‍යවේදියෙකු සමත්වී ඇති බව ඊයේ වාර්තා වුණා.\nඒ සම්බන්ධයෙන් ඔවුන් සකස් කළ විශේෂ වැඩසටහනක් අද විකාශය කරන බවයි අල් - ජසීරා වෙබ් අඩවිය ප්‍රකාශ කළේ.\nඑහි සදහන් වන පරිදි වෙස් වලා ගත් මාධ්‍යවේදියා ඉන්දීය බුකී කරුවෙකු සමග පැමිණ ගාල්ලේ ප්‍රමුඛ පෙලේ හෝටලයකදී මෙම මතභේදාත්මක රූගත කිරීම් සිදුකර තිබෙනවා.\nඔවුන් සමග තරග පාවාදීම සම්බන්ධයෙන් සාකච්ඡා කර ඇත්තේ හිටපු පළමුපෙළ ක්‍රිකට් ක්‍රීඩකයෙකු වන තරිදු මෙන්ඩිස් සහ ගාල්ල ජාත්‍යන්තර ක්‍රිකට් ක්‍රීඩාංගනයේ සහය කළමනාකරු මෙන්ම තණතීරු සකසන්නා ලෙස කටයුතු කරන තරංග ඉන්දිකයි.\nබුකීකරුවන්ට අවශ්‍ය පරිදි ගාලූ තණතීරුව සකස් කළ හැකි බව ඔවුන් පැවසුවේයැයි අල් ජසීරා වෙබ් අඩවිය වාර්තා කර තිබුණා.",
       "URL": "https://www.hirunews.lk/sports/191659/ගාල්ලේ-තරඟ-පාවාදීම්-ගැන-අයි-සී-පරීක්ෂණයට-ශ්‍රී-ලංකාවේ-සහය",
       "Category": "Sports",
       "Parent URL": "https://www.hirunews.lk/sports/all-news.php?pageID=229"
}