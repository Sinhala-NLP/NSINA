{
       "Source": "hirunews",
       "Timestamp": "Thursday, 03 August 2017 - 15:22",
       "Headline": "විරාත් කෝලිගෙන් අෆ්රිඩි පදනමට ක්‍රිකට් පිත්තක් (ඡායාරූප)",
       "News Content": "ඉන්දීය ක්‍රිකට් කණ්ඩායමේ නායක විරාත් කෝලි සිය අත්සන සහිත ක්‍රිකට් පිත්තක් පකිස්ථාන ක්‍රිකට් කණ්ඩායමේ හිටපු නායක සහීඩ් අෆ්රිඩිට පිරිනමා තිබෙනවා.\nඒ සහීඩ් අෆ්රිඩි පදනම වෙනුවෙන්.\nඑම පදනම පවත්වාගෙන යනු ලබන්නේ පකිස්ථානයේ හිටපු ක්‍රිකට් නායකයා විසින්.\nමේවන විට සමාජ සේවා ක්‍රියාකාරකම් රැසකට දායකත්වය ලබාදී තිබෙන සහීඩ් අෆ්රිඩි විරාත් කෝලිගේ පරිත්‍යාගය පිළිබඳ ට්විටර් ගිණුම ඔස්සේ ස්තුතිය පළකර තිබෙනවා.\nඑමෙන්ම විරාත් කෝලි ද ඊට ප්‍රතිචාර දක්වමින් ට්විටර් පණිවුඩයක් යොමුකර ඇති අතර එහි දැක්වෙන්නේ පකිස්ථාන හිටපු ක්‍රිකට් නායකයාගේ ක්‍රියාකාරකම්වලට සුබ පතන බවයි.\nමාධ්‍ය ආයතනයක් සමග සාකච්ඡාවකට එක්වෙමින් සහීඩ් අෆ්රිඩි විශේෂ ප්‍රකාශයක් ද සිදුකර තිබෙනවා.\nඑනම් විරාත් කෝලිගේ ක්‍රියාකාරකම් මනුෂ්‍යත්වයට විශේෂ සංකේතයක් බවයි.\nඔහු පකිස්ථානය තුල ක්‍රිකට් ක්‍රීඩා කරනු දැකීම තම රටේ ජනතාවගේ අපේක්ෂාවක් බව ද අෆ්රිඩි ප්‍රකාශකර තිබෙනවා.\nකිසියම් හෝ වැදගත් ක්‍රියාවන් සිදු කරන පුද්ගලයා පිළිබඳ නොසිතා එය අගය කළ යුතු බවයි ඔහු පෙන්වා දෙන්නේ.\nතම පදනම මගින් ඉදි කෙරෙන රෝහලක් වෙනුවෙන් විරාත් කෝලිගේ අත්සන සහිත ක්‍රිකට් පිත්ත එංගලන්තයේදී වෙන්දේසි කිරීමට නියමිත බව ද අෆ්රිඩි සඳහන් කළා.\nතමා ක්‍රීඩාවෙන් විශ්‍රාම ගන්නා දිනයේදී විරාත් කෝලිගේ අත්සන ද සහිතව ලැබුනු කමිසයක් යුරෝ 4300 ක මුදලකට වෙන්දේසි කළ අතර එම මුදල් ද තම පදනමේ අරමුදල් වෙනුවෙන් යොදා ගන්නා බවයි පකිස්ථාන හිටපු ක්‍රිකට් නායකයා කියාසිටියේ.",
       "URL": "https://www.hirunews.lk/sports/167527/විරාත්-කෝලිගෙන්-අෆ්රිඩි-පදනමට-ක්‍රිකට්-පිත්තක්-ඡායාරූප",
       "Category": "Sports",
       "Parent URL": "https://www.hirunews.lk/sports/all-news.php?pageID=311"
}