{
       "Source": "hirunews",
       "Timestamp": "Wednesday, 15 May 2013 - 12:54",
       "Headline": "අද අයි.පී.එල්. උණුසුම තවත් වැඩිවෙයි.",
       "News Content": "ඉන්දීය පී‍්‍රමියර් ලීග් තරගාවලියේ මුම්බායි ඉන්දියන්ස් සහ රාජස්ථාන් රෝයල් කණ්ඩායම අතර අද (15) පැවැත්වෙන තරගය වඩාත් උණුසුම් එකක් වනු ඇති බව ක්‍රීඩා විචාරකයින් පෙන්වා දෙනවා. ඒ, මේ වනවිට අයි.පී.එල්. ප්‍රසාද ලකුණු සටහනේ මුම්බායි සහ රාජස්ථාන් කණ්ඩායම් දෙකම ප්‍රසාද ලකුණු 20 බැගින් ලබාගෙන දෙවන සහ තුන්වන ස්ථානයේ පසුවීමයි. එම කණ්ඩායම් දෙක තරග 14 බැගින් සහභාගී වී ඉන් තරග 10 බැගින් ජයග්‍රහණය කර ප්‍රසාද ලකුණු 20 බැගින් ලබා සිටිනවා. ඊයේ තරග ජයග්‍රහණයත් සමගම චෙන්නායි කණ්ඩායම මෙම ප්‍රසාද ලකුණු සටහනේ මුල් තැනට පැමිණියා. ඒ අනුව ඔවුන් මේ වනවිට තරග 15 කට සහභාගී වී ඉන් 11 ක් ජයග්‍රහණය කර ප්‍රසාද ලකුණු 22 ක් ලබාගෙන සිටිනවා.\nමේ අතර, ඉන්දීය ප්‍රිමියර් ලීග් තරගාවලිය පිළිබඳව ඇල්ලූ ඔට්ටුවක් පරාජයට පත්වීමත් සමගම මුම්බායි හි උපාධිධාරියෙකු වයස අවුරුදු 13ක පිරිමි දරුවෙකු ඝාතනය කර තිබෙනවා. අයි.පී.එල්. තරගාවලිය සම්බන්ධයෙන් ලක්ෂ 30ක ඔට්ටුවක් අල්ලා ඇති හිමාන්ෂු රන්කා නැමැති මෙම උපාධිධාරියා සිය ඔට්ටුවෙන් පරාජයට පත්ව ඇති බව සඳහන්. එම පරාජයත් සමගම ඔහු ආදිත්‍ය නම් 13 හැවිරිදි දරුවෙකු පැහැගෙන ගොස් ඇති අතර එම දරුවාගේ දෙමාපියන්ගෙන් ලක්ෂ 30ක කප්පමක් ඉල්ලා ඇති බවයි වාර්තා වන්නේ. අනතුරුව අදාළ දෙමාපියන් විසින් පොලීසියට පැමිණිලි කිරීමත් සමගම ඔට්ටුව පරාජයට පත්වූ උපාධිධාරියා විසින් 13 හැවිරිදි දරුවා ඝාතනය කර තිබෙනවා.",
       "URL": "https://www.hirunews.lk/sports/59011/අද-අයි-පී-එල්-උණුසුම-තවත්-වැඩිවෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=536"
}