{
       "Source": "hirunews",
       "Timestamp": "Tuesday, 17 December 2013 - 21:33",
       "Headline": "වීඩීයෝ : ශ්‍රී ලංකා - පාකිස්ථාන එක්දින තරගාවලිය හෙට",
       "News Content": "තරග 5 කින් සමන්විත ශ්‍රී ලංකා - පාකිස්ථාන එක්දින තරගාවලිය හෙට එක්සත් අරාබි එමිර් රාජ්යරයේ සාජා හිදි ආරම්භ වනවා.ජගත් ශ්‍රේණිගතකිරීම්වල ඉහළට පැමිණීමට මේ තරගාවලියේ ජයග්‍රහණය ශ්‍රී ලංකා කණ්ඩායමට බොහෝ සෙයින් වැදගත් වනු ඇති.පාකිස්ථානය සහ ශ්‍රී  ලංකාව අතර පන්දුවාර 20 ක්‍රිකට් තරගාවලිය ජය පරාජයෙන් තොරව අවසන් වීම නිසා කණ්ඩායම් දෙකම එක්දින තරගාවලියට පිවිසෙන්නේ මේ තරගාවලිය ජය ගැනීමේ මානසිකත්වය ඇතිවයි.\nකෙසේ වුවත් එක්සත් අරාබි එමීර් රාජ්‍යයේ තණතීරුවල වැඩි වාසි පාකිස්ථානය සතු වනවා. මීට පෙර අවස්ථා දෙකකදි ශ්‍රී  ලංකාව සහ පාකිස්ථානය එක්සත් අරාබි එමීර් රාජ්‍යයේදී මුණගැසී ඇති අතර එම තරගාවලි දෙකම ජය ගෙන ඇත්තේ පාකිස්ථානු කණ්ඩායමයි. කෙසේ වුවත් අවසන් වරට  ශ්‍රී ලංකාවේදී පැවති තරග 5 කින් සමන්විත එක්දින තරගාවලිය තරග 3 ට 1 ක් ලෙස පරාජය වන්නට පාකිස්ථානු කන්ඩායමට සිදුවුණා. වර්තමාන ජගත් එක්දින කණ්ඩායම් වර්ගීකරණයේ සිව්වන ස්ථානය ශ්‍රී  ලංකාවට හිමිව ඇති අතර පාකිස්ථානයට හිමිවී ඇත්තේ 6 වන ස්ථානයයි. මේ තරගාවලියේ තරග 4 ක ජයග්‍රහණය ශ්‍රී ලංකාව සතු වුවහොත් ඔවුන්ට ජගත් වර්ගීකරණයේ තුන්වන ස්ථානය දක්වා ඉහළට පැමිණිය හැකියි. යම් හෙයකින් තරගාවලිය පරාජය වුවහොත් ශ්‍රී ලංකා කණ්ඩායම  5 වන ස්ථානය දක්වා පහලට වැටෙනවා. තරගාවලියේ ජය පරාජය පාකිස්ථානු කන්ඩායමට වර්ගීකරණයේ සිය ස්ථානයේ වෙනසකට බලපාන්නේ නැහැ. ශ්‍රී ලංකාව සහ පාකිස්ථානය අතර පළමු එක්දින තරගය හෙට ශ්‍රී ලංකා වේලාවෙන් පස්වරු 4.30 ට ආරම්භ වනවා.",
       "URL": "https://www.hirunews.lk/sports/73616/වීඩීයෝ-ශ්‍රී-ලංකා-පාකිස්ථාන-එක්දින-තරගාවලිය-හෙට",
       "Category": "Sports",
       "Parent URL": "https://www.hirunews.lk/sports/all-news.php?pageID=498"
}