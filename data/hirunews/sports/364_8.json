{
       "Source": "hirunews",
       "Timestamp": "Saturday, 31 December 2016 - 12:51",
       "Headline": "මිස්බා ක්‍රිකට් පිටියෙන් සමු ගනී ද?",
       "News Content": "පාකිස්තාන ටෙස්ට් ක්‍රිකට් කණ්ඩායමේ නායක මිස්බා උල් හක් ජාත්‍යන්තර ක්‍රිකට් පිටියෙන් සමු ගැනීමට සැරසෙනවා.\nඕස්ට්‍රේලියාව සමඟ පැවැති දෙවන ටෙස්ට් තරඟයෙන් ද පාකිස්තාන පිළ පරාජයට පත්වීමත් සමඟයි ඔහු ඒ පිළිබද ඉඟියක් කර ඇත්තේ.\nදෙවන ටෙස්ට් තරඟය ඊයේ  ඕස්ට්‍රේලියාව ජයග්‍රහණය කළේ ඉනිමකින් සහ ලකුණු 18කින්.\nතරඟයේ අවසන් දිනයේදී පාකිස්තාන පිළ දෙවන ඉනිම සඳහා ලකුණු 163කට දැවී ගිය අතර, නායක මිස්බා උල් හක් ලකුණු නොලබාම දැවී ගියා.\nමේ අනුව අවසන් ටෙස්ට් ඉනිම හතරේදී ඔහු රැස් කළ ලකුණු සංඛ්‍යාව 20ක් පමණයි.\nඕස්ට්‍රේලියානු පිළ අතින් පාකිස්තානය දරුණු පරාජයකට ලක්වීමට තමාගේ පිතිහරඹයේ දුර්වලතා ද හේතු වූ බවයි මිස්බා උල් හක් ප්‍රකාශ කර ඇත්තේ.\nඔහු කියා සිටියේ කණ්ඩායමට නිසි දායකත්වයක් දැක්විය නොහැකි නම් තමා එහි රැදී සිටීම ඵලක් නොවන බවයි.\nමේ නිසා  ඕස්ට්‍රේලියාව සමඟ සිඩ්නි නුවර පැවැත්වෙන තුන්වන ටෙස්ට් තරඟයට පෙර වුවද තීරණයකට එළඹීමට අදහස් කරන බව මිස්බා උල් හක් ප්‍රකාශ කළා.\nකෙසේ නමුත්, මිස්බා උල් හක් සැලකෙන්නේ පාකිස්තාන පිළේ සාර්ථකම ටෙස්ට් නායකයා ලෙසයි.\nඔහුගේ නායකත්වය යටතේ පාකිස්තාන පිළ ටෙස්ට් තරඟ 48කින් 24ක් ජයග්‍රහණය කර ඇති අතර, පරාජයට පත්වී ඇත්තේ 13ක් පමණයි.",
       "URL": "https://www.hirunews.lk/sports/150974/මිස්බා-ක්‍රිකට්-පිටියෙන්-සමු-ගනී-ද",
       "Category": "Sports",
       "Parent URL": "https://www.hirunews.lk/sports/all-news.php?pageID=364"
}