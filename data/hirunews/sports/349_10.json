{
       "Source": "hirunews",
       "Timestamp": "Saturday, 04 March 2017 - 16:40",
       "Headline": "නවසීලන්තයට සිය මව් රට තුලදී දරුණු පරාජයක්",
       "News Content": "නවසීලන්ත සහ සංචාරක දකුණු අප්‍රිකානු කණ්ඩායම අතර පැවති පස් වන සහ අවසන් එක්දින තරඟය කඩුලු 06කින් ජයගන්නට දකුණු අප්‍රිකාව අද සමත්වුණා.\nඑම ජයත් සමඟින් තරඟ පහකින් සමන්විත තරඟාවලිය තරග 03ට 02ක් ලෙස දකුණු අප්‍රිකානු කණ්ඩායම ජය හිමිකරගත්තා.\nදකුණු අප්‍රිකානු කණ්ඩායම පිට පිට ලැබූ හත්වන එක්දින තරඟාවලි ජයග්‍රහණය මෙය වීම විශේෂත්වයක්.\nමෙම තරඟයේ පළමුව පන්දුවට පහරදුන් නවසීලන්ත කණ්ඩායම පන්දුවාර 41යි පන්දු 01 කදී සියලු ක්‍රීඩකයන් දැවී ලකුණු 149ක් රැස් කර ගැනීමට සමත් වුණා.\nදකුණු අප්‍රිකාව වෙනුවෙන් දක්ෂ පන්දු යැවීමක නිරත වූ රබාඩා පන්දුවාර 7යි පන්දු 01ක් යවා ලකුණු 25කට කඩුලු 3ක් බිද දැමුවා.\nපිළිතුරු ඉනිම ක්‍රීඩාකළ දකුණු අප්‍රිකාව පන්දුවාර 32යි පන්දු 02ක් තුල කඩුලු 04ක් පමණක් දැවී ජයග්‍රාහී ඉලක්කය පසුකර ගියා.\nතරඟයේ වීරයා දකුණු අප්‍රිකානු වේග පන්දු යවන ක්‍රීඩක රබාඩා.",
       "URL": "https://www.hirunews.lk/sports/156056/නවසීලන්තයට-සිය-මව්-රට-තුලදී-දරුණු-පරාජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=349"
}