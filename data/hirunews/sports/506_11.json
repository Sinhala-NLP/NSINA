{
       "Source": "hirunews",
       "Timestamp": "Thursday, 31 October 2013 - 20:37",
       "Headline": "05 වන විස්සයි විස්ස කෙන්යානුවන් ජය ගනී.",
       "News Content": "සංචාරක කෙන්යානු කණ්ඩායම හා ශ්‍රී ලංකා ඒ කණ්ඩායම අතර කොළඹ සී.සී.සී. ක්‍රීඩාංගනයේ අද (31) පස්වරුවේ පැවති නිල නොවන 05 වන පන්දුවාර විස්ස ක්‍රිකට් තරගය කඩුළු 06 කින් ජය ගැනීමට කෙන්යානු කණ්ඩායම සමත් වුණා. තරගයේ පළමුව පන්දුවට පහරදුන් ශ්‍රී ලංකා ඒ කණ්ඩායම නියමිත පන්දුවාර විස්ස අවසානයේ සියළු දෙනා දැවී ලකුණු 134 ක් රැස්කළා. ශ්‍රී ලංකා කණ්ඩායම වෙනුවෙන් ඇන්ජලෝ පෙරේරා ලකුණු 56 ක්ද, කිත්රුවන් විතානගේ ලකුණු 20 ක්ද ලබා ගත්තා. ලකුණු 135 ක ජයග්‍රාහී ඉලක්කයක් හඹාගිය කෙන්යානු කණ්ඩායම කඩුළු 06 ක් බිඳවැටී ලකුණු 138 ක් ලබා ගත්තා. ඒ, අවසන් පන්දුවාරයේ අවසන් පන්දුවට හතරේ පහරක් එල්ල කරමින්. කෙන්යානු කණ්ඩායම ජයග්‍රහණය කරා ගෙන ගිය මොරිස් ඔවුමා ලකුණු 64 ක් ලබාගත් අතර, ඩන්කන් ඇලන් ලකුණු 38 ක් රැස්කළා. තරග 07 කින් සමන්විත පන්දුවාර විස්ස නිල නොවන ක්‍රිකට් තරගාවලියේ ශ්‍රී ලංකා ඒ කණ්ඩායම තරග 04 ක් ජයගෙන ඇති අතර, කෙන්යානු කණ්ඩායම එක් තරගයක් ජයගෙන තිබෙනවා.",
       "URL": "https://www.hirunews.lk/sports/70432/05-වන-විස්සයි-විස්ස-කෙන්යානුවන්-ජය-ගනී",
       "Category": "Sports",
       "Parent URL": "https://www.hirunews.lk/sports/all-news.php?pageID=506"
}