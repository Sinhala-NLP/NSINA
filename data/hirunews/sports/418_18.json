{
       "Source": "hirunews",
       "Timestamp": "Sunday, 03 April 2016 - 7:03",
       "Headline": "අවසන් මහා තරගය අභියස ඩැරන් සැමී කණගාටුවෙන්",
       "News Content": "20 යි 20 ලෝක කුසලාන තරගාවලියේ අවසන් මහා තරගය අද පැවැත්වෙනවා.\nඒ බටහිර ඉන්දීය කොදෙව් කණ්ඩායම සහ එංගලන්තය අතර කොල්කටාහිදීයි.\nරාත්‍රී 7 ටයි තරගය ආරම්භ කිරීමට සැලසුම් කර ඇත්තේ.\nමේ අතර කොදෙව් කණ්ඩායමේ නායක ඩැරන් සැමී ක්‍රිකට් විස්තර විචාරක මාර්ක් නිකොලස්ගේ ප්‍රකාශයක් දැඩිව හෙළා දැක තිබෙනවා.\nපසුගිය මාර්තු මස 3 වනදා විදෙස් මාධ්‍ය ආයතනයකට සම්මුඛ සාකච්ඡාවක් ලබාදෙමින් මාර්ක් නිකොලස් ප්‍රකාශකර තිබුනේ කොදෙව් කණ්ඩායමේ ක්‍රීඩකයන්ගේ දැනුම අඩු අතර ඔවුන්ගේ මොළය ප්‍රමාණවත් පරිදි වර්ධනය වී නොමැති බවයි.\nමේ සම්බන්ධයෙන් අදහස් දක්වන ඩැරන් සැමී අවධාරණය කලේ 20 යි 20 ලෝක කුසලානය එක් වරක් ජයග්‍රහණය කර ඇති තම කණ්ඩායමේ සාමාජිකයන් මොළයක් නැති පිරිසක් ලෙස හැඳින්වීම කිසිසේත් පිළිගත නොහැකි බවයි.\nතමා ඉතා ගෞරව කරන එමෙන්ම විශාල පිරිසකගේ ගෞරවයට පාත්‍රවු පුද්ගලයකු මෙවැනි ප්‍රකාශයක් සිදුකරනු ඇතැයි අපේක්ෂා නොකරන බව ද ඩැරන් සැමී පෙන්වා දෙනවා.\nමාර්ක් නිකොලස්ගේ මෙම ප්‍රකාශය පිළිබඳ තමා ඉතා කණගාටුවන බව ද කොදෙව් නායකයා සඳහන් කලා.\nමිනිසුන් මොළයක් නැති පිරිසක් ලෙස හඳුන්වන්නේ කෙසේදැයි ඔහු වැඩිදුරටත් ප්‍රශ්ණ කරනවා.\nඕනෑම සත්වයකුට පවා මොළයක් පිහිටා ඇති බවයි කොදෙව් නායකයා සඳහන් කරන්නේ.\nඑමෙන්ම මෙවැනි ප්‍රකාශවලින් තමන් තවත් ධෛර්යමත් වනවා මිස කිසිසේත් පසුබට නොවන බව ද බටහිර ඉන්දීය කොදෙව් නායක ඩැරන් සැමී වැඩිදුරටත් අවධාරණය කර තිබෙනවා.\nමේ අතර අද තරගය පිළිබඳ සටහනක් ගෙන එන ක්‍රික් ඉන්ෆෝ වෙබ් අඩවිය සඳහන් කළේ ක්‍රිකට් ක්‍රීඩාව එංගලන්තයේ උපත ලැබුවද ලෝක ප්‍රකට ක්‍රිකට් තරු වැඩිම සංඛ්‍යාවක් බිහිව ඇත්තේ බටහිර ඉන්දීය කොදෙව් දිවයින්වලින් බවයි.\nඑංගලන්තය සහ බටහිර ඉන්දීය කොදෙව් කණ්ඩායම් මීට පෙර ප්‍රධාන පෙළේ අවසන් තරඟ දෙකකදී මුණගැසී ඇති අතර, එම අවස්ථා දෙකේදීම ජයග්‍රාහකයන් වූයේ කොදෙව් පිලයි.\nකොදෙව් පිල මෙවර විස්සයි විස්ස ලෝක කුසලාන තරඟාවලියේදී ඉන්දියාව පරදවා අවසන් තරඟයට සුදුසුකම් ලැබුවද ඉන්දීය ක්‍රීඩාලෝලීන් අතරද ඔවුන් බෙහෙවින් ජනප්‍රිය බව වාර්තාවනවා.\nකොල්කටාව මීට දින කිහිපයකට පෙර ඛේදවාචකයකට මුහුණදුන් අතර, එහි මගී පාලමක් කඩාවැටීමෙන් පුද්ගලයන් 23 දෙනෙකු ජීවිතක්ෂයට පත්වුණා.\nඉන් අනතුරුව බොහෝදෙනා තරඟාවලිය නැරඹීමෙන් වැළකී සිටි නමුදු කොදෙව් පිල ඊයේ කොල්කටාවට පැමිණීමත් සමඟ ඔවුන් පිළිගැනීමට පෙළ ගැසී සිටිය බව විදෙස් වාර්තා සඳහන් කළා.\nකොදෙව් පිල සටන්කාමී ලෙස ක්‍රීඩා කළද එංගලන්තය මෙවර විස්සයි විස්ස තරඟාවලියේදී සිය ආරක්ෂිත සම්ප්‍රදාය වෙනස් කරමින් විශාල ඉලක්කයන් හඹා යාමට සමත්වුණා.\nදකුණු අප්‍රිකාව ලබාදුන් ලකුණු 229 ක ඉලක්කය සාර්ථක ලෙස හඹා යාම ඉන් ප්‍රධානයි.\nඑහෙත් ක්‍රිස්ගේල්ගේ පිති හරඹය හමුවේ එංගලන්තය මෙවර තරඟාවලියේ තමන් මුහුණදුන් ප්‍රථම  තරඟයේදීම කොදෙව් පිල අතින් පරාජයට පත්වුණා.",
       "URL": "https://www.hirunews.lk/sports/129981/අවසන්-මහා-තරගය-අභියස-ඩැරන්-සැමී-කණගාටුවෙන්",
       "Category": "Sports",
       "Parent URL": "https://www.hirunews.lk/sports/all-news.php?pageID=418"
}