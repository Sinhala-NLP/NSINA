{
       "Source": "hirunews",
       "Timestamp": "Wednesday, 31 August 2016 - 21:03",
       "Headline": "එක්දින තරගාවලියේ ජය ඔස්ට්‍රේලියාවට",
       "News Content": "ශ්‍රී ලංකාව සමග පැවැත්වෙන එක්දින තරගාවලියට 3 ට එකක් ලෙස ජයග්‍රහණය කිරීමට ඔස්ට්‍රේලියාව සමත්වුනා.\nඒ දෙරට අතර පැවති හතරවන එක්දින තරගයේ ජය ඔස්ට්‍රේලියාව සතුකර ගනිමින්.\nදඹුල්ල ජාත්‍යන්තර ක්‍රීඩාංගණයේ පැවැත්වු තරගයේ කාසියේ වාසිය දිනා පළමුවෙන් පන්දුවට පහරදුන් ශ්‍රී ලංකා කණ්ඩායම නියමිත පන්දුවාර 50 අවසානයේ සියලුදෙනා දැවී ලබාගත් ලකුණු සංඛ්‍යාව 212 ක්.\nසිය පළමු ජාත්‍යන්තර එක්දින තරගයට පැමිණි අවිශ්ක ප්‍රනාන්දු කිසිදු ලකුණක් නොලබා දැවිගියා.\nධනංජය ද සිල්වා 76 යි. සචිත් පතිරණ ලකුණු 24 ක් ලබාගත්තා.\nමෙම තරගයේදී පාදයේ ආබාධයකට ලක්වු ඇන්ජෙලෝ මැතිව්ස් ලකුණු 29 ක් ලබා සිටියදී පිටියෙන් ඉවත්වුව ද දිල්රුවන් පෙරේරාගේ දැවී යාමෙන් පසු මැතිව්ස් යළි පිටියට පැමිණියා.\nඔහු ලබාගත් ලකුණු සංඛ්‍යාව 40 ක්.\nපිළිතුරු ඉනිම වෙනුවෙන් පන්දුවට පහරදුන් ඔස්ට්‍රේලියාව පන්දුවාර 31 ක් අවසානයේ කඩුලු 4 ක් පමණක් දැවී ජයග්‍රාහී ඉලක්කය පසුකලා.\nඒරන් ෆින්ච් වේගවත් ලකුණු 55 ක් රැස් කලේ පන්දු 19 කින්.\nඊට හතරේ පහර 8 ක් සහ හයේ පහර 3 ක් ඇතුලත් වුනා.\nඩේවිඩ් වෝනර් ලකුණු 19 යි. ජෝර්ජ් බේලි නොදැවී 90 යි.\nපන්දු යැවීමේදී සචිත් පතිරණ කඩුලු 3 ක් බිඳහෙලුවා.\nඔස්ට්‍රේලියාව සහ ශ්‍රී ලංකාව අතර පස්වන හා අවසන් එක්දින තරගය ලබන ඉරිදා පල්ලෙකැලේ ක්‍රීඩාංගණයේදී පැවැත්වීමට නියමිතයි.\nමෙම එක්දින තරගාවලියේ ශ්‍රී ලංකාව ජයග්‍රහණය කලේ කොළඹදී පැවති දෙවන එක්දින තරගය පමණයි.\nකෙසේවෙතත් ඔස්ට්‍රේලියාවට එරෙහි ටෙස්ට් තරගාවලියේ 3 ට බින්දුවක් ලෙස ජය හිමිවුයේ ශ්‍රී ලංකාවටයි.\nඑය වාර්තා අතරට ද එක්වුනේ වසර 17 කට පසු ඔස්ට්‍රේලියාවට එරෙහිව ශ්‍රී ලංකාව ලබාගත් ටෙස්ට් තරගාවලි ජය ලෙසටයි.\nඑමෙන්ම ඔස්ට්‍රේලියාවට එරෙහිව ශ්‍රී ලංකා කණ්ඩායම පුර්ණ ටෙස්ට් තරගාවලි ජයක් ලබාගත් පළමු අවස්ථාව ලෙසට  ද එය ඉතිහාසයට එක්වුනා.",
       "URL": "https://www.hirunews.lk/sports/141939/එක්දින-තරගාවලියේ-ජය-ඔස්ට්‍රේලියාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=387"
}