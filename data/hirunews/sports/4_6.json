{
       "Source": "hirunews",
       "Timestamp": "Saturday, 09 September 2023 - 23:05",
       "Headline": "සුපිරි හතර දෙනාගේ වටයේ දෙවන තරගයෙන් ශ්‍රී ලංකා කණ්ඩායමට ලකුණු 21 ජයක්",
       "News Content": "සුපිරි හතර දෙනාගේ වටයේ දෙවන තරගයෙන් ශ්‍රී ලංකා කණ්ඩායමට ලකුණු 21 ජයක් ලැබුවා.\nආසියානු කුසලාන ක්‍රිකට් තරගාවලියේ සුපිරි සිව් දෙනාගේ වටයේ දෙවන තරගය සේම ශ්‍රී ලංකාව සහභාගි වන පළමු තරගය අද (09) පැවැත්වුණා.\nතරගය පැවැත්වුණේ කොළඹ ආර්.ප්‍රේමදාස ක්‍රීඩාංගනයේ දී ඒ බංග්ලාදේශ කණ්ඩායම සමඟයි.\nඅද තරගයේ කාසියේ වාසිය බංග්ලාදේශ නායක Shakib Al Hasan විසින් හිමිකර ගත් අතර ඔහු පළමුව පන්දුවට පහරදීමට ශ්‍රී ලංකා කණ්ඩායමට ආරාධනා කළා.\nපන්දු ඕවර 50 දී ශ්‍රී ලංකා කණ්ඩායම කඩුලු 9 ක් දැවී ලකුණු 257ක් ලබා ගත්තා.\nපිළිතුරු ඉනිම ක්‍රීඩා කිරීමට පැමිණි බංග්ලාදේශ කණ්ඩායම පන්දු ඕවර 50 දී සියලු දෙනාම දැවී ලකුණු 236 ක් ලබා ගත්තා.\nඒ අනුව 2023 ආසියානු කුසලාන තරගාවලියේ සුපිරි හතර දෙනාගේ වටයේ දෙවන තරගය ශ්‍රී ලංකා කණ්ඩායම ලකුණු 21 කින් ජයග්‍රහණය කළා.\nශ්‍රී ලංකා ඉනිම ආරම්භ කරමින් පළමුව පන්දුවට පහරදීමට පිටියට පැමිණියේ ආරම්භක පිතිකරුවන් වන පැතුම් නිස්සංක හා දිමුත් කරුණාරත්නයි.\n5 පන්දු ඕවරයේ 3 වන පන්දුවේදී දිමුත් කරුණාරත්නට ක්‍රීඩාගාරයේ සුවපහසු අසුනක් කලින්ම වෙන් කර දෙන්නට බංග්ලාදේශ පන්දු යවන Hasan Mahmud සමත් වුණා. ඒ Mushfiqur Rahim අතට උඩ පන්දුවක් ලබා දෙමිනි.\nකුසල් මෙන්ඩිස් ලකුණු 50, පැතුම් නිස්සංක ලකුණු 40 යි. සධීර සමරවික්‍රම ලකුණු 93ක් ලබා ගත්තා.\nපන්දු යැවීමේදී Shoriful Islam කඩුලු 02, Taskin Ahmed කඩුලු 02, Hasan Mahmud කඩුලු 03 බැගින් ලබා ගත්තා.\nමේ අනුව බංග්ලාදේශ කණ්ඩායමට ලකුණු 258 ක ඉලක්කයක් හිමිවුණා.\nපිළිතුරු ඉනිම ක්‍රීඩා කිරීමට පැමිණි බංග්ලාදේශ කණ්ඩායමේ ආරම්භක පිතිකරු යුගලය වුයේ Mohammad Naim සහ Mehidy Hasan Miraz.\nලකුණු 28 ක් ලබා සිටි Mehidy Hasan Miraz 11 වන පන්දු ඕවරයේ පළමු පන්දුවේදීම දවා ගන්නට ශ්‍රී ලංකා නායක දසුන් ශානක සමත් වුණා.\nMehidy Hasan Miraz ලකුණු 28, Mohammed Naim ලකුණු 21, Mushfiqur Rahim ලකුණු 29, Towhid Hridoy ලකුණු 82.\nපන්දු යැවීමේදී දසුන් ශානක කඩුලු 03 , මහීෂ් තීක්ෂණ කඩුලු 03 ,මතීෂ පතිරණ කඩුලු 02 ,දුනිත් වෙල්ලාලගේ කඩුලු 01 බැගින් ලබා ගත්තා.\nඅද තරගය ජයග්‍රහණයත් සමග ශ්‍රී ලංකා කණ්ඩායමට ක්‍රිකට් ලෝක වාර්තාවක් පිහිටුවීමේ අවකාශයද ලැබුණා.\nඒ අඛණ්ඩව වැඩිම එක්දින තරග ගණනක් ජයග්‍රහණය කළ ලොව දෙවැනි කණ්ඩායම බවට පත්වෙමින්.\nඅඛණ්ඩව වැඩිම එක්දින තරග සංඛ්‍යාවක් ජයග්‍රහණය කර ලෝක වාර්තාවට හිමිකම් කියන්නේ ඕ්‍ස්ට්‍රේලියාව වන අතර අද තරගය ජයග්‍රහණයත් සමග හ්‍රී ලංකා කණ්ඩායම එලෙස වැඩිම එක්දින තරග සංඛ්‍යාවක් ජය ලැබු ලොව දෙවන කණ්ඩායම බවට පත්වීමේ කිරුළද අද ආර් ප්‍රෙමදාස පිටියේදී දිනා ගනු ලැබුවා.",
       "URL": "https://www.hirunews.lk/sports/347752/සුපිරි-හතර-දෙනාගේ-වටයේ-දෙවන-තරගයෙන්-ශ්‍රී-ලංකා-කණ්ඩායමට-ලකුණු-21-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=4"
}