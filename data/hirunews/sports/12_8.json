{
       "Source": "hirunews",
       "Timestamp": "Monday, 31 October 2022 - 19:56",
       "Headline": "පතල් නගරයට ක්‍රීඩාවේ වසන්තය කැඳවා ගෙන එන ලොව හොඳ ම ක්‍රීඩාංගනය \\'ඔප්ටස්\\'",
       "News Content": "පර්ත්හි වකා (WACA) හෙවත් බටහිර ඔස්ට්‍රෙලියානු ක්‍රිකට් සම්මේලන ක්‍රීඩාංගනයේ ඉතිරි ව ඇති ක්‍රිකට් ක්‍රීඩාවේ හොඳ ම මතකයන් කිසි දිනක අමතක නො වේ.\nඑකල පාසල් සිසුන් ලෙස ඔස්ට්‍රෙලියානු ගිම්හාන සමයේ දී සිඩ්නි සහ මෙල්බර්න් වැනි ක්‍රීඩාංගනවල පැවැත්වෙන තරග නැරඹීම සඳහා අපි පාසල් නිවාඩු දිනවල අලුයම 5:30ට අවදි විය යුතු ව තිබුණා.\nනමුත් එම තරග පර්ත් නුවර පැවැත්වූයේ නම්, ඒවා සාමාන්‍යයෙන් පෙරවරු 8.30ට ආරම්භ වීම නිසා අපට යම් අස්වැසිල්ලක් ඇති වූයේ පර්ත් සහ සිඩ්නි, මෙල්බර්න් වැනි අනෙකුත් ප්‍රධාන ඔස්ට්‍රෙලියානු නගර අතර පැය තුනක පමණ කාල වෙනසක් තිබීම හේතුවෙන්.\nඔබ මෙල්බර්න් සිට පර්ත් වෙත පැමිණෙන්නේ නම්, ඒ සඳහා පැය පහක ගුවන් ගමනකට එක්වන්නට ඔබට සිදු වන්නේ, ඔස්ට්‍රෙලියාවේ ඇති විශාලත්වය ඔබට ම තේරුම් ගැනීමට ඉඩ හරිමින්.\nපර්ත් ඔස්ට්‍රෙලියාවේ සෙසු ප්‍රදේශවලින් වෙන් වී ඇති පතල් කර්මාන්තයට නම් දැරූ නගරයක් වන අතර, එහි මිනිසුන් සහ එහි සංස්කෘතිය ද තරමක් දුරට ඔස්ට්‍රෙලියානු මහා සංස්කෘතියෙන් තරමක් වියුක්ත වී තිබෙනවා.\nලෝකයේ වේගවත් ම තණතීරුව ලෙස කීර්තියට පත් WACA තණතීරුව ක්‍රිකට් ක්‍රීඩාවේ විශිෂ්ටතම අවස්ථා ගණනාවකට හිමිකම් කියනවා.\nමෙම ඓතිහාසික ක්‍රිකට් ක්‍රීඩාංගනයේ සිට ගලක් ගැසිය හැකි තරමේ දුරකින් පිහිටා ඇති අතිනවීන තාක්ෂණ අනුකූල ව ඉදිකරන ලද ඔප්ටස් (Optus) නම් වූ නව ජාත්‍යන්තර ක්‍රිකට් ක්‍රීඩාංගනය වෙත ක්‍රිකට් ක්‍රීඩාව සංක්‍රමණය කරවන ලෙස WACA බලධාරීන්ගෙන් ඉල්ලීම් ගලාගෙන ආවා.\nපැරණි WACA ක්‍රීඩාංගනය හට සත්කාරකත්වය සැපයිය හැක්කේ ප්‍රේක්ෂකයන් 17,000කට පමණක් වීම මේ සඳහා ප්‍රධාන හේතුවක් වූ අතර නව ක්‍රීඩාංගණයට රසිකයන් 65,000කට සත්කාරකත්වය සැපයිය හැකි අතරම එය ක්‍රිකට් ක්‍රීඩාවට පමණක් වෙන් වූ ක්‍රීඩාංගනයක් නො වේ.\nඇත්ත වශයෙන්ම රග්බි සහ පාපන්දු වැනි සෘජුකෝණාස්‍රාකාර ක්‍රීඩා පිටි භාවිත කෙරෙන තරග සඳහා, මෙම පිටියේ ධාරිතාව ප්‍රේක්ශකයන් 70,000 දක්වා වැඩි කළ හැකියි.\nමෑතක දී නවසීලන්ත ඕල් බ්ලැක්ස් රග්බි කන්ඩායමේ විශිෂ්ට ක්‍රීඩා රටාව මෙම ක්‍රීඩාංගනය පිරී ඉතිරී ගිය ප්‍රේක්ෂකයන් 74,000 රසවින්දේ මින් පෙර කිසි දවසක පර්ත් නුවර තරගයක් නැරඹීම සඳහා එක් තැනකට එක් රොක් වූ වැඩි ම ප්‍රේක්ෂක පිරිසක් එක්තැන් කරමින්.\nජාත්‍යන්තර ක්‍රිකට් ක්‍රීඩාව WACA සිට Optus ක්‍රීඩාංගණය වෙත මාරු වීමට එක් ප්‍රධාන හේතුවක් වූයේ එහි ධාරිතාව යි.\nMCG, SCG, Gabba සහ Adelaide Oval වැනි අනෙකුත් ස්ථාපිත ඔස්ට්‍රෙලියානු ක්‍රිකට් ක්‍රීඩාංගන විශාල ප්‍රේක්ෂක සංඛ්‍යාවක් සඳහා පහසුකම් සැපයීමට කාලයත් සමඟ ඉදිරියට ගිය නමුත් WACA පිටිය විශාල අලුත්වැඩියා කිරීමට සහ සත්කාරකත්වය දැක්වීමට නො හැකි ව එකතැන පල් වූ අතර, මේ හේතුවෙන් ක්‍රීඩාංගණයට ජාත්‍යන්තර තරග වෙන් කිරීම ද අත්හැර දැමුණා.\nජාත්‍යන්තර ක්‍රීඩා ඉසව් ඔස්ට්‍රෙලියාවට ගෙන ඒමට ඇති සැලසුම් අතර නව ක්‍රීඩාංගනයේ නවීනතම පහසුකම් ප්‍රේක්ෂකයන්ට සහ ක්‍රීඩා පරිපාලකයින්ට වඩා වැඩි අවස්තාවක් ලබා දී තිබෙනවා.\nමෙම නව ක්‍රීඩාංගනයට 2027 දී ඔස්ට්‍රෙලියාවේ පැවැත්වෙන රග්බි ලෝක කුසලානයේ එකොළොස් වැනි සංස්කරණය තුළ දී විශාල තරග කිහිපයක් ම ලබා දීමට දැනටමත් ලෝක කුසලාන සංවිධායකයන් සැලසුම් කර තිබෙනවා.\nපර්ත් හි නව ක්‍රීඩා පිටියක් සඳහා සැලැස්ම 2003 වසරේ සිට ඉදිරිපත් කර ඇති අතර, මේ සඳහා ස්ථාන කිහිපයක් ම හඳුනා ගැනීමෙන් පසු ව WACA බලධාරීන් ක්‍රීඩාංගනය ආසන්නයේ දැනට පවතින ස්ථානය තෝරා ගත්තා.\nමෙම පිටිය ක්‍රිකට් ක්‍රීඩාවට අමතර ව විනෝදාස්වාද මධ්‍යස්ථාන, සම්මන්ත්‍රණ සහ අනෙකුත් විවිධ කාර්යයන් සඳහා ද පහසුකම් සපයනවා.\nඑය ලෝකයේ හොඳ ම ක්‍රීඩාංගනය සඳහා වන ජාත්‍යන්තර සම්මානයක් දිනා ගැනීම ක්‍රීඩාංගනයේ පරිපාලනය කාර්යක්ෂමතාවට ඇති හොඳ ම උදාහරණය යි.\nමෙම ක්‍රීඩාංගනයට පර්ත් නගර මධ්‍යයේ සිට නොමිලේ ෂටල් සේවාවක් ඇති අතර, ඒ හරහා නගරයේ සිට, ඔබ ඔප්ටස් ක්‍රීඩාංගනයේ දොරකඩට විනාඩි ගණනාවක දී ළඟා විය හැකි යි.\nමෙම ක්‍රීඩාංගණයට යාබද ව දුම්රිය සේවාවක් ද ඇති අතර, එහි එක් නැවතුමක් පර්ත් ක්‍රීඩාංගනය ලෙස හඳුන්වන අතර එහි සිට නගර මධ්‍යයට මිනිත්තු දහයක ගමනකින් ළඟා විය හැකි යි.\nWACA හි ජනමාධ්‍ය කුටිය මාධ්‍යවේදීන් දුසිමකට යන්තමින් ප්‍රමාණවත් වූ අතර, නව ස්ථානය මුද්‍රිත මාධ්‍යවේදීන් 200කට වඩා වැඩි ප්‍රමාණයකට පහසුකම් සපයන අතර රූපවාහිනිය සහ ගුවන් විදුලිය සඳහා ද වෙනම ජනමාධ්‍ය කුටි තනා තිබෙනවා.\nවර්ෂ 2014 දී ආරම්භ කරණ ලද මෙම ක්‍රීඩාංගනය ඉදිකිරීම වසර 2018 දී නිම කරන ලද අතර, ඒ සඳහා ඔස්ට්‍රෙලියානු රජයට ඔස්ට්‍රෙලියානු ඩොලර් බිලියන 1.6ක මුදලක් (ඇමරිකානු ඩොලර් බිලියනයකට වඩා වැඩි) වැය වුණා.\nකෙසේ වෙතත් ක්‍රිකට් ක්‍රීඩාව WACA ක්‍රීඩාගනය වෙතින් ඔප්ටස් පිටිය වෙත මාරු වුව ද නව ක්‍රීඩාංගණයේ තණතීරුව ද ලොව වේගවත්ම තණතීරුවට හිමි ගෞරවයට අයිතිවාසිකම් කියන්නේ එම ක්‍රීඩාංගනයේ තණතීරු සැකසීම සඳහා වකා ක්‍රීඩාංගනයේ තණතීරු සැකසීම භාවිත කළ මැටි විශේෂයම භාවිතා කර තිබීම හේතුවෙන්.\nපැරණි WACA පිටියේ ශ්‍රී ලංකාව සම්බන්ධ වූ අමතක නොවන අවස්තා කිහිපයක් ම තිබෙනවා.\nපැරණි බිමට ගිය ගමනක් ඒ මතකයන් යළිත් අවදි කළා.\nඒ අතරින් පළමු මතකය වන්නේ, ඔස්ට්‍රෙලියානු භූමියේ ශ්‍රී ලංකාවේ පළමු ටෙස්ට් තරගය පැවැත්වුණේ 1988 දී WACA හි දී වීම යි.\nමාස දෙකකට වැඩි කාලයක් පැවති 1995 සංචාරයේ ආරම්භක ටෙස්ට් තරගය ද WACA හි දී පැවැත්වුණු අතර, මේ තරගය හෂාන් තිලකරත්නගේ මුරණ්ඩු ප්‍රතිරෝධය සඳහා වඩාත් ප්‍රසිද්ධ යි.\nමෙම තරගයේ දී ඔස්ට්‍රෙලියානු වේගපන්දු යවන්නන්ගෙන් දිගින් දිගට ම එල්ල කෙරුණු කෙටි පන්දු හමුවේ ශරීරයට දරුණු පහරවල් කිහිපයක් එල්ල වුව ද සටන අත් නො හැරි හෂාන් ලොව වේගවත් ම තණතීරුවේ අතිවිශිෂ්ට ශතකයක් වාර්තා කිරීමට සමත්වුණා.\nඑය එදා මෙදා තුර ශ්‍රී ලාංකික පිතිකරුවෙකු වකා පිටිය තුළ රැස් කරගත් එකම ශතකය ද වනවා.\nඑමෙන්ම 2010 වසරේ දී ඔස්ට්‍රෙලියාව සමග පැවති T-20 තරගයේ දී ලකුණු 134ක ඉලක්කයක් හඹාගිය සංචාරක ශ්‍රී ලංකා කණ්ඩායම තරගයේ 15 වැනි ඕවරය වෙද්දී කඩුලු 3ක් දැවී ලකුණු 119ක් රැස්කරගෙන සිටියේ ජයග්‍රහනය ආසන්නයේ යි.\nනමුත් නායක කුමාර් සංගක්කාර 16 වැනි පන්දු ඕවරය තුළ දී එකදු ලකුණුක් හෝ ලබා නො ගන්නේ, තරගයේ උණුසුම් ශ්‍රී ලංකා කණ්ඩායම වෙත\nනැවත කැඳවා ගෙන එමින්.\nමෙහි දී ඔස්ට්‍රෙලියානු කණ්ඩායමේ නායක මයිකල් ක්ලාක් අනෙක් අන්තයේ පන්දුවට පහර දෙමින් සිටි තිසර පෙරේරාට එරෙහි ව පා දඟ පන්දු යැවීම සඳහා ක්‍රීඩකයෙකු කැඳවනවා.\nඔහුගේ පළමු පන්දු තුනට 6 පහර දෙකකින් හා හතරේ පහරකින් සංග්‍රහ කරන තිසර තරගය නිමා කරන්නේ, තවත් පන්දු ගණනාවක් ඉතිරි ව තිබිය දී.\nකෙසේ වෙතත් මෙසේ හදිසියේ කැඳ වූ පා දඟපන්දු යවන්නා පිළිබඳ ඉන් පසු වැඩිදුර තොරතුරු වාර්තා නොවූ නමුත් ඔහු පසු කලෙක පිතිකරුවෙකු ලෙසින් ඔස්ට්‍රෙලියානු කණ්ඩායමේ සිය ස්ථානය තහවුරු කරගන්නවා.\nඒ අන් කවරකු හෝ නොව ඔස්ට්‍රෙලියානු ක්‍රිකට් ක්‍රීඩාව ජාත්‍යන්තරයට දායාද කළ විශිෂ්ටතම පිතිකරුවකු වන ස්ටීව් ස්මිත්.\nමෙම ජයග්‍රහණය සංචාරයේ ඉතිරි තරග සඳහා ස්ථානය සැකසූ අතර ම ශ්‍රී ලංකාව ඉන් අනතුරු ව පැවති එක්දින තරගාවලිය ද ජයග්‍රහණය කිරීමට සමත් වූයේ ඔස්ට්‍රෙලියානු බිමේ දී ඔවුන්ගේ පළමු තරගාවලි ජයග්‍රහණය ද වාර්ථා කර ගනිමින්.",
       "URL": "https://www.hirunews.lk/sports/319335/පතල්-නගරයට-ක්‍රීඩාවේ-වසන්තය-කැඳවා-ගෙන-එන-ලොව-හොඳ-ම-ක්‍රීඩාංගනය-ඔප්ටස්",
       "Category": "Sports",
       "Parent URL": "https://www.hirunews.lk/sports/all-news.php?pageID=12"
}