{
       "Source": "hirunews",
       "Timestamp": "Monday, 12 March 2018 - 23:43",
       "Headline": "ඉන්දියාවට කඩුලු 6 ක ජයක්",
       "News Content": "නිදහස් කුසලාන තුන්කොන් 20 යි 20 තරගාවලියේ ශ්‍රී ලංකාව සමග පැවති තරගයෙන් කඩුලු 6ක ජයක් ලබාගැනීමට ඉන්දියාව සමත්වුනා.\nකොළඹ ආර් ප්‍රේමදාස ක්‍රීඩාංගණයේ පැවති තරඟය ආරම්භයට වර්ෂාවෙන් බාධා එල්ලවීම හේතුවෙන් දෙපිලටම හිමිවූ පන්දුවාර සංඛ්‍යාව 19 ක්.\nකාසියේ වාසිය දිනු ඉන්දියාවේ ආරාධනය මත පළමුවෙන් පන්දුවට පහරදුන් ශ්‍රී ලංකාව පන්දුවාර 19 අවසානයේ කඩුලු 9ක් දැවී ලකුණු 152ක් රැස්කරගත්තා.\nආරම්භක පිතිකරු ලෙස පිටියට පිවිස ප්‍රවේගකාරී ඉනිමක් ක්‍රීඩා කළ ධනුෂ්ක ගුණතිලක ලකුණු 17 කට සීමා කිරීමට ඉන්දීය සුපිරි ක්‍රීඩක සුරේෂ් රයිනා සමත් වූවා.\nඒ Shardul Thakur යොමුකළ පන්දුවකට ධනුෂ්ක එල්ලකළ වේගවත් පහරක් ගුවනට ඉපිලී සුපිරි ලෙස රැකගනිමින්.\nඅනතුරුව කුසල් මෙන්ඩිස් සමග එක්වූ සියල්ලන්ගේ බලාපොරොත්තුව වූ කුසල් ජනිත් අවාසනාවන්ත ලෙස දැවී යන්නේ පන්දුව කෙලින්ම කඩුල්ලේ වැදීමෙන්.\nWashington Sundar යොමුකළ පන්දුවකින් ලකුණු 3 ක් ලබාසිටි කුසල් ජනිත් දැවී යාමකට ලක්වුණා.\nඅනතුරුව පිටිය තුල ස්ථාවර වූ මෙන්ඩිස් තරංග සමඟ එක්ව අගනා සම්බන්ධතාවක් ගොඩනැගුවා.\nඑහිදී උපුල් තරංග පිටියෙන් ඉවත් වූයේ Vijay Shankarගේ පන්දුවක් කෙලින්ම කඩුල්ලේ වැදීමෙන්.\nතරංගගේ දැවී යාමත් සමඟ පිටියට පිවිසියේ අද තරඟයේ ශ්‍රී ලංකා කණ්ඩායම මෙහෙයවන නායක තිසර පෙරේරායි.\nපිටිය මොහොතකට යළි සැණකෙළියක් කළ තිසර Vijay Shankarගේ එම පන්දුවාරයේ අවසන් පන්දු දෙකම ගුවනේ තබමින් එකපෙලට දැවැන්ත හයේ පහර දෙකක් එල්ලකළා.\nකෙසේ වෙතත් Shardul Thakur ගේ පන්දුවකට තිසර එල්ලකළ පහරක් Yuzvendra Chahal විසින් ආරක්ෂාකාරීව රැකගැනීමත් සමඟ තිසරට ලකුණු 16 කින් සෑහීමකට පත්වීමට සිදුවූවා.\nශ්‍රී ලංකාව වෙනුවෙන් සුපිරි ඉනිමක් ක්‍රීඩාකළ ආරම්භක පිතිකරු කුසල් මෙන්ඩිස් ලකුණු 55ක් රැස්කරගත්තේ පන්දු 38කදීයි.\nඔහුගේ ඉනිමට හයේ 3 පහර ක් සහ හතරේ පහර 3 ක් ඇතුලත්.\nපන්දු යැවීමේදී ඉන්දියාව වෙනුවෙන් Shardul Thakur කඩුලු 4 ක් දවාගැනීමට සමත්වූවා.\nජයග්‍රහනය සඳහා ඉන්දියාවට හිමිවූ ඉලක්කය ලකුණු 153ක්.\nඒ අනුව පිටියට පිවිසි ඉන්දීය කණ්ඩායම පන්දුවාර 17යි පන්දු 3ක් අවසානයේ කඩුලු 4 ක් පමණක් දැවී ජයග්‍රාහී ඉලක්කය පසු කළා.\nමනීෂ් පාන්ඩේ නොදැවී ලකුණු 42 ක් සහ දිනේෂ් කාර්තික් නොදැවී ලකුණු 39 ක් ලබාගත්තා.\nසුරේෂ් රයිනා ලකුණු 27 ක් රැස් කළා.\nරෝහිත් ශර්මා ලකුණු 11 යි.\nලෝකේෂ් රාහුල් ලකුණු 18 ක් ලබාගත්තා.\nපන්දු යැවීමේදී අකිල ධනංජය කඩුලු 2 ක් බිඳහෙලුවා.\nමෙම තුන්කොන් 20 යි 20 තරගාවලියේ ඉන්දියාව තරග දෙකක් ජයග්‍රහණය කර ඇති අතර ශ්‍රී ලංකාව සහ බංග්ලාදේශය එක් තරගය බැගින් ජයගෙන තිබෙනවා.\nතරගාවලියේ මීළග තරගය ලබන බ්‍රහස්පතින්දා (14) ඉන්දියාව සහ බංග්ලාදේශය අතර කොළඹ ආර් ප්‍රේමදාස ක්‍රීඩාංගණයේදී පැවැත්වීමට නියමිතයි.",
       "URL": "https://www.hirunews.lk/sports/185751/ඉන්දියාවට-කඩුලු-6-ක-ජයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=247"
}