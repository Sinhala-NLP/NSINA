{
       "Source": "hirunews",
       "Timestamp": "Monday, 08 July 2019 - 7:57",
       "Headline": "නවසීලන්ත පිල අගෝස්තුවේ ශ්‍රී ලංකාවේ",
       "News Content": "නවසීලන්ත ක්‍රිකට් පිළ ලබන අගෝස්තු මාසයේ ශ්‍රී ලංකාවේ සංචාරයක නිරත වන බව ශ්‍රී ලංකා ක්‍රිකට් නිවේදනය කළා.\nඅගෝස්තු 3 වන දා දිවයිනට පැමිණෙන නවසීලන්ත පිළ සැප්තැම්බර් 7 වන දා දක්වා දිවයිනේ රැදී සිටින අතර, ටෙස්ට් තරඟ දෙකකට සහ විස්සයි විස්ස ජාත්‍යන්තර තරඟ 3කට සහභාගිවීමට නියමිතයි.\nඑම ටෙස්ට් තරඟ 2 ජාත්‍යන්තර ක්‍රිකට් සම්මේලනය මගින් හඳුන්වා දෙන අයි.සී.සී. ටෙස්ට් ශූරතා තරගාවලිය යටතේ පැවැත්වෙනු ඇති.\n2012 වසරෙන් පසු නවසීලන්ත පිළ ශ්‍රී ලංකාවේ ටෙස්ට් තරගාවලියකට සහභාගි වී නැහැ.\nමේ අතර, එංගලන්තයේ පැවැත්වෙන අයි.සී.සී. ලෝක කුසලාන තරගාවලියේ ඉන්දියාව සමඟ පැවති තරඟයෙන් අනතුරුව ශ්‍රී ලංකා නායක දිමුත් කරුණාරත්න ප්‍රකාශ කළේ ශ්‍රී ලංකාවේදී ලසිත් මාලිංගට ජයග්‍රාහී සමු ගැනීමක් ලබාදීමට කණ්ඩායම අපේක්ෂා කරන බවයි.\nඊට පෙර බංග්ලාදේශ පිළ ශ්‍රී ලංකාවේ සංචාරය කරන අතර එහිදී මාලිංගට උපහාරයක් වන ලෙස ක්‍රීඩා කිරීමට හැකි වනු ඇතැයි ඔහු විශ්වාසය පළ කළා.",
       "URL": "https://www.hirunews.lk/sports/219877/නවසීලන්ත-පිල-අගෝස්තුවේ-ශ්‍රී-ලංකාවේ",
       "Category": "Sports",
       "Parent URL": "https://www.hirunews.lk/sports/all-news.php?pageID=151"
}