{
       "Source": "hirunews",
       "Timestamp": "Wednesday, 23 May 2018 - 17:43",
       "Headline": "ඒ බී ඩිවිලියස් ජාත්‍යන්තර පිටියෙන් සමුගැනීමට තීරණය කරයි",
       "News Content": "දකුණු අප්‍රිකා කණ්ඩායමේ සුපිරි පිතිකරු ඒ බී ඩිවිලියස් ජාත්‍යන්තර ක්‍රිකට් පිටියෙන් විශ්‍රාම ගැනීමට තීරණය කර තිබෙනවා.\n34 හැවිරිදි පිතිකරුවා සමාජ මාධ්‍ය ඔස්සේ වීඩියෝවක් නිකුත් කරමින් සිය සමුගැනීම ප්‍රකාශයට පත්කර ඇති බවයි ක්‍රිකට් පුවත් සේවා සඳහන් කළේ.\nමේ වන විට ටෙස්ට් තරග 114 කට, එක්දින තරග 228 කට සහ 20 යි 20 තරග 78 කට ඔහු ක්‍රීඩා කර තිබෙනවා.\nමෙවර අයි පී එල් තරගාවලියේ දී ඩිවිලියස් නියෝජනය කළේ රෝයල් චැලේන්ජස් බැංගලෝර් කණ්ඩායමයි.\nතමා ක්‍රීඩාවෙන් මේ වන විට දැඩි වෙහෙසකට පත්ව සිටින අතර කණ්ඩායමේ තමාට ඇති ස්ථානය වෙනත් අයෙකුට හිමිකර දීමට මෙය හොඳම අවස්ථාව බව ද ඩිවිලියස් සිය වීඩියෝ පණිවුඩය මගින් ප්‍රකාශකර තිබෙනවා.\nසමුගැනීමට තීරණය කිරීම ඉතා අසීරු වුව ද මෙය සමුගැනීමට හොඳම කාලය බවයි ඔහු කියාසිටියේ.\nපසුගිය වසර කිහිපය පුරා තම ක්‍රීඩා දිවියේදී සහය දුන් පුහුණුකරුවන්ට මෙන්ම කණ්ඩායමේ සෙසු සාමාජිකයන්ට ස්තූතිය පළකරන බව ද ඒ බී ඩිවිලියස් ප්‍රකාශ කළා.",
       "URL": "https://www.hirunews.lk/sports/191405/ඒ-බී-ඩිවිලියස්-ජාත්‍යන්තර-පිටියෙන්-සමුගැනීමට-තීරණය-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=230"
}