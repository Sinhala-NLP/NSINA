{
       "Source": "hirunews",
       "Timestamp": "Thursday, 02 March 2017 - 15:12",
       "Headline": "ශ්‍රී ලංකා සංචාරයේදී මුශ්ෆිකර් රහීම්ට අහිමිවන දේ",
       "News Content": "බංග්ලාදේශ ක්‍රිකට් කණ්ඩායමේ කඩුලු රකින්නා ලෙසට කටයුතු කල මුශ්ෆිකර් රහීම් ඉන් ඉවත් කර  තිබෙනවා.\nකණ්ඩායම් කළමණාකරු සඳහන් කර ඇත්තේ ශ්‍රී ලංකාවට එරෙහි ටෙස්ට් තරගාවලියේදී ඔහු පිතිකරුවකු ලෙසට පමණක් කටයුතු කරන බවයි.\nඒ අනුව කඩුලු රකින්නා ලෙසට ලීටන් ඩාස් ශ්‍රී  ලංකාවට එරෙහි ටෙස්ට් තරගාවලියේදී බංග්ලාදේශ කණ්ඩායමේ කඩුලු රකින්නා ලෙසට පත්වනවා.\nක්‍රිකට් පුවත් සේවා පෙන්වා දෙන්නේ මුශ්ෆිකර් රහීම්ගේ කඩුලු රැකීම පිළිබඳ මෑත කාලීනව දැඩි කථාබහකට ලක්ව ඇති බවයි.\nඒ පසුගිය වසරේ පැවති ඇෆ්ගනිස්ථාන සංචාරයේදී කඩුලු දවා ගැනීමට තිබු අවස්ථා රැසක් ඔහුගෙන් ගිලිහී යාම හේතුවෙන්.\nඑමෙන්ම පසුගියදා අවසන් වු ඉන්දියාවට එරෙහි තරගාවලියේදී ද කඩුලු දවා ගැනීමට හැකිවු අවස්ථා කිහිපයක් මුශ්ෆිකර් රහීම්ගෙන් ගිලිහී ගිය බව සඳහන්.\nබංග්ලාදේශ ක්‍රිකට් බලධාරීන් ප්‍රකාශකර තිබුනේ ශ්‍රී ලංකා තරග සංචාරයට පෙර මේ සම්බන්ධයෙන් ඔහු සමග සාකච්ඡා කරන බවයි.\nඒ අනුව පිතිකරුවෙකු ලෙසට පමණක් කටයුතු කරන ලෙසට මුශ්ෆිකර්ට නිල වශයෙන් බංග්ලාදේශ පුහුණුකරු චන්දික හතුරුසිංහ සහ කණ්ඩායම් කළමණාකරු දැනුම්දී තිබෙනවා.\nඔහු කණ්ඩායමේ සිටින හොඳ පිතිකරුවකු ද බවයි කළමණාකරුවා පෙන්වා දෙන්නේ.\nඑමෙන්ම කඩුලු රැකීමෙන් ඉවත්වී පිතිකරුවෙකු ලෙසට කණ්ඩායමේ රැඳී සිටිමින් දක්ෂතා දැක්වු ක්‍රීඩකයන් පිළිබඳ මුශ්ෆිකර් රහීම්ට පැහැදිළි කර දුන් බව ද බංග්ලාදේශ කණ්ඩායම් කළමණාකරු සඳහන් කර තිබෙනවා.\nකඩුලු රකින්නෙකු / කණ්ඩායම් නායක මෙන්ම පිතිකරුවෙකු ලෙසට ද කටයුතු කිරීම ඉතා දුෂ්කර බවයි බංග්ලාදේශ කළමණාකරුවා ද සඳහන් කර ඇත්තේ.",
       "URL": "https://www.hirunews.lk/sports/155862/ශ්‍රී-ලංකා-සංචාරයේදී-මුශ්ෆිකර්-රහීම්ට-අහිමිවන-දේ",
       "Category": "Sports",
       "Parent URL": "https://www.hirunews.lk/sports/all-news.php?pageID=349"
}