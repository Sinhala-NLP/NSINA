{
       "Source": "hirunews",
       "Timestamp": "Tuesday, 11 August 2020 - 13:39",
       "Headline": "නවසීලන්තය ජාත්‍යන්තර ක්‍රිකට් තරඟ ඇරඹීමට සූදානම්",
       "News Content": "කොවිඩ් 19 ගෝලීය වසංගතය නිසා නතර වූ සිය ජාත්‍යන්තර ක්‍රිකට් තරඟ එළඹෙන ගිම්හානයේදී ආරම්භ කිරීමට සූදානම් බව නවසීලන්ත ක්‍රිකට් ආයතනය ප්‍රකාශ කළා.\nඒ අනුව, බටහිර ඉන්දීය කොදෙව්, පාකිස්ථාන, ඕස්ට්‍රේලියානු සහ බංග්ලාදේශ කණ්ඩායම් නවසීලන්තයට පැමිණෙන අතර, අදාළ රටවල ක්‍රිකට් පාලක මණ්ඩල ඒ බව සහතික කළේයැයි නවසීලන්ත ක්‍රිකට් ප්‍රධාන විධායක ඩේවිඩ් වයිට් කියා සිටියා.\nඊට අමතරව, නවසීලන්ත කණ්ඩායම ද  ඕස්ට්‍රේලියාවේ සංචාරය කිරීමට නියමිතයි.\nකොවිඩ් 19 වසංගතයෙන් පසු නැවතත් ක්‍රිකට් තරඟ ආරම්භ කිරීමේදී එංගලන්ත ක්‍රිකට් පාලක මණ්ඩලය අනුගමනය කළ සෞඛ්‍යාරක්ෂිත පිළිවෙත් එලෙසින්ම යෙදවීම කෙරෙහි නවසීලන්තයේ ද අවධානය යොමුව තිබෙනවා.",
       "URL": "https://www.hirunews.lk/sports/247584/නවසීලන්තය-ජාත්‍යන්තර-ක්‍රිකට්-තරඟ-ඇරඹීමට-සූදානම්",
       "Category": "Sports",
       "Parent URL": "https://www.hirunews.lk/sports/all-news.php?pageID=89"
}