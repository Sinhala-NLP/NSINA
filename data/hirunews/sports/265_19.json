{
       "Source": "hirunews",
       "Timestamp": "Wednesday, 10 January 2018 - 10:44",
       "Headline": "හේතු කියන කෝලිගෙන් හෙළිදරව්වක්",
       "News Content": "ඉන්දීය කණ්ඩායම සහ දකුණු අප්‍රිකානු කණ්ඩායම අතර පැවති පළමු ටෙස්ට් තරඟය පසුගියදා නිමාවට පත්වුණේ ලකුණු 72කජයක් දකුණු අප්‍රිකාවට හිමිකර දෙමින්.\nපළමු තරඟය පරාජය වීමෙන් පසුව ඉන්දීය කණ්ඩායමේ නායක  විරාත් කෝලි පවසා සිටියේ පිතිකරුවන්ගේ අතපසුවීම් මෙම තරඟය පරාජය වන්නට ප්‍රධාන හේතුව වූ බවයි.\nවිරාත් කෝලි මෙන්ම ඉන්දීය කණ්ඩායමේ දක්ෂ පිතිකරුවන් දෙදෙනෙක් වන රෝහිත් ශර්මාට සහ ශිකර් ධවාන්ටද මෙම තරඟය තුලදී ලකුණු අතරට පිවිසීමට දකුණු අප්‍රිකානු වේග පන්දු බලඇණිය ඉඩ ලබා දුන්නේ නැහැ.\nමේ අතර කේප් ටවුන්හි දී පැවති පළමු ටෙස්ට් තරඟයේදී ලෝකේශ් රාහුල් සහ අජින්ක්‍යා රෙහානි වෙනුවට ශිකර් ධවාන් සහ රෝහිත් ශර්මා කණ්ඩායමට එක්කර ගැනීම තමන් ගත් තීරණයක් බව ඉන්දීය නායකයා පසුගියදා මාධ්‍ය වෙත පවසා තිබෙනවා.\nඅපේ පන්දු රැකීම හොඳ මට්‌ටමක පැවතුනා,පන්දු යෑවීමත් හොඳ මට්ටමක තිබුණා, පළමු ඉනිමේදී දකුණු අප්‍රිකාණුවන්ට ලකුණු 77ක වාසියක්‌ හිමිවීමත් අපේ පසුබෑමට හේතුවක්‌ යනුවෙන් කෝලි වැඩිදුරටත් පවසා සිටියා.\nකෝලිගේ එම ප්‍රකාශයට ඉන්දීය කණ්ඩායමේ හිටපු නායක සව්රෝ ගංගුලි ප්‍රකාශයක් සිදුකර තිබෙනවා.\nගංගුලි පවසන්නේ කෝලිගේ එම තීරණය වැරදි තීරණයක් බවයි.\nශිකර් ධවාන් සහ රෝහිත් ශර්මාට වඩා ඉන්දියාවෙන් පිටත ක්‍රීඩා කරන තරඟවල දී ලෝකේශ් රාහුල් සහ අජින්ක්‍යා රෙහානි දක්ෂතා දක්වා ඇති ක්‍රීඩකයින් බව ගංගුලි වැඩිදුරටත් පවසා සිටිනවා.\nමෙවැනි තරඟාවලි වලදී ක්‍රීඩකයින් සිය රට තුල ක්‍රීඩා කරන විලාශය සහ දක්ෂතා මත නොව වෙනත් රටවලදී දැක්වූ දක්ෂතා පිළිබඳව වැඩි අවධානයක් යොමුකර කණ්ඩායමට එක්කර ගත යුතු බවයි ගංගුලි පවසන්නේ.",
       "URL": "https://www.hirunews.lk/sports/180664/හේතු-කියන-කෝලිගෙන්-හෙළිදරව්වක්",
       "Category": "Sports",
       "Parent URL": "https://www.hirunews.lk/sports/all-news.php?pageID=265"
}