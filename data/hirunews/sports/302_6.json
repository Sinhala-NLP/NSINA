{
       "Source": "hirunews",
       "Timestamp": "Friday, 01 September 2017 - 7:06",
       "Headline": "මාලිංග පරාජයට හේතු කියයි",
       "News Content": "මාලිංග පරාජයට හේතු කියයි\nඅත්දැකීම් සපිරි ජ්‍යෙෂ්ඨ ක්‍රීඩක පරම්පරාව කණ්ඩායමේ නොමැතිවීම පරාජයන්ට හේතුවක් බව ලසිත් මාලිංග පවසනවා.\nඊයේ ඉන්දියාව සමග පැවති තරග පරාජයෙන් පසු මාධ්‍ය වෙත අදහස් දක්වමින් ඔහු සඳහන් කළේ අත්දැකීම් ඇති ජ්‍යෙෂ්ඨයන් කණ්ඩායමේ සිටින්නේ නම් අත්දැකීම් අඩු ක්‍රීඩකයන් සමග ජාත්‍යන්තර තරගවලදී මෙවැනි අත්දැකීම්වලට මුහුණ නොදෙන බවයි.\nචාමර සිල්වා / තිලිණ කණ්ඩම්බි / ජෙහාන් මුබාරක් / මලිංග බණ්ඩාර / කුසල් ලොකුආරච්චි / කෞෂල්‍ය වීරරත්න / තරංග පරණවිතාන මෙන්ම මලින්ද වර්ණපුර වැනි ක්‍රීඩකයන් කණ්ඩායම සතුව සිටි අත්දැකීම් බහුල අය බවයි මාලිංග පෙන්වා  දුන්නේ.\nඔවුන් වසර කිහිපයක් ජාත්‍යන්තර තරග ක්‍රීඩා කිරීමෙන් පසු ඉවත් කිරීම් හමුවේ එම අත්දැකීම් කණ්ඩායමට ලබාගැනීමට නොහැකි වු බව ද ලසිත් මාලිංග ප්‍රකාශ කළා.\nපසුගිය සමයේදී ශ්‍රී ලංකා කණ්ඩායම තුල එක්දින තරග 100 කට වඩා ක්‍රීඩා කළ හෝ තරග 50 කට වඩා වැඩි සංඛ්‍යාවක්  ක්‍රීඩා කර අත්දැකීම් ඇති ක්‍රීඩකයන් සිටි බවයි ඔහු කියාසිටියේ.\n2004 වසරේදී තමා කණ්ඩායම නියෝජනය කරන විට කණ්ඩායමේ අත්දැකීම් ඇති ජ්‍යෙෂ්ඨයන් 8 දෙනෙකු පමණ සිටි බව මාලිංග පෙන්වා දුන්නා.\nඑහෙත් මෑත කාලීනව එම තත්වය ක්‍රමයෙන් වෙනස්වී ඇති අතර ලොව ඕනෑම කණ්ඩායමක නවකයන් අතර ජ්‍යෙෂ්ඨ පරිපුර්ණ ක්‍රීඩකයන් සිටීම තුලින් ජයග්‍රහණයට මග පෑදෙන බව ලසිත් මාලිග ප්‍රකාශ කළා.\nඑමෙන්ම වත්මන් කණ්ඩායම දක්ෂතා අතරට පිවිසීමට හැකි හොඳම කණ්ඩායමක් ලෙසටයි මාලිංග විශ්වාසය පළකරන්නේ.\nදිගින් දිගටම පරාජයේ ආස්වාදය පමණක්ම භුක්ති විදින ශ්‍රී ලංකා ක්‍රිකට් කණ්ඩායම ඊයේ (31) තවත් දැවැන්ත පරාජයකට මුහුණ දුන්නා.\nඒ ඉන්දියාව සමග කොළඹ ආර්.ප්‍රේමදාස ක්‍රීඩාංගනයේ පැවති සිව් වන එක්දින තරගය පරාජයට පත්වීමත් සමගයි.\nදහසකට ආසන්න පොලිස් නිලධාරින් පිරිසක් ආරක්ෂාවට යොදවා සිටි අතර පොලිස් කැරලි මර්දන ඒකකය ද ඊයේ තරගයට සීරුවෙන් තබා තිබුණේ පසුගියදා ඇති වූ කලහකාරි සිද්ධීන් මුල් කර ගනිමිනුයි.\nතරගයේ ආරක්ෂාවට පොලිස් නිලධාරින් විශාල සංඛ්‍යාවක් යොදවා තිබුණ ද ඊට සාපේක්ෂව ක්‍රීඩා ලෝලීන් පැමිණ නොසිටීම ද විශේෂත්වයක් වුණා.\nඊයේ තරගයේදී කාසියේ වාසිය දිනා පළමුවෙන් පන්දුවට පහරදුන් ඉන්දීය ක්‍රීඩකයින් සිය පන්දුවාර 50 තුළ කඩුලූ 5 ක් දැවී ලකුණු 375 ක් ලබා ගත්තා.\nවිදෙස් කණ්ඩායමක් මෙරට රැස් කළ වැඩිම ලකුණු සංඛ්‍යාව ද මෙයයි.\nතරගයේ පිළිතුරු ඉනිම ක්‍රීඩා කළ ශ්‍රී ලංකා කණ්ඩායම පන්දුවාර 42 යි පන්දු 4 කදී සියල්ලන් දැවී රැස් කළ ලකුණු සංඛ්‍යාව 207 ක්.\nඇන්ජලෝ මැතිව්ස් පමණක් සටන්කාමී අයුරින් ලකුණු 70 ක් රැස් කළා.\nකෙසේ වෙතත්, එහිදී ශ්‍රී ලංකාව මෙම තරඟය පරාජයට පත්වූයේ ලකුණු 168 කින්.",
       "URL": "https://www.hirunews.lk/sports/169884/මාලිංග-පරාජයට-හේතු-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=302"
}