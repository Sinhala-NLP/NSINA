{
       "Source": "hirunews",
       "Timestamp": "Wednesday, 30 January 2019 - 9:00",
       "Headline": "හතුරුසිංහගේ ඒකාධිකාරය බිඳ වැටෙයි",
       "News Content": "ශ්‍රී ලංකා ක්‍රිකට් කණ්ඩායම තේරීමේදී ප්‍රධාන පුහුණුකරු චන්දික හතුරුසිංහ සතුව මෙතෙක් කලක් පැවති ඒකාධිකාරය බිඳ වැටී තිබෙනවා.\nඒ සංචාරයක් අතරතුර කණ්ඩායම තීරණය කිරීමේ බලය ද තේරීම් කමිටුව වෙත පවරන්නට ශ්‍රී ලංකා ක්‍රිකට් නිසි බලධාරීවරයා පියවර ගැනීමත් සමගයි.\nනම්කළ සංචිතයකින් ක්‍රිකට් තරඟ සංචාරයක් අතරතුරදී තරඟයක් සඳහා කණ්ඩායම නම් කිරීමේ බලය මෙතෙක් පැවතුනේ කණ්ඩායම් නායක, කළමනාකරු සහ ප්‍රධාන පුහුණුකරු සතුවයි.\nකෙසේ වෙතත් චන්දික හතුරුසිංහ පුහුණුකරු ලෙස පත්වීමත් සමඟ ඔහු මෙම තේරීම් සම්පූර්ණයෙන්ම තම අභිමතය පරිදි සිදු කරන බව කලක පටන් කණ්ඩායමේ අභ්‍යන්තර ආරංචි මාර්ග ඔස්සේ වාර්තා වුණා.\nඅසන්ත ද මෙල් ප්‍රමුඛ ශ්‍රී ලංකා ක්‍රිකට් තේරීම් කමිටුව පසුගියදා ක්‍රීඩා අමාත්‍යවරයා මුණගැසී තිබෙන්නේ මෙවන් පසුබිමකයි.\nඑහිදී අදාළ තත්ත්වය පිළිබඳ පැහැදිලි කිරීමෙන් අනතුරුව පුහුණුකරුට කණ්ඩායම තේරීමේ බලය අහෝසි කරමින් ක්‍රීඩා අමාත්‍යංශ ලේකම් සහ ක්‍රිකට් ආයතන නිසි බලධාරී චූලානන්ද පෙරේරාගේ අත්සනින් යුතු ලිපියක් ඊයේ (29) තේරීම් කමිටු සභාපතිවරයා වෙත නිකුත් කර තිබෙනවා.\nමේ අනුව තරඟාවලියක් අතරතුර කණ්ඩායම තේරීමේ බලය හිමි වන්නේ කණ්ඩායමේ නායකයාට, කළමනාකරුට සහ තේරීම් කමිටුවටයි.\nක්‍රීඩා අමාත්‍යංශයේ නව නියෝගය අනුව පුහුණුකරුට තේරීම් සඳහා සිය මතය ඉදිරිපත් කිරීමේ අවස්ථාව පමණක් හිමිවන බව තේරීම් කමිටු ප්‍රධානී අසන්ත ද මෙල් හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/sports/209326/හතුරුසිංහගේ-ඒකාධිකාරය-බිඳ-වැටෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=181"
}