{
       "Source": "hirunews",
       "Timestamp": "Tuesday, 16 April 2013 - 13:20",
       "Headline": "ශ්‍රී ලංකා ක්‍රිකට් නිළවරණය ඇරඹේ.",
       "News Content": "ශ්‍රී ලංකා ක්‍රිකට් ආයතනයේ නිලවරණය මීට සුළු මොහොතකට පෙර කොළඹ - බණ්ඩාරනායක සම්මන්ත්‍රණ ශාලාවේ දී ආරම්භ වුණා. සභාපති ධුරය සඳහා නිතරගයෙන් පත්වූ ජයන්ත ධර්මදාස මේ වන විට මූලාසනයේ අසුන්ගෙන සිටින බවයි එහි සිටින අප මාණ්ඩලික වාර්තාකරු සඳහන් කළේ. ශ්‍රී ලංකා ක්‍රිකට් ලේකම් ධුරයට නිතරගයෙන් තේරී පත්වූ නිශාන්ත රණතුංග නිලවරණය මෙහෙය වීමේ කටයුතුවලට එක්ව සිටින බව සඳහන්.  ශ්‍රී ලංකා ක්‍රිකට් ආයතනයේ භාණ්ඩාගාරික, උපභාණ්ඩාගාරික, උපලේකම් සහ උප සභාපති ඇතුළු තවත් තනතුරු කිහිපයක් සඳහා නිලධාරීන් තෝරා ගැනීම අද පැවැත්වෙන නිළවරණයේ දී සිදුකෙරෙනවා. ඒ සඳහා ඡන්දය භාවිතා කිරීමට සුදුසුකම් ලැබූ සංඛ්‍යාව 147ක්. ශ්‍රී ලංකා ක්‍රිකට් ආයතනයේ මෙවර නිළවරණය ප්‍රථම වතාවට රහස් ඡන්දයක් ලෙසයි පැවැත්වෙන්නේ.",
       "URL": "https://www.hirunews.lk/sports/57251/ශ්‍රී-ලංකා-ක්‍රිකට්-නිළවරණය-ඇරඹේ",
       "Category": "Sports",
       "Parent URL": "https://www.hirunews.lk/sports/all-news.php?pageID=541"
}