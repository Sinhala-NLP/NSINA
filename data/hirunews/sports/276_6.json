{
       "Source": "hirunews",
       "Timestamp": "Tuesday, 05 December 2017 - 16:55",
       "Headline": "ශ්‍රී ලංකාවට සුවිශේෂී තරගයකට දින නියම වෙයි",
       "News Content": "ශ්‍රී ලංකා කණ්ඩායම බාර්බඩෝස්හි කෙන්සින්ග්ටන් ඕවල් ක්‍රීඩාංගණයේදී ටෙස්ට් තරගයකට සහභාගී වීමට  නියමිතව තිබෙනවා.\nබටහිර ඉන්දීය කොදෙව් ක්‍රිකට් ආයතනයයි මේබව හෙළිකර ඇත්තේ.\nඒ අනුව ශ්‍රී ලංකාව මෙම ක්‍රීඩාංගණයේදී සහභාගී වන පළමු ටෙස්ට් තරගය ලෙසට මෙය ඉතිහාසයට එක්වනු ඇති.\nලබන වසරේ මැයි සිට ජුනි මාසය දක්වා කොදෙව්වන් සමග පැවැත්වෙන ටෙස්ට් තරගාවලියකට ශ්‍රී ලංකාව සහභාගී වීමට නියමිතයි.\nඑහිදී පැවැත්වෙන දෙවන ටෙස්ට් තරගයයි බාර්බඩෝස්හිදී පැවැත්වීමට නියමිතව ඇත්තේ.\nඑය ජුනි 14 වනදා ආරම්භ වනවා.\nපළමු තරගය ජුනි 6 වනදා ආරම්භ වන්නේ ටි‍්‍රනිඩෑඩ්හි ක්වීන්ස් පාර්ක් ක්‍රීඩාංගණයේදීයි.\nතුන්වන තරගය ශාන්ත ලුසියා හි ඩැරන් සැමී ක්‍රීඩාංගණයේදී පැවැත්වෙනු ඇති.\nඑමෙන්ම ශ්‍රී ලංකා කණ්ඩායම ටි‍්‍රනිඩෑඩ්හි බ්‍රයන් ලාරා ක්‍රීඩාංගණයේදී දින 3 ක තරගයකට ද සහභාගී වන බවයි කොදෙව් ක්‍රිකට් ආයතනය සඳහන් කර ඇත්තේ.\nමෙම තරගාවලිය වසර 10 කට පසු ශ්‍රී ලංකාව බටහිර ඉන්දීය කොදෙව් රාජ්‍යයට සංචාරය කරන පළමු අවස්ථාව ලෙසටයි ඉතිහාසයට එක්වන්නේ.\nඅවසන් වරට රටවල් දෙක ටෙස්ට් තරගාවලියකට සහභාගී වුයේ 2008 වසරේ මාර්තු මාසයේදීයි.\nඅනතුරුව ශ්‍රී ලංකාව කොදෙව් රාජ්‍යයේ සංචාරයන්ට එක්වුව ද ටෙස්ට් තරගාවලියකට සහභාගී වුයේ නැහැ.\nඑමෙන්ම ශ්‍රී ලංකාව සහ කොදෙව්වන් අතර කොදෙව් රාජ්‍යයේදී පැවැත්වෙන හතරවන ටෙස්ට් තරගාවලිය ලෙසට ද මෙය වාර්තා අතරට එක්වනවා.\nකෙන්සින්ටන් ඕවල් යන කොදෙව් රාජ්‍යයේ ඇති ප්‍රධානතම ක්‍රිකට් ක්‍රීඩාංගණය ලෙසටයි සැලකෙන්නේ.\nමෙම ක්‍රීඩාංගණයේ සෑම කණ්ඩායමකටම ක්‍රීඩා කිරීමට අවස්ථාවක් හිමිවන්නේ නැහැ.\nඊට හේතුව කොදෙව්වන්, එංගලන්තයේ ලෝඩ්ස් ක්‍රීඩා පිටිය මෙන් මෙම ක්‍රීඩාංගණයට සැලකිල්ලක් දැක්වීමයි.\nඑබැවින් ශ්‍රී ලංකා කණ්ඩායමට මෙය සුවිශේෂී අවස්ථාවක් වනවා.",
       "URL": "https://www.hirunews.lk/sports/177642/ශ්‍රී-ලංකාවට-සුවිශේෂී-තරගයකට-දින-නියම-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=276"
}