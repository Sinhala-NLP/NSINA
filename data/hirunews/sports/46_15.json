{
       "Source": "hirunews",
       "Timestamp": "Wednesday, 04 August 2021 - 14:08",
       "Headline": "ඔලිම්පික් කමිටුවට චෝදනාවක්  (වීඩියෝ)",
       "News Content": "2020 ටෝකියෝ ඔලිම්පික් උළෙල නියෝජනය කළ ශ්‍රී ලංකා කණ්ඩායමට ක්‍රීඩක ක්‍රීඩිකාවන් 9 දෙනෙකු සහ නිලධාරින් 17 දෙනෙකු ඇතුළත්ව සිටියා.\nතරගාවලියේ තරග ඉසව්වන් අද 12 වැනි දිනටත් ක්‍රියාත්මක වෙද්දී ශ්‍රී ලංකා ක්‍රීඩක ක්‍රිඩිකාවන් කල්වේලා ඇතිවම තරගාවලිය නිමා කළා.\nඒ තරගාවලියට එක්වූ එකඳු හෝ මෙරට ක්‍රීඩකයෙකුට හෝ ක්‍රීඩිකාවකට පෞද්ගලික හොඳම දස්කම් හෝ දක්වන්නට නොහැකිව තරගාවලියේ ඉවත් වූ\nපසුබිමකයි.\nමෙවර ටෝකියෝ ගිය ක්‍රීඩා අමාත්‍යංශයේ අනුමැතිය හිමි වූ ශ්‍රී ලංකා ඔලිම්පික් කණ්ඩායමට භෞත චිකිත්සකවරයකු ඇතුලත්ව සිටියේ නැහැ.\nනමුත් ටෝකියෝ යෑමට පෙර ජාතික ඔලිම්පික් කමිටුව විසින් ක්‍රීඩා අමාත්‍යවරයාගේ අනුමැතිය සඳහා යොමු කළ ශ්‍රී ලංකා කණ්ඩායමට ජාතික ක්‍රීඩා වෛද්‍ය ඒකකය නිර්දේශ නොකළ භෞත චිකිත්සකවරයකු ඇතුළත් කර තිබුනා.\nඑහිදී ක්‍රීඩා අමාත්‍යංශ බලධාරීන් පවසා ඇත්තේ, ජාතික ක්‍රීඩා වෛද්‍ය ඒකකයේ නිර්දේශිත භෞත චිකිත්සකවරයකු තරගාවලිය සඳහා එක්කර ගන්නා ලෙසටයි.\nනමුත් ඉන් අනතුරව ජාතික ඔලිම්පික් කමිටු බලධාරීන් පවසා ඇත්තේ,ජගත් ඔලිම්පික් කමිටුව මෙවර ඔලිම්පික් තරගාවලිය සඳහා භෞත චිකිත්සකවරුන් එක් කර ගැනීම සඳහා අවසර ලබා නොදීමට තීරණය කර ඇති බවත්,ඒ අනුව අදාළ නම ශ්‍රී ලංකා ඔලිම්පික් කණ්ඩායමෙන් ඉවත් කිරීමට කටයුතු කල බවත්ය.\nඑසේ තිබියදී කණ්ඩායමේ භෞත චිකිත්සක බවට පවසමින් අදාළ විෂය පිලිබඳ කිසිම සුදුසුකමක් නොමැති ශ්‍රී ලංකා මල්ලවපොර සම්මේලනයේ හිටපු සභාපති ප්‍රදීප් පෙරේරා ජපානය බලා පිටත්ව ගියේ කාගේ කාගේ වුවමනාවක් මත ද ?\n2017 වසරේ සිට 2019 වසර දක්වා කාලවකවානුවේදී ශ්‍රී ලංකා මල්ලවපොර සම්මේලනයේ සභාපතිවරයා ලෙස කටයුතු කළ ඔහුගේ ධූර කාලයේදී\n2019 දකුණු ආසියානු ක්‍රීඩා උලෙළට ශ්‍රී ලංකා මල්ලවපොර කණ්ඩායම සූදානම් කිරීමේදී රුපියල් ලක්ෂ 36කට ආසන්න මුල්‍ය අවභාවිතාවක් සම්බන්ධයෙන් ද චෝදනා එල්ල වුණා.\nඑම මූල්‍ය වංචාව සම්බන්ධයෙන් සොයා බලන්නට ක්‍රීඩා අමාත්‍යංශය විසින් පත් කළ අභියාචනා කමිටුව මගින් ද එය තහවුරු කර තිබුණා.\nඑවැනි වට පිටාවක් තුළ ජාතික ඔලිම්පික් කමිටුව ක්‍රීඩා අමාත්‍යංශයේ ඇස් වලටද ද වැලිගසමින් තම හිතුමනාපයට කටයුතු කලේ කාගේ හයියකින්ද..\nදැන් කලක පටන් අපට දකින්නට ලැබෙන්නේ මෙරට ඔලිම්පික් කමිටුවට බහිරවයින් සේ අරක්ගෙන සිටින බලධාරීන් තම හිතවතුන්ට සැලකීම සඳහා\nමෙවන් ජාත්‍යන්තර තරගාවලි යොදා ගන්නා බවයි.\nකණගාටුවට කරුණ වන්නේ පත්වන සෑම ක්‍රීඩා අමාත්‍යවරයෙකුම ඉදිරියේ නොමැති බලයක් මවා පාමින් මෙරට ජාතික ඔලිම්පික් කමිටු බලධාරීන් කරනා මේ නාඩගමට නැවතීමේ තිත තැබීමට සමත් අයෙකු තවමත් නොමැති වීමයි.",
       "URL": "https://www.hirunews.lk/sports/278846/ඔලිම්පික්-කමිටුවට-චෝදනාවක්-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=46"
}