{
       "Source": "hirunews",
       "Timestamp": "Friday, 29 May 2015 - 8:21",
       "Headline": "ජගත් පාපන්දුව කාටද?",
       "News Content": "ලෝක පාපන්දු ක්‍රීඩාවේ ප්‍රධානීන්ට ඇමෙරිකාව දූෂණ චෝදනා විභාගයක් ආරම්භ කර තිබියදී ජාත්‍යන්තර පාපන්දු සම්මේලනයේ තීරණාත්මක නිලවරණය අද (29) පැවැත්වෙනවා. එය කල්දමන ලෙස ඉදිරිපත් වූ ඉල්ලීම් ප්‍රතික්ෂේප කළ ෆීෆා සභාපති සෙප් බ්ලැටර් කියා සිටියේ ඇතැම් පුද්ගලයන්ගේ ක්‍රියාමාර්ගවලට තමාට වගකිව නොහැකි බවයි. එවැනි දූෂණ සිදුව ඇත්නම් එය ලැජ්ජාවට පත්විය යුතු කරුණක් බවත් ඔවුන්ට එරෙහි ක්‍රියාමාර්ගවලට තමා විරුද්ධ නොවන බවත්, ඔහු වැඩිදුරටත් සඳහන් කළා.\nඇමෙරිකානු දූෂණ පරීක්ෂණය ආරම්භ වද්දී ෆීෆා කොංග්‍රසය ඊයේ ස්විට්සර්ලන්තයේ සූරිච් නුවරදී රැස් වුණා. පාපන්දු ක්‍රීඩාවේ දූෂණ පිළිබඳ පරීක්ෂණයට ඇමෙරිකාව සමග ස්විට්සර්ලන්තය ද එක්ව සිටිනවා. චෝදනා එල්ල වූ ජගත් පාපන්දු බලධාරීන් 14 දෙනා අතුරෙන් 7 දෙනෙකු අත්අඩංගුවට ගැනුණේ ද ස්විට්සර්ලන්තයේදීයි.\n2010 වසරේ ලෝක කුසලාන තරගාවලිය දකුණු අප්‍රිකාවට ලබාදීමේදී මෙන්ම, 2018 වසරේ රුසියාවේ සහ 2022 වසරේ කටාරයේ පැවැත්වීමට නියමිත ලෝක කුසලාන තරගාවලිවල සත්කාරකත්වය ලබාදීමේදී අල්ලස් ලබා ගත් බව මොවුන්ට එරෙහිව එල්ල වී ඇති ප්‍රධාන චෝදනාවක්.",
       "URL": "https://www.hirunews.lk/sports/110367/ජගත්-පාපන්දුව-කාටද",
       "Category": "Sports",
       "Parent URL": "https://www.hirunews.lk/sports/all-news.php?pageID=467"
}