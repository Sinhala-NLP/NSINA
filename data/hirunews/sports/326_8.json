{
       "Source": "hirunews",
       "Timestamp": "Monday, 12 June 2017 - 9:43",
       "Headline": "ශ්‍රී ලංකා - පාකිස්ථාන තීරණාත්මක තරඟය අද",
       "News Content": "අයි.සී.සී. ශූරයන්ගේ කුසලාන ක්‍රිකට් තරඟාවලියේ ශ්‍රී ලංකාව සහ පාකිස්තානය අතර තරඟය අද පැවැත්වෙනවා.\nඅවසන් පූර්ව වටයට සුදුසුකම් ලැබීම සඳහා අද තරඟය ශ්‍රී ලංකාවට මෙන්ම පාකිස්ථානයටද තීරණාත්මක වනු ඇති.\nපසුගියදා (10) පුහුණුවීම් අතරතුර පන්දුවක් හිසේ වැදීමෙන් අනතුරකට ලක්වූ තුන් ඉරියව් ක්‍රීඩක තිසර පෙරේරා අද කණ්ඩායමට ක්‍රීඩා කරන බව ශ්‍රී ලංකා ක්‍රිකට් කණ්ඩායමේ නායක ඇන්ජලෝ මැතිව්ස් ප්‍රකාශ කළා.\n1975 වසරේ සිට ශ්‍රී ලංකාව සහ පාකිස්තානය එක්දින තරගවලදී 147 වතාවකදී එකිනෙකා මුණගැසී ඇති අතර, එහිදී පාකිස්තානය තරඟ 89ක්  ද ශ්‍රී ලංකාව තරඟ 58ක් ද ජය ගෙන තිබෙනවා.\nතරඟයක් සමව ඇති අතර, විසඳුමකින් තොරව අවසන් වී ඇති තරඟ සංඛ්‍යාව 04ක්.\nමේ අතර තරඟාවලියට පෙර විස්තර විචාරකයන්ගෙන් සිදුකළ අදහස් විමසීමකදී මෙවර තරඟාවලියේ අවසන් මහා තරගය සදහා ඔස්ට්‍රේලියාව සහ ඉන්දියාව සුදුසුකම් ලබනු ඇති බවත් ඔස්ට්‍රේලියාව ශූරතාව දිනාගනු ඇති බවත් හිටපු ශ්‍රී ලංකා ක්‍රීඩක කුමාර් සංගක්කාර අනාවැකි පළ කළා.\nඑහෙත් පසුගියදා එංගලන්තය හමුවේ ඕස්ට්‍රේලියාව ලද පරාජයත් සමඟ ඉතිහාසයේ පළමු වරට අයි.සී.සී. තරඟාවලියක අවසන් පුර්ව වටයට පිවිසෙන්නට බංග්ලාදේශයට හැකිවුණා.",
       "URL": "https://www.hirunews.lk/sports/163368/ශ්‍රී-ලංකා-පාකිස්ථාන-තීරණාත්මක-තරඟය-අද",
       "Category": "Sports",
       "Parent URL": "https://www.hirunews.lk/sports/all-news.php?pageID=326"
}