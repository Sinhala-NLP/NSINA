{
       "Source": "hirunews",
       "Timestamp": "Wednesday, 08 May 2019 - 7:13",
       "Headline": "මුම්බායි කණ්ඩායම පස්වන වරටත් IPL අවසන් මහා තරඟයට සුදුසුකම් ලබයි - (වීඩියෝ)",
       "News Content": "ඉන්දීය ප්‍රිමියර් ලිග් තරඟාවලියේ ඊයේ (07) පැවැති පළමු සුදුසුකම් ලැබීමේ තරඟයෙන් මුම්බායි ඉන්දියන්ස් කණ්ඩායම කඩුලු 6කින් ජය ගැනීමට සමත් වුණා.\nචෙන්නායි හි එම්. ඒ. චිදම්බරම් ක්‍රීඩාංගණයේ පැවැත්වුණු තරඟයේ කාසියේ වාසිය දිනාගත් චෙන්නායි කණ්ඩායම තීරණය කළේ පළමුව පන්දුවට පහර දීමටයි.\nකෙසේ වෙතත් තරඟයේ මුල සිටම මුම්බායි කණ්ඩායම තරඟයේ පාලනය සියතට ගත් අතර ලකුණු 32ක් වන විට චෙන්නායි කණ්ඩායමේ මුල් පෙළ ප්‍රහාරාත්මක පිතිකරුවන් තිදෙනෙක් යළිත් ක්‍රීඩාගාරය වෙත යැවීමට මුම්බායි පන්දු යවන්නන්ට හැකි වුණා.\nතරඟයේ පළමු පන්දුවාරය යැවූ මාලිංග එහිදී එක් ලකුණක් පමණක් ලබාදීමට වග බලා ගත්තා.\nඒ අනුව ඔවුන් පන්දුවාර 20 අවසානයේ කඩුලු 4ක් දැවී ලකුණු 131ක් ලබාගත්තා.\nචෙන්නායි කණ්ඩායම වෙනුවෙන් Ambati Rayudu නොදැවී ලකුණු 42ක් ලබා ගත් අතර නායක එම්. එස් දෝනි ලකුණු 37ක් ලබා ගැනීමට සමත් වුණා.\nලකුණු 132ක ජයග්‍රාහී ඉලක්කයක් හඹා ගිය මුම්බායි කණ්ඩායම පන්දුවාර 18යි පන්දු 3කදී කඩුලු 4කට ලකුණු 132ක් ලබාගෙන ඉලක්කය හඹා යාමට හැකි වු අතර මුම්බායි කණ්ඩායම වෙනුවෙන් සුර්යකුමාර් යාදෙව් හතරේ පහර 10ක් සමඟින් නොදැවී ලකුණු 71ක් ලබා ගත්තා.\nපන්දු යැවීමේදී ඉමරාන් තාහිර් ලකුණු 33කට කඩුලු 2ක් බිඳ හෙලුවා.\nතරඟාවලියේ අවසන් වටයේ දෙවන තරගය අද (8) දිල්ලි කැපිටල්ස් කණ්ඩායම සහ සන්රයිසස් හයිද්‍රාබාද් කණ්ඩායම අතර පැවැත්වීමට නියමිතයි.\nඑම තරඟයෙන් පරාජයට පත් වන කණ්ඩායමට තරඟාවලියෙන් ඉවත් වීමට සිදු වන අතර, ජය ගන්නා කණ්ඩායම චෙන්නායි සුපර් කිංග්ස් කණ්ඩායම සමගින් අවසන් වටයේ තෙවන තරඟය සදහා ක්‍රීඩා කළ යුතු වනවා.\nඅවසන් වටයේ තෙවන තරඟයෙන් ජය ගන්නා කණ්ඩායම මුම්බායි ඉන්දියන්ස් කණ්ඩායමට එරෙහිව ලබන 12 වනදා තරඟාවලියේ අවසන් තරගයට ක්‍රීඩා කිරීමට නියමිතයි.\nඅයි.පී.එල් තරගාවලි ඉතිහාසයේ අවසන් තරඟයකට මුම්බායි ඉන්දියන්ස් කණ්ඩායම සුදුසුකම් ලැබූ පස් වන අවස්ථාව මෙය වන අතර, මීට පෙර අවස්ථා තුනක දී ඔවුන් අයි.පී.එල් ශූරතාවය දිනා ගෙන තිබෙනවා.\n\\r\\n",
       "URL": "https://www.hirunews.lk/sports/215960/මුම්බායි-කණ්ඩායම-පස්වන-වරටත්-ipl-අවසන්-මහා-තරඟයට-සුදුසුකම්-ලබයි-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=163"
}