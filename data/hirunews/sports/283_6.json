{
       "Source": "hirunews",
       "Timestamp": "Monday, 06 November 2017 - 8:59",
       "Headline": "මාස දෙකකට ඉන්දියාවට යන ශ්‍රී ලංකා පිළ ඉන්දියාවේදී තරඟ 09කට මුහුණ දෙන්නේ මෙහෙමයි",
       "News Content": "ඉන්දියාවේ පැවැත්වෙන තරඟ 03කින් සමන්විත ටෙස්ට් ක්‍රිකට් තරගාවලිය සඳහා නම් කළ ශ්‍රී ලංකා සංචිතය ඊයේ ප්‍රකාශයට පත් කළා.\nදිනේෂ් චන්දිමාල්ගේ  නායකත්වයෙන් යුත් මෙම සංචිතයට ක්‍රීඩකයන් 15 දෙනෙකු ඇතුළත්.\nආබාධයකට ලක්ව සිටි ඇන්ජලෝ මැතිව්ස්ට අමතරව ධනංජය ද සිල්වා සහ දසුන් ශානක ද සංචිතයට කැඳවා තිබෙනවා.\nපාකිස්තානය සමඟ පැවති ටෙස්ට් තරගාවලියට සහභාගි වූ කුසල් මෙන්ඩිස්, කෞෂාල් සිල්වා සහ නුවන් ප්‍රදීප් මෙම සංචිතයට ඇතුළත් කර නැහැ.\nශ්‍රී ලංකා ටෙස්ට් කණ්ඩායම ලබන බදාදා ඉන්දියාව බලා පිටත්ව යාමට නියමිතයි.\nමේ අතර දෙරට අතර පැවැත්වෙන තරඟාවලියේ නිළ කාල සටහන ශ්‍රී ලංකා ක්‍රිකට් ආයතනය විසින් ඊයේ ප්‍රකාශයට පත් කළා.\nඒ අනුව පළමු ටෙස්ට් තරඟය ලබන 16 වනදා කොල්කටා නුවර ඊඩ්න් ගාඩන් ක්‍රීඩාංගනයේදී දී ආරම්භ වන අතර දෙවන ටෙස්ට් තරඟය නාග්පූර් හිදී ආරම්භ වන්නේ මේ මස 24 වනදායි.\nදිල්ලි නුවර ෆෙරෝෂා කොට්ලා ක්‍රීඩාංගනයේදී තුන්වන ටෙස්ට් ක්‍රිකට් තරඟය දෙසැම්බර් මස 03 වනදා ආරම්භ වනවා.\nතරඟ තුනකින් සමන්විත එක්දින තරඟාවලිය දෙසැම්බර් 10, 13 සහ 13 යන දිනයන් වලදී පැවැත්වීමටයි සැලසුම් කර ඇත්තේ.\nදෙසැම්බර් මස 20 වනදා ආරම්භවන පන්දුවාර 20 තරඟාවලියට තරඟ 03ක් ඇතුළත් වන අතර ඉන් පළමු තරඟය කථක් හිදී පැවැත්වෙනවා.\nදෙවන සහ අවසන් පන්දුවාර 20 තරඟ පැවැත්වීමට සැකසුම් කර ඇත්තේ ඉන්දෝර් සහ මුම්බායි වලදියි.\nඒ, දෙසැම්බර් 22 සහ 24 යන දෙදින තුලයි.\nමාස දෙකකට ආසන්න කාලයක් ඉන්දියාව තුල රැදී සිටින ශ්‍රී ලංකා කණ්ඩායම ඉන්දියාව සමඟ ක්‍රීඩා කරන තරඟ සංඛ්‍යාව 09ක්.",
       "URL": "https://www.hirunews.lk/sports/175362/මාස-දෙකකට-ඉන්දියාවට-යන-ශ්‍රී-ලංකා-පිළ-ඉන්දියාවේදී-තරඟ-09කට-මුහුණ-දෙන්නේ-මෙහෙමයි",
       "Category": "Sports",
       "Parent URL": "https://www.hirunews.lk/sports/all-news.php?pageID=283"
}