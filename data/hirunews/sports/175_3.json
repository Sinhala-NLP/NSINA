{
       "Source": "hirunews",
       "Timestamp": "Sunday, 03 March 2019 - 16:38",
       "Headline": "ක්‍රිස් ගේල්ගේ පිත්ත යළි ක්‍රියාත්මක වෙයි - හයේ වැස්සක් සමඟින් පන්දු 27කදී සුපිරි ඉනිමක්",
       "News Content": "සංචාරක එංගලන්ත කණ්ඩායම සමඟ ඊයේ පැවැති පස්වන එක්දින තරඟයෙන් ජය ගන්නට බටහිර ඉන්දීය කොදෙව් කණ්ඩායම සමත් වුණා.\nඔවුන් මෙම තරඟය ජය ගත්තේ කඩුලු 07කින්.\nතරඟයේ පළමුවෙන් පන්දුවට පහරදුන් එංගලන්ත කණ්ඩායම ලකුණු 113කට සීමා කීරීමට කොදෙව් පන්දු යවන්නන් සමත්වුණා.\nලකුණු 114ක ජයග්‍රාහී ඉලක්කයක් හඹා ගිය කොදෙව් ක්‍රීඩකයන්, ක්‍රිස් ගේල්ගේ ප්‍රවේගකාරී පිතිකරණය හමුවේ එම ඉලක්කය පන්දුවාර 12කදී පසුකර ගියා.\nක්‍රිස් ගේල් පන්දු 27කදී වේගවත් ලකුණු 77ක් රැස් කළ අතර ඔහුගේ ඉනිමට හයේ පහර 09ක් සහ හතරේ පහර 05ක් ඇතුළත්.\nඑහිදී ගේල් සිය අර්ධ ශතකය වාර්තා කළේ පන්දු 19කින් වීම විශේෂත්වයක්.\nඑක්දින තරඟයක කොදෙව් පිතිකරුවෙකු වාර්තා කළ වේගවත්ම අර්ධ ශතකය ලෙස ද මෙය වනවා.\nතරඟාවලිය තුල පිත්තෙන් දස්කම් දැක්වූ ක්‍රිස් ගේල් තරඟාවලියේ වීරයා බවට පත්වූ අතර එංගලන්ත කඩුලු 05ක් බිඳ දැමූ  ඔෂේන් තෝමස් අවසන් තරඟයේ වීරයා සම්මානය හිමිකරගත්තා.\nතරඟ 05කින් සමන්විත එක්දින තරඟාවලිය තරඟ දෙකට දෙකක් ලෙස ජය පරාජයෙන් තොරව අවසන් වුණා.",
       "URL": "https://www.hirunews.lk/sports/211618/ක්‍රිස්-ගේල්ගේ-පිත්ත-යළි-ක්‍රියාත්මක-වෙයි-හයේ-වැස්සක්-සමඟින්-පන්දු-27කදී-සුපිරි-ඉනිමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=175"
}