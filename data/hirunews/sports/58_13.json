{
       "Source": "hirunews",
       "Timestamp": "Wednesday, 28 April 2021 - 15:58",
       "Headline": "පොරොන්දුවකටම පමණක් සීමා කරමින් රාජ්‍ය අමාත්‍යවරයා දුන් කඩවුණු පොරොන්දුව(වීඩියෝ)",
       "News Content": "සමස්ත ලංකා පාසල් ත්‍රෝ බෝල් ශුරතාව සිව් වසරක් දිනා සිටින කළුතර බෝම්බුවල ශ්‍රී ධර්මාලෝක විද්‍යාලීය ක්‍රීඩා පිටියේ පවතින තත්ත්වය ගැන Hiru Red Card තුළින් අපි අනාවරණය කළේ ගෙවුණු වසරේ අගෝස්තු මස 24වැනිදායි.\nHiru Red Card අනාවරණය දුටු ක්‍රීඩා අමාත්‍ය නාමල් රාජපක්ෂ මහතා, ග්‍රාමීය හා පාසල් ක්‍රීඩා රාජ්‍ය අමාත්‍ය තේනුක විදානගමගේ මහතාට සහ අදාළ බලධාරීන්ට උපදෙස් ලබා දුන්නේ බෝම්බුවල ශ්‍රී ධර්මාලෝක විද්‍යාලීය ක්‍රීඩාපිටිය කඩිනමින් සකස් කිරිමට අවශ්‍ය කටයුතු සම්පාදනය කරන ලෙසයි.\nRed card අනාවරණයෙන් දින 3කට පසුව එම පුවතත් රැගෙන රාජ්‍ය අමාත්‍ය තේනුක විදානගමගේ මහතා ශ්‍රී ධර්මාලෝක විද්‍යාලයට පැමිණියා.\nයුද හමුදාව සමග එක්ව ක්‍රීඩා පිටිය නිසි ප්‍රමිතියෙන් යුතුව සකස් කිරීමට කඩිනමින් පියවර ගන්නා බවට එහිදී රාජ්‍ය අමාත්‍යවරයා මෙම දූ දරුවන්ට සහතිකයක් ලබා දුන්නා.\nනමුත් එම පොරොන්දුව , පොරොන්දුවකටම පමණක් සීමා කරමින් රාජ්‍ය අමාත්‍යවරයා කටයුතු කර අදට මාස 8ක් ගතවී තිබීම කණගාටුවට කරුණක්.\nක්‍රීඩා පිටිය සැකසීම කෙසේ වෙතත් අවම වශයෙන් පස් පිඩැල්ලක් හෝ මේ ක්‍රීඩා පිටියේ මෙතෙක් සොලවා නැහැ.",
       "URL": "https://www.hirunews.lk/sports/269799/පොරොන්දුවකටම-පමණක්-සීමා-කරමින්-රාජ්‍ය-අමාත්‍යවරයා-දුන්-කඩවුණු-පොරොන්දුව-වීඩියෝ",
       "Category": "Sports",
       "Parent URL": "https://www.hirunews.lk/sports/all-news.php?pageID=58"
}