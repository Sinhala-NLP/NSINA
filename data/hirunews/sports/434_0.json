{
       "Source": "hirunews",
       "Timestamp": "Sunday, 03 January 2016 - 20:48",
       "Headline": "ක්‍රිකට් නිළවරණය අවසන් මොහොතේ බලපෑම් - ඇමති කියයි",
       "News Content": "ශ්‍රී ලංකා ක්‍රිකට් නිළවරණය අවසන් මොහොතේදී තමන්ට මෙන්ම අනෙකුත් නිළධාරීන්ට ද දේශපාලන බලපෑම් එල්ල වූ බව  ක්‍රීඩා අමාත්‍ය දයාසිරි ජයසේකර සඳහන් කරයි.\nඅද (03) පැවති ශ්‍රී ලංකා ක්‍රිකට් නිලවරණයෙන් තිලංග සුමතිපාල ක්‍රිකට් සභාපති තනතුරට තේරී පත්වුණා. ඒ, ඡන්ද 88 ක් ලබාගනිමින්. ඔහුගේ ප්‍රතිවාදී පිල නියෝජනය කළ නිශාන්ත රණතුංගට හිමිවූයේ ඡන්ද 56 ක් පමණයි. උප සභාපති ධුර ජයන්ත ධර්මදාස සහ කේ. මතිවානන් හිමිකරගත් අතර, ඔවුන්ට ඒ සඳහා ඡන්ද 102 ක් සහ 90 ක් බැගින් හිමිවුණා.\nශ්‍රී ලංකා ක්‍රිකට් උප සභාපති ධුරයක් සඳහා තරඟ කළ අමාත්‍ය අර්ජුන රණතුංගට හිමිවූයේ ඡන්ද 80 ක් පමණයි.\nහිරන්ත පෙරේරා තරඟයෙන් ඉවත්වීම නිසා ශ්‍රී ලංකා ක්‍රිකට් ලේකම් ධුරයට මොහාන් ද සිල්වා නිතරඟයෙන් තේරී පත්වුණා. උප ලේකම් ධුරය රවීන් වික්‍රමරත්න හිමිකරගත්තේ ඡන්ද 113 ක් හිමිකරගනිමින්. ෂම්මි සිල්වා ඡන්ද 115 ක් ලබාගනිමින් ශ්‍රී ලංකා ක්‍රිකට් භාණ්ඩාගාර ධුරයට තේරී පත්වුණා.\nඅද පැවැති ක්‍රිකට් නිළවරණයෙන් පරාජයට පත්වූ අමාත්‍ය අර්ජුණ රණතුංග සඳහන් කළේ මෙය ව්‍යාපාරික මාෆියාවක් බවයි.",
       "URL": "https://www.hirunews.lk/sports/123334/ක්‍රිකට්-නිළවරණය-අවසන්-මොහොතේ-බලපෑම්-ඇමති-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=434"
}