{
       "Source": "hirunews",
       "Timestamp": "Saturday, 01 June 2013 - 8:15",
       "Headline": "B.C.C.I ලේකම් සහ භාණ්ඩාගාරික ඉල්ලා අස්වේ.",
       "News Content": "ඉන්දීය ක්‍රිකට් පාලක මණ්ඩලයේ ලේකම් සහ භාණ්ඩාගාරික සිය තනතුරුවලින් ඉල්ලා අස්වී තිබෙනවා. අයි.පී.එල්. තරගාවලියේ තරග මුදලට පාවාදීම සම්බන්ධයෙන් සිය ක්‍රිකට් පාලක මණ්ඩලය සිදුකරන පරීක්ෂණ පිළිබදව සෑහීමකට පත්විය නොහැකි නිසා මෙම තීරණය ගත් බවයි ඔවුන් පවසන්නේ. ඉන්දීය ක්‍රිකට් පාලක මණ්ඩලයේ ලේකම් සන්ජේ ජග්දාලේ කියා සිටියේ නව කණ්ඩායමක් විසින් අර්බුදය මීට වඩා සාර්ථක ලෙස විසදනු ඇති බවයි.\nමේ අතර, තරග පාවාදීම් සම්බන්ධයෙන් අත්අඩංගුවට ගත් ඉන්දීය ක්‍රිකට් පාලක මණ්ඩලයේ සභාපතිවරයාගේ බෑණනුවන් වන ගුරුනාත් මෙයියප්පන් ලබන ජුනි 3 වන දා දක්වා පොලිස් අත්අඩංගුවේ රදවා ගැනීමට නවදිල්ලි අධිකරණය ඊයේ අවසර ලබා දී තිබෙනවා. ඇති වී තිබෙන අර්බුදකාරී තත්ත්වය සම්බන්ධයෙන් සාකච්ඡා කිරීමට ඉන්දීය ක්‍රිකට් පාලක මණ්ඩලයේ සභාපති එස්. සිරිනිවාසන් විසින් ලබන ජුනි 8 වන දා විශේෂ විධායක කමිටු රැස්වීමක් ද කැදවා තිබෙනවා.\nකෙසේ නමුත් මෙම තත්ත්වය යටතේ සිරිනිවාසන් ඉන්දීය ක්‍රිකට් පාලක මණ්ඩල සභාපති ධුරයේ තවදුරටත් රැදී සිටීම සම්බන්ධයෙන් එහි සාමාජිකයන් රැසක් අප්‍රසාදය පළ කර ඇති බවයි ඉන්දීය මාධ්‍ය වාර්තා සදහන් කළේ.",
       "URL": "https://www.hirunews.lk/sports/60060/b-c-i-ලේකම්-සහ-භාණ්ඩාගාරික-ඉල්ලා-අස්වේ",
       "Category": "Sports",
       "Parent URL": "https://www.hirunews.lk/sports/all-news.php?pageID=533"
}