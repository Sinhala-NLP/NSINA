{
       "Source": "hirunews",
       "Timestamp": "Thursday, 24 August 2017 - 18:04",
       "Headline": "දෙවන එක්දින තරගය ජය ගැනීමට ඉන්දියාවට 237 ක ඉලක්කයක්",
       "News Content": "ශ්‍රී ලංකා කණ්ඩායම සමග පැවැත්වෙන දෙවන එක්දින ක්‍රිකට් තරගය ජය ගැනීමට ඉන්දියාවට ලකුණු 237 ක ඉලක්කයක් හිමිව තිබෙනවා.\nපල්ලෙකැලේ ජාත්‍යන්තර ක්‍රීඩාංගණයේ පැවැත්වෙන තරගයේ කාසියේ වාසිය දිනු ඉන්දියාවේ ආරාධනය මත පළමුවෙන් පන්දුවට පහරදුන් ශ්‍රී ලංකාව නියමිත පන්දුවාර 50 අවසානයේ කඩුලු 8 ක් දැවී ලකුණු 236 ක් රැස් කළා.\nමිලින්ද සිරිවර්ධන 58 ක් සහ චාමර කපුගෙදර ලකුණු 40 ක් ලබාගත්තා.\nමිලින්ද සිරිවර්ධන අද වාර්තා කලේ සිය 3 වන එක්දින අර්ධ ශතකයයි.\nනිරෝෂන් දික්වැල්ල 31 යි. ධනුෂ්ක ගුණතිලක සහ කුසල් මෙන්ඩිස් ලකුණු 19 බැගින් ලබාගත්තා.\nඇන්ජෙලෝ මැතිව්ස් 20 යි.\nනායක උපුල් තරංග ලකුණු 9 ක් ලබා සිටියදී දැවී ගියා. යුස්වේන්ද්‍ර චහාල් ලකුණු 43 කට කඩුලු 2 ක් බිඳහෙලුවා.\nඉන්දීය පිළිතුරු ඉනිම තවත් සුලු වේලාවකින් ආරම්භ වීමට නියමිතයි. මේ අතර ලොව වේගවත්ම එක්දින ලකුණු දහසේ සීමාව පසු කළ ක්‍රීඩකයා බවට පත්වීමට හෝ එම වාර්තාව සම කිරීමට නිරෝෂන් දික්වැල්ලට තවමත් අවස්ථාව පවතිනවා.\nමීළග එක්දින තරගයේදී ලකුණු 139 ක් ලබාගත හොත් සර් විව් රිචඩ්ස් තැබු වාර්තාව සම කිරීමට හැකිවනු ඇති.\nඅද තරගයේදී දික්වැල්ල ලබාගත්තේ ලකුණු 31 ක් පමණයි.\nඔහු මේ වන විට එක්දින ඉනිම 20 කින් රැස් කර ඇති ලකුණු සංඛ්‍යාව 862 ක්.\nඔහුට මීළග එක්දින තරගයේදී ලකුණු 139 ක් ලබාගැනීමට හැකිවුවහොත් අදාළ වාර්තාව සම කිරීමට හැකියාව ලැබෙනවා.",
       "URL": "https://www.hirunews.lk/sports/169280/දෙවන-එක්දින-තරගය-ජය-ගැනීමට-ඉන්දියාවට-237-ක-ඉලක්කයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=305"
}