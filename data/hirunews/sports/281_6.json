{
       "Source": "hirunews",
       "Timestamp": "Wednesday, 15 November 2017 - 10:21",
       "Headline": "ශ්‍රී ලංකා - ඉන්දියා පළමු ටෙස්ට් තරඟය හෙට",
       "News Content": "සංචාරක ශ්‍රී ලංකා කණ්ඩායම සහ ඉන්දියාව අතර තරග 03කින් සමන්විත ටෙස්ට් තරගාවලියේ පළමු තරඟය හෙට කොල්කටා හි ඊඩ්න් ගාර්ඩ්න් ක්‍රීඩාංගණයේදී ආරම්භ වනවා.\nහෙට තරඟය සඳහා මුහුණදීමට මනා පුහුණුවකින් සහ යහපත් මානසික මට්ටමකින් ශ්‍රී ලංකා කණ්ඩායම සිටින බවයි නායක දිනේෂ් චන්දිමාල් කියා සිටියේ.\nමේ අතර දෙරට අතර හෙට (16) ආරම්භ වන පළමු ටෙස්‌ට්‌ තරඟය සඳහා කොළ පැහැති වේගවත් තණතීරුවක්‌ සකස්‌ කිරීමට අවස්‌ථාව ඇති බව වාර්තා වෙනවා.\nවෙනදා දකින ඊඩ්න් ගාර්ඩ්න් තණතීරුවට හාත්පසින්ම වෙනස්‌ තණතීරුවක්‌ නිර්මාණය වීමේ අවස්‌ථාව ඇති වී ඇත්තේ ඉන්දියානු කණ්‌ඩායමේ මීළඟ දකුණු අප්‍රිකානු සංචාරයට පෙරහුරුවක්‌ වශයෙන් බවයි ක්‍රීඩා මාධ්‍ය වාර්තා කරන්නේ.\nශ්‍රී ලංකා ටෙස්ට් ක්‍රිකට්‌ නායක දිනේෂ් චන්දිමාල් සමඟ ප්‍රධාන පුහුණුකරු නික්‌ පෝතාස්‌, පිතිකරණ පුහුණුකරු තිලාන් සමරවීර, වේග පන්දු යවන පුහුණුකරු රොමේෂ් රත්නායක සහ ක්‍රිකට්‌ කළමණාකරු අසංක ගුරුසිංහ ඊයේ (14 ) ඊඩ්න් ගාර්ඩ්න් තණතීරුව නිරීක්ෂණයකර ඇති බව සඳහන්.\nඅනතුරුව ඉන්දියානු නායක විරාට්‌ කෝලි, උපනායක අජින්කෙයා රහනේ සහ පුහුණුකරු රවී ශාස්‌ත්‍රිද තණතීරුව පරීක්‍ෂා කර ඇති බවටයි වාර්තා වන්නේ.\nබොහෝ විට ඉන්දියානු දඟ පන්දු යවන්නන් තිදෙනකු වෙනුවට දෙදෙනකු සමඟ හෙට තරඟයට සහභාගී වීමට ඉඩකඩ පවතින බවයි ක්‍රීඩා මාධ්‍ය සඳහන් කරන්නේ.\nවේග පන්දු යවන්නන්ට උචිත තණතීරුවක් හෙට ආරම්භවන තරඟය සඳහා ලැබීමට වැඩි අවස්ථාවක් පැවතීම මෙයට හේතුවයි.",
       "URL": "https://www.hirunews.lk/sports/176071/ශ්‍රී-ලංකා-ඉන්දියා-පළමු-ටෙස්ට්-තරඟය-හෙට",
       "Category": "Sports",
       "Parent URL": "https://www.hirunews.lk/sports/all-news.php?pageID=281"
}