{
       "Source": "hirunews",
       "Timestamp": "Friday, 12 August 2022 - 22:58",
       "Headline": "දකුණු අප්‍රිකා T20 ක්‍රිකට් තරගාවලියේ ගිවිසුම් ගත වු ක්‍රීඩකයින්ගේ නාමාවලිය ප්‍රකාශයට පත් කෙරේ",
       "News Content": "දකුණු අප්‍රිකාවේ පැවැත්වීමට සැලසුම් කර ඇති නව පන්දුවාර 20 ලීග් ක්‍රිකට් තරගාවලියේ ක්‍රීඩක වෙන්දේසියට පෙර තරගාවලිය සමගින් ගිවිසුම් ගත වු ක්‍රීඩකයින්ගේ නාමාවලිය මේවන විට ප්‍රකාශයට පත් කර තිබෙනවා.\nIPL තරගාවලියට එක්වන කණ්ඩායම් 6ක හිමිකරුවන් විසින් මිලදී ගනු ලැබුණු දකුණු අප්‍රිකා පන්දුවාර 20 ක්‍රිකට් තරගාවලියේ කණ්ඩායම් හය සදහා ශ්‍රී ලංකාවේ ක්‍රීඩකයින් දස දෙනෙකු ගිවිසුම් ගතව තිබෙනවා.\nඑහිදී ශ්‍රී ලංකා ක්‍රීඩකයින් අතරින් වැඩිම වටිනාකමකට ගිවිසුම්ගත වී ඇත්තේ වේග පන්දු යවන ක්‍රීඩක දුෂ්මන්ත චමීරයි.\nචමීරට හිමිවන මුදල අමෙරිකානු ඩොලර් ලක්ෂ දෙකක්.\nචාමික කරුණාරත්න ඩොලර් එක්ලක්ෂ පනස්දහසක මුදලක් යටතේ ගිවිසුම්ගත වී ඇති අතරල මහීෂ් තීක්ෂණ සහ මතීෂ පතිරණට අමෙරිකානු ඩොලර් ලක්ෂය බැගින් වූ වටිනාමක් හිමි වී තිබෙනවා.\nදඟ පන්දු යවන ක්‍රීඩක අකිල ධනංජය ගිවිසුම්ගත වී ඇත්තේ අමෙරිකානු ඩොලර් හැත්තෑ පන්දහසක වටිනාකමක් යටතේයි.\nනිරෝෂන් දික්වැල්ල, සීක්කුගේ ප්‍රසන්න සහ නුවන් ප්‍රදීප් අමෙරිකානු ඩොලර් පනස් දහසක මුදලක් යටතේ ගිවිසුම්ගත වී තිබෙනවා.\nතරගාවලියේ ලබන වසරේ ජනවාරි සහ පෙබරවාරි මාසයන්හිදී පැවැත්වීමටයි සැලසුම් කර ඇත්තේ.\nමේ අතර එක්සත් අරාබි එමීර් රාජ්‍යයේ පැවැත්වීමට නියමිත නව පන්දුවාර 20 ලීග් ක්‍රිකට් තරගාවලිය සඳහාද ශ්‍රී ලංකා ක්‍රීඩකයින් 9දෙනෙකු ගිවිසුම් ගත වී තිබෙන බව වාර්තා වනවා.\nඒ දුශ්මන්ත චමීර, වනිඳු හසරංග, භානුක රාජපක්ෂ, දසුන් ශානක, චරිත් අසලංක, නිරෝෂන් දික්වැල්ල, සීක්කුගේ ප්‍රසන්න, ඉසුරු උදාන සහ ලහිරු කුමාරයි.",
       "URL": "https://www.hirunews.lk/sports/312599/දකුණු-අප්‍රිකා-t20-ක්‍රිකට්-තරගාවලියේ-ගිවිසුම්-ගත-වු-ක්‍රීඩකයින්ගේ-නාමාවලිය-ප්‍රකාශයට-පත්-කෙරේ",
       "Category": "Sports",
       "Parent URL": "https://www.hirunews.lk/sports/all-news.php?pageID=15"
}