{
       "Source": "hirunews",
       "Timestamp": "Sunday, 28 July 2013 - 13:23",
       "Headline": "පල්ලෙකැලේට යහපත් කාලගුණයක්.",
       "News Content": "ශ්‍රී ලංකාව සහ දකුණු අප්‍රිකාව අතර අද 04 වන එක්දින තරගය පැවැත්වෙන පල්ලේකැලේ ජාත්‍යන්තර ක්‍රීඩාංගනයට හිරු රැස් පතිත වී යහපත් කාලගුණ තත්ත්වයක් පවතින බව හිරු වාර්තාකරුවන් ප්‍රකාශ කළා. පල්ලේකැලේ ක්‍රීඩාංගනයේ පැවති තුන්වන තරගය ආරම්භයට වර්ෂාවෙන් බාධා එල්ල වූ අතර, එම තරගයෙන් ශ්‍රී ලංකාව ලකුණු 56 ක පරාජයක් ලැබුවා. තරගාවලියේ ජයග්‍රහණ 02 ට 01 ක් ලෙස ඉදිරියෙන් සිටින්නේ ශ්‍රී ලංකාවයි. පසුගිය තරග 03 ම පළමුවෙන් පන්දුවට පහරදුන් කණ්ඩායම ජයග්‍රහණය කිරීමද විශේෂත්වයක්. පල්ලේකැලේ ක්‍රීඩාංගනයේ එක්දින තරගයකදී හඹාගොස් ජයග්‍රහණය කළ වැඩිම ලකුණු සංඛ්‍යාව 198 ක්. අද තරගයේදී හෂිම් අම්ලා දකුණු අප්‍රිකානු පිලට එක්වනු ඇතැයි අපේක්ෂා කරන අතර, කුවින්ටන් ඩි කොක් කඩුළු රකින ක්‍රීඩකයා ලෙස කණ්ඩායමේ තවදුරටත් රැඳී සිටිනු ඇති. අද තරගයේදී මැද පෙළ පිතිකරුවන් ලකුණු අතරට එක්වනු ඇතැයි ශ්‍රී ලංකා නායක ඇන්ජලෝ මැතිව්ස් විශ්වාසය පළ කළා.",
       "URL": "https://www.hirunews.lk/sports/63931/පල්ලෙකැලේට-යහපත්-කාලගුණයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=522"
}