{
       "Source": "hirunews",
       "Timestamp": "Sunday, 03 April 2016 - 11:32",
       "Headline": "එංගලන්ත නායකයාගෙන් කණ්ඩායමට අභියෝගයක්",
       "News Content": "බටහිර ඉන්දීය කොදෙව් කණ්ඩායම සමග පැවැත්වෙන අවසන් මහා තරගය සුලුකොට තැකිය නොහැකි බව එංගලන්ත නායක ඔවන් මෝගන් පවසනවා.\nතරගයේදී සියලු ක්‍රීඩකයන් එක අරමුණක සිටිය යුතු බවට තමා දැඩිව විශ්වාස කරන බවයි එංගලන්ත නායකයා පෙන්වා දෙන්නේ.\nකෙසේවෙතත් කණ්ඩායමේ දක්ෂතා සපිරි ක්‍රීඩකයන් හමුවේ ජයග්‍රහණය අසීරු නොවන බව ද ඔහු සඳහන් කර තිබෙනවා.\nඑමෙන්ම ඔහු තම ක්‍රීඩකයන්ට අභියෝග කර ඇත්තේ වසරක පමණ කාලයක සිට කණ්ඩායමේ පවතින වර්ධනය ලෝක කුසලාන ජයග්‍රහණයෙන් තහවුරු කල යුතු බවයි.\nතමා ඊඩ්න් ගාඩ්න් ක්‍රීඩාංගණයේ තණතිල්ල පිළිබඳ ඉතාමත් සෑහීමකට පත්වන බවයි ඔවන් මෝගන් ප්‍රකාශකර ඇත්තේ.\nකොල්කටා නුවරට පැමිණීමට පෙර සිතා සිටි ආකාරයට වඩා ඊඩ්න් ගාඩ්න් තණතිල්ල වෙනස් බව ඔහු සඳහන් කර තිබෙනවා.\nතණතිල්ලේ තත්වය කෙසේ වුව ද තම කණ්ඩායමේ ක්‍රීඩකයන් ඕනෑම වාතාවරණයක ක්‍රීඩා කිරීමට සුදානමින් සිටින බව ද එංගලන්ත නායකයා පවසනවා.\nපසුගිය වසරක පමණ කාලයක සිට කණ්ඩායමේ පවතින වර්ධනය අවසන් මහා තරගය දක්වා පැමිණීමට හේතුවු බවයි එංගලන්ත නායක ඔවන් මෝගන් වැඩිදුරටත් සඳහන් කර ඇත්තේ.\nලෝක කුසලාන 20 යි 20 තරගාවලියේ අවසන් මහා තරගය කොල්කටා නුවර ඊඩ්න් ගාඩ්න් ක්‍රීඩාංගණයේදී ආරම්භ වන්නේ අද රාත්‍රී 7 ටයි.",
       "URL": "https://www.hirunews.lk/sports/129999/එංගලන්ත-නායකයාගෙන්-කණ්ඩායමට-අභියෝගයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=418"
}