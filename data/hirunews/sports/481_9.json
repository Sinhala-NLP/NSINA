{
       "Source": "hirunews",
       "Timestamp": "Sunday, 15 March 2015 - 10:59",
       "Headline": "කොදෙව්වෝ නැවතත් එන හැඩයි",
       "News Content": "බටහිර ඉන්දීය කොදෙව් කණ්ඩායම එක්සත් අරාබි එමීර් පිල පරදවා කඩුලූ 6 ක ජයක් වාර්තා කිරීමත් සමග මෙවර ලෝක කුසලාන තරඟාවලියේ අර්ධ අවසන් පූර්ව වටයට සුදුසුකම් ලබා තිබෙනවා. නේපියර් හි අද පැවති මෙම තරඟයේදී එක්සත් අරාබි එමීර් රාජ්‍ය පිල ලකුණු 175 කට දැවී ගිය අතර ජේසන් හෝල්ඩර් ලකුණු 27 කට කඩුලූ 4 ක් බිද හෙලූවා. ජෙරොම් ටේලර් ලකුණු 36 ට කඩුලූ 3 යි. කොදෙව් පිල 31 වන පන්දු වාරයේදී කඩුලූ 4 ක් දැවී ලකුණු 176 ක් ලබමින් තරඟයේ ජය හිමිකරගත්තා.\nමේ අනුව කොදෙව් කණ්ඩායම අර්ධ අවසන් පූර්ව වටයට සුදුසුකම් ලැබුවද, එය සහතික වන්නේ පාකිස්ථානය සහ අයර්ලන්තය අතර අද පැවැත්වෙන අනෙක් තරඟයේ ප්‍රතිඵලය අනුවයි. එම තරඟයෙන් ජයගන්නා පිල අර්ධ අවසන් පූර්ව වටයට සුදුසුකම් ලබනවා.\nඑහෙත් වර්ෂාව නිසා තරඟය අත්හිටවනු ලැබුවහොත් හෝ සම ලකුණු ලබා ජය පැරදුමෙන් තොරව අවසන් වුවහොත් පාකිස්ථානය සහ අයර්ලන්තය යන කණ්ඩායම් දෙකම මීළඟ වටයට සුදුසුකම් ලබනවා. එවැනි අවස්ථාවක පමණයි කොදෙව් පිලට අර්ධ අවසන් පූර්ව වටය අහිමිවන්නේ.",
       "URL": "https://www.hirunews.lk/sports/105512/කොදෙව්වෝ-නැවතත්-එන-හැඩයි",
       "Category": "Sports",
       "Parent URL": "https://www.hirunews.lk/sports/all-news.php?pageID=481"
}