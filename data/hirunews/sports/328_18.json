{
       "Source": "hirunews",
       "Timestamp": "Sunday, 04 June 2017 - 8:36",
       "Headline": "ආර්ථික අපහසුතා නිසා කෙටි දුර ධාවන ශූරී සුසන්තිකා ගත් කණගාටුදායක තීරණය",
       "News Content": "සිඩ්නි ඔලිම්පික් උළෙලේදී දිනාගනු ලැබූ රිදී පදක්කම වෙන්දේසි කරන්නට මෙරටින් බිහිවූ සුපිරිතම කෙටි දුර ධාවන ශුරියක වන සුසන්තිකා ජයසිංහ තීරණය කර තිබෙනවා.\nඇය මෙම තීරණය ගෙන ඇත්තේ, මේ වනවිට ඇයට එල්ල වී ඇති ආර්ථික පීඩනයට ප්‍රතිකර්මයක් ලෙසටයි.\nඑදා මෙදාතුර ශ්‍රී ලංකාව විසින් දිනාගත් දෙවැනි ඔලිම්පික් පදක්කමේ හිමිකාරිය වන්නේ සුසන්තිකා ජයසිංහයි.\n2000 වසරේ ඔස්ට්‍රේලියාවේ සිඩ්නි නුවරදී පැවති ඔලිම්පික් උළෙලේදී ඇය මීටර් 200 සඳහා වන ලෝකඩ පදක්කමට හිමිකම් කියන්නේ එම තරගයේ තුන්වන ස්ථානය ලබාගනිමින්.\nකෙසේ වෙතත් එම තරගයේ රන් පදක්කමේ හිමිකාරිනිය වූ මේරියන් ජෝන්ස් පසුකාලිනව තහනම් උත්තේජක චෝදනාවට ලක්වීම හේතුවෙන් ඇගේ පදක්කම අහිමි කෙරෙනවා.\nඒ අනුව සුසන්තිකා ජයසිංහට එම ඉසව්වේ රිදී පදක්කම හිමිවනවා.\nවසර 25කට වැඩි කලක් ක්‍රීඩා ක්ෂේත්‍රයේ නිරතව සිටින සුසන්තිකා ජයසිංහ මේ වනවිට ක්‍රීඩා අමාත්‍යාංශයේ ක්‍රීඩා උපදේශිකාවක් ලෙස කටයුතු කරනවා.\nනමුත් ඇය චෝදනා කරන්නේ මීට වසරකට පමණ පෙර ඇයට මෙම පත්වීම ලබාදුන්නද ඒ සඳහා වන කිසිදු වගකීමක් මේ වනතුරුත් පවරා නැති බවටයි.\nමතුව දැඩි ආර්ථික දුෂ්කරතා හමුවේ සිඩ්නි ඔලිම්පික් උළෙලේදී දිනාගත් රිදී පදක්කම වෙන්දේසි කරනු හැර වෙනත් විකල්පයක් නොමැති බව ඇය පවසනවා.",
       "URL": "https://www.hirunews.lk/sports/162785/ආර්ථික-අපහසුතා-නිසා-කෙටි-දුර-ධාවන-ශූරී-සුසන්තිකා-ගත්-කණගාටුදායක-තීරණය",
       "Category": "Sports",
       "Parent URL": "https://www.hirunews.lk/sports/all-news.php?pageID=328"
}