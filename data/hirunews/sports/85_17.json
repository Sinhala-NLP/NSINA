{
       "Source": "hirunews",
       "Timestamp": "Sunday, 13 September 2020 - 13:36",
       "Headline": "බංග්ලාදේශ සංචාරයේ සෞඛ්‍ය නීති පිළිබඳව තවදුරටත් සාකච්ඡා",
       "News Content": "සිය ටෙස්ට් සංචාරය සම්බන්ධයෙන් ශ්‍රී ලංකා ක්‍රිකට් ආයතනය සමඟ ඵලදායී සන්නිවේදනයක නිරතවන බව බංග්ලාදේශ ක්‍රිකට් පාලක මණ්ඩලය පවසනවා.\nඑහි ප්‍රධාන විධායක නිසමුද්දීන් චෞද්රි ප්‍රකාශ කර ඇත්තේ බංග්ලාදේශ පිල ශ්‍රී ලංකාවට පැමිණ සතියක කාලයක් නිරෝධායනය වීමට අපේක්ෂා කරන බවයි. ඒ සඳහා අවසන් සන්නිවේදනයේදී සුබවාදී ප්‍රතිචාරයක් ලැබුණු බව ඔහු සඳහන් කළා.\nලබන 27 වැනිදා දිවයිනට පැමිණෙන බංග්ලාදේශ පිල ඔක්තෝම්බර් 23 වැනිදා ප්‍රථම ටෙස්ට් තරඟයට සහභාගිවීමට නියමිතව තිබූ අතර, එම තරඟ සටහන නව නිර්ණායකවලට අනුව වෙනස්විය හැකි බව සඳහන්.\nබංග්ලාදේශ ටෙස්ට් කණ්ඩායම මෙන්ම එරට ක්‍රිකට් පාලක මණ්ඩලයේ ඉහළ දක්ෂතා සංචිතයද ඊට සමගාමීව මෙරට සංචාරය කිරීමට නියමිතයි.\nකෙසේ නමුත් මේ පිළිබඳව අප කළ විමසීමකදී ශ්‍රී ලංකා ක්‍රිකට් උප සභාපති රවීන් වික්‍රමරත්න සඳහන් කළේ බංග්ලාදේශ පිල ශ්‍රී ලංකාව තුළ නිරෝධායනයට ලක්විය යුතු කාලසීමාව සම්බන්ධයෙන් මෙතෙක් අවසන් තීරණයක් ගෙන නොමැති බවයි.\nඒ පිළිබඳව සෞඛ්‍ය අමාත්‍යාංශය සමඟ සාකච්ඡා කරන බවද ඔහු කියා සිටියා. ක්‍රිකට් සංචාරයට අදාළ සෞඛ්‍යාරක්ෂණ මාර්ගෝපදේශ සෞඛ්‍ය   අමාත්‍යාංශයෙන් මෙතෙක් ලැබී නොමැති බවයි ශ්‍රී ලංකා ක්‍රිකට් උපසභාපතිවරයා වැඩිදුරටත් සඳහන් කළේ.",
       "URL": "https://www.hirunews.lk/sports/250097/බංග්ලාදේශ-සංචාරයේ-සෞඛ්‍ය-නීති-පිළිබඳව-තවදුරටත්-සාකච්ඡා",
       "Category": "Sports",
       "Parent URL": "https://www.hirunews.lk/sports/all-news.php?pageID=85"
}