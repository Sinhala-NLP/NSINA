{
       "Source": "hirunews",
       "Timestamp": "Thursday, 19 March 2015 - 9:04",
       "Headline": "සංගා සහ මහේලට ක්‍රිකට් ලොව ප්‍රණාමය",
       "News Content": "දකුණු අප්‍රිකාව සමග ඊයේ පැවති ලෝක කුසලාන අර්ධ අවසන් පූර්ව තරඟයේදී එක්දින පිටියෙන් සමුගත් කුමාර් සංගක්කාර සහ මහේල ජයවර්ධනට සචින් තෙන්ඩුල්කාර් ඇතුලූ ක්‍රිකට් ලෝකයේ දැවැන්තයන් සිය ප්‍රණාමය පුද කළා. වසර ගණනාවක් කණ්ඩායම වර්ණ ගැන්වූ මහේල සහ සංගා නොමැති ශ්‍රී ලංකා ක්‍රිකට් පිල පිළිබඳව තමාට සිතාගත නොහැකි බවයි තෙන්ඩුල්කාර් ට්විටර් පණිවුඩයක් නිකුත් කරමින් කියා සිටියේ. එමෙන්ම ක්‍රිකට් ක්‍රීඩාව වෙනුවෙන් කළ සේවය උදෙසා ඔවුන්ට ප්‍රණාමය පළ කරන බවත් ඔහු සඳහන් කළා. දකුණු අප්‍රිකානු පිලේ හිටපු නායක ග්‍රැහැම් ස්මිත් කියා සිටියේ මහේල සහ සංගක්කාර ලොව සෑම ක්‍රිකට් ක්‍රීඩකයෙකුටම සිහිවටනයක් වන බවයි. ශ්‍රී ලංකාවේ හිටපු පුහුණුකරු ඬේව් වට්මෝර් මහේල සහ සංගාගේ ඉදිරි අනාගතයට සුබ පැතූ අතර  ඕස්ට්‍රේලියානු පිලේ තුන් ඉරියව්වෙන් දස්කම් දක්වන ෂේන් වොට්සන්ද ඊට එක්වුණා. එක්දින ක්‍රීඩාවේ ශ්‍රේෂ්ඨයන් වන මහේල සහ සංගක්කාර පිටියෙන් නික්මීම කණගාටුවට කරුණක් බවයි ෂේන් වොට්සන් ට්විටර් පණිවුඩයක් නිකුත් කරමින් සඳහන් කළේ.",
       "URL": "https://www.hirunews.lk/sports/105823/සංගා-සහ-මහේලට-ක්‍රිකට්-ලොව-ප්‍රණාමය",
       "Category": "Sports",
       "Parent URL": "https://www.hirunews.lk/sports/all-news.php?pageID=480"
}