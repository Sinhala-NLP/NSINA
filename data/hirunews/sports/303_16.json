{
       "Source": "hirunews",
       "Timestamp": "Monday, 28 August 2017 - 13:51",
       "Headline": "කණ්ඩායමේ ගැටළුවක් නැහැ, කපුගෙදර ජනතා සහය පතයි",
       "News Content": "කණ්ඩායම තුල ගැටළුකාරීත්වයක් නොමැති බව ශ්‍රී ලංකා එක්දින ක්‍රිකට් කණ්ඩායමේ නායක චාමර කපුගෙදර පවසනවා.\nඔහු මේ බව කියා සිටියේ ඉන්දියාවට එරෙහිව පල්ලේකැලේ ක්‍රීඩාංගනයේ ඊයේ පැවති තුන්වන එක්දින තරගය අවසානයේ පැවති මාධ්‍ය හමුවට එක්වෙමින්.\nඊයේ තරගය පරාජයට පත්වීමත් සමග තරග 05කින් සමන්විත එක්දින තරගාවලිය 3 ට බිංදුවක් ලෙස ජයගැනීමට ඉන්දියාව සමත්වුණා.\nඊයේ පැවති තරඟයේ පිළිතුරු ඉනිම ක්‍රීඩා කරමින් සිටි ඉන්දීය ඉනිමේ 44 වන පන්දුවාරය අවසන් වීමත් සමග තරගය නැරඹීමට පැමිණි ක්‍රීඩාලෝලීන් ඝෝෂා කරමින් සිය විරෝධය දක්වා  සිටි අතර\nමේ හේතුවෙන් තරගය පැය භාගයක් පමණ නතර කිරීමට සිදුවුනා.\nපසුව තරඟය නැවත ආරම්භ කල අතර ඒ වනවිට එය ජයගැනීමට ඉන්දියාවට ලබාගැනීමට අවශ්‍යව තිබුණේ ලකුණු 08ක් පමණයි.\nඒ අනුව 46 වන පන්දුවාරයේ පළමු පන්දුව අවසානයේ ඉන්දීය පිල ජයග්‍රාහි සීමාව පසුකර ගිය අතර ඒවනවිට ඔවුන්ගේ කඩුළු 04ක් දැවී තිබුණා.\nකෙසේ වෙතත් තරඟය අවසන් වීමෙන් පසු පැවති මාධ්‍ය හමුවේදී ශ්‍රී ලංකා නායක චාමර කපුගෙදර ප්‍රකාශ කළේ ඉදිරි තරග ජයග්‍රහණය සඳහා ජනතාවගේ සහය අපේක්ෂා කරන බවයි.",
       "URL": "https://www.hirunews.lk/sports/169585/කණ්ඩායමේ-ගැටළුවක්-නැහැ-කපුගෙදර-ජනතා-සහය-පතයි",
       "Category": "Sports",
       "Parent URL": "https://www.hirunews.lk/sports/all-news.php?pageID=303"
}