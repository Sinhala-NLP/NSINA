{
       "Source": "hirunews",
       "Timestamp": "Friday, 13 January 2017 - 11:31",
       "Headline": "කොදෙව්වන් පකිස්ථාන සංචාරයක් අවලංගු කරයි",
       "News Content": "පකිස්ථානය සමග පැවැත්වීමට නියමිතව තිබු 20 යි 20 තරග දෙකක් සඳහා වන සංචාරයකට එක්වීම බටහිර ඉන්දීය කොදෙව් කණ්ඩායම ප්‍රතික්ෂේප කර තිබෙනවා.\nඒ ආරක්ෂක හේතුන් මතයි.\nලබන මාර්තු මස මැද භාගයේදීයි මෙම තරග පැවැත්වීමට සැලසුම් කර තිබුනේ.\nකෙසේවෙතත් පකිස්ථානයේ පවතින ආරක්ෂක අවධානම මත එම තරග සංචාරයට එක් නොවන බවයි කොදෙව් ක්‍රිකට් පාලක මණ්ඩලය ප්‍රකාශකර ඇත්තේ.\nමෙම සංචාරය අවලංගු කෙරුන ද මාර්තු 19 සහ 20 වනදා ෆ්ලොරිඩාහිදී පැවැත්වෙන 20 යි 20 තරග දෙකට සහභාගී වීම පිළිබඳ දෙරටේ ක්‍රිකට් පාලක මණ්ඩල බලධාරීන් සාකච්ඡා කරමින් පවතින බව සඳහන්.\nපකිස්ථානයේ ඇරයුමක් මත කොදෙව් කණ්ඩායම මෙම සංචාරයට එක්වීමට සැලසුම් කර තිබුනා.\nඊට පෙර ඔවුන් පකිස්ථානයේ ආරක්ෂාව සම්බන්ධයෙන් ජාත්‍යන්තර ක්‍රිකට් කවුන්සිලයෙන් විමසීමක් කර තිබු බව සඳහන්.\nඊට ප්‍රතිචාර දක්වමින් ක්‍රිකට් කවුන්සිලය ප්‍රකාශ කර ඇත්තේ පකිස්ථානයේ ආරක්ෂාව තවමත් අවධානම් මට්ටමේ පවතින බවයි.\nඑම නිවේදනය ද සැලකිල්ලට ගනිමිනුයි කොදෙව් කණ්ඩායම පකිස්ථාන සංචාරය අවලංගු කර ඇත්තේ.",
       "URL": "https://www.hirunews.lk/sports/151959/කොදෙව්වන්-පකිස්ථාන-සංචාරයක්-අවලංගු-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=361"
}