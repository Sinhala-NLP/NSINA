{
       "Source": "hirunews",
       "Timestamp": "Wednesday, 06 February 2013 - 13:00",
       "Headline": "අදහාගන්නත් බෑ - ශෂිකලා.",
       "News Content": "ලෝක කුසලාන කාන්තා ක්‍රිකට් තරගාවලියේ සුපර් සික්ස් වටයට සුදුසුකම් ලැබීම අදහාගත නොහැකි බව ශ්‍රී ලංකා ක්‍රිකට් කණ්ඩායමේ නායිකා ශෂිකලා සිර්වර්ධන පවසනවා. ඊයේ ඉන්දීය කණ්ඩායම පරාජයට පත්කරමින් ලකුණු 138 ක ජයග්‍රහණයක් ලැබීමට ශ්‍රී ලංකා කණ්ඩායම සමත් වුණා. තරගයෙන් අනතුරුව පැවති මාධ්‍ය හමුවට එක්වෙමින් ඇය සඳහන් කළේ ඊයේ ලැබූ ජයග්‍රහණය සමගම කණ්ඩායමේ ක්‍රීඩිකාවන්ට අමතර උත්තේජනයක් ලැබුණු බවයි. මෙවර තම නායකත්වය යටතේ පළමු වතාවට එංගලන්ත සහ ඉන්දීය කණ්ඩායම් පරාජයට පත් කිරීමත්, ශ්‍රී ලංකා කාන්තා ක්‍රිකට් කණ්ඩායම පළමු වරට සහභාගී වූ දිවා රාත්‍රි තරගය ජයග්‍රහණය කිරීමට හැකිවීම ආශ්චර්යජනක සිද්ධියක් බවයි ඇය පෙන්වා දෙන්නේ. ශ්‍රී ලංකා කණ්ඩායම සුපර් සික්ස් වටයේ සහභාගී වන පළමු තරගය ලබන 08 වැනිදා නවසීලන්ත කාන්තා ක්‍රිකට් කණ්ඩායම සමග පැවැත්වීමට නියමිතයි.",
       "URL": "https://www.hirunews.lk/sports/52849/අදහාගන්නත්-බෑ-ශෂිකලා",
       "Category": "Sports",
       "Parent URL": "https://www.hirunews.lk/sports/all-news.php?pageID=554"
}