{
       "Source": "hirunews",
       "Timestamp": "Wednesday, 08 August 2018 - 9:36",
       "Headline": "ඩුප්ලෙසිස්ගෙන් දකුණු අප්‍රිකාව ගිලිහෙද්දී, කුසල්ට සහ මැතිව්ස්ට අද තරඟය තීරණාත්මක තරඟයක්",
       "News Content": "සංචාරක දකුණු අප්‍රිකානු කණ්ඩායම සහ ශ්‍රී ලංකා කණ්ඩායම අතර සිව්වන එක්දින ක්‍රිකට් තරඟය දිවා රාත්‍රී තරඟයක් ලෙස පල්ලේකැලේ ක්‍රීඩාංගණයේදී අද (08) පැවැත්වෙනවා.\nමෙම තරඟය ශ්‍රී ලංකා කණ්ඩායමේ නායක ඇන්ජලෝ මැතිව්ස්ට සුවිශේෂී තරඟයක් වනු ඇති.\nඒ ඔහු ජාත්‍යන්තර එක්දින පිටියේ සහභාගී වන 200 වන තරඟය මෙය වීම හේතුවෙන්.\nමේ වන විට ජාත්‍යන්තර එක්දින තරඟ 199ක් ක්‍රීඩා කර ඇති මැතිව්ස් එක්දින ලකුණු 5223ක් රැස්කරගෙන සිටින අතර බිඳ දමා ඇති එක්දින කඩුලු සංඛ්‍යාව 114ක්.\nමේ අතර ශ්‍රී ලංකා කණ්ඩායමේ ප්‍රවේගකාරී පිතිකරු කුසල් ජනිත් පෙරේරාට ද අද තරඟය සුවිශේෂී තරඟයක් බවයි ක්‍රීඩා මාධ්‍ය වාර්තා කරන්නේ.\nඅද තරඟයේදී කුසල් ජනිත් තවත් ලකුණු 24ක් ලබාගත හොත් එක්දින ලකුණු 2000 සම්පූර්ණ කිරීමට ඔහුට හැකියාව ලැබෙනවා.\nමේ අතර දකුණු අප්‍රිකානු නිත්‍ය නායක ෆෆ් ඩුප්ලෙසිස් ආබාධයකට ලක්වීම හේතුවෙන් අද තරගයේදී දකුණු අප්‍රිකානු කණ්ඩායමට නායකත්වය ලබා දෙන්නේ කඩුලු රකින ක්‍රීඩක කුවින්ටන් ඩි කොක් විසින්.",
       "URL": "https://www.hirunews.lk/sports/197043/ඩුප්ලෙසිස්ගෙන්-දකුණු-අප්‍රිකාව-ගිලිහෙද්දී-කුසල්ට-සහ-මැතිව්ස්ට-අද-තරඟය-තීරණාත්මක-තරඟයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=215"
}