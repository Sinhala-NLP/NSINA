{
       "Source": "hirunews",
       "Timestamp": "Wednesday, 10 January 2018 - 15:41",
       "Headline": "විරාත් කෝලි නිසා පුද්ගලයෙකු දිවියට සමුදෙයි",
       "News Content": "ඉන්දීය ක්‍රිකට් නායක විරාත් කෝලි අඩු ලකුණු සංඛ්‍යාවකට දැවී යාම හේතුවෙන් ඇතිවූ ශෝකය මත පුද්ගලයෙකු සියදිවි හානිකරගෙන තිබෙනවා.\nඒ සිය සිරුට ගිනි තබා ගනිමින්.\nවිරාත් කෝලි සිය විවාහ මංගල්‍යයෙන් පසු සහභාගී වු පළමු ටෙස්ට් ක්‍රිකට් තරගය වුයේ දකුණු අප්‍රිකාවට එරෙහි තරගයයි.\nඔහු එම තරගයේ පළමු ඉනිමේදී ලකුණු 5 කට සහ දෙවන ඉනිමේ දී ලකුණු 28 කට දැවී ගියා.\nඑතරම් අඩු ලකුණු සංඛ්‍යාවකට කෝලි දැවී යාම හේතුවෙන් ඇතිවු ශෝකය මතයි මෙම පුද්ගලයා සියදිවි හානිකරගෙන ඇත්තේ.\nසිරුරට ගිනි තබා ගැනීමෙන් බරපතල තුවාල ලැබු ඔහු රත්ලාම් රෝහලේදී ඊයේ මරණයට පත්ව තිබෙනවා.\nමෙලෙස මියගොස් ඇත්තේ දුම්රියේ සේවයේ නිරතව සිට විශ්‍රාම ලබා සිටි 71 හැවිරිදි පුද්ගලයෙක් බවයි ඉන්දීය මාධ්‍ය වාර්තාවල දැක්වෙන්නේ.\nසිය නිවසේ සිට රූපවාහිනිය ඔස්සේ තරගය නරඹමින් සිටි අතරතුර ඉන්දීය කණ්ඩායමේ පරාජය හමුවේ ඔහු මෙලෙස සිරුරට ගිනි තබාගෙන තිබෙනවා.\nආරක්ෂක අංශ වෙත ඔහු සඳහන් කර ඇත්තේ විරාත් කෝලි අඩු ලකුණු සංඛ්‍යාවකට දැවී යාම හමුවේ ඇතිවු ශෝකය මත තමා මෙම පියවර ගත් බවයි.\nසංචාරක ඉන්දීය කණ්ඩායම සමග පැවති පළමු ටෙස්ට් ක්‍රිකට් තරගයෙන් දකුණු අප්‍රිකාවට ලකුණු 72 ක ජයක් හිමිවුනා.",
       "URL": "https://www.hirunews.lk/sports/180691/විරාත්-කෝලි-නිසා-පුද්ගලයෙකු-දිවියට-සමුදෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=265"
}