{
       "Source": "hirunews",
       "Timestamp": "Saturday, 29 January 2022 - 14:03",
       "Headline": "බ්‍රෙන්ඩන් ටේලර්ට වසර තුනහමාරක ක්‍රිකට් තහනමක්",
       "News Content": "සිම්බාබ්වේ ක්‍රිකට් පිලේ හිටපු නායක බ්‍රෙන්ඩන් ටේලර් ට වසර තුනහමාරක ක්‍රිකට් තහනමක් පැනවීමට අන්තර්ජාතික ක්‍රිකට් සම්මේලනය තීරණය කර තිබෙනවා.\nඒ, ඔට්ටු තබන්නන් තරග පාවාදීම සඳහා ඔහු පොළඹවා ගැනීමට දැරූ උත්සාහයන් කඩිනමින් අයි.සී.සී. දූෂණ මර්දන කමිටුව වෙත දැනුම්දීමට අපොහොසත්වීම හේතුවෙන්.\nබ්‍රෙන්ඩන් ටේලර් 2004 වසරේ සිට සිම්බාබ්වේ පිල නියෝජනය කරමින් ජාත්‍යන්තර තරග 284 කට සහභාගිවී ඇති අතර, ශතක 17 ක් සමඟ ලකුණු 9,938ක් රැස් කරගෙන තිබෙනවා.\n2020 වසරේ පෙබරවාරි සහ මාර්තු මාසවල යෙදී තිබූ සිම්බාබ්වේ පිලේ බංග්ලාදේශ සහ ශ්‍රී ලංකා සංචාරවලට පෙර බ්‍රෙන්ඩන් ටේලර් තරග පාවාදීම සඳහා පොළඹවා ගැනීමට උත්සාහ කර ඇත්තේ, ඉන්දියානු ඔට්ටු තබන්නෙකු විසින්.\nඒ සඳහා ඔහු 2019 වසරේ ඔක්තෝම්බරයේ ඉන්දියාවට පැමිණ ඇති අතර, එහි දින 3 ක් ගතකර ඇත්තේ, ඔහුගේ වියදමින්.\nබ්‍රෙන්ඩන් ටේලර්ට ඇමරිකානු ඩොලර් 15,000ක අත්තිකාරම් මුදලක් ද ලබාදී ඇති අතර, තරග තීරණයක් වෙනස් කිරීම සඳහා පොරොන්දු වී ඇති මුදල ඩොලර් 35,000 ක්.\nඑහිදී බ්‍රෙන්ඩන් ටේලර්ට කොකේන් පානය කිරීමට ලබාදී, වීඩියෝ ගතකළ එම සිද්ධිය ප්‍රසිද්ධියට පත් කරන බවට තර්ජනය කොට ඔහු තරඟ පාවාදීම්වලට යොමුකරවා ගැනීමටයි උත්සාහ කර ඇත්තේ.\nකෙසේ නමුත් ඔහු තරග පාවාදීම්වලට සම්බන්ධවීමට පෙර ඒ සම්බන්ධයෙන් ජාත්‍යන්තර ක්‍රිකට් සම්මේලනය දැනුවත් කර තිබෙනවා.\nඑලෙස දැනුම්දීමට  ප්‍රමාදවීම හේතුවෙන් බ්‍රෙන්ඩන් ටේලර්ට පැනවුණු තහනම 2025 වසරේ ජූලි 28 වනදා දක්වා ක්‍රියාත්මක වන බවයි, අයි.සී.සී. දූෂණ මර්දන අංශයේ ප්‍රධානී ඇලෙක්ස් මාර්ෂල් සඳහන් කළේ.",
       "URL": "https://www.hirunews.lk/sports/295564/බ්‍රෙන්ඩන්-ටේලර්ට-වසර-තුනහමාරක-ක්‍රිකට්-තහනමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=29"
}