{
       "Source": "hirunews",
       "Timestamp": "Tuesday, 17 October 2017 - 14:50",
       "Headline": "ශ්‍රී ලංකා කණ්ඩායමේ පරාජය ගැන පිතිකරණ පුහුණුකරු කථා කරයි",
       "News Content": "පකිස්ථාන කණ්ඩායම සමග පැවති දෙවන එක්දින තරගය පරාජයට පත්වීම හමුමේ දැඩිව බලාපොරොත්තු සුන්වීමකට ලක්වු බව ශ්‍රී ලංකා කණ්ඩායමේ පිතිකරණ පුහුණුකරු හෂාන් තිලකරත්න පවසනවා.\nතම කණ්ඩායමට මෙම තරගය ජයග්‍රහණය කිරීමට හැකිව තිබු බවයි ඔහු ප්‍රකාශකර ඇත්තේ.\nකෙසේවෙතත් තරගාවලියේ තවත් තරග 3 ක් ඉතිරිව පවතින බැවින් බලාපොරොත්තු අත්හැර නොමැති බව ද හෂාන් තිලකරත්න ප්‍රකාශකර තිබෙනවා.\nපවතින අත්වැරදීම් හඳුනාගෙන ඒවා නිරාකරණය කර ගනිමින් මීළඟ තරගවලට ශක්තිමත්ව පිටියට පිවිසෙන බවයි පිතිකරණ පුහුණුකරුවා සඳහන් කර ඇත්තේ.\nඊයේ තරගයේදී පා දග පන්දු යවන ක්‍රීඩක ශදාබ් ඛාන්ගේ පන්දු හමුවේ මැද පෙළ පිතිකරුවන් වු දිනේෂ් චන්දිමාල් / මිලින්ද සිරිවර්ධන සහ අකිල ධනංජය දැවී ගියා.\nඑමෙන්ම ටෙස්ට් තරගාවලියේදීත් පා දග පන්දු යවන ක්‍රීඩක යසීර් ෂාගේ පන්දු හමුවේ ශ්‍රී ලංකා පිතිකරුවන් අසීරුතාවට ලක්වුනා.\nපිතිකරණ පුහුණුකරු හෂාන් තිලකරත්න පෙන්වා දෙන්නේ පා දග පන්දු යවන්නන්ට සාර්ථකව මුහුණදිය හැකි ආකාරයෙන් තම පිතිකරුවන් තවදුරටත් පුහුණුකරවීමට බලාපොරොත්තු වන බවයි.\nපවතින අඩුපාඩු හඳුනාගෙන තුන්වන තරගය වඩාත් ආකර්ෂණීය එකක් බවට පත්කරන බවයි හෂාන් තිලකරත්න කියාසිටියේ.\nඊයේ පැවති දෙවන එක්දින තරගයෙන් පකිස්ථානයට ලකුණු 32 ක ජයක් හිමිවු අතර පළමු තරගයෙන් ඔවුන්ට ලකුණු 83 ක ජයක් හිමිවුනා.\nමේ අනුව තරග 5 කින් සමන්විත එක්දින තරගාවලිය 2 ට බින්දුවක් ලෙසට ඔවුන් ඉදිරියෙන් පසුවනවා.\nදෙරට අතර තුන්වන එක්දින තරගය හෙට අබුඩාබිහිදී ආරම්භ වීමට නියමිතයි.",
       "URL": "https://www.hirunews.lk/sports/173729/ශ්‍රී-ලංකා-කණ්ඩායමේ-පරාජය-ගැන-පිතිකරණ-පුහුණුකරු-කථා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=289"
}