{
       "Source": "hirunews",
       "Timestamp": "Wednesday, 25 October 2017 - 12:36",
       "Headline": "ආරක්ෂක තත්වය පිළිබඳ නිරීක්ෂණයට මෙරට විශේෂ නියෝජිත පිරිසක් පකිස්ථානයට",
       "News Content": "ශ්‍රී ලංකාව සහ පකිස්ථානය අතර පකිස්ථානයේ ලාහෝර් නුවර පැවැත්වීමට සැලසුම් කර ඇති තුන්වන විස්සයි විස්ස තරඟය සඳහා පකිස්ථානයේ පවතින ආරක්ෂක තත්වය පිළිබදව සොයාබැලීමට මෙරට විශේෂ නියෝජිතයින් පිරිසක් අද (25) පකිස්ථානයට පැමිණීමට නියමිත බව එරට මාධ්‍ය වාර්තා කරනවා.\nඒ අනුව එම නියෝජිත පිරිස ලාහෝර් නුවර ගඩාෆි ක්‍රීඩාංගනය සහ ඒ අවට පවතින ආරක්ෂක තත්වය, ක්‍රීඩකයින් නවාතැන් ගන්නා හෝටලයේ පවතින ආරක්ෂක තත්වය සම්බන්ධයෙන් සොයා බැලීමට නියමිත බවයි වාර්තා වන්නේ.\nඔවුන්ගේ නිරීක්ෂණ චාරිකාවෙන් අනතුරුව පකිස්ථානයේ පවත්නා වාතාවරණය සම්බන්ධයෙන් එම තරඟය සඳහා සහභාගී වන ක්‍රීඩකයින් දැනුවත් කිරීමට නියමිත බව සඳහන්.\nමේ වන විටත් ඔක්තෝබර් 29 වන දින පැවැත්වීමට නියමිත එම තරඟය සදහා නිකුත් කර ඇති ප්‍රවේශ පත්‍ර විශාල ප්‍රමාණයක් අලෙවි වී ඇති බවයි පකිස්ථාන මාධ්‍ය වැඩිදුරටත් පවසන්නේ.\nපාකිස්ථානය සහ ලෝක ක්‍රිකට් කණ්ඩායම අතර පසුගිය සැප්තැම්බර් මාසයේදී පැවැති පන්දුවාර 20 ක්‍රිකට් තරඟාවලියෙන් පසු සාර්ථක ක්‍රිකට් තරගාවලියක් පැවැත්වීමට ගඩාෆි ක්‍රීඩාංගණය හොඳින් සූදානම් කර ඇතැයි පාකිස්තාන ක්‍රිකට් ආයතනය නිවේදනයක් නිකුත් කරමින් පවසනවා.\nදෙරට අතර පැවැත්වෙන පළමු විස්සයි විස්ස තරඟය හෙට (26) එක්සත් අරාබි එමීර් රාජ්‍යයේදී ආරම්භ වනවා.",
       "URL": "https://www.hirunews.lk/sports/174383/ආරක්ෂක-තත්වය-පිළිබඳ-නිරීක්ෂණයට-මෙරට-විශේෂ-නියෝජිත-පිරිසක්-පකිස්ථානයට",
       "Category": "Sports",
       "Parent URL": "https://www.hirunews.lk/sports/all-news.php?pageID=286"
}