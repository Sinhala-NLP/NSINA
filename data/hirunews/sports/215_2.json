{
       "Source": "hirunews",
       "Timestamp": "Saturday, 11 August 2018 - 16:39",
       "Headline": "ශකීබ් අල් හසන්ට ආසියානු කුසලානය අහිමි වෙයි",
       "News Content": "එළඹෙන ආසියානු කුසලාන තරගාවලියට ක්‍රීඩා කිරීමට තමාට නොහැකිවනු ඇතැයි බංග්ලාදේශ ක්‍රිකට් කණ්ඩායමේ තුන් ඉරියව් ක්‍රීඩක ශකීබ් අල් හසන් පවසනවා.\nඇගිල්ලේ ආබාධය හේතුවෙන් ඊට සිදුකළ යුතු ශල්‍යකර්මය හමුවේ තරගාවලියට එක්වීමට හැකියාවක් නොලැබෙනු ඇති බවයි ඔහු සඳහන් කර ඇත්තේ.\nපසුගිය ජනවාරි මාසයේ සිම්බාබ්වේ කණ්ඩායම සමග ශ්‍රී ලංකාවේ පැවති තුන්කොන් තරගාවලියේදී ශකීබ් අල් හසන් ආබාධයකට ලක්වුනා.\nඔහුගේ වම් අතේ ආබාධය පවතින අතර මේ හේතුවෙන් එම තරගාවලියෙන් ද ඉවත්වීමටයි තුන් ඉරියව් ක්‍රීඩකයාට සිදුවුනේ.\nමේ හේතුවෙන් ඔහුට ශ්‍රී ලංකාව සමග මාර්තු මාසයේදී පැවති ටෙස්ට් තරගාවලිය මෙන්ම 20 යි 20 තරග දෙකට ද සහභාගී වීමට හැකියාවක් ලැබුනේ නැහැ.\nආබාධයට ලක්ව ඇති ඇගිල්ලේ  හැකි ඉක්මනින් ශල්‍යකර්මය සිදුකිරීම අපේක්ෂාව වන අතර එය බොහෝ දුරට ආසියානු කුසලාන තරගාවලිය ආරම්භයට පෙර සිදු වනු ඇතැයි ඔහු සඳහන් කර තිබෙනවා.",
       "URL": "https://www.hirunews.lk/sports/197303/ශකීබ්-අල්-හසන්ට-ආසියානු-කුසලානය-අහිමි-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=215"
}