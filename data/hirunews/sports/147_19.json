{
       "Source": "hirunews",
       "Timestamp": "Friday, 26 July 2019 - 22:40",
       "Headline": "ශ්‍රී ලංකාවට විශිෂ්ඨ ජයග්‍රහණයක් අත්කර දෙමින්, ලසිත් මාලිංග ජාත්‍යන්තර ක්‍රිකට් පිටියට සමුදෙයි",
       "News Content": "තරඟ තුනකින් සමන්විත ශ්‍රී ලංකා - බංගලාදේශ ක්‍රිකට් තරඟාවලියේ පළමු තරඟය ලකුණු 91කින් ජයගන්නට ශ්‍රී ලංකා කණ්ඩායම අද සමත් වුණේ ශ්‍රී ලංකාවෙන් බිහිවූ විශිෂ්ඨතම වේග පන්දු යවන්නෙකු වන ලසිත් මාලිංගගේ එක්දින පිටියේ සමුගැනීමේ සාදය වර්ණවත් කරමින්.\nතරගය පැවැත්වුනේ කොළඹ ආර්. ප්‍රේමදාස ක්‍රීඩාංගණයේ දී.\nමෙම තරගය ශ්‍රී ලංකාවෙන් බිහිවූ විශිෂ්ට වේග පන්දු යවන්නෙකු වන ලසිත් මාලිංගගේ අවසන් එක්දින තරගය වීම විශේෂත්වයක්.\nතරගයේ කාසියේ වාසිය දිනාගත් දිමුත් කරුණාරත්න පළමුවෙන් පන්දුවට පහරදීමට තීරණය කළා.\nශ්‍රී ලංකා කණ්ඩායම නියමිත පන්දුවාර 50 තුළ කඩුලු 8 ක් දැවී ලබාගත් ලකුණු සංඛ්‍යාව314 ක්.\nකුසල් ජනිත් හතරේ පහර 17 ක් සහ හයේ පහරක් සමග ලකුණු 111 ක් රැස්කළා.\nඑය ඔහුගේ 5 වන එක්දින ශතකයයි.\nකුසල් මෙන්ඩිස් ලකුණු 47 ක් ලබා ගත් අතර ඔහුගේ පිත්තේ වැදුණු පන්දුවක් කඩුලු රකින්නා වෙත ඇදී ගිය අවස්ථාවේ විනිසුරු හෝ ප්‍රතිවාදී ක්‍රීඩකයන් එය දැවී යාමක් ලෙස හඳුනා නොගත් නමුත් මෙන්ඩිස් පිටියෙන් ඉවත්ව යාමට තීරණය කිරීම කැපී පෙනුණා.\nඇන්ජලෝ මැතිව්ස් ලකුණු 48 යි.\nසිය අවසන් එක්දින ඉනිම වෙනුවෙන් පිත්ත අතට ගත් ලසිත් මාලිංග නොදැවී ලකුණු 6 ක් රැස් කළා.\nජයග්‍රාහී ඉලක්කය හඹාගිය බංග්ලාදේශයට පන්දුවාර 41යි පන්දු 4ක් අවසානයේ සියලුදෙනා දැවී ලබාගැනීමට හැකිවුයේ ලකුණු 223ක් පමණයි.\nමුෂ්ෆිකූර් රහීම් ලකුණු 67යි. සබීර් රහමාන් ලකුණු 60ක් ලබාගත්තා.\nපන්දු යැවීමේදී ලසිත් මාලිංග ලකුණු 38කට කඩුලු 3ක් බිඳහෙලුවා.\nසිය අවසන් ජාත්‍යන්තර එක්දින තරඟය අමතක නොවන තරඟයක් බවට පත්කරගත් මාලිංග, බංගලාදේශ ඉනිමේ අවසන් කඩුල්ල දවාගත්තේ සිය දෑතින් ශ්‍රී ලංකාවට තවත් ජයග්‍රහණයක් සනිහිටුහන් කරමින්.\nඔහු ජාත්‍යන්තර එක්දින පිටියෙන් සමුගන්නේ තරඟ 226කදී කඩුළු 338ක් දවා ගනිමිනුයි.\nඒ අනුව මාලිංග, ජාත්‍යන්තර එක්දින පිටියේ වැඩිම කඩුළු ප්‍රමාණයක් දවාගත් 9වන ක්‍රීඩකයා බවට පත්වන්නට සමත් වුණා.\nනුවන් ප්‍රදීප්, ලකුණු 51කට කඩුළු 3ක් බිඳ හෙලුවා.\nසෙපරමාදු ලසිත් මාලිංග 2004 වසරේ ජුලි 17 වැනිදා ශ්‍රී ලංකාව වෙනුවෙන් පළමු වරට සුදු පැහැති පන්දුව අතට ගන්නේ එක්සත් අරාබි එමීර් රාජ්‍යයට එරෙහිවයි.\nඑදා එක් කඩුල්ලක් දවා ගනිමින් ඇරඹි ඔහුගේ එක්දින ගමන්මග අද වන විට තරග 225 කදී දවාගත් කඩුලු 335කින් වර්ණවත් වී තිබෙනවා.\nශ්‍රී ලංකාවේ තෙවන වැඩිම එක්දින කඩුලු ලාභියා වන මාලිංග සතු එක්දින කඩුලු ත්‍රිත්ව සංඛ්‍යාව 3ක්.\nලොව අන් කිසිදු ක්‍රීඩකයෙක් එක්දින කඩුලු ත්‍රිත්ව දෙකකට වඩා වාර්තා කරන්නට සමත් වී නැහැ.\nඑමෙන්ම 2003 ලෝක කුසලාන තරගාවලියේදී දකුණු අප්‍රිකාවට එරෙහිව පන්දු 4 කින් කඩුලු 4 ක් දවා ගනිමින් ඔහු පිහිටවූ විශිෂ්ට වාර්තාව තවමත් අසම සමයි.\nඅසාමාන්‍ය පන්දු යැවීමේ ඉරියව්වෙන් ක්‍රිකට් කරලියේ අවධානය දිනාගත් මාලිංග, ලොව පුරා ආදරයට පාත්‍ර වීමට විසිතුරු කොණ්ඩා මෝස්තරය සහ නිර්භයව අදහස් ප්‍රකාශ කිරීමේ හැකියාව මෙන්ම ප්‍රතිවාදීන්ට පවා දැනුම බෙදා දීමට ඉදිරිපත් වීමේ ගුණාංගය ද හේතු වුණා.\nපන්දුවේ වේගයත්, එල්ලයත් හරහා ලොව පුරා පිතිකරුවන් භීතියට පත් කළ ලසිත් මාලිංගගේ එක්දින තරග ඉතිහාසයේ වඩාත්ම අවධානය දිනාගත් සිදුවීම පරාජයේ  මරු කටේ තිබූ තරගයක් ජය මාවතට ගෙන එමින් ඔස්ට්‍රේලියාවට එරෙහිව රැස් කළ අර්ධ ශතකය බව පැවසීම අතිශයෝක්තියක් නොවේ.\nපිටිය තුළත් ඉන් එපිටත්, ශ්‍රී ලංකා ක්‍රිකට් පුවත් මවන මාතෘකාවක් බවට පත් කළ මේ ජේත්තුකරයා අද සිය ක්‍රිකට් දිවියේ තවත් එක් පරිච්ඡේදයක අවසානය සනිටුහන් කරනවා.\nඅද දවසේ නිමාවත් සමග ඒ ජේත්තුකාර කොණ්ඩා මෝස්තරයේ හිමිකරුවා සහ ඔහුගේ ඉලක්කය නොවරදින යෝකර් පන්දුව දැක බලා ගැනීමට පන්දුවාර 20 ක්‍රිකට් තරගයක් එන තෙක් බලා සිටීමට ලොව පුරා ක්‍රිකට් ලෝලීන්ට සිදුවනු ඇති.",
       "URL": "https://www.hirunews.lk/sports/221108/ශ්‍රී-ලංකාවට-විශිෂ්ඨ-ජයග්‍රහණයක්-අත්කර-දෙමින්-ලසිත්-මාලිංග-ජාත්‍යන්තර-ක්‍රිකට්-පිටියට-සමුදෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=147"
}