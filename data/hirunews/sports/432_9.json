{
       "Source": "hirunews",
       "Timestamp": "Friday, 15 January 2016 - 12:31",
       "Headline": "ඇන්ජලෝ මැතිව්ස් FCID යට කැඳවීමේ සූදානමක්",
       "News Content": "ශ්‍රී ලංකා ක්‍රිකට් කණ්ඩායමේ නායක ඇන්ජලෝ මැතිව්ස් ලබන 19 වන අගහරුවාදා මූල්‍ය අපරාධ කොට්ඨාශයට කැදවා තිබෙනවා.\nඒ තරග පාවාදීමේ සිද්ධියක් සම්බන්ධයෙන් සිදුකෙරෙන පරීක්ෂණයකට අදාළව ප්‍රකාශයක් ලබා ගැනීම සදහායි.\nපසුගිය වසරේ ඔක්තෝම්බර් මාසයේ බටහිර ඉන්දීය කොදෙව් කණ්ඩායම සමග පැවති තරගාවලිය අතරතුර, ශ්‍රී ලංකා ක්‍රිකට් කණ්ඩායමේ කුසල් ජනිත් සහ රංගන හේරත් යන ක්‍රීඩකයන් මුදලට තරග පාවාදීමට පෙළඹ වූූ බවට පරීක්ෂණයක් මේ වනවිටත් සිදුකෙරෙමින් පවතිනවා.\nඒ ක්‍රීඩා අමාත්‍ය දයාසිරි ජයසේකර සිදුකළ පැමිණිල්ලකට අනුවයි.\nමෙම සිද්ධිය සම්බන්ධයෙන් මීට පෙර රංගන හේරත්ගෙන් සහ කුසල් ජනිත්ගෙන් ද මූල්‍ය අපරාධ කොට්ඨාශය ප්‍රකාශ සටහන් කර ගනු ලැබුවා.\nඅදාළ සිද්ධිය පිළිබඳව සිදුකෙරෙන වැඩිදුර පරීක්ෂණ සදහා ශ්‍රී ලංකා ක්‍රිකට් නායක ඇන්ජලෝ මැතිව්ස්ගෙන් ද ප්‍රකාශයක් ලබා ගැනීමට තීරණය කර ඇති බවයි මූල්‍ය අපරාධ කොට්ඨාශයේ ජ්‍යෙෂ්ඨ නිලධාරියෙකු හිරු ප්‍රවෘත්ති අංශය සිදුකළ විමසීමකදී සදහන් කළේ.\nඇන්ජලෝ මැතිව්ස්ට අමතරව, ශ්‍රී ලංකා ක්‍රිකට් ආයතනයේ පරිපාලන නිලධාරින් කිහිපදෙනෙකුට ද එදිනට මූල්‍ය අපරාධ කොට්ඨාශයට පැමිණෙන ලෙස දන්වා ඇති බව සදහන්.",
       "URL": "https://www.hirunews.lk/sports/124075/ඇන්ජලෝ-මැතිව්ස්-fcid-යට-කැඳවීමේ-සූදානමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=432"
}