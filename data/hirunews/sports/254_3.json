{
       "Source": "hirunews",
       "Timestamp": "Thursday, 15 February 2018 - 19:48",
       "Headline": "පළමු 20 යි 20 තරගයේ ජය ශ්‍රී ලංකාවට",
       "News Content": "බංග්ලාදේශය සමග පැවති පළමු 20 යි 20 තරගය කඩුලු 6 කින් ජයග්‍රහණය කිරීමට ශ්‍රී ලංකා කණ්ඩායම සමත්වුනා.\nඩකාහිදී පැවති තරගයේ කාසියේ වාසිය දිනා පළමුවෙන් පන්දුවට පහරදුන් බංග්ලාදේශය නියමිත පන්දුවාර 20 අවසානයේ කඩුලු 5 ක් දැවී ලකුණු 193 ක් ලබාගත්තා.\nශ්‍රී ලංකා පන්දු යවන්නන්ට ප්‍රබල අභියෝගයක් වූ සෞම්ය සර්කාර් පන්දු 32 කින් ලකුණු 51 ක් ලබාගත්තා.\nඔහු දැවී ගියේ ජීවන් මෙන්ඩිස්ගේ පළමු පන්දු වාරයේ පළමු පන්දුවෙන්.\nදැවී යාමත් සමග ආබාධයකට ලක්වු සෞම්ය සර්කාර් ක්‍රීඩාකාරයට පිටත්ව ගියේ අතිරේක ක්‍රීඩකයන්ගේ සහයෙන්.\nජීවන් මෙන්ඩිස් කඩුලු 2ක් බිඳහෙලුවා.\nපිළිතුරු ඉනිම වෙනුවෙන් පන්දුවට පහරදුන් ශ්‍රී ලංකා කණ්ඩායම පන්දුවාර 16 යි පන්දු 4 ක් අවසානයේ කඩුලු 4ක් පමණක් දැවී ජයග්‍රාහී ඉලක්කය පසු කළා.\nජාත්‍යන්තර 20 යි 20 පිටියේ තම පළමු අර්ධ ශතකය රැස් කිරීමට කුසල් මෙන්ඩිස් සමත්වුනා.\nඔහු ලකුණු 50 ක් රැස් කළේ පන්දු 25 කින්.\nඊට හතරේ පහර 8 ක් සහ හයේ පහර 2 ක් ඇතුලත්.\nඅෆීෆ් හුසේන්ගේ පන්දුවකට සෞම්ය සර්කාර් අතට උඩ පන්දුවක් ලබාදෙමින් කුසල් මෙන්ඩිස් දැවී යන විට ලකුණු 53 ක් ලබා සිටියා.\nධනුෂ්ක ගුණතිලක ලකුණු 30 යි. උපුල් තරංග ලකුණු 4 කට දැවී ගියා.\nදසුන් ශානක නොදැවී ලකුණු 42 ක් සහ තිසර පෙරේරා නොදැවී 39 ක් ලබාගත්තා.\nදසුන් ශානක ලකුණු 42  ලබාගත්තේ පන්දු 24 ක් වන අතර තිසර පෙරේරා ලකුණු 39 ලබාගත්තේ පන්දු 18 කින්.\nශ්‍රී ලංකා කණ්ඩායම 20 යි 20 ජාත්‍යන්තර තරගයක වැඩි ලකුණු සංඛ්‍යාවක් හඹාගොස් ජයග්‍රහණය කළ පළමු අවස්ථාව මෙය ලෙසටයි වාර්තා අතරට එක්වන්නේ.\nඑමෙන්ම ශ්‍රී ලංකා කණ්ඩායම බංග්ලාදේශයේදී ද හඹාගිය වැඩිම ලකුණු සංඛ්‍යාව ද මෙයයි.\nසංචාරක ශ්‍රී ලංකා කණ්ඩායම සහ බංග්ලාදේශය අතර දෙවන සහ අවසන් 20 යි 20 තරගය ලබන ඉරිදා පැවැත්වීමට නියමිතයි.",
       "URL": "https://www.hirunews.lk/sports/183746/පළමු-20-යි-තරගයේ-ජය-ශ්‍රී-ලංකාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=254"
}