{
       "Source": "hirunews",
       "Timestamp": "Sunday, 03 September 2017 - 22:16",
       "Headline": "අවසන් එක්දින තරඟයේ ජයත් ඉන්දියාවට",
       "News Content": "සංචාරක ඉන්දීය පිළ සහ ශ්‍රී ලංකාව අතර තරඟ 05කින් සමන්විත එක්දින තරඟාවලිය තරඟ 05ට බිංදුවක් ලෙස ජයගන්නට ඉන්දීය කණ්ඩායම අද සමත් වුණා.\nඒ කොළඹ තරඟය ආර්. ප්‍රේමදාස ක්‍රීඩාංගණයේදී අද පැවති අවසන් එක්දින තරඟය කඩුලු 06 කින් ජය ගැනීමෙන් අනතුරුවයි.\nතරඟයේ කාසිය වාසිය දිනු ශ්‍රී ලංකා කණ්ඩායමේ නායක උපුල් තරංග තීරණය කළේ පළමුව පන්දුවට පහර දීමටයි.\nඒ අනුව ශ්‍රී ලංකා කණ්ඩායම පන්දු වාර 49යි පන්දු 04ක් තුල සියලු දෙනා දැවී රැස්කළ ලකුණු සංඛ්‍යාව 238ක්.\nශ්‍රී ලංකා කණ්ඩායම වෙනුවෙන් නායක උපුල් තරංග පන්දු 34කදී හතරේ පහර 09ක් සමඟින් වේගවත් ලකුණු 48ක් රැස් කළා.\nළහිරු තිරිමාන්න ලකුණු 97ක් සහ ඇන්ජලෝ මැතිව්ස් ලකුණු 55ක් රැස් කිරීමට සමත්වුණා.\nපන්දු යැවීමේදී ඉන්දියානු කණ්ඩායම වෙනුවෙන් බුවනේශ්වර් කුමාර් කඩුලු  05ක් සහ ජස්ප්‍රිට් බුම්රා කඩුලු 02ක් බිඳ දැමුවා.\nලකුණු 239ක ජයග්‍රාහී ඉලක්කයක් හඹා ගිය ඉන්දීය කණ්ඩායම පන්දුවාර 46යි පන්දු 03ක් තුල එම සිමාව පසුකර ගියා.\nඉන්දීය කණ්ඩායම වෙනුවෙන් නායක විරාත් කෝලි නොදැවී ලකුණු 110 ක් රැස් කිරීමට සමත් වුණා.\nමනිෂ් පාන්ඩේ ලකුණු 63යි.\nලසිත් මාලිංග, විශ්ව ප්‍රනාන්දු, මලින්ද පුෂ්ප කුමාර සහ වනිදු හසරංග අතරේ කඩුලු එක බැගින් බෙදී ගියා.\nතරඟයේ වීරයා ඉන්දීය කණ්ඩායමේ වේග පන්දු යවන ක්‍රීඩක බුවනේශ්වර් කුමාර්, තරඟාවලියේ වීරයා ජස්ප්‍රිට් බුම්රා.\nශ්‍රි ලංකා කණ්ඩායම මව් රට තුලදී තරඟ 05 කින් යුත් තරගාවලියකදී තරග 5ට බිංදුවක් ලෙස පරාජය වූ පළමු අවස්ථාව මෙය ලෙස ඉතිහාස ගත වනවා.",
       "URL": "https://www.hirunews.lk/sports/170081/අවසන්-එක්දින-තරඟයේ-ජයත්-ඉන්දියාවට",
       "Category": "Sports",
       "Parent URL": "https://www.hirunews.lk/sports/all-news.php?pageID=301"
}