{
       "Source": "hirunews",
       "Timestamp": "Wednesday, 23 December 2020 - 8:43",
       "Headline": "නව වෛරස් ප්‍රභේදය නිසා එංගලන්ත ක්‍රිකට් කණ්ඩායමේ පැමිණීමත් අවිනිශ්චිත වෙයි",
       "News Content": "බ්‍රිතාන්‍යයේ පැතිර යන නව කොරෝනා ප්‍රභේදය හේතුවෙන් එංගලන්ත ක්‍රිකට් කණ්ඩායමේ යෝජිත ශ්‍රී ලංකා සංචාරය කල් දමන්නේද යන්න පිළිබඳව මේ දක්වා අවසන් තීරණයක් ගෙන නොමැති බව ක්‍රීඩා අමාත්‍ය නාමල් රාජපක්ෂ ප්‍රකාශ කළා.\nහිරු ප්‍රවෘත්ති අංශය කළ විමසීමකදි ඔහු කියා සිටියේ සෞඛ්‍ය අංශ සහ ක්‍රීඩා බලධාරීන් ඒ පිළිබඳව අධ්‍යයනය කරමින් සිටින බවයි.\nඑමෙන්ම දැනට දකුණු අප්‍රිකානු සංචාරයක නිරතව සිටින ශ්‍රී ලංකා කණ්ඩායමේ සෞඛ්‍ය ආරක්ෂාව සඳහා උපරිම ක්‍රියාමාර්ග ගෙන ඇති බව ශ්‍රී ලංකා ක්‍රිකට් ආයතනය සඳහන් කළා.  මේ දක්වා දකුණු අප්‍රිකානු බලධාරීන් විසින් ලබාදී ඇති සෞඛ්‍ය පහසුකම් පිළිබඳ සෑහීමකට පත්විය හැකි බවයි ඔවුන් කියා සිටියේ.\nකෙසේ වෙතත් දකුණු අප්‍රිකානු ක්‍රිකට් ආයතනය නිවේදනය කර සිටියේ ඔවුන්ගේ කණ්ඩායමේ ක්‍රීඩකයින්ට ඊයේ යළිත් වරක් සිදුකරන ලද පරීක්ෂණයකින් අනතුරුව කිසිවෙකුටත් කොරෝනා ආසාදනය වී නොමැති බවට තහවුරු වී ඇති බවයි.\nමේ අතර මෙම තරග සංචාර දෙක සම්බන්ධයෙන් ක්‍රිකට් බලධාරීන් සහ සෞඛ්‍ය අංශ අතර සාකච්ඡාවක් ඊයේ පැවැත්වුණා.\nශ්‍රී ලංකා කණ්ඩායම සමඟ ආරම්භවීමට නියමිත ටෙස්ට් තරගාවලිය සඳහා එංගලන්ත ක්‍රිකට් කණ්ඩායම එළඹෙන ජනවාරි තුන්වනදා මත්තල ගුවන් තොටුපලින් දිවයිනට පැමිණීමට නියමිතයි. පළමු ටෙස්ට් තරගය ගාල්ල ජාත්‍යන්තර ක්‍රිකට් ක්‍රීඩාංගණයේදී ආරම්භවීමට නියමිතව ඇත්තේ ජනවාරි 14 වනදායි.\nඑමෙන්ම දකුණු අප්‍රිකානු සංචාරය සඳහා පිටත්ව ගොස් ඇති ශ්‍රී ලංකා කණ්ඩායම එළඹෙන 26 වනදා පළමු ටෙස්ට් තරගයට මුහුණ දෙනු ඇති.",
       "URL": "https://www.hirunews.lk/sports/257729/නව-වෛරස්-ප්‍රභේදය-නිසා-එංගලන්ත-ක්‍රිකට්-කණ්ඩායමේ-පැමිණීමත්-අවිනිශ්චිත-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=73"
}