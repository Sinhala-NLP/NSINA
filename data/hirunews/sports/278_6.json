{
       "Source": "hirunews",
       "Timestamp": "Monday, 27 November 2017 - 11:36",
       "Headline": "හතුරුසිංහ ලංකාවට එන්න ඔන්න මෙන්න තිබියදී ඩිල්ෂාන්, රහස් දෙකක් හෙළිකරයි",
       "News Content": "චන්දික හතුරුසිංහ ලබන මස, එනම් දෙසැම්බරයේ ශ්‍රී ලංකා ජාතික ක්‍රිකට් පිළේ ප්‍රධාන පුහුණුකාර ධුරය භාරගනු ඇතැයි විදෙස් ක්‍රිකට් මාධ්‍ය වාර්තා කර තිබෙනවා.\nඕස්ට්‍රේලියාවේ සිඩ්නි හි වාසය කරන හතුරුසිංහ පසුගිය දා ශ්‍රී ලංකාවට පැමිණි අතර එහිදී මෙරට ක්‍රිකට් ආයතනයේ බලධාරීන් හමුවී දීර්ඝ ලෙස සාකච්ඡා කර තිබුනා.\nතවමත් බංග්ලාදේශ පුහුණුකරු වන හතුරුසිංහට ශ්‍රී ලංකා පුහුණුකාර ධුරය පිරිනැමීමට සියලු කටයුතු සුදානම් බව ද වාර්තා වනවා.\nබංග්ලාදේශය හා චන්දික අතර ඇති ගිවිසුම අනුව ඔහු 2019 ලෝක කුසලානය දක්වා එහි පුහුණුකරු විය යුතුව තිබෙනවා.\nඑහෙත් මාස 03කට පෙර දැනුම් දී පුහුණුකරු තනතුරෙන් ඉවත් විය හැකියි.\nහතුරුසිංහව බංග්ලාදේශයෙන් නිදහස් කරන්නැයි ශ්‍රී ලංකා ක්‍රිකට් ආයතනය ද බංග්ලාදේශ ක්‍රිකට් පාලක මණ්ඩලයෙන් ලිඛිත ඉල්ලීමක්ද කර තිබු බව වාර්තා වුනා.\nමිට පෙර අවස්ථාවක ශ්‍රී ලංකා කණ්ඩායමේ සහාය පුහුණුකරුවා ලෙස ද හතුරුසිංහ කටයුතු කළා.\nතිලකරත්න ඩිල්ෂාන් විසින් නිර්මාණය කරන ලද ‘ඩිල්ස්කූප්’ පහර සම්බන්ධයෙන් කළ මූලික පුහුණුවීම්වලදීතද  හතුරුසිංහ එකල විශාල දායකත්වයක් ලබා දී ඇති බව ඩිල්ෂාන් පවසා තිබෙනවා.\nඒ සම්බන්ධයෙන් ඩිල්ෂාන්ගෙන් හිරු විමසීමක් කළා.\nඔහු කියා සිටියේ තමන් සොයාගත් ඩිල්ස්කූප් පහර වැඩි දියුණු කරගැනීමට 2009 වසරේ 20 - 20 ලෝක කුසලානයට යාමට පෙර හතුරුසිංහ සමඟ බොහෝ සාකච්ඡාවල නිරත වූ බවයි.\nඑමෙන්ම තමන් ඕස්ට්‍රේලියාවේ බිග් බෑෂ් (Big Bash) තරඟාවලියේ සිඩ්නි තන්ඩර් (Sydney Thunder) පිළට ක්‍රීඩා කරන අවස්ථාවේ එහි පුහුණුකරු ලෙස සිටි චන්දික සමඟ නැවත ඔහු ශ්‍රී ලංකාවට ගෙන්වා ගැනීම ගැන කතා කළ බවද ඩිල්ෂාන් හිරු වෙත අනාවරණ කළා.",
       "URL": "https://www.hirunews.lk/sports/177029/හතුරුසිංහ-ලංකාවට-එන්න-ඔන්න-මෙන්න-තිබියදී-ඩිල්ෂාන්-රහස්-දෙකක්-හෙළිකරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=278"
}