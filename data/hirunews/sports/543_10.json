{
       "Source": "hirunews",
       "Timestamp": "Tuesday, 02 April 2013 - 12:52",
       "Headline": "මැකලම්ට පළමු තරගය අහිමි වේ.",
       "News Content": "මෙවර ඉන්දීය ප්‍රිමියර් ලීග් තරගාවලියේ දී කොල්කටා නයිට්රයිඩර්ස් පිළ නියෝජනය කරන නවසීලන්ත නායක බ්‍රෙන්ඩන් මැකලම් කායික ආබාධයකට ලක්වීම නිසා සමාරම්භක තරගයට සහභාගි නොවන බව වාර්තා වනවා. තරගාවලියේ සමාරම්භක තරගය කොල්කටා නයිට්රයිඩර්ස් පිළ සහ දිල්ලි ඩෙයාර් ඩෙවිල්ස් පිළ අතර කොල්කටා හි  ඊඞ්න් ගාඞ්න් ක්‍රීඩාංගණයේ දී හෙට පැවැත්වීමට නියමිතයි. එම තරගයේ දී මැකලම් අහිමිවීම නයිට්රයිඩර්ස් පිළට විශාල පාඩුවක් බවයි ක්‍රීඩා විචාරකයන් පෙන්වා දෙන්නේ. මෙතෙක් පැවැති අයි.පී.එල්. තරගවලදී තනි ක්‍රීඩකයෙකු ලබාගත් වැඩිම ලකුණු සංඛ්‍යාව වන්නේ මැකලම් වාර්තා කළ ලකුණු 158යි.\nමේ අතර, කොල්කටා නයිට්රයිඩර්ස් පිළේ හිමිකරු බොලිවුඞ් සුපිරි නළු ෂාරුක් ඛාන් කියා සිටියේ අද (02) පැවැත්වෙන අයි.පී.එල්. සමාරම්භක උත්සවය මෙතෙක් නොදුටු චමත්කාරජනක සංදර්ශනයක් වනු ඇති බවයි. ෂාරුක් ඛාන්, කත්‍රිනා කයිෆ් සහ දීපිකා පදුකෝන් ඇතුළු ඉන්දීය සුපිරි තරු මෙන්ම රැප් සංගීත ශිල්පී ෆිට් බුල් ද අයි.පී.එල්. සමාරම්භක උත්සවයට එක්වීම විශේෂත්වයක්. සංදර්ශනය සඳහා කොල්කටා හි සෝල්ට් ලේක් ක්‍රීඩාංගණයේ දැවැන්ත වේදිකාවක් ද ඉදිකර තිබෙනවා.",
       "URL": "https://www.hirunews.lk/sports/56415/මැකලම්ට-පළමු-තරගය-අහිමි-වේ",
       "Category": "Sports",
       "Parent URL": "https://www.hirunews.lk/sports/all-news.php?pageID=543"
}