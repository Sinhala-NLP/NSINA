{
       "Source": "hirunews",
       "Timestamp": "Wednesday, 13 May 2015 - 10:22",
       "Headline": "පුංචි ලංකාවට ලොකු එළියක් වු යමානි දුලාංජලී",
       "News Content": "ආර්ථික දුෂ්කරතා මධ්‍යයේ අධ්‍යාපනය සහ ක්‍රීඩා කටයුතුවල නියැලුන අඹගමුව මධ්‍ය මහා විද්‍යාලයේ 11 වන වසරේ කලා විෂයයන් හදාරමින් සිටින යමානි දුලාංජලී ශිෂ්‍යාව ආසියානු මලල ක්‍රීඩා උළලේ මීටර හාරසියය (400) කඩුලු පැනීමේ තරඟයෙන් රන් පදක්කම දිනාගැනීමට සමත්වී සිටිනවා.\nඊයේ (11.05) දෝහාකටාර් රාජ්‍යයේ පැවැති මෙම තරඟාවලිය නියෝජනය කිරීම සඳහා දිවයිනේ ක්‍රීඩක ක්‍රීඩිකාවන් හයදෙනෙකු (6) සහභාගිවී සිටිනවා. අඹගමුව උඩුබුලත්ගම ප්‍රදේශයේ පදිංචි එම ශිෂ්‍යාව පාසැලට නිවසේ සිට පැමිණෙන්නේ කිලෝමීටරයක් පයින් වන අතර අඹගමුව ක්‍රීඩාංගණය හරහා ගලා බසින මහවැලි ගගේ අතු ශාඛාවක් වන අඹගමු ඔය හරහා කඩාවැටී ඇති පාලම මතින්ය. කිසිදු පහසුකමක් නොමැති අඹගමුව ක්‍රීඩාංගණයෙන් ක්‍රීඩා පුහුණුවීම් කටයුතු කරන මෙම ශිෂ්‍යාව පළාත් මට්ටමින් සහ ජාතික මට්ටමින් සම්මාන රැසක් දිනාගෙන තිබෙනවා.\n2014 වසරේ 17 න් පහළ මීටර හාරසියය (400) කඩුලු පැනීමේ තරඟාවලියෙන් සහ මීටර හාරසියය (400) ධාවන තරඟයෙන් ජාතික පාසැල් ශූරතාවයද යාමනී දුලාංජලී ශිෂ්‍යාව දිනාගෙන තිබෙනවා. වැඩිමහල් සොහොයුරෙක් පමණක් සිටින මෙම ශිෂ්‍යාවගේ මව අසනීප තත්වයෙන් පසුවන අතර පියා කූලීවැඩ කරමින් පවුල නඩත්තු කරනු ලබනවා. පාසැල් අධ්‍යාපන කටයුතු සහ ක්‍රීඩා පුහුණුවීම් කටයුතු වලට අමතරව රෝගී තත්වයේ සිටින මවගේ සහ නිවසේ වැඩකටයුතුද යමානි විසින් සිදුකරන බවයි ඇයගේ දෙමාපියන් පවසන්නේ. ක්‍රීඩා පුහුණුවීම් කටයුතු නිසා අධ්‍යාපන කටයුතු වලට බාධාවක් කරනොගන්නා යමානි පාසැලේ කීර්තිමත් ශිෂ්‍යාවක් බවයි අඹගමුව මධ්‍ය මහා විද්‍යාලයේ විදුහල්පති තිලක් නවනන්දන මහතා පවසන්නේ.\nමලල ක්‍රීඩාවෙන් මෙරටට කීර්ති නාමයක් ගෙනදුන් සුගත් තිලකරත්නගේ පුහුණුකරු වන හැටන් අධ්‍යාපන කලාප කාර්යාලයේ ක්‍රීඩා සහකාර අධ්‍යාපන අධ්‍යක්ෂක පී.එච්.එම්.අනුර බණ්ඩාර මහතා යටතේ පුහුණුවීම් කටයුතු කරන මෙම රන්පදක්කම්ලාභී ශිෂ්‍යාව පිළිගැනීම සඳහා එම පාසැලේ ශිෂ්‍ය ශිෂ්‍යාවන්, ආදිසිසුන් සහ ප්‍රදේශවාසීන් මේ වන විට සූදානම් වෙමින් සිටිනවා. පාසැල් කටයුතු අවසන්කර රැකියාවක් අපේක්ෂාවෙන් සිටින යමානිගේ සොහොයුරා ඉල්ලා සිටින්නේ තමාට රැකියාවක් ලබාදෙන්නේ නම් නැගණියගේ පුහුණුවීම් කටයුතු සහ අධ්‍යාපන කටයුතු වලටද, මවගේ රෝගී තත්වයටද තමන්ට වියදම්කිරීමට හැකිවන බවයි.\nඡායාරූප - රංජිත් රාජපක්ෂ",
       "URL": "https://www.hirunews.lk/sports/109374/පුංචි-ලංකාවට-ලොකු-එළියක්-වු-යමානි-දුලාංජලී",
       "Category": "Sports",
       "Parent URL": "https://www.hirunews.lk/sports/all-news.php?pageID=470"
}