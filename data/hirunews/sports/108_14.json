{
       "Source": "hirunews",
       "Timestamp": "Friday, 06 March 2020 - 22:40",
       "Headline": "T20 තරගාවලියේ ජය කොදෙව්වන්ට",
       "News Content": "ශ්‍රී ලංකාව සමග පැවති දෙවන සහ අවසන් පන්දුවාර 20 තරගයත් කඩුළු 7 කින් ජය ගන්නට බටහිර ඉන්දීය කොදෙව්වන් සමත් වුණා.\nමේ අනුව ඔවුන් තරගාවලිය ජය ගත්තේ තරග 2කට බින්දුවක් ලෙසින්.\nතරගයේ කාසියේ වාසිය දිනා ගත් බටහිර ඉන්දීය කොදෙව් නායක කිරාන් පොලාඩ් පළමුව පන්දුවට පහර දීමට ශ්‍රී ලංකා කණ්ඩායමට ආරාධනා කළා.\nඉසුරු උදාන වෙනුවට ලහිරු කුමාර කැදවමින් අද තරගයට ශ්‍රී ලංකා කණ්ඩායමට එක්වෙද්දී ඔවුන්ගේ මුල් කඩුළු 5 ලකුණු 95ක් තුල බිද දමන්නට කොදෙව්වන් සමත්වුණේ  තරගයේ පාලනය සියතට ගනිමින්.\nඇන්ජලෝ මැතිව්ස් ලකුණු 23කට දුවද්දී දැවී ගියා.\nබිදවටෙමින් තිබු ශ්‍රී ලංකා ඉනිම ලකුණු 150 සීමාව කරා රැගෙන ගියේ දසුන් ශානක සහ තිසර පෙරේරා හයවන කඩුල්ලට නොබිදුණු ලකුණු 46ක් එක්කරමින්.\nශානක නොදැවී ලකුණු 31ක් සහ තිසර නොදැවී ලකුණු 21ක් රැස්කළා.\nමේ අනුව ශ්‍රී ලංකාව පන්දුවාර 20 අවසානයේ කඩුළු 6ක් දැවී ලකුණු 155ක් ලබා ගත්තා.\nෆර්බි ඇලන් කඩුළු 2යි.\nකොදෙව් පිළිතුරු ඉනිම අතරතුර කඩුළු රකින ක්‍රීඩක කුසල් ජනිත් මෙන්ම මේ තරගාවලියේදී කැපී පෙනුණු තුන් ඉරියව් ක්‍රීඩක වනිදු හසරංග ද ආබාධවලට ගොදුරු වී  පිටියෙන් ඉවත් වූ අතර ඔහුන් දෙදෙනාම ප්‍රතිකාර සදහා රෝහල් ගත කෙරුණා.\nමේ අනුවර කොදෙව්වන් පන්දුවාර 17කදී  කඩුළු 3 ක් දැවී ලකුණු 158ක් ලබා තරගය ජයගත්තේ තරගාවලි ජයත් තහවුරු කර ගනිමින්.\nබ්‍රෙන්ඩන් කිංග් සහ ෂිවරන් හෙට්මයර් ලකුණු 43 බැගින් රැස් කළා.\nකොදෙව් ජයග්‍රහණය පහසුකළේ පන්දු 14 කින් නොදැවී ලකුණු 40 ක් ලබාගත් අන්ඩ්‍රේ රසල්.\nලසිත් මාලිංගගේ පන්දුවාර තුනේදී ලකුණු 46 ක් උදුරාගන්නට කොදෙව් පන්දු යවන්නන් සමත් වුණා.\nමේ අනුව මාලිංගගේ නායකත්වයෙන් ශ්‍රී ලංකා කණ්ඩායම පිට පිට ලැබූ 6 වන පන්දුවාර 20 තරගාවලි පරාජය මෙය වනවා.",
       "URL": "https://www.hirunews.lk/sports/235964/t20-තරගාවලියේ-ජය-කොදෙව්වන්ට",
       "Category": "Sports",
       "Parent URL": "https://www.hirunews.lk/sports/all-news.php?pageID=108"
}