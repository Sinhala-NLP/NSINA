{
       "Source": "hirunews",
       "Timestamp": "Friday, 27 December 2013 - 12:52",
       "Headline": "අෆ්රිඞී නැවත සිය රට යයි.",
       "News Content": "අසනීප තත්ත්වයෙන් පසුවන සිය දියණිය බැලීම සඳහා පාකිස්ථාන ක්‍රිකට් පිලේ තුන් ඉරියව්වෙන් දස්කම් දක්වන ක්‍රීඩක ෂාහිඞ් අෆ්රිඞී නැවත සිය රට පැමිණ තිබෙනවා. මේ අනුව ඔහු ශ්‍රී ලංකාව සහ පාකිස්ථානය අතර අබුඩාබියේ අද පැවැත්වෙන පස්වන සහ අවසාන එක්දින තරඟයට සහභාගි වන්නේ නැහැ. තරඟාවලියේ පාකිස්ථානය මේ වනවිටත් ජයගෙන අවසන්. සිය පවුලේ වගකීම් හේතුවෙන් අෆ්රිඞී දකුණු අප්‍රිකානු නයිට්ස් කණ්ඩායම වෙනුවෙන් එහි දේශීය විස්සයි විස්ස තරඟාවලියට සහභාගිවීමේ අදහසද අතහැර දමා තිබෙනවා.\nමේ අතර ශ්‍රී ලංකාව සමග පැවැත්වෙන ටෙස්ට් තරඟාවලිය සඳහා පාකිස්ථාන සංචිතයද ඊයේ නම් කෙරුණා. වේග පන්දු යවන ක්‍රීඩක මොහොමඞ් තල්හා නැවතත් කැඳවා ඇති අතර එක්දින තරඟාවලියේදී දස්කම් දැක්වූ උමාර් ගුල් සහ මොහොමඞ් හෆීස් ද කැඳවා තිබෙනවා. මොහොමඞ් තල්හා ටෙස්ට් වරම් ලැබූයේ ශ්‍රී ලංකාව සහ පාකිස්ථානය අතර 2009 වසරේ ලාහෝර් නුවර පැවති ටෙස්ට් තරඟයේදියි. ත්‍රස්තවාදී ප්‍රහාරයක් නිසා එම තරඟය අතරමගදී අත්හිටුවීමට සිදුවුණා. ශ්‍රී ලංකාව සහ පාකිස්ථානය අතර පළමු ටෙස්ට් තරඟය දෙසැම්බර් 31 වැනිදා අබුඩාබියේදී ඇරඹෙනවා.",
       "URL": "https://www.hirunews.lk/sports/74245/අෆ්රිඞී-නැවත-සිය-රට-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=496"
}