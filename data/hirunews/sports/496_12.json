{
       "Source": "hirunews",
       "Timestamp": "Thursday, 26 December 2013 - 8:09",
       "Headline": "එක්දින තරගාවලියේ ජය පාකිස්තානයට.",
       "News Content": "අබුඩාබියේ ඊයේ (25) පැවැති සිව් වන එක්දින තරගයෙන් ශ්‍රී ලංකාව පරදවා කඩුලූ 8ක පහසු ජයක් ලැබීමට පාකිස්තානය සමත් වුණා. කාසියේ වාසිය දිනා පළමුවෙන් පන්දුවට පහර දුන් ශ්‍රී ලංකා පිළ පන්දු වාර 48යි පන්දු 5කදී සියලූ දෙනා දැවී ලබා ගත්තේ ලකුණු 225ක් පමණයි. එහිදී එක්දින ජාත්‍යන්තර ක්‍රිකට් වරම් ලැබූ අශාන් ප්‍රියන්ජන් ලකුණු 74ක් ලබා ගත්තා. එහෙත් ඔහු සමඟ ලකුණක් සඳහා දිව යාමේදී සංගක්කාර ලකුණු 51කට දැවී ගියා. මංගල එක්දින තරගයකදී ශ්‍රී ලාංකික ක්‍රීඩකයෙකු ලැබූ වැඩිම ලකුණු සංඛ්‍යාවයි ප්‍රියන්ජන් රැස් කළේ. ඇන්ජලෝ මැතිව්ස් ලකුණු 38යි. ඊයේ ජාත්‍යන්තර ක්‍රිකට් පිටියට පිවිසි දෙවන ශ්‍රී ලාංකික ක්‍රීඩකයා වූ කිත්රුවන් විතානගේ පන්දු 44කදී ලකුණු 27ක් ලබා ගත්තා. ලකුණු 226ක ඉලක්කයක් හඹා ගිය පාකිස්තාන පිළ පන්දු වාර 41යි එක් පන්දුවකදී ජයග්‍රහණය වාර්තා කළේ කඩුලූ 2ක් පමණක් දැවී සිටියදියි. මොහොමඞ් හෆීස් එහිදී නොදැවී ලකුණු 113ක් රැස් කළා. මෙම ජයග්‍රහණයත් සමග පාකිස්තාන පිළට තරගාවලියේ ජය හිමි වනවා.",
       "URL": "https://www.hirunews.lk/sports/74154/එක්දින-තරගාවලියේ-ජය-පාකිස්තානයට",
       "Category": "Sports",
       "Parent URL": "https://www.hirunews.lk/sports/all-news.php?pageID=496"
}