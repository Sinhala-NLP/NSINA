{
       "Source": "hirunews",
       "Timestamp": "Friday, 19 January 2018 - 19:35",
       "Headline": "චන්දිමාල් පරාජයට හේතුව කියයි",
       "News Content": "අද තරගයේදී තම කණ්ඩායමේ දක්ෂතා පිළිබඳ කිසිසේත්ම සෑහීමකට පත්විය නොහැකි බව නායක දිනේෂ් චන්දිමාල් පවසනවා.\nතරගයෙන් පසු මාධ්‍ය වෙත අදහස් දක්වමින් ඔහු කියාසිටියේ අද තරගය දෙස බැලීමේදී බලාපොරොත්තු කඩවීමක් සිදුවන බවයි.\nමෑත කාලීනව එක්දින තරග පිළිබඳ සලකා බැලීමේදී කණ්ඩායම ක්‍රීඩා කරන්නේ අසීරු තණතිල්ලක බව ද චන්දිමාල් පෙන්වා දෙනවා.\nබංග්ලාදේශය ඉතා හොඳින් ක්‍රීඩා කළ අතර එය අගය කරන බවයි ශ්‍රී ලංකා නායකයා කියාසිටියේ.\nඑක් තරගයක් හෝ ජයග්‍රහණය කිරීමට හැකිවුවහොත් එමගින් කණ්ඩායමේ නිවැරදි 11 දෙනා තෝරා ගැනීමට හැකිවනු ඇති අතර තවදුරටත් තුන්කොන් තරගාවලියේ රැඳී සිටින බැවින් ඊට තවදුරටත් අවස්ථාව පවතින බව ද දිනේෂ් චන්දිමාල් ප්‍රකාශ කළා.\nනායක ඇන්ජෙලෝ මැතිව්ස් ආබාධයකට ලක්වීම හේතුවෙනුයි මෙම තුන්කොන් තරගාවලියේ ඉදිරි තරග සඳහා නායකත්වයට දිනේෂ් චන්දිමාල් පත් කෙරුනේ.\nමේ අතර මෙම ජයග්‍රහණය බංග්ලාදේශය සිය එක්දින ක්‍රිකට් තරග ඉතිහාසයේ ලැබූ විශිෂ්ඨ ජයක් ලෙසටයි සැලකෙන්නේ.\nජයග්‍රහණයෙන් පසු මාධ්‍ය වෙත අදහස් දැක්වු බංග්ලාදේශ නායක මශ්රෆි මොටාසා කියාසිටියේ මෑත කාලීනව තම කණ්ඩායමේ ජයග්‍රහණ දෙස බැලුවහොත් ශ්‍රී ලංකාව සමග පැවති තරගයෙන් ලැබු ජය ඉතා විශිෂ්ඨ එකක් බවයි.\nඅද තම ක්‍රීඩකයන් හොඳින් ක්‍රීඩා කළ අතර එය තවදුරටත් මේ ආකාරයෙන්ම පවත්වාගෙන යාම අපේක්ෂාව බව ඔහු සඳහන් කළා.\nතරගයක් ජයග්‍රහණය කළ ද පරාජයට පත්වුව ද එමගින් ඉගෙන ගැනීමට පාඩම් පවතින බවයි මශ්රෆි මොටාසා පෙන්වා දෙන්නේ.\nසබීර් රහ්මන්ගේ පිතිකරණය ද බංග්ලාදේශ නායකයාගේ ඇගයීමට ලක්වු අතර ඔහු පන්දුවට පහරදෙන ආකාරයෙන් ක්‍රීඩා කරන තවත් ක්‍රීඩකයෙකු අවශ්‍ය බව මශ්රෆි මොටාසා කියාසිටියා.",
       "URL": "https://www.hirunews.lk/sports/181503/චන්දිමාල්-පරාජයට-හේතුව-කියයි",
       "Category": "Sports",
       "Parent URL": "https://www.hirunews.lk/sports/all-news.php?pageID=263"
}