{
       "Source": "hirunews",
       "Timestamp": "Monday, 13 November 2017 - 12:19",
       "Headline": "දිමුත්ගේ ප්‍රකාශයට හර්බජාන් සිංගෙන් සැර ප්‍රකාශයක්",
       "News Content": "ටෙස්ට් තරඟාවලියට සහභාගී වීම සඳහා මේ වන විට ඉන්දියාවට ගොස් සිටින ශ්‍රී ලංකා කණ්ඩායමට උපහාසාත්මක ප්‍රකාශයක් ඉන්දීය කණ්ඩායමේ හිටපු දඟ පන්දු යවන්නෙක් වන හර්බජාන් සිං විසින් සිදුකර ඇති බව විදෙස් මාධ්‍ය වාර්තා කරනවා.\nහර්බජන් සිං විසින් සිය ට්විටර් ගිණුම ඔස්සේ මෙම සටහන තබා තිබෙනවා.\nශ්‍රී ලංකා කණ්ඩායම සිම්බාබ්වේ කණ්ඩායම හමුවේ පරාජයට පත්වූ කණ්ඩායමක් බවත් ශ්‍රී ලංකා කණ්ඩායම මේ වන විට පත්ව ඇති තත්වය සම්බන්ධයෙන් තමන් කණගාටුවට පත්වන බවත් ඔහු සිය ට්විටර් ගිණුමේ සටහන් කර ඇති බව සඳහන්.\nමේ වන විට ඉන්දියාවට ගොස් සිටින ශ්‍රී ලංකා කණ්ඩායමේ අරම්භක පිතිකරු දිමුත් කරුණාරත්න එරට මාධ්‍යට සිදුකළ ප්‍රකාශයක් මුලික කරගනිමින් හර්බජාන් සිං මෙම ප්‍රකාශය සිදුකර ඇති බවයි විදෙස් මාධ්‍ය වැඩිදුරටත් වාර්තා කරන්නේ.\nඉන්දීය කණ්ඩායමේ ප්‍රභලම දඟ පන්දු යවන්නන් දෙදෙනා වන රවින්ද්‍ර ජඩේජා සහ රවිචන්ද්‍රන් අශ්වින්ට තරඟය තුලදී මුහුණ දීමට විශේෂ සැලැස්මක් ඇති බව දිමුත් කරුණාරත්න එහිදී සඳහන් කර තිබෙනවා.\nහර්බජාන් සිං විසින් සිය තමන් සිය ට්විටර් ගිණුමට එක්කර තිබු සටහන මේ වන විට ඉවත් කරගෙන ඇති බව සඳහන්.\nකෙසේ වෙතත් සිම්බාබ්වේ කණ්ඩායම සමඟ පැවති ටෙස්ට් තරඟය ශ්‍රී ලංකා කණ්ඩායම කඩුලු 04කින් ජය ගැනීමට සමත් වුණා.",
       "URL": "https://www.hirunews.lk/sports/175903/දිමුත්ගේ-ප්‍රකාශයට-හර්බජාන්-සිංගෙන්-සැර-ප්‍රකාශයක්",
       "Category": "Sports",
       "Parent URL": "https://www.hirunews.lk/sports/all-news.php?pageID=281"
}