{
       "Source": "hirunews",
       "Timestamp": "Saturday, 24 March 2018 - 18:04",
       "Headline": "කෝලිට ඉන්දීය ක්‍රිකට් පාලක මණ්ඩලයෙන් උපදෙසක්",
       "News Content": "අගෝස්තු මාසයේ එංගලන්තය සමග පැවැත්වෙන ටෙස්ට් තරගාවලියට පෙර ප්‍රාන්ත තරගවලට ක්‍රීඩා කරන ලෙසට ඉන්දීය පිතිකරු විරාත් කෝලිට එරට ක්‍රිකට් පාලක මණ්ඩලය උපදෙස් ලබාදී තිබෙනවා.\nඅගෝස්තු මාසයේදී ආරම්භ වන මෙම ටෙස්ට් තරගාවලියට තරග 5 ක් ඇතුලත්.\nමේ අනුව ජුනි මාසයේදී බෙන්ගලුරුහිදී පැවැත්වෙන ඇෆ්ගනිස්ථානයට එරෙහි ටෙස්ට් තරගය විරාත් කෝලිට අහිමිවන බවයි විචාරකයන් පෙන්වා දෙන්නේ.\nජුලි මාසයේදී එංගලන්තය සමග පැවැත්වෙන සීමිත පන්දුවාර තරගාවලියට පෙර විරාත් කෝලි ප්‍රාන්ත ක්‍රිකට් තරග ක්‍රීඩා කළ යුතු වනවා.\nකෙසේවෙතත් ඔහු සම්බන්ධ වන්නේ කුමන රටක් නියෝජනය කරමින් ද යන්න මෙතෙක් අනාවරණ වී නැහැ.\nලන්ඩනයේ සරේ ප්‍රාන්ත කණ්ඩායම සමග විරාත් කෝලිගේ සම්බන්ධයක් පැවතීම හමුවේ ඔහු එම කණ්ඩායම සමග එක්ව ප්‍රාන්ත තරග ක්‍රීඩා කරනු ඇතැයි විචාරකයන් පෙන්වා දෙනවා.\nඑහෙත් ඊට අදාළ ගිවිසුමක් මෙතෙක් අත්සන් කර හෝ සාකච්ඡාවක් පැවැත්වී ඇති බවට හෙළිවී නැහැ.\nකෙසේවෙතත් පසුගිය වසරේ සරේ කණ්ඩායම විරාත් කෝලි සම්බන්ධයෙන් ඉන්දීය ක්‍රිකට් පාලක මණ්ඩලයෙන් විමසීමක් කර තිබුනා.\nඇෆ්ගනිස්ථාන සංචාරය හේතුවෙන් ඔහු ලබාදිය නොහැකි බවටයි ඊට ප්‍රතිචාර දක්වමින් ඉන්දීය ක්‍රිකට් පාලක මණ්ඩලය ප්‍රකාශකර තිබුනේ.\nකෝලි විදේශීය කණ්ඩායමක් සමග ප්‍රාන්ත තරග ක්‍රීඩා කිරීමට එක්වුනහොත් විදේශීය කණ්ඩායම් සමග එක්වු තුන්වන ඉන්දීය ක්‍රීඩකයා බවට ඔහු පත්වනු ඇති.\nමෙ වන විට චිතේශ්වර් පුජාරා සහ ඉෂාන්ත් ශර්මා විදෙස් කණ්ඩායම් සමග එක්ව සිටිනවා.\nමෙවර අයි පී එල් වෙන්දේසියේදී අලෙවි නොවු ඔවුන් දෙදෙනා යෝර්ක්ශයර් සහ සසෙක්ස් කණ්ඩායම් නියෝජනය කරමින් ප්‍රාන්ත තරගවලට ක්‍රීඩා කරනවා.",
       "URL": "https://www.hirunews.lk/sports/186775/කෝලිට-ඉන්දීය-ක්‍රිකට්-පාලක-මණ්ඩලයෙන්-උපදෙසක්",
       "Category": "Sports",
       "Parent URL": "https://www.hirunews.lk/sports/all-news.php?pageID=243"
}