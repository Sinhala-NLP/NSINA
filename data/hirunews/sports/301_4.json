{
       "Source": "hirunews",
       "Timestamp": "Monday, 04 September 2017 - 12:41",
       "Headline": "නායකත්වය ගැන තරංග කතා කරයි",
       "News Content": "ඉන්දීය කණ්ඩායමට එරෙහිව පැවති එක්දින තරගාවලිය තරඟ 05ට බිංදුවක් ලෙස  පරාජයට පත්වීම සම්බන්ධයෙන් තමන් නායකයෙක් ලෙසත්, ක්‍රීඩකයෙක් ලෙසත් කනගාටුවට පත්වන බව ශ්‍රී ලංකා එක්දින කණ්ඩායමේ නායක උපුල් තරංග පවසනවා.\nඊයේ කොළඹ ආර්. ප්‍රේමදාස ක්‍රීඩාංගන පැවති අවසන් එක්දින තරඟයෙන් පසු පැවති මාධ්‍ය හමුවේදී අදහස් දක්වමින් ඔහු මේ බව කියා සිටියා.\nඅවස්ථා කිහිපයකදී ලෝක කුසලාන අවසාන මහා තරඟ සදහා සුදුසුකම් ලැබූ කණ්ඩායමක් ලෙස, ශ්‍රී ලංකා කණ්ඩායමට 2019 ලෝක කුසලන තරගාවලියට එක් වීමට සුදුසුකම් ලැබීමේ තරඟ ක්‍රීඩා කිරීමට සිදුව තිබීම කනගාටුවට කරුණක් නොවේද යන්න එහිදී මාධ්‍යවේදීන් ප්‍රශ්නකර සිටියා.\nඒ සම්බන්ධයෙන් තමන් කණගාටුවට පත්වන බවයි නායක උපුල් තරංග කියා සිටියේ.\nමේ අතර එක්දින තරඟාවලිය පරාජයට පත්වුවත් තමන්ට නායකත්වයෙන් ඉවත්වීමට හේතුවක් නොමැති බව තරංග එහිදී පවසා සිටියා.\nඔහු වැඩිදුරටත් ප්‍රකාශ කළේ  නායකත්වයෙන් ඉවත් වීමට හේතුවක් නොමැති බවත් මීළඟට පැමිණෙන තේරීම් කමිටුව සමඟ කණ්ඩායම ඉදිරියට ගමන්කළ යුතු ආකාරය තීරණය කරන බවයි.\nවර්තමානයේ ශ්‍රී ලංකා කණ්ඩායම සිටින තත්වය පිළිබඳව කනගාටු වන අතර පසුගිය අවුරුදු දෙක තුළ කණ්ඩායම අවශ්‍ය ආකාරයට ක්‍රීඩා නොකළ බවත්  කණ්ඩායමේ සිටිනා  ක්‍රීඩකයන්ගෙන් කණ්ඩායම මේ වන විට වැටී ඇති තත්වයෙන් ගොඩ ගැනීමට හැකි බවයි උපුල් තරංග වැඩිදුරටත් අදහස් දක්වමින් කියා සිටියේ.",
       "URL": "https://www.hirunews.lk/sports/170113/නායකත්වය-ගැන-තරංග-කතා-කරයි",
       "Category": "Sports",
       "Parent URL": "https://www.hirunews.lk/sports/all-news.php?pageID=301"
}