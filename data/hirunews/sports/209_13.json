{
       "Source": "hirunews",
       "Timestamp": "Wednesday, 05 September 2018 - 10:04",
       "Headline": "සමුගැනීමට සිටින කුක් ගෙන් විශිෂ්ඨ කණ්ඩායමක්",
       "News Content": "එංගලන්තයෙන් බිහිවූ විශ්ෂ්ඨ පිත්කරුවෙක් සහ නායකයෙක් වන ඇලෙස්ටයාර් කුක් සිය ක්‍රිකට් දිවියෙන් සමුගැනීම පසුගියදා ප්‍රකාශ කළා.\nඒ අනුව ඉන්දියාව සමඟ ලබන 07 වනදා ආරම්භ වන 05 වන සහ අවසන් ටෙස්ට් තරඟයෙන් පසු කුක් ක්‍රිකට් පිටියට සමුදීමට තීරණය කර තිබෙනවා.\nඑංගලන්තය වෙනුවෙන් ඔහු ජාත්‍යන්තර ටෙස්ට් තරඟ 160ක්, එක්දින තරඟ 92ක් සහ පන්දුවාර 20 තරඟ 02ක් ක්‍රීඩා කර ඇති අතර කුක් ජාත්‍යන්තර ටෙස්ට් ටෙස්ට් පිටියේ ලකුණු 12000 සීමාව පසුකළ 06 වන ක්‍රීඩකයා ද වනවා.\nඇලෙස්ටයාර් කුක් ජාත්‍යන්තර ක්‍රිකට් පිටියෙන් සමුගැනීම ප්‍රකාශයට පත් කිරීමත් සමඟ ඔහු විසින් ක්‍රීඩකයින් 11 දෙනෙකුගෙන් සමන්විත කණ්ඩායමක් නම් කර ඇති බව එංගලන්තයේ ලෝර්ඩ්ස් ක්‍රීඩා සමාජය සදහන් කරනවා.\nඑම කණ්ඩායමේ ආරම්භක පිතිකරු යුගලය ලෙස එංගලන්තයේ හිටපු ක්‍රීඩක ග්‍රැහැම් ගුච් (නායක) සහ ඕස්ට්‍රේලියානු කණ්ඩායමේ හිටපු ආරම්භක පිතිකරු මැතිව් හේඩ්න් නම්කර තිබෙනවා.\nඑම කණ්ඩායමේ අංක 03 සහ 04 වන ස්ථානයන් සඳහා ඕස්ට්‍රේලියාවේ හිටපු නායකයෙක් වන රිකි පොන්ටින් සහ බටහිර කොදෙව් කණ්ඩායමේ හිටපු විශ්ෂ්ඨ පිතිකරුවෙකු වන බ්‍රයන් ලාරා නම් කර ඇති බව සඳහන්.\nඑම කණ්ඩායමේ 05 වන ස්ථානය සඳහා දකුණු අප්‍රිකානු කණ්ඩායමේ ඒ.බි. ඩිවිලියස් නම් කර ඇති අතර අංක 06 පිතිකරුගේ ස්ථානයට සහ කඩුලු රකින්නා වශයෙන් නම් කර ඇත්තේ ශ්‍රී ලංකා කණ්ඩායමේ හිටපු නායකය කුමාර් සංගක්කාරයි.\nදකුණු අප්‍රිකානු තුන්\\'ඉරියව් ක්‍රීඩක ජැක් කලිස් අංක 07 ස්ථානයට ඇලෙස්ටයාර් කුක් විසින් නම් කර ඇති අතර කණ්ඩායමේ දඟ පන්දු යවන්නන් ලෙස ලොව අංක එකේ දඟ පන්දු යවන්නා වන මුත්තයියා මුරලිදරන් සහ ඕස්ට්‍රේලියාවේ ෂේන් වොන් එක්කර තිබෙනවා.\nමීට අමතරව ඕස්ට්‍රේලියානු හිටපු වේග පන්දු යවන ක්‍රීඩක ග්ලේන් මැක්ග්‍රාත් සහ වර්තමාන එංගලන්ත කණ්ඩායමේ සිටින ප්‍රබලතම වේග පන්දු යවන්නා වන\nජේම්ස් ඇන්ඩර්සන් මෙම කණ්ඩායමට ඇතුළත්.\nමේ අතර ඇලෙස්ටයාර් කුක්  විසින් නම් කළ මෙම කණ්ඩායමට කිසිඳු ඉන්දීය ක්‍රීඩකයෙකු ඇතුළත් නොවීම විශේෂත්වයක්.\nකෙසේ වෙතත් ඉන්දියාවෙන් බිහිවූ විශිෂ්ඨතම පිතිකරුවෙකු වන සචින් තෙන්ඩුල්කාර් සහ මේ වන විට ලොව අංක එකේ පිතිකරුවෙක් බවට පත්ව සිටින  විරාත් කෝලිට එහි ස්ථානයක් හිමි නොවීමද කා අතරත් කතාබහට ලක්ව තිබෙනවා.",
       "URL": "https://www.hirunews.lk/sports/199200/සමුගැනීමට-සිටින-කුක්-ගෙන්-විශිෂ්ඨ-කණ්ඩායමක්",
       "Category": "Sports",
       "Parent URL": "https://www.hirunews.lk/sports/all-news.php?pageID=209"
}