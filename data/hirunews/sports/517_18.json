{
       "Source": "hirunews",
       "Timestamp": "Saturday, 24 August 2013 - 13:01",
       "Headline": "ජැමෙයිකා පිල අවසන් තරගයට.",
       "News Content": "බටහිර ඉන්දීය කොදෙව්, කැරිබියන් ප්‍රිමියර් ලීග්, විස්සයි විස්ස තරගාවලියේ අවසන් තරගය සඳහා සුදුසුකම් ලැබීමට ජැමෙයිකා කණ්ඩායම සමත් වුණා. ඒ බාබේඩෝස් කණ්ඩායම කඩුලූ 7 කින් පරාජයට පත් කරමින්. මෙම තරගයේදී පළමුවෙන් පන්දුවට පහරදුන් බාබේඩෝස් ට්‍රයිඩන්ට්ස් කණ්ඩායම සිය පන්දුවාර 20 අවසානයේ කඩුලූ 6 ක් දැවී ලකුණු 148 ක් රැස් කළා. එහිදී ෂොයිබ් මලික් ලකුණු 49 ක් රැස් කිරීමට සමත්වුණා. වර්නන් ෆිලැන්ඩර් ලකුණු 28ට කඩුලූ 2 යි. ජැමෙයිකා ටෝලවාස් කණ්ඩායම පන්දුවාර 18 යි පන්දු 3 කදී කඩුලූ 3 ක් දැවී ලකුණු 152 ක් ලබමින් තරගයේ ජය හිිමිකර ගත්තා. එහිදී කුමාර් සංගක්කාර පන්දු 38කදී නොදැවී ලකුණු 50 ක් රැස් කළේ 6 පහර දෙකක් සහ 4 පහර 4 ක් ද සමඟයි. තරඟයේ වීරයා කුමාර් සංගක්කාරයි.\nපළමු අවසන් පූර්ව තරඟයේදී ගයානා ඇමේසන් කණ්ඩායම ටි‍්‍රනිඩෑඞ් ඇන්ඞ් ටුබෙගෝ කණ්ඩායම පරදවමින් අවසන් තරඟයට සුදුසුකම් ලැබුවා. එහිදී, තරඟයේ වීරයා බවට පත්වූයේ ලකුණු 39 ක් රැස් කර, ලකුණු 14 කට ප්‍රතිවාදී කඩුලූ 2 ක් බිඳ හෙලූ ටී.එම්.ඩිල්ෂාන්.\nකැරිබියන් ප්‍රිමියර් ලීග් විස්සයි විස්ස තරගාවලියේ අවසන් තරගය ගයානා ඇමේසන් කණ්ඩායම සහ ජැමෙයිකා ටෝලවාස් කණ්ඩායම අතර, පෝට් ඔෆ් ස්පේන්හි දී අද පැවැත්වීමට නියමිතයි.",
       "URL": "https://www.hirunews.lk/sports/65742/ජැමෙයිකා-පිල-අවසන්-තරගයට",
       "Category": "Sports",
       "Parent URL": "https://www.hirunews.lk/sports/all-news.php?pageID=517"
}