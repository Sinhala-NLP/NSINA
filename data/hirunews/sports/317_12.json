{
       "Source": "hirunews",
       "Timestamp": "Sunday, 09 July 2017 - 19:11",
       "Headline": "වැරදි තීරණයක් නිසා ආසියානු මළල ක්‍රීඩා තරගාවලියේදී ශ්‍රී ලංකාවට පදක්කමක් අහිමි වෙයි",
       "News Content": "ඉන්දීය තාක්ෂණික නිලධාරියෙකුගේ වැරදි තීරණයක් හේතුවෙන් ශ්‍රී ලංකාවට ලැබීමට තිබූ පදක්කමක් අහිමි වූ පුවතක් ආසියානු මළල ක්‍රීඩා උළෙලෙන් වාර්තා වුණා.\nඉන්දියාවේ ඔඩීෂා ප්‍රාන්තයේ පැවැත්වෙන තරගාවලියේදී මෙසේ පදක්කමක් අහිමි වූයේ තුන් පිම්ම ඉසව්ව නියෝජනය කළ විදූෂා ලක්ෂානිටයි.\nතුන්පිම්ම ඉසව්වේදී ඇය අවසන් පිම්ම සඳහා අවස්ථාව හිමි වන විට ලෝකඩ පදක්කම් මට්ටමේ පසුවූයේ ඉන්දීය ක්‍රීඩිකාවයි.\nඇගේ දක්ෂතාවය මීටර් 13.42ක් ලෙස සටහන්ව තිබුණා.\nවිදූෂා තම අවසන් පිම්මේදී මීටර් 13.5ක සීමාව ද ඉක්මවා යන අයුරක් දක්නට ලැබුණත් ඇය සීමා ඉර ඉක්මවා පාදය තැබූ බවට එම ස්ථානයේ සිටි ඉන්දීය ජාතික තාක්ෂණික නිලධාරීවරයා සංඥා කර තිබෙනවා.\nකෙසේ වෙතත්, අදාළ සංඥාව විදූෂා තම පිම්ම අවසන්වීමෙන් පසු නිකුත් වීම විමතියට කරුණක් බවයි ක්‍රීඩා විචාරකයන් පෙන්වා දෙන්නේ.\nඇය එම තීරණය අභියෝගයට ලක් කරන විටත් දක්ෂතාව ගණනය කිරීමට නොහැකි වන ලෙස වැලි මත සටහන් මකා දමා තිබුණා.\nඅනතුරුව තරගාවලියේ ජාත්‍යන්තර තාක්ෂණික නිලධාරීවරයා වෙත ශ්‍රී ලංකා කණ්ඩායමෙන් පැමිණිල්ලක් ඉදිරිපත් කළ ද මෙම සිදුවීමට අදාළ වීඩියෝ දර්ශන හෝ දැක ගැනීමට ලැබී නැහැ.\nඅවසානයේ සිය අවසන් පිම්ම සඳහා නැවත වරක් තරඟ කිරීමට විදූෂාට අවස්ථාව හිමි වුණේ ඉසව්ව සඳහා අවශ්‍ය ශාරීරික සහ මානසික සුදානම සම්පූර්ණයෙන්ම ගිලිහී යාමෙන් අනතුරුවයි.\nඒ අනුව අසියානු මළල ක්‍රීඩා උළෙලේ තුන් පිම්ම ඉසව්වේ ලෝකඩ ඉසව්වේ ලෝකඩ පදක්කම ඉන්දියානු ක්‍රීඩිකාවට හිමි වුණා.\nමේ අතර ආසියානු මලල ක්‍රීඩා උළෙලේ කාන්තා මිටර් 800 ඉසව්වේ රන් පදක්කම දිනාගන්නට එල්.ඒ නිමාලි සමත් වුණා.\nඑම ඉසව්වේ රිදී පදක්කම දිනා ගත්තේ ශ්‍රී ලංකාවේම ගයන්තිකා අබේරත්න.\nආසියානු මලල ක්‍රීඩා කාන්තා මිටර් 800 ඉසව්වේ අවසන් තරගය අද පස්වරුවේ පැවැත්වුණා.\nතරගයේ අවසන් භාගයේදී ගයන්තිකා අබේරත්න සහ එල්.ඒ නිමාලි ඉදිරියෙන් ධාවනයේ යෙදුණත් ඉන්දීය ක්‍රීඩිකාවක් පළමු වැන්නා ලෙස තරගය අවසන් කළේ ශ්‍රී ලංකා ක්‍රීඩිකාවන්ගේ මග හරස් කර ඉදිරියට පැමිණෙමින්.\nඒ අනුව නිමාලි දෙවන ස්ථානයටත් ගයන්තිකා තෙවන ස්ථානයටත් තරගය අවසන් කළා.\nකෙසේ වෙතත් තරගය අවසානයේ තාක්ෂණික කමිටුව තීරණය කර තිබෙන්නේ ඉන්දීය ක්‍රීඩිකාව ධාවන යෙදුණු ආකාරය නීති විරෝධී බවයි.\nමෙම තීරණයට අනුව අදාළ ඉන්දීය ක්‍රීඩිකාව තරගයෙන් ඉවත් කෙරුණු අතර ඉසව්වේ රන් පදක්කම නිමාලිට හිමි වෙද්දී රිදි පදක්කම ගයන්තිකාට හිමිවුණා.\nනිමාලිගේ තරග නිමි කාලය සටහන් වුණේ මිනිත්තු දෙකයි තත්ත්පර 5.23 ක් ලෙසින්.\nමේ අතර ආසියානු මලල ක්‍රීඩා තරගාවලියේ කාන්තා මිටර් 200 ඉසව්වේ රිදී පදක්කම දිනා ගන්නට ශ්‍රී ලංකාවේ රුමේෂිකා රත්නායක සමත් වුණා.\nඒ, තත්ත්පර 23 යි දශම 43 කින් ඉසව්ව අවසන් කරමින්.\nඑම ඉසව්වේ රන් සහ ලෝකඩ පදක්කම් කසක්ස්තාන ක්‍රීඩිකාවන්ට හිමිවුණා.",
       "URL": "https://www.hirunews.lk/sports/165479/වැරදි-තීරණයක්-නිසා-ආසියානු-මළල-ක්‍රීඩා-තරගාවලියේදී-ශ්‍රී-ලංකාවට-පදක්කමක්-අහිමි-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=317"
}