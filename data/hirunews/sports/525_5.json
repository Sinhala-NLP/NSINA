{
       "Source": "hirunews",
       "Timestamp": "Monday, 15 July 2013 - 12:52",
       "Headline": "SLPL ක්‍රීඩකයින් තේරීම කල් යයි.",
       "News Content": "එළඹෙන ශ්‍රී ලංකා ප්‍රිමියර් ලීග් තරගාවලියේ කණ්ඩායම් ක්‍රීඩකයන් තෝරා ගැනීම දින 6 කින් කල් දමා තිබෙනවා. ක්‍රික් ඉන්ෆෝ වෙබ් අඩවිය අද (15) වාර්තා කර තිබුණේ මෙලෙස ක්‍රීඩකයන් තෝරා ගැනීමේ කටයුතු ඊයේ සිදුකිරීමට නියමිතව තිබූ බවයි. එහෙත් එය මේ මස 20 වැනිදා දක්වා කල් දමා ඇති බවට එම වෙබ් අඩවියේ දැක්වෙනවා. ශ්‍රී ලංකා ප්‍රිමියර් ලීග් තරගාවලියට සහභාගි වන කණ්ඩායම් හතේ හිමිකරුවන් මේ සම්බන්ධයෙන් ශ්‍රී ලංකා ක්‍රිකට් ආයතනයට ගෙවීමට ඇති මුදල් ලබාගැනීම සඳහායි මෙලෙස ක්‍රීඩකයන් තේරීම කල් දමා ඇත්තේ. කෙසේ වෙතත්, ශ්‍රී ලංකා ප්‍රිමියර් ලීග් තරගාවලිය නියමිත පරිදි අගෝස්තු මස 10 වැනිදා සිට සැප්තැම්බර් මස 7 වැනිදා දක්වා පැවැත්වෙනු ඇති. බටහිර ඉන්දීය කොදෙව් සුපිරි ක්‍රීඩක ක්‍රිස්ගේල් මෙන්ම දකුණු අප්‍රිකානු ක්‍රීඩකයින් ද මෙවර එස්.එල්.පී.එල් තරගාවලිය නියෝජනය කරනු ඇති බවට ශ්‍රී ලංකා ක්‍රිකට් අපේක්ෂා කරනවා.",
       "URL": "https://www.hirunews.lk/sports/63066/slpl-ක්‍රීඩකයින්-තේරීම-කල්-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=525"
}