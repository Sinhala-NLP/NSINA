{
       "Source": "hirunews",
       "Timestamp": "Sunday, 10 September 2017 - 17:39",
       "Headline": "ඉතිහාස ගතවන තරඟයක්ද ඇතුළත්, පකිස්ථාන - ශ්‍රී ලංකා තරඟ මාලාවේ කාලසටහන එළිදකී",
       "News Content": "පකිස්ථානය සහ ශ්‍රී ලංකා කණ්ඩායම අතර පැවැත්වෙන තරඟ මාලාවේ තරඟ කාල සටහන මේ වනවිට ප්‍රකාශයට පත්කර තිබෙනවා.\nමෙයට ටෙස්ට් තරඟ 02ක් එක්දින තරඟ 05ක් සහ විසසයි විස්ස තරඟ 03ක් ඇතුළත්.\nපළමු ටෙස්ට් තරඟ මේ මස 28 සිට ලබන මස 02වනදා දක්වා අබුඩාබි හිදී පැවැත්වෙන දෙරට අතර ඉතිහාස ගතවන දෙවන ටෙස්ට් තරඟය දිවා රාත්‍රී ටෙස්ට් තරඟයක් ලෙස ඔක්තෝබර් 06 වනදා සිට 10 වනදා දක්වා ඩුබායි හිදී පැවැත්වීමට සැලසුම්කර තිබෙනවා.\nශ්‍රී ලංකා කණ්ඩායම සහ පකිස්ථාන කණ්ඩායම සහභාගී වන පළමු  දිවා රාත්‍රී ටෙස්ට් තරඟය මෙය වන අතර මෙම තරඟය සඳහා රෝස පැහැති පන්දුව යොදා ගැනීමට නියමිතයි.\nදෙරට අතර පැවැත්වෙන පළමු එක්දින තරඟය ඔක්තෝම්බර් 13 වනදා ඩුබායි හිදී පැවැත්වෙන අතර දෙවන සහ තුන්වන එක් දින තරඟ ඔක්තෝම්බර් 16 සහ 18 යන දිනයන් හිදී අබුඩාබි හිදී පැවැත්වීමට සැලසුම්කර තිබෙනවා.\nසිව්වන සහ අවසන් එක්දින තරඟය සාජා හිදී පැවැත්වෙන අතර එම තරඟ දෙක පැවැත්වෙන දින වන්නේ ඔක්තෝම්බර් 20 සහ 23 යන දින දෙකයි.\nපකිස්ථානය සහ ශ්‍රී ලංකා කණ්ඩායම අතර පැවැත්වෙන විසසයි විස්ස තරඟ තුනෙන් පළමු සහ දෙවන තරඟ අබුඩාබි හිදී පැවැත්වෙන්නේ ඔක්තෝම්බර් 26 සහ 27 යන දින වලදීයි.\nඅවසන් පන්දුවාර විසසයි විස්ස තරඟය ඔක්තෝබර් 29 දා පකිස්ථානයේ ලාහෝර් නුවරදී පැවැත්වීමට සැලසුම්කර තිබෙනවා.\n2009 වසරේදී ශ්‍රී ලංකා ක්‍රිකට් කණ්ඩායමට ලාහෝර් නුවරදී ත්‍රස්ත ප්‍රහාරයක් එල්ල වීමෙන් අනතුරුව ශ්‍රී ලංකා කණ්ඩායම පකිස්ථානයේ ක්‍රීඩා කරන පළමු තරඟය, මෙම විසයි විස්ස තරඟය වීම විශේෂත්වයක්.",
       "URL": "https://www.hirunews.lk/sports/170589/ඉතිහාස-ගතවන-තරඟයක්ද-ඇතුළත්-පකිස්ථාන-ශ්‍රී-ලංකා-තරඟ-මාලාවේ-කාලසටහන-එළිදකී",
       "Category": "Sports",
       "Parent URL": "https://www.hirunews.lk/sports/all-news.php?pageID=299"
}