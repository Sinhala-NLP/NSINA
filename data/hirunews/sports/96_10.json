{
       "Source": "hirunews",
       "Timestamp": "Thursday, 04 June 2020 - 19:53",
       "Headline": "ඉන්දීය - ශ්‍රී ලංකා තරඟ සංචාරයත් කල් යයි",
       "News Content": "ලබන ජූලි මාසයේ සැලසුම් කර තිබූ ඉන්දීය ක්‍රිකට් කණ්ඩායමේ ශ්‍රී ලංකා තරඟ සංචාරය කල් දැමීමට සිදුව ඇති බව ශ්‍රී ලංකා ක්‍රිකට් ආයතනයේ සභාපති ශම්මි සිල්වා පවසනවා.\nහිරු ප්‍රවෘත්ති අංශය කළ විමසීමකදී ඔහු සඳහන් කළේ පවතින කොරෝනා අවදානම හේතුවෙන් ඉන්දියාව සමග ලබන මාසයේ සැලසුම් කර තිබූ වකවානුවලදී එක්දින සහ පන්දුවාර 20 ක්‍රිකට් තරඟාවලිය පැවැත්වීමට නොහැකි බවයි.\nඑළඹෙන සතියේ ඉන්දීය ක්‍රිකට් පාලක මණ්ඩලයේ ප්‍රධානීන් සමග පැවැත්වෙන සාකච්ඡාවේදී නව දින තීරණය කිරීමටත්, මෙරට ක්‍රිකට් බලධාරින් සැලසුම් කර තිබෙනවා.\nකෙසේ වෙතත්, ශ්‍රී ලංකා ක්‍රිකට් සභාපතිවරයා වැඩිදුරටත් කියා සිටියේ ලබන අගෝස්තු හෝ සැප්තැම්බර් මාසවලදී තරඟාවලිය පැවැත්වීමට හැකියාව පවතින බවයි.\nකොරෝනා අවදානම හේතුවෙන් ශ්‍රී ලංකා ක්‍රිකට් බලධාරින් කල් දැමූ 03 වන තරඟාවලිය මෙය වන අතර, මීට පෙර එංගලන්ත සහ දකුණු අප්‍රිකානු තරඟාවලි ද කල් දැමීමට සිදුවුණා.",
       "URL": "https://www.hirunews.lk/sports/242307/ඉන්දීය-ශ්‍රී-ලංකා-තරඟ-සංචාරයත්-කල්-යයි",
       "Category": "Sports",
       "Parent URL": "https://www.hirunews.lk/sports/all-news.php?pageID=96"
}