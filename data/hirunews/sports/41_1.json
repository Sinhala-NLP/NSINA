{
       "Source": "hirunews",
       "Timestamp": "Tuesday, 05 October 2021 - 19:58",
       "Headline": "ජැෆ්නා ස්ටැලියන්ස් හිමිකාරත්ව වෙනස ගැන LPL ප්‍රවර්ධක සමාගම නිදහසට කරුණු බඳී",
       "News Content": "ලංකා ප්‍රිමියර් ලීග් (LPL) පළමු තරගාවලිය ජයගත් ජැෆ්නා ස්ටැලියන්ස් (Jaffna Stallions) කණ්ඩායමේ හිමිකාරීත්වයට අදාළව පැතිර යන ද්වේශ සහගත සහ පදනම් විරහිත විවේචන පිළිබඳව LPL ප්‍රවර්ධකයින් වන Innovative Production Group FZE (IPG) සමාගම මාධ්‍ය නිවේදනයක් නිකුත් කර තිබෙනවා.\nමෙම ද්වේශ සහගත ප්‍රකාශයන්ට පදනම් වූ Jaffna Stallions කණ්ඩායමේ පසුගිය හිමිකරුවන් ගිවිසුම් ප්‍රකාරව කටයුතු නොකිරීම, ICC දූෂණ විරෝධී ආචාර ධර්ම අනුගමනය නොකිරීම, සහ හිඟ මුදල් නොපියවිම ඔවුන්ගේ ගිවිසුම අවලංගු කිරීම සඳහා මූලිකවම බලපෑ බව මෙම නිවේදනයේ සඳහන්.\nමේ පිළිබඳව අවස්ථා ගණනාවකදී Stallion Sports Limited සමාගමට වාචිකව හා ලිඛිතව ඔවුන් දැනුවත් කළද ඊට කිසිදු අනුකූලතාවක් නොදක්වා මූල්‍ය එකඟතාවන්\nපවා ඒකපාර්ශවික ලෙස වෙනස් කරන්නටත් උත්සාහ ගත් බව මෙම නිවේදනයේ දැක්වෙනවා.\nඋද්ගත වූ තත්ත්වයන් සම්බන්ධයෙන් ශ්‍රී ලංකා ක්‍රිකට් ආයතනය සමග ද සිදුකළ සාකච්ඡා වට ගණනාවකින් අනතුරුව අදාළ තීරණය ගත් බවයි ලංකා ප්‍රිමියර් ලීග් ප්‍රවර්ධක සමාගම සඳහන් කර කරන්නේ.\nඑහි සඳහන් වන්නේ ලංක ප්‍රිමියර් ලීග් තරගාවලියට එක්වන සියලු කන්ඩායම් සමග IPG ආයතනය විනිවිද පෙනෙන අයුරින් ගිවිසගත් නීතිමය එකඟතාවන්ට අනුව සෑම  විටම කටයුතු කරන බවයි.\nඑම තත්ත්වය 2024 තෙක් පැවැත්වෙන ඉදිරි තරගාවලි සඳහාත් කිසිදු වෙනසක් ඇති නොවන බවට ඔවුන් පවසනවා.\nකෙසේ වෙතත් ජැෆ්නා ස්ටැලියන්ස් කණ්ඩායමේ හිමිකාරිත්වය Lyca සමූහය විසින් ලබා ගත් අතර ඔවුන් මෙම කණ්ඩායම ජැෆ්නා කිංස් (Jaffna Kings) නමින් එළැඹෙන ප්‍රිමියර් ලීග් තරගාවලියට එක් කිරීමට නියමිතයි.",
       "URL": "https://www.hirunews.lk/sports/284185/ජැෆ්නා-ස්ටැලියන්ස්-හිමිකාරත්ව-වෙනස-ගැන-lpl-ප්‍රවර්ධක-සමාගම-නිදහසට-කරුණු-බඳී",
       "Category": "Sports",
       "Parent URL": "https://www.hirunews.lk/sports/all-news.php?pageID=41"
}