{
       "Source": "hirunews",
       "Timestamp": "Wednesday, 13 February 2019 - 20:56",
       "Headline": "දකුණු අප්‍රිකා පළමු ඉනිම ලකුණු 235කට සීමා වෙයි",
       "News Content": "සංචාරක ශ්‍රී ලංකා කණ්ඩායම සහ දකුණු අප්‍රිකාව අතර පළමු ටෙස්ට් ක්‍රිකට් තරගය අද ආරම්භ වුණා.\nතරගය පැවැත්වෙන්නේ ඩර්බන් නුවර කිංග් ස්මීඩ් ක්‍රීඩාංගණයේදී.\nසිය පළමු කාසියේ වාසිය දිනාගත් නව නායක දිමුත් කරුණාරත්න පන්දු යැවීම තෝරා ගත්තා.\nශ්‍රී ලංකාව අද තරගයට එක්වුණේ ඕෂධ ප්‍රනාන්දු සහ ලසිත් ඇඹුල්දෙනිය හට ටෙස්ට් වරම් ලබා දෙමින්.\nදකුණු අප්‍රිකා ලකුණු පුවරුව ක්‍රියාත්මක වීමට මත්තෙන් ඩීන් එල්ගර් දැවී ගියේ විශ්ව ප්‍රනාන්දුගේ පන්දුවක් හමුවේයි.\nහෂීම් අම්ලා ද ලකුණු ලබා ගැනීමට පෙර ක්‍රීඩාගාරයට හරවා යැවීමේ අවස්ථාවක් ශ්‍රී ලංකාවට ලැබුණත් විනිසුරු අලීම් ඩාර් ඔහු නොදැවුණු ක්‍රීඩකයෙකු ලෙස සංඥා කළා.\nඑම තීරණය නැවත සලකා බැලීම සඳහා තෙවන විනිසුරුට යොමු කිරීමට ශ්‍රී ලංකාව තීරණය කළ නමුත් විනිසුරු ඩාර් පැවසුවේ ඒ සඳහා ලැබෙන තත්ත්පර\n15 ක කාලය අවසන් බවයි.\nකෙසේ වෙතත් දිමුත් කරුණාරත්න එම තීරණය තත්ත්පර 13ක් තුළ ප්‍රකාශ කරන බවත් එම තීරණය තෙවන විනිසුරු වෙත යොමු වූවා නම් අම්ලා දැවී ගිය\nක්‍රීඩකයෙකු ලෙස සංඥා කෙරෙන බවත් රූපවාහිනී පුනරූපන මගින් පසුව තහවුරු කෙරුණා.\nවිනිසුරුගේ වරදින් ජීවය ලද අම්ලාට රැස් කර ගැනීමට හැකිවුණේ ලකුණු 3ක් පමණයි.\nඒඩන් මාක්රම් ලකුණු 11කට දැවී ගියා.\nලකුණු 17කට කඩුලු 3ක් දැවී තිබූ මොහොතක නායක ඩුප්ලේසී සහ බවූමා ගොඩනැගූ සබඳතාව ලකුණු 72ක්.\nඩුප්ලේසී ලකුණු 35 ක් රැස් කළ අතර අවාසනාවන්ත ලෙස දුවද්දී දවීයාමකට හසු වන විට බවූමා ලකුණු 47 ක් ලබා සිටියා.\nවර්නන් ෆිලැන්ඩර් ලකුණු 4යි.\nක්වින්ටන් ඩි කොක් සමග ලකුණු 47ක සබඳතාවක් ගොඩනැගූ කේෂව් මහරාජ් ලකුණු 29 ක් ලබා ගත්තා.\nඩේල් ස්ටෙයින් ලකුණු 15 කට දැවී ගියේ ලසිත් ඇඹුල්දෙනිය ගේ මංගල ටෙස්ට් කඩුල්ල බවට පත් වෙමින්.\nදකුණු අප්‍රිකාව සිය පළමු ඉනිමට සියල්ලන් දැවී ලකුණු 235ක් රැස් කළා.\nක්වින්ටන් ඩිකොක් ලකුණු80 යි.\nපන්දු යැවීමේදී විශ්ව ප්‍රනාන්දු කඩුලු 4 ක් දවා ගත්තා.",
       "URL": "https://www.hirunews.lk/sports/210368/දකුණු-අප්‍රිකා-පළමු-ඉනිම-ලකුණු-235කට-සීමා-වෙයි",
       "Category": "Sports",
       "Parent URL": "https://www.hirunews.lk/sports/all-news.php?pageID=179"
}