{
       "Source": "hirunews",
       "Timestamp": "Friday, 01 November 2013 - 19:30",
       "Headline": "වීඩියෝ: ක්‍රිකට් ආයතනය වතුර ගත්ත අපූරු ක්‍රමය.",
       "News Content": "ශ්‍රී ලංකා ක්‍රිකට් ආයතනයෙන් අහිමි වූ ආදායමක් ලෙස රුපියල් දෙලක්ෂ 17,448ක මුදලක් අය කර ගැනීමට ජාතික ජල සම්පාදන හා ජලාපවහන මණ්ඩලය පියවර ගෙන තිබෙනවා. ඒ, ශ්‍රී ලංකා ක්‍රිකට් ආයතනය වසර ගණනාවක් තිස්සේ නීතිවිරෝධී ලෙස ජලය ලබා ගැනීමට එරෙහිවයි. ක්‍රිකට් ආයතනය ඉදිරිපිට මාර්ග මේ දිනවල ප්‍රතිසංස්කරණය කෙරෙන අතර එහිදී හමුවූ භූගත නළ මාර්ගයකින් මේ පිළිබද කරුණු අනාවරණ වුණා. ජල සම්පාදන මණ්ඩලය පවසන්නේ වසර ගණනාවක් තිස්සේ ක්‍රිකට් ආයතනය නීතිවිරෝධී ලෙස එමගින් ජලය ලබාගෙන ඇති බවයි. ඒ අනුව වසර දෙකක කාලයක් සඳහා රුපියල් දෙලක්ෂ 17,448ක මුදලක් ක්‍රිකට් ආයතනයෙන් අය කර ගෙන ඇති බව ජල සම්පාදන මණ්ඩලයේ ජ්‍යෙෂ්ඨ ප්‍රකාශකයෙකු සඳහන් කළා.\nහිරු ප්‍රවෘත්ති අංශය මේ සම්බන්ධයෙන් ශ්‍රී ලංකා ක්‍රිකට් ආයතනයෙන් ද විමසීමක් කළා. එහි වැඩබලන ප්‍රධාන විධායක ඈෂ්ලි ද සිල්වා ප්‍රකාශ කළේ එවැනි ජල නළයක් හමුවුවත් එය නීතිවිරෝධී ද, නැද්ද යන්න පිළිබද ජල සම්පාදන මණ්ඩලය ලිඛිතව තම ආයතනයට දන්වා නොමැති බවයි. අදාළ ජල නළය ස්ථීර වශයෙන් ශ්‍රී ලංකා ක්‍රිකට් ආයතනයට ලබා ගැනීම සඳහා මුදල් ගෙවූ බව ඔහු ප්‍රකාශ කළේ ජල සම්පාදන මණ්ඩලයට මුදල් ගෙවීම සම්බන්ධයෙන් අප සිදුකළ විමසීමේදීයි.",
       "URL": "https://www.hirunews.lk/sports/70500/වීඩියෝ-ක්‍රිකට්-ආයතනය-වතුර-ගත්ත-අපූරු-ක්‍රමය",
       "Category": "Sports",
       "Parent URL": "https://www.hirunews.lk/sports/all-news.php?pageID=506"
}