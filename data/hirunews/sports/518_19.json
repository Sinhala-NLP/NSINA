{
       "Source": "hirunews",
       "Timestamp": "Sunday, 18 August 2013 - 8:05",
       "Headline": "උසේන් බෝල්ට් යළිත් වැඩ පෙන්වයි.",
       "News Content": "රුසියාවේ මොස්කව් නුවර පැවැත්වෙන ලෝක මළල ක්‍රීඩා තරඟාවලියේදී මීටර් 200 ඉසව්වේ රන් පදක්කමද ජැමෙයිකාවේ උසේන් බෝල්ට් විසින් ඊයේ හිමිකරගත්තා. ඉසව්ව නිමකිරීමට ඔහුට ගතවූයේ තත්පර 19.66 ක කාලයක්. ජැමෙයිකාවේ වොරන් වියර් මෙහිදී රිදී පදක්කම හිමිකරගත් අතර ලෝකඩ පදක්කම හිමිවූයේ එක්සත් ජනපදයේ කර්ටිස් මිචෙල්ටයි. ජයග්‍රහණයෙන් පසු මොස්කව් නුවර ලූෂින්කි ක්‍රීඩා පිටිය මධ්‍යයට පිවිසුණු උසේන් බෝල්ට් සහ වොරන් වියර් යන ජැමෙයිකානු මළල ක්‍රීඩා ශූරයින් දෙදෙනා සිය රටෙන් බිහිවූ රෙගේ සංගීතයේ පියා වූ බොබ් මාලේගේ රිද්මයකට රෙගේ නර්තනයක් ඉදිරිපත් කළා. උසේන් බෝල්ට් මීටර් 200 ඉසව්වේ රන් පදක්කම ලෝක ශූරතා තරඟාවලියකදී දිනා ගත්තේ පිට පිට තුන්වන වතාවටයි. මීටර් 100 ඉසව්වද ජයගත් බෝල්ට් තමා ලොව වේගවත්ම මිනිසා බව නැවතත් සනාථ කළා.",
       "URL": "https://www.hirunews.lk/sports/65302/උසේන්-බෝල්ට්-යළිත්-වැඩ-පෙන්වයි",
       "Category": "Sports",
       "Parent URL": "https://www.hirunews.lk/sports/all-news.php?pageID=518"
}