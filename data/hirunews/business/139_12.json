{
       "Source": "hirunews",
       "Timestamp": "Monday, 18 December 2017 - 13:45",
       "Headline": "තේ පොහොර මිල ඉහළට",
       "News Content": "වෙළඳපොලේ තේ පොහොර මිල මේ දිනවල සීග්‍රයෙන් ඉහළ ගොස් ඇති බවට තොරතුරු වාර්තා වනවා.\nමෙතෙක් රුපියල් 2850ක්ව පැවති කිලෝග්‍රෑම් 50 තේ පොහොර මිටියක් රුපියල් 500කින් ඉහල ගොස් ඇති බවයි පොහොර වෙළදුන් පෙන්වා දුන්නේ.\nඒ අනුව පොහොර සමාගම් කිලෝග්‍රෑම් 50ක තේ පොහොර මිටියක නව මිල ලෙස රුපියල් 3350ක් සටහන් කර තිබෙනවා.\nමෙම තත්ත්වයත් සමඟ මේ වනවිට වෙලඳපොළේ තේ පොහොර හිඟයක් ද පවතින බවයි වෙළදුන් ප්‍ර‍්‍රකාශ කළේ.\nමේ සම්බන්ධයෙන් හිරු ප්‍රවෘත්ති අංශය ජාතික පොහොර ලේකම් කාර්යාලයෙන් විමසීමක් කළා.\nඑහි සහකාර අධ්‍යක්ෂ සිසිර විජේසිංහ කියා සිටියේ සමාගම්වලට හිතුමතේ පොහොර මිල ගණන් ඉහල නැංවීමට හැකියාවක් නොමැති බවයි.\nදැනට වෙළඳපොලේ පවතින පොහොර හිඟය මගහරවා ගැනීමට පාකිස්තානයෙන් ආනයනය කළ පොහොර තොග මේ දිනවල ලැබෙමින් පවතින බවද ඔහු සඳහන් කළා.",
       "URL": "https://www.hirunews.lk/business/178682/තේ-පොහොර-මිල-ඉහළට",
       "Category": "Business",
       "Parent URL": "https://www.hirunews.lk/business/all-news.php?pageID=139"
}