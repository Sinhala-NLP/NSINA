{
       "Source": "hirunews",
       "Timestamp": "Sunday, 08 October 2017 - 13:38",
       "Headline": "විදේශ විනිමය ඉපයීමේ ප්‍රමුඛස්ථානය ඉන්දියාවට",
       "News Content": "විදෙස්ගත ශ්‍රමිකයන්ගෙන් වැඩිම විදේශ විනිමයක් උපයන රටවල් අතුරෙන් මේ වසරේදී ඉන්දියාව ප්‍රමුඛස්ථානය ගනු ඇති බව ලෝක බැංකුව නිකුත් කළ වාර්තාවක දැක්වෙනවා.\nඑය නිකුත්කර ඇත්තේ ලෝක බැංකුවේ සහ ජාත්‍යන්තර මූල්‍ය අරමුදලේ වාර්ෂික සමුළුව ආරම්භවීමට නියමිතව තිබියදියි. මෙම වාර්තාවට අනුව 2017 වසරේදී විදෙස් ගත ඉන්දියානුවන් එරටට එවනු ඇතැයි අපේක්ෂිත විදේශ විනිමය ප්‍රමාණය ඇමරිකානු ඩොලර් බිලියන 65 ක්.\nචීනයට මේ වසරේදී විදෙස් ගත ශ්‍රමිකයන් ඇමරිකානු ඩොලර් බිලියන 61 ක්ද, පිලිපීනයට ඩොලර් බිලියන 33 ක්, මෙක්සිකෝවට ඩොලර් බිලියන 31 ක් සහ නයිජීරියාවට බිලියන 22 ක් එවනු ඇතැයි අපේක්ෂා කෙරෙනවා.\nකෙසේ නමුත් දළදේශීය නිෂ්පාදනයේ ප්‍රතිශතයක් ලෙස මෙලෙස වැඩිම විදේශ විනිමයක් විගාමික ශ්‍රමිකයන්ගෙන් ලැබෙන්නේ කිරිගිස් ජනරජය, හයිටි, තජිකිස්ථානය, නේපාලය සහ ලයිබීරියාවටයි.\nදකුණු ආසියාතික රටවල් සැළකූ විට පාකිස්ථානයට විදෙස් ගත ශ්‍රමිකයන්ගෙන් ලැබෙන ආදායම මේ වසරේදී සමාකාර ලෙස පවතිනු ඇති අතර, ශ්‍රී ලංකාව, බංග්ලාදේශය සහ නේපාලයට ලැබෙන ආදායම අඩුවීමක් පෙන්නුම් කරනු ඇතැයි ලෝක බැංකු වාර්තාවේ සඳහන්.",
       "URL": "https://www.hirunews.lk/business/172913/විදේශ-විනිමය-ඉපයීමේ-ප්‍රමුඛස්ථානය-ඉන්දියාවට",
       "Category": "Business",
       "Parent URL": "https://www.hirunews.lk/business/all-news.php?pageID=145"
}