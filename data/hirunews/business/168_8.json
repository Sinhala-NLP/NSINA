{
       "Source": "hirunews",
       "Timestamp": "Wednesday, 01 February 2017 - 8:21",
       "Headline": "මධ්‍යම අධිවේගී මඟේ දෙවන අදියර අද ඇරඹේ",
       "News Content": "මධ්‍යම අධිවේගී මාර්ගයේ දෙවන අදියරේ ඉදිකිරීම් කටයුතු අද පෙරවරුවේ ආරම්භ වනවා.\nඒ, අලව්ව - ගිරිඋල්ල ප්‍රධාන මාර්ගයේ කුඩගම්මන ප්‍රදේශයේදියි.\nමීරිගම සිට කුරුණෑගල දක්වා කිලෝමීටර් 39.29ක දුරකින් යුත් මධ්‍යම අධිවේගී මාර්ගයේ දෙවන අදියර සඳහා රුපියල් බිලියන 138කට ආසන්න ආයෝජනයක් සිදුකර තිබෙනවා.\nඅඹේපුස්ස සිට කිලෝමීටර් 10ක පිවිසුම් මාර්ගය ද සමගින් මෙහි මුළු දිග කිලෝමීටර් 49.02ක් වන අතර, එම මාර්ගය මීටර් 3.6 බැගින් වන මං තීරු 4කින් ද සමන්විතයි.\nඑමෙන්ම මෙම මාර්ගයේ පළල මීටර් 23ක් වන අතර, අන්තර් හුවමාරු මධ්‍යස්ථාන 5ක් ද ඇතුළත්.\nඑම අන්තර් හුවමාරු මධ්‍යස්ථාන 5 මීරිගම, නාකලගමුව, මල්පිටිය, පොතුහැර, කුරුණෑගල යන ස්ථානවල ස්ථාපිත කිරීමට නියමිතයි.\n2019 වසරේ මැද භාගයේදී මෙම අදියරේ ඉදිකිරීම් අවසන් කිරීමට සැලසුම් කර ඇති අතර, අද මෙහි ඉදිකිරීම් ආරම්භ කෙරෙන්නේ අග්‍රාමාත්‍ය රනිල් වික්‍රමසිංහගේ ප්‍රධානත්වයෙන්.",
       "URL": "https://www.hirunews.lk/business/153392/මධ්‍යම-අධිවේගී-මඟේ-දෙවන-අදියර-අද-ඇරඹේ",
       "Category": "Business",
       "Parent URL": "https://www.hirunews.lk/business/all-news.php?pageID=168"
}