{
       "Source": "hirunews",
       "Timestamp": "Friday, 09 December 2016 - 15:27",
       "Headline": "බ්‍රසීලයෙන් සීනි මිළදී නොගැනීමට ආනයනකරුවන්ගෙන් තීරණයක්",
       "News Content": "බ්‍රසීලයෙන් ආනයනය කල සීනි බහාලුම් අතර තිබු කොකේන් හමුවීමේ  සිද්ධීන්වලට තම සංගමයේ කිසිදු ව්‍යාපාරිකයකු සම්බන්ධ නොමැති බව ශ්‍රී ලංකා සීනි ආනයනකරුවන්ගේ සංගමය පවසනවා.\nඔවුන් අවධාරණය කලේ ඉදිරියේදී බ්‍රසීලයෙන් සීනි මිළදී නොගැනීමට ද තම සංගමය එකගතාවකට පැමිණි බවයි.\nඊට ගැණුම්කරුවන් එකගවී ගිවිසුමක් ද අත්සන් කර ඇතැයි ඔවුන් සඳහන් කලා.\nඅවස්ථා 6 කදී පමණ බහාලුම් අතර තිබී කොකේන් හමුවී ඇතැයි සීනි ආනයනකරුවන්ගේ සංගමය පෙන්වා දුන්නා.\nඑහිදී පැහැදිළි වී ඇති කරුණක් ලෙසට ඔවුන් සඳහන් කලේ මෙතෙක් සොයාගෙන ඇති කොකේන් සියල්ල පැමිණ ඇත්තේ එක් නෞකා සමාගමකින් පමණක් වන බවයි.\nමෙම කොකේන් තොග එවනු ලබන්නේ යුරෝපා වෙළඳපොල සඳහා වන අතර පෘතුගාලයේදී නෞකා මාරුවන වරායේදී ඒවා ලබාගැනීමට නොහැකි වීම හේතුවෙන් ලංකාවට කොකේන් ප්‍රවාහනය වන බවයි ඔවුන් වැඩිදුරටත් පෙන්වා දුන්නේ.\nබ්‍රසීලයෙන් ආනයනය කරන ලද සීනි බහාලුම් 510 ක් මේවන විට වරායේ ඇති අතර තවත් බහාලුම් 380 ක් වරායට ළගා වෙමින් පවතිනවා.\nඒවා මුදා හැරීමට අධිකරණ නියෝගයක් ලබාගන්නා ලෙසට මත්ද‍්‍රව්‍ය නිවාරණ අංශයෙන් ඉල්ලීමක් කරන බවයි සීනි ආනයනකරුවන්ගේ සංගමය වැඩිදුරටත් කියාසිටියේ.",
       "URL": "https://www.hirunews.lk/business/149313/බ්‍රසීලයෙන්-සීනි-මිළදී-නොගැනීමට-ආනයනකරුවන්ගෙන්-තීරණයක්",
       "Category": "Business",
       "Parent URL": "https://www.hirunews.lk/business/all-news.php?pageID=174"
}