{
       "Source": "hirunews",
       "Timestamp": "Sunday, 20 December 2020 - 8:30",
       "Headline": "දළ දේශීය නිෂ්පාදිතයට වැඩිම දායකත්වය බස්නාහිරින්",
       "News Content": "උතුර, නැගෙනහිර, වයඹ සහ සබරගමුව පළාත්, දළ දේශීය නිෂ්පාදිතය සඳහා ලබා දුන් දායකත්වය පසුගිය වසරේදී ඉහළ ගොස් ඇති බව මහබැංකුව ප්‍රකාශ කළා.\nඒ පළාත් දළ දේශීය නිෂ්පාදිත අගයන් ප්‍රකාශයට පත් කරමින්.\nඑහිදි ඉහළම දායකත්වය වන සියයට 39 යි දශම 1ක ප්‍රතිශතය බස්නාහිර පළාත විසින් ලබා දී ඇති අතර, මධ්‍යම පළාතේ එම අගය සියයට 11 යි දශම 5ක්.\nවයඹ පළාත දළ දේශීය නිෂ්පාදිතය වෙනුවෙන් දැක්වූ දායකත්වයේ ප්‍රතිශතය සියයට 10 යි දශම 7ක් වන අතර දකුණු පළාත සහ සබරගමුව පළාත පිළිවෙලින් සියයට 9 යි දශම 9 ක සහ 7 යි දශම 6 ක දායකත්වයක් දක්වා තිබෙනවා.\nමෙහිදී අඩුම දායකත්ව ප්‍රතිශතයක් සටහන් වන්නේ ඌව සහ උතුර පළාත් වලින්.\nකෘෂි කාර්මික කටයුතු සඳහා වැඩිම දායකත්වය දකුණු සහ වයඹ පළාත් දක්වා ඇති අතර, කර්මාන්ත සහ සේවා අංශයෙන් බස්නාහිර පළාත ඉදිරියෙන් පසුවනවා.",
       "URL": "https://www.hirunews.lk/business/257443/දළ-දේශීය-නිෂ්පාදිතයට-වැඩිම-දායකත්වය-බස්නාහිරින්",
       "Category": "Business",
       "Parent URL": "https://www.hirunews.lk/business/all-news.php?pageID=30"
}