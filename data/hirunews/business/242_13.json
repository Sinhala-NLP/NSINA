{
       "Source": "hirunews",
       "Timestamp": "Thursday, 07 May 2015 - 17:29",
       "Headline": "ලංකාවේ ප්‍රථම වරට කෞතුක වස්තූන් දැන ගන්න APP එකක්",
       "News Content": "ශ්‍රී ලංකාවේ ප්‍රථම වරට කෞතුකාගාරයක තිබෙන කෞතුක වස්තූන් පිළිබඳව තොරතුරු පුළුල් ලෙස දැනගනිමින් නැරඹීමට පහසුවන ආකාරයෙන් ජංගම මෘදුකාංග යෙදවුමක් හඳුන්වා දී තිබෙනවා. ශ්‍රී ලංකන් මියුසියම් යන මැයෙන් නම් කර තිබෙන මෙම ජංගම යෙදවුම හඳුන්වාදී ඇත්තේ ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයයි. කෞතුකාගාරය නරඹන පුද්ගලයෙකුට තම ජංගම දුරකථනයේ මෙම මෘදුකාංගය බාගත කර ගැනීමෙන් පසුව තමන් නරඹන කෞතුක වස්තුව පිළිබඳ සවිස්තර තොරතුරු ජංගම දුරකථනය ඔස්සේ ශ්‍රවණය කිරීමට හැකියාව ලැබෙනවා. සිංහල, දෙමළ සහ ඉංග්‍රිසි යන භාෂා ත්‍රිත්වයෙන්ම අදාළ තොරතුරු ශ්‍රවණය කළ හැකි බවයි ශ්‍රී ලංකා තොරතුරු සහ සන්නිවේදන තාක්ෂණ නියෝජිතායතනය පවසන්නේ.",
       "URL": "https://www.hirunews.lk/business/109022/ලංකාවේ-ප්‍රථම-වරට-කෞතුක-වස්තූන්-දැන-ගන්න-app-එකක්",
       "Category": "Business",
       "Parent URL": "https://www.hirunews.lk/business/all-news.php?pageID=242"
}