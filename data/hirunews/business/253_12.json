{
       "Source": "hirunews",
       "Timestamp": "Monday, 02 March 2015 - 19:52",
       "Headline": "සපුගස්කන්ද පිරිපහදුව වැඩි දියුණු කිරීමට ඇමරිකානු සමාගම්",
       "News Content": "සපුගස්කන්ද තෙල් පිරිපහදුව නවීකරණය කිරීමේ සහ පුළුල් කිරීමේ ව්‍යාපෘතිය සඳහා ඇමරිකානු සමාගම් දෙකක් අයදුම් කර තිබෙනවා. ඒ සඳහා ලක් රජයේ අනුමැතිය අපේක්ෂාවෙන් පසුවන බවයි කොළඹ ඇමරිකානු තානාපති කාර්යාලයේ ආර්ථික සහ වාණිජ කටයුතු පිළිබඳ නිලධාරිනී ඇලිසන් ඒරියස් වෝගල් ප්‍රකාශ කළේ. මේ ඇය එහිදී දැක්වූ අදහස්.\n‘‘ඇමරිකානු සමාගම්වලට ලෝක මට්ටමේ අති නවීන තාක්ෂණ සේවාවන් ශ්‍රී ලංකාවට සැපයීමේ හැකියාවක් පවතිනවා. සපුගස්කන්ද තෙල් පිරිපහදුව නවීකරණ සහ පුළුල් කිරීමේ කටයුතු සඳහා ද ඔවුන්ට දායක විය හැකියි. එවැනි සම්බන්ධතාවක් තුළින් පිරිපහදු සංකීර්ණය නවීකරණය කිරීම පමණක් නොව නව තාක්ෂණ හුවමාරුව ඇතුළු ප්‍රතිලාභ රැසක් ශ්‍රී ලංකාවට අත්වන බව කිව යුතුයි. එමගින් නව තාක්ෂණ පුහුණුව, ජාත්‍යන්තර ආරක්ෂණ පිළිවෙත් සහ මානව සම්පත් චර්යා ධර්ම මෙන්ම යහපත් ව්‍යාපාරික පුරුදු ඇමරිකාවෙන් ශ්‍රී ලංකාවට ලබා ගත හැකියි. සපුගස්කන්ද පිරිපහදු ව්‍යාපෘතිය සඳහා ඇමරිකානු සමාගම් දෙකක් මේ වන විට අයදුම් කර තිබෙනවා. ඒ සඳහා ඔවුන් ලක් රජයේ අනුමැතිය අපේක්ෂාවෙනුයි සිටින්නේ. එහිදී ඇමරිකානු සමාගම් ශ්‍රී ලංකාවෙන් විශේෂ සැලකිල්ලක් අපේක්ෂා කරන්නේ නැහැ. සම තරඟකාරීත්වය සහ විවෘතභාවය මත ඇමරිකානු සමාගම් ශ්‍රී ලංකාවේ අනෙකුත් ව්‍යාපෘතිවලටත් සම්බන්ධ වෙන්න සූදානම්.",
       "URL": "https://www.hirunews.lk/business/104638/සපුගස්කන්ද-පිරිපහදුව-වැඩි-දියුණු-කිරීමට-ඇමරිකානු-සමාගම්",
       "Category": "Business",
       "Parent URL": "https://www.hirunews.lk/business/all-news.php?pageID=253"
}