{
       "Source": "hirunews",
       "Timestamp": "Friday, 28 September 2018 - 14:51",
       "Headline": "ආසියානු සංවර්ධන බැංකුව ශ්‍රී ලංකාවේ ආර්ථික වර්ධන ඉලක්ක පහත හෙළයි",
       "News Content": "ආයෝජන සහ අපනයනයන් දුර්වල වීම හේතුවෙන් 2018 සහ 2019 වසර සඳහා ශ්‍රී ලංකාවේ ආර්ථික වර්ධන ඉලක්කයන් පහත හෙලීමට ආසියානු සංවර්ධන බැංකුව පියවර ගෙන තිබෙනවා.\nඑමගින් නිකුත් කළ නවතම වාර්තාවේ දැක්වෙන පරිදි මේ වසර තුළ ශ්‍රී ලංකාව අත්කර ගනු ඇත්තේ සියයට 3 යි දශම 8ක ආර්ථික වර්ධනයක්.\nඑය ආසියානු සංවර්ධන බැංකුව මගින් මීට පෙර සියයට 4 යි දශම 2 ක් ලෙස අනුමාන කර තිබුණා.\nඑමෙන්ම, 2019 වසර සඳහා කලින් ප්‍රකාශිත සියයට 4 යි දශම 8 ක ඉලක්කය ද එමගින් සියයට 4 යි දශම 5 දක්වා පහත හෙළා තිබෙනවා.\nකෙසේ නමුත්, රජය මගින් මූල්‍ය ක්‍රියාකාරිත්වය ඉහළ නැංවීම සදහා ඇතැම් ප්‍රතිසංස්කරණ ක්‍රියාවට නංවමින් සිටින බවයි ආසියානු සංවර්ධන බැංකුව නිකුත් කළ වාර්තාවේ දැක්වෙන්නේ.\nඑමෙන්ම, දකුණු ආසියානු කලාපය සමස්තයක් ලෙස සියයට 7 ක ඉහළ ආර්ථික වර්ධනයක් අත්කර ගනු ඇති බව එහි අපේක්ෂාවයි.\nඑහිදී ඉන්දියාවෙන් සියයට 7 යි දශම 2 ක වර්ධනයක් අපේක්ෂා කෙරෙන අතර, බංග්ලාදේශය, නේපාලය සහ පාකිස්ථානය ද ඉහළ වර්ධනයක් අත්කර ගනු ඇති බවයි ආසියානු සංවර්ධන බැංකුව සදහන් කළේ.",
       "URL": "https://www.hirunews.lk/business/200941/ආසියානු-සංවර්ධන-බැංකුව-ශ්‍රී-ලංකාවේ-ආර්ථික-වර්ධන-ඉලක්ක-පහත-හෙළයි",
       "Category": "Business",
       "Parent URL": "https://www.hirunews.lk/business/all-news.php?pageID=109"
}