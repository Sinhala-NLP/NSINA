{
       "Source": "hirunews",
       "Timestamp": "Sunday, 31 October 2021 - 8:22",
       "Headline": "ලෝක නායකයන් ඓතිහාසික එකඟතාවක",
       "News Content": "දැවැන්ත බහුජාතික සමාගම්වලින් සියයට 15ක අවම ආයතනික බද්දක් අය කිරීම සඳහා ලොව ප්‍රධාන පෙළේ ආර්ථිකයන් විස්ස නියෝජනය කරන රටවල නායකයන් එකඟතාවකට පැමිණියා.\nඒ, ඉතාලියේ රෝම නුවර පැවැත්වෙන ජී විස්ස සමුළුවේදියි.\nඑමඟින් බහුජාතික සමාගම්වලට සිය ලාභ, අඩු බදු අනුපාතයක් සහිත රටවල් වෙත යොමු කිරීම නිෂ්ඵල වනවා. මෙම එකඟතාව යටතේ ලොව සෑම රටකටම බහුජාතික සමාගම්වලින් සියයට 15 ක අවම ආයතිනක බද්දක් අය කිරීමට හැකියාව ලැබෙනු ඇති.\nඑහෙත් ඊට වඩා අඩු බදු අනුපාතයක්ද එම රටවලට සැකසිය හැකියි. එහෙත් එවැනි අවස්ථාවකදී බහුජාතික සමාගමේ මව් රටට එය සියයට 15ක අවම බද්දක් දක්වා ඉහළ නංවා එම වෙනස අය කිරීමට හැකිවනවා.\nජී විස්ස සමුළුවට එක්වූ ලෝක නායකයන් නව බදු ක්‍රමයට ඊයේ එකඟතාව පළ කළ අතර, එය අද දිනයේදී නිල වශයෙන් සම්මත කිරීමට නියමිතයි.\nකෙසේ නමුත් මෙම නව ආයතනික බදු එකඟතාව ක්‍රියාත්මක වන්නේ 2023 වසරේ සිටයි.\nනව බදු එකඟතාව සම්බන්ධයෙන් අදහස් දක්වමින් ඇමරිකානු ජනාධිපති ජෝ බයිඩ්න් කියා සිටියේ ලෝකයේ දළ දේශීය නිෂ්පාදිතයෙන් සියයට 80 ක් නියෝජනය කරන ජී විස්ස රටවල් ගෝලිය ආර්ථිකයේ නව මුහුණුවරකට ඊයේ මෙලෙස එකඟවූ බවයි.",
       "URL": "https://www.hirunews.lk/business/286549/ලෝක-නායකයන්-ඓතිහාසික-එකඟතාවක",
       "Category": "Business",
       "Parent URL": "https://www.hirunews.lk/business/all-news.php?pageID=8"
}