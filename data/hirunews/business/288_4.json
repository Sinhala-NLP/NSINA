{
       "Source": "hirunews",
       "Timestamp": "Sunday, 14 July 2013 - 12:51",
       "Headline": "රුපියල යළි බාල්දු වෙයි.",
       "News Content": "අගය රැක ගැනීම සඳහා මහබැංකුව මැදිහත්වීමෙන් ඉවත් වීමත් සමග රුපියලේ අගය සති අන්තයේදී නැවතත් පහත වැටුණා. සිකුරාදා දිනයේදී ඇමරිකානු ඩොලරයක් සඳහා රුපියලේ අගය සටහන් වූයේ රුපියල් 130 ත් 131 ත් අතරයි. ආනයනකරුවන්ගෙන් ඩොලරය සඳහා පවතින ඉල්ලූම ඉහළ යාම රුපියලේ අගය මෙලෙස පහත වැටීමට හේතුවයි. මහබැංකුව මැදිහත් නොවීම හේතුවෙන් එහි අගය පහත වැටීම දෘෂ්‍යමාන වූ බව ආර්ථික විශ්ලේෂකයන් පෙන්වා දෙනවා. ඇමරිකානු භාණ්ඩාගාර බිල්පත්වල ආයෝජනය සඳහා විදේශීය ආයෝජකයන් නැගී එන වෙළඳපොලවලින් සිය ආයෝජන ඉවත් කර ගැනීම පසුගිය කාලය තුළ දක්නට ලැබුණා. එම තත්ත්වය බලපෑම හේතුවෙන් ජුනි මාසයේදී රුපියලේ අගය සියයට 3 යි දශම 1 යි 2 කින් පහත වැටුණා.",
       "URL": "https://www.hirunews.lk/business/63001/රුපියල-යළි-බාල්දු-වෙයි",
       "Category": "Business",
       "Parent URL": "https://www.hirunews.lk/business/all-news.php?pageID=288"
}