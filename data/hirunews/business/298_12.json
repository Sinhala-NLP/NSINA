{
       "Source": "hirunews",
       "Timestamp": "Sunday, 05 May 2013 - 8:34",
       "Headline": "සාම්පූර් වෙනුවෙන් ගිවිසුම් දෙකක්.",
       "News Content": "මෙරට විදුලි සැපයුම් ධාරිතාව ඉහළ නැංවීමේ අරමුණින් ත්‍රිකුණාමලය - සාම්පූර් හි ඉදිකිරීමට යෝජිත මෙගාවොට් 500 ක ධාරිතාවයෙන් යුත් ගල් අඟුරු විදුලි බලාගාර ව්‍යාපෘතියේ කටයුතු කඩිනම් කිරීමට පියවර ගන්නා බව රජය පවසනවා. ප්‍රවෘත්ති දෙපාර්තමේන්තු වෙබ් අඩවිය සඳහන් කළේ ඒ සඳහා ලක් රජය සහ ඉන්දියාවේ ජාතික තාප විදුලිබල සංස්ථාව සමග මේ මස අගදී ගිවිසුම් දෙකකට එළැඹීමට නියමිත බවයි. එම ගිවිසුම් අත්සන් තැබෙන්නේ සාම්පූර් ව්‍යාපෘතිය සඳහා පිහිටවනු ලබන ත්‍රිකුණාමල විදුලිබල පුද්ගලික සමාගම සහ ලංකා විදුලිබල මණ්ඩලය අතරයි. සාම්පූර් හි ගල් අඟුරු තාප විදුලි බලාගාරයක් ඉදිකිරීම සඳහා ලංකා විදුලිබල මණ්ඩලය, ඉන්දීය තාප විදුලි සංස්ථාව සමග 2011 වසරේදී මූලික ගිවිසුමකට එළැඹුණා. සාම්පූර් බලාගාරය ඉදිකිරීම තුළින් විදුලිබල මණ්ඩලයට පෞද්ගලික බලාගාර මත යැපීම අවම කරගත හැකි බවයි රජය පවසන්නේ.",
       "URL": "https://www.hirunews.lk/business/58367/සාම්පූර්-වෙනුවෙන්-ගිවිසුම්-දෙකක්",
       "Category": "Business",
       "Parent URL": "https://www.hirunews.lk/business/all-news.php?pageID=298"
}