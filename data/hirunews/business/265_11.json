{
       "Source": "hirunews",
       "Timestamp": "Sunday, 15 December 2013 - 19:39",
       "Headline": "CEB ලාභය රුපියල් බිලියන 20යි.",
       "News Content": "වසරේ මේ දක්වා කාලය තුළ විදුලිබල මණ්ඩලය විසින් රුපියල් බිලියන 18ත් 20ත් අතර ලාභයක් උපයා ගැනීමට හැකි වී ඇති බව විදුලිබල අමාත්‍යාංශ ලේකම් එම්.එම්.සී. ෆර්ඩිනැන්ඩූ පවසනවා. ලේකම්වරයා හිරු ප්‍රවෘත්ති අංශයට සඳහන් කළේ පසුගිය කාලය පුරා ඇද හැලූණු වර්ෂාවත් සමග ජල විදුලිය වැඩි වශයෙන් නිෂ්පාදනය කිරීමට හැකියාව ලැබුණු බවයි. ඒ හේතුවෙන් තාප විදුලිබලාගාරවලට වැය වූ මුදල් ද අවම කර ගැනීමට හැකි වූ බව ද විදුලිබල අමාත්‍යාංශ ලේකම්වරයා වැඩිදුරටත් සඳහන් කළා.\nකෙසේ වෙතත්, ජාතික විදුලි පාරිභෝගික ව්‍යාපාරය සඳහන් කළේ විදුලිබල මණ්ඩලය ලාභ ලබා ඇති පසුබිමක විදුලිබිල අඩු කිරීමේ හැකියාව පවතින බවයි.  එම ව්‍යාපාරයේ උපදේශක බන්දුල චන්ද්‍රසේකර හිරු ප්‍රවෘත්ති අංශයට සඳහන් කළේ විදුලිබිල වැඩි කිරීම හේතුවෙන් ජනතාව මේ වන විට දැඩි අපහසුතාවට පත්ව ඇති බවයි.\nවිදුලිබිල බිල අඩු කිරීම සම්බන්ධයෙන් ද හිරු ප්‍රවෘත්ති අංශය විදුලිබල අමාත්‍යාංශ ලේකම් එම්.එම්.සී ෆර්ඩිනැන්ඩූගෙන් විමසීමක් කළා. ඔහු සඳහන් කළේ රජය ඒ සම්බන්ධයෙන් අවසන් තීරණය ගත යුතු බවයි.",
       "URL": "https://www.hirunews.lk/business/73492/ceb-ලාභය-රුපියල්-බිලියන-20යි",
       "Category": "Business",
       "Parent URL": "https://www.hirunews.lk/business/all-news.php?pageID=265"
}