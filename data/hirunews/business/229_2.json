{
       "Source": "hirunews",
       "Timestamp": "Monday, 17 August 2015 - 8:15",
       "Headline": "තෙල් මිල තවත් පහළ යන ලකුණු",
       "News Content": "ඔපෙක් හෙවත් තෙල් අපනයනය කරන රටවල සංවිධානය සහ ඊට අයත් නොවූ තෙල් නිෂ්පාදන රටවල් අතර, පවතින මිල ගැටුම හේතුවෙන් ඉදිරියේදී ලෝක වෙළඳපොලේ තෙල් මිල තවදුරටත් පහළ වැටෙනු ඇතැයි විශ්ලේෂකයන් පෙන්වා දෙනවා. ගැරී ෂිලින් ආයෝජන උපදේශක සේවාවේ ප්‍රධානියා පවසන පරිදි ඉදිරියේදී බොරතෙල් බැරලයක මිල ඩොලර් 10ත් විස්සත් අතර ප්‍රමාණයකින් පහත වැටිය හැකියි. එමෙන්ම දීර්ඝ කාලීනවද තෙල් මිලෙහි අඩුවීමක් දැකිය හැකි බව ඔහුගේ අදහසයි. ඒ අනුව වසර 2020 දීද බොරතෙල් බැරලයක මිල ඇමරිකානු ඩොලර් 55 ක් පමණ වනු ඇතැයි ගැරී ෂිලින් අනාවැකියක් පළ කළා. බ්‍රිතාන්‍ය වෙළඳපොලේ බොරතෙල් බැරලයක් මේ වනවිට ඩොලර් 49 ක සීමාවේ පවතින අතර, මීට මාස 12 කට  පෙර එම මිල පැවතුණේ ඩොලර් 105 ක් ලෙසයි.",
       "URL": "https://www.hirunews.lk/business/115019/තෙල්-මිල-තවත්-පහළ-යන-ලකුණු",
       "Category": "Business",
       "Parent URL": "https://www.hirunews.lk/business/all-news.php?pageID=229"
}