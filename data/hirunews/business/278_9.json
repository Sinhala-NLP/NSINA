{
       "Source": "hirunews",
       "Timestamp": "Wednesday, 18 September 2013 - 20:24",
       "Headline": "සුළු පිරිසකට රේගුවෙන් විශේෂ සැළකිලි.",
       "News Content": "ආනයනකරුවෙකු විසින් රේගුවෙන් භාණ්ඩ නිෂ්කාශනය කර ගැනීමේදී මෙතෙක් පැවති ලියවිලි සහතික කර ගැනීමේ ක්‍රියාවලිය අද සිට ලිහිල් කර තිබෙනවා. රේගු දෙපාර්තමේන්තුවේ මාධ්‍ය ප්‍රකාශක ලෙස්ලි ගාමිණී කියා සිටියේ මෙමඟින් භාණ්ඩ ආනයනකරුවෙකුට ලියවිලි සහතික කර ගැනීමට ගතවූ කාලය පැය 06 කින් පමණ අඩුවනු ඇති බවයි. භාණ්ඩ ආනයනකරුවන් තුන්දෙනෙකු සඳහා අද මෙම ක්‍රමවේදය හඳුන්වාදුන් අතර, ඉදිරියේදී ආනයනකරුවන් සියය දක්වා එය ව්‍යාප්ත කිරීමට රේගු දෙපාර්තමේන්තුව අපේක්ෂා කරනවා. එමෙන්ම, මෙවැනි විශ්වාසනීය ආනයනකරුවන්ගේ භාණ්ඩ පරීක්ෂා කිරීමකින් තොරව ඉදිරියේදී මුදාහැරීමටද රේගු දෙපාර්තමේන්තුව කටයුතු කරන බවයි එහි රේගු මාධ්‍ය ප්‍රකාශකවරයා කියා සිටියේ.",
       "URL": "https://www.hirunews.lk/business/67497/සුළු-පිරිසකට-රේගුවෙන්-විශේෂ-සැළකිලි",
       "Category": "Business",
       "Parent URL": "https://www.hirunews.lk/business/all-news.php?pageID=278"
}