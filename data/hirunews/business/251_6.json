{
       "Source": "hirunews",
       "Timestamp": "Sunday, 15 March 2015 - 12:51",
       "Headline": "ක්‍රෙඩිට් කාඞ්පත් වලට සුපිරි වාසියක්",
       "News Content": "පසුගිය අතුරු අයවැය මගින් ප්‍රකාශයට පත් කරන ලද ණය කාඞ්පත්වල පොලී අනුපාතික අඩුකිරීම අප්‍රේල් 1 වැනිදා සිට ක්‍රියාත්මක වන බව මුදල් අමාත්‍යාංශය පවසනවා. පසුගිය ජනවාරි 29 වැනිදා ඉදිරිපත් කරන ලද නව රජයේ අතුරු අයවැයෙන් යෝජනා කෙරුණේ දැනට සියයට 24 ක් වන ණය කාඞ්පත්වල වාර්ෂික පොලිය සියයට 8 දක්වා අඩු කිරීමටයි. ඊට අදාළ නිර්නායක මේ වනවිටත් වානිජ බැංකු වෙත යවා ඇති බව මුදල් අමාත්‍යාංශයේ ප්‍රකාශකයෙකු සඳහන් කළා. වානිජ බැංකු නව පොලී අනුපාතික ක්‍රියාත්මක කරන්නේද යන්න මහ බැංකුවේ බැංකු සුපරික්ෂණ දෙපාර්තමේන්තුව මගින් අධීක්ෂණය කරනු ඇති.\nවානිජ බැංකු මගින් ණය කාඞ්පත් සඳහා සියයට 20කට අධික වාර්ෂික පොලියක් අය කිරීමෙන් පාරිභෝගිකයන් අසීරුතාවට පත්වන බවට මුදල් අමාත්‍යාංශය වෙත පැමිණිලි රැසක් ලැබී තිබෙනවා. මුදල් අමාත්‍යාංශය වැඩිදුරටත් සඳහන් කළේ එය නිවැරදි කිරීමට දැන් තීරණ ගනිමින් සිටින බවයි. ජ්‍යෙෂ්ඨ පුරවැසියන්ගේ ස්ථාවර තැන්පතු සඳහා සියයට 15ක් දක්වා ඉහළ පොලී අනුපාතික ලබාදීමද අප්‍රේල් 1 වැනිදා සිට ක්‍රියාත්මක වනු ඇති. රුපියල් දෙලක්ෂයකට අඩු රන් උකස් ණය සඳහා පොලී ඉවත් කිරීමද අප්‍රේල් 1 වැනිදා සිට ක්‍රියාත්මක කරන ලෙසයි මුදල් අමාත්‍යාංශය දැනුම්දී ඇත්තේ.",
       "URL": "https://www.hirunews.lk/business/105523/ක්‍රෙඩිට්-කාඞ්පත්-වලට-සුපිරි-වාසියක්",
       "Category": "Business",
       "Parent URL": "https://www.hirunews.lk/business/all-news.php?pageID=251"
}