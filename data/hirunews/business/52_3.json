{
       "Source": "hirunews",
       "Timestamp": "Sunday, 01 March 2020 - 12:57",
       "Headline": "කුළුබඩු පරීක්ෂණාගාරයෙන් අපනයන පිරිවැය අවම වෙතැයි අපේක්ෂා",
       "News Content": "කුළුබඩුවල තත්ත්වය පරීක්ෂා කිරීම සඳහා ජාත්‍යන්තර මට්ටමේ ප්‍රමිති පරීක්ෂණාගාරයක් මෙරට ස්ථාපිත කිරීමෙන් පසු මෙරට කුළුබඩු අපනයනය කිරීමේ පිරිවැය අවම වනු ඇති බව එක්සත් ජාතීන්ගේ කර්මාන්ත සංවර්ධන සංවිධානය පවසනවා.\nකාර්මික සංවර්ධන මණ්ඩලය යටතේ ඩොලර් මිලියන 3.5 ක වියදමකින් එවැනි පරීක්ෂණාගාරයක් ස්ථාපිත කිරීම සඳහා මේ වනවිට කටයුතු කරමින් සිටිනවා.\nඒ සඳහා අවශ්‍ය පරීක්ෂණ උපකරණ මේ වනවිට ශ්‍රී ලංකාවට රැගෙනවිත් ඇති අතර, පුහුණු කටයුතු සිදුකිරීමෙන් අනතුරුව එය, ක්‍රියාත්මක කිරීමට නියමිතයි.\nඅදාළ ව්‍යාපෘතිය සඳහා මූල්‍යාධාර සපයන්නේ යුරෝපා සංගමයයි.\nමෙම ප්‍රමිති පරීක්ෂණාගාරය ස්ථාපිත කිරීමෙන් පසු මෙරට කුළු බඩුවල සාම්පල පරීක්ෂණ කටයුතු සඳහා යුරෝපය හෝ ඉන්දියාව වෙත යැවීමට අවශ්‍යවන්නේ නැහැ.\nඑමෙන්ම අපනයනය කළ කුළුබඩු ප්‍රතික්ෂේපවීමද එමඟින් අවම වනු ඇති.\nමෙරට හත්වන විශාලතම අපනයන වෙළඳ භාණ්ඩය වන කුළු බඩු මගින් පසුගිය වසරේදී ඩොලර් මිලියන 312.5ක ආදායමක් හිමිවූ අතර, එය පෙර වසරට සාපේක්ෂව සියයට 13.2 ක අඩු අගයක්.",
       "URL": "https://www.hirunews.lk/business/235551/කුළුබඩු-පරීක්ෂණාගාරයෙන්-අපනයන-පිරිවැය-අවම-වෙතැයි-අපේක්ෂා",
       "Category": "Business",
       "Parent URL": "https://www.hirunews.lk/business/all-news.php?pageID=52"
}