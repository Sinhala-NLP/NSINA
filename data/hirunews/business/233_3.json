{
       "Source": "hirunews",
       "Timestamp": "Wednesday, 15 July 2015 - 13:26",
       "Headline": "වතු වැටුප් අර්බුදය ගැන තීරණාත්මක සාකච්ඡාවක් කොළඹදී",
       "News Content": "වතුකම්කරුවන් ආරම්භ කර ඇති සෙමින් වැඩ කිරීමේ වෘත්තීය ක්‍රියාමාර්ගය සම්බන්ධයෙන් කම්කරු අමාත්‍ය එස්.බී.නාවින්න, වතු වෘත්තීය සමිති සහ වතු හාම්පුතුන්ගේ සංගමය අතර තීරණාත්මක සාකච්ඡාවක් කම්කරු අමාත්‍යාංශයේදී මේ වනවිට පැවැත්වෙනවා. මෙහිදී වතුකම්කරුවන්ට වැටුප් ලබාදීම සඳහා නව ක්‍රමවේදයක් සකස් කිරීම සම්බන්ධයෙන් යෝජනා ඉදිරිපත් කරන බවයි එම සාකච්ඡාවට සහභාගි වීමට පෙර හිරු ප්‍රවෘත්ති අංශයට අදහස් දක්වමින් වතු හාම්පුතුන්ගේ සංගමයේ වැවිලි අංශයේ සභාපති සුනිල් පෝලියද්ද කියා සිටියේ.\nරුපියල් දහසක දෛනික වැටුපක් ඉල්ලා වතු කම්කරුවන් ආරම්භ කර ඇති සෙමින් වැඩ කිරීමේ වෘත්තීය සමිති ක්‍රියාමාර්ගයට අද දින 9 ක්. මේ හේතුවෙන් තමන් ආර්ථික අපහසුතාවලට මුහුණ දී ඇති බවයි වතුකම්කරුවන් හිරු ප්‍රවෘත්ති අංශයට සඳහන් කළේ.\nමෙම වෘත්තීය ක්‍රියාමාර්ගය හේතුවෙන් දිනකට රුපියල් මිලියන 120 ක් පමණ පාඩුවක් සිදුවන අතර තේ කර්මාන්තශාලා රැසක් ද මේ වනවිට වසා දමා ඇති බවයි වතු හාම්පුතුන්ගේ සංගමය කියා සිටියේ.",
       "URL": "https://www.hirunews.lk/business/113208/වතු-වැටුප්-අර්බුදය-ගැන-තීරණාත්මක-සාකච්ඡාවක්-කොළඹදී",
       "Category": "Business",
       "Parent URL": "https://www.hirunews.lk/business/all-news.php?pageID=233"
}