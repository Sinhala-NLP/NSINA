{
       "Source": "hirunews",
       "Timestamp": "Friday, 10 December 2021 - 7:42",
       "Headline": "ඩොලර්වලට වැඩියෙන් ගෙවන මුදල් හුවමාරු ආයතනවලට වැඩ වැරදෙයි (වීඩියෝ)",
       "News Content": "බැංකු විසින් බලය ලත් මුදල් හුවමාරුකරුවන් හට ලබා දෙන අනුපාතවලට වඩා වැඩි අනුපාතයන්ට විදේශ විනිමය ගනුදෙනු කිරීමට ඔවුන්ට බලයක් නොමැති බව මහ බැංකුව ජනතාවට දැනුම් දෙනවා.\nඅදාල විධානයන්ට අනුගත වීමට බලයලත් මුදල් හුවමාරු කරන්නන් අපොහොසත් වුව හොත් ඔවුන්ගේ බලපත්‍ර අත්හිටුවීමට සහ අවලංගු කිරීමට කටයුතු කරන බවයි මහ බැංකුව සඳහන් කළේ.\n2017 අංක 12 දරන විදේශ විනිමය පනත යටතේ නිකුත් කරන ලද විධානයන්ට අනුගත නොවන මුදල් හුවමාරු කරන්නන් පිළිබඳ ද පැමිණිලි කිහිපයක් ලැබී ඇති බව මහ බැංකුව ප්‍රකාශ කළා.\nඒ අනුව බලයලත් මුදල් හුවමාරු කරන්නන් පිළිබඳ නිරීක්ෂණ සහ අධීක්ෂණ කටයුතු වඩාත් ශක්තිමත් කර ඇති බවයි මහ බැංකුව සඳහන් කළේ.\n2021 නොවැම්බර් සහ දෙසැම්බර් මාසවල දී සිදු කළ පරීක්ෂණ අතරතුර දී වෙන්නප්පුවේ සහ කොළඹ 06 ප්‍රදේශවල පිහිටි බලයලත් මුදල් හුවමාරු ආයතන 4කට අදාළ විධාන ආරක්ෂා කරන ලෙස නිවේදන නිකුත් කර තිබෙනවා.\nඑමෙන්ම මහ බැංකුව ජනතාවට දැනුම් දෙන්නේ බලපත්‍රලාභී මුදල් හුවමාරු කරන්නන්ට, බැංකු මඟින් විදේශ මුදල් සඳහා ලබාදෙන අනුපාතිකවලට වැඩි අනුපාතයක් යටතේ, මුදල් හුවමාරු කිරීමට අවසර නොමැති බවයි.\nමහ බැංකුව මඟින් නිකුත් කළ විනිමය අනුපාතිකවලට අනුව ඩොලරයක විකිණුම් මිල රුපියල් 203ක පමණ ස්ථාවර මට්ටමක පැවතුණ ද පෞද්ගලික විදේශ මුදල් හුවමාරු කරන ආයතන වෙතින් ඩොලර් සඳහා රුපියල් 240ක පමණ මුදලක් ගෙවනු ලැබුවා.\nමහ බැංකුව නිකුත් කළ නව නියෝගවලට අනුව එලෙස ඔවුන්ට විදේශ මුදල් සඳහා වැඩි අනුපාතයක් ගෙවීමට හැකිවන්නේ නැහැ.",
       "URL": "https://www.hirunews.lk/business/290557/ඩොලර්වලට-වැඩියෙන්-ගෙවන-මුදල්-හුවමාරු-ආයතනවලට-වැඩ-වැරදෙයි-වීඩියෝ",
       "Category": "Business",
       "Parent URL": "https://www.hirunews.lk/business/all-news.php?pageID=7"
}