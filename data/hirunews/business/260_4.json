{
       "Source": "hirunews",
       "Timestamp": "Saturday, 24 January 2015 - 13:21",
       "Headline": "අපනයන අඩුවීමක්.",
       "News Content": "මෙරට අපනයන කටයුතු පසුගිය නොවැම්බර් මාසයේ 11%කින් පහත වැටී තිබෙනවා. ඇමරිකා එක්සත් ජනපදයට සහ යුරෝපයට ඇඟලූම් අපනයනය මෙන්ම තේ සහ රබර් නිෂ්පාදන අපනයනය පහත වැටීම මීට හේතුවයි. 2014 නොවැම්බරයේ දී මෙරට අපනයන ආදායම ඩොලර් මිලියන 921ක් වූ අතර ආනයන වියදම ඩොලර් මිලියන 1645ක්. පසුගිය වසරේ පළමු මාස 11 තුළ මෙරට ආනයන - අපනයන වෙළද පරතරය ඩොලර් මිලියන 7510ක් ලෙස 6.6%කින් ඉහළ ගොස් තිබෙනවා. එම කාලය තුළ අපනයන ආදායම 7.5%කින් වර්ධනය වූ අතර ආනයන වියදම ද 7.1%කින් ඉහළ ගියා.\nපසුගිය වසරේ පළමු මාස 11 සැලකූ විට මෙරට ඇඟලූම් නිෂ්පාදන වැඩි වශයෙන් අපනයනය කර ඇත්තේ ඇමරිකා එක්සත් ජනපදය, එක්සත් රාජධානිය, ඉතාලිය, ඉන්දියාව සහ ජර්මනියටයි. පසුගිය නොවැම්බර් මාසයේදී යතුරුපැදි සහ පෞද්ගලික මෝටර් රථ ආනයනය මෙන්ම සහල් ආනයනය ද කැපී පෙනෙන ලෙස ඉහළ ගොස් තිබෙනවා. නොවැම්බරයේ පොහොර ආනයනය 75.7%කින් ඉහළ ගියා.\nතෙල් මිල පහත වැටීම හේතුවෙන් පසුගිය නොවැම්බර් මාසයේදී ඛනිජ තෙල් ආනයනය සඳහා වැය කළ මුදල 26.5%කින් පහත වැටී ඇති බවයි මහබැංකු වාර්තා පෙන්වා දෙන්නේ. 2014 වසරේ පළමු මාස 11 තුළ මෙරටට ආනයනයන් වැඩි වශයෙන් සිදුකර ඇත්තේ ඉන්දියාව, චීනය, එක්සත් අරාබි එමීර් රාජ්‍යය, සිංගප්පූරුව සහ ජපානය යන රටවලින්. එය ප්‍රතිශතයක් ලෙස 59%ක්.",
       "URL": "https://www.hirunews.lk/business/101910/අපනයන-අඩුවීමක්",
       "Category": "Business",
       "Parent URL": "https://www.hirunews.lk/business/all-news.php?pageID=260"
}