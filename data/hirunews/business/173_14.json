{
       "Source": "hirunews",
       "Timestamp": "Thursday, 15 December 2016 - 8:18",
       "Headline": "අමාත්‍යාංශ වියදම් සොයන්න නව ඒකකයක්",
       "News Content": "අමාත්‍යාංශවල වියදම් පිළිබඳ සමාලෝචනය කිරීම සඳහා මධ්‍යගත ඒකකයක් පිහිටුවීමේ අවශ්‍යතාව මතුවී ඇති බව මුදල් අමාත්‍ය රවී කරුණානායක පවසනවා.\nඅමාත්‍යවරයා පෙන්වා දෙන්නේ එය මුදල් අමාත්‍යාංශය යටතේ ස්ථාපනය කිරීම වඩාත් ප්‍රායෝගික වන බවයි.\nලබන වසර සඳහා සම්මත වූ අයවැය පිළිබඳව සාකච්ඡා කිරීම සඳහා සියලු අමාත්‍යාංශවල ලේකම්වරුන් ඊයේ මුදල් අමාත්‍යාංශය වෙත කැඳවා තිබුණා.\nලබන වසරේ ජනවාරි පළමුවනදා සිට අදාළ අමාත්‍යාංශවලට මුදල් වෙන් කිරීම සිදු කෙරෙන බවත් එම මුදල් කඩිනමින් ලබාගෙන ඊට අදාළ වැඩසටහන් ක්‍රියාත්මක කරන ලෙසයි එහිදී අමාත්‍යාංශ ලේකම්වරුන්ට දැනුම්දී ඇත්තේ.\nඑමෙන්ම සෑම මාස තුනකටම වරක් එක් එක් අමාත්‍යාංශවල වියදම් පිළිබඳ වාර්තාවක් කැබිනට් මණ්ඩලයට ඉදිරිපත් කිරීමද සිදුකළ යුතු වනවා.\nලබන වසර සඳහා අතිරේක ප්‍රතිපාදන ලබාදෙනු ලබන්නේ හදිසි ආපදා තත්ත්වයන් යටතේ පමණක් බවයි අමාත්‍යවරයා එම සාකච්ඡාවේදී සඳහන් කර ඇත්තේ.",
       "URL": "https://www.hirunews.lk/business/149718/අමාත්‍යාංශ-වියදම්-සොයන්න-නව-ඒකකයක්",
       "Category": "Business",
       "Parent URL": "https://www.hirunews.lk/business/all-news.php?pageID=173"
}