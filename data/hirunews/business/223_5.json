{
       "Source": "hirunews",
       "Timestamp": "Tuesday, 29 September 2015 - 8:24",
       "Headline": "රුපියල අද තරඟකාරී",
       "News Content": "රුපියල අද තරඟකාරී විනිමය ඒකකයක් බවට පත්ව ඇති අතර, එය අපනයන වර්ධනයට හේතු වනු ඇති බව මහබැංකු අධිපති අර්ජුන මහේන්ද්‍රන් පවසනවා. පසුගිය මාසයේ සිට රුපියලේ අගය පාවීමට ඉඩ හැරීමට මහබැංකුව තීරණය කළා. ඉන් අනතුරුවයි මෙම තත්ත්වය දක්නට ලැබෙන්නේ. අනෙකුත් නැගී එන ආර්ථිකයන් මෙන් මෙරට විනිමය අනුපාතිකය ද ඇමරිකානු ඩොලරයට සාපේක්ෂව අවප්‍රමණවීමක් දක්නට ලැබෙනවා. ඒ සඳහා චීනයේ යුආන් අගය පහත හෙලීම ඇතුළු බාහිර සාධක ද බලපා ඇති බවයි මහබැංකු අධිපතිවරයා පෙන්වා දුන්නේ. ශ්‍රී ලංකා මහබැංකුවේ ඊයේ පැවති මාධ්‍ය හමුවකදී වැඩිදුරටත් අදහස් දැක්වූ මහබැංකු අධිපති අර්ජුන මහේන්ද්‍රන් කියා සිටියේ මෙරට ආර්ථිකය තිරසාර වර්ධනයක් පෙන්නුම් කරන බවයි.",
       "URL": "https://www.hirunews.lk/business/117456/රුපියල-අද-තරඟකාරී",
       "Category": "Business",
       "Parent URL": "https://www.hirunews.lk/business/all-news.php?pageID=223"
}