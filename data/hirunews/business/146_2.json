{
       "Source": "hirunews",
       "Timestamp": "Wednesday, 27 September 2017 - 9:45",
       "Headline": "2018 අයවැයට රජය යෝජනා ඉල්ලයි",
       "News Content": "ලබන නොවැම්බරයේදී පාර්ලිමේන්තුවට ගෙනඒමට නියමිත 2018 අයවැයට ඇතුළත් කළ යුතු යෝජනා ඉදිරිපත් කරන්නැයි ආර්ථිකයට සම්බන්ධ සියලු පාර්ශවකරුවන්ගෙන් රජය ඉල්ලීමක් කරනවා.\nශක්තිමත් ආර්ථිකයක් ගොඩනැගීම, පොහොසත් රටක් බිහිකිරීම සහ රැකියා දසලක්ෂයක් උත්පාදනය කිරීම අරමුණු කරගනිමින් සාර්ථක අයවැයක් ඉදිරිපත් කිරීමට අපේක්ෂා කරන බවයි මුදල් හා ජනමාධ්‍ය අමාත්‍යාංශය නිවේදනය කළේ.\nඊට අදාළ යෝජනා කොළඹ - කොටුව මහ ලේකම් කාර්යාලයේ පිහිටි මුදල් හා ජනමාධ්‍ය අමාත්‍යාංශය වෙත ලබන මස 15 වනදාට පෙර යොමු කළ හැකියි.\nරාජ්‍ය මූල්‍ය හා පරිපාලන ක්‍ෂේත්‍රයේ කාර්යක්ෂමතාව වැඩිකිරීම සඳහා ප්‍රතිසංස්කරණ ඇතුළත් ජනතාවට යහපත් අනාගතයක් උදාකරදෙන රජයේ සිව්වෙනි අයවැය මුදල් හා ජනමාධ්‍ය අමාත්‍ය මංගල සමරවීර, නොවැම්බර් මස 9 වනදා පාර්ලිමේන්තුවට ඉදිරිපත් කරනවා.",
       "URL": "https://www.hirunews.lk/business/171944/2018-අයවැයට-රජය-යෝජනා-ඉල්ලයි",
       "Category": "Business",
       "Parent URL": "https://www.hirunews.lk/business/all-news.php?pageID=146"
}