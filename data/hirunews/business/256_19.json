{
       "Source": "hirunews",
       "Timestamp": "Friday, 13 February 2015 - 8:33",
       "Headline": "කොළඹ වරාය ගැන ඇමති තුන් දෙනෙකුගේ කතා",
       "News Content": "චීනය සමඟ එක්ව ක්‍රියාත්මක කෙරෙන කොළඹ වරාය නගර ව්‍යාපෘතිය සම්බන්ධයෙන් විවිධ අදහස් පසුගිය කාලය තුළ ප්‍රකාශ වුණා. ව්‍යාපෘතිය ක්‍රියාත්මක කිරීමට හැකිවනු ඇතැයි තමන්ට විශ්වාසයක් පවතින බවයි චීන රජය ප්‍රකාශ කළේ.\nකෙසේ නමුත්, කොළඹ වරාය නගරය සම්බන්ධයෙන් සිදුකෙරෙන පරිසර ශක්‍යතා අධ්‍යයන වාර්තාව ලැබෙනතුරු එහි ඉදිකිරීම් කටයුතු නතර කර ඇතැයි අමාත්‍ය ලක්ෂ්මන් කිරිඇල්ල ප්‍රකාශ කළා. ඔහු මේ බව සඳහන් කළේ කැබිනට් තීරණ දැනුම්දීමේ මාධ්‍ය හමුවේදී මාධ්‍යවේදියෙකු නැගූ ප්‍රශ්නයකට පිළිතුරු ලෙසයි.\nකෙසේ වෙතත්, පසුගිය කැබිනට් තීරණ දැනුම්දීමේ මාධ්‍ය හමුවට එක්වෙමින් අමාත්‍ය රාජිත සේනාරත්න කොළඹ වරාය නගරය සම්බන්ධයෙන් පළ කළේ එය තවදුරටත් ක්‍රියාත්මක වන බවයි.\nමේ පිළිබඳව මුදල් අමාත්‍යාංශයේ ඊයේ (12) පැවති මාධ්‍ය හමුවකදී අමාත්‍ය රවී කරුණානායකද මාධ්‍යවේදියෙකු නැගූ ප්‍රශ්නයකට මෙලෙස පිළිතුරු ලබා දුන්නා. ඔහු එහිදී සඳහන් කළේ ඒ සම්බන්ධයෙන් අග්‍රාමාත්‍යවරයා ඉදිරියේදී ප්‍රකාශයක් සිදුකිරීමට නියමිතව තිබෙන බවයි.",
       "URL": "https://www.hirunews.lk/business/103305/කොළඹ-වරාය-ගැන-ඇමති-තුන්-දෙනෙකුගේ-කතා",
       "Category": "Business",
       "Parent URL": "https://www.hirunews.lk/business/all-news.php?pageID=256"
}