{
       "Source": "hirunews",
       "Timestamp": "Tuesday, 27 December 2016 - 8:34",
       "Headline": "වී මෙටි‍්‍රක් ටොන් 20,000ක් සහල් කරද්දී, එළවළු මිලේ වෙනසක්",
       "News Content": "උත්සව සමය එළඹීමත් සමඟ පසුගිය වසරවලට සාපේක්ෂව එළවළු මිල ගණන් සියයට 50ත්, 60ත් අතර ප්‍රමාණයකින් පහත බැස ඇති බව හෙක්ටර් කොබ්බෑකඩුව ගොවි කටයුතු හා පර්යේෂණ ආයතනය පවසනවා.\nඑහි පර්යේෂණ නිලධාරී දුමින්ද ප්‍රියදර්ශන හිරු ප්‍රවෘත්ති අංශයට සදහන් කළේ කන්ද උඩරටින්, පහත රටින් සහ උතුරුමැද පළාතෙන් වෙළඳපොළට ලැබෙන එළවළු නිෂ්පාදනවල වැඩිවීමත් සමඟ ඒවායේ මිල ගණන් මෙලෙස පහත බැස ඇති බවයි.\nපසුගිය වසර කිහිපයේදීම දෙසැම්බර් සහ ජනවාරි මාසවල එළවළු මිල ගණන් ඉහළ යනු දක්නට ලැබුණා.\nකෙසේ වෙතත්, මේ වන විට දිවයිනේ සියලුම වෙළදසැල්වල එළවළු මිල ගණන් පහත බැස ඇති බවටයි හෙක්ටර් කොබ්බෑකඩුව ගොවි කටයුතු හා පර්යේෂණ ආයතනයේ පර්යේෂණ නිලධාරී දුමින්ද ප්‍රියදර්ශන වැඩිදුරටත් සඳහන් කළේ.\nමේ අතර,පසුගිය දින කිහිපය පුරාවටම වෙළෙඳපොළේ ඉහළ යනු ලැබූ සහල් මිල තවමත් එලෙසම පවතිනවා.\nනාඩු සහල් කිලෝග්‍රෑමයක් රුපියල් 90 කටත්,සම්බා සහල් කිලෝග්‍රෑමයක් රුපියල් 95 කටත් අලෙවි වන බවටයි වාර්තා වන්නේ.\nකර්මාන්ත හා වාණිජ කටයුතු අමාත්‍යාංශය සදහන් කළේ මෙම තත්ත්වය සමනය කිරීම සඳහා වහාම ක්‍රියාත්මක වන පරිදි  රජය සතුව පවතින වී මෙටි‍්‍රක් ටොන් 20,000ක් සහල් බවට පත් කර වෙළඳපොළට නිකුත් කිරීමට කටයුතු කර ඇති බවයි.\nඑමෙන්ම රජය විසින් සහල් මෙටි‍්‍රක් ටොන් දස දහසක් ආනයනය කිරීමට ද තීරණය කර තිබෙනවා.",
       "URL": "https://www.hirunews.lk/business/150656/වී-මෙටි‍්‍රක්-ටොන්-20000ක්-සහල්-කරද්දී-එළවළු-මිලේ-වෙනසක්",
       "Category": "Business",
       "Parent URL": "https://www.hirunews.lk/business/all-news.php?pageID=172"
}