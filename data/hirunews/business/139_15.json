{
       "Source": "hirunews",
       "Timestamp": "Friday, 15 December 2017 - 19:18",
       "Headline": "කෘමියා ගැන පහදන්න, වැවිලි ඇමති රුසියාවට",
       "News Content": "ශ්‍රී ලංකාවෙන් ආනයනය කෙරෙන තේ ඇතුළු සියලූම කෘෂිකාර්මික නිෂ්පාදන සඳහා තාවකාලික තහනමක් පැනවීමට රුසියාව ගත් තීරණය සම්බන්ධයෙන් සාකච්ඡා කිරීම සඳහා ලක් රජය සූදානම් වනවා.\nඒ අනුව වැවිලි කර්මාන්ත අමාත්‍ය නවීන් දිසානායක නුදුරු දිනෙකදී රුසියාව බලා පිටත්ව යනු ඇති. ශ්‍රී ලංකාවෙන් ආනයනය කළ එක් තේ තොගයක තිබී කෘමියෙකු හමුවීම මෙම තහනම පැනවීමට හේතුව ලෙස රුසියාව සඳහන් කළා.\nරුසියාවට ආනයනය කෙරෙන තේ වලින් 23% ක් ලැබෙන්නේ ශ්‍රී ලංකාවෙන්.\nමේ වසරේ ජනවාරි සිට ඔක්තෝම්බර් දක්වා මාස 10 තුළ ශ්‍රී ලංකාව තේ ටොන් එක්ලක්ෂ 41,300ක් රුසියාවට අපනයනය කළ අතර, එමඟින් ලැබුණු ආදායම ඇමරිකානු ඩොලර් මිලියන 436 ක්. වැවිලි කර්මාන්ත අමාත්‍යාංශය ප්‍රකාශ කළේ මෙම සිද්ධියට පාදක වූ කෘමි විශේෂය සහල් ආශ්‍රිතව දක්නට ලැබෙන බවයි.\nඑය හුදකලා සිද්ධියක් බැවින් ඒ සම්බන්ධයෙන් කරුණු දැක්වීමට බලාපොරොත්තු වන බව ද එම අමාත්‍යාංශය කියා සිටියා.",
       "URL": "https://www.hirunews.lk/business/178496/කෘමියා-ගැන-පහදන්න-වැවිලි-ඇමති-රුසියාවට",
       "Category": "Business",
       "Parent URL": "https://www.hirunews.lk/business/all-news.php?pageID=139"
}