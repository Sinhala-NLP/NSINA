{
       "Source": "hirunews",
       "Timestamp": "Sunday, 13 September 2020 - 19:40",
       "Headline": "කොවිඩ් 19   විරාමයෙන් පසු කොටස් වෙළඳපොලේ සියයට 20 ක වර්ධනයක්",
       "News Content": "කොවිඩ් 19 ගෝලීය වසංගතය නිසා ගණුදෙනු අත්හිටුවා යළි ආරම්භ කළ කොළඹ කොටස් වෙළඳපොල පසුගිය කාලය තුළ කැපී පෙනෙන වර්ධනයක් අත් කර ගෙන තිබෙනවා.\nපසුගිය මැයි 11 වනදා යළි ආරම්භ කෙරුණු කොටස් වෙළඳපොලේ සමස්ත මිල දර්ශකය මේ වනවිට සියයට 18.97 කින් වර්ධනය වී ඇති අතර, පසුගිය 11 වනදා වනවිට 5438.91 ක් ලෙස සටහන් වනවා.\nකොටස් වෙළඳපොලේ විශාලතම සමාගම් 20 නියෝජනය කරන වඩාත් ද්‍රවශීලි කොටස් සහිත එස් ඇන්ඩ් පී ශ්‍රී ලංකා ටුවෙන්ටි දර්ශකය ද නැවත ආරම්භයේ සිට සියයට 21.15 කින් වර්ධනය වූයේ සැප්තැම්බර් 11 වනදා වනවිට 2359.24 ක් ලෙස සටහන් කරමින්.\nකොවිඩ් 19  ගෝලීය වසංගතයක් ලෙස ලෝක සෞඛ්‍ය සංවිධානය මගින් නම් කරනු ලැබූ පසුගිය මාර්තු 11 වනදා සිට මේ දක්වා කාලය තුළ කොළඹ කොටස් වෙළඳපොලේ සමස්ත මිල දර්ශකය සහ එස් ඇන්ඞ් පී ශ්‍රී ලංකා ටුවෙන්ටි දර්ශකය අඛන්ඩව වර්ධනය වීම විශේෂත්වයක්.\nකොටස් වෙළඳපොලේ සමස්ත අගය එනම්, වෙළඳපොල ප්‍රාග්ධනීකරණය පසුගිය මැයි 11 වනදා එහි ගණුදෙනු යළි ආරම්භ කළදා සිට මේ දක්වා රුපියල් බිලියන 235.5කින් ඉහළ ගොස් තිබෙනවා.\nඑමෙන්ම, දෛනික පිරිවැටුමේ සාමාන්‍යය ද මේ වනවිට රුපියල් බිලියන 1.35 ක් ලෙස 2014 වසරෙන් පසු ඉහළම අගය නිරූපණය කරන බවයි කොටස් වෙළඳපොල නිකුත් කළ නිවේදනයක දැක්වෙන්නේ.",
       "URL": "https://www.hirunews.lk/business/250129/කොවිඩ්-19-විරාමයෙන්-පසු-කොටස්-වෙළඳපොලේ-සියයට-20-ක-වර්ධනයක්",
       "Category": "Business",
       "Parent URL": "https://www.hirunews.lk/business/all-news.php?pageID=38"
}