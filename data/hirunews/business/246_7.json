{
       "Source": "hirunews",
       "Timestamp": "Tuesday, 14 April 2015 - 13:43",
       "Headline": "පොල් අපලේ ඉවරයි",
       "News Content": "පොල් අපනයනය කිරීම සඳහා පනවා තිබූ තහනම මැයි 1 වැනිදා සිට ක්‍රියාත්මක වන පරිදි ඉවත් කර තිබෙනවා. ශ්‍රී ලංකාවේ පොල් සඳහා විදේශ වෙළඳපොල රැකගැනීම සඳහා මෙම පියවර ගත් බවයි පොල් සංවර්ධන අධිකාරිය ප්‍රකාශ කළේ. දේශීය වෙළඳපොළේ පොල් මිල කැපී පෙනෙන ලෙස ඉහළ යාමත් සමග පසුගිය ජනවාරි 15 වැනිදා සිට මෙරට පොල් ගෙඩි අපනයනය කිරීම අත්හිටවනු ලැබුවා. එය අප්‍රේල් 31 වැනිදා දක්වා තවදුරටත් ක්‍රියාත්මක වනු ඇති. කෙසේ නමුත් අගය එකතු කළ පොල් නිෂ්පාදන සඳහා අදාළ තහනම බලපැවැත්වූයේ නැහැ. ශ්‍රී ලංකාව දැනට පොල් ගෙඩි බිලියන 2 යි දශම 8 ක් නිෂ්පාදනය කරන අතර අපනයනය අඛණ්ඩව පවත්වා ගැනීමට අවශ්‍ය නිෂ්පාදනය පොල් ගෙඩි බිලියන 3 යි දශම 5 ක්. පොල් අපනයන තහනම ඉවත් කෙරෙන්නේ දේශීය වෙළඳපොලේ පොල් මිල ස්ථාවර වීමත් සමඟයි.",
       "URL": "https://www.hirunews.lk/business/107533/පොල්-අපලේ-ඉවරයි",
       "Category": "Business",
       "Parent URL": "https://www.hirunews.lk/business/all-news.php?pageID=246"
}