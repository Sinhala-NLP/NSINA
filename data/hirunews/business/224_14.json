{
       "Source": "hirunews",
       "Timestamp": "Saturday, 19 September 2015 - 14:08",
       "Headline": "ශ්‍රී ලංකාවේ ගෙවුම් ශේෂ අර්බුදයක් නැහැ - IMF",
       "News Content": "පසුගිය වසරක කාලය තුළ මෙරට අයවැය පරතරය ඉහළ ගියද මෙතෙක් ගෙවුම් ශේෂ අර්බුදයක් නිර්මාණය වී නොමැති බව ජාත්‍යන්තර මූල්‍ය අරමුදල පවසනවා. අයි.එම්.එෆ්. ආයතනයේ මෙරට විශේෂ නියෝජිත ටොඞ් ෂ්නයිඩර් කියා සිටියේ විදේශ විනිමය සංචිත හීනවීම කඩිනම් අර්බුදයක් ලෙස නොසැලකිය යුතු බවයි. ගෙවුම් ශේෂ හිඟය ඉහළ යාම විදේශ විනිමය සංචිත පහත වැටීමට හේතුවක්. මෙරට විදේශ විනිමය සංචිත මේ වසරේ අගෝස්තු මාසය වනවිට ඩොලර් බිලියන 6.4 දක්වා පහත වැටුණා. එය මීට වසරකට පෙර ඩොලර් බිලියන 9.18 ක් ලෙස උපරිම මට්ටමක පැවති අතර මේ වනවිට එහි පහත වැටීම 30% ක්. කෙසේ නමුත් මෙරට බැංකු පද්ධතියේ මූල්‍ය සංසරණය සහ ණය නිකුත්වීම් ඉහළ යාම සුබවාදී ප්‍රවණතාවක් ලෙසයි ජාත්‍යන්තර මූල්‍ය අරමුදල හැඳින්වූයේ.",
       "URL": "https://www.hirunews.lk/business/116864/ශ්‍රී-ලංකාවේ-ගෙවුම්-ශේෂ-අර්බුදයක්-නැහැ-imf",
       "Category": "Business",
       "Parent URL": "https://www.hirunews.lk/business/all-news.php?pageID=224"
}