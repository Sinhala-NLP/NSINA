{
       "Source": "hirunews",
       "Timestamp": "Sunday, 29 April 2018 - 12:53",
       "Headline": "මිල සූත්‍රයක් ගැන ඛනිජ තෙල් අමාත්‍යාංශය තවමත් බලාපොරොත්තුවෙන්",
       "News Content": "ඉන්ධන අලෙවියෙන් අඛණ්ඩව පාඩු ලැබීමට කඩිනම් විසඳුමක් මුදල් අමාත්‍යාංශයෙන් අපේක්ෂා කරන බව ඛනිජ තෙල් සම්පත් සංවර්ධන අමාත්‍යාංශය පවසනවා.\nඑහි ලේකම් උපාලි මාරසිංහ හිරු ප්‍රවෘත්ති අංශයට ප්‍රකාශ කළේ තමන් මිල වැඩිවීමක් හෝ අඩුවීමක් නොව පාඩු පියවා ගැනීමේ ක්‍රමවේදයක් පමණක් ඉල්ලා සිටි බවයි.\nඑමෙන්ම සංස්ථාව බදු සහන සහිත මිල සංශෝධනයක් අපේක්ෂා කරන බව එහි සභාපතිවරයා සති අන්ත පුවත්පතකට ප්‍රකාශ කර තිබුණා.\nකෙසේ නමුත් ලෝක වෙළඳපොලේ ඉන්ධන මිල උච්චාවචනයන්ට ගැළපෙන මිල සූත්‍රයක් හඳුන්වාදීමට මුදල් අමාත්‍යාශය කටයුතු කරමින් සිටින බව සඳහන්.\nඉන්ධන මිල සූත්‍රය ලබන ජූලි මාසයේ සිදුකිරීමට නියමිත ණය ආධාර වැඩසටහනේ මීළඟ ඇගයීමට පෙර ඉදිරිපත් කිරීම සඳහා ශ්‍රී ලංකාව එකඟතාව පළ කළ බව ජාත්‍යන්තර මූල්‍ය අරමුල පසුගියදා ප්‍රකාශ කළා.\nලෝක වෙළඳපොලේ බොරතෙල් බැරලයක මිල මේ වනවිට පවතින්නේ ඇමරිකානු ඩොලර් 75 කට ආසන්න මට්ටමකයි.",
       "URL": "https://www.hirunews.lk/business/189549/මිල-සූත්‍රයක්-ගැන-ඛනිජ-තෙල්-අමාත්‍යාංශය-තවමත්-බලාපොරොත්තුවෙන්",
       "Category": "Business",
       "Parent URL": "https://www.hirunews.lk/business/all-news.php?pageID=126"
}