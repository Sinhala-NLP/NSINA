{
       "Source": "hirunews",
       "Timestamp": "Wednesday, 09 March 2022 - 13:33",
       "Headline": "විදෙස් ශ්‍රමිකයන්ගේ රුපියල් 8 දීමනාව අත්හිටුවයි (වීඩියෝ)",
       "News Content": "විදේශ ශ්‍රමිකයන්ගේ ප්‍රේෂණ සඳහා අමතර ව ලබා දීමට ඊයේ නිර්දේශ කල රුපියල් 8ක දීමනාව ලබා නො දීමට මහබැංකු අධිපති අජිත් නිවාඩ් කබ්රාල් තීරණය කර තිබෙනවා.\nබලපත්‍රලාභී සියලු වාණිජ බැංකු සහ විශේෂිත බැංකුවල ප්‍රධානීන් වෙත නිවේදනයක් නිකුත් කරමින් මහබැංකු අධිපතිවරයා සඳහන් කළේ, පවතින ආර්ථික අර්බුදයට මුහුණ දීම සඳහා මහබැංකුව මගින් ඩොලරයට සාපේක්ෂව රුපියලේ අගයෙහි නම්‍යශීලිතාවයක් ඇති කිරීම හේතුවෙන් මෙම පියවර ගත් බවයි.\nමහබැංකුව මගින් නම්‍යශීලී විනිමය අනුපාතයක් ප්‍රකාශයට පත් කිරීමත් සමග ඩොලරයක විකුණුම් මිල ඊයේ රුපියල් 229 යි ශත 99 දක්වා ඉහළ ගිය අතර ඩොලරයක ගැනුම් මිල සටහන් වූයේ රුපියල් 225යි ශත 20ක් ලෙසයි.\nඒ අනුව විදෙස්ගත ශ්‍රමිකයන් විසින් මෙරටට ප්‍රේෂණය කරනු ලබන ඇමරිකානු ඩොලරයක් වෙනුවෙන් ලබා දීමට නිර්දේශ කර තිබූ රුපියල් 8ක දීමනාව ද සමග ඔවුන්ට ඩොලරයක් වෙනුවෙන් මෙතෙක් රුපියල් 238කට ආසන්න මුදලක් හිමිවිය යුතුව තිබුණා.\nශ්‍රමිකයන්ගේ ප්‍රේෂණ දිරිමත් කිරීම, ඔවුන්ගේ සේවය ඇගයීම සහ ඔවුන්ගේ යැපෙන්නන්ට වැඩි ආර්ථික ප්‍රතිලාභ ලබා දීමේ අරමුණිනුයි ඔවුන්ගේ ප්‍රේෂණ සඳහා ඩොලරයේ මුදලට අමතරව එලෙස අතිරේක දීමනාවක් ලබාදීමට අමාත්‍ය මණ්ඩලය තීරණය කර තිබුණේ.\nමේ අතර පවතින ආර්ථික අර්බුදයට විසඳුම් ලබාගැනීම සම්බන්ධයෙන් සාකච්ඡා කිරීමට සමගි ජන බලවේගයේ පාර්ලිමේන්තු මන්ත්‍රීවරුන් කිහිපදෙනෙක් අද මහබැංකු අධිපති අජිත් නිවාඩ් කබ්රාල් හමුවුණා.",
       "URL": "https://www.hirunews.lk/business/299056/විදෙස්-ශ්‍රමිකයන්ගේ-රුපියල්-8-දීමනාව-අත්හිටුවයි-වීඩියෝ",
       "Category": "Business",
       "Parent URL": "https://www.hirunews.lk/business/all-news.php?pageID=5"
}