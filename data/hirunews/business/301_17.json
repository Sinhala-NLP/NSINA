{
       "Source": "hirunews",
       "Timestamp": "Saturday, 13 April 2013 - 13:08",
       "Headline": "2012 දී මෙරටට පැමිණි නෞකා සංඛ්‍යාව 4% කින් පහළට.",
       "News Content": "ශ්‍රී ලංකා වරාය අධිකාරියේ මෙහෙයුම්ලාභය පසුගිය 2012 වසර තුළදී සියයට 57 යි දශම 8කින් ඉහළ ගොස් තිබෙනවා. පසුගිය වසරේ වරාය අධිකාරිය ලැබූ ලාභය රුපියල් බිලියන 13 යි දශම 01 ක්. මහබැංකු වාර්තා මගින් පෙන්වා දෙන්නේ පසුගිය වසරේදී රුපියලේ අගය සියයට 10 කින් පමණ අවප්‍රමාණ වීම ද මෙලෙස ආදායම ඉහළ යාමට හේතුවී ඇති බවයි. කෙසේ නමුත්, 2012 වසරේ මෙරටට පැමිණි නෞකා සංඛ්‍යාව සියයට 4 යි දශම 6 කින් පහත වැටී තිබෙනවා. පසුගිය වසරේ මෙරටට නෞකා 4134 ක් පැමිණි අතර ඉන් 3870 ක් පැමිණියේ කොළඹ වරායටයි. ගාල්ල වරායට නෞකා 69 ක් පැමිණියා. ත්‍රිකුණාමලය වරායට පැමිණි නෞකා සංඛ්‍යාව 161 දක්වා සියයට 15 යි දශම 6 කින් ඉහළ ගොස් තිබෙනවා. අලූතින් ඉදිකරන ලද හම්බන්තොට වරායට පැමිණි නෞකා සංඛ්‍යාව ද පසුගිය වසරේදී 34 දක්වා ඉහළ ගියා.",
       "URL": "https://www.hirunews.lk/business/57103/2012-දී-මෙරටට-පැමිණි-නෞකා-සංඛ්‍යාව-4-කින්-පහළට",
       "Category": "Business",
       "Parent URL": "https://www.hirunews.lk/business/all-news.php?pageID=301"
}