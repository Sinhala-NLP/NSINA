{
       "Source": "hirunews",
       "Timestamp": "Wednesday, 26 October 2016 - 13:12",
       "Headline": "විදේශීය මත්පැන් සදහා නව බදු පැනවීමක්",
       "News Content": "ආනයනය කරනු ලබන විදේශීය මත්පැන් සඳහා නව බදු පැනවීමක් සිදු කර තිබෙනවා.\nපසුගිය සැප්තැම්බර් මස 01 වැනිදා සිට බලපැවැත්වෙන පරිදි මෙම බදු පැනවීම සිදු කර ඇති බවයි සුරාබදු දෙපාර්තමේන්තුව සඳහන් කළේ.\nබදු පැනවීම සිදු කර ඇත්තේ ආනයනික විදේශීය මධ්‍යසාර වල ලාභ ප්‍රතිශතය පදනම් කරගෙනයි.\nඒ අනුව ධාන්‍ය වර්ගවලින් නිපදවන විදේශීය මත්පැන් ලීටරයක් සඳහා රුපියල් 50කින්, වයින් ලීටරයක් සඳහා රුපියල් 100කින් සහ අනෙකුත් ආනයනික මත්පැන් වර්ගවල ලීටරයක මිල රුපියල් 200 කින් ඉහළ දමා ඇති බවයි මුදල් අමාත්‍යවරයා නිකුත් කළ ගැසට් නිවේදනයේ දැක්වෙන්නේ.\nමෙම බදු පැනවීම අදාල මධ්‍යසාර කාණ්ඩයේ ලාභ ප්‍රතිශතය මත පදනම්ව සිදු වන බැවින් වෙලඳපොළ තුල මිල වැඩිවීමක් නොවන බව සුරාබදු දෙපාර්තමේන්තුව වැඩිදුරටත් සඳහන් කළා.",
       "URL": "https://www.hirunews.lk/business/146109/විදේශීය-මත්පැන්-සදහා-නව-බදු-පැනවීමක්",
       "Category": "Business",
       "Parent URL": "https://www.hirunews.lk/business/all-news.php?pageID=178"
}