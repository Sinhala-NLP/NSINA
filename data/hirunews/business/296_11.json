{
       "Source": "hirunews",
       "Timestamp": "Sunday, 19 May 2013 - 7:58",
       "Headline": "සෞදියෙන් තවත් සහනයක්.",
       "News Content": "සෞදි අරාබියේ නීතිවිරෝධී ලෙස රැඳී සිටින ශ්‍රී ලාංකිකයන්ට එරටින් නික්මීම සඳහා සහන කාලයක් ලබාදී තිබෙනවා. රියාද් නුවර ශ්‍රී ලංකා තානාපති කාර්යාලය සඳහන් කළේ ඊයේ සිට ක්‍රියාත්මක මෙම සහන කාලය හේතුවෙන් වීසා ඉකුත් වී සෞදියේ රැඳී සිටින ශිී‍්‍ර ලාංකිකයන්ට දඩුවම් විඳීමකින් තොරව රටින් නික්මිය හැකි බවයි. ඒ සඳහා සෞදි ආගමන විගමන දෙපාර්තමේන්තුව විසින් විශේෂ බලපත්‍රයක්ද නිකුත් කරනු ලබනවා. වීසා ඉකුත් වී සහ නීතිවිරෝධී ලෙස සෞදි අරාබියේ රැඳී සිටින ශ්‍රී ලාංකිකයන්ගේ සංඛ්‍යාව දස දහසක් පමණ වන බව සැළකෙනවා. එහි නීත්‍යානුකූලව රැඳී සිටිමින් සේවය කරන ශ්‍රී ලාංකිකයන්ගේ සංඛ්‍යාව හයලක්ෂයකට අධිකයි. සෞදි අරාබිය විසින් එරට නීතිවිරෝධී ලෙස රැඳී සිටින ශ්‍රී ලාංකිකයන්ට නික්මීම සඳහා ලබාදී ඇති සහන කාලය ජූලි 3 වැනිදායින් අවසන්වනවා. ඊට පෙර එලෙස නික්මිය යුතු දස දහසකට අධික ශ්‍රී ලාංකිකයන්ට අවශ්‍ය ලිපිගොනු ආදිය සැකසීම සඳහා රියාද් සහ ජෙඩා නගරවල ශ්‍රී ලංකා තානාපති කාර්යාල නිලධාරීන් දවස පුරා සේවයේ නිරතවන බවයි ඇරැබ් නිව්ස් පුවත්පත සඳහන් කළේ.",
       "URL": "https://www.hirunews.lk/business/59238/සෞදියෙන්-තවත්-සහනයක්",
       "Category": "Business",
       "Parent URL": "https://www.hirunews.lk/business/all-news.php?pageID=296"
}