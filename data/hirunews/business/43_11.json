{
       "Source": "hirunews",
       "Timestamp": "Saturday, 04 July 2020 - 19:53",
       "Headline": "පීඩාවට පත් ව්‍යාපාර 20,000 කට රුපියල් බිලියන 53 ක්",
       "News Content": "කොරෝනා වසංගතයෙන් පීඩාවට පත් ව්‍යාපාර 20,240 කට සෞභාග්‍යා කොවිඩි 19, පුනරුද ණය යෝජනා ක්‍රමය ක්‍රියාත්මක කිරීම සඳහා රුපියල් බිලියන 53 ක් මහබැංකුව විසින් අනුමත කර තිබෙනවා.\nවාර්ෂික පිරිවැටුම රුපියල් බිලියනයකට වඩා අඩු ස්වයං රැකියා සහ තනි පුද්ගල ව්‍යාපාර ඇතුළු  ඕනෑම ව්‍යාපාරයක් සඳහා මෙහිදී ණය ලබා ගත හැකියි.\nවාර්ෂික පොලී අනුපාතිකය සියයට 4 ක් වන අතර, මෙහි පළමු අදියර යටතේ ව්‍යාපාර 13,926 ක් සඳහා රුපියල් බිලියන 28 ක මුදලක් මුදා හැරුණා.\nජුලි 2 වනදා වනවිට පීඩාවට පත් ව්‍යාපාර සහ තනි පුද්ගල ව්‍යාපාර සඳහා රුපියල් බිලියන 21 කට වැඩි මුදලක් බලපත්‍රලාභී බැංකු විසින් මුදා හැර ඇති බවයි මහබැංකුව සඳහන් කළේ.\nජුනි 19 වනදා සිට ක්‍රියාත්මක දෙවන අදියර යටතේ ව්‍යාපාර 6314 ක් සඳහා රුපියල් බිලියන 25 ක මුදලක් ශ්‍රී ලංකා මහබැංකුව විසින් අනුමත කර තිබෙනවා.\nමෙම අදියර දෙකෙහි දී රුපියල් බිලියන 53න් සියයට 45 ක් වෙළඳාම ප්‍රමුඛ සේවා අංශයේ ව්‍යාපාර සඳහා ලබාදී තිබීම විශේෂත්වයක්.\nසියයට 38 ක් කර්මාන්ත අංශයට ද, සියයට 17 ක් කෘෂිකර්මාන්තයට ද ලබාදී ඇති බව සඳහන්.\nමෙම ණය යෝජනා ක්‍රමයේ තුන්වන අදියර මේ මාසයේ සිට ක්‍රියාත්මක අතර, ණය අයදුම්පත් අගෝස්තු 31 වනදා දක්වා බැංකු වෙත ඉදිරිපත් කළ හැකි බව ද මහබැංකුව ප්‍රකාශ කළා.",
       "URL": "https://www.hirunews.lk/business/244699/පීඩාවට-පත්-ව්‍යාපාර-20000-කට-රුපියල්-බිලියන-53-ක්",
       "Category": "Business",
       "Parent URL": "https://www.hirunews.lk/business/all-news.php?pageID=43"
}