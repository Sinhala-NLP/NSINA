{
       "Source": "hirunews",
       "Timestamp": "Thursday, 09 July 2015 - 19:43",
       "Headline": "ආර්ථික වර්ධන වේගයන් වෙනස් වෙලාලූ",
       "News Content": "2011 සිට 2014 දක්වා සියලූ වර්ෂවල ආර්ථික වර්ධන වේගය වෙනස් වී තිබෙනවා. ඒ, 2010 පදනම් වර්ෂය ලෙස ගනිමින් ජනලේඛණ හා සංඛ්‍යාලේඛණ දෙපාර්තමේන්තුව යළි ආර්ථික වර්ධන වේගය ගණනය කිරීම හේතුවෙන්. මීට පෙර එම වර්ෂවල ආර්ථික වර්ධන වේගය ගණනය කර තිබුණේ 2002 පදනම් වර්ෂය ලෙස ගනිමින්.\nනව ගණනය කිරීම් අනුව 2014 වර්ෂයේ ආර්ථික වර්ධන වේගය සියයට 4 යි දශම 5 ක්. එහෙත් මීට පෙර එය දැක්වුණේ 7 යි දශම 4 ක් ලෙසයි. නව ගණනය කිරීම් අනුව 2013 වර්ෂයේ ආර්ථික වර්ධන වේගය සියයට 3 යි දශම 4 ක්. මීට පෙර එම අගය 7 යි දශම 2 ක් ලෙස සටහන් වුණා. 2010 පදනම් වර්ෂය ලෙස කළ ගණනය කිරීමේදී 2012 ආර්ථික වර්ධන වේගය 9 යි දශම 1 ක් වන අතර, 2011 ආර්ථික වර්ධන වේගය 8 යි දශම 4 ක්. එහෙත් 2002 පදනම් වර්ෂය ලෙස ගෙන ගණනය කිරීම්වලදී එම අගයන් දැක්වුණේ 6 යි දශම 3 ක් සහ 8 යි දශම 2 ක් ලෙසයි.\nජනලේඛණ හා සංඛ්‍යාලේඛණ දෙපාර්තමේන්තුව පවසන්නේ දළ දේශීය නිෂ්පාදනය ගණනය කිරීමේදී පදනම් වර්ෂය නිරන්තරයෙන් යාවත්කාලීන කළ යුතු බවයි. අවම වශයෙන් වර්ෂ 05 කට වරක්වත් ආර්ථිකයේ සිදුවන වෙනස්කම්, ආර්ථික සංවර්ධන දත්තයන් සමඟ අනුගත කළ යුතු බව ඔවුන් සඳහන් කරනවා.",
       "URL": "https://www.hirunews.lk/business/112917/ආර්ථික-වර්ධන-වේගයන්-වෙනස්-වෙලාලූ",
       "Category": "Business",
       "Parent URL": "https://www.hirunews.lk/business/all-news.php?pageID=234"
}