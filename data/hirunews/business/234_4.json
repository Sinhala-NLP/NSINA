{
       "Source": "hirunews",
       "Timestamp": "Wednesday, 08 July 2015 - 12:18",
       "Headline": "සූපවේදී පබිලිස් සිල්වාගෙන් හෙළිදරව්වක්",
       "News Content": "ප්‍රවීණ සූපවේදී ආචාර්ය පබිලිස් සිල්වා මහතා 2016 වසරේ දී ආහාර සම්බන්ධයෙන් විශේෂ අනාවරණක් ලෝකයට සිදු කිරීමට මේදිනවල සූදානම් වේ.\nමානව පරිනාමයෙන් පසුව ආහාර පිසීම ආරම්භ කළේ ඇයි? එලෙස මුලින්ම පිසීමට යොදා ගත් ආහාරය කුමක් ද? පළමුවෙන්ම රස කාරකයක් ලෙස ආහාරවලට එක් කලේ කුමක් ද? මෙන්ම ඊට හේතු වූ කරුණූ පිළිබඳව තමන් ප්‍රසිද්ධ කිරීමට සූදානමින් සිටින බව පබිලිස් සිල්වා මහතා පවසයි.\nකෙසේ නමුත් අදාළ කරුණු හෙළිදරව් කරමින් ග්‍රන්ථයක් සම්පාදනය කිරීම මේවන විට ප්‍රවීණ සූපවේදී ආචාර්ය පබිලිස්  සිල්වා මහතා විසින් ආරම්භ කර ඇත.\nඅදාළ ග්‍රන්ථය එළිදැක්වෙන මොහොතේ දී ලෝකයේ පළමුවෙන්ම යොදා ගත් රසකාරකය උපයෝගී කර ගනමින් සාදා ගත් ආහාර ද අනුභව කිරීමට ජනතාවට අවස්ථාවක් ලබා දීමට ආචාර්ය පබ්ලිස්  සිල්වා මහතා අපේක්‍ෂාවෙන් සිටියි.\nපබිලිස් සිල්වා මහතා මේවන විට ලෝක වාර්තා දෙකකට හිමිකම් කියනු ලැබේ. එනම් ඔහු විසින් සකස් කළ ලොව විශාලතම කිරිබත සහ ලොව කුඩාම ආහාර වට්ටෝරු පොත යි.\nහාල් කිලෝ දහසක් යොදා ගනිමින් ලොව විශාලතම කිරිබත සකස් කර ඇති අතර එහි දිග අඩි 62කි. පළල අඩි 05ක් සහ උස අගල් එකහමාරකි.\nඑසේම කුඩාම ආහාර වට්ටෝරු සහිත පොතෙහි දිග සහ පළල සෙන්ටිමීටර් එකකි. එහි බර මිලිග්‍රෑම් 05ක් වන අතර ‘ශ්‍රී ලංකාවේ රාජ භෝජන‘ ලෙස නම් කර ඇති එම පොත සිංහල සහ ඉංග්‍රීසි භාෂාවෙන් රචිත එකකි.\nපාසලේ හතරවැනි වසර දක්වා පමණක් අකුරු කළ පබිලිස් සිල්වා මහතා,ගල්අඟුරු අදින්නෙකු ලෙසින් ආරම්භ කරන ලද වසර 59ක් පුරා දිවෙන ගල්කිස්ස මහ හෝටලයේ ජීවිතයට තවමත් විශ්‍රාම දී නැත.",
       "URL": "https://www.hirunews.lk/business/112816/සූපවේදී-පබ්ලිස්-සිල්වාගෙන්-හෙළිදරව්වක්",
       "Category": "Business",
       "Parent URL": "https://www.hirunews.lk/business/all-news.php?pageID=234"
}