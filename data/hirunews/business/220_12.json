{
       "Source": "hirunews",
       "Timestamp": "Thursday, 15 October 2015 - 19:20",
       "Headline": "ආහාර නිෂ්පාදන ජාතික වැඩසටහන රුපියල් මිලියන 15 ක්",
       "News Content": "වසර 2016 - 2018 කාලය තුළ ආහාර නිෂ්පාදන ජාතික වැඩසටහන ක්‍රියාත්මක කිරීම සඳහා රුපියල් මිලියන 15 කට අධික මුදලක් වැය වෙතැයි රජය ඇස්තමේන්තු කර තිබෙනවා. මේ සම්බන්ධයෙන් වන කැබිනට් පත්‍රිකාව අමාත්‍ය මණ්ඩලය වෙත ඉදිරිපත් කර ඇත්තේ ජනාධිපති මෛත්‍රීපාල සිරිසේන විසින්. මෙම ජාතික වැඩසටහන යටතේ අරමුණු කිහිපයක් සපුරා ගැනීමට අපේක්ෂා කරනවා. කෘෂි පාරිසරික කලාප පදනම් කරගත් භෝග නිෂ්පාදන වැඩසටහනක් හඳුන්වාදීම, දේශීය වශයෙන් නිෂ්පාදනය කළ හැකි ආහාරවලින් රට ස්වයංපෝෂිත කිරීම සහ එමඟින් ආහාර ආනයනය සඳහා වැයවන විදේශීය විනිමය ඉතිරි කර ගැනීම එම අරමුණු අතර ප්‍රධාන තැනක් ගනු ලබනවා. එමෙන්ම, මත්ස්‍ය නිෂ්පාදනයේ ගුණාත්මකභාවය පිළිගත් සම්මතයක් දක්වා ඉහළ නැංවීම සහ ආහාර නිෂ්පාදන කාර්යයේදී ඵලදායීතාව උපරිම කිරීම හා නිෂ්පාදන පිරිවැය අවම කිරීමද ඊට ඇතුළත්.",
       "URL": "https://www.hirunews.lk/business/118533/ආහාර-නිෂ්පාදන-ජාතික-වැඩසටහන-රුපියල්-මිලියන-15-ක්",
       "Category": "Business",
       "Parent URL": "https://www.hirunews.lk/business/all-news.php?pageID=220"
}