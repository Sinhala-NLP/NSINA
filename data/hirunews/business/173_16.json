{
       "Source": "hirunews",
       "Timestamp": "Wednesday, 14 December 2016 - 18:21",
       "Headline": "මාල ක්‍රමය නිසා එලවළු වෙළෙඳුන් අනාතයි",
       "News Content": "දඹුල්ල ආර්ථික මධ්‍යස්ථානයෙන් තොග වශයෙන් රැගෙන එන එළවළු කිලෝ දහසකට ආසන්න ප්‍රමාණයක් දිනපතා භාවිතයෙන් ඉවත් කිරීමට සිදුව ඇතැයි නාඋල එළවළු වෙළඳුන් සඳහන් කරනවා.\nතොග මිලගනන් යටතේ දිනපතා රැගෙන එන එළවළු විශාල වශයෙන් කුණුවීම මෙම තත්ත්වයට හේතුව බවයි වෙළඳුන් පවසන්නේ.\nනුවරඑළිය ප්‍රදේශයෙන් දඹුල්ලට රැගෙන එනු ලබන එළවළුවල මෙම තත්ත්වය වඩාත් දක්නට ලැබෙන බවයි වාර්තාවන්නේ.\nතොග එළවළු මිලට ගැනීමේ දී අසුරන ලද එළවළු මළු වශයෙන් මිලට ගතයුතු අතර තෝරාගන්නා එළවළු සඳහා වැඩි මිලක් ගෙවීමට වෙළඳුන්ට සිදුවන බව ද ඔවුන් පෙන්වා දෙනවා.\nරැගෙන එනු ලබන තොග එළවළු නැවත තොරාගැනීමෙන් පසු ඉතිරිවන එළවළු වැඩි මිලකට විකීනීමට සිදුවන බවයි වෙළඳුන් පවසන්නේ.\nවැඩි මිලක් ලබාගැනීමේ අපේකෂානේ ගොවිමහතුන් හිතාමතාම නරක් වූ එළවළු වෙළඳපොලට රැගෙන ඒම සිදුකිරීම ඉතා කණගාටු දායක තත්ත්වයක් බව ද ඔවුන් සඳහන් කරනවා.\nගොවීන් විසින් ’මාල’ ක්‍රමය ලෙස හඳුන්වන මෙම එළවළු ඇසුරුම් ක්‍රමය නවතා දැමීමට විදිමත් වැඩපිළිවලක් අවශ්‍ය බවද වෙළඳුන් ඉල්ලා සිටිනවා.\n‘මාල’ ක්‍රමය වශයෙන් හඳුන්වන්නේ හිස් උරයක් තුළට රෝල් කර ගන්නා පැදුරක් වැනි දෙයක් දමා පැදුරේ සිදුර තුළට නරක්වූ එලවළු දමා පැදුරට පිටින් ඇති උරයේ අභ්‍යන්තර කොටසට හොද එළවළු දමා පසුව පැදුර ඉවත්කිරීමේ ක්‍රමයටයි.\nබැලූ බැල්මට උරයේ පිටින් හා විවෘත්ත කලහොත් උඩින්ද හොද එළවළු පෙනෙන ලෙස සකසන මාල ක්‍රමයේ දී තොග වෙළඳුන් ඉතා අපහසුතාවයට පත්වීම නිරන්තරව සිදුවන්න දෙයක් බවයි අප වාර්තාකරු පවසන්නේ.",
       "URL": "https://www.hirunews.lk/business/149689/මාල-ක්‍රමය-නිසා-එලවළු-වෙළෙඳුන්-අනාතයි",
       "Category": "Business",
       "Parent URL": "https://www.hirunews.lk/business/all-news.php?pageID=173"
}