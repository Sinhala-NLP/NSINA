{
       "Source": "hirunews",
       "Timestamp": "Saturday, 04 March 2017 - 13:37",
       "Headline": "සහල් මිල තවත් අඩු කිරීමට පියවර",
       "News Content": "ඉදිරියේදී සහල් මිල තවත් අඩු කිරීමට පියවර ගන්නා අතර, ඒ සඳහා සතොස සහල් සිල්ලර වෙළඳුන්ට අඩු මිලට ලබාදීමට සූදානම් බව කර්මාන්ත හා වාණිජ කටයුතු අමාත්‍යාංශය පවසනවා.\nඑමගින් නිකුත් කළ නිවේදනයක දැක්වෙන්නේ සතොස ගබඩාවල ප්‍රමාණවත් තොග පවතින බැවින් පාලන මිලටත් වඩා රුපියල් 3ක් අඩුවෙන් සහල් කිලෝවක් අලෙවි කරන බවයි.\nඑළඹෙන සිංහල සහ හින්දු අලුත් අවුරුදු උත්සව සමයේ සහල් ඇතුළු අත්‍යවශ්‍ය භාණ්ඩ කිසිවක හිඟයක් ඇති වීමට ඉඩ නොතබන බව අමාත්‍යාංශය වැඩිදුරටත් සදහන් කළා.\nපසුගිය සති දෙකක කාලය තුළ පාරිභෝගික කටයුතු පිළිබද අධිකාරිය දිවයින පුරා වැටලීම් 824ක් සිදුකර ව්‍යාපාරික ස්ථාන 2400කට වැඩි සංඛ්‍යාවක් පරීක්ෂාවට ලක් කර තිබෙනවා.\nඑහිදී පාරිභෝගික නියාමනයන් කඩ කළ ස්ථාන 1300ක් හමුවී ඇති අතර, සහල් වැඩි මිලට විකුණු ස්ථාන 553කට එරෙහිව නීතිය ක්‍රියාත්මක කළ බවයි කර්මාන්ත හා වාණිජ කටයුතු අමාත්‍යාංශය වැඩිදුරටත් සදහන් කළේ.",
       "URL": "https://www.hirunews.lk/business/156041/සහල්-මිල-තවත්-අඩු-කිරීමට-පියවර",
       "Category": "Business",
       "Parent URL": "https://www.hirunews.lk/business/all-news.php?pageID=165"
}