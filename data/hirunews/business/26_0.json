{
       "Source": "hirunews",
       "Timestamp": "Tuesday, 16 February 2021 - 8:26",
       "Headline": "මෙරට පළමු LMG බලාගාරයෙන් විදුලිය මිලදී ගැනීමට මහජන උපයෝගීතා කොමිසන් සභාවේ අනුමැතිය",
       "News Content": "ලක්දනවි සමාගම විසින් ඉදි කරන මෙගාවෙට් 300ක ධාරිතාවයකින් යුත් කෙරවලපිටියේ ඉදිවන මෙරට පළමු එල්. එම්. ජී. බලාගාරයෙන් ලංකා විදුලිබල මණ්ඩලය විදුලිය මිලදී ගැනීමට අදාළ ගිවිසුමට ශ්‍රී ලංකා මහජන උපයෝගිතා කොමිෂන් සභාවේ අනුමැතිය ලබාදුන් බව එහි සභාපති ජනක රත්නායක ප්‍රකාශ කළා.\nපසුගියදා රැස්වූ මෙහි නව සාමාජික මණ්ඩලය මෙම ගිවිසුමට අදාළ අනුමැතිය ලබාදී ඇති අතර මීට පෙර අනුමැතිය සඳහා ඉදිරිපත් කර තිබූ විදුලිය මිලදී ගැනීමේ ගිවිසුමෙහි ඇතුළත්ව නොතිබූ වාසිදායක කොන්දේසි 18ක් ඊට ඇතුළත් කිරීම සඳහා කර තිබූ නිර්දේශවලට අදාළ පාර්ශවයන් එකඟ වී තිබෙනවා.\nමෙම ගිවිසුම යටතේ වසර 20ක කාලයක් විදුලිය මිලදී ගැනීමට සැලසුම් කර ඇති බවයි සභාපතිවරයා කියා සිටියේ.\nමෙම බලාගාරයෙන් සැපයෙන විදුලිය ඒකකයක මිල රුපියල් 14යි ශත 98ක්.\nමෙමඟින් ඩීසල් සමඟ ස්වභාවික වායු යන දෙකම භාවිතයෙන් විදුලිය ජනනය කළ හැකි අතර ස්වභාවික වායු සැපයුම ආරම්භ වනතුරු මුල් අදියරේ ජනන කටයුතු ඩීසල් ඉන්ධන භාවිතයෙන් සිදුකිරීමට නියමිතයි.",
       "URL": "https://www.hirunews.lk/business/262725/මෙරට-පළමු-lmg-බලාගාරයෙන්-විදුලිය-මිලදී-ගැනීමට-මහජන-උපයෝගීතා-කොමිසන්-සභාවේ-අනුමැතිය",
       "Category": "Business",
       "Parent URL": "https://www.hirunews.lk/business/all-news.php?pageID=26"
}