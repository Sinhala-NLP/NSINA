{
       "Source": "hirunews",
       "Timestamp": "Sunday, 17 April 2016 - 14:25",
       "Headline": "ආසියානු රටවල මහ බැංකු එකමුතුවක්",
       "News Content": "ඉන්දියාව ඇතුලූ ආසියාතික රටවල මහ බැංකු එක්වී අන්තර්ජාලය හරහා මූල්‍ය සම්පත් කොල්ලකෑම වැළැක්වීමේ යාන්ත්‍රණයක් සකස් කරන බව මුදල් අමාත්‍ය රවී කරුණානායක පවසනවා.\nවොෂින්ටනයේ පැවැත්වෙන නැගී එන ආර්ථිකයන්හි ජී 24 මුදල් අමාත්‍ය සමුළුවට සහභාගිවීමෙන් අනතුරුවයි ඔහු මේ බව කියා සිටියේ.\nපසුගියදා බංග්ලාදේශ මහ බැංකුවේ ඩොලර් මිලියන 101 ක් අන්තර්ජාලය හරහා පැහැරගැනීමේ සිද්ධිය කේන්ද්‍ර කොටගෙනයි එම යාන්ත්‍රණය සකස් වන්නේ.\nඇමරිකානු මධ්‍යම සංචිතයේ තැන්පත් කර තිබූ බංග්ලාදේශ මහ බැංකුවේ මුදල් මෙලෙස හැකර්වරුන් හෙවත් අන්තර්ජාල ගිණුම්වලට අනවසරයෙන් පිවිසෙන්නන් විසින් ලබාගෙන තිබුණා.\nමුදල් අමාත්‍ය රවී කරුණානායක වොෂිංටනයේදී සඳහන් කළේ ඒ ආකාරයේ අන්තර්ජාල මුදල් කොල්ල පිළිබඳව ආසියානු කලාපයේ මහ බැංකු අතර පවතින්නේ අවම අවබෝධයක් බවයි.\nමේ නිසා කලාපයේ මහ බැංකු එක්වී එවැනි මුදල් කොල්ල වැළැක්වීමට පියවර ගන්නා බව ඔහු වැඩිදුරටත් කියා සිටියා.",
       "URL": "https://www.hirunews.lk/business/131047/ආසියානු-රටවල-මහ-බැංකු-එකමුතුවක්",
       "Category": "Business",
       "Parent URL": "https://www.hirunews.lk/business/all-news.php?pageID=200"
}