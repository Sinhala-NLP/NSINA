{
       "Source": "hirunews",
       "Timestamp": "Friday, 05 February 2016 - 13:51",
       "Headline": "බොරතෙල් මිල ඉහළට",
       "News Content": "චීනය ඇතුළු ආසියානු කලාපයේ රටවල් ලූනා නව වසර සැමරීමට සැරසෙද්දී ලෝක වෙළඳපොලේ තෙල් මිල තවදුරටත් ඉහළ ගොස් තිබෙනවා.\nආසියානු වෙළඳපොලේ බ්‍රෙන්ට් බොරතෙල් බැරලයක මිල අද (05) සටහන් වන්නේ ඇමරිකානු ඩොලර් 34 යි ශත 67 ක් ලෙසයි.\nඇමරිකානු බොරතෙල් බැරලයක් ද ඩොලර් 31 යි ශත 89 දක්වා ඉහළ ගියා. මේ වසර ආරම්භයේ සිට ලෝක වෙළඳපොලේ තෙල් මිල විචලනය වෙමින් පවතින අතර, මීට සති කිහිපයකට පෙර තෙල් බැරලයක මිල ඩොලර් 29 දක්වා පහත වැටුණා.\nතෙල් මිල දැන් යම් ප්‍රමාණයකට ප්‍රකෘතිමත් වී ඇතත් තවදුරටත් පවතින්නේ සාපේක්ෂව පහළ මට්ටමකයි.\nතෙල් මිල පහත වැටීම හේතුවෙන් ප්‍රධාන පෙලේ තෙල් සමාගම්වල ආදායම් පසුගිය වසරට වඩා සියයට 80 කින් පමණ පහත වැටී තිබෙනවා.",
       "URL": "https://www.hirunews.lk/business/125525/බොරතෙල්-මිල-ඉහළට",
       "Category": "Business",
       "Parent URL": "https://www.hirunews.lk/business/all-news.php?pageID=208"
}