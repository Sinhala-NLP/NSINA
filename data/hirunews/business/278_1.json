{
       "Source": "hirunews",
       "Timestamp": "Saturday, 21 September 2013 - 13:33",
       "Headline": "කොටස් වෙළඳ පොළ ඉහළ ගියේ මෙහෙමයි.",
       "News Content": "ඇමරිකානු මූල්‍ය ප්‍රතිපත්ති ලිහිල් කිරීමට ගනු ලැබූ තීරණය හේතුවෙන් විදේශීය ආයෝජන ආකර්ශනය නිසා කොළඹ කොටස් වෙළඳපොළේ මිල දර්ශක ඊයේ කැපී පෙනෙන අන්දමින් ඉහළ ගියා. ආසියානු කොටස් වෙළඳපොල සියල්ලේම පාහේ එවැනි තත්ත්වයක් දක්නට ලැබුණා. කොළඹ කොටස් වෙළඳපොලේ සමස්ත දර්ශකය ඊයේ දිනයේදී ඒකක 113 කින් එනම් සියයට දෙකකට ආසන්න ප්‍රමාණයකින් වර්ධනය වූ අතර සති අන්තයේ එහි අගය සටහන් වූයේ 5814 යි දශම 1 ක් ලෙසයි. කොළඹ කොටස් වෙළඳපොලේ කොටස් 198 ක මිල ගණන් වර්ධනය වූ අතර අවගමනයක් පෙන්නුම් කළේ කොටස් වර්ග 22 ක පමණයි. ඊයේ දිනයේ කොටස් වෙළඳපොළ මුළු පිරිවැටුම රුපියල් මිලියන 850 කට ආසන්න වූ අතර විදේශිකයන් මිලදීගත් කොටස්වල වටිනාකම රුපියල් මිලියන 420 ක්. ඇමරිකානු ඩොලරයට සාපේක්ෂව රුපියලේ අගය ශක්තිමත් වීමක් ද ඊයේ දක්නට ලැබුණු අතර ඩොලරයක් සඳහා විනිමය අනුපාතිකය රුපියල් එකසිය තිස්දෙක සීමාවේ පැවතුණා.",
       "URL": "https://www.hirunews.lk/business/67691/කොටස්-වෙළඳ-පොළ-ඉහළ-ගියේ-මෙහෙමයි",
       "Category": "Business",
       "Parent URL": "https://www.hirunews.lk/business/all-news.php?pageID=278"
}