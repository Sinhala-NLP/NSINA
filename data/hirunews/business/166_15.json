{
       "Source": "hirunews",
       "Timestamp": "Saturday, 18 February 2017 - 13:54",
       "Headline": "ශ්‍රී ලංකාව සමඟ නිදහස් වෙළඳ ගිවිසුමකට සිංගප්පූරුව සූදානම්",
       "News Content": "ශ්‍රී ලංකාව සහ සිංගප්පූරුව අතර නිදහස් වෙළඳ ගිවිසුමට මේ වසර තුළ දී අත්සන් තැබීමට හැකි වනු ඇතැයි සිංගප්පූරු අග්‍රාමාත්‍ය ලී සෙයින් ලූන් විශ්වාසය පළ කරනවා.\nඔහු සිය ෆේස්බුක් වෙබ් පිටුවට සටහනක් එක් කරමින් ප්‍රකාශ කළේ ශ්‍රී ලංකා අග්‍රාමාත්‍ය රනිල් වික්‍රමසිංහ සමඟ ඊයේ පැවැත්වූ සාකච්ඡාවකදී ඒ පිළිබඳ අදහස් හුවමාරු කර ගත් බවයි.\nඕස්ට්‍රේලියාවේ නිළ සංචාරයක නිරත වූ අග්‍රාමාත්‍යවරයා නැවත ශ්‍රී ලංකාව බලා එන අතරතුරයි ඊයේ සිංගප්පූරුවට ගොස් ඇත්තේ.\nතමාට ශ්‍රී ලංකාවේ සංචාරයක නිරත වන ලෙස අග්‍රාමාත්‍යවරයා එහිදී ආරාධනා කළේ යැයි සිංගප්පූරු අග්‍රාමාත්‍ය ලී සෙයින් ලූන් කියා සිටියා.\nනාගරික සැලසුම්, යටිතල පහසුකම් සංවර්ධන සහ සංචාරක මෙන්ම නිෂ්පාදන ක්ෂේත්‍රයන් හි ශ්‍රී ලංකාව තුළ ආයෝජන සිදුකිරීමට සිංගප්පූරු සමාගම් රැසක් දැනටමත් කැමැත්ත පළ කර ඇති බවයි සිංගප්පූරු වෙළඳ හා කර්මාන්ත අමාත්‍ය එස්. ඊශ්වරන් කියා සිටියේ.",
       "URL": "https://www.hirunews.lk/business/154821/ශ්‍රී-ලංකාව-සමඟ-නිදහස්-වෙළඳ-ගිවිසුමකට-සිංගප්පූරුව-සූදානම්",
       "Category": "Business",
       "Parent URL": "https://www.hirunews.lk/business/all-news.php?pageID=166"
}