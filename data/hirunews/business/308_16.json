{
       "Source": "hirunews",
       "Timestamp": "Sunday, 24 February 2013 - 19:08",
       "Headline": "මහ කන්නයේ වී මිලදී ගැනීම ඇරඹේ.",
       "News Content": "මෙවර මහ කන්නයේ දකුණ සහ උතුරුමැද පළාත්වල වී මිලදීගැනීමේ කටයුතු වී අලෙවි මණ්ඩලය විසින් අද ආරම්භ කරනු ලැබුවා. ඒ අනුව පොළොන්නරුව දිස්ත්‍රික්කයේ වී අලෙවි මණ්ඩලයට අයත් මධ්‍යස්ථාන 25 ක් සහ අම්පාර දිස්ත්‍රික්කයේ මධ්‍යස්ථාන 14 ක් හරහා එම මිලදීගැනීමේ කටයුතු සිදුකරන බවයි සමූපකාර හා අභ්‍යන්තර වෙළඳ කටයුතු අමාත්‍යාංශය  සඳහන් කළේ. මෙම දිස්ත්‍රික්කවල වී අලෙවි මණ්ඩලය විසින් විවෘත කර ඇති මධ්‍යස්ථානවලට අමතරව ගොවි ජන සේවා මධ්‍යස්ථාන හරහාද මිලදී ගැනීමේ කටයුතු ඉදිරියේදී ආරම්භ කරන බව වී අලෙවි මණ්ඩලයේ සභාපති කේ. බී. ජයසිංහ ප්‍රකාශ කළා. වයඹ, අම්පාර, අනුරාධපුර, උතුර සහ නැගෙනහිර යන කලාපවලින් වී මෙටි‍්‍රක් ටොන් 2000 ක ප්‍රමාණයක් දැනටමත් මිලදීගෙන අවසන් බවයි ඔහු සඳහන් කළේ. ඊට අමතරව මොණරාගල සහ රත්නපුර යන දිස්ත්‍රික්කවලද මහ කන්නයේ වී මිලදීගැනීම සඳහා මධ්‍යස්ථාන 14 ක් විවෘත කර තිබෙනවා.",
       "URL": "https://www.hirunews.lk/business/54052/මහ-කන්නයේ-වී-මිලදී-ගැනීම-ඇරඹේ",
       "Category": "Business",
       "Parent URL": "https://www.hirunews.lk/business/all-news.php?pageID=308"
}