{
       "Source": "hirunews",
       "Timestamp": "Tuesday, 24 November 2015 - 8:26",
       "Headline": "කොටස් වෙළඳපළ වර්ධනයක්",
       "News Content": "2016 වසර සඳහා වන අයවැය ඉදිරිපත් කිරීමෙන් පසු එළැඹුණු ප්‍රථම ගනුදෙනු දිනය වූ ඊයේ කොළඹ කොටස් වෙළඳපළේ මිල දර්ශක වර්ධනයක් පෙන්නුම් කළා.\nසමස්ත දර්ශකය දිනය අවසන දී 7055ක් ලෙස සටහන් වූ අතර, මුළු පිරිවැටුම රුපියල් මිලියන 885ක්. සමාගම් 108ක කොටස් ඊයේ දිනයේදී ඉහළ ගිය අතර 52ක කොටස් පහත වැටුණා.\nමේ අතර, නව රජය ඉදිරිපත් කළ අයවැය තුළින් පෞද්ගලික ආයෝජන දිරිගන්වා ඇති අතර, එය පරිපූර්ණ ආර්ථික වර්ධනයට ඉවහල් වනු ඇති බව ලංකා වාණිජ මණ්ඩලය පවසනවා.\nඅයවැය පිළිබඳ විවරණයක් ගෙන එමින් වාණිජ මණ්ඩලය ප්‍රකාශ කළේ ආර්ථිකය තුළ පෞද්ගලික අංශයේ සහභාගීත්වය ඉහළ නැංවීමට මෙන්ම රජයේ අනවශ්‍ය වැය කපා හැරීමට එමගින් පියවර ගෙන ඇති බවයි.\nවිශේෂයෙන් කෘෂිකාර්මික මෙන්ම සුළු හා මධ්‍ය පරිමාණ කර්මාන්ත ක්ෂේත්‍රයේ තරඟකාරීත්වයක් ඇති කිරීම, විශ්‍රාම වැටුප් ක්‍රමයේ සංශෝධන සහ ආයතනික බදු අනුපාත අඩු කිරීම ප්‍රශංසාත්මක පියවර ලෙස ලංකා වාණිජ මණ්ඩලය හඳුන්වා තිබෙනවා.",
       "URL": "https://www.hirunews.lk/business/120726/කොටස්-වෙළඳපළ-වර්ධනයක්",
       "Category": "Business",
       "Parent URL": "https://www.hirunews.lk/business/all-news.php?pageID=215"
}