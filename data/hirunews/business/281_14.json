{
       "Source": "hirunews",
       "Timestamp": "Tuesday, 27 August 2013 - 12:51",
       "Headline": "ලෝක සංචාරක ව්‍යාපාරයේ වර්ධනයක්.",
       "News Content": "ලෝක සංචාරක ව්‍යාපාරය මේ වසරේ මුල් අර්ධය තුළ කැපී පෙනෙන වර්ධනයක් පෙන්නුම් කරන බව ලෝක සංචාරක සංවිධානය ප්‍රකාශ කළා. එමගින් නිකුත් කර ඇති දත්තවලට අනුව කෝටි 50කට ආසන්න සංචාරකයන් ජනවාරි සිට ජුනි දක්වා කාලය තුළ විදෙස් සංචාරයන්හි නිරත වී තිබෙනවා. එය සියයට 5.2ක වර්ධනයක් ලෙස සැලකිය හැකියි. එහිදී යුරෝපීය සංචාරක ආගමනය සියයට 5.1කින් වර්ධනය වී ඇති අතර, අප්‍රිකානු සංචාරක ව්‍යාපාරය වර්ධනය වී ඇත්තේ සියයට 3.8කින්. මැදපෙරදිගට පැමිණෙන සංචාරකයන්ගේ සංඛ්‍යාව සියයට 12.9කින් ඉහළ ගොස් තිබෙනවා. ආසියා - පැසිෆික් කලාපයේ සංචාරක වර්ධනය සියයට 6.2ක් වන අතර, එහිදී දකුණු සහ අග්නිදිග ආසියානු කලාපයේ සංචාරක ආගමනය සියයට 11.6කින් වර්ධනයවීම විශේෂත්වයක්.",
       "URL": "https://www.hirunews.lk/business/65956/ලෝක-සංචාරක-ව්‍යාපාරයේ-වර්ධනයක්",
       "Category": "Business",
       "Parent URL": "https://www.hirunews.lk/business/all-news.php?pageID=281"
}