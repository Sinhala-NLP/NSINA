{
       "Source": "hirunews",
       "Timestamp": "Wednesday, 02 August 2017 - 15:36",
       "Headline": "වාහන \\\"ගාස්තු\\\" වෙනසක් !",
       "News Content": "ආනයනය කරන වාහන හම්බන්තොට වරායට ගොඩබෑම ඉදිරියේදී නතර කරන බව වරාය අමාත්‍ය මහින්ද සමරසිංහ ප්‍රකාශ කිරීමත් සමග අදාළ පාර්ශව ඒ සම්බන්ධයෙන් සාකච්ඡා කිරීමට සුදානම් වන බව වාර්තා වනවා.\nකොළඹ වරාය අධිකාරියේ නැගෙනහිර පර්යන්තයේ පැවති උත්සවයකට එක්වෙමින් අමත්‍යවරයා කියා සිටියේ ආනයනය කරන වාහන  හම්බන්තොට වරායට ගොඩබෑම ඉදිරියේදී නතර කරන බවයි.\n“කොළඹ වරායට තමයි මුළින්ම වාහන ගොඩ බෑවේ. හම්බන්තොට නැව් නැති වුණාම වාහන නැව් ඒ වරායට හැරෙව්වා. මේ නිසා හැම වාහනයකම මිල ඉහළ ගියා. ඒ පාඩුව දරන්න වුණේ පාරිභෝගිකයාටයි. අපි නැවතත් තීරණයක් ගත්තා වාහන ගොඩබෑම කොළඹ වරායෙදි කරන්න” යන්න අමාත්‍යවරයා සඳහන් කළා.\nකෙසේවෙතත් හම්බන්තොට වරායට ගොඩබාන වාහන  නිදහස් කර ගැනීමේ දී යන ගාස්තු හා කොළඹ වරායේදී වැය වන ගාස්තු අතර වෙනසක් පවතින බව සඳහන්.\nහම්බන්තොට වරායට වාහන ගොඩබෑමේ දී නිදහස් කර ගැනීමේ ගාස්තුවල අඩුවක් ඇති බවයි වාර්තා වන්නේ.\nකෙසේවෙතත් අදාළ පාර්ශව හා ආණ්ඩුව අතර ඒ සම්බන්ධයෙන් සාකච්ඡාවක් පැවැත්වීමෙන් අනතුරුව තීරණයක් ගැනීමට නියමිත බව වාර්තා වනවා.",
       "URL": "https://www.hirunews.lk/business/167442/වාහන-ගාස්තු-වෙනසක්",
       "Category": "Business",
       "Parent URL": "https://www.hirunews.lk/business/all-news.php?pageID=150"
}