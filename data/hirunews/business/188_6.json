{
       "Source": "hirunews",
       "Timestamp": "Tuesday, 09 August 2016 - 13:11",
       "Headline": "අද සිට පෙට්‍රල්, ඩීසල් මිලෙහි සිදුවන වෙනස මෙන්න",
       "News Content": "ලංකා I.O.C. සමාගම මෙරට අලෙවි කරන සුපිරි පෙට්‍රල් සහ සුපිරි ඩීසල් මිල අද සිට ලීටරයකට රුපියල් 2කින් පහත හෙලා තිබෙනවා.\nඒ අනුව එක්ස්ට්‍රා ප්‍රිමියම් යුරෝ ත්‍රී පෙට්‍රල් ලීටරයක මිල රුපියල් 123 සිට රුපියල් 121 දක්වා අඩු වන අතර, එක්ස්ට්‍රාමයිල් ඩීසල් ලීටරයක මිල රුපියල් 99 සිට රුපියල් 97 දක්වා අඩු වනු ඇති.\nලංකා I.O.C. සමාගමේ කළමනාකාර අධ්‍යක්ෂ ශ්‍යාම් බෝරා හිරු ප්‍රවෘත්ති අංශයට ප්‍රකාශ කළේ ලෝක වෙළදපොළේ බොරතෙල් මිල පහත වැටීමට සාපේක්ෂව එම මිල සංශෝධනය සිදුකළ බවයි.\nලංකා I.O.C. සුපිරි පෙට්‍රල් සහ ඩීසල් මිල පසුගිය මාර්තු 1 වන දා ද අඩු කළ අතර, ජුලි 1 වන දා සිට නැවත ඉහළ නංවනු ලැබුවා.\nනැවතත් අද සිට එම මිල රුපියල් 2කින් අඩු කෙරෙන බවයි ලංකා I.O.C. කළමනාකාර අධ්‍යක්ෂවරයා සදහන් කළේ.\nමෙරට ඉන්ධන අලෙවියේ සිල්ලර මිල තීරණය කිරීම සඳහා ජාත්‍යන්තර වෙළදපොළේ තෙල් මිලට සාපේක්ෂව මිල සූත්‍රයක් සකස් කළ යුතුව ඇති බවයි ලංකා I.O.C. කළමනාකාර අධ්‍යක්ෂ ශ්‍යාම් බෝරා වැඩිදුරටත් සදහන් කළේ.\nඅප මේ සම්බන්ධයෙන් කළ විමසීමකදී ඛනිජ තෙල් සම්පත් සංවර්ධන අමාත්‍යාංශයේ ලේකම් සුධර්මා කරුණාරත්න සදහන් කළේ ඛනිජ තෙල් මිල සූත්‍රයකට අනුව විකිණීමේ යෝජනාව මේ වන විටත් අමාත්‍ය මණ්ඩලය වෙත යොමු කර ඇති බවයි.\nඑය අනුමත වන තුරු ලෝක වෙළදපොළේ විචලනයන්ට අනුව ඛනිජ තෙල් සංස්ථාවේ තෙල් මිල සංශෝධනය කළ නොහැකි බව ඇය සදහන් කළා.",
       "URL": "https://www.hirunews.lk/business/140190/අද-සිට-පෙට්‍රල්-ඩීසල්-මිලෙහි-සිදුවන-වෙනස-මෙන්න",
       "Category": "Business",
       "Parent URL": "https://www.hirunews.lk/business/all-news.php?pageID=188"
}