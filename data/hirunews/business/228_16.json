{
       "Source": "hirunews",
       "Timestamp": "Friday, 21 August 2015 - 13:21",
       "Headline": "ලොව පුරා මූල්‍ය වෙළඳපොල බිඳ වැටේ",
       "News Content": "චීන ආර්ථිකයේ පසුබැස්ම ලෝක ආර්ථිකයට සිදුකරන බලපෑම හේතුවෙන් ලොව පුරා මූල්‍ය වෙළඳපොලවල පහත වැටීමක් දැන් දක්නට ලැබෙනවා. ඇමෙරිකා එක්සත් ජනපදයේ සහ යුරෝපීය මූල්‍ය වෙළඳපොලවල දර්ශක ඊයේ (20) දිනයේදී 2% කින් පමණ පහත වැටුණු අතර ඊයේ 3% කින් පහත වැටුණු චීනයේ - ෂැංහයි මූල්‍ය දර්ශකය අද තවදුරටත් පහළ වැටී තිබෙනවා. චීනයේ කර්මාන්තශාලාවල ක්‍රියාකාරීත්වය වසර 6 කින් අවම මට්ටමකට පැමිණ ඇති බවයි එරට රජයේ දත්ත මගින් හෙළි වන්නේ. හොංකොං හි - හැන්සෙන් දර්ශකය මෙන්ම ජපානයේ නිකේ මූල්‍ය දර්ශකය අද දිනයේදී 2% කින් පමණ පහත වැටුණා. දකුණු කොරියාවේ සහ  ඕස්ට්‍රේලියාවේ ද මූල්‍ය වෙළඳපොල අද අවගමනයක් පෙන්නුම් කර ඇති බව සඳහන්.",
       "URL": "https://www.hirunews.lk/business/115233/ලොව-පුරා-මූල්‍ය-වෙළඳපොල-බිඳ-වැටේ",
       "Category": "Business",
       "Parent URL": "https://www.hirunews.lk/business/all-news.php?pageID=228"
}