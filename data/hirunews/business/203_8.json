{
       "Source": "hirunews",
       "Timestamp": "Saturday, 19 March 2016 - 14:05",
       "Headline": "යුරෝපා මත්ස්‍ය තහනම ඉවත් කර ගැනීමට ශ්‍රී ලංකා කණ්ඩායමක්",
       "News Content": "යුරෝපා සංගමය මගින් ශ්‍රී ලංකාවට පනවා ඇති මත්ස්‍ය අපනයන තහනම ඉවත් කරගැනීම සඳහා ශ්‍රී ලාංකික නියෝජිත කණ්ඩායමක් ලබන 30 වනදා බෙල්ජියමේ බ්‍රසල්ස් නුවර බලා පිටත්ව යනවා.\nමත්ස්‍ය නිෂ්පාදන අපනයන සම්මේලනය සඳහන් කළේ අග්‍රාමාත්‍ය කාර්යසාධක බලකායේ නියෝජිතයන් ද එම සංචාරයට එක්වනු ඇති බවයි.\nබ්‍රසල්ස් නුවරදී පැවැත්වෙන සාකච්ඡාවලදී මෙරට මත්ස්‍ය නිෂ්පාදන නැවතත් බාධාවකින් තොරව යුරෝපා සංගමයේ රටවල් වෙත අපනයනය කිරීමට අවස්ථාව සැළසෙනු ඇති බව සම්මේලනයේ විශ්වාසයයි.\nටූනා මසුන් ඇතුලූ මෙරට මත්ස්‍ය නිෂ්පාදන අපනයනයෙන් 2014 වසරේදී ඩොලර් මිලියන 252.7 ක ආදායමක් ලැබුණු අතර, පසුගිය වසරේදී එය සියයට 35 කින් පමණ පහත වැටුණා.\nයුරෝපා සංගමය මගින් මත්ස්‍ය අපනයන තහනම ඉවත් කිරීම සඳහා ලබාදී තිබූ කොන්දේසිවලින් සියයට 95 ක්ම මේ වනවිට සම්පූර්ණ කර ඇති බවයි ධීවර හා ජලජ සම්පත් අමාත්‍යාංශය ප්‍රකාශ කළේ.",
       "URL": "https://www.hirunews.lk/business/128880/යුරෝපා-මත්ස්‍ය-තහනම-ඉවත්-කර-ගැනීමට-ශ්‍රී-ලංකා-කණ්ඩායමක්",
       "Category": "Business",
       "Parent URL": "https://www.hirunews.lk/business/all-news.php?pageID=203"
}