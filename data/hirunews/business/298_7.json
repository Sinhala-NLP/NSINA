{
       "Source": "hirunews",
       "Timestamp": "Tuesday, 07 May 2013 - 7:49",
       "Headline": "කොටස් වෙළදපොළ කැපී පෙනෙන වර්ධනයක්.",
       "News Content": "කොළඹ කොටස් වෙළදපොළේ මිල දර්ශක ඊයේ (06) දිනයේ දී කැපී පෙනෙන වර්ධනයක් පෙන්නුම් කළා. සමස්ත දර්ශකය ඒකක 108කින් ඉහළ ගොස් 6121ක් ලෙස සටහන් වූ අතර, එස් ඇන්ඞ් පී ශ්‍රී ලංකා ටුවෙන්ටි දර්ශකය ඒකක 55කින් ඉහළ ගොස් 3461ක් ලෙස සටහන් වුණා. කොළඹ කොටස් වෙළදපොළේ සමස්ත මිල දර්ශකය ඊයේ දිනයේ දී සියයට 1.8කින් වර්ධනය වූ අතර, එය ඊයේ (06) වාර්තා කළේ 2011 වසරේ දෙසැම්බර් මස 01 වැනිදායින් පසු ඉහළම අගයයි. මෙම සතියේ ප්‍රකාශයට පත් කිරීමට නියමිත මහබැංකු ප්‍රතිපත්ති පොලී අනුපාතික පහත වැටීමේ අපේක්ෂාවෙන් ආයෝජකයන් අතර ඉහළ උද්යෝගයක් පැවැති බවයි කොටස් වෙළෙදපොළ විචාරකයන් පෙන්වා දෙන්නේ.\nජෝන් කීල්ස් කොටස් මිල ඊයේ (06) දිනයේ දී සියයට 3කින් පමණ වර්ධනය වූ අතර, වැලිබල් සමූහය මගින් මිලදී ගත් රෝයල් සෙරමික්ස් කොටස් මිල රුපියල් 120 දක්වා සියයට 50කින් ඉහළ ගියා. ඊයේ (06) දිනයේ කොළඹ කොටස්පොළ මුළු පිරිවැටුම රුපියල් බිලියන 4.14ක් වූ අතර එය 2012 වසරේ සැප්තැම්බර් 16 වැනිදායින් පසු වාර්තා වූ ඉහළම පිරිවැටුමයි.",
       "URL": "https://www.hirunews.lk/business/58489/කොටස්-වෙළදපොළ-කැපී-පෙනෙන-වර්ධනයක්",
       "Category": "Business",
       "Parent URL": "https://www.hirunews.lk/business/all-news.php?pageID=298"
}