{
       "Source": "hirunews",
       "Timestamp": "Monday, 25 November 2013 - 18:49",
       "Headline": "ෆිච් රේටින් අය වැය අගයයි.",
       "News Content": "මෙවර අය වැය ශ්‍රී ලංකාවේ ස්වෛරීත්ව බැඳුම්කර ශක්තිමත් කිරීමට ඉවහල් වනු ඇතැයි ෆිච් රේටින් ජාත්‍යන්තර විගණන ආයතනය පවසනවා. දැනට එම බැඳුම්කර සඳහා හිමි වී ඇත්තේ බී.බී. දර්ශකයයි. අය වැය මගින් මූල්‍ය විනය ශක්තිමත් කිරීමට පියවර ගැනීම නිසා එම දර්ශකය ස්ථාවර වනු ඇති බව ෆිච් රේටින් ආයතනයේ අදහසයි. එමෙන්ම මැදිකාලීනව ණය බර අඩු කිරීම සඳහා අය වැය මගින් පියවර ගෙන තිබෙනවා. අය වැය මගින් බදු වර්ග රැසක් ඉහළ නැංවීම සහ සහනාධාර පාලනය කිරීමට ගෙන ඇති පියවර ෆිච් රේටින් ආයතනයේ පැසසුමට ලක්වුණා. කෙසේ නමුත් මූල්‍ය හිඟය සහ රජයේ ණය බර තවමත් ඉහළ මට්ටමක පවතින බවයි එමගින් පෙන්වා දෙන්නේ.",
       "URL": "https://www.hirunews.lk/business/72096/ෆිච්-රේටින්-අය-වැය-අගයයි",
       "Category": "Business",
       "Parent URL": "https://www.hirunews.lk/business/all-news.php?pageID=268"
}