{
       "Source": "hirunews",
       "Timestamp": "Monday, 07 March 2022 - 8:36",
       "Headline": "සංචාරක ප්‍රවර්ධන කාර්යාංශය අතර අවබෝධතා ගිවිසුමක",
       "News Content": "ශ්‍රී ලංකාව ආකර්ශනීය සංචාරක ගමනාන්තයක් ලෙස ප්‍රවර්ධනය කිරීම සඳහා එමිරේට්ස් ගුවන් සමාගම සහ සංචාරක ප්‍රවර්ධන කාර්යාංශය අතර අවබෝධතා ගිවිසුමකට අත්සන් තබා තිබෙනවා.\nඑමිරේට්ස් ගුවන් සමාගමේ බටහිර ආසියානු හා ඉන්දීය සාගර කලාපීය වානිජ මෙහෙයුම් ජ්‍යෙෂ්ඨ උපසභාපති අහමඩ් කූරි සහ සංචාරක ප්‍රවර්ධන කාර්යාංශයේ සභාපතිනි කිමාලි ප්‍රනාන්දු ඩුබායිහි පිහිටි එමිරේට්ස් මූලස්ථානයේ දී එම ගිවිසුමට අත්සන් තැබූ බවයි සංචාරක අමාත්‍යාංශය සඳහන් කළේ.\nකොරෝනා වසංගත කාලසීමාව තුළ ද මෙරටට ගුවන් මෙහෙයුම් සිදු කළ ලොව ප්‍රමුඛ පෙළේ ගුවන් සමාගමක් වන එමිරේට්ස් පසුගිය වසරේ ජනවාරි මාසයේ දී රට යළි සංචාරකයින්ට විවෘත කිරීමත් සමඟ මගීන් 50,000කට ආසන්න පිරිසකට ගමන් පහසුකම් සලසා තිබෙනවා.\nසතියකට එමිරේට්ස් ගුවන් යානා විසි එකක් මේ වනවිට කටුනායක ගුවන් තොටුපොළට පැමිණෙන බවයි සංචාරක අමාත්‍යාංශය සඳහන් කළේ.",
       "URL": "https://www.hirunews.lk/business/298845/සංචාරක-ප්‍රවර්ධන-කාර්යාංශය-අතර-අවබෝධතා-ගිවිසුමක",
       "Category": "Business",
       "Parent URL": "https://www.hirunews.lk/business/all-news.php?pageID=5"
}