{
       "Source": "hirunews",
       "Timestamp": "Saturday, 15 June 2013 - 19:28",
       "Headline": "සපුගස්කන්ද යළි වැසෙයිද ?",
       "News Content": "සපුගස්කන්ද තෙල් පිරිපහදුව යළි වසා දැමීමේ සූදානමක් පවතින බව ඛනිජ තෙල් වෘත්තීය සමිති පෙන්වා දෙනවා. බොරතෙල් නොමැතිවීම හේතුවෙන් සපුගස්කන්ද තෙල් පිරිපහදුව පසුගිය මැයි මස 16 වන දා වසා දැමුණු අතර, එම මස 28 වැනිදා එය යළි විවෘත කෙරුණා. ඒ,  ඕමානයෙන් බොරතෙල් නැවක් ගෙන්වා ගැනීමෙන් අනතුරුවයි. කෙසේ වෙතත්, එම බොරතෙල්වලින් මේ වන විට නියමිත ඔක්ටේන් 90 සහ 95 පෙට්‍රල් නිෂ්පාදනය කිරීමට නොහැකි තත්ත්වයක් මතුව තිබෙනවා. ඒ සපුගස්කන්ද තෙල් පිරිපහදුවේ යන්ත්‍රගාරයේ පවතින ගැටළුවක් හේතුවෙන්. මෙම තත්ත්වය නිසා ලබන සඳුදා සිට සපුගස්කන්ද තෙල් පිරිපහදුව යලි තාවකාලිකව වසා දැමීමේ අවදානමක් පවතින බවයි ඛනිඡ තෙල් වෘත්තීය සමිති පෙන්වා දෙන්නේ.\nමේ සම්බන්ධයෙන් හිරු ප්‍රවෘත්ති අංශය ලංකා ඛනිඡ තෙල් සංස්ථාවෙන් ද විමසීමක් කළා. එහි ජ්‍යෙෂ්ඨ ප්‍රකාශකයෙකු හිරු ප්‍රවෘත්ති අංශයට කියා සිටියේ  ඕමානයෙන් ගෙන්වන ලද බොරතෙල් වලින් ඉන්ධන පිරිපහදු කිරීමේදී ගැටළු සහගත තත්ත්වයක් උද්ගතව ඇති බවයි.\nකෙසේ වෙතත්, සපුගස්කන්ද තෙල් පිරිපහදුව නවීකරණය නොකිරීම නිසා දිගින් දිගටම වසා දැමීමට සිදුවන බව ජාතික සේවක සංගමයේ, ඛනිජ තෙල් නීතිගත සංස්ථාවේ ශාඛාවේ, ලේකම් ආනන්ද පාලිත සඳහන් කළා.\n[MP3]s61070[/MP3]",
       "URL": "https://www.hirunews.lk/business/61070/සපුගස්කන්ද-යළි-වැසෙයිද",
       "Category": "Business",
       "Parent URL": "https://www.hirunews.lk/business/all-news.php?pageID=292"
}