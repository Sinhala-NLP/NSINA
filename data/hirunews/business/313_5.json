{
       "Source": "hirunews",
       "Timestamp": "Saturday, 26 January 2013 - 12:58",
       "Headline": "තේ අපනයනය ඉහළ දැමීමට ලක් රජයෙන් පියවර.",
       "News Content": "මෙරට තේ අපනයන ආදායම වසර 2016 වනවිට ඇමෙරිකානු ඩොලර් මිලියන 2160 දක්වා ඉහළ නැංවීමට රජය සැලසුම් කර තිබෙනවා. දැනට ශ්‍රී ලංකාවේ තේ අපනයන ආදායම ඩොලර් මිලියන 1491 ක් පමණයි. මේ අනුව, 2016 වසරේදී අදාළ ඉලක්කය සපුරා ගැනීම සඳහා වාර්ෂිකව සියයට 13 යි දශම 5 ක වර්ධනයක් ලැබිය යුතුයි. ශ්‍රී ලංකා තේ මණ්ඩලයේ සභාපතිනි, ජානකී කුරුප්පු මේ බව සඳහන් කළේ ඉදිරි තුන්වසර සඳහා මෙරට තේ නිෂ්පාදන ඉලක්කයන් පිළිබඳව කරුණු ඉදිරිපත් කරමින්. ආනයනික අමුද්‍රව්‍ය යොදා ගනිමින් ක්‍රියාත්මක වන මෙරට ඇඟලූම් කර්මාන්තය වාර්ෂිකව ඩොලර් මිලියන 4000 ක විදේශ විනිමයක් උපයනවා. එබැවින්, මුළුමනින්ම දේශීය කර්මාන්තයක් වන මෙරට තේ කර්මාන්තයට ඩොලර් මිලියන 1500 ක සීමාව ඉක්මවා යාම දුෂ්කර නොවන බව තේ මණ්ඩල සභාපතිනියගේ අදහසයි. විදේශ රැකියා ආදායම සහ ඇඟලූම් කර්මාන්තයට පසුව මෙරට තුන්වන ඉහළම අපනයන ආදායම ලැබෙන්නේ තේ නිෂ්පාදනයෙන්.",
       "URL": "https://www.hirunews.lk/business/52154/තේ-අපනයනය-ඉහළ-දැමීමට-ලක්-රජයෙන්-පියවර",
       "Category": "Business",
       "Parent URL": "https://www.hirunews.lk/business/all-news.php?pageID=313"
}