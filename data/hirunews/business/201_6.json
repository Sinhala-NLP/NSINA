{
       "Source": "hirunews",
       "Timestamp": "Friday, 08 April 2016 - 8:16",
       "Headline": "කුඩා තේ වතු හිමියන්ට අවුරුදු සමයට පෙර සහනාධාරයක්",
       "News Content": "පැවති නියං තත්ත්වය නිසා තේ මිල පහත වැටීම හේතුවෙන් ආර්ථික අපහසුතාවලට පත්වු මාතර සහ ගාල්ල දිස්ත්‍රික්කවල කුඩා තේ වතු හිමියන්ට එළැඹෙන අලූත් අවුරුදු සමයට පෙර සහනාධාරයක් ලබාදීමට වැවිලි කර්මාන්ත අමාත්‍ය නවීන් දිසානායක තීරණය කර තිබෙනවා.\nඒ අනුව තේ ශක්ති අරමුදලෙන් රුපියල් ලක්ෂ 53 ක මුදලක් ඒ සඳහා වෙන්කෙරෙනු ඇති.\nමේ අතර දිවයිනේ සියලූම තේ කර්මාන්තශාලා ලබන 12 වනදා සිට 17 වනදා දක්වා පමණක් වසා තැබීමට අවසර ලබාදෙන බව ශ්‍රී ලංකා තේ මණ්ඩලය දැනුම් දී තිබෙනවා.\nඒ අනුව අනෙකුත් දිනවල අනිවාර්යයෙන්ම තේ කම්හල් විවෘත කර තබන ලෙසයි චක්‍රලේඛයක් මගින් දැනුම්දී ඇත්තේ.",
       "URL": "https://www.hirunews.lk/business/130381/කුඩා-තේ-වතු-හිමියන්ට-අවුරුදු-සමයට-පෙර-සහනාධාරයක්",
       "Category": "Business",
       "Parent URL": "https://www.hirunews.lk/business/all-news.php?pageID=201"
}