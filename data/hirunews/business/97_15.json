{
       "Source": "hirunews",
       "Timestamp": "Friday, 18 January 2019 - 7:20",
       "Headline": "චීනයෙන් ඩොලර් බිලියනයක තවත් ණය ආධාරයක්",
       "News Content": "මේ වසරේ ජනවාරි සිට මාර්තු දක්වා වූ කාර්තුව අවසන් වීමට පෙර චීනය විසින් ඇමරිකානු ඩොලර් බිලියනයක ණය ආධාරයක් ශ්‍රී ලංකාවට ලබාදීමට නියමිත බව මහබැංකු අධිපති ආචාර්ය ඉන්ද්‍රජිත් කුමාරස්වාමි පවසනවා.\nඉදිරි මාස වලදී එළඹෙන මෙරට ණය වාරික ගෙවීම් සදහා අදාළ ණය මුදල සහයක් වනු ඇති බවයි ඔහු රොයිටර් පුවත් සේවයට ප්‍රකාශ කර ඇත්තේ.\nශ්‍රී ලංකාව මේ වසරේදී ඇමරිකානු ඩොලර් බිලියන 5 යි දශම 9 ක වාර්තාගත ණය වාරිකයක් ගෙවිය යුතු අතර ඉන් ඩොලර් බිලියන 2 යි දශම 6 ක් වසරේ මුල් මාස 3 තුළ පියවිය යුතු වනවා.\nචීනය වෙනුවෙන් බෑන්ක් ඔෆ් චයිනා මගින් ලබාදෙන ඩොලර් බිලියනයක ණය මුදලින් මිලියන 300 ක් මේ මාසය අවසන් වීමට පෙර ශ්‍රී ලංකාවට හිමිවනු ඇති.\nඑය කාර්තුව තුළ ඩොලර් බිලියනය දක්වා ඉහළ නැංවෙන බවයි ආචාර්ය කුමාරස්වාමි වැඩිදුරටත් සදහන් කළේ.\nඒ සදහා පොලී අනුපාතය සියයට 5 යි දශම 5 ක් වනු ඇති.",
       "URL": "https://www.hirunews.lk/business/208456/චීනයෙන්-ඩොලර්-බිලියනයක-තවත්-ණය-ආධාරයක්",
       "Category": "Business",
       "Parent URL": "https://www.hirunews.lk/business/all-news.php?pageID=97"
}