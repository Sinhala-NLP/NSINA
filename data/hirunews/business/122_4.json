{
       "Source": "hirunews",
       "Timestamp": "Tuesday, 05 June 2018 - 12:53",
       "Headline": "විදෙස් සංචිත ඉහළට - මහ බැංකුව බලාපොරොත්තුවෙන්",
       "News Content": "මේ වසර අවසානයේ ශ්‍රී ලංකාවේ විදේශ සංචිතය ඇමරිකානු ඩොලර් බිලියන 9.5 දක්වා ඉහළ යනු ඇතැයි අපේක්ෂා කරන බව ශ්‍රී ලංකා මහබැංකුව පවසනවා.\nමේ වන විට මෙරට මුළු විදේශ සංචිතය ඇමරිකානු ඩොලර් බිලියන 8.7ක් ලෙසයි සටහන් වන්නේ. 2016 වසර අවසානයේ ඇමරිකානු ඩොලර් බිලියන 6ක්ව පැවති විදෙස් සංචිත ප්‍රමාණය 2017 වසර අවසානය වන විට ඇමරිකානු ඩොලර් බිලියන 7 දක්වා ඉහළ ගිය බවත්, මුදල් අමාත්‍යාංශය නිකුත් කළ නිවේදනයක සඳහන්.\nජාත්‍යන්තර මූල්‍ය අරමුදල මගින් දීර්ඝ කරන ලද අරමුදල් පහසුකම් යටතේ ඇමරිකානු ඩොලර් බිලියන 1.5ක ණය මුදලක් වසර 3ක් සඳහා ශ්‍රී ලංකාවට ලබාදීමට 2016 වසරේ ජුනි 3 වන දා එකඟ වූ බවත් එමගින් සිහිපත් කළා.\nඑහි තවත් වාරිකයක් ලෙස ඇමරිකානු ඩොලර් මිලියන 252ක් පසුගිය දා අනුමත වූ අතර, එම මුදලත් සමඟ ජාත්‍යන්තර මූල්‍ය අරමුදලෙන් ලැබී ඇති මුදල ඇමරිකානු ඩොලර් මිලියන 1014ක්.\nඑමෙන්ම වසරේ ඉදිරි කාලය තුළ ද ශ්‍රී ලංකාවට තවත් විදේශ මුදල් ලැබීමට නියමිත අතර, හම්බන්තොට වරාය බදු දීමේ අවසන් වාරිකය වන ඇමරිකානු ඩොලර් මිලියන 585ද ඊට ඇතුළත්.",
       "URL": "https://www.hirunews.lk/business/192364/විදෙස්-සංචිත-ඉහළට-මහ-බැංකුව-බලාපොරොත්තුවෙන්",
       "Category": "Business",
       "Parent URL": "https://www.hirunews.lk/business/all-news.php?pageID=122"
}