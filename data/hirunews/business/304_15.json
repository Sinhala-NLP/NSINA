{
       "Source": "hirunews",
       "Timestamp": "Monday, 25 March 2013 - 7:34",
       "Headline": "එළවළු මිල පහළට.",
       "News Content": "පසුගිය සතියට සාපේක්ෂව එළවළු මිල ගණන් සියයට 40 කින් පමණ අඩුවී ඇති බව ආර්ථික මධ්‍යස්ථාන පවසනවා. එම මධ්‍යස්ථානවල කළමනාකරණ භාරයන් සඳහන් කළේ එළවළු ලැබීම ඉහළ තත්ත්වයක පැවතීම හේතුවෙන් එළවළු මිල ගණන් පහත බැස ඇති බවයි. කෙසේ වෙතත් පසුගිය සති කිහිපය පුරා ඉල්ලූමට සරිලන ලෙස එළවළු නොලැබීම හේතුවෙන් එළවළු මිල ගණන් සීග්‍ර ලෙස ඉහළ ගියා. මේ වනවිට කන්ද උඩරට වගා කෙරෙන කැරට්, ලීක්ස්, බීට්රූට් අල ආදී එළවළු සියයට 40 කින් පමණ මිල පහත බැස ඇති බවයි ආර්ථික මධ්‍යස්ථානවල කළමනාකරණ භාරයන් වැඩිදුරටත් සඳහන් කළේ. මීට අමතරව පහත රට වගා කෙරෙන එළවළු වන කැකිරි, පිපිඤ්ඤා සහ බණ්ඩක්කා ආදී එළවළු කිලෝග්‍රෑමයක තොග මිල රුපියල් 10 ත් 20 ත් අතර පැවතීම පසුගිය සතියට සාපේක්ෂව විශේෂත්වයක් බවයි ආර්ථික මධ්‍යස්ථාන කියා සිටියේ.",
       "URL": "https://www.hirunews.lk/business/55904/එළවළු-මිල-පහළට",
       "Category": "Business",
       "Parent URL": "https://www.hirunews.lk/business/all-news.php?pageID=304"
}