{
       "Source": "hirunews",
       "Timestamp": "Wednesday, 24 January 2018 - 12:27",
       "Headline": "එළවළු මිල ගණන් පහතට",
       "News Content": "පසුගිය සතියට සාපේක්ෂව සියයට 50 කින් පමණ එළවළු මිල ගණන් වල අඩුවීමක් දක්නට ලැබෙන බව දඹුල්ල ආර්ථික මධ්‍යස්ථානය පවසනවා.\nඑහි වෙළඳ සංගමයේ සභාපති චන්න ඇරැව්වල කියා සිටියේ දිවයින පුරා පවතින යහපත් කාලගුණික තත්ත්වයත් සමඟ දඹුල්ල ආර්ථික මධ්‍යස්ථානයට එළවළු වැඩි වශයෙන් ලැබීම මෙලෙස මිල පහළ යාමට හේතු වී ඇති බවයි.\nරුපියල් 600ක්ව පැවති අමු මිරිස් කිලෝවක තොග මිල මේ වනවිට රුපියල් 40 ක් දක්වා පහත වැටී තිබෙනවා.\nකැරට් කිලෝවක තොග මිල රුපියල් 60 ක් දක්වා අඩු වී ඇති අතර, ගෝවා කිලෝවක තොග මිල සටහන් වූයේ රුපියල් 25 ක් ලෙසයි.\nමේ අතර, මෙරටට සහල් ආනයනය කිරීම අත්හිටුවන ලෙස මරදගහමුල සහල් නිෂ්පාදකයින්ගේ සංගමය රජයෙන් ඉල්ලීමක් කරනවා.\nඑහි සභාපති බී.කේ.රංජිත් හිරු ප්‍රවෘත්ති අංශයට කියා සිටියේ මේ දිනවල වී අස්වනු වැඩි වශයෙන් ලැබීම හේතුවෙන් මේ වනවිට නාඩු සහ සුදු කැකුළු සහල් කිලෝවක මිල රුපියල් 15 කින් පමණ පහළ බැස ඇති බවයි.",
       "URL": "https://www.hirunews.lk/business/181888/එළවළු-මිල-ගණන්-පහතට",
       "Category": "Business",
       "Parent URL": "https://www.hirunews.lk/business/all-news.php?pageID=136"
}