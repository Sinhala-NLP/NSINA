{
       "Source": "hirunews",
       "Timestamp": "Tuesday, 24 March 2020 - 13:02",
       "Headline": "පාන් පිටි හිඟයක් නැහැ - ප්‍රීමා සමාගම",
       "News Content": "රටතුල මේ වන විට තිරිඟු පිටි හිඟයක් නොමැති බව පී‍්‍රමා පිටි සමාගම ප්‍රකාශ කළා.\nනිවේදනයක් නිකුත් කරමින් එම සමාගම සඳහන් කළේ  මාස තුනක් සඳහා ප්‍රමාණවත් තිරිඟු පිටි තම සමාගම සතුව පවතින බවයි.\nඑසේම සමාගමේ සියලූම කාර්යාල සහ කර්මාන්තශාලා තුල කොරෝනා වෛරසය ව්‍යාප්ත වීම වැලැක්විම සඳහා ගතයුතු පියවර ද මේ වනවිට ගෙන තිබෙනවා.\nදැඩි ආරක්ෂිත ක්‍රියාමාර්ග අනුගමනය කෙරෙන තත්ත්වයක් හමුවේ වුවද රජයේ සහයෝගය ඇතිව ගොඩබිමින්, දුම්රිය මාර්ග සහ සමුද්‍රීය බෙදාහැරීම් ජාලය ඔස්සේ දිවයින පුරා තම තිරිඟු පිටි ලබාදීමට පියවර ගෙන ඇති බවයි පී‍්‍රමා පිටි සමාගම කියා සිටියේ.\nමේ අතර, තිරිඟු පිටි මෙරටට ආනයනය කරන සෙරන්ඩිබ් සමාගම ද පවසන්නේ අත්‍යවශ්‍ය සේවාවක් නිසා මේ වනවිට තම සමාගම ද තිරිඟු පිටි බෙදා හැරීම සහ මෙහෙයුම් කටයුතු සිදු කරන බවයි.\nතම සමාගම සතුව ද ප්‍රමාණවත් පරිදි තිරිගු පිටි තොග පවතින බව සෙරන්ඩිබ් සමාගම ප්‍රකාශ කළා.",
       "URL": "https://www.hirunews.lk/business/237148/පාන්-පිටි-හිඟයක්-නැහැ-ප්‍රීමා-සමාගම",
       "Category": "Business",
       "Parent URL": "https://www.hirunews.lk/business/all-news.php?pageID=50"
}