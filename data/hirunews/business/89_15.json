{
       "Source": "hirunews",
       "Timestamp": "Sunday, 31 March 2019 - 12:46",
       "Headline": "විරැකියාව ඉහළට",
       "News Content": "මෙරට විරැකියා ප්‍රතිශතය 2018 වසරේ සිව්වන කාර්තුවේදී සියයට 4.6 දක්වා ඉහළ ගොස් තිබෙනවා.\nතුන්වන කාර්තුවේදී එය සටහන් වූයේ සියයට 4.1 ක් ලෙසයි. ජනනලේඛණ හා සංඛ්‍යාලේඛන දෙපාර්තමේන්තුවේ සංඛ්‍යාලේඛනවලට අනුව තුන්වන කාර්තුව අවසානයේ විරැකියාවෙන් පෙළුනු ශ්‍රම බලකාය තුන්ලක්ෂ 89,406 ක්.\nසිව්වන කාර්තුවේදී ආර්ථික වශයෙන් සක්‍රිය ජනගහණය මිලියන 8.47 ක් වූ අතර, ඉන් මිලියන 4.63 ක් සේවකයන් ලෙසත් දෙලක්ෂ 41,435 ක් සේව්‍යයන් ලෙසත්, කටයුතු කර තිබෙනවා.\nජනලේඛන හා සංඛ්‍යාලේඛන දෙපාර්තමේන්තුවේ දත්තවලට අනුව පසුගිය වසරේ සිව්වන කාර්තුවේ ආර්ථික වශයෙන් සක්‍රිය ජනගහණයෙන් සියයට 64.6 ක් පිරිමි පුද්ගලයන් වන අතර, සියයට 35.4 ක් කාන්තාවන්.\nආර්ථික වශයෙන් සක්‍රිය නොවන ජනගහණයද සිව්වන කාර්තුවේදී මිලියන 7.75 දක්වා ඉහළ ගොස් ඇති අතර, ඉන් සියයට 25.8 ක් පිරිමි පුද්ගලයන් සහ සියයට 74.2 ක් කාන්තාවන්.\nකාන්තාවන් අතර විරැකියාව ඉහළ යාම සිව්වන කාර්තුවේදී විශේෂයෙන් දක්නට ලැබුණු කරුණක්. එය සියයට 7.1 ක් වන අතර, තුන්වන කාර්තුවේදී වාර්තාවූයේ 6.6 ක් ලෙසයි. වසරකට පෙර එම ප්‍රතිශතය සියයට 5.6 ක් ලෙස සටහන් වුණා.\nසිව්වන කාර්තුවේ යොවුන් ශ්‍රමිකයන්ගේ විරැකියාව සියයට 21.9 ක් වන අතර, එය සියලූම වයස් කාණ්ඩ අතරින් ඉහළම විරැකියා ප්‍රතිශතයයි.\nඑහිදී වයස අවුරුදු 15 ත් 24 ත් අතර, යෞවනයන් ගේ විරැකියාව සියයට 18.1 ක් සහ යෞවනියන්ගේ විරැකියා ප්‍රතිශතය සියයට 28.7 ක් වනවා.\nවැඩිම විරැකියා ප්‍රතිශතයක් දක්නට ලැබෙන්නේ උසස් පෙළ සමත් සහ ඉන් ඉහළ කාණ්ඩයේ පුද්ගලයන්ගේ වීම විශේෂත්වයක්.",
       "URL": "https://www.hirunews.lk/business/213534/විරැකියාව-ඉහළට",
       "Category": "Business",
       "Parent URL": "https://www.hirunews.lk/business/all-news.php?pageID=89"
}