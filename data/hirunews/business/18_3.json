{
       "Source": "hirunews",
       "Timestamp": "Saturday, 22 May 2021 - 13:04",
       "Headline": "අපනයන ආදායම පහතට",
       "News Content": "මෙරට අපනයන ආදායම පසුගිය අප්‍රේල් මාසයේ මාස 05 කින් අඩුම අගය සලකුණු කර තිබෙනවා.\nඅප්‍රේල් මාසයේ වෙළඳ භාණ්ඩ අපනයන ආදායම ඩොලර් මිලියන 799 ක් ලෙස සටහන් වූ අතර, මාර්තු මාසයට සාපේක්ෂව එය සියයට 25.1 ක පහත වැටීමක්.\nනව කොරෝනා රැල්ල හේතුවෙන් මෙලෙස අප්‍රේල් මාසයේ අපනයන ආදායම පහත වැටී ඇති අතර, මෙරට වෙළඳ භාණ්ඩ අපනයනයෙන් සියයට 45.7 ක් ඇඟලුම් නිෂ්පාදනයි.\nඒ අනුව අප්‍රේල් මාසයේදී ඇඟලුම් අපනයනයෙන් ලැබූ ආදායම ඩොලර් මිලියන 465 ක් බවයි අපනයන සංවර්ධන මණ්ඩලය ප්‍රකාශ කළේ.\nවසරේ මුල් මාස හතර සැලකූ විට අපනයන ආදායම ඩොලර් බිලියන 3.7 ක් ලෙස සටහන් වුණා.\nකෙසේ නමුත්, කොරෝනා වසංගතය හේතුවෙන් පසුගිය වසරේදී ද, අපනයන ආදායම පහත වැටීම නිසා පෙර වසරට සාපේක්ෂව අප්‍රේල් මාසයේ අපනයන ආදායම සියයට 183 ක ඉහළ යාමක් පෙන්නුම් කරනවා.\nවසරේ මුල් මාස හතර සැලකූ විට එම වර්ධනය සියයට 30 කට ආසන්නයි.",
       "URL": "https://www.hirunews.lk/business/272121/අපනයන-ආදායම-පහතට",
       "Category": "Business",
       "Parent URL": "https://www.hirunews.lk/business/all-news.php?pageID=18"
}