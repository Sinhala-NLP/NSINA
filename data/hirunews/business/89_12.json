{
       "Source": "hirunews",
       "Timestamp": "Monday, 01 April 2019 - 13:45",
       "Headline": "සහල් මිල අඩුවේ, පාලන මිල නවතින ලකුණු",
       "News Content": "මහා පරිමාණ සහල් නිෂ්පාදකයින් පසුගිය සතියේ සිට වෙළඳපොලේ සහල් මිල ගණන් පහත දමා තිබෙනවා.\nඒ අනුව රුපියල් 105 ක්ව පැවති නාඩු සහල් කිලෝවක් 85 දක්වාත්, 115 ත් 120 ත් අතර පැවති සම්බා සහල් කිලෝවක් රුපියල් 90 දක්වාත් පහත දමා ඇති බවයි හෙක්ටර් කොබ්බෑකඩුව ගොවි කටයුතු පර්යේෂණ සහ පුහුණු කිරීමේ ආයතනය සඳහන් කළේ.\nමෙම තත්ත්වය මත ඉදිරි සතියේදී වෙළඳපොලේ අනෙකුත් සහල් වර්ගවල මිලද රුපියල් 10 කින් පමණ අඩුවිය හැකි බව එහි ආර්ථික විශ්ලේෂක දුමින්ද ප්‍රියදර්ශන කියා සිටියා.\nසහල් මිල ඉහළ යාමත් සමඟ අද සිට ක්‍රියාත්මක වන පරිදි නාඩු සහල් කිලෝවක් සඳහා රුපියල් 80 ක සහ සම්බා සහල් කිලෝවක් සඳහා රුපියල් 85 ක පාලන මිලක් පැනවීමටයි රජය තීරණය කළේ.\nකෙසේ වෙතත් මහ පරිමාණ සහල් නිෂ්පාදකයින් සහල් මිල පහළ දැමීමත් සමඟ මෙම පාලන මිල ක්‍රියාත්මක කිරීමේ අවශ්‍යතාවක් මතුවන්නේ නැහැ.\nඅප මේ පිළිබඳවද හෙක්ටර් කොබ්බෑකඩුව ගොවි කටයුතු පර්යේෂණ සහ පුහුණු කිරීමේ ආයතනයේ ආර්ථික විශ්ලේෂක දුමින්ද ප්‍රියදර්ශනගෙන් කළ විමසීමේදී ඔහු කියා සිටියේ ඒ සම්බන්ධයෙන් අවසන් තීරණය හෙට රැස්වන ජීවන වියදම් කමිටුවේදී ගනු ඇති බවයි.",
       "URL": "https://www.hirunews.lk/business/213599/සහල්-මිල-අඩුවේ-පාලන-මිල-නවතින-ලකුණු",
       "Category": "Business",
       "Parent URL": "https://www.hirunews.lk/business/all-news.php?pageID=89"
}