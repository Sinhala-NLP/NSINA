{
       "Source": "hirunews",
       "Timestamp": "Saturday, 07 March 2015 - 19:17",
       "Headline": "ස්ථාවර මූල්‍ය ප්‍රතිපත්තියක් වෙනුවෙන් පියවර රැසක්",
       "News Content": "රට තුළ ස්ථාවර ව්‍යවහාර මුදල් ඒකකයක් පවත්වාගෙන යාම සහ ස්ථාවර මූල්‍ය ප්‍රතිපත්තියක් වෙනුවෙන් පියවර රැසක් ක්‍රියාත්මක බව ප්‍රතිපත්ති සම්පාදන සහ ආර්ථික කටයුතු අමාත්‍යාංශය ප්‍රකාශ කළා. නිවේදනයක් නිකුත් කරමින් එම අමාත්‍යාංශය සඳහන් කළේ නියත පොලී මත රඳා නොපවතිමින්, රාජ්‍ය සුරැකුම්පත් වෙළඳපොලට විකිණීමේදී විනිවිදභාවයෙන් යුතුව ක්‍රියාකරන බවයි. මිල අවදානම් සඳහා මුහුණදිය හැකි පරිසරයක් සකස් කරදීම එහි අපේක්ෂාවයි. මීට අමතරව, බැඳුම්කර වෙන්දේසි කිරීම් සහ රාජ්‍ය ණය දෙපාර්තමේන්තුවේ කටයුතුවලට අදාළව සිදුව ඇති අක්‍රමිකතා පිළිබඳව විමර්ශන කටයුතු ද සිදුකෙරෙන බව ප්‍රතිපත්ති සම්පාදන අමාත්‍යාංශය සඳහන් කළා.\nපෙර පැවති රජය කොන්ත්‍රාත්කරුවන්ට ගෙවිය යුතු මුදල් සහ මාර්ග ව්‍යාපෘති සඳහා අත් කර ගත් ඉඩම් සඳහා ඇතැම් ගෙවීම් සිදුකර නොමැති බවත්, එහි දැක්වෙනවා. ඒ අනුව, අදාළ මුදල් කඩිනමින් සොයා ගැනීම සඳහා මේ මාසයේ භාණ්ඩාගාර බැඳුම්කර නිකුතුවක් සිදුකරන බව ද ප්‍රතිපත්ති සම්පාදන අමාත්‍යාංශය නිකුත් කළ නිවේදනයේ වැඩිදුරටත් සඳහන්.",
       "URL": "https://www.hirunews.lk/business/104974/ස්ථාවර-මූල්‍ය-ප්‍රතිපත්තියක්-වෙනුවෙන්-පියවර-රැසක්",
       "Category": "Business",
       "Parent URL": "https://www.hirunews.lk/business/all-news.php?pageID=252"
}