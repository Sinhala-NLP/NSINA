{
       "Source": "hirunews",
       "Timestamp": "Tuesday, 20 September 2016 - 14:30",
       "Headline": "වසර 4කදී විදුලිය මෙගවොට් 1275ක්",
       "News Content": "ඉදිරි සිව් වසර තුළ මෙරට ජාතික විදුලිබල පද්ධතියට මෙගවොට් 1275ක් අලූතින් එක් කළ යුතු බව මහජන උපයෝගීතා කොමිෂම විදුලිබල මණ්ඩලයට දැනුම් දී තිබෙනවා.\nඒ, මණ්ඩලය මගින් ඉදිරිපත් කළ 2015 සිට 2034 දක්වා වූ දිගුකාලීන විදුලි ජනන සැලැස්ම අනුමත කරමින්.\nරට තුළ විදුලිබල හිඟයක් ඇතිවීම වැළැක්වීම සඳහා අනුමත කළ විදුලි බලාගාර කඩිනමින් ඉදිකර ක්‍රියාත්මක කළ යුතු බවයි මහජන උපයෝගීතා කොමිසම දැනුම් දී ඇත්තේ.\nදකුණුදිග ඉදිකිරීමට යෝජිත තාප බලාගාර දෙකක්, ගෑස් ටර්බයින් බලාගාරයක්, මෙගවොට් 300ක ස්වභාවික වායු බලාගාරයක් සහ මෙගාවොට් 700ක විදුලිබලය ජනනය කළ හැකි ජල විදුලි බලාගාර 3ක් ඇතුළු පුනර්ජනනීය බලශක්ති ප්‍රභවයන් ද ඊට ඇතුළත්.\nජාතික පද්ධතියේ වත්මන් ධාරිතාව මෙගවොට් 3900ක් වන අතර, වසර 2020 වන විට එය මෙගාවොට් 4955 දක්වා ඉහළ නැංවීමටයි මහජන උපයෝගීතා කොමිසම විදුලිබල මණ්ඩලයට උපදෙස් ලබාදී ඇත්තේ.",
       "URL": "https://www.hirunews.lk/143398/වසර-4කදී-විදුලිය-මෙගවොට්-1275ක්",
       "Category": "Business",
       "Parent URL": "https://www.hirunews.lk/business/all-news.php?pageID=183"
}