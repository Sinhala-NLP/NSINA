{
       "Source": "hirunews",
       "Timestamp": "Monday, 04 January 2021 - 13:30",
       "Headline": "අහිතකර කෘෂි රසායන ආනයනය ගැන විමර්ශනයක්",
       "News Content": "2018 සහ 2019 වසරවලදී චීනයෙන් සහ ඩුබායි රාජ්‍යයෙන් මෙරටට ආනයනය කළ කෘෂි රසායනික පොහොර මෙටි්‍රක් ටොන් 3575ක ප්‍රමාණයක පසට අහිතකර රසායනික ද්‍රව්‍ය අඩංගුව පැවති බවට රසායනාගාර පරීක්ෂණයකදී තහවුරු වී ඇතැයි පොහොර ලේකම් කාර්යාලය පවසනවා.\nරජය විසින් සහනාධාර ලෙස ගොවීන් අතර බෙදා දීම සඳහායි මේවා ආනයනය කර ඇත්තේ.\nඅදාළ කාලය තුළ චීනයෙන් පොහොර මෙට්‍රික් ටොන් 3025ක් සහ ඩුබායි රාජ්‍යයෙන්  මෙට්‍රික් ටොන් 550ක් මෙරටට ආනයනය කර තිබෙනවා.\nමෙම පොහොර තොගයේ පසට අහිතකර ආසනික් සහ ලෙග් නමැති රසායනික ද්‍රව්‍ය පැවතිය යුතු ප්‍රමාණයට වඩා අඩංගු වී ඇති බවට තහවුරු කරමින් රසායනාගාර පරීක්ෂණ වාර්තා ශ්‍රී ලංකා ප්‍රමිති ආයතනයෙන් ලැබී ඇත්තේ පසුගිය වසරේ පෙබරවාරි මසායේදීයි.\nඒ වනවිටත් මෙම පොහොර තොගය ගොවි ජනතාව අතර බෙදා දි අවසන්ව පැවති බවයි වාර්තා වන්නේ.\nමේ සම්බන්ධයෙන් හිරු ප්‍රවෘත්ති අංශය කළ විමසීමකදී පොහොර ලේකම් කාර්යාලයේ අධ්‍යක්ෂ එම්.එල්. ගම්මන්පිල සඳහන් කළේ මෙරට පවතින පොහොර ප්‍රමිතියෙන් පරිභාහිරව මේවා ගෙන්වා ඇති බවයි.\nඒ අනුව මේ සම්බන්ධයෙන් පරීක්ෂණයක් පවත්වා අදාළ අංශවලට එරෙහිව නීතිමය පියවර ගන්නා බවද ඔහු කියා සිටියා.",
       "URL": "https://www.hirunews.lk/business/258747/අහිතකර-කෘෂි-රසායන-ආනයනය-ගැන-විමර්ශනයක්",
       "Category": "Business",
       "Parent URL": "https://www.hirunews.lk/business/all-news.php?pageID=29"
}