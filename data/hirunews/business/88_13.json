{
       "Source": "hirunews",
       "Timestamp": "Tuesday, 09 April 2019 - 7:36",
       "Headline": "බැංකු පොලී අනුපාත අඩු කිරිමේ අවශ්‍යතාවයක්",
       "News Content": "පෞද්ගලික අංශයට නිකුත් කරන ණය ප්‍රමාණය ඉහළ නැංවීම සඳහා බැංකු පොලී අනුපාත අඩු කිරීමේ අවශ්‍යතාව මහබැංකු අධිපති ආචාර්ය ඉන්ද්‍රජිත් කුමාරස්වාමි පෙන්වා දෙනවා.\nවසරේ දෙවන මූල්‍ය ප්‍රතිපත්ති ඇගයීම් වාර්තාව නිකුත් කිරීම සඳහා ඊයේ පැවති මාධ්‍ය හමුවේදී ඔහු සදහන් කළේ ප්‍රතිපත්ති පොලී අනුපාත අඩු මට්ටමක තිබියදී බැංකු පොලී අනුපාත ඉහළ යාම පිළිගත නොහැකි බවයි.\nපෞද්ගලික අංශයට ලබාදෙන ණය වර්ධනය සඳහා බැංකුවල ආන්තික පොලී අනුපාත වෙනස් විය යුතු බව මහබැංකු අධිපතිවරයාගේ අදහසයි. ප්‍රතිපත්ති පොලී අනුපාතවල වෙනසක් ඉන් අනතුරුව සලකා බැලිය හැකි බව ඔහු වැඩිදුරටත් කියා සිටියා.\nදැනට පවතින ප්‍රතිපත්ති පොලී අනුපාත තවදුරටත් නොවෙනස්ව පවත්වා ගැනීමටයි මූල්‍ය මණ්ඩලය තීරණය කර ඇත්තේ. එහි අනුපාත කපා හැරීමක් ඉදිරියේදී අපේක්ෂා කළ හැකි බව එමගින් සඳහන් කළා.",
       "URL": "https://www.hirunews.lk/business/214111/බැංකු-පොලී-අනුපාත-අඩු-කිරිමේ-අවශ්‍යතාවයක්",
       "Category": "Business",
       "Parent URL": "https://www.hirunews.lk/business/all-news.php?pageID=88"
}