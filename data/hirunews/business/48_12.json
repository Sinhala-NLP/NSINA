{
       "Source": "hirunews",
       "Timestamp": "Wednesday, 15 April 2020 - 7:48",
       "Headline": "ගොවීන්ගේ එළවළු සහ පළතුරු මිලදී ගැනීමේ, දෙවන අදියර අද ඇරඹේ",
       "News Content": "අත්‍යාවශ්‍ය මහජන සේවාවන් අඛණ්ඩව සැපයීම සඳහා වූ ජනාධිපති කාර්ය සාධක බලකායේ මැදිහත්වීමෙන් සිදු කෙරෙන එළවළු සහ පළතුරු මිලදී ගැනීමේ වැඩසටහනේ දෙවන අදියර යටතේ කෙසෙල් ගොවීන්ගේ අස්වනු මිලට ගැනීම අද ක්‍රියාත්මක වනවා. ඒ අනුව රත්නපුර සහ හම්බන්තොට දිස්ත්‍රික්කවල කෙසෙල් ගොවීන්ගේ අස්වනු මිලට ගැනීමටයි සැළසුම් කර ඇත්තේ.\nඒ සඳහා දිසාපතිවරුන් වෙත මුදල් නිදහස් කර ඇති අතර, තෝරාගත් ස්ථාන කිහිපයකදී ඍජුවම ගොවියාගෙන් කෙසෙල් මිලදී ගැනීමට රජය තීරණය කර තිබෙනවා.\nඒ අනුව රත්නපුර දිස්ත්‍රික්කයේ කෙසෙල් මිලදී ගැනීම ඇඹිලිපිටිය - මොරකැටිය - දෙකේ ඇළේ පොල, පදලංගල ඞී.ඒ. රාජපක්ෂ විද්‍යාලය, තුංකම පරණ පොළ භූමියේදී සිදු කිරීමට නියමිතයි.\nඑමෙන්ම මහවැලි අධිකාරි කාර්යාල මගින්ද කෙසෙල් මිලදී ගන්නා අතර, එම ස්ථාන වන්නේ මොරකැටිය අටේ ඇළේ කෙසෙල් පොල, කඳුරුගස්ආර - කෑම්ප් හන්දිය, කැටගල්ආර පාසල අසළ, පදලංගල - ඞී විස්ස බෙදුම් ඇළ අසළයි.\nහම්බන්තොට දිස්ත්‍රික්කයේ කෙසෙල් මිලදී ගන්නා ස්ථාන වන්නේ ලූණුගම්වෙහෙර - බෙරලිගල,  අම්බලන්තොට කොග්ගල්ල මහා විද්‍යාලය අසළ, බරවකුඹුක පොළ, අගුණුකොළපැලැස්ස - කොහොඹගස්වැව ප්‍රජාශාලාව, මැටිගහවෙල - ගල්වැවයාය, සූරියවැව - මහවැලි කොට්ඨාස කාර්යාලය අසළයි.",
       "URL": "https://www.hirunews.lk/business/238680/ගොවීන්ගේ-එළවළු-සහ-පළතුරු-මිලදී-ගැනීමේ-දෙවන-අදියර-අද-ඇරඹේ",
       "Category": "Business",
       "Parent URL": "https://www.hirunews.lk/business/all-news.php?pageID=48"
}