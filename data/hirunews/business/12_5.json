{
       "Source": "hirunews",
       "Timestamp": "Saturday, 14 August 2021 - 10:20",
       "Headline": "වසරේ මුල් අර්ධයේ වෙළඳ පරතරය ඩොලර් බිලියනයකින් ඉහළට",
       "News Content": "මේ වසරේ පළමු අර්ධයේදී ශ්‍රී ලංකාවේ ආනයන අපනයන පරතරය ඇමෙරිකානු ඩොලර් බිලියන 4 යි දශම 3 දක්වා ඩොලර් බිලියනයකින් පුළුල් වී තිබෙනවා. ඒ ජුනි මාසය දක්වා අඛන්ඩ මාස 4 ක් එම පරතරය පුළුල් වීමෙන් අනතුරුවයි.\n2020 වසරේ ජුනි මාසය හා සසඳන විට මේ වසරේ ජුනි මාසයේදී අපනයන ආදායම මෙන්ම ආනයන වියදම් ද කැපී පෙනෙන ලෙස ඉහළ යාමක් දක්නට ලැබුණා.\n2020 වසරේ ජුනි මාසයේ පැවති ඩොලර් මිලියන 161 ක වෙළඳ පරතරයට සාපේක්ෂව මේ වසරේ ජුනි මාසයේ වෙළඳ ගිණුමේ හිඟය ඩොලර් මිලියන 652 දක්වා ඉහළ ගොස් තිබෙනවා.\nවසරේ පළමු අර්ධයේ වෙළඳ පරතරය 2020 වසරේ පැවති ඩොලර් මිලියන 3262 ට සාපේක්ෂව ඩොලර් මිලියන 4316 දක්වා ඉහළ ගොස් ඇති බවයි මහබැංකු දත්ත මගින් අනාවරණ වන්නේ.\nජුනි මාසය අවසන් වනවිට මෙරට විදේශ සංචිතය ඩොලර් බිලියන 4යි දශම 1 දක්වා පහත වැටුණු අතර, එය මාස 2යි දශම 6 ක ආනයනයන් සඳහා ප්‍රමාණවත්.",
       "URL": "https://www.hirunews.lk/business/279667/වසරේ-මුල්-අර්ධයේ-වෙළඳ-පරතරය-ඩොලර්-බිලියනයකින්-ඉහළට",
       "Category": "Business",
       "Parent URL": "https://www.hirunews.lk/business/all-news.php?pageID=12"
}