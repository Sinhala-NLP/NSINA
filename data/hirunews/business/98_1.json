{
       "Source": "hirunews",
       "Timestamp": "Tuesday, 15 January 2019 - 19:17",
       "Headline": "වරාය නගරයේ ගොඩකිරීම් අවසන්",
       "News Content": "කොළඹ වරාය නගරය ඉදිකිරීම සඳහා මුහුද ගොඩකිරීමේ කටයුතු මේ වනවිට සම්පූර්ණයෙන් අවසන් කර තිබෙනවා.\nඒ බව නිල වශයෙන් නිවේදනය කිරීම අමාත්‍ය පාඨලී චම්පික රණවක සහ මෙරට චීන තානාපති චැන් ෂුයෑංග් විසින් හෙට දිනයේදී සිදුකිරීමට නියමිත බවයි මහානගර සහ බස්නාහිර සංවර්ධන අමාත්‍යාංශයේ ලේකම් නිහාල් රූපසිංහ හිරු ප්‍රවෘත්ති අංශයට සඳහන් කළේ.\nහෙක්ටයාර 269 ක භූමි ප්‍රමාණයකින් සමන්විත කොළඹ වරාය නගරයේ ඉදිකිරීම් කටයුතු 2014 වසරේ සැප්තැම්බර් මාසයේදී ආරම්භ කෙරුණා.\nකෙසේ වෙතත්, වත්මන් රජය බලයට පත්වූ පසු එම කටයුතු තාවකාලිකව අත්හිට වූ අතර, පසුව පාරිසරික හා තාක්ෂණික ඇගයීම් වාර්තා ලබාගැනීමෙන් අනතුරුවයි එහි ඉදිකිරීම් කටයුතු යළි ආරම්භ කෙරුණේ.\nමෙහි ආර්ථික කලාපය පළමුව ඉදිකිරීමට නියමිත අතර සමස්ත ව්‍යාපෘතිය තවත් වසර 25 කින් අවසන් කිරීමට සැලසුම් තිබෙනවා.\nමුහුද ගොඩකිරීම අවසන් කිරීමෙන් පසු වරාය නගරයේ යටිතල පහසුකම් සංවර්ධනය කිරීම ආරම්භ කෙරෙන බවයි මහානගර සහ බස්නාහිර සංවර්ධන අමාත්‍යාංශයේ ලේකම් නිහාල් රූපසිංහ හිරු ප්‍රවෘත්ති අංශයට කියා සිටියේ.",
       "URL": "https://www.hirunews.lk/business/208292/වරාය-නගරයේ-ගොඩකිරීම්-අවසන්",
       "Category": "Business",
       "Parent URL": "https://www.hirunews.lk/business/all-news.php?pageID=98"
}