{
       "Source": "hirunews",
       "Timestamp": "Friday, 25 September 2015 - 14:12",
       "Headline": "ඉන්දියාව - ශ්‍රී  ලංකාව  මුහුදෙන් එක්වෙයි",
       "News Content": "ඉන්දියාව සහ ශ්‍රී  ලංකාව අතර මුහුදු ප්‍රවාහන සේවා ප්‍රවර්ධනය පිළිබඳව ඉන්දීය රජයේ අවධානය යොමුව තිබෙනවා. ශ්‍රී  ලංකා ඉන්දීය මහ කොමසාරිස් වයි.කේ. සිංහා කියා සිටියේ කොළඹ සහ ටියුටිකොරීන් අතර මෙන්ම කොළඹ සිට කොචී හරහා මාලදිවයින දක්වාම මුහුදු ප්‍රවාහන සේවා ආරම්භ කළ හැකි බවයි.\nඊට අමතරව ශ්‍රී ලංකාව සහ ඉන්දියාව අතර කෙටිම මුහුදු මාර්ගය වන තලෙයිමන්නාරම සහ රාමේෂ්වරම් අතර මුහුදු ප්‍රවාහන සේවා යළි ආරම්භ කළ යුතු බව ඔහුගේ අදහසයි.\nතලෙයිමන්නාරම දක්වා දුම්රිය සේවා ස්ථාපිත කර ඇති බැවින් ශ්‍රී  ලංකාවේ දකුණේ පුද්ගලයෙකුට මෙම මුහුදු පාරු සේවාව මගින් ඉන්දියාවේ උතුරු කෙළවරටම ගමන් කළ හැකි බව ඉන්දීය මහ කොමසාරිස්වරයා සඳහන් කළේ කොළඹ පැවති ඉන්දු - ශ්‍රී  ලංකා නාවික සමුළුවට එක්වෙමින්.",
       "URL": "https://www.hirunews.lk/business/117241/ඉන්දියාව-ශ්‍රී-ලංකාව-මුහුදෙන්-එක්වෙයි",
       "Category": "Business",
       "Parent URL": "https://www.hirunews.lk/business/all-news.php?pageID=223"
}