{
       "Source": "hirunews",
       "Timestamp": "Tuesday, 11 February 2020 - 13:23",
       "Headline": "IMF නව ණය වැඩසටහන දේශීය යාන්ත්‍රණයක් යටතේ",
       "News Content": "ජාත්‍යන්තර මූල්‍ය අරමුදලේ නව ණය වැඩසටහනකට ඉදිරියේදී සම්බන්ධ වීමට අදහස් කරන අතර, එය දේශීය යාන්ත්‍රණයක් යටතේ ක්‍රියාත්මක කිරීමට අපේක්ෂා කරන බව මහබැංකු අධිපති මහාචාර්ය ඩබ්ලිව්.ඞී. ලක්ෂ්මන් පවසනවා.\nමූල්‍ය අරමුදල සතුරෙකු සේ නොසලකන බව පැවසූ ඔහු දේශපාලන නායකත්වය විසින් දුෂ්කර තීරණ ගැනීමට සිදුවන බව ද කියා සිටියා.\nඑමෙන්ම, මේ වසරේදී වර්ධනය සහ මූල්‍ය ස්ථාවරභාවය පවත්වා ගැනීමට පරීක්ෂාකාරීව කටයුතු කළ යුතු බවයි ඊයේ ලංකා වාණිජ මණ්ඩලයේදී 2020 ආර්ථික දැක්ම එළිදක්වමින් මහබැංකු අධිපතිවරයා සඳහන් කළේ.\nශ්‍රී ලංකාව දකුණු ආසියාවේ මන්දගාමී ආර්ථික වර්ධනයක් සහිත රටක් වන අතර, එම තත්ත්වය වෙනස් කිරීමට අපනයනය ශක්තිමත් කිරීම, ප්‍රාග්ධන ප්‍රවේශය පුළුල් කිරීම මෙන්ම අනෙකුත් ප්‍රතිසංස්කරණ අවශ්‍ය බව ද මහබැංකු අධිපති මහාචාර්ය ඩබ්ලිව්.ඞී. ලක්ෂ්මන් කියා සිටියා.",
       "URL": "https://www.hirunews.lk/business/234198/imf-නව-ණය-වැඩසටහන-දේශීය-යාන්ත්‍රණයක්-යටතේ",
       "Category": "Business",
       "Parent URL": "https://www.hirunews.lk/business/all-news.php?pageID=54"
}