{
       "Source": "hirunews",
       "Timestamp": "Friday, 07 May 2021 - 21:30",
       "Headline": "දරුවන්ගේ ඔන්ලයින්  පංති ඔබටත් හිසරදයක් ද ?",
       "News Content": "Covid 19 නිසා අද මුළු ලෝකය ම විපතට පත් වෙලා. ලෝකය පුරා හැම දෙයක් ම කඩාගෙන වැටිලා. බයක් සැකක් නැතුව ගෙදරින් එළියට යන්න බැහැ. අප අතර තිබුණු බොහෝ සබඳතා පවත්වාගෙන යන්න විදියක් නෑ. අකමැත්තෙන් හරි, අසල්වැසියන් වුණත් අඳුනන්නෙ නැති අය  වගේ ජීවත් වෙන්න සිද්ධ වෙලා. මේ තත්වය ලොකු අයට වඩා ගොඩක්ම බලපාල තියෙන්නේ පොඩි දරුවන්ට. ඉස්සර කුරුල්ලො වගේ ගම වටේම දුවපු දරුවෝ අද ගෙදරටම කොටුවෙලා. ඒ වගේ ම ඉස්සර ඉස්කෝලෙ, ටියුෂන් පන්ති ගිය දරුවන්ට අද ගෙදර ඉදලම ඉගෙන ගන්න වෙලා. ඉස්කෝලේ, පන්තියෙ යාලුවො එක්ක එක කෑම එක බෙදාගෙන කාලා, රණ්ඩුවෙලා, ආයෙත් යාලු වෙලා, ගුරුවරුන්ගෙන් බැනුම් අහලා, ගුටිකාලා ගත කරපු ඒ සුන්දර ජීවිතය දැන් අතීත කාලෙට එකතුවෙලා.\nපවතින තත්වය නිසා  අඩාල වුණු අධ්‍යාපන ක්ෂේත්‍රය අවුරුද්දකින් පස්සට ගියා වගේ. දරුවන්ට පාසලේ පංති කාමරය නුහුරු නුපුරුදු තැනක් වන තරමටම ඔවුන් එයින් ඈත් වෙලා. මෙතෙක් අවධානය යොමු වෙලා තිබුණෙ නැති අන්තර්ජාලයට බොහෝ දෙනෙකුගෙ අවධානය යොමුවෙලා. ඒ වගේම අද වෙනකොට අධ්‍යාපනය ලබාදෙන්න Zoom, Teams, Classroom  වගේ අලුත් අන්තර්ජාල ක්‍රමවේද නිර්මාණය වෙලා.\nගොඩක් දෙනෙකුට දරුවො පරිගණක තිරය,  දුරකථන තිරය ඉස්සරහ ගොඩක් වෙලා ගත කරන එක ලොකු ප්‍රශ්නයක්. මොකද ඒකෙන් ඒ දරුවන්ගේ ඇස් වලට අහිතකර බලපෑමක් ඇති වෙනවා කියන එක අපි හැමෝම දන්න නිසා. ඒත් පවතින ක්‍රමයට අනුගත වෙලා දරුවන්ගේ අධ්‍යාපන කටයුතු කරගෙන යන්නත් ඕනේ. ඒ වගේම පවතින තත්ත්වය  දවසින් දවස නරක අතට හැරෙන නිසා සාමාන්‍ය විදිහට  අධ්‍යාපන කටයුතු කරගෙන යන්න ලැබෙන්නේ කවදද කියලා අපිට හරියටම කියන්න අමාරුයි. මේ නිසා අපි කවදා වෙනකල් ඔන්ලයින් පන්තිවලට දරුවන් සහභාගි නොකර ඉන්න ද ?\nමොන ව්‍යසනය ආවත් ලෝකය කැරකෙන එක, දවස් ගත වෙන එක නවතින්නේ නෑ. ඒ වගේ ම  පාසල් පැවැත්වුණේ  නැතත්,  විභාග  වෙලාවට කලාවට පැවැත්වේවි. මේ නිසා  ඔන්ලයින් පන්ති දිගින් දිගටම මග ඇරියොත් අපහසුතාවට  පත්වෙන්නෙ අපේ දරුවොමයි.  ඒ නිසා පවතින ක්‍රමයට අනුගත වෙන එක තමයි නුවණට හුරු. අපි ඔන්ලයින් පන්තිවලට දරුවන් සහභාගි කරවමු. හැබැයි එයින් දරුවන්ගේ ඇස් වලට සිදුවන හානිය අඩුකර ගැනීමට ක්‍රමයක් හොයාගමු. දරුවන්ගේ ඇස් නිතරම පරික්ෂා කරගමු. එහෙම වුණොත් අපේ දරුවන්ගේ අධ්‍යාපනය මග හැරෙන එකක් නැහැ.",
       "URL": "https://www.hirunews.lk/business/270743/දරුවන්ගේ-ඔන්ලයින්-පංති-ඔබටත්-හිසරදයක්-ද",
       "Category": "Business",
       "Parent URL": "https://www.hirunews.lk/business/all-news.php?pageID=19"
}