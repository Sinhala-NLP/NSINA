{
       "Source": "hirunews",
       "Timestamp": "Sunday, 07 January 2018 - 12:59",
       "Headline": "තේ මිල ඉහළට",
       "News Content": "ගතවූ 2017 වසරේදී මෙරට තේ කිලෝග්‍රෑමයක සාමාන්‍ය මිල වාර්තාගත අන්දමින් ඉහළ ගොස් තිබෙනවා.\n2016 වසරේ රුපියල් 468 යි ශත 61 ක් ව පැවති එම මිල 2017 වසරේදී සටහන් වන්නේ රුපියල් 618 යි ශත 14 ක් ලෙසයි.\nමෙලෙස සියයට 14 කින් තේ මිල වර්ධනය වී ඇති අතර, එහිදී ඉහළ කඳුකරයේ තේ වර්ගවල මිල කැපී පෙනෙන ලෙස ඉහළ ගොස් ඇති බව සඳහන්.\nකෙසේ නමුත් මේ වසර ආරම්භයේ කොළඹ තේ වෙන්දේසියේදී එවැනි වර්ධනයක් දක්නට නොලැබෙන බවයි තැරැව්කාර සමාගම් ප්‍රකාශ කළේ.\nගතවූ සතියේ තේ වෙන්දේසියේදී බටහිර කලාපයේ තේ කිලෝග්‍රෑමයක සාමාන්‍ය මිල රුපියල් 20 ත් 30 ත් අතර මිලකින් පහත වැටුණා.\n2018 වසරේ පළමු තේ වෙන්දේසිය සඳහා තේ කිලෝග්‍රෑම් මිලියන 5.9 ක් ඉදිරිපත් වූ අතර, එහිදී වැඩිම ඉල්ලූමක් හිමිවී ඇත්තේ තුර්කිය, රුසියාව සහ සෝවියට් සංගමයේ අනෙකුත් රටවලින්.",
       "URL": "https://www.hirunews.lk/business/180400/තේ-මිල-ඉහළට",
       "Category": "Business",
       "Parent URL": "https://www.hirunews.lk/business/all-news.php?pageID=137"
}