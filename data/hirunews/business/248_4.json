{
       "Source": "hirunews",
       "Timestamp": "Friday, 03 April 2015 - 14:44",
       "Headline": "කුණු වෙච්ච කරවල පෙට්ටි සොයා මෙහෙයුම්",
       "News Content": "වත්තල ප්‍රදේශයේ කන්ටේනර් රථ දෙකක තිබී ඊයේ (02) සොයාගත් මිනිස් පරිභෝජනයට නුසුදුසු කරවල තොගයෙන් පිටකොටුව වෙළඳපොලට ප්‍රවාහනය කර ඇතැයි සැක කරන කරවල පෙට්ටි 45 ක් සොයා පාරිභෝගික කටයුතු අධිකාරිය වැටලීමක් ආරම්භ කර තිබෙනවා. එම අධිකාරිය නිවේදනය කළේ මෙම පෙට්ටි තුළ කරවල කිලෝග්‍රෑම් දහසක් තිබී ඇති බවයි. අදාළ කන්ටේනර් දෙක පිටකොටුව ප්‍රදේශයේ කරවල තොග අලෙවි කරන්නෙකුට අයත් බව පරීක්ෂණවලදී තහවුරු වී අවසන්. මිනිස් පරිභෝජනයට නුසුදුසු මෙම කරවල පරිභෝජනයට සුදුසු කරවල සමඟ මිශ්‍ර කර අලෙවි කිරීමේ උත්සාහයක් පවතින හෙයින් අදාළ වැටලීම ආරම්භ කළ බවයි පාරිභෝගික අධිකාරිය නිවේදනය කළේ. මේ නිසා කරවල මිලදී ගැනීමේදී සැලකිලිමත් වන ලෙසද එම අධිකාරිය පාරිභෝගික ජනතාවගෙන් ඉල්ලා සිටිනවා.",
       "URL": "https://www.hirunews.lk/business/106823/කුණු-වෙච්ච-කරවල-පෙට්ටි-සොයා-මෙහෙයුම්",
       "Category": "Business",
       "Parent URL": "https://www.hirunews.lk/business/all-news.php?pageID=248"
}