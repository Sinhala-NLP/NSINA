{
       "Source": "hirunews",
       "Timestamp": "Wednesday, 24 August 2022 - 8:23",
       "Headline": "ශ්‍රීමත් ජෝන් ටාබට් මළල ක්‍රීඩා ශූරතාවලියට රිට්ස්බරි අනුග්‍රාහකත්වය",
       "News Content": "90 වන වරට පැවැත්වෙන ශ්‍රීමත් ජෝන් ටාබට් මළල ක්‍රීඩා ශූරතාවලියට රිට්ස්බරි මෙවර සිය අනුග්‍රාහකත්වය ලබාදීමට ඉදිරිපත්ව තිබෙනවා.\nමෙරට පැරණිතම අන්තර් පාසල් මළල ක්‍රීඩා තරගාවලිය වන මෙමඟින් ක්‍රීඩාවේ ප්‍රමිතීන් ඉහළ නැංවීම මෙන්ම නැඟී එන ක්‍රීඩක ක්‍රීඩිකාවන්ට අත්වැල සැපයීම රිට්ස්බරි අනුග්‍රාහකත්වයේ ප්‍රධාන අරමුණ යි.\nක්‍රීඩා උළෙලට රිට්ස්බරි අනුග්‍රාහකත්වය ලබාදෙන්නේ දසවන වරට වන අතර, මෙවර මළල ක්‍රීඩා ශූරතාවලියට පාසල් 800ක් නියෝජනය කරමින් ක්‍රීඩක ක්‍රීඩිකාවන් 18,000ක් පමණ සහභාගිවනු ඇතැ යි අපේක්ෂා කෙරෙනවා.\nඑය කණිෂ්ඨ සහ ජ්‍යෙෂ්ඨ වශයෙන් ශූරතාවලින් දෙකක් ලෙසයි පැවැත්වෙන්නේ.\nකණිෂ්ඨ ශූරතාවලියේ තරග කලාප මට්ටමින් අගෝස්තු 30 වනදා ආරම්භ වන අතර, ජ්‍යෙෂ්ඨ ශූරතාවලිය සැප්තැම්බර් 13 සිට 16 දක්වා දියගම මහින්ද රාජපක්ෂ ක්‍රීඩාංගණයේ දී පැවැත්වීමට යි කටයුතු යොදා ඇත්තේ.",
       "URL": "https://www.hirunews.lk/business/313584/ශ්‍රීමත්-ජෝන්-ටාබට්-මළල-ක්‍රීඩා-ශූරතාවලියට-රිට්ස්බරි-අනුග්‍රාහකත්වය",
       "Category": "Business",
       "Parent URL": "https://www.hirunews.lk/business/all-news.php?pageID=3"
}