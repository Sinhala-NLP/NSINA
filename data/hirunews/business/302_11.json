{
       "Source": "hirunews",
       "Timestamp": "Monday, 08 April 2013 - 19:47",
       "Headline": "ඇඟලූම් නිෂ්පාදන ඉලෙක්ට්‍රොනික හුවමාරු පද්ධතියකට.",
       "News Content": "මෙරට කුඩා හා මධ්‍ය පරිමාණ ඇඟළුම් කර්මාන්තකරුවන්ගේ නිෂ්පාදන ජාත්‍යන්තර ‘‘ඇසිකුඩා’’ ඉලෙක්ට්‍රොනික හුවමාරු පද්ධතියට ඇතුළත් කිරීම සඳහා තෝරාගෙන ඇති බව වාණිජ හා කර්මාන්ත අමාත්‍යාංශය පවසනවා. එමඟින් ඔවුන්ගේ නිෂ්පාදන පහසුවෙන් ලෝක වෙළඳ පොළට ඉදිරිපත් කිරීමට හැකියාව ලැබෙනු ඇති. මෙම ගෝලීය ඉලෙක්ට්‍රොනික පද්ධතියට මෙරට කුඩා හා මධ්‍ය පරිමාණ ඇඟළුම් කර්මාන්ත කරුවන් සම්බන්ධ කරනු ඇත්තේ මේ වසරේ මැයි මාසයේදියි. පසුගිය වසරේදී ඇඟළුම් අපනයනයෙන් ශ්‍රී ලංකාව ඇමරිකානු ඩොලර් බිලියන 2.83 ක් ඉපැයූ අතර, ඉන් ඩොලර් බිලියන 1.53 ක් ඇමරිකාවට සිදුකළ අපනයනවලින් හිමිවුණා. කුඩා හා මධ්‍ය පරිමාණ ඇඟළුම් කර්මාන්තකරුවන් 2012 වසරේදී ඉපයූ ආදායම ඩොලර් මිලියන 46.7 ක්.",
       "URL": "https://www.hirunews.lk/business/56809/ඇඟලූම්-නිෂ්පාදන-ඉලෙක්ට්‍රොනික-හුවමාරු-පද්ධතියකට",
       "Category": "Business",
       "Parent URL": "https://www.hirunews.lk/business/all-news.php?pageID=302"
}