{
       "Source": "hirunews",
       "Timestamp": "Tuesday, 24 July 2018 - 13:27",
       "Headline": "කොළඹ ටුක් ටුක් වෙනුවට, ජපානයෙන් සමුරායි",
       "News Content": "දිවයින පුරා විසිරී ඇති පොදුජනතාවගේ කුලී රථය ලෙස සැලකෙන දස ලක්ෂය ඉක්ම වූ ත්‍රිරෝද රථ වෙනුවට විදුලි ත්‍රිරෝද රථයක්  හඳුන්වා දීම ඊයේ (23) සිදුකෙරුණා.\nපෙට්‍රල් සහ ඩීසල් භාවිත කෙරෙන වත්මන් ත්‍රිරෝද රථවලින් සිදුවන පරිසර හානිය අවම කිරීම එහි අරමුණ බවයි මුදල් හා ජනමාධ්‍ය අමාත්‍ය මංගල සමරවීර ප්‍රකාශ කළේ.\nශ්‍රී ලංකාව ද එකඟ වී ඇති පැරිස් සම්මුතියට අනුව වසර 2020 වන විට මෙරට හරිතාගාර වායු මුක්තවීම සියයට 10කින් අඩු කළ යුතුයි.\nඊට සහයක් ලෙස විදුලි ත්‍රිරෝද රථයක් හඳුන්වා දීම සඳහා ජපාන - ශ්‍රී ලංකා සහයෝගීතා ව්‍යාපෘතියක් ක්‍රියාත්මකයි.\nඒ අනුව කොළඹ ඇතුළු නාගරික ප්‍රදේශවල ‘ටුක් ටුක්’ ලෙස ප්‍රචලිත ඉන්ධන යොදා ගැනෙන ත්‍රිරෝද රථ වෙනුවට ජපාන සමුරායි විදුලි ත්‍රිරෝද රථ මෙරට මාර්ගවලට පිවිසෙනු ඇති.\nනවීනතම තාක්ෂණය යොදා ගැනෙන මෙම ව්‍යාපෘතිය තුළින් 2020 වසරේ මැද භාගය වන විට විදුලි ත්‍රිරෝද රථ මෙරට නිෂ්පාදනය කිරීමට හැකි වනු ඇති බවයි මුදල් අමාත්‍යවරයා වැඩිදුරටත් සඳහන් කළේ.\nව්‍යවසායකත්ව ශ්‍රී ලංකා වැඩසටහන යටතේ ක්‍රියාත්මක වන විදුලි ත්‍රිරෝද රථ ව්‍යාපෘතිය මගින් ත්‍රිරෝද රථ රියදුරන්ට සහනදායී ණය යෝජනා ක්‍රමයක් ද දියත් කිරීමට නියමිතයි.",
       "URL": "https://www.hirunews.lk/business/195941/කොළඹ-ටුක්-ටුක්-වෙනුවට-ජපානයෙන්-සමුරායි",
       "Category": "Business",
       "Parent URL": "https://www.hirunews.lk/business/all-news.php?pageID=116"
}