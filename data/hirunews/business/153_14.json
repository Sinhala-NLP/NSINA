{
       "Source": "hirunews",
       "Timestamp": "Saturday, 24 June 2017 - 13:02",
       "Headline": "විදේශ විනිමය පහළට",
       "News Content": "විදේශයන්හි සිටින ශ්‍රී ලාංකික ශ්‍රමිකයන් විසින් පසුගිය අප්‍රේල් මාසයේ මෙරටට එවූ විදේශ විනිමය ප්‍රමාණය පෙර වසරට සාපේක්ෂව සියයට 15.6කින් පහත වැටී තිබෙනවා.\nඅප්‍රේල් මාසයේදී විගාමික ශ්‍රමිකයන් ශ්‍රී ලංකාවට එවූ විදේශ විනිමය ප්‍රමාණය රුපියල් මිලියන 488කට ආසන්නයි.\nලෝක වෙළඳපොළේ ඛනිජ තෙල් මිල පහත වැටීමත් සමඟ මැදපෙරදිග රටවල සිට ශ්‍රී ලාංකික ශ්‍රමිකයන් මෙරටට එවන විනිමය පහත වැටෙමින් පවතින්නේ පසුගිය වසරේ සිටයි.\nකටාරයේ අර්බුදය හේතුවෙන් විදේශයන්හි සිටින ශ්‍රී ලාංකික ශ්‍රමිකයන්ගෙන් ලැබෙන විනිමය තවදුරටත් අඩුවිය හැකි බව මහබැංකුව පෙන්වා දෙනවා.\nමේ වසරේ මුල් මාස 4 තුළ විගාමික ශ්‍රමිකයන්ගෙන් ලැබුණු විනිමය සියයට 6.3කින් පහත වැටුණා.",
       "URL": "https://www.hirunews.lk/business/164315/විදේශ-විනිමය-පහළට",
       "Category": "Business",
       "Parent URL": "https://www.hirunews.lk/business/all-news.php?pageID=153"
}