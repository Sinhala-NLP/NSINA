{
       "Source": "hirunews",
       "Timestamp": "Friday, 20 March 2015 - 20:30",
       "Headline": "ප්ලේන් ආප්පයේ අඩුවීම බිත්තර ආප්පයෙන් අල්ලයි ද ?",
       "News Content": "තේ, කිරි තේ සහ ආප්ප සඳහා රජය පැනවූ නිශ්චිත මිල සීමා අද සිට ක්‍රියාත්මකයි. ඒ අනුව තේ සහ ආප්ප රුපියල් 10ක මිලට අලෙවි කළ යුතු අතර, කිරි තේ එකක මිල රුපියල් 25ක්. කෙසේ වෙතත්, මෙම මිල ගණන්වලට අනුව එම ආහාර අලෙවි වනවා ද යන්න පිළිබදව හිරු ප්‍රවෘත්ති අංශය වෙළදසැල් කිහිපයකට ගොස් විමසීමක් සිදුකළා. එහිදී ඇතැම් වෙළදසැල් හිමියන් රජය පැනවූ මෙම මිල ගණන් සම්බන්ධයෙන් දැනුවත්ව නොසිටීම ද විශේෂත්වයක්.\nඇතැම් වෙළදසැල් හිිමියන් මෙම මිලට ආහාර අලෙවි කිරීමට අවනත නොවද්දී එය නියමිත ආකාරයෙන් සිදුකෙරෙන වෙළදසැල් හිමියන් කිහිප දෙනෙකු ද අපට හමුවුණා.\nතේ, කිරි තේ සහ ආප්ප සඳහා රජය පැනවූ මෙම මිල ගණන් සම්බන්ධයෙන් ජනතාව විවිධ අදහස් පළ කරනවා. ප්ලේන් ආප්පයේ අඩුවීම බිත්තර ආප්පයෙන් අල්ලයි ද යන සැකයත් ඔවුන්ට පවතිනවා.\nකෙසේ වෙතත්, නියමිත මිල ගණන්වලට ආහාර අලෙවි නොකරන වෙළඳුන් සම්බන්ධයෙන් සහ එහි ප්‍රමිතිය පිළිබදව ගැටළු පවතින්නේ නම්, ඒ පිළිබඳව පාරිභෝගික අධිකාරියේ 1977 කෙටි දුරකථන අංකය සහ 0117 755 481 සිට 83 දක්වා වූ දුරකථන අංකවලට පැමිණිලි කළ හැකියි. ඊට අදාළව කඩිනමින් ක්‍රියාත්මක වන බව පාරිභෝගික කටයුතු පිළිබද අධිකාරියේ අධ්‍යක්ෂ ජනරාල් ජේ.එම්.ඒ. ඩග්ලස් ප්‍රකාශ කළා.",
       "URL": "https://www.hirunews.lk/business/105952/සුදු-ආප්පේ-ගාණ-බිත්තර-ආප්පෙන්-අල්ලයි",
       "Category": "Business",
       "Parent URL": "https://www.hirunews.lk/business/all-news.php?pageID=250"
}