{
       "Source": "hirunews",
       "Timestamp": "Wednesday, 05 December 2018 - 7:30",
       "Headline": "ෆිච් සහ එස්. ඇන්ඩ් පී. ශ්‍රේණිගත කිරීම් අසාධාරණ බව මහ බැංකුව කියයි",
       "News Content": "ශ්‍රේණිගත කිරීම් ආයතනවල ශ්‍රී ලංකාව සම්බන්ධයෙන් වන නවතම ශ්‍රේණිගතකිරීම් පිළිබදව එකඟ නොවන බව ශ්‍රී ලංකා මහ බැංකුව ප්‍රකාශ කළා.\nඒ අනුව ෆිච් රේටින්ග්ස් සහ එස්.ඇන්ඩ් පී. ග්ලෝබල් රේටින්ග්ස් දර්ශක සාර්ව ආර්ථික මූලධර්මවලට පටහැනිව ගණනය කර ඇති බවයි මහ බැංකුව කියා සිටියේ.\nඔවුන් විදේශීය ණය ශ්‍රේණි ගතකිරීම්වලදී ශ්‍රී ලංකාව බී ප්ලස් මට්ටමේ සිට බී මට්ටම දක්වා පහත හෙළීමට කටයුතු කර තිබුණා.\nමහ බැංකුව පවසන්නේ මෑත කාලීන දේශපාලන ප්‍රවණතා හමුවේ වුවද ණය ආපසු ගෙවීමේ වගකීම් ඇතුලු බලපෑම් අවම කිරීමට ශ්‍රී ලංකාව පියවර රැසක් ගෙන ඇති බවයි.\nඊට අදාළ ආර්ථික දත්තයන්ද මහ බැංකුව විස්තරාත්මකව ඉදිරිපත් කර තිබෙනවා.\nශ්‍රී ලංකාවේ බැංකු සහ මූල්‍ය අංශය දේශීය හා විදේශීය අවදානම්වලට සාර්ථකව මුහුණ දීමට හැකි මට්ටමේ පවතින අතර, බැංකු අංශය දැඩි අධීක්ෂණ යටතේ පවතින බවද මෙම ශ්‍රේණි ගතකිරීම් සම්බන්ධයෙන් මහ බැංකුව නිකුත් කළ නිවේදනයේ සඳහන්.\nඒ අනුව අදාළ ආයතන දෙකේ නව ශ්‍රේණි ගතකිරීම් සාධාරණ නොවන බවයි මහ බැංකුව පවසන්නේ.",
       "URL": "https://www.hirunews.lk/business/205506/ෆිච්-සහ-එස්-ඇන්ඩ්-පී-ශ්‍රේණිගත-කිරීම්-අසාධාරණ-බව-මහ-බැංකුව-කියයි",
       "Category": "Business",
       "Parent URL": "https://www.hirunews.lk/business/all-news.php?pageID=102"
}