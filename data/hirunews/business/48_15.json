{
       "Source": "hirunews",
       "Timestamp": "Monday, 13 April 2020 - 13:22",
       "Headline": "එළවළු කිලෝ ලක්ෂ 9 ක් මිලදී ගෙන අවසන්",
       "News Content": "අත්‍යාවශ්‍ය සේවා පිළිබඳ ජනාධිපති කාර්ය සාධක බලකායේ මැදිහත්වීමෙන් එළවළු කිලෝග්‍රෑම් 9 ලක්ෂයකට අධික ප්‍රමාණයක් මේ වනවිට මිලදී ගෙන තිබෙනවා.\nපසුගිය 11 වනදා ආර්ථික මධ්‍යස්ථානවලට ගොවීන් රැගෙන එන එළවළු මිලදී ගැනීම ආරම්භ වූ අතර, ඊයේ රාත්‍රී 11 පමණ වනවිට මෙවැනි ප්‍රමාණයක් මිලදී ගෙන ඇති බවයි එම කාර්ය සාධක බලකායේ ප්‍රකාශක මහාචාර්ය චරිත හේරත් සඳහන් කළේ.\nවිශේෂයෙන් නුවරඑළිය සහ දඹුල්ල ආර්ථික මධ්‍යස්ථාන කේන්ද්‍ර කරගනිමින් මෙම කටයුතු සිදු කෙරෙනවා.\nඑසේම අනුරාධපුර දිස්ත්‍රික්කයේ වගා කෙරුණු වට්ටක්කා කිලෝ 48,000ක්ද මිලදී ගැනුනා. මේ සඳහා නුවරඑළිය, මාතලේ සහ අනුරාධපුර දිස්ත්‍රික් ලේකම්වරුන් වෙත රුපියල් මිලියන 500 ක මුදලක් මුදාහැර ඇති බවයි අත්‍යාවශ්‍ය සේවා පිළිබඳ ජනාධිපති කාර්ය සාධක බලකාය කියා සිටියේ.\nමෙලෙස මිලදී ගන්නා එළවළු පළාත්පාලන ආයතන වෙත බෙදාහැරෙන අතර, ඔවුන් විසින් තම බල ප්‍රදේශය තුළ ලොරි රථ උපයෝගී කරගනිමින් එළවළු අලෙවි කිරීම සිදුකරන බව අත්‍යාවශ්‍ය සේවා පිළිබඳ ජනාධිපති කාර්ය සාධක බලකාය සඳහන් කළා.\nඑහි මාධ්‍ය ප්‍රකාශක මහාචාර්ය චරිත හේරත් සඳහන් කළේ මේ අවස්ථාවේ අස්වැන්න අලෙවි කරගැනීමට නොහැකිවූ ගොවීන් සිටීනම් ඒ පිළිබඳව බියක් ඇති කරගැනීම අනවශ්‍ය බවයි. ඉදිරියේදී එම එළවළු තොගද මිලදී ගැනීමට පියවර ගන්නා බව ඔහු කියා සිටියා.\nඑසේම ඇඳිරි නීතිය පවතින අවස්ථාවේ ධීවරයින්ගේ මත්ස්‍ය අස්වැන්නද ධීවර සංස්ථාව හරහා මිලදී ගන්නා අතර, මේ වනවිට මසුන් කිලෝ තුන්ලක්ෂ හාරදහස් 445 ක් මිලදී ගෙන තිබෙනවා.",
       "URL": "https://www.hirunews.lk/business/238541/එළවළු-කිලෝ-ලක්ෂ-9-ක්-මිලදී-ගෙන-අවසන්",
       "Category": "Business",
       "Parent URL": "https://www.hirunews.lk/business/all-news.php?pageID=48"
}