{
       "Source": "hirunews",
       "Timestamp": "Friday, 08 November 2019 - 13:05",
       "Headline": "සංචාරක ආගමනය පහත වැටේ",
       "News Content": "දිවයිනට පැමිණි සංචාරකයන්ගේ සංඛ්‍යාව පසුගිය ඔක්තෝම්බර් මාසයේදී පෙර වසරට සාපේක්ෂව සියයට 22.5කින් පහත වැටී තිබෙනවා.\nපාස්කු ඉරිදා ප්‍රහාරයෙන් පසු මෙරට සංචාරක කර්මාන්තයට ඇති වූ බලපෑම මෙතෙක් අවසන් වී නොමැති අතර, සැප්තැම්බර් මාසයේදී ද සංචාරක ආගමනය සියයට 27.2කින් පහත වැටුණා.\nඔක්තෝම්බර් මාසයේදී දිවයිනට සංචාරකයන් එක්ලක්ෂ 18,743ක් පැමිණ ඇති අතර, ඉන් වැඩිම පිරිසක් පැමිණ ඇත්තේ ඉන්දියාවෙන් සහ චීනයෙන්. බි්‍රතාන්‍ය සංචාරකයන් දිවයිනට පැමිණීම සියයට 50කට වැඩි ප්‍රතිශතයකින් පහත වැටීම විශේෂත්වයක්.\nවසරේ මුල් මාස 10 සැලකූ විට දිවයිනට සංචාරකයන් මිලියන 1.5ක් පමණ පැමිණ ඇති අතර, එය 2018 වසරට සාපේක්ෂව සියයට 20.7ක පහත වැටීමක් ලෙස සැලකිය හැකියි.",
       "URL": "https://www.hirunews.lk/business/227889/සංචාරක-ආගමනය-පහත-වැටේ",
       "Category": "Business",
       "Parent URL": "https://www.hirunews.lk/business/all-news.php?pageID=65"
}