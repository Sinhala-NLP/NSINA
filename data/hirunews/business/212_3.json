{
       "Source": "hirunews",
       "Timestamp": "Friday, 25 December 2015 - 19:40",
       "Headline": "සෞදි අරාබියෙන් තෙල් පිරිපහදුවක් ඉල්ලයි",
       "News Content": "හම්බන්තොට වරාය කේන්ද්‍ර කොටගෙන මෙරට තෙල් පිරිපහදුවක් ඉදිකරන ලෙස ශ්‍රී ලංකාව සෞදි අරාබියෙන් ඉල්ලීමක් කර තිබෙනවා.\nමෙරට බැංකුකරුවන් පිරිසක් සමඟ සෞදි අරාබියේ සංචාරයක නිරත වූ මහබැංකු අධිපති අර්ජුන මහේන්ද්‍රන් සෞදි රජය වෙත එම ඉල්ලීම යොමුකළ බවයි ඇරබ් නිවුස් පුවත්පත සඳහන් කළේ.\nපූර්ණ පහසුකම් සහිත හම්බන්තොට වරායේ සිට පිරිපහදු තෙල් නිෂ්පාදන ඉන්දියාව, පාකිස්තානය සහ බංග්ලාදේශය වැනි රටවල් වෙතද අපනයනය කළ හැකි බවද මහබැංකු අධිපතිවරයා  පෙන්වා දී තිබෙනවා.\nසෞදි තෙල් නිෂ්පාදන දැවැන්තයන් වන සාබික් සහ ඇරම්කෝ වැනි සමාගම්වලට මෙලෙස ශ්‍රී ලංකාවේ තෙල් පිරිපහදුවක් ඉදිකිරීමේ හැකියාව පවතින බවයි මහබැංකු අධිපතිවරයා සඳහන් කළේ.\nඔහු සෞදි අරාබියානු මූල්‍ය ආයතනයේ අධිපති ෆහාඞ් බින් අබ්දුල්ලා අල් මුබාරක් සමඟද පසුගිය අඟහරුවාදා සාකච්ඡාවක නිරත වුණා.",
       "URL": "https://www.hirunews.lk/business/122798/සෞදි-අරාබියෙන්-තෙල්-පිරිපහදුවක්-ඉල්ලයි",
       "Category": "Business",
       "Parent URL": "https://www.hirunews.lk/business/all-news.php?pageID=212"
}