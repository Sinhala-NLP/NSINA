{
       "Source": "hirunews",
       "Timestamp": "Friday, 26 February 2016 - 14:09",
       "Headline": "මහජන කොටස් නිකුතු නීතිය යළිත් ඇගයීමට",
       "News Content": "කොළඹ කොටස් වෙළඳපොල මගින් හඳුන්වාදුන් අවම මහජන කොටස් නිකුතු නීතිය යළි ඇගයීමකට ලක් කෙරෙනවා.\nමෙලෙස ප්‍රධාන සමාගම්වල අනිවාර්ය කොටස් ප්‍රමාණයක් මහජන නිකුතු සඳහා යොමු කිරීමට පියවර ගැනුණේ වෙළඳපොල ද්‍රවශීලතාව වර්ධනය කිරීමේ අරමුණින්.\nඑහෙත් එම අරමුණ මෙතෙක් ඉටු වී නොමැති බවයි කොළඹ කොටස් වෙළඳපොලේ ප්‍රධාන විධායක නිලධාරි රජීව බණ්ඩාරනායක හිරු ප්‍රවෘත්ති අංශයට ප්‍රකාශ කළේ.\nකොටස් වෙළඳපොල ප්‍රධාන පුවරුවේ ලැයිස්තුගත වීම සඳහා සියයට 20 ක කොටස් මහජනතාව සදහා නිකුත් කළ යුතු අතර, මේ නිසා ඇතැම් සමාගම් සිය කොටස් දෙවැනි පෙළ දිවි සවි පුවරුවේ ලැයිස්තු ගත කිරීමට පෙළඹී සිටිනවා.\nඇතැම් සමාගම් කොටස් වෙළඳපොලෙන් ඉවත් වීමට ද මෙම තත්ත්වය හේතුවී ඇති බව සඳහන්.\nමේ නිසා අදාළ නීතිය යළි ඇගයීමකට ලක් කෙරෙන අතර දැනට එම කොන්දේසිය සපුරා නොමැති සමාගම්වලට තවත් වසරක කාලයක් ඒ සඳහා ලබාදීමට ද පියවර ගෙන ඇති බවයි කොටස් වෙළඳපොලේ ප්‍රධාන විධායක නිලධාරි රජීව බණ්ඩාරනායක වැඩිදුරටත් සදහන් කළේ.",
       "URL": "https://www.hirunews.lk/business/127207/මහජන-කොටස්-නිකුතු-නීතිය-යළිත්-ඇගයීමට",
       "Category": "Business",
       "Parent URL": "https://www.hirunews.lk/business/all-news.php?pageID=205"
}