{
       "Source": "hirunews",
       "Timestamp": "Saturday, 16 January 2016 - 8:33",
       "Headline": "පාකිස්තානයෙන් භාණ්ඩ ලැයිස්තුවක්",
       "News Content": "ශ්‍රී ලංකාව සමඟ පවතින නිදහස් වෙළඳ ගිවිසුම යටතේ මෙරටට අපනයනය කිරීම සඳහා අයිතම 2217කින් සමන්විත භාණ්ඩ ලැයිස්තුවක් පාකිස්තාන වෙළඳ සංවර්ධන අධිකාරිය මගින් සකස් කර තිබෙනවා.\nඑම භාණ්ඩ තීරු බදු රහිතව ආනයනය කිරීමට නිදහස් වෙළද ගිවිසුම යටතේ ඉඩ සැලසෙනු ඇති.\nපාකිස්තාන වෙළඳ සංවර්ධන අධිකාරියේ ලේකම් ජවේරි අඝා මේ බව ප්‍රකාශ කර ඇති අතර ඇය ශ්‍රී ලංකා - පාකිස්තාන වෙළද ප්‍රදර්ශනය සඳහා දැන් මෙරටට පැමිණ සිටිනවා.\n2005 වසරේ සිට ශ්‍රී ලංකා - පාකිස්තාන නිදහස් වෙළඳ ගිවිසුමක් ක්‍රියාත්මක වුවද ඉන් ප්‍රතිඵල අත් කර ගැනීමට දෙරටම අපොහොසත් වී ඇති බව ඇගේ අදහසයි.\nපසුගිය 2014 - 2015 වසර තුළ පාකිස්තානය ශ්‍රී ලංකාවට ඩොලර් මිලියන 267ක භාණ්ඩ අපනයනය කර ඇති අතර ඉන් සියයට 33ක්ම කපු පිළි වීම විශේෂත්වයක්.\nසිමෙන්ති සහ ඔෂධවලට එහිදී දෙවන සහ තුන්වන ස්ථාන හිමි වනවා.\nපසුගිය වසර තුළ ශ්‍රී ලංකාව පාකිස්තානයට අපනයනය කළ භාණ්ඩවල වටිනාකම ඩොලර් මිලියන 58ක් පමණයි.",
       "URL": "https://www.hirunews.lk/business/124112/පාකිස්තානයෙන්-භාණ්ඩ-ලැයිස්තුවක්",
       "Category": "Business",
       "Parent URL": "https://www.hirunews.lk/business/all-news.php?pageID=210"
}