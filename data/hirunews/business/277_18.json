{
       "Source": "hirunews",
       "Timestamp": "Sunday, 22 September 2013 - 13:33",
       "Headline": "රන් මිල ඉහළට.",
       "News Content": "ඇමෙරිකානු භාණ්ඩාගාර බැඳුම්කර නිකුතුව නතර වීම හේතුවෙන් ලෝක වෙළඳපොලේ රන් මිල කැපී පෙනෙන ලෙස ඉහළ ගොස් තිබෙනවා. ඇමෙරිකානු වෙළඳපොලේ රන් අවුන්සයක මිල මෙම සති අන්තය වන විට ඩොලර් 1367 දක්වා සියයට 4 යි දශම 6 කින් ඉහළ ගිය අතර, බ්‍රහස්පතින්දා වාර්තා වූයේ 2009 වසරෙන් පසු රන් මිලෙහි දිනක විශාලතම වැඩිවීමයි. ලන්ඩන් වෙළඳපොලේ රන් අවුන්සයක මිල පසුගිය සතියේ සියයට 4 යි දශම 1 කින් ඉහළ ගිය අතර, එම මිල සටහන් වූයේ ඩොලර් 1368 ක් ලෙසයි. පසුගිය බදාදා ලන්ඩන් වෙළඳපොලේ වාර්තා වූයේ 2012 වසරේ ජුනි පළමුවැනිදායින් පසු සටහන් වූ ඉහළම රන් මිලයි. 2008 සිට 2011 වසර දක්වා රන් ආයෝජන ඉහළ ගිය අතර 2011 සැප්තැම්බර් 6 වැනිදා රන් අවුන්සයක මිල ඩොලර් 1921 දක්වා ඉහළ ගියා. කෙසේ නමුත්, මේ වසර තුළදී රන් මිල කැපී පෙනෙන ලෙස අඩුවෙමින් පැවතුණා.",
       "URL": "https://www.hirunews.lk/business/67762/රන්-මිල-ඉහළට",
       "Category": "Business",
       "Parent URL": "https://www.hirunews.lk/business/all-news.php?pageID=277"
}