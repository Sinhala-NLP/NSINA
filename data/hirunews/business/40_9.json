{
       "Source": "hirunews",
       "Timestamp": "Friday, 21 August 2020 - 20:56",
       "Headline": "කාරක ප්‍රාග්ධන ණය යෝජනා ක්‍රමයේ ඉල්ලුම්පත් භාරගැනීමේ අවසාන දිනය සැප්තැම්බර් 30 දක්වා දීර්ඝ කරයි",
       "News Content": "4% කාරක ප්‍රාග්ධන ණය යෝජනා ක්‍රමයේ කාලසීමාව දීර්ඝ කිරීමට මුදල් මණ්ඩලය තීරණය කර තිබෙනවා.\nඒ ඊයේ (19)පැවති මුදල් මණ්ඩල රැස්වීමේදීයි.\nඒ අනුව, කොවිඩ්-19 වසංගතය හේතුවෙන් පීඩාවට පත් ව්‍යාපාර සහ පුද්ගලයින්ට සෞභාග්‍යා කොවිඩ්-19 පුනරුද සහන ණය පහසුකම යටතේ සිය ණය අයදුම්පත් 2020 සැප්තැම්බර් 30 දක්වා අදාළ බලපත්‍රලාභී බැංකුවලට ඉදිරිපත් කිරීමට හැකියාව පවතිනවා.\nඑම පහසුකම යටතේ බලපත්‍රලාභී බැංකු මඟින් අයදුම් කරන ලද ණය අයදුම්පත් 36,489ක් සඳහා රුපියල් මිලියන 100,017ක් අනුමත කරමින් ශ්‍රී ලංකා මහ බැංකුව 2020 අගෝස්තු 18 වන දිනට රුපියල් බිලියන 100ක ණය කඩඉම අභිබවා ගොස් තිබෙනවා.\nඅනුමත ණයවලින් බලපත්‍රලාභී බැංකු 2020 අගෝස්තු 18 වන විට දිවයින පුරා පීඩාවට පත් ව්‍යාපාර සහ පුද්ගලයින් 25,365ක් අතර බිලියන 68.5ක් මුදා හැර ඇති බවයි ශ්‍රී ලංකා මහ බැංකුව නිවේදනය කළේ.",
       "URL": "https://www.hirunews.lk/business/248342/කාරක-ප්‍රාග්ධන-ණය-යෝජනා-ක්‍රමයේ-ඉල්ලුම්පත්-භාරගැනීමේ-අවසාන-දිනය-සැප්තැම්බර්-30-දක්වා-දීර්ඝ-කරයි",
       "Category": "Business",
       "Parent URL": "https://www.hirunews.lk/business/all-news.php?pageID=40"
}