{
       "Source": "hirunews",
       "Timestamp": "Friday, 05 April 2019 - 7:30",
       "Headline": "ආසියානු යටිතල පහසුකම් ආයෝජන බැංකුවෙන් ශ්‍රී ලංකාවේ ව්‍යාපෘති දෙකකට මූල්‍යාධාර",
       "News Content": "ආසියානු යටිතල පහසුකම් ආයෝජන බැංකුව ශ්‍රී ලංකාවේ සිය ප්‍රථම ව්‍යාපෘති දෙක සඳහා අනුමැතිය ලබාදී තිබෙනවා.\nඇමරිකානු ඩොලර් මිලියන 280ක මූල්‍යාධාරයක් එමගින් ලබාදෙන අතර, ඉන් ඩොලර් මිලියන 200ක් වෙන්වන්නේ කොළඹ නගරයේ අඩු ආදායම්ලාභී නිවාස සංවර්ධනය සඳහායි.\nඩොලර් මිලියන 80ක් ශ්‍රී ලංකාවේ නාය යාමේ අවදානමට ලක්ව ඇති ප්‍රදේශවල එම අවදානම සහ හානිය අවම කරලීම සඳහා යොදා ගනු ඇති.\nනාගරික නිවාස ව්‍යාපෘතිය යටතේ කොළඹ නගරයේ අඩු ආදායම්ලාභීන් වෙනුවෙන් නිවාස ඒකක 5500ක් ඉදිකිරීමට නියමිතයි.\nආසියානු යටිතල පහසුකම් ආයෝජන බැංකුව, ආසියාකරයේ සමාජ ආර්ථික සංවර්ධනය අරමුණු කරගෙන 2016 වසරේ පිහිටු වනු ලැබූ අතර එහි මූලස්ථානය චීනයේ බීජිං නුවර පිහිටා තිබෙනවා.",
       "URL": "https://www.hirunews.lk/business/213851/ආසියානු-යටිතල-පහසුකම්-ආයෝජන-බැංකුවෙන්-ශ්‍රී-ලංකාවේ-ව්‍යාපෘති-දෙකකට-මූල්‍යාධාර",
       "Category": "Business",
       "Parent URL": "https://www.hirunews.lk/business/all-news.php?pageID=89"
}