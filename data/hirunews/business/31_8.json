{
       "Source": "hirunews",
       "Timestamp": "Friday, 11 December 2020 - 16:27",
       "Headline": "දසත පැතිරූ මව් පිය ගුණ",
       "News Content": "ඉතා අසීරුවෙන් මාර්ගය සොයාගෙන කදු මුදුනට පැමිණ එහි වැතිර ගිමන් නිවමින් අවට පරිසරයේ සුන්දරත්වය විඳින ඔබ, මෙහොතකට ඔබ පැමිණි මාවත දෙස බැලූ විට එම දුෂ්කර ගමනේ සළකුණු නැවත ඔබට දක්නට ලැබෙනු ඇත.\nඑහි කුඩා ගස් ඔබට ඉහළට නැගීමට සිය ශක්තිය කැපකිරීම හේතුවෙන් තවමත් පහළට නැමී ඇති අයුරුද දකිනු ඇත.\nබොහෝ විට අප ජයග්‍රහණය කිරීමේදී විශ්වාස කරනු ලබන්නේ අපගේ ශක්තිය කෙරෙහි පමණි.\nනමුත් අපගේ ජයග්‍රහණයේ ශක්තිය රඳා පවතින්නේ සමාජයේ අනෙකුත් අයගේ උදව් උපකාර මත බව බොහෝ දෙනෙකු නොදකින මෙන්ම නොදන්නා කරුණකි.\nමෙයාකාරයෙන් අපගේ ජීවන ගමනේ සාර්ථකත්වය වෙනුවෙන් කැපවූවන් ගැන මෙනෙහි කිරීමට අප කාලය යෙදවීද? ඔබට ඔවුන්ව හඳුනාගැනීමට හැකිවීද? ඔවුන් ඇතැම්විට තවමත් ඔබට ශක්තියක් වෙමින් අප්‍රමාණ වූ කැපකිරීම් කරමින් ඔබ අසළම සිටිනවා විය හැකිය.\nනැතිනම් ඔවුන් සිය කාර්යයන් නිමකර, ඔබට සුරක්‍ෂිත පරිසරයක් නිර්මාණය කර ඔබගෙන් ඈතට ගොස් ඇතිවා වන්නටද ඇත.\nලොව උත්තරීතර වූ මනුෂ්‍ය ගුණාංගය වන අනෙකා වෙනුවෙන් කැපවීම යන උතුම් මිනිස් ගුණාංගයට අසමසම අර්ථයක් ලබාදුන් ඔවුන් අනෙකෙකු නොව ඔබගේ දෙමාපියන් ය.\nමෙවැනි උත්තරීතර වූ කැපකිරීමට මනා නිදර්ශනයක් වූ මව්පිය සෙනෙහසක කතාවක් අපට අසන්නට ලැබුණේ පොළොන්නරුව ප්‍රදේශයෙන්.\nසාමාජයෙන් එල්ලවූ නොයෙකුත් ගැහැට සහ එයින්ම උපන් විවිධ වූ දුෂ්කරතාවයන් ඔස්සේ සිය දරුවන් වෙනුවෙන් කැපවූ එම දෙමාපියන් අද සතුටට පත්වන්නේ සිය පුතණුවන් ජාත්‍යන්තර තලයේ ආයතනයක ඉංජිනේරුවරයෙක් ලෙස සේවය කිරීම මෙනෙහි කරමින්.\nමෙතැන්සිට දිගහැරෙන්නේ ඔවුන්ගේ කතාවයි.\nදෛනික රැකියාවල නිරතවෙමින් සිය දුරුවන් පෝෂණය කිරීම සඳහා කැපවුණු ඔවුන් කුසට අහරක් නොලැබ, දෙනෙතට නිදි නොලැබ සිය දරුවන් පෝෂණය කිරීම වෙනුවෙන් කැපවූයේ ජීවිතයෙන් ඔවුනට උරුම වූ දුෂ්කරතාවයන් තම දරුවන්ට නොදීමට වගබලා ගනිමිනි.\nමෙහිදී දෙමාපියන් ලෙස තම දරුවන්ට ලබාදිය හැකි උතුම් දායාදය වන්නේ ගුණගරුක බව සහ මනා අධ්‍යාපනය යන්න විශ්වාස කළ මොවුන් ඒ වෙනුවෙන් කැපවූයේ අනාගත සුබ සිහිනයන් සිතෙහි තෙරපා ගනිමිනි.\nදිනෙන් දින සිය දරුවා ඉගෙනුම් කාර්යයට දක්වන දක්‍ෂතාවය ඔවුන්ට ඉමහත් ධෛර්යයක් එක් කළේය.\nශිෂ්‍යත්ව විභාගයෙන් ඉහළ ලකුණු ලබාගනිමින් සමත්වීම සිය දරුවාගේ අනාගතය සම්බන්ධයෙන් විශ්වාසයක් ඔවුන් තුළ ඇතිවිය.\nපෙරට වඩා වැඩියෙන් කුලී වැඩ සොයමින්, දිවා රෑ ඔවුන් වෙහෙසුනද දිනෙන් දින අධ්‍යාපනයෙන් ඉහළට යන සිය පුතණුවන්ගේ අවශ්‍යතාවයන් සම්පූර්ණ කිරීමට ඔවුන් ගත වාරු නොවීය.\nනමුත් සිතේ ධෛර්යය ඔවුන් වෙත ශක්තිය ලබාදුන්නේය.\nමෙහිදී සාමාන්‍ය පෙළ විභාගයෙන් විශිෂ්ඨ සාමාර්ථ 9 ක් සමගින් සමත් වූයේ ඔහුගේ සුවිශේෂී දක්‍ෂතාවය සැමට ප්‍රදර්ශනය කරමිනි.\nකුඩා කල සිටම සිය පුතුගේ සිත තුළ ගුලිවී තිබූ ඉංජිනේරුවරයකු විමේ සිහිනය ක්‍රමයෙන් මෝදුවන බව ඉවෙන් මෙන් හැදින ගත් දෙමාපියන් හට පවතින දුෂ්කර තත්ත්වයන් හමුවේ එම සිහිනය බොඳවේයැයි යන බියක් ඇති නොවුනාම නොවේ.\nනමුත් දෙමාපියන් නිරන්තරව ඔහුට ධෛර්යයක් ලබා දුන්නේ ඔවුන්ට කළහැකි අවසන් දෙයද එය බැවිනි.\nඋසස් පෙළ වභාගයෙන් ගණිත අංශයෙන් දිස්ත්‍රික්කයේ ප්‍රථමයා වශයෙන් මොරටුව විශ්ව විද්‍යාලයේ උසස් අධ්‍යාපනය ලැබීමට පිවිසෙන ඔහුට ‘ඩයලොග් කුසලතා ශිෂ්‍යත්වය\\' හිමිවූයේ කිසිදු බාධාවකින් තොරව අධ්‍යාපන කාර්යයන් කරගැනීමේ පරිසරය සකසා දෙමිනි.\nමෙම ශිෂ්‍යත්ව ඔහු ඇතුලූ විශ්වවිද්‍යාලයේ ඉගෙනුම ලැබූ මෙන්ම අද වන විටද අධ්‍යාපන කාර්යයේ නිරත බොහෝ සිසු සිසුවියන් වෙත ප්‍රතිලාභ රැසක් ලබාදීමට සමත්ව ඇත.\nවිශ්ව විද්‍යාලය තුළ ඉතා සක්‍රීය ශිෂ්‍යයකු බවට පත්වෙමින් අධ්‍යාපන මෙන්ම විෂය සමගාමී ක්‍රියාකාරකම් වලට සාර්ථක අයුරින් නිරත වූ ඔහු සිය උපාධිය විශිෂ්ඨ අයුරින් හිමිකරගත්තේ අන්තර්ජාතික තලයේ ආයතනික රැකියාවක් සඳහා ද මාර්ගය විවර කර ගනිමිනි.\nකුඩා ගමක දිළිඳු පැලක කුසට ප්‍රමාණවත් තරමේ ආහාර නොලැබ සිය දරුවන් පෝෂණය කරමින් අද වන විට ජාත්‍යන්තර තලයේ ආයතනයන් වල සේවය කිරීමේ හැකියාවෙන් යුතු දක්‍ෂයන් බවට පත්ළ එම දෙමාපියන් අද වන විටද ඔහුගේ ගමනට ආශිර්වාද කරන්නේ ඔහුට හිමි, ඔහු අපේක්‍ෂා කරන ලෝකය ගොඩනගා ගැනීමට අවශ්‍ය මග අතුරාලිමිනි.\nමෙය එක් මවකගේ සහ පියෙකුගේ කතාවක් වුවත් එය සමස්ත ජාතියේම මව් පියවරුන්ගේ කතාවයි.\nමේ අයුරින් අනේක වූ  වූ දුෂ්කරතාවයන් විඳිමින්, සිය දරුවන්ගේ අනාගතය වෙනුවෙන් කැපවෙන අප්‍රමාණ වූ ජාතියේ මව් පියවරුන් වෙත අප මෙලෙස අපගේ උත්තමාචාරය පුදකර සිටිමු.",
       "URL": "https://www.hirunews.lk/business/256806/දසත-පැතිරූ-මව්-පිය-ගුණ",
       "Category": "Business",
       "Parent URL": "https://www.hirunews.lk/business/all-news.php?pageID=31"
}