{
       "Source": "hirunews",
       "Timestamp": "Friday, 12 August 2016 - 18:42",
       "Headline": "වසර 8කට පෙර මිලට ගත් මාළු ටොන් 3ක් ධීවර සංස්ථාවේ",
       "News Content": "ලංකා ධීවර සංස්ථාවට අයත් මෝදර - රොක්ස් හවුස් පටුමෙඟ් පිහිටි ප්‍රධාන කාර්යාලයේ ශීතාගාරයක තිබී වසර 8ක් පමණ පැරණි මාළු ටොන් 3ක් සොයාගෙන තිබෙනවා.\nදැනට සති දෙකක පමණ කාලයක් තිස්සේ එම නරක් වූ මාළු තොගය ධීවර සංස්ථා භූමියේ තබා තිබීම හේතුවෙන් අවට දැඩි දුර්ගන්ධයක් පැවති බවයි ප්‍රදේශවාසීන් හිරු ප්‍රවෘත්ති අංශයට සදහන් කළේ.\nමේ අතර, එම තත්ත්වය සොයා බැලීම සඳහා අද එහි ගිය මාධ්‍යවේදීන්ට දැක ගැනීමට ලැබී ඇත්තේ අදාළ මසුන් තොගය එම භූමියේ වළ දමමින් සිටින ආකාරයයි.\nමෙම සිද්ධිය සම්බන්ධයෙන් වහාම පුළුල් විමර්ශනයක් ආරම්භ කරන ලෙස ධීවර හා ජලජ සම්පත් සංවර්ධන අමාත්‍ය මහින්ද අමරවීර ලංකා ධීවර සංස්ථාවේ වැඩබලන සභාපතිවරයා ලෙස කටයුතු කරන එස්. බාලසුබ්‍රමනියම්ට උපදෙස් ලබාදී තිබෙනවා.\nවිදේශ රටකින් මිලට ගත් මෙම මාළු තොගය බෙදා නොහැර සංස්ථාවට විශාල පාඩුවක් සිදුකළේ කවුරුන් ද යන්න සොයා බලා අදාළ පාර්ශවයන්ගෙන් එම මුදල අය කර ගැනීමට කටයුතු කරන ලෙස ද අමාත්‍යවරයා ප්‍රකාශ කළේ යැයි ධීවර අමාත්‍යාංශය නිවේදනය කළා.",
       "URL": "https://www.hirunews.lk/business/140484/වසර-8කට-පෙර-මිලට-ගත්-මාළු-ටොන්-3ක්-ධීවර-සංස්ථාවේ",
       "Category": "Business",
       "Parent URL": "https://www.hirunews.lk/business/all-news.php?pageID=187"
}