{
       "Source": "hirunews",
       "Timestamp": "Friday, 14 September 2018 - 13:47",
       "Headline": "වරාය නගරයේ සමුද්‍රික ඉදිකිරීම් ලබන වසරේ මැද අවසන්",
       "News Content": "කොළඹ වරාය නගරයේ සාමුද්‍රික ඉදිකිරීම් ලබන වසරේ මැද භාගය වනවිට අවසන් කිරීමට හැකිවන බව එම ඉදිකිරීම් සිදුකරන චයිනා හාබර් ඉංජිනියරින් සමාගම පවසනවා.\nඑහි ප්‍රධාන විකුණුම් සහ අලෙවි නිලධාරි ලියම් තොව් මින් මේ බව ප්‍රකාශ කළේ ලංකා වානිජ මණ්ඩලය සංවිධාන කළ ආර්ථික සමුළුවක් අමතමින්.\nවරාය නගරයට අදාළ මුහුද ගොඩකිරීම් සියයට 90 ක් මේ වනවිට අවසන් වී ඇති අතර, දියකඩනයේ ඉදිකිරීම් වලින් සියයට 70 ක් මේ වනවිට අවසන් බවයි ඔහු සඳහන් කළේ.\nඅදාළ ඉදිකිරීම් නිරිත දිග මෝසම් සමයේදී මඳක් අඩාල වුණා.\nචයිනා හාබර් ඉංජිනියරින් සමාගම, චිනයේ මහා පරිමාණ ඉදිකිරීම් සමාගමක් වන චයිනා කොමියුනිකේෂන්ස් කන්ස්ට්‍රක්ෂන් සමූහයේ අනුබද්ධ සමාගමක් වනවා.\nඑමගින් ගොඩකළ මුහුදු ප්‍රදේශයේ යටිතල පහසුකම් සංවර්ධනය සඳහා පදනම සකසමින් පවතින බව එහි ප්‍රධාන අලෙවි නිලධාරි ලියම් තොව් මින් කියා සිටියා.\nපරීක්ෂාව සඳහා දැනට එහි ගස් කිහිපයක් රෝපණය කර ඇති අතර ඉදිරියේදී තවත් ගස් රෝපණය කෙරෙනවා.\nවරාය නගරයේ ඉදිකිරීම් අදියර දෙකකින් සිදුකෙරෙන අතර, එහි කොළඹ නගරයට ආසන්න නැගෙනහිර කොටස, මාර්ග, උද්‍යාන සහ උපයෝගිතා සම්බන්ධතා සහිතව 2020 වසර අවසානයේ සම්පූර්ණ කෙරෙනු ඇති.\nකොළඹ වරාය නගර ව්‍යාපෘතියේ නිවහන්, වානිජ සහ අනෙකුත් ගොඩනැගිලි සඳහා බිම් වෙන් කරවා ගැනීමට ඉහළ ඉල්ලූමක් පවතින බවයි චයිනා හාබර් සමාගමේ ප්‍රධාන අලෙවි නිලධාරි ලියම් තොව් මින් වැඩිදුරටත් සඳහන් කළේ.",
       "URL": "https://www.hirunews.lk/business/199884/වරාය-නගරයේ-සමුද්‍රික-ඉදිකිරීම්-ලබන-වසරේ-මැද-අවසන්",
       "Category": "Business",
       "Parent URL": "https://www.hirunews.lk/business/all-news.php?pageID=110"
}