{
       "Source": "hirunews",
       "Timestamp": "Monday, 12 October 2015 - 20:39",
       "Headline": "තේ වලට සහතික මිලක් ඉල්ලා රක්වානේ උද්ඝෝෂණ",
       "News Content": "තේ කිලෝ ග්‍රෑම් එකකට රුපියල් 80 ක සහතික මිලක් ලබාදෙන  ලෙස ඉල්ලමින් තේ වගාකරුවන් පිරිසක් අද උදෑසන රක්වාන - පොතුපිටිය ප්‍රදේශයේදී උද්ඝෝෂණයක නිරතවුණා. ඒ, රක්වාන - කලවාන ප්‍රධාන මාර්ගය පොතුවිල් මංසන්ධියෙන් හරස් කරමින්. හිරු වාර්තාකරු සඳහන් කළේ ඔවුන් තේ පැල උදුරාගෙන විත් මාර්ගය මැද ගොඩගසා ඒ වටා සිටිමින් උද්ඝෝෂණයේ නිරතවූ බවයි. ඊට අමතරව තේ වගාකරුවන්ගේ ප්‍රශ්නවලට කඩිනම් විසඳුම් ලබාදෙන ලෙස ඉල්ලමින් පෙත්සමක්ද එහිදී අත්සන් කෙරුණා.\nමේ වන විට මෙරට තේ මිල ගණන් පවතින්නේ 2012 වසරෙන් පසු අවම මට්ටමකයි. කොළඹ තේ වෙන්දේසියේ තේ කිලෝග්‍රෑමයක මිල පසුගිය සතියේ රුපියල් 368ක් ලෙස සටහන් වූ අතර, එය 2014 වසරේ පැවැති මට්ටමට වඩා රුපියල් 71ක පමණ පහත වැටීමක්.",
       "URL": "https://www.hirunews.lk/business/118357/තේ-වලට-සහතික-මිලක්-ඉල්ලා-රක්වානේ-උද්ඝෝෂණ",
       "Category": "Business",
       "Parent URL": "https://www.hirunews.lk/business/all-news.php?pageID=221"
}