{
       "Source": "hirunews",
       "Timestamp": "Monday, 13 March 2017 - 15:12",
       "Headline": "නිසි ප්‍රමිතියෙන් තොර යකඩ කූරු තොගයක් සහ ගිනිපෙට්ටි තොගයක් අත්අඩංගුවට",
       "News Content": "ගම්පහ ප්‍රදේශයේ කර්මාන්තශාලාවක තිබී ප්‍රමිතියෙන් තොර ටොන් 08ක් බරැති යකඩ කූරු තොගයක් සහ වෙළදසැලක තිබී ප්‍රමිතියෙන් තොර ටොන් පහක් බරැති යකඩ කූරු තොගයක් පාරිභෝගික කටයුතු පිළිබඳ අධිකාරිය අත්අඩංගුවට ගෙන තිබෙනවා.\nනිසි ප්‍රමිතියෙන් තොරව යකඩ කම්බි නිෂ්පාදනය කළ අදාල කර්මාන්තශාලාවකට සහ ප්‍රමිතියෙන් තොර යකඩ අලෙවි කළ අලෙවි සැලකට පාරිභෝගික කටයුතු පිළිබඳ අධිකාරිය විසින් මුද්‍රා තබා ඇති බවයි වාර්තා වන්නේ.\nමෙලෙස අත්අඩංගුවට ගත් යකඩ තොගයේ තොග වටිනාකම රුපියල් ලක්ෂ 15ක් පමණ වන බවයි එම අධිකාරිය පැවසුවේ.\nමේ අතර ප්‍රමිතියකින් තොරව නිෂ්පාදනය කළ රුපියල් ලක්ෂ 95ට වඩා වටිනා ගිනිපෙට්ටි තොගයක් මහනුවර ස්ථාන දෙකකින් සොයාගෙන තිබෙනවා.\nපාරිභෝගික කටයුතු පිළිබඳ අධිකාරියේ නිලධාරීන් පේරාදෙණිය සහ පල්ලෙකැලේ යන ප්‍රදේශවල පිහිටි ගිනිපෙට්ටි කර්මාන්තශාලා දෙකක  මෙම වැටලීම සිදු කර ඇති බවයි වාර්තා වන්නේ.\nමෙහිදී එස්.එල්.එස් සහතිකය නොමැති ගිනිපෙට්ටි 720 බැගින් වූ ඇසුරුම් 2000ක් පේරාදෙණිය ප්‍රදේශයේ පිහිටි කර්මාන්තශාලාවෙන් සොයාගෙන ඇති අතර  ප්‍රමිතියෙන් තොර ගිනිපෙට්ටි 150,000ක් පල්ලෙකැලේ පිහිටි කර්මාන්තශාලාවෙන් සොයාගෙන තිබෙනවා.",
       "URL": "https://www.hirunews.lk/business/156755/නිසි-ප්‍රමිතියෙන්-තොර-යකඩ-කූරු-තොගයක්-සහ-ගිනිපෙට්ටි-අත්අඩංගුවට",
       "Category": "Business",
       "Parent URL": "https://www.hirunews.lk/business/all-news.php?pageID=164"
}