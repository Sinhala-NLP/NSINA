{
       "Source": "hirunews",
       "Timestamp": "Tuesday, 20 August 2019 - 12:55",
       "Headline": "මොස්කව් හිදී මෙරට තේ ප්‍රවර්ධන වැඩසටහනක්",
       "News Content": "මෙරට තේ ගෝලීය වශයෙන් ප්‍රවර්ධනය කිරීමේ වැඩසටහනක් සැප්තැම්බර් 25 වන දා රුසියාවේ මොස්කව් නුවරින් ආරම්භ වනවා.\nඇමරිකානු ඩොලර් මිලියන 50ක් වැය කරමින් ශ්‍රී ලංකා තේ මණ්ඩලය මෙලෙස දියත් කරන්නේ රජයේ අනුග්‍රහයෙන් ක්‍රියාත්මක කෙරෙන ප්‍රථම තේ ප්‍රවර්ධන වැඩසටහනයි.\nවෙළඳපොළ වටිනාකම අතින් රුසියාව මෙරට විශාලතම තේ ගැණුම්කරු වන අතර, ඔවුන් වසරකදී ඩොලර් මිලියන 154ක් වටිනා තේ කිලෝග්‍රෑම් මිලියන 30කට වැඩි ප්‍රමාණයක් ආනයනය කරනු ලබනවා.\nමොස්කව් නුවරින් පසු ප්‍රවර්ධන වැඩසටහන මෙරට තේ අපනයනය සඳහා වැදගත් ඈත පෙරදිග රටවල් දෙකක් වන ජපානය සහ චීනයේ දියත් කිරීමට නියමිතයි.\nඉන් අනතුරුව ඇමරිකා එක්සත් ජනපදය, ඔස්ට්‍රේලියාව, තුර්කිය, සෞදි අරාබිය, එක්සත් අරාබි එමීර් රාජ්‍යය, ඉරානය, චිලී සහ ජර්මනියේ ද ශ්‍රී ලංකා තේ ප්‍රවර්ධන වැඩසටහන ක්‍රියාත්මක කෙරෙනු ඇති.",
       "URL": "https://www.hirunews.lk/business/222603/මොස්කව්-හිදී-මෙරට-තේ-ප්‍රවර්ධන-වැඩසටහනක්",
       "Category": "Business",
       "Parent URL": "https://www.hirunews.lk/business/all-news.php?pageID=73"
}