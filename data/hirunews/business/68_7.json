{
       "Source": "hirunews",
       "Timestamp": "Sunday, 06 October 2019 - 13:04",
       "Headline": "ඛනිජ තෙල් - තේ හුවමාරු ගිවිසුම ඉදිරි සතියේ",
       "News Content": "ශ්‍රී ලංකාව සහ ඉරානය අතර ඛනිජ තෙල්වලට තේ හුවමාරු කරගැනීමේ ගිවිසුමට ඉදිරි සතියේ අත්සන් තැබෙනවා.\nඒ සඳහා ඉරාන නියෝජිත පිරිස ලබන අඟහරුවාදා දිවයින පැමිණීමට නියමිත බවයි වැවිලි කර්මාන්ත අමාත්‍යාංශය සඳහන් කළේ.\nශ්‍රී ලංකා තේ මණ්ඩලය සඳහන් කරන පරිදි ශ්‍රී ලංකාවෙන් ඉරානයට ඛනිජ තෙල් සඳහා අයවිය යුතු ඇමරිකානු ඩොලර් මිලියන 250 ක් වෙනුවෙන් මෙලෙස මෙරට තේ අපනයනය කෙරෙනු ඇති.\nඒ අනුව මසකට ඩොලර් මිලියන 5 ක් බැගින් වූ තේ තොග ඉදිරි වසර දෙක තුළදී ඉරානයට අපනයනය කිරීමට නියමිතයි.\nඉරානය වෙත පැනවුණු ඇමරිකානු සම්බාධක හේතුවෙන් එරට වෙත මුදල් ගෙවීම් ලැබීම සඳහා තේ අපනයනය දුෂ්කර වී තිබෙනවා.\nකෙසේ නමුත් මෙලෙස සිදු කෙරෙන වෙළඳ හුවමාරු අදාළ සම්බාධකවලට ඇතුළත් නොවන බව සඳහන්.",
       "URL": "https://www.hirunews.lk/business/225696/ඛනිජ-තෙල්-තේ-හුවමාරු-ගිවිසුම-ඉදිරි-සතියේ",
       "Category": "Business",
       "Parent URL": "https://www.hirunews.lk/business/all-news.php?pageID=68"
}