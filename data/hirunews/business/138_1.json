{
       "Source": "hirunews",
       "Timestamp": "Saturday, 06 January 2018 - 13:33",
       "Headline": "සංචාරකයන්ගේ පැමිණීම මිලියන 2ක ඉක්මවයි",
       "News Content": "2017 වසරේ ශ්‍රී ලංකාවට විදේශ සංචාරකයන් විසි එක් ලක්ෂ 16,407ක් පැමිණ තිබෙනවා.\nඑය පෙර වසරට සාපේක්ෂව සියයට 3.2ක වර්ධනයක් මෙන්ම සංචාරක සංඛ්‍යාව මිලියන 2 ඉක්ම වූ ප්‍රථම අවස්ථාව ලෙස ද සැලකිය හැකියි.\nසංචාරක සංවර්ධන අධිකාරිය ප්‍රකාශ කරන පරිදි මෙරට සංචාරක ව්‍යාපාරයට බාධා රැසක් පැවති වසරකදී එවැනි සංචාරකයන් පිරිසක් පැමිණීම කැපී පෙනෙන සිද්ධියක්.\nජනවාරි සිට අප්‍රේල් දක්වා කටුනායක ජාත්‍යන්තර ගුවන් තොටුපළේ ධාවන පථය අලූතින් එලීම හේතුවෙන් ගුවන් ගමන් සීමා කර තිබුණා.\nඑමෙන්ම කොළඹ ඇතුළු නගර රැසක ඩෙංගු උවදුර පැතිරීම නිසා ඇතැම් රටවල් සංචාරක අවදානම් නියෝග පවා නිකුත් කර තිබූ බව සඳහන්.\nඑවැනි තත්ත්වයක් යටතේ වුවද විශේෂයෙන් සංචාරක සමයේ කැපී පෙනෙන සංචාරක ආගමනයක් දක්නට ලැබුණු බවයි සංචාරක අංශ පෙන්වා දෙන්නේ.\nදෙසැම්බර් මාසයේ පමණක් දිවයිනට පැමිණි සංඛ්‍යාව දෙලක්ෂ 44,536ක් වන අතර, එය සියයට 8.8ක වර්ධනයක් ලෙස සැලකිය හැකියි.\n2017 වසර තුළ දී ඉන්දියානුවන් තුන්ලක්ෂ 84,628ක් දිවයිනට පැමිණි අතර, චීන සංචාරකයන් දෙලක්ෂ 68,952ක් සහ බ්‍රිතාන්‍ය සංචාරකයන් දෙලක්ෂ එක්දහස් 879ක් පැමිණ තිබෙනවා.",
       "URL": "https://www.hirunews.lk/business/180342/සංචාරකයන්ගේ-පැමිණීම-මිලියන-2ක-ඉක්මවයි",
       "Category": "Business",
       "Parent URL": "https://www.hirunews.lk/business/all-news.php?pageID=138"
}