{
       "Source": "hirunews",
       "Timestamp": "Friday, 29 December 2017 - 13:01",
       "Headline": "තවත් බැදුම්කර නිකුතුවක්",
       "News Content": "ලබන වසර මුලදී ජාත්‍යන්තර වෙළදපොලට බැදුම්කර පෙළක් නිකුත් කිරීමට කටයුතු කරන බව මහබැංකු අධිපති ආචාර්ය ඉන්ද්‍රජිත් කුමාරස්වාමි ප්‍රකාශ කළා.\nඔහු වැඩිදුරටත් සදහන් කළේ ඇමරිකානු මධ්‍යම සංචිතය පොලී අනුපාතික ඉහළ නැංවීමට පෙර මෙම බැදුම්කර නිකුතුව ඉදිරිපත් කිරීමට අපේක්ෂා කරන බවයි.\nඇමරිකානු මධ්‍යම සංචිතයේ පොලී අනුපාතික ජාත්‍යන්තර ආයෝජකයන්ගේ ආයෝජන ප්‍රවණතාවන් තීරණය කරන ප්‍රධාන සාධකයක්. ඔවුන් පදනම් ඒකක 25 කින් ලබන වසරේදී පොලී අනුපාත ඉහළ නංවනු ඇති බව මහබැංකු අධිපතිවරයාගේ අදහසයි.\nඊට පෙර කඩිනමින් මෙරට බැදුම්කර නිකුතුව ජාත්‍යන්තර වෙළදපොලට ඉදිරිපත් කිරීම ඔහුගේ අපේක්ෂාවයි.\nමෙවර ඉදිරිපත් කරන බැදුම්කර නිකුතුවේ වටිනාකම ඊයේ (29) පැවති මාධ්‍ය හමුවේදී මහබැංකු අධිපතිවරයා හෙළිදරව් කළේ නැහැ. කෙසේ නමුත් එවැනි බැදුම්කර නිකුතුවක අවම වටිනාකම ඇමරිකානු ඩොලර් මිලියන 500 ක් පමණ වන අතර, එය ඩොලර් බිලියනයත්, බිලියන 1 යි දශම 5 ත් අතර විය හැකි බව විශ්ලේෂකයන් පෙන්වා දෙනවා.",
       "URL": "https://www.hirunews.lk/business/179631/තවත්-බැදුම්කර-නිකුතුවක්",
       "Category": "Business",
       "Parent URL": "https://www.hirunews.lk/business/all-news.php?pageID=138"
}