{
       "Source": "hirunews",
       "Timestamp": "Thursday, 28 May 2015 - 9:47",
       "Headline": "රඹකැන් ඔය ජලාශයේ හදිසියේ වාන් දොරටු විවෘත කරයි  - වගාබිම් අක්කර 50 ක් විනාශයි",
       "News Content": "අම්පාර - මහඔය - රඹකැන් ඔය ජලාශයේ වාන් දොරටු හදිසියේ විවෘත කිරීම හේතුවෙන් පහත් බිම්වල වගාබිම් අක්කර 50 කට වැඩි ප්‍රමාණයක් විනාශ වූ බව ගොවි සංවිධාන පවසනවා. හිරු ප්‍රවෘත්ති අංශයට අදහස් දක්වමින් එම ගොවි සංවිධානවල නියෝජිතයින් සඳහන් කළේ ගොවීන්ට නොදන්වා පෙරේදා රාත්‍රියේ ජලාශයේ වාන් දොරටු හදිසියේ විවෘත කර ඇති බවයි. මේ හේතුවෙන් පහත්බිම්වල වගා කර තිබූ වට්ටක්කා, කොමඩු, කව්පි සහ බඩ ඉරිඟු ආදී වගාවන් විනාශ වූ බවයි හිරු ප්‍රවෘත්ති අංශයට අදහස් දක්වමින් රඹකැන් ඔය - නිල්ලඹ ගොවි සංවිධානයේ ලේකම් සරත් වික්‍රමසිංහ කියා සිටියේ.\nමේ සම්බන්ධයෙන් හිරු ප්‍රවෘත්ති අංශය රඹකැන් ඔය ජලාශය භාර වාරි මාර්ග ඉංජිනේරු කාර්යාලයෙන් විමසීමක් කළා. එහි ප්‍රකාශකයෙකු සඳහන් කළේ රඹකැන් ඔයෙන් ජලය ගලා යන කුඩා ජලාශවලට ජලය නිකුත් කිරීමට වාන් දොරටු විවෘත කළ බවයි. ගොවීන් පවසන ආකාරයට විශාල ප්‍රමාණයේ හානියක් සිදු වී නොමැති බවද එම ප්‍රකාශකයා හිරු ප්‍රවෘත්ති අංශයට සඳහන් කළා.",
       "URL": "https://www.hirunews.lk/business/110303/රඹකැන්-ඔය-ජලාශයේ-හදිසියේ-වාන්-දොරටු-විවෘත-කරයි-වගාබිම්-අක්කර-50-ක්-විනාශයි",
       "Category": "Business",
       "Parent URL": "https://www.hirunews.lk/business/all-news.php?pageID=239"
}