{
       "Source": "hirunews",
       "Timestamp": "Thursday, 10 December 2020 - 16:49",
       "Headline": "දියුණුතම යුරෝපීය තාක්ෂණය භාවිතා වන දිවයිනේ විශාලතම සිමෙන්ති කම්හල - ලංවා සංස්ථා සිමෙන්ති නිෂ්පාදනය ජූනි මාසයේදී ඇරඹේ",
       "News Content": "ලංවා සංස්ථා සිමෙන්ති පුද්ගලික සමාගමේ කර්මාන්තශාලාවේ නිෂ්පාදන කටයුතු  ලබන වසරේ (2021) ජූනි මාසයේදී ආරම්භ වීමට නියමිතයි.\nඅති නවීන තාක්ෂණයෙන් යුත් මෙම කර්මාන්තශාලාව කලාපයේ විශාලතම සිමෙන්ති කර්මාන්තශාලා අතරින් එකක් බවට පත්වනු ඇතැයි අපේක්ෂා කෙරෙනවා.\nහම්බන්තොට - මිරිජ්ජවිල අපනයන සැකසුම් කලාපයේ අක්කර 63 ක ප්‍රදේශයකයි මෙම කර්මාන්තශාලාව පිහිටා ඇත්තේ.\nශ්‍රී ලංකා ආයෝජන මණ්ඩලයේ ලියාපදිංචි ව්‍යාපෘතියක් වන මෙහි මුල් අදියරේ ආයෝජනය ඇමරිකානු ඩොලර් මිලියන 70 ක් වන අතර එහි නිෂ්පාදන ධාරිතාව වසරකට මෙට්‍රික් ටොන් මිලියන 2.4 ක් පමණ වනු ඇතැයි ඇස්තමේන්තුගත කර තිබෙනවා.\nදෙවෙනි අදියරේදී තවත් ඇමරිකානු ඩොලර් මිලියන 10 ක ආයෝජනයක් සමගින් නිෂ්පාදන ධාරිතාව තවත් මෙට්‍රික් ටොන් මිලියන 1.2 කින් ඉහළ නැංවෙනු ඇති.\nමෙම කර්මාන්තශාලාවේ එක් විශේෂතම ලක්ෂණයක් වන්නේ අති නවීන තාක්ෂණය භාවිත කිරීමයි.\nමෙහි සියලුම මිශ්‍ර කිරීමේ කටයුතු Gebr Pfeiffer යන්ත්‍ර භාවිතයෙන් සිදුකරනු ලබන අතර නිෂ්පාදන ක්‍රියාවලිය තුළ භාවිතා කෙරෙන අනෙකුත් යන්ත්‍රෝපකරණ බොහොමයක්, නවෝත්පාදන සම්බන්ධයෙන් ලෝ ප්‍රකට Siemens සමාගම මගිනුයි විශේෂයෙන් සැලසුම් කර ඇත්තේ.\nඇසුරුම්කරණ කටයුතු වලදී කාර්යක්ෂමතාව වැඩි කිරීම සහ අපතේ යාම් අවම කිරීම සඳහා අතිනවීන FLSmidth  තාක්ෂණය භාවිත වනවා.\nලංවා සංස්ථා සිමෙන්ති සමාගමේ සභාපති නන්දන ලොකුවිතාන මේ සම්බන්ධයෙන් පැවසුවේ මෙවන් අදහසක්.\n\\\"මෙම කර්මාන්තශාලාව මගින් උසස්ම තත්වයේ නිෂ්පාදන ලබාගත හැකිවීම ඉදිකිරීම් කර්මාන්තයට බෙහෙවින් වාසිදායක වේවි. මේ ආකාරයට ශ්‍රී ලංකාව තුළ උපරිම නිෂ්පාදන හැකියාවක් සඳහා නවීනතම යුරෝපීය තාක්ෂණය භාවිතා කරන අතරම පරිසර හිතකාමීත්වය වෙනුවෙන් අඛණ්ඩ නිරීක්ෂණ ක්‍රියාවලියක් ක්‍රියාත්මක කෙරෙන එකම කර්මාන්තශාලාව බවට මෙය පත්වේවි.\\\"\nමෙම කර්මාන්තශාලාවේ පූර්ණ වශයෙන් ස්වයංක්‍රීය \\'ස්ටැකර් රික්ලේමර් යාර්ඩ්’ එකක් සහ \\'බ්‍රිජ්-ටයිප් ෂිප් අන්ලෝඩර්\\' දෙකක් ඇතුළත් වනවා.\nමෙය ජාත්‍යන්තර ප්‍රවණතා වලට සමගාමී වන, ශ්‍රමය වෙනුවට තාක්ෂණය භාවිතයෙන් භාණ්ඩ හැසිරවීම සම්බන්ධ පුරෝගාමී පියවරක්.\nභාණ්ඩ ප්‍රවාහන නෞකා 3 කට සමාන ගබඩා පහසුකම් ලංවා සංස්ථා සිමෙන්ති කර්මාන්තශාලාව සතු වන අතර, වරායේ සිට කර්මාන්තශාලාව දක්වා අමුද්‍රව්‍ය ප්‍රවාහනයට කිලෝමීටර් 2.4 ක දිගින් යුත් \\'කන්වේයර් බෙල්ට්’ එකක්ද යොදා තිබෙනවා.\nකාර්යක්ෂමතාව වැඩි කරන, අපතේ යාම් අවම කරන සහ පරිසර දූෂණය වළක්වන පියවරක් වන මෙය අනෙකුත් කර්මාන්තශාලා වලටද ආදර්ශයක් වනු ඇති.\nමෙම සියලුම තාක්ෂණයන් ශ්‍රී ලංකාවට හඳුන්වා දෙනු ලබන්නේ ප්‍රථම වරට වන අතර, සමස්ත කලාපය තුළද මෙම පහසුකම් ඇත්තේ සීමිත කර්මාන්තශාලා ගණනක පමණයි.\nනිෂ්පාදන කටයුතු ආරම්භ වූ පසු, කොළඹ වරාය නගරය සහ අධිවේගී මාර්ග ඇතුළුව සියලුම ප්‍රධාන පෙළේ ඉදිකිරීම් සඳහා අවශ්‍ය සිමෙන්ති සැපයීමට ලංවා සංස්ථා සිමෙන්ති කර්මාන්තශාලාව සමත් වනු ඇතැයි අපේක්ෂා කෙරෙනවා.\nසාමාන්‍ය පෝර්ට්ලන්ඞ් සිමෙන්ති, පෝර්ට්ලන්ඩ් ස්ලැග් සිමෙන්ති සහ පෝර්ට්ලන්ඩ් හුණුගල් සිමෙන්ති ඇතුළුව \\'බ්ලෙන්ඩඩ් සිමෙන්ති’ නිෂ්පාදන සියල්ලම පාහේ මෙම කර්මාන්තශාලාව තුළ නිෂ්පාදනය වනු ඇත.\nලංවා සංස්ථා සිමෙන්ති පුද්ගලික සමාගම යනු ශ්‍රී ලංකාවේ ප්‍රමුඛතම වානේ නිෂ්පාදන සමාගම වන සිලෝන් ස්ටීල් කෝපරේෂන් සමාගමේ සහෝදර සමාගමයි.\nසිලෝන් ස්ටීල් කෝපරේෂන් සමාගම නිෂ්පාදනය කරන QT බාර්, හොට්-ඩිප්ඩ් ගැල්වනයිස් පයිප්ප, බොක්ස් බාර්, රවුන්ඩ් ටියුබ්, කම්බි ඇණ, MS  රොඩ්, පර්ලින් සහ දැල් වැනි නිෂ්පාදන \\'ලංවා’ වෙළඳ නාමය යටතේ වෙළඳපොළට පැමිණෙනවා .\nජාත්‍යන්තර පිළිගැනීමක් හිමි ප්‍රමුඛ පෙළේ ව්‍යවසායකයෙකු වන, ලංවා සංස්ථා සිමෙන්ති සමාගමේ සභාපති නන්දන ලොකුවිතාන එක්සත් අරාබි එමීර් රාජ්‍යයේ Onyx Group, ඩුබායි හි Marriot Al Jadaf හෝටලය, Marangoni Industrial Tyres Lanka පුද්ගලික සමාගම යන සමාගම් වල මෙන්ම, 2021 ජනවාරි මාසයේදී ඉදිකිරීම් අවසන් වීමට නියමිත හොරණ Rigid Tyre Corporation  පුද්ගලික සමාගමේ ප්‍රධානියාද වනවා.",
       "URL": "https://www.hirunews.lk/business/256726/දියුණුතම-යුරෝපීය-තාක්ෂණය-භාවිතා-වන-දිවයිනේ-විශාලතම-සිමෙන්ති-කම්හල-ලංවා-සංස්ථා-සිමෙන්ති-නිෂ්පාදනය-ජූනි-මාසයේදී-ඇරඹේ",
       "Category": "Business",
       "Parent URL": "https://www.hirunews.lk/business/all-news.php?pageID=31"
}