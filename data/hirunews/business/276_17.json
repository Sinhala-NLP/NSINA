{
       "Source": "hirunews",
       "Timestamp": "Sunday, 29 September 2013 - 13:23",
       "Headline": "මෙරට රබර් සහ කාබන් චීනයට.",
       "News Content": "මෙරට නිෂ්පාදිත සක්‍රීය කාබන් සහ රබර් නිෂ්පාදන වැඩිවශයෙන් ආනයනය කිරීමට චීනය එකඟවී සිටිනවා. මෙරට සංචාරයක නිරතවූ චීන ව්‍යාපාරික නියෝජිත පිරිසක් මේ බව සඳහන් කළේ යැයි වානිජ කටයුතු අමාත්‍යාංශය පවසනවා. ඒ සඳහා අවශ්‍ය ගිවිසුම් ළඟදීම ඉදිරිපත් කිරීමටද චීනය සූදානම්. චීනයේ වීදුරු නිෂ්පාදන, පතල් හා ඛනිජ කර්මාන්ත, කෘෂිකර්මාන්ත, පොලිමර් සහ පෙට්‍රෝලියම් අතුරු නිෂ්පාදන, රසායනික හා දේපළ වෙළඳ ක්ෂේත්‍රයේ නියෝජිතයන් පිරිසක් පසුගියදා ශ්‍රී ලංකාවට පැමිණි අතර ඔවුන් මෙරට සමාගම් සියයක පමණ නියෝජිතයන් මුණගැසී තිබෙනවා. චීනය, ශ්‍රී ලංකාවේ ප්‍රධානතම වෙළඳ ගණුදෙනුකරුවෙකු වන අතර පසුගිය වසරේ ඔවුන් ඩොලර් මිලියන 108 ක් වටිනා ශ්‍රී ලාංකික නිෂ්පාදන ආනයනය කළා. චීනයෙන් මෙරටට ආනයනය කළ භාණ්ඩවල වටිනාකම ඩොලර් බිලියන 2.4 ක්.",
       "URL": "https://www.hirunews.lk/business/68243/මෙරට-රබර්-සහ-කාබන්-චීනයට",
       "Category": "Business",
       "Parent URL": "https://www.hirunews.lk/business/all-news.php?pageID=276"
}