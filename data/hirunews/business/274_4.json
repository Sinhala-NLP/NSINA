{
       "Source": "hirunews",
       "Timestamp": "Thursday, 17 October 2013 - 19:38",
       "Headline": "දිළිඳුකම 2016 දී, 6%ට ගෙන ඒමට සැලසුම්.",
       "News Content": "2016 වසර වනවිට මෙරට දිළිඳුකම සියයට 6 ක ප්‍රතිශතයකට ගෙන ඒමට සැලසුම් සකස් කර ඇති බව ශ්‍රී ලංකා සමෘද්ධි අධිකාරිය පවසනවා. සමෘද්ධි අධිකාරියේ බැංකු මූල්‍ය අංශයේ නියෝජ්‍ය අධ්‍යක්ෂ කේ.කේ.එල්. චන්ද්‍රතිලක සඳහන් කළේ 1994 ආරම්භ කළ සමෘද්ධි ව්‍යාපාරය හරහා සියයට 28 යි දශම 9 ක පැවති මෙරට දිළිඳුකම 2013 වනවිට සියයට 8 ක මට්ටමකට ගෙන ඒමට සමෘද්ධි ව්‍යාපාරය සමත් වූ බවයි. සමෘද්ධි බැංකු මූල්‍ය අංශය මගින් සමෘද්ධිලාභීන් මිලියන 5 කට මේ වනවිට රුපියල් බිලියන 84 ක ණය ප්‍රමාණයක් නිකුත් කර ඇති අතර, ඔවුන් එමගින් සිය ආර්ථිකය ශක්තිමත් කරගෙන ඇති බවද ඔහු සඳහන් කළා.",
       "URL": "https://www.hirunews.lk/business/69478/දිළිඳුකම-2016-දී-6ට-ගෙන-ඒමට-සැලසුම්",
       "Category": "Business",
       "Parent URL": "https://www.hirunews.lk/business/all-news.php?pageID=274"
}