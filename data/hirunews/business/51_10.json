{
       "Source": "hirunews",
       "Timestamp": "Sunday, 08 March 2020 - 13:31",
       "Headline": "කොරෝනා නිසා සුරැකුම්පත් වෙළඳපොලට බලපෑම්",
       "News Content": "කොරෝනා වෛරසයේ බලපෑම මත වර්ධනය වන ගෝලීය අවිනිශ්චිත භාවය හේතුවෙන් විදේශීය ආයෝජකයන් මෙරට රජයේ සුරැකුම්පත්වල සිදුකළ ආයෝජන ඉවත් කරගැනීම ඉහළ ගොස් ඇති බව මහබැංකුව පවසනවා.\nආයෝජකයන් වඩා ආරක්ෂිත වත්කම් කෙරෙහි යොමුවීම ඊට හේතුවයි. මේ වසරේ මේ දක්වා කාලය තුළ කොලඹ කොටස් වෙළඳපොලේ ද්වීතියික වෙළඳපොළ තුළ මෙලෙස විදේශ ආයෝජන පිටතට ගලායාම දක්නට ලැබෙන බවයි මහ බැංකුව සඳහන් කළේ.\nඒ අනුව පසුගිය සති දෙක තුළ පමණක් විදේශිකයන් මෙරට රජයේ සුරැකුම්පත්වල සිදුකළ රුපියල් බිලියන 19.6 ක ආයෝජන ඉවත් කරගෙන තිබෙනවා.\nගතවූ සතියේ එලෙස රුපියල් බිලියන 8.23 ක ආයෝජන ඉවත් කරගෙන ඇති අතර, ඊට පෙර සතියේ එලෙස ඉවත් කරගත් ආයෝජන ප්‍රමාණය රුපියල් බිලියන 11.42 ක්.\nමෙරට පාරිභෝගික, අන්තර් සහ ආයෝජන භාණ්ඩ සැලකිය යුතු ප්‍රමාණයක් ආනයනය කරනු ලබන්නේ චීනයෙන්.\nඑලෙස චීනය සමග පවතින ආර්ථීක සබඳතාවන් හේතුවෙන් කොරෝනා වෛරසයේ ආර්ථීක ප්‍රතිවිපාක ශ්‍රී ලංකාවටද ඍජුව බලපෑ හැකියි.\nඑමෙන්ම ගෝලීය ආර්ථිකයේ ඇතිවිය හැකි පසුබෑම සහ සැපයුම් දාමයට ඇතිවන බාධා හේතුවෙන් ශ්‍රී ලංකාවේ වෙළද භාණ්ඩ හා සේවා අපනයනවලට මෙන්ම ඒ හා සම්බන්ධ සැපයුම්වලටද බලපෑම් ඇතිවිය හැකියි.\nචීනයෙන් පැමිණෙන සංචාරකයන්ගේ සංඛ්‍යාව අඩුවීම මෙරට සංචාරක කර්මාන්තයට බලපාන අතර, ශ්‍රී ලාංකික ශ්‍රමිකයන් සැළකිය යුතු සංඛ්‍යාවක් සිටින රටවල වෛරසය පැතිරීම හේතුවෙන් ප්‍රේෂණ ගලාඒම සඳහාද බලපෑම් ඇතිවිය හැකි බවයි ශ්‍රී ලංකා මහ බැංකුව සිය නවතම මූල්‍ය ප්‍රතිපත්ති විවරණය මගින් පෙන්වා දෙන්නේ.",
       "URL": "https://www.hirunews.lk/business/236072/කොරෝනා-නිසා-සුරැකුම්පත්-වෙළඳපොලට-බලපෑම්",
       "Category": "Business",
       "Parent URL": "https://www.hirunews.lk/business/all-news.php?pageID=51"
}