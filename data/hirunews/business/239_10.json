{
       "Source": "hirunews",
       "Timestamp": "Thursday, 28 May 2015 - 19:44",
       "Headline": "ආණ්ඩුව ඩොලර් බිලියන ණයක් ගන්නවා - බන්දුල",
       "News Content": "ආණ්ඩුව ඇමෙරිකානු ඩොලර් බිලියනයක ණය මුදලක් ජාත්‍යන්තර වෙළඳපොලෙන් අධික පොලියට ලබා ගැනීමට සූදානම් වන බව පාර්ලිමේන්තු මන්ත්‍රී බන්දුල ගුණවර්ධන පවසනවා. අධික පොලී අනුපාතිකයක් යටතේ ණය මුදල ලබා ගැනීමෙන් මෙරට ආර්ථිකය කඩා වැටීමේ විශාල අවදානමක් ද මතුවන බවයි හිරු ප්‍රවෘත්ති අංශය වෙත අදහස් දක්වමින් බන්දුල ගුණවර්ධන මන්ත්‍රීවරයා සඳහන් කළේ.\nමේ සම්බන්ධයෙන් හිරු ප්‍රවෘත්ති අංශය කළ විමසීමකදී ප්‍රතිපත්ති හා ආර්ථික කටයුතු නියෝජ්‍ය අමාත්‍ය ආචාර්ය හර්ෂ ද සිල්වා කියා සිටියේ පසුගිය රජය සැලසුම් කළ ව්‍යාපෘති අනුව මෙම ණය මුදල ගැනීම සිදුවන බවයි. පසුගිය රජයේ ආර්ථික වැඩපිළිවෙලේ අසාර්ථකත්වය මත කුමන රජයක් බලයේ සිටියත් මෙම ණය ගැනීමට සිදුවන බවයි ඔහු එහිදී කියා සිටියේ.",
       "URL": "https://www.hirunews.lk/business/110353/ආණ්ඩුව-ඩොලර්-බිලියන-ණයක්-ගන්නවා-බන්දුල",
       "Category": "Business",
       "Parent URL": "https://www.hirunews.lk/business/all-news.php?pageID=239"
}