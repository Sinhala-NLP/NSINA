{
       "Source": "hirunews",
       "Timestamp": "Friday, 07 June 2019 - 13:03",
       "Headline": "සංචාරකයින්ගේ පැමිණීම මැයි මාසයේදී 70%කින් පහළට",
       "News Content": "පසුගිය මැයි මාසයේ දිවයිනට පැමිණි සංචාරකයන්ගේ සංඛ්‍යාව පෙර වසරට සාපේක්ෂව සියයට 70කින් පහත වැටී තිබෙනවා.\nපාස්කු ඉරිදා ප්‍රහාරයේ ප්‍රතිඵලයක් ලෙස රටවල් රැසක් සංචාරක අවදානම් නියෝග ප්‍රකාශයට පත් කිරීම ඊට ප්‍රධාන හේතුවක්.\nශ්‍රී ලංකා සංචාරක ප්‍රවර්ධන අධිකාරිය ප්‍රකාශ කරන පරිදි අප්‍රේල් 21 වන දා සිට මැයි 21 වන දා දක්වා කාලය තුළ මෙරටට සංචාරකයන් පැමිණෙන ප්‍රධාන රටවල් 10යේ සංචාරක ආගමනය සියයට 40ත්, 90ත් අතර ප්‍රමාණයකින් පහත වැටී තිබෙනවා.\nමෙහිදී වැඩිම පහත වැටීමක් දක්නට ලැබෙන්නේ චීනයෙන්. මැයි මාසය මුලදී ඉන්දියාවෙන් පැමිණෙන සංචාරකයන්ගේ සංඛ්‍යාවේ යම් ප්‍රකෘතිමත්වීමක් දක්නට ලැබෙන බව සඳහන්.\nමේ වසරේ ජනවාරි සිට මැයි දක්වා කාලය සැලකූ විට දිවයිනට පැමිණි සංචාරකයන්ගේ සංඛ්‍යාව නව ලක්ෂ 44,575ක් ලෙස සියයට 7.1කින් පහත වැටී තිබෙනවා.\nඑමෙන්ම, මෙම වසරේදී දිවයිනට පැමිණෙන සංචාරකයන්ගේ සංඛ්‍යාව මිලියන 1.6 දක්වා සියයට 30කින් පමණ පහත වැටීමට ඉඩ ඇති බව රජයේ අදහසයි.\nකෙසේ නමුත් රටවල් කිහිපයක් මේ වන විට ශ්‍රී ලංකාව සඳහා නිකුත් කළ සංචාර අවදානම් නියෝග ලිහිල් කර ඇති අතර එම පියවරට එළඹුණු නවතම රට බ්‍රිතාන්‍යයයි.",
       "URL": "https://www.hirunews.lk/business/217897/සංචාරකයින්ගේ-පැමිණීම-මැයි-මාසයේදී-70කින්-පහළට",
       "Category": "Business",
       "Parent URL": "https://www.hirunews.lk/business/all-news.php?pageID=82"
}