{
       "Source": "hirunews",
       "Timestamp": "Sunday, 30 June 2019 - 19:01",
       "Headline": "යෝජිත රාජ්‍ය සේවක, විශ්‍රාමික වැටුප් වර්ධක සහ ත්‍රිවිධ හමුදා දීමනා හෙට සිට",
       "News Content": "යෝජිත රාජ්‍ය සේවක වැටුප් වැඩිවීම ඇතුලු දීමනා ඉහළ නැංවීම හෙට සිට ක්‍රියාත්මක බව මුදල් අමාත්‍යාංශය පවසනවා.\nඒ අනුව රාජ්‍ය සේවකයින්ගේ වැටුප්, ත්‍රිවිධ හමුදාවේ දීමනා, විශ්‍රාමිකයින්ගේ වැටුප් විෂමතා ඉවත්කිරීම එලෙස ක්‍රියාත්මක වනු ඇති.\nලක්ෂ 11 ක් පමණ වන රාජ්‍ය සේවකයින්ට රුපියල් 2500 ක අන්තර්කාලීන දීමනාවක්, ආරක්ෂක දීමනා ඉහළ නැංවීම, විශ්‍රාම වැටුප් විෂමතා ඉවත් කිරීම සහ විශේෂ හැකියාවන් සහිත පුද්ගලයින්ගේ දීමනා ඉහළ නැංවීම හෙට සිට සිදු කෙරෙනවා.\nමේ සඳහා රජය වෙන්කර ඇති සමස්ත මුදල රුපියල් මිලියන 40,000 කට ආසන්නයි.\nමෙහිදී 2015 දෙසැම්බර් 31 වන දිනට පෙර විශ්‍රාම ගිය ලක්ෂ 5 ක් පමණ වන සියලුම විශ්‍රාමිකයින්ට රුපියල් 2800 ක අවමයක සිට රුපියල් 20,000ක උපරිමයක් දක්වා විශ්‍රාම වැටුප් ඉහළ නැංවෙනු ඇති.\nඑමෙන්ම ත්‍රිවිධ හමුදාවේ නිලධාරීන්ට සහ සෙසු නිලයන්ට ගෙවනු ලබන දීමනා ඉහළ නැංවීමේ තවත් පියවරක් ද හෙට සිට ක්‍රියාත්මකයි.\nඒ අනුව නිලධාරීන්ගේ සලාක දීමනාව රුපියල් 23,231 දක්වා ද, සෙසු නිලයන්ගේ සලාක දීමනාව රුපියල් 19,350 දක්වාද ඉහළ නංවා තිබෙනවා.\nඑමෙන්ම යුද හමුදා සාමාජිකයින් වෙත ගෙවනු ලබන ගෙවල් කුලී දීමනාව ද හෙට සිට දෙගුණ කෙරෙනු ඇති.",
       "URL": "https://www.hirunews.lk/business/219403/යෝජිත-රාජ්‍ය-සේවක-විශ්‍රාමික-වැටුප්-වර්ධක-සහ-ත්‍රිවිධ-හමුදා-දීමනා-හෙට-සිට",
       "Category": "Business",
       "Parent URL": "https://www.hirunews.lk/business/all-news.php?pageID=79"
}