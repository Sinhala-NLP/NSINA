{
       "Source": "hirunews",
       "Timestamp": "Wednesday, 08 January 2020 - 15:45",
       "Headline": "මැදපෙරදිග උණුසුම හමුවේ කොටස් වෙළඳපොලත් පහළට",
       "News Content": "මැදපෙරදිග නොසන්සුන් තත්ත්වයත් සමඟ කොළඹ කොටස් වෙළඳපොල ගණුදෙනු පහත වැටී තිබෙනවා. සියලු කොටස් මිල දර්ශකය සියයට 2.11 කින් පහළ ගොස්, දිනය අවසානයේ සටහන් වුණේ 5898.84 ක් ලෙසයි.\nඑය ඒකක 127.25 ක අඩුවීමක්. එසේම එස් ඇන්ඞ් පී ශ්‍රී ලංකා ටුවෙන්ටි දර්ශකය ඒකක 58.58 කින් පහත වැටුණු අතර, එය සටහන් වුණේ 2799.41 ක් ලෙසයි. දිනය තුළ කොටස් මිලියන 50.4 ක් හුවමාරු වී තිබූ අතර, දෛනික පිරිවැටුම සටහන් වුණේ මිලියන 624.4 ක් ලෙසයි.\nමේ අතර ඉරාකයේ පිහිටි ඇමරිකානු හමුදා කඳවුරු කිහිපයකට එල්ල කළ ප්‍රහාරය ඇමරිකාවට එල්ල කළ කම්මුල් පහරක් බව ඉරානයේ අධ්‍යාත්මික නායක අයතුල්ලා අල් කුමේනි ප්‍රකාශ කළා.\nජාතිය අමතමින් ඔහු අවධාරණය කළේ ඇමරිකානු හමුදා භට කණ්ඩායම් වහාම කලාපයෙන් ඉවත් විය යුතු බවයි.\nමේ අතර ඇමරිකානු ඉලක්ක වෙත එල්ල කළ ප්‍රහාරවලින් ඇමරිකානු සෙබළුන් 80 දෙනෙකු ජීවිතක්ෂයට පත්ව ඇති බව ඉරාන රාජ්‍ය රූපවාහිණිය නිවේදනය කර තිබෙනවා.",
       "URL": "https://www.hirunews.lk/business/231845/මැදපෙරදිග-උණුසුම-හමුවේ-කොටස්-වෙළඳපොලත්-පහළට",
       "Category": "Business",
       "Parent URL": "https://www.hirunews.lk/business/all-news.php?pageID=58"
}