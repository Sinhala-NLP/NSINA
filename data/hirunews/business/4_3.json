{
       "Source": "hirunews",
       "Timestamp": "Thursday, 07 July 2022 - 9:25",
       "Headline": "මහබැංකුවේ ප්‍රතිපත්ති පොලී අනුපාතිකය යළි ඉහළට",
       "News Content": "ඉදිරි මාස කිහිපය තුල මෙරට උද්ධමනය සියයට 70 දක්වා ඉහළ යා හැකි බව මහබැංකු අධිපති අචාර්ය නන්දලාල් වීරසිංහ ප්‍රකාශ කළා.\nශ්‍රී ලංකා මහබැංකුවේ දැන් පැවැත්වෙන මාධ්‍ය හමුවකට එක්වෙමිනුයි ඔහු මේ බව කියා සිටියේ.\nනිත්‍ය තැන්පතු පොලී අනුපාතය ඉහළ නැංවීමට කටයුතු කරනු ලැබුවේ වැඩිපුර මුදල් ප්‍රමාණයක් බැංකු වෙත යොමුකර ගැනීමට බව ද මහබැංකු අධිපති අචාර්ය නන්දලාල් වීරසිංහ එහි දී කියා සිටියා.\nඑමෙන්ම, ණය පොලී ඉහළ දැමීමට ද තීරණය කර ගනු ලැබුවේ ජනතාව ණය ලබා ගැනීම අඩු කිරීමේ අරමුණින් බව ද මහබැංකු අධිපතිවරයා සඳහන් කළා.\nඑමෙන්ම, අවදානම් කණ්ඩායම් බේරා ගැනීම සඳහා ජාත්‍යන්තර මූල්‍ය අරමුදල සමග සාකච්ඡාවක නිරත වූ බවත්, සඳහන් කළ ඔහු උද්ධමනය වැඩි වුව හොත් එය සුළු හා මධ්‍ය පරිමාණ කර්මාන්තකරුවන්ට ගැටලුවක් වනු ඇති බව ද සඳහන් කළා.\nඑහිදී තවදුරටත් අදහස් දැක්වූ මහබැංකු අධිපතිවරයා කියා සිටියේ, ඒ අනුව අදාළ කර්මාන්තකරුවන් ආරක්ෂා කර ගැනීම සඳහා බැංකුවලට මේ වනවිට උපදෙස් මාලාවක් නිකුත් කර ඇති බවයි.\nමේ අතර, ජුනි මස අග වනවිට මහබැංකුව සතුව ඩොලර් බිලියන 1යි දශම 9ක සංචිතයක් පවතින බවත්, ඊට චීනයෙන් කොන්දේසි සහිත ලැබුණු ඩොලර් බිලියන 1යි දශම ක ණය පහසුකමක් ද ඇතුළත් බවයි මහබැංකු අධිපතිවරයා සඳහන් කළේ.\nමේ අතර මහ බැංකුවේ නිත්‍ය තැන්පතු පහසුකම් අනුපාතිකය සහ නිත්‍ය ණය පහසුකම් අනුපාතිකය පදනම් ඒකක 100 බැගින් ඉහල නංවා තිබෙනවා.\nඒ අනුව එය පිළිවෙලින් දැක්වෙන්නේ සියයට 14යි දශම 5ක් සහ සියයට 15යි දශම 5ක් ලෙසයි.\nඊයේ රැස්වූ මහ බැංකුවේ මුදල් මණ්ඩලය මෙම තීරණය ගෙන ඇති අතර ව්‍යවස්ථාපිත සංචිත අනුපාතිකය පවතින සියයට 4 මට්ටමේ ම පවත්වාගෙන යාමට ද තීරණය කර තිබෙනවා.",
       "URL": "https://www.hirunews.lk/business/309283/මහබැංකුවේ-ප්‍රතිපත්ති-පොලී-අනුපාතිකය-යළි-ඉහළට",
       "Category": "Business",
       "Parent URL": "https://www.hirunews.lk/business/all-news.php?pageID=4"
}