{
       "Source": "hirunews",
       "Timestamp": "Friday, 03 February 2017 - 13:14",
       "Headline": "හන්ජින් ෂිපිං බංකොලොත්",
       "News Content": "ලොව 7 වන විශාලතම නෞකා ප්‍රවාහන සමාගම වන දකුණු කොරියාවේ හන්ජින් ෂිපිං ආයතනය බංකොලොත්වී ඇති බව වාර්තා වනවා.\nසෝල් නුවර දිස්ත්‍රික් අධිකරණය ඊයේ (02) ප්‍රකාශ කළේ සති දෙකක අභියාචනා කාලසීමාවකින් පසුව පෙබරවාරි 17 වනදා එහි බංකොලොත්භාවය ප්‍රකාශයට පත් කරන බවයි.\nහන්ජින් ෂිපිං පසුගිය වසරේ අගෝස්තු මාසයේදී බංකොලොත්භාවය සඳහා අයදුම් කළේ එහි ණය ඇමරිකානු ඩොලර් බිලියන 5යි දශම 3යි 7ක් දක්වා ඉහළ යාමෙන් අනතුරුවයි.\nවසරකදී භාණ්ඩ ටොන් මිලියන සියයකට වැඩි ප්‍රමාණයක් ප්‍රවාහනය කළ නෞකා 60 කට වැඩි සංඛ්‍යාවක් හන්ජින් සමාගම සතුවූ අතර, ඒවා බොහෝමයක් මේ වනවිට ණය හිමියන් විසින් රඳවාගෙන ඇති බව සඳහන්.\nහන්ජින් සමාගම බංකොලොත්වීම නිසා රැකියා අහිමිවන සේවක සංඛ්‍යාව 3000කට අධිකයි.",
       "URL": "https://www.hirunews.lk/business/153581/හන්ජින්-ෂිපිං-බංකොලොත්",
       "Category": "Business",
       "Parent URL": "https://www.hirunews.lk/business/all-news.php?pageID=168"
}