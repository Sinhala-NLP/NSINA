{
       "Source": "hirunews",
       "Timestamp": "Sunday, 15 October 2017 - 14:00",
       "Headline": "කළු ගඟ සංවර්ධන ව්‍යාපෘතියට ඩොලර් මිලියන 18 ක්",
       "News Content": "ජාත්‍යන්තර සංවර්ධනය සඳහා වන ඔපෙක් අරමුදල මගින් කළු ගඟ සංවර්ධන ව්‍යාපෘතිය සඳහා ඇමරිකානු ඩොලර් මිලියන 18 ක අමතර ණය මුදලක් පිරිනමා තිබෙනවා.\nකළු ගඟ සංවර්ධන ව්‍යාපෘතිය ක්‍රියාත්මක වන්නේ සංවර්ධනය සඳහා වන සෞදි අරමුදළ, අරාබි ආර්ථික සංවර්ධනය සඳහා වන කුවේට් අරමුදල සහ ජාත්‍යන්තර සංවර්ධනය සඳහා වන ඔපෙක් අරමුදලේ සහයෙන්.\nකළුගඟ සංවර්ධන ව්‍යාපෘතිය තුළින් ඝන මීටර මිලියන 265 ක ජලාශයක් ඉදි කෙරෙන අතර ඉන් ඝන ලීටර මිලියන 100 ක් වාර්ෂිකව මොරගහකන්ද ජලාශය වෙත හැරවීමට කටයුතු කරනු ඇති.\nමෙම ව්‍යාපෘතිය යටතේ කළු ගඟ ද්‍රෝණියේ හෙක්ටයාර 3000 ක නව වාරි ප්‍රදේශයක් සංවර්ධනය කිරීමට අපේක්ෂිතයි.\nඇමරිකානු ඩොලර් මිලියන 18ක අතිරේක ණය මුදලට අදාළ ගිවිසුම වොෂින්ටනයේදී පසුගිය 13 වනදා අත්සන් තැබුණු බව මුදල් හා ජනමාධ්‍ය අමාත්‍යාංශය නිවේදනයක් නිකුත් කරමින් සඳහන් කළා.",
       "URL": "https://www.hirunews.lk/business/173550/කළු-ගඟ-සංවර්ධන-ව්‍යාපෘතියට-ඩොලර්-මිලියන-18-ක්",
       "Category": "Business",
       "Parent URL": "https://www.hirunews.lk/business/all-news.php?pageID=144"
}