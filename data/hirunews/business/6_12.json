{
       "Source": "hirunews",
       "Timestamp": "Tuesday, 18 January 2022 - 7:36",
       "Headline": "මහබැංකුව ඩොලර් මිලියන 500ක ස්වෛරීත්ව බැදුම්කර පියවයි",
       "News Content": "ඇමරිකානු ඩොලර් මිලියන 500ක ජාත්‍යන්තර ස්වෛරීත්ව බැඳුම්කරය අද දිනයට කල් පිරෙනවා.\nමහබැංකු අධිපති අජිත් නිවාඩ් කබ්රාල් ප්‍රකාශ කළේ, එම ස්වෛරීත්ව බැඳුම්කර පියවීමට අවශ්‍ය විදේශ විනිමය ඒ සඳහා යොමු කිරීමට මහ බැංකුව පියවර ගෙන ඇති බවයි.\nඑමෙන්ම, අද දිනයේ දී සියල්ලන් වෙත එම මුදල් නියමිත කාලයට ලැබෙනු ඇති බව ද මහබැංකු අධිපතිවරයා සදහන් කළා.\nඅද කල් පිරෙන ඇමරිකානු ඩොලර් මිලියන 500ක ජාත්‍යන්තර ස්වෛරීත්ව බැඳුම්කරවලින් ඩොලර් මිලියන 117ක් පමණ වන බැදුම්කර මිල දී ගෙන ඇත්තේ මෙරට වාණිජ බැංකු ඇතුළු ශ්‍රී ලාංකිකයන් විසින්.\nබැඳුම්කරවල මිල පහත වැටීම හේතුවෙන් බැංකු වැඩි වශයෙන් මෙලෙස ඒවා මිල දී ගැනීමට කටයුතු කළ අතර, පසුව මහබැංකුව විසින් එලෙස ඔවුන් තවදුරටත් බැදුම්කර මිල දී ගැනීම වළක්වාලනු ලැබුවා.\nමේ වසර තුළ ශ්‍රී ලංකාව ඇමරිකානු ඩොලර් බිලියන 1.5ක් වටිනා ජාත්‍යන්තර ස්වෛරීත්ව බැඳුම්කර පියවිය යුතු වනවා.\nඉන් ඩොලර් බිලියනයක් වටිනා බැදුම්කර මේ වසරේ ජුලි මාසයේ දී කල් පිරීමට නියමිත යි.",
       "URL": "https://www.hirunews.lk/business/294294/මහබැංකුව-ඩොලර්-මිලියන-500ක-ස්වෛරීත්ව-බැදුම්කර-පියවයි",
       "Category": "Business",
       "Parent URL": "https://www.hirunews.lk/business/all-news.php?pageID=6"
}