{
       "Source": "hirunews",
       "Timestamp": "Saturday, 14 December 2013 - 8:28",
       "Headline": "රන් ගැන සොයන පර්යේෂණ කාර්යාලයක් ගාල්ලට.",
       "News Content": "රන් භාණ්ඩවල අගය මැන බැලීමේ ප්‍රාදේශීය පර්යේෂණ මධ්‍යස්ථාන ආරම්භ කිරීමට ජාතික මැණික් හා ස්වර්ණාභරණ අධිකාරිය තීරණය කර තිබෙනවා. ඒ අනුව ලබන වසරේ මුල පළමු ප්‍රාදේශීය මධ්‍යස්ථානය ගාල්ලේ දී ආරම්භ කිරීමට නියමිතයි. රන් භාණ්ඩ මිලදී ගැනීමේ දී පාරිභෝගිකයන්ට මුහුණපෑමට සිදුවන දුෂ්කරතා අවම කිරීම සඳහා රන් භාණ්ඩවල වටිනාකම සහ ඒවායේ අන්තර්ගත රන් අගය පිළිබදව පාරිභෝගිකයන් දැනුවත් කිරීම මෙහි ප්‍රධාන අරමුණයි.\nදැනට රන් භාණ්ඩවල අගය මැන බැලීමේ පර්යේෂණ මධ්‍යස්ථානයක් ඉදිකර ඇත්තේ කොළඹ දිස්ත්‍රික්කයේ පමණක් වන අතර ඉදිරියේ දී ප්‍රාදේශීය මට්ටමින් දිවයින පුරා නගරවල එම පර්යේෂණ මධ්‍යස්ථාන ඇරඹීමටයි එම අධිකාරිය සැලසුම් කර තිබෙන්නේ.",
       "URL": "https://www.hirunews.lk/business/73390/රන්-ගැන-සොයන-පර්යේෂණ-කාර්යාලයක්-ගාල්ලට",
       "Category": "Business",
       "Parent URL": "https://www.hirunews.lk/business/all-news.php?pageID=265"
}