{
       "Source": "hirunews",
       "Timestamp": "Thursday, 20 August 2020 - 13:07",
       "Headline": "ක්‍රෙඩිට් කාඞ්, උකස් ණය පොලී පහලට",
       "News Content": "ණය පත් මත අයකරනු ලබන උපරිම පොලී අනුපාතය සහ උකස් පහසුකම් මත අය කරනු ලබන පොලී අනුපාත මහබැංකුව විසින් පහත දමා තිබෙනවා.\nඊයේ රැස්වූ මුදල් මණ්ඩලය විසින් මෙම තීරණය ගෙන ඇති අතර, ඒ අනුව සියයට 28ක්ව පැවති ණය පත් මත අය කරනු ලබන උපරිම පොලී අනුපාතය පහත දමා ඇත්තේ සියයට 18ක් දක්වායි.\nසියයට 12ක්ව පැවති උකස් පහසුකම් මත වන උපරිම පොලී අනුපාතය සියයට 10 දක්වා අඩු කර තිබෙනවා.\nඑසේම පෙර ගිවිස ගෙන ඇති තාවකාලික බැංකු අයිරා මත පනවා තිබූ උපරිම පොලී අනුපාතය සියයට 24 සිට සියයට 16 දක්වා අඩු කර ඇති බවයි මහබැංකුව සඳහන් කළේ.\nමේ අතර, ස්ථාවර තැන්පතු පහසුකම් අනුපාතය සහ ස්ථාවර ණය දීමේ පහසුකම් අනුපාතය නොවෙනස්ව පවත්වාගෙන යාමට ද මුදල් මණ්ඩලය තීරණය කර තිබෙනවා.\nඒ අනුව පිළිවෙලින් සියයට 4.5 සහ සියයට 5.5 මට්ටමේ මෙම අනුපාත පවතිනු ඇති.",
       "URL": "https://www.hirunews.lk/business/248240/ක්‍රෙඩිට්-කාඞ්-උකස්-ණය-පොලී-පහලට",
       "Category": "Business",
       "Parent URL": "https://www.hirunews.lk/business/all-news.php?pageID=40"
}