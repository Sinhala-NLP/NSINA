{
       "Source": "hirunews",
       "Timestamp": "Friday, 04 October 2013 - 19:36",
       "Headline": "වැඩි ඊයම් සහිත තීන්ත සොයා මෙහෙයුම්.",
       "News Content": "තීන්ත වර්ගවල ශ්‍රී ලංකා ප්‍රමිති ආයතනය මගින් නියම කරන ලද ඊයම් ප්‍රමාණයට වඩා වැඩි ඊයම් ප්‍රමාණයක් අන්තර්ගතවීම සම්බන්ධයෙන් ලැබුණු පැමිණිලි පිළිබද පාරිභෝගික අධිකාරිය අද (04) සිට පරීක්ෂණ ආරම්භ කළා. ඒ අනුව තීන්ත වර්ගවල සාම්පල ලබාගෙන ඒවායේ ඊයම් ප්‍රතිශතය පිළිබදව කඩිනමින් සොයා බැලෙනු ඇති. උපරිම ප්‍රමාණයට වඩා වැඩි ඊයම් අඩංගු තීන්ත නිෂ්පාදනය කරන සහ ආනයනය කරන ආයතනවලට එරෙහිව දැඩි පියවර ගන්නා බව ද පාරිභෝගික අධිකාරිය ප්‍රකාශ කළා. අධික ඊයම් අඩංගු තීන්ත මගින් දරුවන්ගේ සෞඛ්‍යයට හානි සිදුවීම නිසා 2011 වසරේ අති විශේෂ ගැසට් පත්‍රයක් මගින් තීන්තවල අඩංගු විය හැකි උපරිම ඊයම් ප්‍රමාණය ප්‍රකාශයට පත් කෙරුණා.",
       "URL": "https://www.hirunews.lk/business/68651/වැඩි-ඊයම්-සහිත-තීන්ත-සොයා-මෙහෙයුම්",
       "Category": "Business",
       "Parent URL": "https://www.hirunews.lk/business/all-news.php?pageID=276"
}