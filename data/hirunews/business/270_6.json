{
       "Source": "hirunews",
       "Timestamp": "Tuesday, 12 November 2013 - 13:22",
       "Headline": "යල ගැන නොසිතා ජලය මුදා හරින්න. - වාරි ඇමති.",
       "News Content": "බලාපොරොත්තු වූ පරිදි වර්ෂාව නොලැබීම නිසා උද්ගත වී ඇති අර්බුදයට පිළියමක් ලෙස ඉදිරි යල කන්නය පිළිබද නොසලකා ගොවි බිම්වලට අවශ්‍ය ජලය නොඅඩුව ලබාදෙන ලෙස වාරිමාර්ග හා ජල කළමනාකරණ අමාත්‍ය නිමල් සිරිපාල ද සිල්වා දැනුම් දී තිබෙනවා. වාරිමාර්ග අමාත්‍යාංශයේ ඊයේ (11) පැවැති විශේෂ සාකච්ඡාවදී අමාත්‍යවරයා මේ සම්බන්ධයෙන් වාරිමාර්ග සහ මහවැලි බලධාරීන්ට උපදෙස් ලබාදී ඇත්තේ.\nපසුගිය ජල පාලන කමිටුවේදී ගත් තීරණයකට අනුව ගොවීන් වෙත ජලය නිකුත් කර අපේක්ෂිත වැසි නොලැබීම නිසා පසුව හදිසියේම ජලාශවලින් ජලය නිකුත් කිරීම අත්හිටවනු ලැබුවා. මේ නිසා අනුරාධපුර, පොළොන්නරුව සහ ත්‍රිකුණාමලය යන දිස්ත්‍රික්වල ගොවි ජනතාව ගැටළු රැසකට මුහුණ දුන් අතර ඒ සම්බන්ධයෙනුයි ඊයේ මෙම සාකච්ඡාව පවත්වනු ලැබුවේ.\nමෙහිදී ගොවි සංවිධාන නියෝජිතයන් පෙන්වා දුන්නේ 2013 මහ කන්නය සඳහා ජල පාලන කමිටුවේ එළඹි තීරණවලට අනුව මේ වන විට කුඹුරු සකස් කිරීමේ කටයුතු සියයට 70ක් පමණ අවසන් වී ඇති බවයි. එබැවින් එක්වරම ජලය නිකුත් කිරීම නතර කිරීම නිසා තමන් අපහසුතා රැසකට මුහුණ දුන් බව ද ඔවුන් පෙන්වා දුන්නා. මෙම තත්ත්වය දිගටම පැවතිය හොත් සහල් නිෂ්පාදයට එය ඍජුවම බලපානු ඇති බවයි මෙම ගොවීන්ගේ මතය වී ඇත්තේ.\nමේ දිනවල අපේක්ෂිත වැසි නොලැබුණහොත් දැනට ජලාශවල ඇති ජල ප්‍රමාණය නිකුත් කළ විට ඉදිරි යල කන්නය සඳහා සහ මෙම කන්නයේ ඉදිරි කාලය සදහා විශාල අවධානමක් පැන නගින බව මහවැලි සහ වාරිමාර්ග නිලධාරීන් මෙම සාකච්ඡාවේදී පෙන්වා දී තිබෙනවා. එම අවධානය හා වගකීම භාර ගැනීමට තමන් සූදානම් බවයි මෙහිදී ගොවි සංවිධාන නියෝජිතයන් පෙන්වා දුන්නේ.",
       "URL": "https://www.hirunews.lk/business/71219/යල-ගැන-නොසිතා-ජලය-මුදා-හරින්න-වාරි-ඇමති",
       "Category": "Business",
       "Parent URL": "https://www.hirunews.lk/business/all-news.php?pageID=270"
}