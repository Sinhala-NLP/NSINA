{
       "Source": "hirunews",
       "Timestamp": "Monday, 19 January 2015 - 14:05",
       "Headline": "Update: ලක් සතොසේ බදාදා සිට මත්පැන් නැහැ.",
       "News Content": "ලක් සතොස තුළ ලබන බදාදා සිට මත්පැන් අලෙවිය තහනම් බව ආහාර සුරක්ෂිත පිළිබඳ අමාත්‍ය ගාමිණී ජයවික්‍රම පවසනවා. සිය ධුරයේ රාජකාරි කටයුතු ආරම්භ කිරීමෙන් අනතුරුව අමාත්‍යවරයා අද (19) පෙරවරුවේ කොළඹ කොටුවේ පිහිටි ලක් සතොස ගොඩනැගිල්ල වෙත පැමිණි අවස්ථාවේදී මේ බව ප්‍රකාශ කළා. අමාත්‍යවරයා මෙම තීරණය ගෙන ඇත්තේ රජයේ ආයතන හරහා ශරීරයට විෂ සහිත ද්‍රව්‍ය අලෙවි කිරීම සුදුසු නොවන බව පවසමින්. ලක් සතොස තුළ සිදුකළ වංචා දූෂණ සම්බන්ධයෙන් ඉදිරියේදී හෙළි කිරීමට සහ ඒ පිළිබඳව දැඩි ලෙස කටයුතු කරන බව ද ඔහු මෙහිදී වැඩිදුරටත් අදහස් දක්වමින් කියා සිටියේ.\nUpdate: Monday, 19 January 2015 - 07:50 PM\n--------------------------------\nසතොසේ මත්පැන් විකිණීම තහනම්.\nලක් සතොස ආයතනය තුළ මත්පැන් අලෙවි කිරීම තහනම් කිරීමට ආහාර සුරක්ෂිතතා පිලිබඳ අමාත්‍ය ගාමිණී ජයවික්‍රම පෙරේරා මහතා තීරණය කර තිබෙනවා. ලබන බදාදා සිට මෙය ක්‍රියාත්මක වන බව අමාත්‍ය ගාමිණී ජයවික්‍රම පෙරේරා මහතා අද ඔහුගේ අමාත්‍යංශයේ පැවති මාධ්‍ය හමුවේදී ප්‍රකාශ කළේය.",
       "URL": "https://www.hirunews.lk/business/101539/update-ලක්-සතොසේ-බදාදා-සිට-මත්පැන්-නැහැ",
       "Category": "Business",
       "Parent URL": "https://www.hirunews.lk/business/all-news.php?pageID=260"
}