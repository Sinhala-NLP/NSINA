{
       "Source": "hirunews",
       "Timestamp": "Friday, 22 April 2016 - 15:07",
       "Headline": "මහජන බැංකුව 2015 වසරේ හොඳම බැංකුව ලෙස සම්මාන ලබයි",
       "News Content": "‘The European’ සගරාව විසින් සංවිධාන කරනු ලබන ලෝක බැංකු සහ මුල්‍ය සම්මාන උළෙලේදී 2015 වසරේ හොඳම බැංකුවට හිමි සම්මානය මහජන බැංකුවට හිමිවී තිබෙනවා.\n‘The European’ සගරාව ලොව ප්‍රකට මුල්‍යමය සහ ව්‍යාපාරික කටයුතු පිළිබඳ සගරාවක් ලෙසටයි සැලකෙන්නේ.\nගෝලීය මුල්‍ය ආයතන විසින් ජාත්‍යන්තර වශයෙන් පිළිගත් මෙම සම්මාන උළෙලේදී විනිසුරු මඩුල්ල ලෙසට කටයුතු කරනු ලැබුවේ ව්‍යාපාරික ක්ෂේත්‍රයේ පුලුල් අත්දැකීම් සහිත පිරිසක්.\nරුපියල් ටි‍්‍රලියනයකට අධික වත්කම් සහිත ශ්‍රී ලංකාවේ දෙවන විශාලතම බැංකුව වන මහජන බැංකුවට වසරේ හොඳම බැංකුවට හිමි සම්මානය ලැබිමත් සමග දේශීයව එහි ස්ථාවරත්ව තවදුරටත් තහවුරු වී තිබෙනවා.\nදිවයින පුරා ශාඛා 740 කට වැඩි සංඛ්‍යාවක් සහිත මහජන බැංකුවේ ස්වයංක්‍රීය ටෙලර් යන්ත්‍ර සංඛ්‍යාව 3000 කට අධිකයි.\n‘The European’ සගරාව මගින් වසරේ හොඳම බැංකුව ලෙස සම්මානයට පාත්‍ර වීමත් සමග ශ්‍රී ලංකාවේ ප්‍රමුඛතම බැංකුව බවට පත්වීම තවදුරටත් මනාව සනාථ වන බවයි මහජන බැංකුව පෙන්වා දෙන්නේ.",
       "URL": "https://www.hirunews.lk/business/131468/මහජන-බැංකුව-2015-වසරේ-හොඳම-ලෙස-සම්මාන-ලබයි",
       "Category": "Business",
       "Parent URL": "https://www.hirunews.lk/business/all-news.php?pageID=199"
}