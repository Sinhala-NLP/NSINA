{
       "Source": "hirunews",
       "Timestamp": "Sunday, 10 November 2013 - 13:30",
       "Headline": "සපුගස්කන්ද පිරිපහදුව වැසේ. තෙල් නැවක් අතරමග.",
       "News Content": "බොරතෙල් නෞකා නියමිත දිනට නොපැමිණීම හේතුවෙන් සපුගස්කන්ද පිරිපහදුව තාවකාලිකව වසා දැමීමට පියවර ගත් බව ලංකා ඛනිජ තෙල් නීතිගත සංස්ථාව පවසනවා. පසුගිය 8 වැනිදා රාත්‍රියේ සිට එම පිරිපහදුව වසා දැමීමට කටයුතු කළ බවයි එම සංස්ථාව ප්‍රකාශ කළේ.\nකෙසේ වෙතත් මේ හේතුවෙන් දෛනිකව රුපියල් කෝටි 7 ක පමණ පාඩුවක් සිදුවන බවයි ඛනිජ තෙල් සංස්ථාවේ ජාතික සේවක සංගමයේ ලේකම් ආනන්ද පාලිත හිරු ප්‍රවෘත්ති අංශයට කියා සිටියේ.\nඑහෙත් ඛනිජ තෙල් සංස්ථාවේ ජාතික සේවක සංගමය ප්‍රකාශ කරන ආකාරයට පිරිපහදුව වසා දැමීමෙන් විශාල පාඩුවක් සිදු නොවන බවයි ඛනිජ තෙල් නීතිගත සංස්ථාවේ සභාපති එස්. අමරසේකර කියා සිටියේ.\nඑමෙන්ම අබුඩාබි රාජ්‍යයේ තෙල් නෞකාවක් ලබන අඟහරුවාදා මෙරටට පැමිණිමට නියමිත බවද ඛනිජ තෙල් නීතිගත සංස්ථාවේ සභාපති එස්. අමරසේකර තවදුරටත් ප්‍රකාශ කළා.",
       "URL": "https://www.hirunews.lk/business/71093/සපුගස්කන්ද-පිරිපහදුව-වැසේ-තෙල්-නැවක්-අතරමග",
       "Category": "Business",
       "Parent URL": "https://www.hirunews.lk/business/all-news.php?pageID=270"
}