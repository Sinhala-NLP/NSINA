{
       "Source": "hirunews",
       "Timestamp": "Sunday, 01 February 2015 - 9:08",
       "Headline": "එළවළු මිල ගණන් පහළට",
       "News Content": "දඹුල්ල ආර්ථික මධ්‍යස්ථානයට යාපනය ප්‍රදේශයේ සිට එළවළු තොග ලැබීමත් සමඟ එළවළු මිල ගණන් පහළ ගොස් තිබෙනවා. වෙළෙන්දන් පවසන්නේ මේ හේතුවෙන් පාරිභෝගිකයන්ට අඩු මිලට එළවළු ලබාදීමට හැකියාවක් පවතින බවයි. පසුගිය කාලයේ පැවති අයහපත් කාලගුණික තත්ත්වය හේතුවෙන් පහත රට මෙන්ම උඩරට එළවළු මිල ගණන්ද පැවතියේ ඉහළ අගයකයි. කෙසේ වෙතත්, මේ දිනවල දඹුල්ල ආර්ථික මධ්‍යස්ථානයට යාපනය ඇතුළු උතුරු පළාතෙන් එළවළු විශාල වශයෙන් ලැබෙමින් පවතිනවා. පසුගිය දිනවල යාපනයෙන් නෙළා ගන්නා එළවළු අස්වැන්නට නිසි මිලක් නොලැබීම හේතුවෙන් තමන් එළවළු තොග දඹුල්ල ආර්ථික මධ්‍යස්ථානයට ගෙන ඒමට තීරණය කළ බව යාපනය වෙළඳුන් පවසනවා.\nබීට් රූට්, ගෝවා, වම්බටු ආදී එළවළු යාපනය ප්‍රදේශයෙන් ආර්ථික මධ්‍යස්ථානයට ලැබීම හේතුවෙන් ඒවායෙහි මිල සීඝ්‍ර ලෙස පහළ බැස්මක් දැක ගැනීමට හැකි වූ බවයි හිරු ප්‍රාදේශීය මාධ්‍යවේදීන් සඳහන් කළේ. රටේ එළවළු පරිභෝජනයෙන් 70% ක් පමණ සපුරන්නේ දඹුල්ල ආර්ථික මධ්‍යස්ථානය තුළින් වන අතර, මිල පහළ යාමත් සමඟ සමස්ත ජනතාවටම එළවළු අඩු මිලට ලබාදීමේ හැකියාව ඇති බව වෙළඳුන් පෙන්වා දෙනවා.",
       "URL": "https://www.hirunews.lk/business/102448/එළවළු-මිල-ගණන්-පහළට",
       "Category": "Business",
       "Parent URL": "https://www.hirunews.lk/business/all-news.php?pageID=259"
}