{
       "Source": "hirunews",
       "Timestamp": "Saturday, 17 April 2021 - 8:44",
       "Headline": "විදේශ මුදල් ණයට ගැනීමේ සීමාව ඉහළට",
       "News Content": "බලපත්‍රලාභී මූල්‍ය සමාගම් විසින් විදේශ මුදල් ණයට ගැනීමේ සීමාව මහ බැංකුව මගින් ඉහළ නංවා තිබෙනවා. මීට පෙර මහ බැංකු මූල්‍ය මණ්ඩලය මගින් ඒ සඳහා නියාමන රාමුවක් හඳුන්වාදුන් අතර, එහිදී මූල්‍ය සමාගම්වලට විදේශීය ණය ලෙස ලබාගත හැකිවූයේ මුළු වත්කම්වලින් සියයට 10 ක ප්‍රමාණයක්.\nකෙසේ නමුත් බලපත්‍රලාභී මූල්‍ය සමාගම් තම ව්‍යාපාර කටයුතු සඳහා සාපේක්ෂව අඩු වියදමකින් විදේශ ණය ලබාගෙන තිබීම සහ ඔවුන්ගේ ණය ආපසු ගෙවීමේ වාර්තා සතුටුදායක වීම මෙන්ම වත්මන් වෙළඳපොල තත්වයන් සැළකිල්ලට ගෙන එම නියාමනයන් සංශෝධනය කර තිබෙනවා.\nඒ අනුව සමාගමේ සමස්ත ක්‍රියාකාරීත්වය මත පදනම්ව අදියර තුනක් යටතේ සමාගමේ මුළු වත්කම්වලින් සියයට විස්සක් දක්වා විදේශ මුදල් ණයට ගැනීමට බලපත්‍රලාභී මූල්‍ය සමාගම්වලට අවසර හිමිවනවා.\nඑහිදී සියයට 10 ඉක්මවන ණය ගැනීම් සඳහා මහ බැංකුවේ පුර්ණ අනුමැතිය අවශ්‍ය වන අතර, විදේශ මුදල් ණයට ගැනීමේ කාලය වසර දෙකක් හෝ ඊට වඩා වැඩිවිය යුතුයි.",
       "URL": "https://www.hirunews.lk/268666/විදේශ-මුදල්-ණයට-ගැනීමේ-සීමාව-ඉහළට",
       "Category": "Business",
       "Parent URL": "https://www.hirunews.lk/business/all-news.php?pageID=20"
}