{
       "Source": "hirunews",
       "Timestamp": "Saturday, 23 February 2013 - 13:14",
       "Headline": "සුළු අපනයන බෝග වගාව ව්‍යාප්ත කෙරේ.",
       "News Content": "2013 වසර අවසාන වීමට පෙර හෙක්ටයාර 3190 ක සුළු අපනයන බෝග වගාකිරීමට පියවර ගන්නා බව අපනයන කෘෂිකර්ම දෙපාර්තමේන්තුව පවසනවා. එහි අධ්‍යක්‍ෂ ජනරාල් ඩබ්.ඞී.එල්. ගුණරත්න ප්‍රකාශ කලේ මෙම ව්‍යාපෘතිය යටතේ කුරුඳු, කෝපි සහ ගම්මිරිස් වගාකිරීමට අපේක්ෂා කරන බවයි. මෙහිදී ඉඩම් හෙක්ටයාර 1000ක කුරුදුවගාවත්, හෙක්ටයාර 770 ක ගම්මිරිස් වගාව සහ හෙක්යාර 420 ක් කෝපිවගාව සිදුකිරීමට නියමිතයි.\nමීට අමතරව දැනට පවතින වගාවන්හි අස්වැන්න වැඩිකරගැනීම සඳහා ඵලදායිතා ප්‍රවර්ධන වැඩසටහනක් ක්‍රියාත්මක කිරීමට කටයුතු යොදා තිබෙනවා. නවීන කෘෂිකාර්මික ප්‍රතිපත්ති හඳුන්වා දෙමින් කුරුදු, කෝපි, ගම්මිරිස්, කොකෝවා, එනසාල්, සාදික්කා සහ කරාබු නැටි යන සුළු අපනයන බෝගවල ඵලදායීතාව ඉහල නංවාගැනීම ඒ යටතේ සිදුකෙරෙනු ඇති. වසර අවසානය වනවිට මෙටි‍්‍රක් ටොන් 40 000 ක් ඉක්මවූ සුළු අපනයන බෝග ප්‍රමාණයක් අපනයනය කිරීමට අපේක්ෂා කරන බවයි අධ්‍යක්‍ෂ ජනරාල්වරයා වැඩි දුරටත් සඳහන් කළේ.",
       "URL": "https://www.hirunews.lk/business/53965/සුළු-අපනයන-බෝග-වගාව-ව්‍යාප්ත-කෙරේ",
       "Category": "Business",
       "Parent URL": "https://www.hirunews.lk/business/all-news.php?pageID=309"
}