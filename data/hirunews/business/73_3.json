{
       "Source": "hirunews",
       "Timestamp": "Saturday, 24 August 2019 - 12:58",
       "Headline": "රුපියලේ අගය කැපී පෙනෙන ලෙස පහත බසී",
       "News Content": "ශ්‍රී ලංකා මහබැංකුව විසින් පොලී අනුපාත කපා හැරීමට පියවර ගැනීමත් සමඟ ඇමරිකානු ඩොලරයට සාපේක්ෂව රුපියලේ අගය කැපී පෙනෙන ලෙස පහත වැටීමක් ඊයේ දක්නට ලැබුණා.\nමහබැංකුව නිකුත් කළ විනිමය අනුපාතිකවලට අනුව ඩොලරයක විකුණුම් මිල ඊයේ සටහන් වූයේ රුපියල් 181යි ශත 24ක් ලෙසයි.\nශ්‍රී ලංකා මහබැංකු මූල්‍ය මණ්ඩලය ප්‍රතිපත්ති පොලී අනුපාත පදනම් ඒකක 50කින් කපා හැරීමටයි පියවර ගත්තේ.\nඒ අනුව ස්ථාවර තැන්පතු පහසුකම් අනුපාතය සියයට 7ක් දක්වා පහත වැටුණු අතර, ස්ථාවර නිකුතු පහසුකම් අනුපාතය සියයට 8ක් දක්වා පහත හෙලනු ලැබුවා.\nමහබැංකුව මාස 4ක කාලයක් තුළ මෙලෙස දෙවන වරටත් පොලී අනුපාත කපා හරිනු ලැබූයේ ආර්ථික ක්‍රියාකාරකම් සක්‍රිය කිරීමේ අරමුණින්.\nරුපියලේ අගය ක්‍රමයෙන් අවප්‍රමාණ වුවද මේ වසර තුළ එහි අගය සියයට 1.8කින් වර්ධනය වී තිබෙනවා.",
       "URL": "https://www.hirunews.lk/business/222863/රුපියලේ-අගය-කැපී-පෙනෙන-ලෙස-පහත-බසී",
       "Category": "Business",
       "Parent URL": "https://www.hirunews.lk/business/all-news.php?pageID=73"
}