{
       "Source": "hirunews",
       "Timestamp": "Thursday, 25 June 2015 - 19:24",
       "Headline": "ක්ෂණික නූඩ්ල්ස් ගැන රජයෙන් ප්‍රකාශයක්",
       "News Content": "ශ්‍රී ලංකාවට ක්ෂණික නූඞ්ල්ස් ඉන්දියාවෙන් හෝ වෙනත් රටවලින් ආනයනය නොකරන බවත් ‘‘මොනෝ සෝඩියම් ග්ලූටමේට්’’ නම් රසායනික ද්‍රව්‍ය හැර නූඞ්ල්ස් නිෂ්පාදනය සඳහා සියලූම අමුද්‍රව්‍ය ශ්‍රී ලංකාවෙම නිෂ්පාදනය කරන බවත් අනාවරණ වී තිබෙනවා. සෞඛ්‍ය අධ්‍යක්ෂ ජනරාල්වරයාගේ ප්‍රධානත්වයෙන් ඊයේ පැවති විශේෂ ආහාර උපදේශක කමිටු රැස්වීමේදී මේ පිළිබඳව අනාවරණ වූ බවයි රජයේ ප්‍රවෘත්ති දෙපාර්තමේන්තුව සඳහන් කළේ.\nඉන්දියාවේ ක්ෂණික නූඞ්ල්ස්වල අධික ප්‍රමාණයෙන් ඊයම් අඩංගුවීම පිළිබඳ අනාවරණය වීමත් සමඟම පාරිභෝගික ආරක්ෂණ අධිකාරිය, ශ්‍රී ලංකා ප්‍රමිති ආයතනය ඇතුළු ආයතන කිහිපයක් සමඟ සාකච්ඡා කිරීම සඳහා මෙම විශේෂ කමිටුව ඊයේ රැස්වී තිබෙනවා. එහිදී තවදුරටත් අනාවරණ වී ඇත්තේ විවිධ රටවල මෙවැනි ආහාර සඳහා අඩංගුවිය හැකි බවට නිර්දේශ කර ඇති ඊයම් ප්‍රමාණය හා සංසන්දනය කිරීමේදී මෙරට එම ආහාර ඛාණ්ඩවල ඇති ඊයම් ප්‍රමාණය අඩු බවයි. කෙසේ වුවත් විශේෂ ආහාර උපදේශක කමිටුව තීරණය කර ඇත්තේ ශ්‍රී ලංකාවට ආනයනය කරන ලද සියලූම නූඞ්ල්ස් වර්ග රට තුළට ඇතුළුවීමට පෙර ඊයම්, රසදිය, ආසනික් සහ කැඞ්මියම් යන බැරලෝහ පරීක්ෂාවට ලක් කිරීමටයි. එමෙන්ම, වෙළඳපොලේ ඇති සියලූම ක්ෂණික නූඞ්ල්ස් ඛාණ්ඩවලින් සාම්පල් ලබාගෙන ඊයම් ප්‍රමාණය නිශ්චය කිරීම සඳහා පරීක්ෂාවට ලක් කිරීමට ද තීරණය කර තිබෙනවා.",
       "URL": "https://www.hirunews.lk/business/112107/ක්ෂණික-නූඩ්ල්ස්-ගැන-රජයෙන්-ප්‍රකාශයක්",
       "Category": "Business",
       "Parent URL": "https://www.hirunews.lk/business/all-news.php?pageID=235"
}