{
       "Source": "hirunews",
       "Timestamp": "Thursday, 08 October 2015 - 19:33",
       "Headline": "කොළඹ නව දුම්රිය ව්‍යාපෘතියක්",
       "News Content": "කොළඹ නගර මධ්‍යයේ තදාසන්න ප්‍රදේශ හා යා කෙරෙන ශ්‍රී ලංකාවේ ප්‍රථම නාගරික දුම්රිය ව්‍යාපෘතිය සඳහා ජාත්‍යන්තර වශයෙන් ටෙන්ඩර් කැඳවීමට ආයෝජන මණ්ඩලය තීරණය කර තිබෙනවා. වසර 2019 වනවිට එම ව්‍යාපෘතිය ක්‍රියාවට නැංවීමට අදහස් කරන බවයි ආයෝජන මණ්ඩල සභාපති උපුල් ජයසූරිය ජපානයේ නිකේ ආර්ථික ප්‍රවෘත්ති සේවාව වෙත සඳහන් කර ඇත්තේ. ව්‍යාපෘතිය සම්බන්ධයෙන් ශක්‍යතා අධ්‍යයනයක් සිදුකරන ලෙස ඔහු ජපාන ජාත්‍යන්තර සහයෝගීතා සංවිධානයෙන්ද ඉල්ලීමක් කර තිබෙනවා. ඩොලර් බිලියන 2 යි දශම 5 ක් පමණ වැය වන ව්‍යාපෘතිය සඳහා ජපාන සමාගම්ද උනන්දුවක් දක්වනු ඇති බවයි ආයෝජන මණ්ඩල සභාපතිවරයා පෙන්වා දී ඇත්තේ.",
       "URL": "https://www.hirunews.lk/business/118096/කොළඹ-නව-දුම්රිය-ව්‍යාපෘතියක්",
       "Category": "Business",
       "Parent URL": "https://www.hirunews.lk/business/all-news.php?pageID=221"
}