{
       "Source": "hirunews",
       "Timestamp": "Wednesday, 28 August 2019 - 19:10",
       "Headline": "වාහන මිල තවත් ඉහළ යන ලකුණු",
       "News Content": "වාහනවල එන්ජින් ධාරිතාව නොතකා ඒවායේ වටිනාකම රුපියල් ලක්ෂ 35 ඉක්මවන්නේ නම් සුඛෝපභෝගී බද්දට යටත් කිරිමට රජය සැරසෙන බව වාහන ආනයනකරුවන් පවසනවා.\nඒ අනුව ආනයනික හෝ මෙරට එකලස් කරන සියලූම වාහනවල මිල කැපී පෙනෙන ලෙස වැඩිවීමේ හැකියාවක් පවතින බවයි ඔවුන් පෙන්වා දෙන්නේ.\nමේ වසරේ මාර්තු 5 වනදා ඉදිරිපත් කෙරුණු අයවැය යෝජනාවට අනුව එන්ජින් ධාරිතාව 2300 ඉක්මවන ඞීසල් වාහන සහ 1800 ඉක්මවන පෙට්‍රල් වාහන මෙන්ම කිලෝවොට් 200 ඉක්මවන විදුලි වාහන සහ එන්ජින් ධාරිතාව 2200 ඉක්මවන ද්විත්ව කාර්ය වාහන සඳහා පමණක් මෙම සුඛෝපභෝගී බද්ද පැනවීමට කටයුතු කෙරුණා.\nඑහෙත් මුදල් අමාත්‍ය මංගල සමරවීර විසින් අගෝස්තු 22 වනදා නිකුත් කරන ලද ගැසට් පත්‍රයට අනුව මේ වසරේ ජූලි 1 වනදාට පසු ලියාපදිංචි කරන ලද වාහනවලට එන්ජින් ධාරිතාව සැළකිල්ලට නොගෙන අදාළ බදු පැනවීමට නියමිතයි.\nවෑන් රථ, සිංගල් කැබ්, යතුරුපැදි, ත්‍රිරෝද රථ, ගිලන් රථ, ලොරි, ට්‍රැක්ටර් සහ අවමංගල්‍ය රථ ආදියට එම බදු අදාළ නොවනු  ඇති.\nකෙසේ නමුත් ඊට අදාළ සංශෝධන පනත් කෙටුම්පත පාර්ලිමේන්තුවේ සම්මත වුවහොත් සාමාන්‍ය ජනතාවට වාහනයක් මිලදීගැනීම තවදුරටත් සිහිනයක් වනු ඇති බවයි වාහන ආනයනකරුවන් වැඩිදුරටත් සඳහන් කළේ.",
       "URL": "https://www.hirunews.lk/business/223152/වාහන-මිල-තවත්-ඉහළ-යන-ලකුණු",
       "Category": "Business",
       "Parent URL": "https://www.hirunews.lk/business/all-news.php?pageID=72"
}