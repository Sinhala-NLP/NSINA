{
       "Source": "hirunews",
       "Timestamp": "Thursday, 09 February 2017 - 18:26",
       "Headline": "බුරුම නැවක් එනතුරු රට පුරා සහල් හිඟයක්",
       "News Content": "සහල් සදහා උපරිම මිලක් නියම කිරීමේ ගැසට් නිවේදනය ඊයේ (08) මධ්‍යම රාත්‍රියේ නිකුත් කෙරුණා.\nකෙසේ වෙතත්, වෙළදපොලේ අදත් සහල් මිල ගණන් පැවතුණේ උපරිම මිලට වඩා ඉහළ ගණන්වලටයි.\nඉදිරි සතියේදී බුරුමයේ සිට සහල් රැගත් නැවක් මෙරටට පැමිණීමත් සමග වෙළදපොලේ මතුව ඇති සහල් හිගය මග හැරී යනු ඇති බව අත්‍යාවශ්‍ය ආහාර ද්‍රව්‍ය ආනයනකරුවන් සහ වෙළදුන්ගේ සංගමය පවසනවා.\nආනයනික සහ දේශීය සහල් සඳහා උපරිම මිලක් නියම කිරීමට රජය ඊයේ පියවර ගත්තා.\nඒ අනුව, කීරි සම්බා සහ සූදුරු සම්බා හැර සෙසු සම්බා සහල් වර්ග කිලෝග්‍රෑමයක් රුපියල් 80 ක් ලෙසත්, නාඩු සහල් කිලෝවක් රුපියල් 72 ක් ලෙසත් අලෙවි වනු ඇති.\nකැකුළු සහල් කිලෝග්‍රෑමයක පාලන මිල සටහන් වන්නේ රුපියල් 70 ක් ලෙසටයි.\nඅද උදෑසන දිවයිනේ බොහෝ ප්‍රදේශවල වෙළදසැල් ඉදිරිපිට ජනතාව රැස්ව සිටියේ අඩු මිලට සහල් ලබා ගැනීමේ අරමුණින්.\nකෙසේ වෙතත්, අත්‍යාවශ්‍ය ආහාර ද්‍රව්‍ය ආනයනකරුවන් සහ වෙළඳුන්ගේ සංගමයේ මාධ්‍ය කැදවුම්කරු හේමක ප්‍රනාන්දු සදහන් කළේ ඉදිරි සතිය තුළදී සහල් රැගත් නැවක් බුරුමයේ සිට පැමිණෙන බවයි.\nපොළොන්නරුව එක්සත් සහල් නිෂ්පාදකයින්ගේ සංගමයේ සභාපති මුදිත් පෙරේරා සදහන් කළේ ව්‍යාපාරිකයින් සහල් සගවා නොමැති බවත්, සත්‍ය වශයෙන්ම වෙළදපොලේ සහල් හිගයක් පවතින බවයි.",
       "URL": "https://www.hirunews.lk/business/154097/බුරුම-නැවක්-එනතුරු-රට-පුරා-සහල්-හිඟයක්",
       "Category": "Business",
       "Parent URL": "https://www.hirunews.lk/business/all-news.php?pageID=167"
}