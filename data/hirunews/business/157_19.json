{
       "Source": "hirunews",
       "Timestamp": "Sunday, 14 May 2017 - 13:39",
       "Headline": "ජී.එස්.පී. නිසා ඩොලර් මිලියන 500 ක ආදායමක් ?",
       "News Content": "යුරෝපා සංගමයේ ජී.එස්.පී. ප්ලස් තීරුබදු සහනය නැවත ලැබීමෙන් පසු වසරක් ඇතුළත මෙරට ඇඟළුම් අපනයන ආදායම ඇමරිකානු ඩොලර් මිලියන 500 කින් පමණ ඉහළ යනු ඇතැයි අපේක්ෂා  කෙරෙනවා.\nශ්‍රී ලංකා ඇඟළුම් අපනයනකරුවන්ගේ සංගමයේ සභාපති ෆීලික්ස් ප්‍රනාන්දු ප්‍රකාශ කළේ 2010 වසරේ ජූනි මාසයේදී ජි.එස්.පී. ප්ලස් තීරුබදු සහනය අහිමිවීම නිසා මෙරට ඇගළුම් අපනයනයේ පසුබෑමක් සිදුවූ බවයි.\nබදු සහනය නැවත හිමිවීමෙන් මෙරට ඇගළුම් ආනයනය කරන රටවල ගණුදෙනුකරුවන්ට සියයට 13 ක මිල අඩුවීමක් අත්දැකිය හැකියි.\nඑමඟින් මෙරට ඇගළුම් සඳහා යුරෝපා සංගමයේ රටවල ඉල්ලුම කැපී පෙනෙන ලෙස ඉහළ යනු ඇති.\nකෙසේ නමුත් ජී.එස්.පී. ප්ලස් බදු සහනය හිමිවීමද මෙරට අපනයන ඇඟළුම් නිෂ්පාදනවල මිල ඉහළ දැමීමට නොහැකි බව ඇඟළුම් කර්මාන්ත සම්මේලනය පෙන්වා දෙනවා.\nජී.එස්.පී. ප්ලස් අහිමිවූ විට මෙරට ඇගළුම් මිල ඉහළ ගිය අතර, බොහෝ ගැනුම්කරුවන් බංග්ලාදේශය හෝ වියට්නාමය වැනි මිල අඩු මූලාශ්‍ර රටවලට යොමුවීම ඊට හේතුවයි.\nමෙරට වාර්ෂික ඇගළුම් අපනයන ආදායම දැන් සටහන් වන්නේ ඇමරිකානු ඩොලර් බිලියන 5.4 ක් ලෙසයි.\nයුරෝපා කොමිසම මගින් ශ්‍රී ලංකාවට ජී.එස්.පී. තීරුබදු සහනය නැවත ලබාදීම පිළිබඳ අවසන් කඩඉම යෙදී ඇත්තේ හෙටයි.\nඒ, යුරෝපා වෙළඳ කොමසාරිස්වරයා විසින් එය ප්‍රකාශයට පත් කිරීමෙන්.\nඑලෙස යුරෝපා කොමිසමේ නිල ප්‍රකාශනයට ඇතුළත් වී දිනකට පසු ශ්‍රී ලංකාවට ජී.එස්.පී. ප්ලස් තීරුබදු සහනය නිල වශයෙන් හිමිවනු ඇති.",
       "URL": "https://www.hirunews.lk/business/161311/ජී-එස්-පී-නිසා-ඩොලර්-මිලියන-500-ක-ආදායමක්",
       "Category": "Business",
       "Parent URL": "https://www.hirunews.lk/business/all-news.php?pageID=157"
}