{
       "Source": "hirunews",
       "Timestamp": "Wednesday, 15 June 2016 - 18:46",
       "Headline": "බදු නිදහස සීමා කරන්න -  මූල්‍ය අරමුදල ඉල්ලයි",
       "News Content": "මෙරට බදු ප්‍රතිපත්තිය ප්‍රතිව්‍යුහගත කිරීම යටතේ ජාතිය ගොඩනැගීමේ බද්ද ඉවත් කර වැට් බදු යටතේ ලබාදී ඇති නිදහස් කිරීම් සීමා කළ යුතු බවට ජාත්‍යන්තර මූල්‍ය අරමුදල යෝජනා කරනවා.\nශ්‍රී ලංකාව සම්බන්ධයෙන් ඊයේ එළිදැක්වුණු මූල්‍ය අරමුදලේ මාණ්ඩලික වාර්තාවේ මේ බව සඳහන්.\nඅභියෝගාත්මක ප්‍රතිපත්ති වෙනස් කිරීම් සහ බාහිර ආර්ථික පරිසරයේ දුෂ්කරතා හේතුවෙන් ඉදිරියේදි මෙරට ආර්ථිකයට අවදානම් සහගත බලපෑම් එල්ලවිය හැකි ලකුණු පෙන්නුම් කරන බව එම වාර්තාවේ දැක්වෙනවා.\nඊට පිළියමක් ලෙස නව බදු ප්‍රතිපත්ති හඳුන්වාදීම, බදු සහන ඉවත් කිරීම සහ වියදම් කළමනාකරණය වැනි නිර්දේශද මූල්‍ය අරමුදල ඉදිරිපත් කර තිබීම විශේෂත්වයක්.\nඛනිජ තෙල් සහ විදුලිය සඳහා මිල සූත්‍රයක් හඳුන්වාදීමේ අවශ්‍යතාවද ඔවුන් අවධාරණය කරනවා.\nඍජු විදේශ ආයෝජන වැඩිකරගැනීම සඳහා වෙළඳ සහ ආයෝජන ක්‍ෂේත්‍රයේ බාධා ඉවත් කළ යුතු බවයි මූල්‍ය අරමුදල ප්‍රකාශ කරන්නේ.",
       "URL": "https://www.hirunews.lk/business/135642/බදු-නිදහස-සීමා-කරන්න-මූල්‍ය-අරමුදල-ඉල්ලයි",
       "Category": "Business",
       "Parent URL": "https://www.hirunews.lk/business/all-news.php?pageID=193"
}