{
       "Source": "hirunews",
       "Timestamp": "Friday, 12 June 2015 - 13:48",
       "Headline": "ඉරාන තෙල් නෞකාවෙන්, ඉන්ධන නොගන්නා බවට සහතිකයක්",
       "News Content": "ඇමරිකාව ආර්ථික සම්බාධක පනවා ඇති නිසා ඉරානයෙන් මෙරටට කිසිදු ලෙසකින් බොරතෙල් ආනයනය නොකරන බව විදුලිබල හා බලශක්ති අමාත්‍යාංශය ප්‍රකාශ කළා. එහි ලේකම් සුරේන් බටගොඩ මේ බව සඳහන් කළේ ඉරාන ඉන්ධන රැගත් නෞකාවක් ශ්‍රී ලංකාවට ආසන්න මුහුදු තීරයේ නැංගුරම් ලා ඇති බවට පළ වන වාර්තා සම්බන්ධයෙන් අප කළ විමසීමකට පිළිතුරු ලෙසයි.\nඑෆ්. වේල්ස් නැමැති ලයිබීරියාවට අයත් මෙම නෞකාවේ ඉන්ධන බැරල් මිලියනයක් පවතින බව සඳහන්. මේ පිළිබඳව මෙරට පිහිටි ඇමරිකානු තානාපති කාර්යාලයද පරීක්ෂණයක් ආරම්භ කර ඇති බවටද මාධ්‍ය වාර්තා පළ වී තිබුණා. කෙසේ වෙතත්, මෙම බොරතෙල් නෞකාව ඛනිජ තෙල් නීතිගත සංස්ථාව විසින් ඇණවුම් කළ එකක් නොවන බව විදුලිබල හා බලශක්ති අමාත්‍යාංශයේ ලේකම් සුරේන් බටගොඩ අවධාරණය කළා.\nමෙම නෞකාවේ ගබඩා කර ඇති ඉන්ධන ශ්‍රී ලංකාවට තෙල් සපයන සැපයුම්කරුවෙකු යම් ආකාරයකින් ලබාගෙන ඛනිජ තෙල් නීතිගත සංස්ථාවට සැපයීමට කටයුතු කළහොත් එම සමාගම් අසාදු ලේඛණගත කරන බවද ලේකම්වරයා තවදුරටත් කියා සිටියා.",
       "URL": "https://www.hirunews.lk/business/111255/ඉරාන-තෙල්-නෞකාවෙන්-ඉන්ධන-නොගන්නා-බවට-සහතිකයක්",
       "Category": "Business",
       "Parent URL": "https://www.hirunews.lk/business/all-news.php?pageID=237"
}