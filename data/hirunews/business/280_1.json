{
       "Source": "hirunews",
       "Timestamp": "Saturday, 07 September 2013 - 12:36",
       "Headline": "ලෝක වෙළඳපළේ තෙල් මිල ඉහළට.",
       "News Content": "ලෝක වෙළදපළේ ඛනිජ තෙල් මිල ඊයේ කැපී පෙනෙන ලෙස ඉහළ ගියා. ඇමරිකානු වෙළඳපළේ බොරතෙල් බැරලයක් ඩොලර් 110 සීමාව පසුකළ අතර බ්‍රිතාන්‍ය වෙළදපළේ බොරතෙල් බැරලයක් අලෙවි වූයේ ඩොලර් 116 ඉක්ම වූ මිලකටයි. 2011 වසරේ මැයි මාසයට පසු වාර්තා වන ඉහළම ඛනිජ තෙල් මිල මෙයයි. රසායනික අවි භාවිත කළ බවට චෝදනා ලැබ සිටින සිරියාවට එරෙහිව හමුදාමය ක්‍රියාමාර්ගයක් සම්බන්ධයෙන් ඇමරිකාව සහ රුසියාව අතර පවතින මතභේදය මෙලෙස තෙල් මිල ඉහළ යාමට බලපා තිබෙනවා. රුසියාවේ ශාන්ත පීටර්ස්බර්ග් නුවර පැවැති ජී - 20 සමුළුවේදී මේ සම්බන්ධයෙන් ඇමරිකානු ජනාධිපති ඔබාමා සහ රුසියානු ජනාධිපති පුටින් අතර එකඟත්වයක් ඇති වූයේ නැහැ. සිරියාව කැපී පෙනෙන තෙල් නිෂ්පාදකයෙකු නොවූවද එහි යුධ තත්ත්වයක් මැද පෙරදිග තෙල් නිෂ්පාදන කලාපය අස්ථාවර කරනු ඇති. ලෝක වෙළදපළේ තෙල් මිල ඉහළ යාමට බලපා ඇති ආසන්නතම හේතුව එයයි.",
       "URL": "https://www.hirunews.lk/business/66703/ලෝක-වෙළඳපළේ-තෙල්-මිල-ඉහළට",
       "Category": "Business",
       "Parent URL": "https://www.hirunews.lk/business/all-news.php?pageID=280"
}