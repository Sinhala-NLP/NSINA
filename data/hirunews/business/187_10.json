{
       "Source": "hirunews",
       "Timestamp": "Tuesday, 16 August 2016 - 13:21",
       "Headline": "ඉන්දියාව ඉන්ධන මිල අඩු කරයි",
       "News Content": "ඉන්දියාව අද සිට ක්‍රියාත්මක වන පරිදි එරට පෙට්‍රල් සහ ඩීසල් මිල අඩු කර තිබෙනවා.\nඒ, ලීටරයකට රුපියලකින් සහ රුපියල් දෙකකින්.\nපසුගිය ජුලි 31 වන දා ද ඉන්දියාව පෙට්‍රල් ලීටරයක මිල රුපියල් එකයි ශත 42කින් සහ ඩීසල් ලීටරයක මිල රුපියල් 2යි ශත එකකින් පහත හෙලූවා.\nලෝක වෙළඳපොළේ මිල ගණන්වලට අනුව ඉන්දියාවේ පෙට්‍රල් සහ ඩීසල් මිල මෙලෙස සංශෝධනය කෙරෙනවා.\nකෙසේ නමුත්, පසුගිය දින තුන තුළ ලෝක වෙළදපොළේ බොර තෙල් මිල සියයට 10කින් පමණ ඉහළ ගියා.\nමීට සති දෙකකට පෙර බැරලයක් ඩොලර් 40කට අඩුවෙන් පැවැති බොර තෙල් මිල ඊයේ සටහන් වූයේ ඩොලර් 45යි ශත 50ක් ලෙසයි.\nලෝක වෙළදපොළේ බහුලව භාවිත වන බ්‍රෙන්ට් වර්ගයේ බොර තෙල් බැරලයක මිල සටහන් වන්නේ ඩොලර් 48යි ශත 35ක් ලෙසයි.\nප්‍රධාන පෙළේ නිෂ්පාදකයන් සිය තෙල් නිෂ්පාදනය කපා හැරීම පිළිබඳව අවධානය යොමු කිරීම මෙලෙස ලෝක වෙළදපොළේ තෙල් මිල ඉහළ යාමට හේතු වී තිබෙනවා.",
       "URL": "https://www.hirunews.lk/business/140756/ඉන්දියාව-ඉන්ධන-මිල-අඩු-කරයි",
       "Category": "Business",
       "Parent URL": "https://www.hirunews.lk/business/all-news.php?pageID=187"
}