{
       "Source": "hirunews",
       "Timestamp": "Monday, 28 December 2020 - 13:18",
       "Headline": "පසුගිය වසරට සාපේක්ෂව විදේශ විනිමය සියයට 19ක වර්ධනයක්",
       "News Content": "ශ්‍රී ලාංකික විගාමික ශ්‍රමිකයන් විසින් නොවැම්බර් මාසයේදී දිවයිනට එවූ විදේශ විනිමය ප්‍රමාණය පසුගිය වසරට වඩා සියයට 19ක වර්ධනයක් පෙන්නුම් කරනවා.\nමේ වසරේ නොවැම්බර් මාසයේදී විදේශයන්හි සේවය කරන ශ්‍රී ලාංකික ශ්‍රමිකයන් විසින් ඇමෙරිකානු ඩොලර් මිලියන 612 ක විදේශ විනිමය දිවයිනට එවා ඇති අතර, පසුගිය වසරේ එලෙස ප්‍රේෂණය කළ විනිමය ප්‍රමාණය ඩොලර් මිලියන 515 දශම 3 ක්.\nමේ වසරේ පළමු මාස 11 සැලකූවිට විගාමික ශ්‍රමිකයන් ඩොලර් මිලියන 6291ක් දිවයිනට එවා ඇති අතර, එය පෙර වසරට සාපේක්ෂව සියයට 3.9ක වර්ධනයක් ලෙස සැලකිය හැකියි.\nකොරෝනා වෛරස් ගෝලීය වසංගතය හමුවේ මෙලෙස විගාමික ශ්‍රමික ප්‍රේෂණ වර්ධනය වීම විශේෂත්වයක්.\nඑමෙන්ම, පසුගිය වසරේ ශ්‍රී ලාංකික ශ්‍රමිකයන් දිවයිනට එවූ ඩොලර් මිලියන 6717ක විදේශ විනිමය ප්‍රමාණය මේ වසරේදී අභිබවා යනු ඇති බවයි නවතම දත්ත මගින් පෙනී යන්නේ.",
       "URL": "https://www.hirunews.lk/business/258150/පසුගිය-වසරට-සාපේක්ෂව-විදේශ-විනිමය-සියයට-19ක-වර්ධනයක්",
       "Category": "Business",
       "Parent URL": "https://www.hirunews.lk/business/all-news.php?pageID=29"
}