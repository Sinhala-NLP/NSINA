{
       "Source": "hirunews",
       "Timestamp": "Friday, 12 August 2016 - 10:56",
       "Headline": "අමරිකාවේදී  ශාරුක්ට ඇබැද්ධියක්",
       "News Content": "අමරිකාවේ ලොස් ඇන්ජලීස් ගුවන්තොටුපලේදී සුපිරි බොලිවුඩ් නලු ශාරුක් ඛාන්ට නොසිතු ගැටලුවකට මුහුණදීමට සිදුව තිබෙනවා.\nඒ ගුවන්තොටුපල බලධාරීන් විසින් ඔහු රඳවා තබා ගැනීමයි.\nමෙම සිද්ධිය පිළිබඳ සිය ට්විටර් ගිණුම ඔස්සේ ද ශාරුක් ඛාන් අමරිකා බලධාරීන්ට  කනස්සල්ල පළකර ඇති බවයි විදෙස් පුවත් සේවා පෙන්වා දෙන්නේ.\nකෙසේවෙතත් ශාරුක් ඛාන් ලොස් ඇන්ජලීස් ගුවන්තොටුපල බලධාරීන් විසින් රඳවා ගනු ලැබුවේ කුමන හේතුවකට ද යන්න පිළිබඳ හෝ කොපමණ වේලාවක් රඳවා ගත්තේ ද යන්න හෙළිවී නැහැ.\n2012 වසරේදී ද නිව්යෝර්ක් නුවරදී ශාරුක් ඛාන් පැය 1 හමාරක් පමණ රඳවා තබා ගැනීමට ඉන්දියාවෙන් දැඩි විරෝධයක් එල්ලවුනා.\nඑමෙන්ම 2009 වසරේදී ශාරුක් ඛාන් අමරිකාවේ ගුවන්තොටුපලකදී ශාරුක් ඛාන් පැය 2 කට අධික කාලයක් රඳවා තබාගෙන සිටි අතර ඔහු නිදහස් කරගනු ලැබුවේ අමරිකාවේ ඉන්දීය තානාපති කාර්යාලයේ ද මැදිහත්වීමෙනුයි.\nශාරුක් ඛාන්ගේ ට්විටර් පණිවුඩයට ප්‍රතිචාර දක්වමින් අමරිකා රාජ්‍ය දෙපාර්තමේන්තුවේ දකුණු සහ මධ්‍යම ආසියාව පිළිබඳ සහකාර ලේකම් නිශා දේසායි බිස්වාල් ප්‍රකාශකර ඇත්තේ මෙම කණගාටුදායක සිද්ධිය පිළිබඳ සමාව ඉල්ලා සිටින බවයි.",
       "URL": "https://www.hirunews.lk/entertainment/140441/අමරිකාවේදී-ශාරුක්ට-ඇබැද්ධියක්",
       "Category": "Entertainment",
       "Parent URL": "https://www.hirunews.lk/entertainment/all-news.php?pageID=35"
}