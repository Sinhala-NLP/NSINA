{
       "Source": "hirunews",
       "Timestamp": "Tuesday, 15 August 2023 - 9:03",
       "Headline": "ගායනයෙන් භාරතයම වසඟ කළ යාපනයේ උපන් කිල්මීෂා",
       "News Content": "යාපනයේ විදුහලක 8 වසරේ අධ්‍යාපනය ලබන කිල්මිෂා දියණිය භාරතය පුරා ශ්‍රීලාංකික නාමය දිදුලවන්නට සමත්ව තිබෙනවා.\nඇය සහභාගි වූ සුප්‍රකට ඉන්දීය රියැලිටි ප්‍රසංගයකදී ඇගේ මධුර ස්වරයට වශී වූ විනිසුරු මඬුල්ල ඇයට සුබ පැතුම් එක් කරමින් සතුටු කඳුළු වගුරනු ඉන්දීය මාධ්‍යවල පසුගිය දා දක්නට ලැබුණා.\nකිල්මීෂා තම ගායනය ඉතා විශිෂ්ට ලෙස ඉදිරිපත් කිරීමෙන් අනතුරුව මෙම තරගය විනිශ්චය කිරීමට පැමිණ සිටි සුප්‍රසිද්ධ ඉන්දී්‍ය විනිසුරැවන් ඇගෙන් විමසා සිටියේ ඔබේ රට කුමක්ද කියායි.\nඑවිට ඇය ‘මම ශ්‍රී ලංකාවේ’ යැයි ප්‍රකාශ කළ විට ‘ඔබේ ගම කොහෙද’ යන්න ඇගෙන් විමසූ අවස්ථාවේදී ඇය ‘මම යාපනයේ ’ යනුවෙන් ප්‍රකාශ කර තිබෙනවා.\nතමිල්නාඩුවේ පැවැති මෙම රියැලිටි වැඩසටහනේදී තරග වට කිහිපයකින්ම ජය ලැබූ කිල්මිෂා ගායනා කළ සියලු ගීත විනිසුරුවරුන්ගේ මෙන්ම ප්‍රේක්‍ෂකයන්ගේ ද ආකර්ෂණය දිනා ගැනීමට සමත් වුණා.\nශ්‍රී ලාංකීය නාමය ඉන්දියාවේ ඔසවා තැබූ යාපනයේ උපන් කිල්මිෂා දියණිය ජාත්‍යන්තරය දිග්විජය කරන දිනය වැඩි ඈතක නොවන බව ඉන්දීය සංගීතවේදීන්ම පැවසීම අපේ රටේ සංගීතයේ හෙට දවසට සුබ මංසලකුණක් වනු නොඅනුමානයි.",
       "URL": "https://www.hirunews.lk/entertainment/344872/ගායනයෙන්-භාරතයම-වසඟ-කළ-යාපනයේ-උපන්-කිල්මීෂා",
       "Category": "Entertainment",
       "Parent URL": "https://www.hirunews.lk/entertainment/all-news.php?pageID=3"
}