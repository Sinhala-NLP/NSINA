{
       "Source": "hirunews",
       "Timestamp": "Friday, 22 July 2016 - 10:33",
       "Headline": "කබාලි එන විට ඉන්දියාවේ ලොකු වෙනසක්",
       "News Content": "ඉන්දීය දමිළ සිනමාවේ ජනප්‍රිය නලුවකු වන රජිනි කාන්ත් රඟන නවතම චිත්‍රපටය කබාලි අද තිරගත වනවා.\nදකුණු ඉන්දියාවේ ව්‍යාපාරිකයන් සිය සේවකයන්ට අද නිවාඩු දිනයක් ලෙසට ද ප්‍රකාශයට පත්කර ඇත්තේ මෙම චිත්‍රපටය නැරඹීම සඳහායි.\nව්‍යාපාර හිමිකරුවන් පෙන්වා දෙන්නේ සේවකයන් විවිධ හේතු දක්වා නිවාඩු ගැනීම මෙන්ම ජංගම දුරකථන ක්‍රියා විරහිත කර සේවයට නොපැමිණීම මගහරවා ගැනීමට මෙම පියවර ගත් බවයි.\nචෙන්නායි සහ බැංගලෝරයේ ඇතැම් සමාගම් ද අද නිවාඩු දිනයක් ලෙසට ප්‍රකාශයට පත්කර ඇති අතර සේවකයන්ට චිත්‍රපටය නැරඹීමට නොමිලේ ප්‍රවේශපත්‍ර ද ලබාදී තිබෙනවා.\nරජිනි ඛාන්ත්ගේ නවතම චිත්‍රපටය වන කබාලි අද ඉන්දියාවේ සිනමා ශාලා දොලොස් දහසකට වැඩි ප්‍රමාණයක තිරගත වනු ඇති.\nආසියාවේ වැඩිම මුදලක් අයකරන නලුවන්ගෙන් අයෙක් වන රජිනි ඛාන්ත් ඉන්දියාවේ වැඩි වශයෙන් බැංකු ගනුදෙනු සිදුකරන නලුවෙක් බවට ද වාර්තා අතරට එක්ව තිබෙනවා.\nමේ අතර කබාලි චිත්‍රපටය ප්‍රදර්ශණය කිරීමත් සමග බැංගලෝරයේ සිට චෙන්නායි අතර විශේෂ ගුවන්යානයක් ද ගමන් කිරීමට නියමිතව තිබෙනවා.\nඑහි රජිනි ඛාන්ත් කැමති ආහාර වර්ග ද ලබාදීමට සැලසුම්කර ඇති බවයි විදෙස් පුවත් සේවාවල දැක්වෙන්නේ.\nදකුණු ඉන්දියාවේ එක් පුද්ගලයකු ප්‍රකාශකර ඇත්තේ තමා අද අඛණ්ඩව මෙම චිත්‍රපටය අවස්ථා 10 කදී නැරඹීමට තීරණය කර ඇති බවයි.\nඑමෙන්ම රජිනි කාන්ත් තමාගේ මව පියා මෙන්ම දෙවියා ද වන බවයි ඔහු ප්‍රකාශකර ඇත්තේ.",
       "URL": "https://www.hirunews.lk/entertainment/138673/කබාලි-එන-විට-ඉන්දියාවේ-ලොකු-වෙනසක්",
       "Category": "Entertainment",
       "Parent URL": "https://www.hirunews.lk/entertainment/all-news.php?pageID=36"
}