{
       "Source": "hirunews",
       "Timestamp": "Monday, 31 January 2022 - 16:32",
       "Headline": "ඉන්දීය නළු අමිතාබ් බච්චන් වෙනුවෙන් දේවාලයක්",
       "News Content": "ඉන්දියාව කියන්නෙ කොහොමත් හරි අමුතු අමුතු දේවල් ඇහෙන රටක්නෙ.\nවිවිධ සංස්කෘතීන් ,විශ්වාසයන් ,ඇදහීම් පිරුණු ඉන්දියානුවන්ගේ ඇතැම් ක්‍රියා පිළිවෙත් හාස්‍යටත් බඳුන් වන අවස්ථා එමටයි.\nමේ කියන්න යන කතාවත් එහෙම එකක්.\nහැබැයි අසහාය ඉන්දීය නළු අමිතාබ් බච්චන්ට ආදරය කරන අයගෙ නම් ඔහු ගැන හිතේ තියෙන භක්තිය තවත් වැඩිවේවි මේ කතාව ඇහුවාම.\nඉන්දියාවෙ කොල්කටා ප්‍රදේශයෙනුයි මේ අපූරු කතාව ඇහෙන්නෙ.\nඅමිතාබ් වෙනුවෙන් තැනුනු දේවාලයක් මෙහි පිහිටා තියෙනවා.\nදේවාලයක් නම් ඊට අරක්ගත් දෙවියන්ගේ පිළිරුවත් එහි තිබිය යුතුමයිනෙ.\nමේ දේවාලයත් ඒ විදියට අමිතාබ් දෙවියන්ගේ විශාල ප්‍රමාණයේ පිළිරුවකින් සමන්විතයි.\nඔහුගේ ආශිර්වාදය ලබා ගැනීමට විශාල වශයෙන් රසික පිරිස් බැතිමතුන් ලෙස පැමිණෙන බවයි වාර්තා වෙන්නේ.\nදිනපතා සවස 6ට මෙහි පූජා පැවැත්වෙනවා.ඒ විතරක්ම නෙවෙයි සෑම ඉරිදාවකම ඔබට ඔහුගේ ආශිර්වාද ලබා ගත හැකියි.ඒ වෙනුවෙන්ම වරම් ලද කපු මහතෙක් ද එහි සිටින බවයි වාර්තා වෙන්නෙ.\nආකර්ෂණීය නිමාවක් සහිත මේ දෙවොල අමිතාබ්ගේ ඡායාරූප විශාල ප්‍රමාණයකින් ද සමන්විත වෙනවා.\nඔවුන් විශ්වාස කරන අන්දමට මේ දෙවොලට ගොස් ලබන ආශිර්වාදයෙන් රංගනයට වරම් ලැබෙන බවයි ඔවුන්ගේ පිළිගැනීම.\nදේව ආශිර්වාදය ලබා ගැනීමට සැලකිය යුතු ප්‍රමාණයක පිරිසක් දෙවොලට පිටත රැඳී සිටින බවයි පැවසෙන්නේ...\nඔන්න ඉන්දියාවේ සංචාරය කරන්න අදහසක් එහෙම තියෙනව නම් මේ දේවාල බිමට ගොඩවදින්නත් අමතක කරන්න එපා...",
       "URL": "https://www.hirunews.lk/entertainment/295796/ඉන්දීය-නළු-අමිතාබ්-බච්චන්-වෙනුවෙන්-දේවාලයක්",
       "Category": "Entertainment",
       "Parent URL": "https://www.hirunews.lk/entertainment/all-news.php?pageID=5"
}