{
       "Source": "hirunews",
       "Timestamp": "Tuesday, 06 February 2018 - 12:38",
       "Headline": "සෝනු නිගම්ට මරණ තර්ජන",
       "News Content": "බොලිවුඩ් සිනමාවේ සුපිරි ගායකයෙකු වන සෝනු නිගම්ට අන්තවාදීන් පිරිසකගෙන් මරණ තර්ජන එල්ලවී ඇතැයි ඉන්දීය මාධ්‍ය වාර්තා කරනවා.\nඉන්දියාවේ මහාරාශ්ට්‍ර ප්‍රාන්ත බුද්ධි අංශ ද මේ පිළිබඳ තොරතුරු අනාවරණ කර ඇතැයි සඳහන්.\nසුපිරි ගායකයාට අමතරව භාරතීය ජනතා පක්ෂයේ ප්‍රබලයන් දෙදෙනෙකුට ද මරණ තර්ජන එල්ලවී ඇති බවයි ඉන්දීය පුවත් සේවා කියාසිටියේ.\nමේ හේතුවෙන් මුම්බායි පොලිසිය සෝනු නිගම්ට මෙන්ම භාරතීය ජනතා පක්ෂයේ නියෝජිතයන් දෙදෙනාට විශේෂ ආරක්ෂාවක් ලබාදීමට පියවර ගෙන තිබෙනවා.\nඅනාවරණ වී ඇති කරුණු අනුව සෝනු නිගම්ට මරණ තර්ජන එල්ලකර ඇත්තේ ලෂ්කාර් ඊ තයිබා ත්‍රස්ත සංවිධානයයි.\nඋදෑසන කාලයේ ශබ්ද විකාශන යන්ත්‍ර මගින් දේවස්ථානවල සිදු කෙරෙන ස්තෝත්‍ර සම්බන්ධයෙන් පසුගිය වසරේ සෝනු නිගම් සිදු කළ මතබේධාත්මක ප්‍රකාශයක් මෙම මරණ තර්ජන සිදු කිරීමට මුලික හේතුව බවයි සැක කෙරෙන්නේ.\nඔහු සිය ට්විටර් ගිණුම මගින් මේ සම්බන්ධයෙන් මතබේධාත්මකව කරුණු දක්වා තිබු අතර අදාළ ආගම් ඉන්දියාවෙන් තුරන් වන්නේ කවදාදැයි යන්න ඔහු එමගින් විමසා තිබුනා.\nමේ හේතුව මත සෝනු නිගම්ට තර්ජන එල්ලවී ඇතැයි සඳහන්.\nඋදෑසන කාලයේ ශබ්ද විකාශන යන්ත්‍ර මගින් විකාශණය කෙරෙන ස්තෝත්‍ර නතර කරන ලෙසට ඔහු ඉල්ලීම් කර ඇතත් එය ඉටුවී නැහැ.\nසුපිරි ගායකයාගේ මෙම ප්‍රකාශ ආගම්වලට එරෙහි ප්‍රකාශයක් ලෙසට ඇතැම් පිරිස් සලකා ඔහුට විරුද්ධවාදීන් නිර්මාණය වී ඇතැයි හෙළිවී තිබෙනවා.\nසෝනු නිගම් තැබූ ට්විටර් සටහනට විශාල පිරිසක් විරුද්ධව සහ පක්ෂව අදහස් දක්වා මතබේධාත්මක තත්වයක් නිර්මාණය වීමත් සමග සිය ගිණුමින් ඉවත් වීමට ද ඔහු පියවර ගෙන තිබෙනවා.\nබොලිවුඩ් සුපිරි ගායකයා සඳහන් කළේ කතා කිරීමේ සහ අදහස් දැක්වීමේ නිදහස අවම තත්වයකට පත්ව ඇති බවයි.",
       "URL": "https://www.hirunews.lk/entertainment/183020/සෝනු-නිගම්ට-මරණ-තර්ජන",
       "Category": "Entertainment",
       "Parent URL": "https://www.hirunews.lk/entertainment/all-news.php?pageID=14"
}