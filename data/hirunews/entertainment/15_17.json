{
       "Source": "hirunews",
       "Timestamp": "Tuesday, 12 December 2017 - 18:39",
       "Headline": "කෝලිගේ විවාහ මංගල්‍යය තිබූ තැනට ඔබාමත් ඇවිත් (ඡායාරූප)",
       "News Content": "මේවනවිට කාගේත් කතාබහට ලක්ව තිබෙන ඉන්දීය ක්‍රිකට් නායක විරාට් කෝලි සහ බොලිවුඩ් නිළි අනුෂ්කා ෂර්මා අතර විවාහ මංගල්‍යය පැවති ඉතාලියේ විශේෂ ස්ථානය පිළිබඳව විදෙස් මාධ්‍ය විසින් කරුණු අනාවරණය කර තිබෙනවා.\nඉතාලියේ Tuscany හි සිදුකෙරුණු මෙම විවාහ මංගල්‍ය කාගේත් ආකර්ෂණය දිනාගත් එකක් වුණා.\nඒ අනුව Tuscany හි Borgo Finocchieto නම් නිකේතනයේ දී කෝලි - අනුෂ්කා අතිනත ගනු ලැබුවා.\nForbes වාර්තාවලට අනුව මෙම නත්තල් සහ නව අවුරුදු සමයේ දී ලොව දෙවැනියට මිල අධිකතම නිවාඩු නිකේතනය ලෙසින් හඳුන්වනු ලබනවා.\nඅක්කර 6 ක් පුරා විහිදුණු මෙම භූමිභාගයෙහි අමුත්තන් 44 දෙනෙකුට සේවා සැපයිය හැකි ආකාරයේ විලා නිවාස 22 ක් වන බවයි විදෙස් මාධ්‍ය වාර්තා කළේ.\nඅධිආරක්ෂාවක් සපයා ඇති මෙම ප්‍රදේශය පුරාවට අනාරාධිත පුද්ගලයින්ට කිසිසේතම ප්‍රවේශ විය හැකි ස්ථානයක් නොවන බවද සඳහන්.\nඉතාලියේ හිටපු ඇමරිකානු තානාපතිවරයා වූ John Phillips හා තවත් තිදෙනෙකු එක්ව මෙම පැරණි ගම්මානය මිලදී ගෙන  Borgo Finocchieto වර්ග අඩි 30,000 කින් යුතු ගම්මානය නැවත පිළිසකර තිබෙනවා.\nපසුගිය මැයි මාසයේ දී හිටපු ඇමරිකානු ජනාධිපති බැරක් ඔබාමා සහ ජනාධිපති ආර්යා මිෂෙල් ඔබාමා ද මෙහි නවාතැන් ගෙන ඇති අතර මෙහි ඇති කාමර  වසර 800 ක් පමණ පැරණි බවයි සඳහන් වන්නේ.\nඉතාලියේ මිලාන් හා ෆ්ලොරන්ස් යන ගුවන්තොටුපළ දෙකටම මෙහි සිට සම්බන්ධ විය හැකි අතර මිලාන් නුවර සිට කිලෝමීටර 372 ක දුරකින් Borgo Finocchieto පිහිටා තිබෙනවා.",
       "URL": "https://www.hirunews.lk/entertainment/178225/කෝලිගේ-විවාහ-මංගල්‍යය-තිබූ-තැනට-ඔබාමත්-ඇවිත්-ඡායාරූප",
       "Category": "Entertainment",
       "Parent URL": "https://www.hirunews.lk/entertainment/all-news.php?pageID=15"
}