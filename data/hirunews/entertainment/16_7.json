{
       "Source": "hirunews",
       "Timestamp": "Wednesday, 29 November 2017 - 15:39",
       "Headline": "අමීර් ඛාන් සමග රඟපාන්න පෙරුම් පුරන ලෝක රූ රැජින",
       "News Content": "මෙවර ලෝක රූ රැජින ලෙසින් කිරුළු පැළඳූ ඉන්දියාවේ මනුෂි චිල්ලාර් පිළිබඳ බොලිවුඩ් සිනමා විචාරකයින් මේ දිනවල විවිධ අදහස් පළකරනවා.\nඒ, මීට පෙර මෙම කිරුළ හිමිකරගත් ඉන්දියාවේ යුවතියන් බොලිවුඩ් තිරයත් ආක්‍රමණය කළ නිසා.\nමනුෂිනම් බොලිවුඩ් නිලියක් වීමට විශාල කැමැත්තකින් පසුනොවන බවයි ඉන්දීය මාධ්‍ය ආරංචි මාර්ග උපුටා දක්වමින් වාර්තා කර තිබුනේ.\nකෙසේ වෙතත් මනුෂි පවසා ඇත්තේ කෙදිනක හෝ සුපිරි බොලිවුඩ් නළු 52 හැවිරිදි අමීර් ඛාන් සමඟ රඟපෑමට අවස්ථාව හිමිවන්නේනම් එය තමන් සතුටින් භාරගන්නා බවයි.\n20 වන වියෙහි පසුවන මනුෂි ඉන්දියාවේ හර්යානා ප්‍රාන්තයේ පදිංචි වෛද්‍ය ශිෂ්‍යාවක්.\nඅමීර් ඛාන්ගේ දියණියගේ වයසද අවුරුදු 20ක්.\nහෘද ශල්‍ය වෛද්‍යවරියක වීමට අපේක්ෂා කරන ඇය ඉන්දියාවේ ග්‍රාමීය ප්‍රදේශවල ලාභ අපේක්ෂා නොකරන රෝහල් ඉදිකිරීමටද ඉදිරියේදී බලාපොරොත්තු වනවා.\nඉන්දියානු තරුණියක් මෙවර ලෝක රූ රැජින කිරුළ හිමිකරගත්තේ වසර 17 කට පසුවයි.\nමෙම කිරුළ මීට පෙර ඉන්දියාවට පැළඳුවේ සුපිරි බොලිවුඩ් නිළි ප්‍රියංකා චොප්රායි.\nමින් පෙර ලෝක සහ විශ්ව රූ රැජිනියන් බවට පත්වූ ඉන්දියාවේ ඓශ්වර්යා රායි, සුශ්මිතා සෙන් සහ ලාරා දත්තා ද මේ වනවිට බොලිවුඩ්හි දක්ෂතම සහ සුරූපී නිළියන් අතර වනවා.",
       "URL": "https://www.hirunews.lk/entertainment/177220/අමීර්-ඛාන්-සමග-රඟපාන්න-පෙරුම්-පුරන-ලෝක-රූ-රැජින",
       "Category": "Entertainment",
       "Parent URL": "https://www.hirunews.lk/entertainment/all-news.php?pageID=16"
}