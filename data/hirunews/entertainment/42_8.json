{
       "Source": "hirunews",
       "Timestamp": "Tuesday, 22 March 2016 - 14:25",
       "Headline": "මල්ලිකා ශෙරාවත් රහසක් හෙළි කරයි",
       "News Content": "බොලිවුඩයේ ජනප්‍රිය නිලි මල්ලිකා ශෙරාවත්ගේ නව ප්‍රේම සබඳතාවක් පිළිබඳ ඉන්දීය මාධ්‍ය තොරතුරු අනාවරණ කර තිබෙනවා.\nනව පෙම්වතා සමග 39 හැවිරිදි බොලිවුඩ් සුපිරි නිලිය ගත් ඡායාරූප කිහිපයක් ද අන්තර්ජාලය ඔස්සේ ප්‍රසිද්ධියට පත්වී තිබෙනවා.\nසිය ට්විටර් ගිණුම ඔස්සේ අදාළ ඡායාරූප ප්‍රසිද්ධියට පත් කරමින් මල්ලිකා ශෙරාවත් සිය නව ප්‍රේම සම්බන්ධතාව සහ සිය හැගීම් පිළිබඳ තොරතුරු දක්වා ඇති බවයි ඉන්දීය පුවත් සේවා පෙන්වා දෙන්නේ.\nමල්ලිකා ශෙරාවත්ගේ නව පෙම්වතා ප්‍රංශයේ ප්‍රකට ව්‍යාපාරිකයකු බව ද සඳහන්.\nකාලයක සිට සාමාන්‍ය මිතුරන් ලෙස සිටි ඔවුන් දෙදෙනා ඡායාරූප මෙන්ම අදහස් හුවමාරු කර ගැනීම් සිදු කර තිබෙනවා.\nපසුව එම සම්බන්ධය ප්‍රේම සබඳතාවක් දක්වා වර්ධනය වු බවයි ප්‍රංශ ව්‍යාපාරිකයා ප්‍රකාශකර ඇත්තේ.\nමල්ලිකා ශෙරාවත් රංගනයෙන් දායකවන චිත්‍රපටයක් නුදුරේදීම තිරගත වීමට ද නියමිතව තිබෙනවා.\nඑය අධ්‍යක්ෂණය කර ඇත්තේ ඩැනියෙල් ලී නම් අධ්‍යක්ෂවරයකු විසින්.",
       "URL": "https://www.hirunews.lk/entertainment/129109/මල්ලිකා-ශෙරාවත්-රහසක්-හෙළි-කරයි",
       "Category": "Entertainment",
       "Parent URL": "https://www.hirunews.lk/entertainment/all-news.php?pageID=42"
}