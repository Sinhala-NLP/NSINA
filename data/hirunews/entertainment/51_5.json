{
       "Source": "hirunews",
       "Timestamp": "Wednesday, 30 September 2015 - 10:45",
       "Headline": "Update : සුපිරි නළු නිළියන්ගේ නිවාස වලට නිලධාරීන් පැනීමෙන් තමිල්නාඩුව උණුසුම්වෙයි",
       "News Content": "කොළිවුඩයේ සුපිරි නළු නිළියන්, අධ්‍යක්ෂකවරුන් සහ නිෂ්පාදකවරුන් රැසකගේ නිවාස සහ කාර්යාල වල ඉන්දීය ආදායම් බදු දෙපාර්තමේන්තුව විසින් හදිසි වැටලීමක් සිදුකර තිබෙනවා. අද (30) උදෑසන මෙලෙස හදිසි වැටලීම් සිදුකර ඇත්තේ සුපිරි නළු විජේ, ජනප්‍රිය නිළියන් වන නයන්තාර, ශුතී හසන්, හංසිකා සහ සමන්තාගේ නිවාස සහ කාර්යාලයි. එමෙන්ම අධ්‍යක්ෂක චිම්බූ දේවන්, නිෂ්පාදක පී.ටී. සෙල්වකුමාර් ඇතුළුව තවත් අධ්‍යක්ෂකවරුන් සහ නිෂ්පාදකවරුන් රැසකගේ නිෂ්පාදන ආයතන ද මෙලෙස වටලා තිබෙනවා. ඒ අනුව එකම වේලාවකදී චෙන්නායි, හයිද්‍රාබද්, කොචින්, තිරුවන්නාතපුරම් සහ කේරලා යන ප්‍ර දේශවල අදාළ කලාකරුවන්ගේ නිවාස, නිෂ්පාදන ආයතන සහ ව්‍යාපාරික ස්ථාන විශාල ප්‍රමාණයක හදිසි වැටලීම් සිදුකර ඇති බවයි ඉන්දීය මාධ්‍ය වාර්තා කරන්නේ. මෙලෙස වැටලීම් සිදුකළ වැඩි කලාකරුවන් පිරිසක් හෙට (01) දිනයේ තිරගතවීමට නියමිත  පුලි (Puli) චිත්‍රපටයට සම්බන්ධ වූවන් බවයි වාර්තා වන්නේ. පුලි (Puli) චිත්‍රපටය නිර්මාණය කිරීම සදහා ඉන්දීය රුපියල් කෝටි 118ක් වැය කර ඇති අතර, මෙම මුදල් සම්බන්ධයෙන් ඇති වූ ගැටළුවක් හේතුවෙන් ඉන්දීය ආදායම් බදු දෙපාර්තමේන්තුව මෙම හදිසි වැටලීම සිදුකරන්නට ඇති බවටයි වාර්තා වන්නේ.\nUpdate : Wednesday, 30 September 2015 - 12:41\n-----------------------------------------------------\nවිජේ සහ නයන්තාරාගේ නිවාස 32ක හදිසි වැටලීම්\nකොලිවුඩයේ සුපිරි නළුවෙකු වන විජේ සහ ජනප්‍රිය නිළියන් දෙදෙනෙකු වන නයන්තාරාගේ හා සමන්තාගේ නිවස ඉන්දීය ආදායම් බදු දෙපාර්තමේන්තුව විසින් හදිසි වැටලීමක් සිදුකර තිබෙනවා. මෙලෙස මොවුන් තිදෙනාගේ ස්ථාන 32ක් අද (30) මෙලෙස හදිසියේ වටලා ඇති බවටයි ඉන්දීය මාධ්‍ය වාර්තා කරන්නේ. ඒ තමිල්නාඩුවේ සහ කේරලා යන ප්‍රාන්තවල පිහිටි මොවුන්ගේ නිවාසයි. මින් වැඩිම නිවාස සංඛ්‍යාවක් කොලිවුඩයේ සුපිරි නළු විජේගේ වන බවටයි වාර්තා වන්නේ. කෙසේ වෙතත් විජේ රගන පුලි (Puli) චිත්‍රපටය හෙට (01) රිදී තිරයට පැමිණීමට ද නියමිතයි. මෙම වැටලීම සම්බන්ධයෙන් කිසිදු තොරතුරක් මෙතෙක් ඉන්දීය  ආදායම් බදු දෙපාර්තමේන්තුව විසින් හෙළිකර නැහැ.",
       "URL": "https://www.hirunews.lk/entertainment/117542/විජේ-සහ-නයන්තාරාගේ-නිවාස-32ක-හදිසි-වැටලීම්",
       "Category": "Entertainment",
       "Parent URL": "https://www.hirunews.lk/entertainment/all-news.php?pageID=51"
}