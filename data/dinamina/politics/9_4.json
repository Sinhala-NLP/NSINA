{
       "Source": "dinamina",
       "Timestamp": "September 12, 2023 3:43 am",
       "Headline": "ශ්‍රී ලංකා පොදුජන පෙරමුණේ නැඟිටීමත් සමඟ  කුමන්ත්‍රණකාරි බලවේග බියට පත් වෙලා",
       "News Content": "ශ්‍රී ලංකා පොදුජන පෙරමුණ නැවත වරක් නැඟිටීමත් සමඟ ඇතැම් කුමන්ත්‍රණකාරි දේශපාලන පක්ෂ පමණක් නොව ජාත්‍යන්තරය ද බියට පත්ව තිබෙන බව එම පෙරමුණේ මහලේකම් හා පාර්ලිමේන්තු මන්ත්‍රී නීතිඥ සාගර කාරියවසම් මහතා ප්‍රකාශ කළේය.\n\nඒ මහතා මේ බව ප්‍රකාශ කෙළේ ශ්‍රී ලංකා පොදුජන පෙරමුණ පක්ෂ මූලස්ථානයේ දී ඊයේ (11) පැවති ප්‍රවෘත්ති සාකච්ඡාවට එක් වෙමිනි.\n\nඑහිදී වැඩිදුරටත් අදහස් පළකළ පාර්ලිමේන්තු මන්ත්‍රී නීතිඥ සාගර කාරියවසම් මහතා –\n\nකුමන බාධක පැමිණිය ද පසුගිය 2018 වසරේ පැවැති පළාත් පාලන මැතිවරණයෙන් සියයට 79ක් ඡන්ද ප්‍රතිශතයක් ලබා ගැනීමට ශ්‍රී ලංකා පොදුජන පෙරමුණට හැකි වුණා.\n\nඑවැනි තත්ත්වයක් තුළ කවුරු හෝ කියන්නේ නම් අපි ඡන්ද දිනන්න වෙනත් කටයුතුවල නියැළෙන්න ඕනෑ කියලා එවැන්නක් කියන්නේ බුද්ධියෙන් අඩු පුද්ගලයෙක් හෝ ඒ පිළිබඳව තේරුම් ගත නොහැකි පුද්ගලයෙක් බවයි.\n\nපක්ෂයක් හැටියට අපේ දේශපාලන වැඩකටයුතු ඉතාම සාර්ථකව ඉදිරියට යනවා. ඊයේ සහ පෙරේදා දවස් දෙකේ අපි හම්බන්තොට දිස්ත්‍රික්කයේ පක්ෂ බලගැන්වීමේ කටයුතුවල නියැළුණා. ඉතාම සාර්ථක සහ ඉතාම සුබවාදි, ඒ වගේම සමහර ස්ථානවල බලාපොරොත්තු නොවුණු ආකාරයේ ඉතාම හොඳ ප්‍රතිචාර තිබෙනවා. දැන් ජනතාව ක්‍රම ක්‍රමයෙන් තේරුම් ගනිමින් සිටිනවා, මේ සියලු දේවල් පිටිපස්සේ තිබුණේ විශාල කුමණ්ත්‍රණයක් කියන එක. මේ රට කඩාවැට්ටවීම, රටේ ආර්ථිකය කඩාවැට්ටවීමේ පිටුපස පවා යම්කිසි කුමන්ත්‍රණකාරි සිදුවීම් පෙළක එකතුවක් තිබුණා. ඒ පිළිබඳව සාක්ෂි සාධක ඇතිව කරුණු හෙළිවෙමින් පවතිනවා. ඒ අනුව ජනතාව නැවත ඉතාම කැමැත්තෙන් අපිත් සමඟ එකතු වෙලා ඉදිරියට ආණ්ඩුවක් පිහිටුවීමට අවශ්‍ය ශක්තිය සපයමින් සිටිනවා. ජනාධිපතිතුමා සහ බැසිල් රාජපක්ෂ මහතා සාකච්ඡා නිරන්තරයෙන් පවත්වනවා. මොකද ශ්‍රී ලංකා පොදුජන පෙරමුණේ ශක්තිය තමයි මේ ආණ්ඩුවට ලබාදෙන්නේ.\n\n2018 පෙබරවාරි 10 වැනි දා මේ රටේ පළාත් පාලන ඡන්ද විමසීමේ දී ශ්‍රී ලංකා පොදුජන පෙරමුණට සියලු තර්ජන ගර්ජන කරද්දි පක්ෂයක් හැටියට පක්ෂය පිහිටුවලා අවුරුද්දක් ඇතුළත අපි පළාත් පාලන ආයතනවලින් සියයට 79ක ජයග්‍රහණයක් සිදු කළා. අපි දන්නවා මීළඟ ජනාධිපතිවරණය ජයග්‍රහණය කරන්නෙත් ශ්‍රී ලංකා පොදුජන පෙරමුණ කියලා. ඉතින් මෙවැනි තත්ත්වයක් තියාගෙන කවුරු හරි කියනවා නම් අපි ඡන්ද දිනන්න වෙනත් කටයුතුවල නියැළෙන්න ඕන කියලා එහෙම කියන්නේ බුද්ධියෙන් අඩු පුද්ගලයෙක් හෝ ඒ පිළිබඳව තේරුම් ගන්න බැරි පුද්ගලයෙක්. ඒ නිසා මේ පිළිබඳව අපිත් පක්ෂයක් විදිහට ඉල්ලා සිටිනවා මේ සම්බන්ධයෙන් ජාත්‍යන්තර පරීක්ෂණයක් කරන්න කියලා. මේ සම්පූර්ණ අසත්‍යය, බොරු චෝදනා මත, ශ්‍රී ලංකා පොදුජන පෙරමුණ නැවත ඉතාම ශක්තිමත්ව නැඟී සිටීමට බයෙන් කරපු කාරණයක් හැටියටයි අපි දකින්නේ.\n\nමහින්ද අලුත්ගෙදර",
       "URL": "https://www.dinamina.lk/2023/09/12/politics/21383/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b4%e0%b7%9c%e0%b6%af%e0%b7%94%e0%b6%a2%e0%b6%b1-%e0%b6%b4%e0%b7%99%e0%b6%bb%e0%b6%b8%e0%b7%94%e0%b6%ab/",
       "Category": "politics",
       "Parent URL": "https://www.dinamina.lk/category/politics//page/9/"
}