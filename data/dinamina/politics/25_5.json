{
       "Source": "dinamina",
       "Timestamp": "July 17, 2023 1:00 am",
       "Headline": "ගෝඨාභය ඉවත් කළ කුමන්ත්‍රණය දැන් සෞඛ්‍ය ක්ෂේත්‍රයේ",
       "News Content": "ගෝඨාභය රාජපක්ෂ මහතා ජනපති ධුරයෙන් ඉවත්කර ආණ්ඩුව පෙරළා දැමීමට එදා දියත් වූ කුමන්ත්‍රණය හා සමාන කුමන්ත්‍රණයක් සෞඛ්‍ය ක්ෂේත්‍රය දඩමීමා කරගනිමින් අදත් ක්‍රියාත්මක වන්නේ යැයි ශ්‍රී ලංකා පොදුජන පෙරමුණේ මහ ලේකම්, නීතිඥ සාගර කාරියවසම් මහතා පවසයි.\n\nරට අස්ථාවර කර විනාශය කරා මෙහෙයවීමට දායකත්වය දෙන කල්ලියක් රාජ්‍ය සේවයේ ද සිටින්නේ යැයි ඒ මහතා කීය\n\nශ්‍රී ලංකා පොදුජන පෙරමුණේ කුණ්ඩසාල ආසන බල මණ්ඩල රැස්වීම ඊයේ (16) පැවැති අවස්ථාවේ කාරියවසම් මහතා මේ බව ප්‍රකාශ කළේය.\n\nඅරගලය නිසා රටට අත්වූ විනාශයේ ප්‍රතිඵල අදත් අප බුක්ති විඳිමින් සිටින බවත් ගෝඨාභය රාජපක්ෂ මහතා රුවන් වැලි සෑ සමිඳුන් ඉදිරිපිට දිවුරුම් දුන් අවස්ථාවේදීම ඔහු පන්නා දමා රජය බිඳ දැමීමේ කුමන්ත්‍රණය ආරම්භ වූ බවත් හෙතෙම අවධාරණය කළේය.\n\nමෙයට වසරකට පෙර තෙල්,ගෑස්,විදුලි අර්බුද පැන නැගී රටේ ජනතාව දැඩි ලෙස පීඩා විඳිමින් සිටිය දී රනිල් වික්‍රමසිංහ මහතා ජනපති ධූරයට පත්ව සති දෙකක් යන්නට මත්තෙන් රටට එක ඩොලරයක් හෝ නොඑන පසුබිමක් තිබිය දීත් ගෑස්, ඉන්ධන පෝලිම් නැතිවී විදුලි අර්බුදය ද නිමා වූ බව ද ඒ මහතා කීය.\n\nගෑස් ටැංකි පිපිරී සිදුවූ මරණ ඉන් පසු වාර්තා නොවූ බවත් එම සිදුවීම් සියල්ල සැලකීමේ දී ජනපති ගෙදර යවා රට අස්ථාවර කිරීමේ කුමන්ත්‍රණයක් ක්‍රියාත්මක වූ බව තේරුම් ගැනීමට හැකි බවත් කී මහ ලේකම්වරයා සෞඛ්‍ය ක්ෂේත්‍රයේ එන්නත් ප්‍රශ්න,සේලයින් ප්‍රශ්න මතු කරමින් ක්‍රියාත්මක වන්නේ ද එවැනිම කුමන්ත්‍රණයක් යැයි ද අවධාරණය කළේය.\n\nපසුගිය ජනපතිවරණය ජයගෙන පාර්ලිමේන්තු මැතිවරණයෙන් තුනෙන් දෙකක ආණ්ඩුවක් පිහිට වූ අපට අද ජයන්ත චන්ද්‍රසිරි ගේ චිත්‍රපටයක ඇති ගීතයේ මෙන් අද අපේ නොවන අපේම ආණ්ඩුවක ඉන්නට සිදුව ඇතැයි ද ඒ මහතා කීය.\n\nමීළඟ ජනපතිවරණයේ දී සුදුසුම ජනපති අපේක්ෂකයා ශ්‍රී ලංකා පොදුජන පෙරමුණ විසින් ඉදිරිපත් කර ජයග්‍රහණය කරා මෙහෙයවන බවත් ඉන් පසු යළිත් වතාවක් ශක්තිමත් ආණ්ඩුවක් පිහිටුවන බවත් මන්ත්‍රීවරයා පැවසුවේය.\n\n\n\nමීළඟ ජනපතිවරණයට පොහොට්ටු අපේක්ෂකයෙක්\n\nඅසේල කුරුළුවංශ",
       "URL": "https://www.dinamina.lk/2023/07/17/politics/6972/%e0%b6%9c%e0%b7%9d%e0%b6%a8%e0%b7%8f%e0%b6%b7%e0%b6%ba-%e0%b6%89%e0%b7%80%e0%b6%ad%e0%b7%8a-%e0%b6%9a%e0%b7%85-%e0%b6%9a%e0%b7%94%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb/",
       "Category": "politics",
       "Parent URL": "https://www.dinamina.lk/category/politics//page/25/"
}