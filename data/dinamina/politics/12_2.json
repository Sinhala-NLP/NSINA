{
       "Source": "dinamina",
       "Timestamp": "September 4, 2023 2:21 am",
       "Headline": "රට රකින්න අරයට මෙයාට බැණ බැණ  නොඉඳ සියලු දෙනා එක්විය යුතුයි",
       "News Content": "මේ රට ආරක්ෂා කිරීම සැමගේම වගකීමක් බැවින් අරයට මෙයාට බැණ බැණ නොඉඳ සියලු දෙනා ඒ සඳහා එකතු විය යුතු බව එක්සත් ජාතික පක්ෂ සභාපති, පාර්ලිමේන්තු මන්ත්‍රී වජිර අබේවර්ධන මහතා පැවසීය.\n\nපසුගියදා ගාල්ලේදී පැවති ආසන සංවිධායකවරුන්ගේ හමුවෙන් පසුව මාධ්‍යට අදහස් දක්වමින් ඒ මහතා මේ බව සඳහන් කළේය.\n\nඑහිදී වජිර අබේවර්ධන මහතා මෙසේද කීය.\n\nරනිල් වික්‍රමසිංහ මහතා භාර ගත්තේ ආර්ථික වශයෙන් කඩාවැටුණු, ජන ජීවිතය කඩාවැටුණු සමාජයක් සහිත රටක්. ඔහු ඒ වගකීම භාර ගත්තේ රටේ ජනතාව වෙනුවෙන්. විපක්ෂය තම වගකීම පැහැර හරිද්දී රනිල් වික්‍රමසිංහ මහතා මේ කඩාවැටුණු රට භාර ගත්තා. ඒ කඩාවැටුණු රට නිවැරදි මාර්ගයට ගන්න ඔහුට විශේෂ තීන්දු තීරණ ගන්න සිදු වුණා. විපක්ෂය ඒවත් විවේචනය කරා. නමුත් ඔවුන් කිසිදු විකල්පයක් ඉදිරිපත් කරන්න සමත් වුණේ නැහැ. මේ යන මාර්ගය නැතිව වෙනත් විකල්ප මාර්ගයක් විපක්ෂය සතුව වේ නම් එය රටට ඉදිරිපත් කරන්න කියලා රනිල් වික්‍රමසිංහ ජනාධිපතිතුමා අදටත් ප්‍රකාශ කරනවා. ඒ වෙනුවෙන් පාර්ලිමේන්තුව තුළ අය-වැය කාර්යාලයක් ද මේ වන විට පිහිටුවා තිබෙනවා. රටේ ප්‍රශ්නය විසඳීම සඳහා විපක්ෂයට මාර්ගයක් නොතිබුණු නිසා රනිල් වික්‍රමසිංහ මහතාට ගිය වසරේ මැයි 12දා අගමැති ධුරයත් ජූලි 20දා ජනාධිපති ධුරයත් භාර ගන්න සිදු වුණා.\n\n1948දී අප නිදහස ලබා ගත්තේ සියලු දෙනාගෙම එකමුතුව නිසයි. 1946දී ඩී.එස්. සේනානායක මහතා අගමැති ධුරයට පත්වන්නේ දිනලා නෙමෙයි පැරදිලා. එතුමා පැරදුණත් එවකට සිටි දේශපාලන පක්ෂ සියල්ලම ඔහු සමඟ සිටගත්තා. අපේ අගමැති විදියට ඩී.එස්. සේනානායක මහතා පිළිගන්නවා, අප හැමෝම එකට ඉන්නවා කියලා ඔවුන් සියලු දෙනාම ලෝකයට පණිවිඩයක් දුන්නා. අපට නිදහස ලැබෙන්නේ ඒ ආකාරයටයි. නිදහස ලබාගන්න අප එකමුතු වුණු ආකාරයට ආර්ථික නිදහස ලබා ගැනීමටත් එකමුතුකම අවශ්‍යයි. දේශපාලන පක්ෂ බලය ලබා ගන්න ජනතාවට බොරු පොරොන්දු දීලා ජනතාව රවට්ටන එක දැන්වත් නතර කළ යුතුයි. බොරු කීමේ අවසාන ප්‍රතිඵලය රට බංකොලොත්භාවයට පත්වීමයි. රටට නව දේශපාලන සංස්කෘතියක් අවශ්‍යව තිබෙනවා. ඒ ගැන නිතරම රනිල් වික්‍රමසිංහ මහතා ප්‍රකාශ කර තිබෙනවා. ඔහු සෑම විටම අනිත් දේශපාලන නායකයන්ට වඩා ඉදිරිය දැක්කා. ඔහුට ලෝකයේ දේශපාලනය පිළිබඳ හොඳ දැක්මක්, දැනුමක් තිබෙනවා.\n\nමේ රට ආරක්ෂා කිරීම අප හැමෝගෙම වගකීමක්. අරයට මෙයාට බැණ බැණ ඉඳලා රටවල් හදන්න බැහැ. ඒකට අප සියලු දෙනාම එකතු විය යුතුයි. සියලු දෙනාම එකඟ වෙන ජාතික ප්‍රතිපත්තියක් අප නිර්මාණය කළ යුතුයි. එහෙම වුණොත් අපට පුළුවන් ජාතියක් ලෙස ඉදිරියට යන්න. එහෙම නොවුණොත් අපි හැමදාමත් ලෝකය හමුවේ සිඟමන් යදින ජාතියක් බවට පත් වේවි.\n\nශිරෝමි අබයසිංහ",
       "URL": "https://www.dinamina.lk/2023/09/04/politics/19287/%e0%b6%bb%e0%b6%a7-%e0%b6%bb%e0%b6%9a%e0%b7%92%e0%b6%b1%e0%b7%8a%e0%b6%b1-%e0%b6%85%e0%b6%bb%e0%b6%ba%e0%b6%a7-%e0%b6%b8%e0%b7%99%e0%b6%ba%e0%b7%8f%e0%b6%a7-%e0%b6%b6%e0%b7%90%e0%b6%ab-%e0%b6%b6/",
       "Category": "politics",
       "Parent URL": "https://www.dinamina.lk/category/politics//page/12/"
}