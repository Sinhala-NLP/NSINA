{
       "Source": "dinamina",
       "Timestamp": "August 26, 2023 1:00 am",
       "Headline": "එක්ස්ප්‍රස් පර්ල් ගැන වෙහෙස වුවත් නිව් ඩයමන්ඩ්වලින් ආණ්ඩුව පාඩමක් ඉගෙනගත්තේ නෑ",
       "News Content": "එක්ස්ප්‍රස් පර්ල් ව්‍යසනය සම්බන්ධයෙන් සිදු වන අධිකරණ ක්‍රියාදාමය පළුදු වීමට කිසි සේත් ඉඩ නොදෙන නමුත්, එක්ස්ප්‍රස් පර්ල් ව්‍යසනයට පෙර නිව් ඩයමන්ඩ් ව්‍යසනයක් සිදු වූ බවත්, එයින් සිදු වූ තෙල් කාන්දුවෙන් හේතුවෙන්ද විශාල පරිසර හානියක් සිදු වුවද එයින්ද රජය කිසිදු පාඩමක් ඉගෙන නොගත් බවත් විපක්ෂනායක සජිත් ප්‍රේමදාස මහතා පාර්ලිමේන්තුවේදී ඊයේ (25) ප්‍රකාශ කළේය.\n\nඑක්ස්ප්‍රස් පර්ල් විනාශය සිදු වන විට එහි හානියද වැරදි ආකාරයට අර්ථ පූර්ණය කළ බවද පාර්ලිමේන්තු කාරකසභාවලින් මෙය ප්‍රශ්න කර සිටින විට අදාළ ආයතන විසින් මේ හානිය මීගමුව, පුත්තලම, මන්නාරම, පාණදුර, කළුතර, ගාල්ල, මාතර, හම්බන්තොට සිට නැගෙනහිර වෙරළ දක්වා සිදුවූ බවට පිළිගත් බවත් පැවසූ විපක්ෂ නායකවරයා මේ කටයුතු සිදු කිරීමේදී රාජ්‍ය ආයතන නිවැරදිව නිර්ව්‍යාජව කටයුතු කරනවාද යන්න බරපතළ ප්‍රශ්නයක් බවට පත්ව ඇති බවත් පැවසීය. කෙසේ වුවද මෙම විනාශයන් සම්බන්ධයෙන් සිදු වන නීතිමය ක්‍රියා දාමයට අගතියක් නොවන ආකාරයට ප්‍රශ්න කිරීමට පාර්ලිමේන්තුවට අයිතියක් ඇති බවද විපක්ෂනායකවරයා පෙන්වා දුන්නේය.\n\nදැනට තක්සේරු කර ඇති මුදල ගණනය කර ඇත්තේ සුළු කොටසට පමණක් බැවින් මෙය හරියට ප්‍රශ්න කිරීමේ අයිතියක් ඇති බවත් නිව්ඩයමන්ඩ් සිදුවීමෙන් මෙන්ම එක්ස්ප්‍රස් පර්ල් සිදුවීමෙන් රජය තවම පාඩම් ඉගෙනගෙන නැති බවත් විපක්ෂ නායකවරයා වැඩිදුරටත් පැවසීය.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/08/26/politics/17451/%e0%b6%91%e0%b6%9a%e0%b7%8a%e0%b7%83%e0%b7%8a%e0%b6%b4%e0%b7%8a%e0%b6%bb%e0%b7%83%e0%b7%8a-%e0%b6%b4%e0%b6%bb%e0%b7%8a%e0%b6%bd%e0%b7%8a-%e0%b6%9c%e0%b7%90%e0%b6%b1-%e0%b7%80%e0%b7%99/",
       "Category": "politics",
       "Parent URL": "https://www.dinamina.lk/category/politics//page/13/"
}