{
       "Source": "dinamina",
       "Timestamp": "August 31, 2023 1:00 am",
       "Headline": "ඇතැමුන්ට අද දළදා පෙරහරේ අලි යනවා බලන්නත් බෑ",
       "News Content": "ඇතැමුන්ට දළදා පෙරහැරේ අලි යනවා බලා සිටීමට බැරි බවත්, එය ඔවුන්ගේ ඇහැට කටු අනිනවා වගේ දැනෙන බවත් උත්තර ලංකා සභාගයේ සභාපති, ජාතික නිදහස් පෙරමුණේ නායක, පාර්ලිමේන්තු මන්ත්‍රී විමල් වීරවංශ මහතා පැවැසීය.\n\nමන්ත්‍රීවරයා මේ බව පැවැසුවේ බත්තරමුල්ල නගර සභා ශාලාවේදී පැවති ‘රනිල් උත්තරය ද? ප්‍රශ්නය ද?’ සම්මන්ත්‍රණයේදී අදහස් දක්වමිනි.\n\nඑහිදී වැඩිදුරටත් අදහස් දැක්වූ මන්ත්‍රීවරයා මෙසේ ද සඳහන් කළේය.\n\n“අද මේ රටේ ඇතැමුන් අපේ ජාතික අනන්‍යතාවට ගරහනවා. වෛර කරනවා. මේ දිනවල දළදා පෙරහර මංගල්‍යය පැවැත්වෙනවා. මේ චිරාත් කාලයක් තිස්සේ පැවැත්වෙන පෙරහර මංගල්‍යයේ අලියා රැගෙන යෑම ඇතැමුන්ට මහා ප්‍රශ්නයක් වෙලා. නත්තල් සමයේ තමයි මාංශමය ආහාර වැඩියෙන්ම විකිණෙන්නේ. ඒත් කවුරුවත් නත්තලට සතුන් මරන්න එපා කියා කියනවා ද? සමහර කෝවිල්වල සතුන් මැරීම සිදු කරනවා. ඒවාට මේ අය එපා කියන්නේ නෑනේ. ආගමික විශ්වාස මත සමහරුන් සතුන් මරලා ලේවලින් ගෙවල් සේදීම පවා කරනවා. ඒත් ඒවා ගැන කතා නෑ. හැබැයි මේ අයට දළදා පෙරහරේ අලියා යනවා බලා ඉන්න බෑ. ඇහැට කටු අනිනවා වගේ දැනෙනවා. දැන් මේක තමයි ඒ අයට ලංකාවේ තිබෙන ලොකුම ප්‍රශ්නය.”\n\nනුවන් කොඩිකාර",
       "URL": "https://www.dinamina.lk/2023/08/31/politics/18315/%e0%b6%87%e0%b6%ad%e0%b7%90%e0%b6%b8%e0%b7%94%e0%b6%b1%e0%b7%8a%e0%b6%a7-%e0%b6%85%e0%b6%af-%e0%b6%af%e0%b7%85%e0%b6%af%e0%b7%8f-%e0%b6%b4%e0%b7%99%e0%b6%bb%e0%b7%84%e0%b6%bb%e0%b7%9a-%e0%b6%85/",
       "Category": "politics",
       "Parent URL": "https://www.dinamina.lk/category/politics//page/12/"
}