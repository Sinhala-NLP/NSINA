{
       "Source": "dinamina",
       "Timestamp": "July 20, 2023 1:00 am",
       "Headline": "නව කැලණි පාලමේ එකම ඇණයක්වත් ගලවා නෑ",
       "News Content": "නව කැලණි පාලමේ ඇණ ගලවා ඇති බවට දයාසිරි ජයසේකර මන්ත්‍රීවරයා කළ ප්‍රකාශය මුළුමනින්ම සාවද්‍ය ප්‍රකාශයක් බව ජනමාධ්‍ය, ප්‍රවාහන හා මහාමාර්ග ඇමැති ආචාර්ය බන්දුල ගුණවර්ධන මහතා ඊයේ (19) පැවැසීය.\n\nඅමාත්‍යාංශ නිවේදනයක් ප්‍රකාශයට පත් කරමින් ඇමැතිවරයා මේ බව පැවසිය.\n\nතවදුරටත් ඇමැතිවරයා මෙසේ ද පැවසීය.\n\nඑසේ නව කැලණි පාලමේ ඇණ ගැලවීමට නොහැකි බවත් එසේ ඇණ ගැලවීමට අවශ්‍ය නම් ඒ සඳහා විශේෂිත උපකරණ එම ඉංජිනේරු සමාගමෙන් ගෙන ආ යුතුයි. එහෙත් කැලණි පාලමේ 2021 සිට 2022 මැයි දක්වා කාලය තුළ විවිධ කොටස් හොරකම් කිරීමෙන් මිලියන 294.4ක දළ අලාභයක් සිදුව තිබෙනවා. නව කැලණි පාලමේ කොටස් හොරකම් කිරීමෙන් මිලියන 5.9ක මුළු අලාභයක් සිදු වෙනවා.\n\nසිදුව ඇති හොරකම් සම්බන්ධයෙන් අදාළ පොලිස් ස්ථානවලට පැමිණිලි ගොනු කරලා තිබෙනවා. ඒ සම්බන්ධයෙන් පොලිස් ස්ථානවලින් අවශ්‍ය නීතිමය ක්‍රියාමාර්ග සිදු කරමින් තිබෙනවා.\n\nඅධිවේගී මාර්ගවල සිදුවන හොරකම් සම්බන්ධව පොලිස්පතිවරයා සමඟ විශේෂ සාකච්ඡාවක් පවත්වා එතුමා දැනුම්වත් කර මෙම විනාශකාරී ක්‍රියාවන් මර්දනය කිරීමට සහයෝගය ඉල්ලා තිබෙනවා. අවස්ථා කිහිපයකදී අධිවේගී මාර්ග පොලිසිය දැනුම්වත් කර මුර සංචාර වැඩි දියුණු කිරීම සඳහා අවශ්‍ය ක්‍රියාමාර්ග ගැනීමට ඉල්ලීම් කර තිබෙනවා. ඒ අනුව මේ වන විට නව කැලණි පාලමේ සන්නිවේදන කුලුනු ගොඩනැගිල්ල අවට අධිවේගී මාර්ගයේ පරීක්ෂාවට එම ස්ථානයේ පොලිස් කණ්ඩායමක් යොදවා තිබෙනවා. වට්ස්ඇෆ් ගෲප් හදලා මාර්ග සංවර්ධන අධිකාරිය සහ පොලිසිය අතර සන්නිවේදන කටයුතු පවත්වා ගෙන යෑම මඟින් දෙපාර්ශ්වයන් අතර සබඳතාවය වැඩි කර තිබෙනවා.\n\nජාතික ආරක්ෂක කවුන්සිල රැස්වීමේ දී ජනාධිපතිවරයා සමඟ තවදුරටත් සාකච්ඡා කර ජනාධිපතිවරයා විසින් ආරක්ෂක අංශ සහ පෞද්ගලික ආරක්ෂක අංශවල සහය ලබා ගැනීමෙන් විශේෂ ආරක්ෂක වැඩපිළිවෙළක් සකස් කිරීමට උපදෙස් ලබා දී තිබෙනවා.\n\nනව කැලණි පාලමේ ඇණ විශාල සංඛ්‍යාවක් ගැලවීම් පිළිබඳව වසර 2021-11-21 වැනි දින වැඩ නිමවා ජනතා අයිතියට පත්කළ නව කැලණි පාලමේ 2013-10-27 වැනි දින වැඩ නිම කරන ලද අතර, කොළඹ කටුනායක අධිවේගී මාර්ගයේ මීට දෙවසරක කාලයක පමණ සිටි බාහිර පුද්ගලයන් කරන ලද නොයෙක් හොරකම්වලට ලක්වීම පටන් ගන්නා ලදි. මුලින්ම අධිවේගී මාර්ග රක්ෂිත වැඩ කොටසේ සොරකම්වලින් පටන් ගන්නා ලද මෙම විනාශකාරී ක්‍රියාවන් කොළඹ -කටුනායක අධිවේගී මාර්ගයේ මධ්‍ය විදුලි පහන්වලට හා විදුලිය සපයන තඹ විදුලි රැහැන් කැපීම දක්වා වර්ධනය වී ඇත. එමෙන්ම මේ වන විට සොරුන් නව කැලණි පාලම් ව්‍යාපෘතියේ අපවහන ජල පද්ධතියේ පීවීසී නළ කොටස්, වායුසමීකරණ යන්ත්‍ර කොටස්, පාලමේ නිරීක්ෂණය සහ නඩත්තු කටයුතු සඳහා පාලමේ යට පැත්තේ ඉදිකර ඇති පදික පාලමේ වොක් වේ ආරක්ෂිත වැටේ ජීඅයි බට සොරකම් කිරීම ද සිදුකර ඇත. ඒ අනුව කොළඹ කටුනායක අධිවේගී මාර්ගයේ නව කැලණි පාලමේ පහත සඳහන් කොටස් සොරකමට ලක් වී තිබෙනවා. කොළඹ – කටුනායක අධිවේගී මාර්ගය පටන් ගන්නා රථ වාහනවල ආරක්ෂාවට යොදවා ඇති ආරක්ෂක වැටේ කොටස් හොරකම් කිරීම. අධිවේගී මාර්ගයට සතුන් සහ අනවසර පුද්ගලයන් ඒම වැළැක්වීමට ඇති රක්ෂිත සීමා වැට කොටස් සොරකම් කිරීම. දිසා පුවරු සොරකම් කිරීම. අධිවේගී මාර්ගයේ කිලෝමීටර් දක්වන පුවරු සොරකම් කිරීම. මධ්‍යම තීරුවේ ඇති විදුලි පහන්වලට විදුලිය ගෙන යන තඹ රැහැන් සොරකම් කිරීම. ඊට උඩින් අතුරා ඇති ජලය බැස යන කානුව විනාශ කිරීම. මාර්ගයේ ආලෝකකරණය සඳහා යොදවා ඇති විදුලි පහන් කණු සොරකම් කිරීම සිද්ධ වෙලා තිබෙන අලාභයේ වටිනාකම. මධ්‍යම තීරුවේ තඹ විදුලි රැහැන් සොරකම් කිරීමෙන් දළ වටිනාකම මිලියන 286යි. ඇණ නොවෙයි. 2021-09 මාසේ සිට 2023 ජූලි දක්වා.",
       "URL": "https://www.dinamina.lk/2023/07/20/politics/7921/%e0%b6%b1%e0%b7%80-%e0%b6%9a%e0%b7%90%e0%b6%bd%e0%b6%ab%e0%b7%92-%e0%b6%b4%e0%b7%8f%e0%b6%bd%e0%b6%b8%e0%b7%9a-%e0%b6%91%e0%b6%9a%e0%b6%b8-%e0%b6%87%e0%b6%ab%e0%b6%ba%e0%b6%9a%e0%b7%8a%e0%b7%80/",
       "Category": "politics",
       "Parent URL": "https://www.dinamina.lk/category/politics//page/24/"
}