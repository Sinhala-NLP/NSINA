{
       "Source": "dinamina",
       "Timestamp": "August 30, 2023 3:10 am",
       "Headline": "වැට් සංශෝධනයට කැබිනට් අනුමැතිය",
       "News Content": "වසර 2002 අංක 14 දරන එකතු කළ අගය මත බදු පනත සඳහා වන සංශෝධනවලට කැබිනට් අනුමැතිය හිමිව ඇත. එකී පනත් කෙටුම්පත රජයේ ගැසට් පත්‍රයේ පළ කිරීමටත්, ඉන් අනතුරුව අනුමැතිය පිණිස පාර්ලිමේන්තුව වෙත ඉදිරිපත් කිරීමටත් මුදල්, ආර්ථික ස්ථායිකරණ සහ ජාතික ප්‍රතිපත්ති ඇමැතිවරයා ලෙස ජනාධිපති රනිල් වික්‍රමසිංහ මහතා ඉදිරිපත් කළ යෝජනාවට ඇමැති මණ්ඩලයේ අනුමැතිය ලැබී ඇත.\n\nගැසට් නියමයන් පාර්ලිමේන්තු අනුමැතියට\n\nගැසට් පත්‍රයේ පළ කරන ලද නියමයන් පාර්ලිමේන්තුවේ අනුමැතිය සඳහා ඉදිරිපත් කිරීමට කැබිනට් අනුමැතිය ලැබී ඇත. එකී නියමයන් අනුමැතිය සඳහා පාර්ලිමේන්තුව වෙත ඉදිරිපත් කිරීම පිණිස මුදල්, ආර්ථික ස්ථායීකරණ සහ ජාතික ප්‍රතිපත්ති ඇමැතිවරයා ලෙස ජනාධිපති රනිල් වික්‍රමසිංහ මහතා ඉදිරිපත් කළ යෝජනාවට ඇමැති මණ්ඩලයේ අනුමැතිය ලැබී ඇත.\n\nමඟීන්ගේ ගමන් බඩු නිදහස් කිරීම් නියෝග\n\nකම්කරු හා විදේශ රැකියා අමාත්‍යාංශය ප්‍රදානය කර ඇති දිරිගැන්වීම් බලාත්මක කිරීමට රේගු ආඥා පනතේ 107(අ) වගන්තිය යටතේ 2023 අංක 01 දරන මඟීන්ගේ ගමන් බඩු නිදහස් කිරීම් – මෙරටට ඇතුළත් වන නියෝග පාර්ලිමේන්තුවේ අනුමැතිය සඳහා ඉදිරිපත් කිරීම පිණිස මුදල්, ආර්ථික ස්ථායිකරණ සහ ජාතික ප්‍රතිපත්ති ඇමැතිවරයා ලෙස ජනාධිපති රනිල් වික්‍රමසිංහ මහතා ඉදිරිපත් කළ යෝජනාවට ඇමැති මණ්ඩලයේ අනුමැතිය ලැබී ඇත.\n\nකොළඹ වරාය නගර ආර්ථික කොමිෂන් සභා නියෝග\n\n2021 අංක 11 දරන කොළඹ වරාය නගරය ආර්ථික කොමිෂන් සභාව පනත යටතේ ආයෝජන ප්‍රවර්ධන ඇමැතිවරයා විසින් නිකුත් කර ඇති නියෝග අනුමැතිය පිණිස පාර්ලිමේන්තුව වෙත ඉදිරිපත් කිරීම සඳහා මුදල්, ආර්ථික ස්ථායීකරණ සහ ජාතික ප්‍රතිපත්ති ඇමැතිවරයා ලෙස ජනාධිපති රනිල් වික්‍රමසිංහ මහතා ඉදිරිපත් කළ යෝජනාවට ඇමැති මණ්ඩලයේ අනුමැතිය ලැබී ඇත.\n\nඑල්පී ගෑස් සැපයුමෙන් 50%ක් වත්මන් සැපයුම්කරුගෙන් ගැනීම\n\nවර්ෂ 2024-2025 කාලසීමාව සඳහා එල්පී ගෑස් සැපයීමේ ලංසු මේ වන විට කැඳවා තිබෙන අතර, නව ගිවිසුම්වලට එළඹීම එකී ප්‍රතිව්‍යූහගතකරණ ක්‍රියාවලියට අහිතකර ලෙස බලපෑමට ඉඩ ඇති බව පෙනී ගොස් ඇති බැවින් ප්‍රතිව්‍යූහගතකරණ ක්‍රියාවලිය නිම වන තෙක් බාධාවකින් තොරව එල්පී ගෑස් සපයාගැනීමේ අරමුණින් ඉදිරි වර්ෂය සඳහා එල්පී ගෑස් සපයාගැනීමේ කොන්ත්‍රාත්තුවේ මුළු සැපයුමෙන් 50%ක් වත්මන් සැපයුම්කරු වෙතින් සපයාගැනීමට ජනාධිපතිවරයා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමි වී තිබේ.\n\n…………………………………………………\n\nකැබිනට් තීරණ\n\n\n\nසමඟි ප්‍රතිසන්ධානය කාර්යාල පනත් කෙටුම්පත\n\nනීති කෙටුම්පත් සම්පාදක විසින් සකස් කරන ලදුව නීතිපතිවරයාගේ නිෂ්කාශනය ලැබී ඇති ජාතික සමඟිය සහ ප්‍රතිසන්ධානය සඳහා වන කාර්යාල පනත් කෙටුම්පත රජයේ ගැසට් පත්‍රයේ පළ කිරීමටත්, අනුමැතිය පිණිස පාර්ලිමේන්තුවට ඉදිරිපත් කිරීමටත් අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ ඇමැති ආචාර්ය විජයදාස රාජපක්ෂ මහතා ඉදිරිපත් කළ යෝජනාවට ඇමැති මණ්ඩලයේ අනුමැතිය ලැබී ඇත.\n\nවෙදගම වෛද්‍යවරුන්ට ඔප්පු පිරිනැමීම\n\nවෙදගම පාරම්පරික වෛද්‍ය ගම්මානයේ වෛද්‍යවරුන් සඳහා ඔප්පු පිරිනැමීමට කැබිනට් අනුමැතිය හිමිව ඇත. අදාළ ඉඩම් පාරම්පරික වෛද්‍යවරුන් වෙත පැවරීම සම්බන්ධයෙන් ගත යුතු ක්‍රියාමාර්ග පිළිබඳව නීතිපතිවරයා විසින් උපදෙස් ලබා දී ඇති අතර, ඒ අනුව කටයුතු කරමින් අදාළ ඉඩම් සඳහා විධිමත් දීමනා පත්‍ර ලබා දීමට අවශ්‍ය පියවර ගැනීම පිණිස සෞඛ්‍ය ඇමැති ආචාර්ය කෙහෙලිය රඹුක්වැල්ල මහතා ඉදිරිපත් කළ යෝජනාවට ඇමැති මණ්ඩලයේ අනුමැතිය ලැබී ඇත.\n\nනාගරික සංවර්ධනේ ඉඩමක්කෘෂි ව්‍යාපෘතියකට බදු දීම\n\nනාගරික සංවර්ධන අධිකාරියට අයත් දඹුල්ලේ පිහිටි ඉඩම් කොටසක් කෘෂි ආශ්‍රිත ගුදම් හා කර්මාන්ත ව්‍යාපෘතියක් සඳහා දීමට කැබිනට් අනුමැතිය ලැබී ඇත. ඒ අනුව එකී ඉඩම් කොටස වසර 30 ක කාලසීමාවක් සඳහා දඹුල්ල ඇග්රෝ කූල් හෝල්ඩිංග්ස් ප්‍රයිවට් ලිමිටඩ් වෙත බදු පදනම මත ලබා දීමට නාගරික සංවර්ධන හා නිවාස ඇමැති ප්‍රසන්න රණතුංග මහතා ඉදිරිපත් කළ යෝජනාවට ඇමැති මණ්ඩලයේ අනුමැතිය ලැබී ඇත.\n\nවිදුලිබල මණ්ඩලය සහ ජපානය අතර තාක්ෂණික සහයෝගිතා ගිවිසුම\n\nලංකා විදුලිබල මණ්ඩලය සහ ජපන් විදුලිබල තොරතුරු මධ්‍යස්ථානය අතර තාක්ෂණික සහයෝගිතාව සඳහා අවබෝධතා ගිවිසුමකට එළඹීමට කැබිනට් අනුමැතිය හිමිව ඇත. ඒ සඳහා වන යෝජිත තාක්ෂණික සහයෝගිතාව පිළිබඳ කෙටුම්පත් අවබෝධතා ගිවිසුම නීතිපතිවරයාගේ සහ විදේශ කටයුතු අමාත්‍යාංශයේ නිරීක්ෂණ අනුව සකස් කර තිබේ. එකී අවබෝධතා ගිවිසුමට අත්සන් තැබීම පිණිස විදුලිබල හා බලශක්ති ඇමැති කංචන විජේසේකර මහතා ඉදිරිපත් කළ යෝජනාව අමාත්‍ය මණ්ඩලය අනුමත කර ඇත.\n\nඉන්දීය සාගර වටද්දර රටවල ඇමැති කවුන්සිලයේ රැස්වීමට අනුග්‍රහය\n\n2023 සිට 2025 වසර දක්වා කාලසීමාව සඳහා ඉන්දීය සාගර වටද්දර රටවල සංවිධානයේ සභාපතිත්වය ශ්‍රී ලංකාව භාර ගැනීමට නියමිතය. එකී කාලසීමාවේදී ‘කලාපීය පදනම ශක්තිමත් කිරීම: ඉන්දීය සාගර අනන්‍යතාව බලගැන්වීම’ යන තේමාව තෝරාගෙන ඇති අතර, එම සංවිධානයේ 23 වැනි ඇමැති කවුන්සිලයේ රැස්වීමට ශ්‍රී ලංකා සත්කාරකත්වය සැලසීමට විදේශ කටයුතු ඇමැති ඒම්.යූ.ඒම්. අලි සබ්රි මහතා ඉදිරිපත් කළ යෝජනාව අමාත්‍ය මණ්ඩලය අනුමත කර ඇත.",
       "URL": "https://www.dinamina.lk/2023/08/30/politics/18177/%e0%b7%80%e0%b7%90%e0%b6%a7%e0%b7%8a-%e0%b7%83%e0%b6%82%e0%b7%81%e0%b7%9d%e0%b6%b0%e0%b6%b1%e0%b6%ba%e0%b6%a7-%e0%b6%9a%e0%b7%90%e0%b6%b6%e0%b7%92%e0%b6%b1%e0%b6%a7%e0%b7%8a-%e0%b6%85%e0%b6%b1/",
       "Category": "politics",
       "Parent URL": "https://www.dinamina.lk/category/politics//page/13/"
}