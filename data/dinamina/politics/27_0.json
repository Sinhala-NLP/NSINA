{
       "Source": "dinamina",
       "Timestamp": "July 11, 2023 1:00 am",
       "Headline": "සුළු-මධ්‍ය කර්මාන්ත ගැටලු විසඳීමට රජය පියවර ගෙන නෑ",
       "News Content": "පාර්ලිමේන්තු මන්ත්‍රී බුද්ධික පතිරණ\n\nසුළු හා මධ්‍ය පරිමාණ සියලුම කර්මාන්තකරුවන්ට මුහුණ පෑමට සිදුවී ඇති අර්බුදකාරී තත්ත්වය සම්බන්ධයෙන් රජය මේ වන විට නිසි පියවර ගෙන නොමැති බව පාර්ලිමේන්තු මන්ත්‍රී බුද්ධික පතිරණ මහතා සඳහන් කරයි.\n\nමන්ත්‍රීවරයා මේ බව සඳහන් කළේ විපක්ෂ නායක කාර්යාලයේ පැවති මාධ්‍ය හමුවේදීය.\n\nඑහිදී වැඩිදුරටත් අදහස් දැක්වූ මන්ත්‍රීවරයා මෙලෙස ද කීවේය.\n\n“කර්මාන්තකරුවන් සම්බන්ධයෙන් ආණ්ඩුව තවමත් අඳුරේ අතපත ගානවා විනා ඔවුන්ගේ සැබෑ ප්‍රශ්නවලට විසඳුමක් දී නෑ. ඔවුන්ගේ ණය පිළිබඳ ගැටලුවට සාධනීය මැදිහත් වීම, අමුද්‍රව්‍ය සපයා ගැනීමේදී සහ අමුද්‍රව්‍ය ආනයනය කිරීමේදී ඇති වන ගැටලු, නිෂ්පාදනයේදී දරන්නට නොහැකි බදු එකතු වීම්, නිෂ්පාදන අපනයනයේදී සිදු වන ගැටලු ආදිය පිළිබඳව මැදිහත් නොවීම මෙහිදී දැක ගත හැකියි. මෑතකදී විදුලි බිලේ යම් යම් අඩු කිරීම් ගැන කතා කළාට ශුද්ධ කර්මාන්ත, සුළු කර්මාන්ත, මධ්‍ය කර්මාන්තය සහ මහා පරිමාණයේ කර්මාන්ත යන අංශ ගැන කතා කළ යුතුයි. මේ අංශවලට වැටෙන සාම්ප්‍රදායික කර්මාන්තකරුවන්ගේ විදුලි බිල සහ අනිකුත් පිරිවැය පිළිබඳව අවධානය යොමු කිරීම වැදගත්. මේ පිළිබඳව දිගින් දිගටම පෙන්වා දුන් සියලු කාරණා බීරි අලින්ට සහ බීරි පොහොට්ටුවන්ට වීණා ගායනා කිරීමක් වගේ.\n\nතේ, කුරුඳු, ධීවර, කුඹුරු සහ කොරටු කර්මාන්තවලට විවිධාකාරයෙන් මේ ප්‍රශ්න බලපා තියෙනවා. වෙනත් නිෂ්පාදනවල යෙදෙන අයටත් මෙය බලපා තියෙනවා. ඒ නිසා රජයට මම යළි යළිත් කියනවා, කරුණාකර අද ණය ප්‍රතිව්‍යුහගත කිරීම හරහා ඇතැම් විට සිදු කර තියෙන්නේ තිබුණාට වැඩිය ප්‍රශ්නයක් ඇති කිරීම කියලා. මේ නිසා මොනම ආකාරයකින්වත් වර්තමාන ආණ්ඩුවට සමාවක් දිය නොහැකියි.”\n\nරක්ෂණ ශ්‍රියන්ත",
       "URL": "https://www.dinamina.lk/2023/07/11/politics/5568/%e0%b7%83%e0%b7%94%e0%b7%85%e0%b7%94-%e0%b6%b8%e0%b6%b0%e0%b7%8a%e0%b6%ba-%e0%b6%9a%e0%b6%bb%e0%b7%8a%e0%b6%b8%e0%b7%8f%e0%b6%b1%e0%b7%8a%e0%b6%ad-%e0%b6%9c%e0%b7%90%e0%b6%a7%e0%b6%bd/",
       "Category": "politics",
       "Parent URL": "https://www.dinamina.lk/category/politics//page/27/"
}