{
       "Source": "dinamina",
       "Timestamp": "October 4, 2023 1:00 am",
       "Headline": "තරුණ නියෝජනයක් ලබා ගන්න ගෙනා කෙටුම්පත් තුනට වෙනස්කම් පෑමෙන් වරප්‍රසාද උල්ලංඝනය වුණා -මන්ත්‍රී ඉමිතියාස් බාකීර් මාකර්",
       "News Content": "පළාත් පාලන ආයතන, පළාත් සභා සහ පාර්ලිමේන්තුවේ සාධාරණ තරුණ නියෝජිතත්වයක් ලබා ගැනීම සඳහා මා පාර්ලිමේන්තුවට ඉදිරිපත් කළ පෞද්ගලික මන්ත්‍රී කෙටුම්පත් තුන සඳහා වෙනස්කම් පෑම, බාධා කිරීම මෙන්ම විරුද්ධව කටයුතු කිරීම හේතුවෙන් වරප්‍රසාද උල්ලංඝනය වී ඇතැයි සමගි ජන බලවේගයේ පත්කළ මන්ත්‍රී ඉමිතියාස් බාකීර් මාකර් මහතා පාර්ලිමේන්තුවට වරප්‍රසාද ප්‍රශ්නයක් ඉදිරිපත් කරමින් ඊයේ (03) ප්‍රකාශ කළේය.\n\nපාර්ලිමේන්තු මන්ත්‍රී ඉමිතියාස් බාකීර් මාකර් මහතා මේ බව සඳහන් කළේ සිය වරප්‍රසාද උල්ලංඝනය වී ඇති බව සඳහන් කරමින් වරප්‍රසාද ප්‍රශ්නයක් යොමු කරමිනි.\n\nතවදුරටත් මන්ත්‍රී ඉමිතියාස් බාකීර් මාකර් මහතා මෙසේද පැවසීය.\n\nපාර්ලිමේන්තුවේ ස්ථාවර නියෝග ප්‍රකාරව පාර්ලිමේන්තු පළාත් සභා සහ පළාත් පාලන ආයතන මැතිවරණ ආඥා පනත් සංශෝධනය කිරීම සඳහා පෞද්ගලික පනත් කෙටුම්පත් තුනක් පාර්ලිමේන්තුවට ඉදිරිපත් කිරීම සඳහා පාර්ලිමේන්තුවේ මහලේකම්වරයාට 2021 ජනවාරි මාසයේදී භාර දුන්නා.\n\nඑම පනත් කෙටුම්පත් තුන ගැසට් කර අනතුරුව පාර්ලිමේන්තුවට 2022 ජූලි 06 වන දින පළමුවර ඉදිරිපත් කළ පසු ඒ සඳහා අදාළ අමාත්‍යාංශයේ වාර්තාවක් ලබා ගැනීමට කටයුතු කිරීම පාර්ලිමේන්තු ස්ථාවර නියෝගවලට අනුව සිදු කෙරෙනවා. ඒ අනුව එය අදාළ අමාත්‍යාංශයට යොමු කළ ද 2023 ජනවාරි පළමු දිනය තෙක්ම ඒ පනත් කෙටුම්පත් සඳහා අදාළ වාර්තා පාර්ලිමේන්තුවට එවා නැහැ.\n\nඅදාළ පනත් කෙටුම්පත් සඳහා වාර්තාවන් අදාළ අමාත්‍යාංශයෙන් මාස හයක් ඇතුළත නොලැබුණහොත් පාර්ලිමේන්තුවේ ස්ථාවර නියෝග 52 (7) අනුව අදාළ මන්ත්‍රීවරයාගේ කැමැත්ත පරිදි දෙවැනි වර කියැවීම සඳහා එම පනත් කෙටුම්පත පාර්ලිමේන්තු න්‍යාය පත්‍රයට ඇතුළත් කළ හැකිව තිබෙනවා. ඒ අනුව තමා ඉදිරිපත් කළ පෞද්ගලික මන්ත්‍රී පනත් කෙටුම්පත්, න්‍යාය පුස්තකයට ඇතුළත් කරන ලෙස පාර්ලිමේන්තුවේ මහලේකම් වෙත 2023 ජුනි 06 දින ලිපියෙන්, ලිඛිතව ඉල්ලා සිටියා.\n\nමේ අතර, ආණ්ඩු පක්ෂයේ මන්ත්‍රීවරයෙකු විසින් පළාත් පාලන ආයතන ඡන්ද විමසීම් ආඥා පනත් කෙටුම්පතේ අරමුණ සඳහාම වූ පෞද්ගලික මන්ත්‍රී පනත් කෙටුම්පතක් 2022 නොවැම්බර් මස 08 වැනි දින පාර්ලිමේන්තුවට ඉදිරිපත් කළ බවද 2022 නොවැම්බර් මස 10 වැනි දින එය පාර්ලිමේන්තුව විෂය භාර ඇමැතිවරයාට ද යොමුකර තිබෙන්නේ.\n\nතමා විසින් පනත් කෙටුම්පත ඉදිරිපත් කර මාස ගණනකට පසු ආණ්ඩු පක්ෂ මන්ත්‍රීවරයකු ඉදිරිපත් කළ පනත් කෙටුම්පත සම්බන්ධ වාර්තාව තම පනත් කෙටුම්පත සමඟින් සම්බන්ධ කර එක් වාර්තාවක් වශයෙන් අදාළ විෂය භාර අමාත්‍යවරයා විසින් 2023 ජනවාරි මස 05 වැනි දින පාර්ලිමේන්තුවට පිළිගන්වනු ලදුව එම වාර්තාව, පාර්ලිමේන්තුවේ ව්‍යවස්ථාදායක ස්ථාවර කාරක සභාව විසින් 2023 පෙබරවාරි මස 28 වැනි දින සලකා බැලීම සිදු වූ බව පවසන බාකීර් මාකර් මහතා එසේ සලකා බැලීමෙන් අනතුරුව නීති කෙටුම්පත් දෙකක් වන හෙයින් වෙන් වෙන් වශයෙන් වාර්තා දෙකක් ඉදිරිපත් කරන ලෙස කාරක සභාව විසින් අමාත්‍යාංශයට නියෝග කර තිබෙනවා. මෙම කෙටුම්පත අදාළ ඇමැතිවරයාට ඉදිරිපත් කර මාස හයකට වඩා වැඩිමනත් කාලයක් ඉකුත් වී ඇති හෙයින් මෙම පනත් කෙටුම්පත පාර්ලිමේන්තුවේ න්‍යාය පත්‍රයට අනවශ්‍ය ප්‍රමාද කිරීම්වලින් තොරව ඇතුළත් කිරීමට අවශ්‍ය කටයුතු කඩිනමින් සලසා දෙන ලෙස ඉල්ලා සිටිනවා. ඒ අනුව අදාළ කරුණ වරප්‍රසාද කමිටුව වෙත යොමු කරන බව නියෝජ්‍ය කථානායක අජිත් රාජපක්ෂ මහතා ප්‍රකාශ කළේය.",
       "URL": "https://www.dinamina.lk/2023/10/04/politics/27547/%e0%b6%ad%e0%b6%bb%e0%b7%94%e0%b6%ab-%e0%b6%b1%e0%b7%92%e0%b6%ba%e0%b7%9d%e0%b6%a2%e0%b6%b1%e0%b6%ba%e0%b6%9a%e0%b7%8a-%e0%b6%bd%e0%b6%b6%e0%b7%8f-%e0%b6%9c%e0%b6%b1%e0%b7%8a%e0%b6%b1-%e0%b6%9c/",
       "Category": "politics",
       "Parent URL": "https://www.dinamina.lk/category/politics//page/3/"
}