{
       "Source": "dinamina",
       "Timestamp": "August 10, 2023 1:10 am",
       "Headline": "උතුරු නැඟෙනහිර සිටින සිංහල මන්ත්‍රීවරුන් සමඟත් සාකච්ඡා කරන්න",
       "News Content": "උතුරු නැඟෙනහිර අයිතිකරුවන් එක ජන කොටසක් දෙකක් බව සඳහන් කරමින් එම පළාත්වල සිටින අනෙකුත් මන්ත්‍රීවරුන් ලඝු කොට නොසලකන ලෙස පාර්ලිමේන්තු මන්ත්‍රී විමල් වීරවංශ මහතා පාර්ලිමේන්තුවේදී ඊයේ (09) පැවසීය.\nදහතුන් වැනි ව්‍යවස්ථා සංශෝධනය සම්බන්ධයෙන් ජනාධිපති රනිල් වික්‍රමසිංහ මහතා සිදු කළ විශේෂ ප්‍රකාශයෙන් පසුව මහනුවර දිස්ත්‍රික් මන්ත්‍රී රවුෆ් හකීම් මුස්ලිම් ජන කොටස්වල පවතින ගැටලු පිළිබඳව සාකච්ඡා කිරීමටත් අවස්ථාව දෙන ලෙස ඉල්ලා සිටි අතර, හකීම් මන්ත්‍රීවරයාගේ ප්‍රකාශයෙන් පසුව නැඟී සිටි වීරවංශ මහතා මෙම ඉල්ලීම සිදු කළේය.\nජනාධිපතිතුමා කිව්වා උතුරු හා නැඟෙනහිර ගැටලු ගැන දෙමළ මන්ත්‍රීවරු සමඟ කතා කරනවා කියලා. ඒ වගේම රවුෆ් හකීම් මන්ත්‍රීතුමාත් කියනවා ඒ ගැන මුස්ලිම් මන්ත්‍රීවරු සමඟත් කතා කරන්න කියලා කිව්වා. මට අහන්න තියෙන්නේ ඒ පළාතේ සිංහල මන්ත්‍රීවරුන්ට කියන්න තරම් ප්‍රශ්නයක් ඔබතුමාට නැද්ද කියලයි. තිස්ස විහාරයේ පින්කම කරගන්න දුන්නෙ නැහැ. කුරුන්දි විහාරයෙත් ප්‍රශ්නය තියෙනවා. පළාත් දෙකේ ප්‍රශ්නය කිසියම් ජන කොටස්වලට ලඝු කරන්න එපා. ඒ පළාත්වල සුළු ජාතියක් ලෙස සිටින සිංහල මන්ත්‍රීවරුත් ඕනෑ තරම් ප්‍රශ්න තිබෙනවා. ඒවා මේ සභාවේ සාකච්ඡාවට ගැනෙන්නෙ නැහැ. මෙතැන අම්පාරෙ මඩකළපුවෙ සිංහල මන්ත්‍රීවරු ඉන්නවා. ආණ්ඩු පක්ෂයේ, විපක්ෂයේ ත්‍රිකුණාමලයේ. උතුර නැඟෙනහිර අයිතිකාරයෝ එක ජන කොටසක් දෙකක් විතරක් කියලා, අනික් අය පීචං කියන මානසිකත්වයෙන් මේ ප්‍රශ්නය දකින්න එපා. මගේ ඉල්ලීම එච්චරයි.\nජනාධිපති රනිල් වික්‍රමසිංහ මහතා-\nමේ ප්‍රශ්නය මුලින්ම සාකච්ඡා කළේ ද්‍රවිඩ මන්ත්‍රීවරු. හකීම් මැතිතුමා අද තමයි කතා කළේ. ඔබතුමා කිව්ව නිසා අපි සිංහල මන්ත්‍රීවරුන්ගෙත් ප්‍රශ්න සාකච්ඡා කරමු.\n\n",
       "URL": "https://www.dinamina.lk/2023/08/10/politics/13050/%e0%b6%8b%e0%b6%ad%e0%b7%94%e0%b6%bb%e0%b7%94-%e0%b6%b1%e0%b7%90%e0%b6%9f%e0%b7%99%e0%b6%b1%e0%b7%84%e0%b7%92%e0%b6%bb-%e0%b7%83%e0%b7%92%e0%b6%a7%e0%b7%92%e0%b6%b1-%e0%b7%83%e0%b7%92%e0%b6%82/",
       "Category": "politics",
       "Parent URL": "https://www.dinamina.lk/category/politics//page/18/"
}