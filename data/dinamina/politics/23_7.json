{
       "Source": "dinamina",
       "Timestamp": "July 20, 2023 1:00 am",
       "Headline": "ආබාධිත පුද්ගලයන්ට  රියැදුරු බලපත්‍ර ගැනීමට  පහසුකම් සැලසූ චක්‍රලේඛය  තාවකාලිකව නැවැත්වුවා -රාජ්‍ය ඇමැති ලසන්ත අලගියවන්න",
       "News Content": "ආබාධිත පුද්ගලයන්ට රියැදුරු බලපත්‍ර ලබා ගැනීමට පහසුකම් සැලසීම සම්බන්ධයෙන් මෝටර් රථ ප්‍රවාහන දෙපාර්තමේන්තුව නිකුත් කරන ලද චක්‍රලේඛය තාවකාලිකව අත්හිටුවා ඇති බව ප්‍රවාහන රාජ්‍ය ඇමැති ලසන්ත අලගියවන්න මහතා පාර්ලිමේන්තුවේ දී ඊයේ (19) පැවැසීය.\n\nමෙම චක්‍රලේඛය අත්හිටුවීම සම්බන්ධයෙන් ගම්පහ දිස්ත්‍රික් මන්ත්‍රී අජිත් මාන්නප්පෙරුම මහතා ඇසූ ප්‍රශ්නයකට පිළිතුරු දෙමින් රාජ්‍ය ඇමැතිවරයා එසේ පැවසීය.\n\nරාජ්‍ය ඇමැතිවරයා වැඩිදුරටත් මෙසේ ද පැවැසීය.\n\nඑම චක්‍රලේඛයට අදාළ යෝජනාව යළිත් අමාත්‍යාංශ උපදේශක කාරක සභාවට ඉදිරිපත් කරන තෙක් එය ක්‍රියාත්මක කිරීම තාවකාලිකව අත්හිටුවූවා. එහි වගකීම තමා බාර ගන්නවා.\n\nනිකුත් කරපු චක්‍රලේඛය තාවකාලිකව නතර කිරීමක් කරලා තිබෙනවා. ඒක ඇත්ත. ඒකේ වගකීම මම බාර ගන්නවා. අමාත්‍යාංශයේ පැවැති උපදේශක කාරක සභා රැස්වීමේ දී අජිත් මාන්නප්පෙරුම මන්ත්‍රීවරයා මේ අබාධිත අයට රියැදුරු බලපත්‍ර ලබා දීම පිළිබඳව කරුණු ඉදිරිපත් කළා. ඒ අවස්ථාවේ දී අපි කිව්වා කමිටුවක් පත් කරලා යෝජනාවක් දෙන්න කියලා. ඒ අනුව මගේ අමාත්‍යාංශයේ කාර්යාලයටම එතුමා ඇවිල්ලා, මම සියලුම නිලධාරීන්ට එන්න කියලා එතුමා උපදේශක කාරක සභාවේ දී ඉදිරිපත් කළ කරුණු පෙන්වලා එතුමාට එය හදන්න උදවු කරන්න කියලා කිව්වා. මගේ අතිරේක ලේකම්වරයට කිව්වා මේ යෝජනාව නැවත උපදේශක කාරක සභාවට ඉදිරිපත් කරන්න කියලා. පළමු වැනි රැස්වීමේදී මම සඳහන් කළේ මේ රැස්වීමේ යෝජනාව නැවත උපදේශක කාරක සභාවට ඉදිරිපත් කරන්න කියලා. නමුත් උපදේශක කාරක සභාවට ඉදිරිපත් කිරීමක් කළේ නැහැ. එම නිසා විශේෂයෙන්ම සඳහන් කළා මේ චක්‍රලේඛය තාවකාලිකව නතර කරලා උපදේශක සභාවට ඉදිරිපත් කරලා අනුමැතියක් ගන්න කියලා. උදාහරණයක් විදියට බිහිරි පුද්ගලයන් සඳහා අවුරුදු 40ක් තිස්සේ රියැදුරු බලපත්‍ර ගන්න බැරි වුණා. මේ අය වාහන එළෙව්වා. ඇස්, කණ්, නාස වෛද්‍යවරු කැඳවලා සාකච්ඡා වට කිහිපයක් කළා. ඇමැති මණ්ඩලයට පත්‍රිකාවක් ඉදිරිපත් කරලා ඉන් අනුමැතිය දුන්නේ ගම්පහ දිස්ත්‍රික්කයේ නියාමන ව්‍යාපෘතියක් කරලා එහි සාර්ථකත්වය මත ජනවාරි මස 01 වැනිදා ඉඳන් බිහිරි අය වෙනුවෙන් බලපත්‍ර නිකුත් කරන්න කියලා. ඒ වැඩපිළිවෙළ සාර්ථකව ක්‍රියාත්මක වෙනවා.",
       "URL": "https://www.dinamina.lk/2023/07/20/politics/7913/%e0%b6%86%e0%b6%b6%e0%b7%8f%e0%b6%b0%e0%b7%92%e0%b6%ad-%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd%e0%b6%ba%e0%b6%b1%e0%b7%8a%e0%b6%a7-%e0%b6%bb%e0%b7%92%e0%b6%ba%e0%b7%90%e0%b6%af/",
       "Category": "politics",
       "Parent URL": "https://www.dinamina.lk/category/politics//page/23/"
}