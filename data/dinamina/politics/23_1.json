{
       "Source": "dinamina",
       "Timestamp": "July 22, 2023 1:00 am",
       "Headline": "විශ්වවිද්‍යාල ප්‍රතිපාදන කොමිෂන් සභාව වෘත්තීය පුහුණු අධිකාරිය වෙනුවට උසස් අධ්‍යාපන කොමිෂන් සභාවක්",
       "News Content": "විශ්වවිද්‍යාල ප්‍රතිපාදන කොමිෂන් සභාව සහ වෘත්තීය පුහුණු අධිකාරියත් යන දෙකම ඉවත් කර ඒ වෙනුවට උසස් අධ්‍යාපන කොමිෂන් සභාවක් ස්ථාපිත කිරීමට ශ්‍රී ලංකාවේ උසස් අධ්‍යාපන අවස්ථා පුළුල් කිරීම සඳහා සුදුසු නිර්දේශ ඉදිරිපත් කිරීමේ පාර්ලිමේන්තු විශේෂ කාරක සභාව යෝජනා කර තිබේ.\n\nපාර්ලිමේන්තු පරිශ්‍රයේ දී ඊයේ (21) මාධ්‍ය වෙත අදහස් දක්වමින් අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ ඇමැති, ආචාර්ය විජයදාස රාජපක්ෂ පැවසීය.\nතවදුරටත් ඇමැතිවරයා මෙසේ ද පැවසීය.\n\nඑම කොමිෂන් සභාව ස්වාධීන ආයතනයක් ලෙස ස්ථාපිත කළ යුතුයි. එහි සමාජිකයන් පත් කිරීම ව්‍යවස්ථාදායක සභාවේ අනුමැතියට යටත්ව ජනාධිපතිවරයා විසින් සිදුකළ යුතුයි. ඒ සභාවට දළ වශයෙන් 11 දෙනෙක් සුදුසු යැයි යෝජනා කර තිබෙනවා. එම සංඛ්‍යාව වෙනස් කරගත හැකියි.\n\nඒ සමාජිකයන් අතුරින් විෂයන් 4ක් අරබයා වෙනම යුනිට් 4ක් ආරම්භ කරන්න යෝජනා කර තිබෙනවා. රාජ්‍ය විශ්වවිද්‍යාල සම්බන්ධ වූ අංශය, රාජ්‍ය නොවන විශ්වවිද්‍යාල, වෘත්තීය විශ්වවිද්‍යාල සහ අධ්‍යාපන ආයතන, තත්ත්ව පරීක්ෂාව යන අංශය 4න් විශ්වවිද්‍යාල, අධ්‍යාපන ආයතන ආරම්භ කරද්දී එහි සියලු සොයා බැලීම් සිදුකළ යුතුයි. දැනට පවතින්නේ ආයතන කේන්ද්‍රීය අධ්‍යාපන ක්‍රමයක්. බොහෝ රටවල් ඉන් බැහැරව ශිෂ්‍ය කේන්ද්‍රීය අධ්‍යාපනයක් අනුගමනය කරන බවත් ශිෂ්‍යයන්ට ඔවුන්ට අවශ්‍ය අධ්‍යාපනය ලැබීමට අවස්ථාව ලබාදිය යුතුයි.\n\nදැනට රාජ්‍ය විශ්විද්‍යාලවලට වෙන් කරන්නේ සියයට 1.8ක් පමණ. එය මදියි. ලෝකයේ දියුණුම ආර්ථික ප්‍රශ්න නැති රටවල් සියයට 6ක් විතර වෙන් කරනවා. අපේ ආර්ථිකයත් එක්ක තිබෙන ප්‍රමාණයට වඩා වැඩි සංඛ්‍යාවක් යෝජනා කරනවා.\n\n",
       "URL": "https://www.dinamina.lk/2023/07/22/politics/8500/%e0%b7%80%e0%b7%92%e0%b7%81%e0%b7%8a%e0%b7%80%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b6%bd-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%b4%e0%b7%8f%e0%b6%af/",
       "Category": "politics",
       "Parent URL": "https://www.dinamina.lk/category/politics//page/23/"
}