{
       "Source": "dinamina",
       "Timestamp": "August 5, 2023 1:00 am",
       "Headline": "ජනතාව විඳින දුක ඇමැතිවරුන්ට තේරෙන්නේ නෑ",
       "News Content": "ඇමැතිවරුන්ට ජනතාව විඳින දුක නොතේරෙන බවත් ඔවුන්ට ජනතාව විඳින සැබෑ දුක තේරෙනවා නම් බොරුවට මාධ්‍යයට අභූත චෝදනා එල්ල කරන්නේ නැති බවත් විපක්ෂ නායක සජිත් ප්‍රේමදාස මහතා පැවසීය. ඒ මහතා මේ බව සඳහන් කළේ ඊයේ (4) විපක්ෂ නායක කාර්යාලයේදී ධීවර සංස්ථාවේ ප්‍රධාන කණ්ඩායමක් සමඟ ගැටලු සාකච්ඡා කිරීමේ අවස්ථාවට එක් වෙමිනි.\n\nඑහිදී වැඩිදුරටත් අදහස් දැක්වූ විපක්ෂනායකවරයා මෙසේද කීය:\n\n“රජයට හිතවත් කෝටිපතියන්ට බිලියන ගණනින් සහන දී දළ දේශීය නිෂ්පාදිතය 12% සිට 8% දක්වා පහත බැස්සවූයේ කවුද? අසූචි පොහොර නැව් පිටින් මෙරටට ගෙන ආවේ කවුද? රසායනික පොහොර භාවිතය එකවර නතර කර බාල ගුණාත්මක භාවයෙන් අවම කාබනික පොහොර භාවිත කිරීමට පෙළඹවූයේ කවුද? සැහැල්ලු දුම්රිය ව්‍යාපෘතිය නතර කිරීම මිහින්තලා පුදබිමේ විදුලිය විසන්දි කිරීම සිදු කරන ලද්දේ ජනමාධ්‍ය නොව වත්මන් සහ හිටපු රජය බවත් එවැනි රට අගාධයකට දමන ක්‍රියා සිදු කරමින්, ජනමාධ්‍යයට චෝදනා එල්ල කිරීම අමනෝඥ ක්‍රියාවක්. ජනතාව මහපාරට බහින්නේ ජනමාධ්‍ය නිසා නොව මහජනතාවගේ දුක නොදන්නා අදක්ෂ රාජ්‍ය පාලනය නිසයි. දේශීය ණය ප්‍රතිව්‍යූහගත කිරීමේ දී සුපිරි ධනවතුන්ට සහාන දී වැඩ කරන ජනතාවගේ අර්ථ සාධක අරමුදලට අතපෙව්වේ ජනමාධ්‍ය නොව වත්මන් ජනාධිපතිවරයා ප්‍රමුඛ ආණ්ඩුව බවත් මේ කිසිවකට ජනමාධ්‍ය වගකිවයුතු නොවන බවත් මෙවැනි තත්ත්වයක් තේරුම් ගත නොහැකි පුද්ගලයන් ඇමැතිකම් දරන්නේ කෙසේද? කියා ගැටලු සහගතයි. සෞභාග්‍යයේ දැක්මක් ඉදිරිපත් කර බලයට පැමිණ රට බංකොලොත් කර අවසානයේ එම චෝදනා මාධ්‍යයට එල්ල කරන බවත් කිසිදු මැති ඇමැතිවරයකුට රට බංකොලොත් වීමේ වගකීම ජනමාධ්‍යට පැවරීමට අයිතියක් නැති බවත් ජනතාව මහපාරට බහින්නේ රට බංකොලොත් වීම නිසයි. මා ඇතුළු පිරිස සෑම විටම ජනතාවගේ සාමකාමි උද්ඝෝෂණය කිරීමේ අයිතිය වෙනුවෙන් පෙනී සිටිනවා. එමෙන්ම කුරුඳුවත්තේ සීත කාමර තුළ සිටින මෙරට ප්‍රජාතන්ත්‍රවාදය සුරකින සිව්වැනි කුලුන වන ජනමාධ්‍යයට බොරු චෝදනා කරන්න එපා.“",
       "URL": "https://www.dinamina.lk/2023/08/05/politics/11921/%e0%b6%a2%e0%b6%b1%e0%b6%ad%e0%b7%8f%e0%b7%80-%e0%b7%80%e0%b7%92%e0%b6%b3%e0%b7%92%e0%b6%b1-%e0%b6%af%e0%b7%94%e0%b6%9a-%e0%b6%87%e0%b6%b8%e0%b7%90%e0%b6%ad%e0%b7%92%e0%b7%80%e0%b6%bb%e0%b7%94/",
       "Category": "politics",
       "Parent URL": "https://www.dinamina.lk/category/politics//page/19/"
}