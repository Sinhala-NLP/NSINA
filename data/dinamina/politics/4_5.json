{
       "Source": "dinamina",
       "Timestamp": "October 2, 2023 1:00 am",
       "Headline": "සීතා ඇතින්නට වෙඩි තැබීම:  අපක්ෂපාති පරීක්ෂණයක් ඕනෑ",
       "News Content": "සීතා ඇතින්නට වෙඩි තැබීමේ සිද්ධිය සම්බන්ධයෙන් අපක්ෂපාතී පරීක්ෂණයක් පවත්වා වැරදිකරුවන්ට දඬුවම් දෙන ලෙස හීලෑ අලි අයිතිකරුවන්ගේ සංගමය පොලිස්පතිවරයාගෙන් ඉල්ලීමක් කරයි.\n\nඇතින්නට වෙඩි තබා ඇත්තේ රබර් උණ්ඩවලින් බවට පොලිසිය පැවසුවත් පශු වෛද්‍යවරු කළ නිරීක්ෂණයේදී පෙනී ගියේ මෙම වෙඩි තැබීම ජීව උණ්ඩ භාවිත කර සිදු කර තිබෙන බවක් යැයි හීලෑ අලි අයිතිකරුවන්ගේ සංගමයේ ලේකම් දම්සිරි බණ්ඩාර කරුණාරත්න මහතා පැවසීය.\n\nඑම සංගමයේ සභාපති ශ්‍රී දළදා මාලිගාවේ දියවඩන නිලමේ ප්‍රදීප් නිලංග දෑල, ලේකම් දම්සිරි කරුණාරත්න, පේරාදෙණිය විශ්වවිද්‍යාලයේ පශු වෛද්‍ය පීඨයේ මහාචාර්ය අශෝක දංගොල්ල යන මහත්වරු ඇතුළු කණ්ඩායමක් පෙරේදා (30) මහියංගණයට ගොස් සීතා ඇතින්නගේ තත්ත්වය නිරීක්ෂණය කර ප්‍රතිකාර ලබා දී තිබේ.\n\nවෙඩි තැබීම සිදු කළ වනජීවී දෙපාර්තමේන්තුවට අනුයුක්තව සේවය කරන සිවිල් ආරක්ෂක නිලධාරියා බීමතින් සිටි බවට තොරතුරු අනාවරණය වී තිබුණත් පොලිසිය ඒ බව තහවුරු කර ගැනීම පිණිස කිසිදු පියවරක් ගෙන නැති බව ද දම්සිරි කරුණාරත්න මහතා පැවසීය.\n\nපවතින තත්ත්වය තුළ දුර බැහැර ප්‍රදේශවල තිබෙන පෙරහර මංගල්‍යයන් සඳහා මින් ඉදිරියට අලි ඇතුන් ලබා දීමට හීලෑ අලි හිමිකරුවන් අකමැත්ත ප්‍රකාශ කර තිබෙන බව ද හෙතෙම අවධාරණය කළේය.\n\nමහියංගණය පෙරහර මංගල්‍යයට සහභාගි කරවීමට රැගෙන එන අලි ඇතුන් සමන් දේවාලය අබියස ගඟ අද්දර බැඳ තබන බව නොදන්නා අයකු නැති බවත් එවැනි තත්ත්වයක් තුළ මෙම වෙඩි තැබීම සිදු කළේ ඇයි ද යන්න ප්‍රශ්නයක් බවත් හීලෑ අලි ඇතුන් අයිතිකරුවන්ගේ සංගමයේ ලේකම්වරයා ප්‍රකාශ කළේය.\n\nසීතා ඇතින්නට වෙඩි තබා ඇත්තේ වන අලියකු යැයි සිතා බවට තොරතුරු අනාවරණය වන බවත් වන අලියකුට හෝ මේ ආකාරයෙන් වෙඩි තැබීමට හැකි ද යන්න ප්‍රශ්න කළ යුතු තත්ත්වයක් බවත් ඒ මහතා කීය.\n\nඅසේල කුරුළුවංශ",
       "URL": "https://www.dinamina.lk/2023/10/02/politics/26930/%e0%b7%83%e0%b7%93%e0%b6%ad%e0%b7%8f-%e0%b6%87%e0%b6%ad%e0%b7%92%e0%b6%b1%e0%b7%8a%e0%b6%b1%e0%b6%a7-%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90%e0%b6%b6%e0%b7%93%e0%b6%b8-%e0%b6%85/",
       "Category": "politics",
       "Parent URL": "https://www.dinamina.lk/category/politics//page/4/"
}