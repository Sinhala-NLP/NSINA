{
       "Source": "dinamina",
       "Timestamp": "August 17, 2023 2:45 am",
       "Headline": "ආණ්ඩු වෙනස් වෙද්දී  වෙනස් නොවන සංචාරක ප්‍රතිපත්තියක් කඩිනමින් ගේනවා",
       "News Content": "\n\nආණ්ඩු හෝ දේශපාලනඥයන් වෙනස් වන විට, වෙනස් නොවන සංචාරක ප්‍රතිපත්තියක් කඩිනමින් රටට ඉදිරිපත් කරන බව සංචාරක හා ඉඩම් ඇමැති හරීන් ප්‍රනාන්දු මහතා පැවසීය.\n\nක්ෂේත්‍රයේ ප්‍රවීණයන් එක්ව පුළුල් අධ්‍යයනයකින් පසු සකස් කළ එම ප්‍රතිපත්තිය මේ වන විට කැබිනට් මණ්ඩලය වෙත යොමු කර තිබෙන බවත්, එහි ක්‍රියාකාරිත්වය ගැන ඉදිරි සති දෙකේ රටට ඉදිරිපත් කරන බවත් ඇමැතිවරයා සඳහන් කළේය.\n\nසංචාරක හා ඉඩම් ඇමැති හරීන් ප්‍රනාන්දු මහතා මේ අදහස් පළ කළේ ‘ස්ථාවර රටකට සැවොම එක මඟකට’ මැයෙන් පසුගියදා (14) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක්වෙමිනි.\n\nඑහිදී වැඩිදුරටත් ඇමැතිවරයා මෙසේද පැවසීය.\n\nජනාධිපති රනිල් වික්‍රමසිංහ මහතා මේ රට ගොඩනැඟීමට ගෙන යන නිවැරදි ආර්ථික වැඩපිළිවෙළ සමඟ අද සංචාරක ක්ෂේත්‍රයේ ද පිබිදීමක් දක්නට ලැබෙනවා. සංචාරක ක්ෂේත්‍රය දියුණු කිරීම මෙරට ඩොලර් අර්බුදය විසඳා ගැනීමට ඇති ප්‍රධාන ප්‍රවේශයක් ලෙස පෙන්වා දිය හැකියි. මීට වසරකට පෙර සංචාරක ක්ෂේත්‍රය පැවති තත්ත්වයට වඩා අද ප්‍රගතියක් ලබා තිබෙනවා. ජනාධිපති රටේ සංචාරක ක්ෂේත්‍රය නඟා සිටුවීමට විශාල දායකත්වයක් දෙනවා. අප එය තවත් ප්‍රවර්ධනය කළ යුතුයි.\n\nමේ රට නිධානයක්. මේ නිධානයෙන් ප්‍රයෝජන ගන්නේ කෙසේද කියා අප තවම සිතා නැහැ. ඒ සඳහා අවශ්‍ය ආකල්පමය වෙනස සිදු කිරීම තමයි ජනාධිපතිගේ වැඩපිළිවෙළ වී තිබෙන්නේ. සංචාරකයන්ට සුන්දර ගමනාන්තයක් බවට ශ්‍රී ලංකාව පත් කිරීමට අවශ්‍ය වැඩපිළිවෙළ අප මේ වන විටත් ක්‍රියාත්මක කර තිබෙනවා.\n\nමෙතෙක් අපට තිබූ අභියෝගය වූයේ මෙරටට සංචාරකයන් ගෙන්වා ගැනීමයි. ඒ වගේම ඉදිරියේ දී මුහුණදීමට සිදුවන අභියෝගය සංචාරක ක්ෂේත්‍රයේ ගුණාත්මකභාවය පවත්වාගෙන යෑමයි. මෙරට හෝටල් ක්ෂේත්‍රයේ සේවය කරන්නන් පළමු සේවා සහතිකය ගත් විගසම විදෙස් රැකියා සඳහා පිටත්ව යනවා. පසුව වෙන්නේ ඒ වෙනුවෙන් වෙනත් අයකු බඳවා ගැනීමයි. මේ තත්ත්වය මෙරට හෝටල් ක්ෂේත්‍රයේ විශාල ගැටලුවක්. ක්ෂේත්‍රයේ තිබෙන අනෙක් ගැටලු විසඳීමට අප කඩිනමින් පියවර ගන්නවා. සංචාරකයන් ඉලක්ක කර ගනිමින් ශ්‍රී ලංකාවේ සුන්දර ස්ථාන සම්බන්ධයෙන් විවෘත කෙටි චිත්‍රපට උලෙළක් පැවැත්වීමට ද තීරණය කර තිබෙනවා.\n\nසංචාරක කර්මාන්තයේ ප්‍රවර්ධනය ඉලක්ක කර ගනිමින් හිල්ටන් හෝටල් සමූහයේ අති සුඛෝපභෝගී හෝටලය එළැඹෙන 19 වැනිදා යාල ප්‍රදේශයේ දී ජනාධිපතිවරයා අතින් විවෘත කිරීමට නියමිතය.",
       "URL": "https://www.dinamina.lk/2023/08/17/politics/14816/%e0%b6%86%e0%b6%ab%e0%b7%8a%e0%b6%a9%e0%b7%94-%e0%b7%80%e0%b7%99%e0%b6%b1%e0%b7%83%e0%b7%8a-%e0%b7%80%e0%b7%99%e0%b6%af%e0%b7%8a%e0%b6%af%e0%b7%93-%e0%b7%80%e0%b7%99%e0%b6%b1%e0%b7%83%e0%b7%8a/",
       "Category": "politics",
       "Parent URL": "https://www.dinamina.lk/category/politics//page/16/"
}