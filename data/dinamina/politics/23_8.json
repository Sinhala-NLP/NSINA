{
       "Source": "dinamina",
       "Timestamp": "July 20, 2023 1:00 am",
       "Headline": "වතු කම්කරුවන්  උඩරට වැඩ කරන  ප්‍රජාව ලෙස හැඳින්වීම  වඩාත් සුදුසුයි – විපක්ෂ නායක සජිත් ප්‍රේමදාස",
       "News Content": "වතු කම්කරුවන් එම නාමයෙන් හඳුන්වනවාට වඩා උඩරට වැඩ කරන ප්‍රජාව ලෙස හැඳින්වීම වඩාත් සුදුසු බව විපක්ෂ නායක සජිත් ප්‍රේමදාස මහතා පාර්ලිමේන්තුවේ දී ඊයේ (19) අවධාරණය කළේය.\n\nස්ථාවර නියෝග 27 (2) යටතේ වතු කම්කරු ප්‍රජාවගේ මුහුණ දෙන ප්‍රශ්න සම්බන්ධයෙන් පාර්ලිමේන්තුවේ අවධානය යොමු කරමින් විපක්ෂ නායකවරයා මේ බව සඳහන් කළේය.\n\nතවදුරටත් විපක්ෂ නායක සජිත් ප්‍රේමදාස මහතා මෙසේ ද පැවසීය.\n\n“වසර ගණනාවක් පුරා වතු කම්කරුවන් ලෙස හඳුන්වන උඩරට වැඩ කරන ප්‍රජාව මෙරටට විදේශ විනිමය ගෙන ඒමට විශාල වැඩ කොටසක් ඉටු කළත් ඔවුන් සිටින්නේ අඩු පහසුකම් යටතේ.\n\nනිසි පරිදි ප්‍රවාහන පහසුකම් නොමැති හෙයින් පාසල් වෙත ළඟා වීමට විශාල වෙහෙසක් දැරීමට සිදු වෙනවා. ඊට අමතරව අඩු සෞඛ්‍ය පහසුකම් පවා ඔවුන්ට හිමි බැවින් ඔවුන්ගේ ජීවන තත්ත්වය ඉහළ නැංවීමටත් ඔවුන් දුගීභාවයෙන් මුදා ගැනීමටත් ආණ්ඩුව කටයුතු කළ යුතුයි.\n\nවතු කම්කරුවන්ගේ අවම වැටුප ලෙස රුපියල් 1000 ලබා නොදෙන සමාගම් කවරේද?. එසේ නොදීමට ඔවුන් සඳහන් කරන හේතු කවරේද? මේ සම්බන්ධයෙන් ආණ්ඩුව ගෙන ඇති පියවර කවරේද? රාජ්‍ය පෞද්ගලික සහ අනුබද්ධිත වතු සමාගම් වතු කම්කරුවන් වෙනුවෙන් සේවක අර්ථසාධක අරමුදලට සහ භාරකාර අරමුදලට ලබා දිය යුතු මුළු හිඟ මුදල කොපමණද?”",
       "URL": "https://www.dinamina.lk/2023/07/20/politics/7915/%e0%b7%80%e0%b6%ad%e0%b7%94-%e0%b6%9a%e0%b6%b8%e0%b7%8a%e0%b6%9a%e0%b6%bb%e0%b7%94%e0%b7%80%e0%b6%b1%e0%b7%8a-%e0%b6%8b%e0%b6%a9%e0%b6%bb%e0%b6%a7-%e0%b7%80%e0%b7%90%e0%b6%a9-%e0%b6%9a%e0%b6%bb/",
       "Category": "politics",
       "Parent URL": "https://www.dinamina.lk/category/politics//page/23/"
}