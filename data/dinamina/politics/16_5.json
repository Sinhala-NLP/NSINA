{
       "Source": "dinamina",
       "Timestamp": "August 18, 2023 1:00 am",
       "Headline": "එජාප මහා සම්මේලනය සැප්තැම්බර් 10 දා",
       "News Content": "එක්සත් ජාතික පක්ෂයේ 77 වැනි සැමරුම සහ පක්ෂයේ මහා සම්මේලනය පක්ෂ නායක, ජනාධිපති රනිල් වික්‍රමසිංහ මහතාගේ ප්‍රධානත්වයෙන් සැප්තැම්බර් 10 දා සවස 2 ට කොළඹ ලේක්හවුස් මන්දිරය ඉදිරිපස පැවැත්වීමට පක්ෂ කෘත්‍යාධිකාරි මණ්ඩලය ඊයේ (17) තීරණය කළේය.\n\nජනාධිපති රනිල් වික්‍රමසිංහ මහතාගේ ප්‍රධානත්වයෙන් සිරිකොත පක්ෂ මූලස්ථානයේදී කෘත්‍යාධිකාරී මණ්ඩල රැස්වීම පැවැත්විණි. රට පුරා සිටින එජාප ආධාරකරුවන්ගේ සහභාගිත්වයෙන් පක්ෂ සම්මේලනය උත්කර්ෂවත් අන්දමින් පැවැත්වීමට කටයුතු කරන බවත්, පක්ෂයේ නව ව්‍යවස්ථාවට පක්ෂ සම්මේලනයේ අනුමැතිය ගැනීම එදින සිදු වන බවත් කෘත්‍යාධිකාරි මණ්ඩල රැස්වීමෙන් පසු මාධ්‍ය වෙත අදහස් දක්වමින්, පක්ෂයේ මහ‌ ලේකම් පාලිත රංගේ බණ්ඩාර මහතා පැවසීය. පක්ෂ සම්මේලනය සංවිධානය කිරීම සඳහා 14 දෙනකුගෙන් සමන්විත පක්ෂ කළමනාකරණ කමිටුව කටයුතු කරන බවත්, සංවිධාන කමිටුවට තවත් අය එක් කරගන්නා බවත් ඔහු එහිදී වැඩිදුරටත් සඳහන් කළේය. මැතිවරණ ව්‍යාපාරයකදී අනෙකුත් ඕනෑම කණ්ඩායමක් පක්ෂයට එක් කරගැනීමට හැකි වන සේ පක්ෂ ව්‍යවස්ථාව සංශෝධනය කර ඇති බවද අරගලයේදී ජනතාව ඉල්ලා සිටි සිස්ටම් චේන්ජ් එක සිදු කිරීමට එහිදී ප්‍රමුඛතාව දුන් බවද කී රංගේ බණ්ඩාර මහතා පක්ෂ සම්මේලනයත් සමඟ එක්සත් ජාතික පක්ෂය නව මුහුණුවරකින් ඉදිරියට ගමන් කරන බවද ප්‍රකාශ කළේය. රට මුහුණ පා ඇති අර්බුදයෙන් ගොඩ ගත හැකි එකම නායකයා වන රනිල් වික්‍රමසිංහ මහතා ඉදිරි ජනාධිපතිවරණයේදී ජනාධිපති ධුරයට පත් කරගත යුතු බව රංගේ බණ්ඩාර මහතා කීය. අනුර කුමාර දිසානායක මහතා කතා පැවැත්වීමට නම් සුදුසු පුද්ගලයකු බවත් අභියෝගය භාරගැනීමට අවස්ථාව ලත් මොහොතේ සජිත් ප්‍රේමදාස මහතා පැන ගිය බවත් සඳහන් කළේය. රජය රටට අහිතකර තීරණ ගන්නා බවට නාමල් රාජපක්ෂ මහතා චෝදනා නඟමින් රජයට අනතුරු හඟවා ඇති බව දන්නවාදැයි එහිදී මාධ්‍යවේදියකු නැගූ ප්‍රශ්නයකට පිළිතුරු දුන් රංගේ බණ්ඩාර මහතා පැවසුවේ ළාබාල ළමයින් කියන දේ තම පක්ෂය ගණන් නොගන්නා බවයි. ඔවුන් ඇතුළු රටේ සියලු ජනතාව බේරාගැනීමට ජනාධිපතිවරයා කටයුතු කර ඇති බවත් ඒ මහතා අවධාරණය කළේය.",
       "URL": "https://www.dinamina.lk/2023/08/18/politics/15107/%e0%b6%91%e0%b6%a2%e0%b7%8f%e0%b6%b4-%e0%b6%b8%e0%b7%84%e0%b7%8f-%e0%b7%83%e0%b6%b8%e0%b7%8a%e0%b6%b8%e0%b7%9a%e0%b6%bd%e0%b6%b1%e0%b6%ba-%e0%b7%83%e0%b7%90%e0%b6%b4%e0%b7%8a%e0%b6%ad%e0%b7%90/",
       "Category": "politics",
       "Parent URL": "https://www.dinamina.lk/category/politics//page/16/"
}