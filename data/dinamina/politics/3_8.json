{
       "Source": "dinamina",
       "Timestamp": "October 4, 2023 1:00 am",
       "Headline": "ආරම්භ කර ඇති සියලුම  ජල ව්‍යාපෘති 2024 අය වැයෙන් පසුව අවසන් කරනවා – ඇමැති ජීවන් තොණ්ඩමන්",
       "News Content": "උතුරු පළාත ඇතුළුව දැනට දිවයින පුරා විවිධ ස්ථානවල ආරම්භ කර ඇති සියලුම ජල ව්‍යාපෘති 2024 වසර සඳහා ඉදිරිපත් කිරීමට නියමිත අය වැයෙන් පසුව, අවසන් කරන බව වැවිලි, යටිතල පහසුකම්, ජල සම්පාදන ඇමැති ජීවන් තොණ්ඩමන් මහතා පාර්ලිමේන්තුවේදී ඊයේ (03) ප්‍රකාශ කළේය.\n\nඋතුරේ කල්ලාර් ජල සම්පාදන ව්‍යාපෘතිය ඇතුළු පානීය ජල ව්‍යාපෘති කිහිපයක් සම්බන්ධයෙන් දෙමළ ජාතික සන්ධානයේ පාර්ලිමේන්තු මන්ත්‍රී චාල්ස් නිර්මලනාදන් මහතා මතුකළ ප්‍රශ්නයකට පිළිතුරු දෙමින් ඇමැතිවරයා මේ බව සඳහන් කළේය.\n\nඑහිදී වැඩිදුරටත් අදහස් දැක්වූ ඇමැති ජීවන් තොණ්ඩමන් මහතා මෙසේද පැවසීය.\n\nකල්ලාර් ජල සම්පාදන ව්‍යාපෘතිය දීර්ඝ කාලීන ව්‍යාපෘතියක්. මම මෑතකදී මෙම අමාත්‍යාංශයේ වැඩ භාරගත් නමුත් අදාළ දිස්ත්‍රික්කයේ බලධාරීන් සමඟ සහ ඔබ සමඟ ඒ පිළිබඳව නිසි අවධානයක් යොමු කරමින්, සාකච්ඡා කරමින් කටයුතු කරනවා. පවතින ගැටලු විසඳීම සඳහා පළාත් මට්ටමින් සාකච්ඡා කිරීමට අපි සැලසුම් කරනවා. එය වහාම කිරීමට අවස්ථාවක් ලැබුණේ නැහැ. නමුත් අපිට පුළුවන් මේ ව්‍යාපෘතිය ගැන අපේ නිලධාරීන්, මහජන නියෝජිතයන් එක්ක එකතු වෙලා සාකච්ඡා කරලා විසඳුමක් දෙන්න. අය වැයට අදාළ කටයුතු සිදු වෙමින් පවතිනවා. ඒ වගේම විසඳිය යුතු මෙවැනි ගැටලු පිළිබඳව අවධානය යොමු කර ඇති අතර, ඒ සඳහා යම් යම් ක්‍රියාමාර්ග ගනිමින් සිටිනවා. අය වැයෙන් පසු ජල සම්පාදනයට අදාළ සියලු ව්‍යාපෘති අවසන් කිරීමට පියවර ගන්නවා. මෙම ව්‍යාපෘතිය සඳහා අරමුදල් සපයනු ලබන්නේ ලෝක බැංකුව වුවද ශ්‍රී ලංකා රජයද එහි ප්‍රධාන කොටස්කරුවකු වෙනවා.",
       "URL": "https://www.dinamina.lk/2023/10/04/politics/27553/%e0%b6%86%e0%b6%bb%e0%b6%b8%e0%b7%8a%e0%b6%b7-%e0%b6%9a%e0%b6%bb-%e0%b6%87%e0%b6%ad%e0%b7%92-%e0%b7%83%e0%b7%92%e0%b6%ba%e0%b6%bd%e0%b7%94%e0%b6%b8-%e0%b6%a2%e0%b6%bd-%e0%b7%80%e0%b7%8a/",
       "Category": "politics",
       "Parent URL": "https://www.dinamina.lk/category/politics//page/3/"
}