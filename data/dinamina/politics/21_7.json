{
       "Source": "dinamina",
       "Timestamp": "July 26, 2023 1:00 am",
       "Headline": "රටට අවශ්‍ය වෙනස්කම් කළහැකි හොඳම නායකයා තමයි ජනපති පුටුවේ ඉන්නේ",
       "News Content": "වැටී තිබුණු රට ඉතා අසීරුවෙන් පීලි ගත කර ඉදිරියට ගෙන යෑමට ජනපතිවරයා උත්සාහ කරද්දී ඇතැම් පිරිස් පටු දේශපාලන අරමුණු වෙනුවෙන් මේ වැඩපිළිවෙළ අවුල් කිරීමට උත්සාහ කරන බව එජාප උපනායක අකිල විරාජ් කාරියවසම් මහතා පවසයි.\n\nප්‍රතිව්‍යුහගත කිරීම සම්බන්ධව කිසිම අධ්‍යයනයක් නොකර ඇතැම් වෘත්තීය සමිති දේශපාලන පක්ෂවල උසි ගැන්වීම මත විරෝධතා ක්‍රියාත්මක කරන බවත් විශ්වවිද්‍යාල සිසුන් ද කරුණු හරිහැටි නොදැන මේවාට සහාය දෙන බවත් ඒ මහතා පැවසීය.\n\nඑජාප ගලගෙදර ආසන බල මණ්ඩල රැස්වීමේ දී කාරියවසම් මහතා මේ බව ප්‍රකාශ කළේය.\n\nමේ රටට අවශ්‍ය දැවැන්ත වෙනස්කම් කළ හැකි හොඳම නායකයා මේ වන විට ජනපති පුටුවේ වාඩිවී සිටින බවත් රට ගැන සිතා එතුමා ගන්නා ඇතැම් තීරණ ආපසු හැරවීමට බංකොලොත් දේශපාලන පක්ෂ නියෝජිතයන් නොයෙක් ආකාරයෙන් උත්සාහ ගනිමින් සිටින බවත් හෙතෙම අවධාරණය කළේය.\n\nපසුගිය කාලයේ දී එජාපයේ කොන්ටිටි එක අඩු වුණත් කොලිටි එක කිසි ලෙසකින් හෝ අඩු නොවුණු බවත් මොන තරම් කොන්ටිටි එක වැඩි වුණත් කොලිටි එක නැත්නම් ඒ පක්ෂයෙන් වැඩක් නැති බවත් එජාප උපනායකයා පැවසීය.\n\nතවත් වසරක් යන්නට මත්තෙන් බොහෝ දුරට ජනපතිවරණයක් පැවැත්වෙනු ඇති බවත් ඒ සඳහා මුහුණදීමට සියලු දෙනා එක බලවේගයක් යටතට ඒකරාශි කරගත යුතු බවත් ඒ මහතා පැවසීය.\n\nඅවුරුදු 70ක් පසුකර තිබුණත් රනිල් වික්‍රමසිංහ මහතා අනාගතය තරුණයකු ලෙස දකින නායකයෙක් යැයි ද හෙතෙම පැවසීය.",
       "URL": "https://www.dinamina.lk/2023/07/26/politics/9333/%e0%b6%bb%e0%b6%a7%e0%b6%a7-%e0%b6%85%e0%b7%80%e0%b7%81%e0%b7%8a%e0%b6%ba-%e0%b7%80%e0%b7%99%e0%b6%b1%e0%b7%83%e0%b7%8a%e0%b6%9a%e0%b6%b8%e0%b7%8a-%e0%b6%9a%e0%b7%85%e0%b7%84%e0%b7%90/",
       "Category": "politics",
       "Parent URL": "https://www.dinamina.lk/category/politics//page/21/"
}