{
       "Source": "dinamina",
       "Timestamp": "October 6, 2023 1:06 am",
       "Headline": "පාර්ලිමේන්තුව",
       "News Content": "ගුවන් යානා ඉන්ධන ගබඩා කිරීමේ පහසුකම් වැඩි දියුණු කිරීමට පියවර ගන්නවා – ඇමැති කංචන විජේසේකර\n\nගුවන් යානා ඉන්ධන ගබඩා කිරීමේ පහසුකම් වැඩි දියුණු කිරීමට පියවර ගන්නා බවත් ඒ ඔස්සේ ලෝකයේ අනෙකුත් කලාපවල තිබෙන ගුවන් යනා පවා මෙරටට ආකර්ෂණය කර ගැනීමට අපේක්ෂා කරන බවත් බලශක්ති ඇමැති කංචන විජේසේකර මහතා පාර්ලිමේන්තුවේදී (05) ප්‍රකාශ කෙළේය.\n\nසිවිල් ගුවන් සේවා (සංශෝධන) පනත් කෙටුම්පත දෙවැනිවර කියවීමේ විවාදයට එක්වෙමින් ඇමැති කාංචන විජේසේකර මහතා මේ බව සඳහන් කෙළේය.\n\nතවදුරටත් ඇමැතිවරයා මෙසේ ද පැවසීය.\n\nදැනට තිබෙන මෙට්‍රික්ටොන් 40,000ක ටැංකිය මේ සඳහා ප්‍රමාණවත් වන්නේ නැහැ. එම ව්‍යාපෘතිය කඩිනමින් ආරම්භ කිරීම සඳහා අවශ්‍ය කටයුතු යොදනවා. එමෙන්ම ඇතැම් ගුවන් සමාගම් ඔවුන්ගේම සැපයුම්කරුවන් මේ සඳහා තෝරාගන්නවා.\n\nප්‍රතිව්‍යුහගතකරණ ක්‍රියාවලියේදී ශ්‍රීලන්කන් ගුවන් සමාගමට අනුබද්ධ ශ්‍රී ලන්කන් කේටරින්, ග්‍රව්න්ඩ් හැන්ඩ්ලින් යන සියලු ආයතන ඒකාබද්ධව මෙම ප්‍රතිව්‍යුහගත කිරීම සිදු කළ යුතුයි. එසේ නොමැති වුවහොත් ආයෝජකයින් මේ සඳහා ඉදිරිපත් වන්නේ නැහැ.\n\nවන සතුන් නිසා වසරකට බිලියන 20කට ආසන්න අස්වැන්නක් හානි වෙනවා – ඇමැති මහින්ද අමරවීර\n\nවන සතුන් නිසා දළ වශයෙන් වසරකට රුපියල් බිලියන 20කට ආසන්න ප්‍රමාණයක අස්වැන්න හානි වන බව කෘෂිකර්ම හා වනජීවී ඇමැති මහින්ද අමරවීර මහතා ඊයේ (05) පාර්ලිමේන්තුවේ දී පැවසීය.\n\nසමඟි ජන බලවේගයේ පුත්තලම දිස්ත්‍රික් මන්ත්‍රී නිරෝෂන් පෙරේරා මහතා වාචික පිළිතුරු අපේක්ෂාවෙන් ඇසූ ප්‍රශ්නයට පිළිතුරු දෙමින් ඇමැතිවරයා මේ බව කියා සිටියේය.\n\nඇමැතිවරයා මෙසේද පැවසුවේය.\n\nවන සතුන්ගෙන් අස්වැන්නට සිදු වන හානි සම්බන්ධයෙන් ආණ්ඩුව දිගින් දිගටම සාකච්ඡා කරනවා. ඊට අදාළව විසඳුමකට යෑමට සැලසුම් කරනවා.\n\nචීන සමාගමක් මෙරටින් රිළවුන් ලක්ෂයක් ගෙන යාමට යෝජනාවක් ඉදිරිපත් කළා. මේ සම්බන්ධයෙන් සාකච්ඡා වට කිහිපයක් පැවැත්වුවා. තානාපති කාර්යාල හරහා නිල වශයෙන් ඉල්ලීම සිදු කරන්නැයි අපි ඔවුන්ගෙන් ඉල්ලීමක් කළා. මේ සිද්ධියට මාධ්‍ය මඟින් විශාල ප්‍රසිද්ධියක් ලැබුණා. චීනයට අපහාස කළ නිසා චීන තානාපති කාර්යාලය මේ සම්බන්ධයෙන් නිල නිවේදනයක් නිකුත් කළා, තානාපති කාර්යාලය හරහා මෙවැනි ඉල්ලීමක් සිදු කර නැහැ කියලා. ඇතැම් පරිසර සංවිධාන අධිකරණය දක්වා ගියා. තවත් රටවල් කිහිපයක්ම මේ සම්බන්ධයෙන් විමසීම් කර තිබෙනවා. අපි කිවුවා තානාපති කාර්යාල හරහාම මෙම ඉල්ලීම් කරන්න කියලා. ගොවීන්ට පමණක් නොවෙයි සාමාන්‍ය ජනතාවටත් මෙම පාඩුව සිදු වී තිබෙනවා. රිළවුන් නිසා වසරකට රුපියල් මිලියන 200ක පමණ පොල් අස්වැන්නක් විනාශ වෙනවා. මෙයට ජනතාව විරුද්ධ නැහැ. නමුත් ඇතැම් පරිසර සංවිධාන මීට විරුද්ධ වෙනවා. මේ සඳහා ජාත්‍යන්තරයෙන් පවා උපදෙස් ලබා ගත්තා. පරිසර සංවිධාන මුණගැසී ඔවුන්ගෙන් පවා යෝජනා ඉල්ලුවා. නමුත් ඔවුන්ගෙන් සාර්ථක යෝජනා ඉදිරිපත් වුණේ නැහැ. ප්‍රායෝගික කිසිම යෝජනාවක් ඉදිරිපත් වුණේ නැහැ. මෙම සතුන්ගෙන් වන හානිය වැළැක්වුවහොත් අපිට ප්‍රමාණවත් තරම් ආහාර මේ රටේම නිෂ්පාදනය කර ගන්න පුළුවන්.\n\nවිශ්වවිද්‍යාලවල-උපාධි ආයතනවල පවතින අධ්‍යයන හා අනධ්‍යයන සේවක පුරප්පාඩු 2024දී පුරවනවා – ඇමැති ආචාර්ය සුසිල් ප්‍රේමජයන්ත\n\nවිශ්වවිද්‍යාල හා පශ්චාත් උපාධි ආයතන තුළ පවතින අධ්‍යයන හා අනධ්‍යයන සේවක පුරප්පාඩු 2024 වසර ආරම්භ වන විට පිරවීමට හැකි වෙතැයි\nඅධ්‍යාපන ඇමැති ආචාර්ය සුසිල් ප්‍රේමජයන්ත මහතා පාර්ලිමේන්තුවේ දී ඊයේ (05) පැවසීය.\n\nජාතික ජන බලවේගයේ පත් කළ මන්ත්‍රිනී මහාචාර්ය හරිනි අමරසූරිය මහත්මිය වාචික පිළිතුරු අපේක්ෂාවෙන් ඇසූ ප්‍රශ්නයට පිළිතුරු දෙමින් ඇමැතිවරයා මේ බව පැවසීය.\n\nඇමැති ආචාර්ය සුසිල් ප්‍රේමජයන්ත මහතා මෙසේද පැවසීය.\n\nපුරප්පාඩු පිරවීම සඳහා අවශ්‍ය ප්‍රතිපාදන අයවැයෙන් වෙන් කිරීමට ඉල්ලා තිබෙනවා. පශ්චාත් උපාධි ආයතන 10ක් තිබෙන අතර, පාඨමාලා ගාස්තු අය කරමින් මේ ආයතන පවත්වාගෙන ගිය ද, රජයෙනුත් මුදලක් අය කර ගන්නවා. විශ්වවිද්‍යාල හා පශ්චාත් උපාධි ආයතන තුළ අධ්‍යයන කාර්ය මණ්ඩලයේ හිඟය 1054ක්. එම පුරප්පාඩු පිරවීමට ඇමැති මණ්ඩල අනුමැතිය ලබාදී තිබෙනවා.\n\nසේවය හැර ගිය, විශ්‍රාම ගිය ආචාර්යවරුන් වෙනුවට කාර්ය මණ්ඩලය බඳවා ගැනීම මේ වන විට සිදු කරමින් තිබෙනවා. තවත් 1200ක පමණ තිබෙන පුරප්පාඩු සංඛ්‍යාව ලබන වසරේදී පිරවීමට පියවර ගන්නවා.\n\n\n\nවරාය, නාවික, ගුවන් සේවා ආයතනවලින් බිලියන 10ක ආදායමක් හෙට අනිද්දා රාජ්‍ය භාණ්ඩාගාරයට දෙනවා – ඇමැති නිමල් සිරිපාල ද සිල්වා\n\nවරාය, නාවික, ගුවන් සේවා ආයතනවලින් රුපියල් බිලියන 10ක ආදායමක් හෙට අනිද්දා වන විට රාජ්‍ය භාණ්ඩාගාරයට ලබා දෙන බව වරාය, නාවික හා ගුවන් සේවා ඇමැති නිමල් සිරිපාල ද සිල්වා මහතා පාර්ලිමේන්තුවේ දී ඊයේ (05) පැවසීය.\n\nශ්‍රී ලංකා වරායවල් පිළිබඳ අධිකාරිය (සංශෝධන) පනත් කෙටුම්පත, සිවිල් ගුවන් සේවා (සංශෝධන) පනත් කෙටුම්පත ඇතුළු පනත් කෙටුම්පත් සම්බන්ධයෙන් පැවැති විවාදයට එක්වෙමින් ඇමැතිවරයා මේ බව කියා සිටියේය.\n\nඇමැතිවරයා මෙසේද පැවසීය.\n\nඅයිකාවෝ අන්තර්ජාතික ගුවන් සේවා ආයතනය මඟින් පසුගියදා සිදු කළ විගණනයට අනුව ආසියානු රටවල් අතරින් ඉහළම ලකුණු ලබා ගත් රට ලෙස ශ්‍රී ලංකා ගුවන් සේවා අධිකාරිය ජයග්‍රහණය කළා.\n\nශ්‍රී ලංකා වරාය අධිකාරියේ සංයුතිය අධ්‍යක්ෂ මණ්ඩලයකින් සමන්විත වෙනවා. ඒ සඳහා මුදල් අමාත්‍යාංශයෙන් ද නියෝජිතයෙක් පත් කරනවා. වරාය අධිකාරිය බිලියන 19ක ලාභයක් ලබා තිබෙනවා. සිවිල් ගුවන් සේවාව සංවෘත ආර්ථික ප්‍රතිපත්ති මත කරගෙන යනවා. ජෙට් ෆුවෙල් ලබා ගැනීම ගැන ගැටලු රැසක් ඇති වුණා. මදුරාසියට ගොස් තෙල් පුරවා ගෙනැවිත් වෙනත් ගුවන් යානාවලට ඉන්ධන ලබාදීම සිදු කරනවා. ජල තටාක නූතන ගුවන් සේවාවේ නවීන පථයන් බවට පත්ව තිබෙනවා. ඒවා ආරක්ෂිතව තබා ගත යුතුයි. පරිසරයට හානි නොවන විදිහට මේ ගුවන් යානාවන් හැසිරවිය යුතුයි. ගගන නාවික සේවා සැපයුම් බලපත්‍රය විශේෂයෙන්ම ආරක්ෂක සේවාවන් සැපයීමේදී සුවිශේෂි කොන්දේසි රැසකට යටත්ව කටයුතු කරනවා. ගුවන් යානාවන්ට ආරක්ෂාව සැපයීමේදී මනා දැනුමක් හා පුහුණුවක් ඇති අය එක් කර ගත යුතුයි. අයිකාවෝ අන්තර්ජාතික ගුවන් යානා ආයතනය මඟින් විගණනය කරනවා. එම විගණනයට අනුව ශ්‍රී ලංකාවේ ගුවන් සේවා අධිකාරිය ආසියානු රටවල් අතරින් ඉහළම ලකුණු ලබා ගනිමින් ජයග්‍රහණයක් ලබා ගත් බව සතුටින් මතක් කරනවා.\n\nකොළඹ වරාය ඉහළ තත්ත්වයකට ගෙන ඒමට අපි කටයුතු කරනවා. එය දියුණු නොකළොත් ඉන්දියාව වගේ රටවලට නැව් යනවා. ගුදම් ගොඩනැඟිලි හැදිය යුතුයි. වරාය දියුණු කිරීමෙන් ඍජු, වක්‍ර රැකියා 10,000ක් පමණ ලැබෙනවා. ඒ සියලු දේ සොයා බලා තමයි කැබිනට් මණ්ඩලයෙන් අනුමැතිය ගත්තේ. මෙරට ජාතික ආර්ථිකයේ යහපත සඳහා කළ ව්‍යාපෘතියක් මේක. එහි ආයෝජකයාට මෙරටින් යන්න නොදී ඔහු තබා ගැනීමට අපි කටයුතු කළා. ප්‍රති අපනයන බහාලුම් ඇතුළු බහාලුම් මධ්‍යස්ථාන ස්ථාපිත කළ යුතුයි. චීන සමාගමකට අපි මේ දේවල් විකුණලා නැහැ. චයිනා සමාගමට සහ අපිට කොටස් තබාගෙන බදු ක්‍රමයට ලබාදී තිබෙනවා. කොළඹ වරාය ඉතාම ඉහළ තත්ත්වයකට ගෙන ඒමට අපි කටයුතු කරනවා. අභිලාෂ කැඳවීමේ ක්‍රියාවලිය ආරම්භ කරනවා. ශ්‍රී ලන්කන් එයාර් ලයින් එක ගැන කපිල මහතාට විරුද්ධව පවතින අල්ලස් කාරණාව කීවා. මේ අමාත්‍යාංශය භාර ගත්තාට පසුව ලන්ඩන් ආමිවල නඩුවක් දැම්මා. එයාර් බස් සමාගමෙන් වන්දියක් මම ඉල්ලා තිබෙනවා. අපේ වගේම තමයි ඒ රටවලත් කාලයක් යනවා නඩු අහලා ඉවර කරන්න. මෙරට ෆෙරි සර්විස් එක ඉක්මණින්ම ආරම්භ කරන්න අපි සැලසුම් කර තිබෙනවා.\n\nවාහන ගෙන්වීමේදී ගජ මිතුරු සමාගම්වලට විශේෂ වරප්‍රසාද දීලා – මන්ත්‍රී අනුර දිසානායක\n\nවාහන සහ එකතු කරන ලද වාහන කට්ටල ආනයනයේදී ආණ්ඩුව ගජමිතුරු සමාගම්වලට විශේෂ වරප්‍රසාද ලබා දෙමින් සිටින බවට ජාතික ජන\nබලවේගයේ කොළඹ දිස්ත්‍රික් පාර්ලිමේන්තු මන්ත්‍රී අනුර දිසානායක පාර්ලිමේන්තුවේදී ඊයේ (05) ප්‍රකාශ කළේය.\n\nස්ථාවර නියෝග 27/2 යටතේ ප්‍රශ්නයක් මතු කරමින් අනුර දිසානායක මහතා මේ බව සඳහන් කෙළේය.\n\nශ්‍රී ලංකාවේ විදුලි වාහන එකලස් කිරීම දිරිගැන්වීමට මුවා වී ජාවාරම්කාර සමාගමකට වංචනික ලෙස බදු සහන ලබාදීමේ තීරණයක් හේතුවෙන් රාජ්‍ය බදු ආදායම් අහිමිවීමත් මේ නිසා ව්‍යාපාරික ප්‍රජාව අතර ඇති වී තිබෙන නොසන්සුන්කාරී තත්ත්වය ගැනත් අවධානය යොමු කරනවා. පරිසර හිතකාමී දෙමුහුන් වාහන වෙතට මාරු විය යුතු බවට විවාදයක් නැහැ. එහෙත් අනෙකුත් බොහෝ අවස්ථාවලදී මෙන්ම මෙවැනි සුවිශේෂී තත්ත්වයක් පවා පටු ජාවාරම්කාරී වුවමනාවන් වෙනුවෙන් පාවිච්චි කිරීම කනගාටුදායක තත්ත්වයක්.\n\nගෑස්, ජල, විදුලි ගාස්තු තෙවැනි වරටත් නැංවීමෙන් ජනතාව පීඩාවට – විපක්ෂ නායක සජිත් ප්‍රේමදාස\n\nලිට්රෝ ගෑස් මිල රුපියල් 343කින් වැඩි වීම, ජල බිල වැඩි වීම හා විදුලි බිල තුන්වන වතාවටත් ඉහළ දැමීමටත් ආණ්ඩුව සූදානම් තත්ත්වයක් තුළ රටේ ජනතාවට ජීවත් වීමට නොහැකි වාතාවරණයක් උදා වී ඇතැයි විපක්ෂ නායක සජිත් ප්‍රේමදාස මහතා පාර්ලිමේන්තුවේදී ඊයේ (05) ප්‍රකාශ කෙළේය. විපක්ෂ නායක සජිත් ප්‍රේමදාස මහතා මේ බව සඳහන් කෙළේ ගෑස් මිල වැඩි කිරීම සම්බන්ධයෙන් පාර්ලිමේන්තුවේදී ඊයේ (05) අදහස් දක්වමිනි.\n\nතවදුරටත් විපක්ෂ නායකවරයා මෙසේද පැවසීය.\n\nආර්ථිකය විශාල කිරීම නොව ආර්ථිකය කුඩා කිරීම වත්මන් රජයේ ප්‍රතිපත්තිය වී ඇති බවත් මේ තුළ ජනතාවගේ ආදායම් මාර්ග අඩු වී ඇති හෙයින් ජනතාවට ජීවත් වීම අසීරු වී තිබෙනවා. මෙවන් පසුබිමක් යටතේ ජල බිල්පත්, විදුලි බිල්පත් මෙන්ම ගෑස් මිල ඉහළ දැමීම අසාධාරණයක්. සංඛ්‍යා ලේඛන මඟින් උද්ධමනය පහළ ගිය බව පැවසුවත් රටේ විශාල කඩාවැටීමක් තිබෙනවා.\n\nමගේ වරප්‍රසාද කඩ වී තිබෙනවා මන්ත්‍රී රන්ජිත් මද්දුමබණ්ඩාරට විනය පරීක්ෂණයක් සිදු කරන්න – නි/ කථානායකගෙන් රාජ්‍ය ඇමැතිනි ඩයනා ඉල්ලීමක් කරයි\n\nපාස්කු ඉරිදා ප්‍රහාරය සම්බන්ධයෙන් සැප්තැම්බර් 21 වැනිදා පැවැති පාර්ලිමේන්තු විවාදයේදී සමගි ජන බලවේගයේ මහලේකම් පාර්ලිමේන්තු මන්ත්‍රී රන්ජිත් මද්දුම බණ්ඩාර මහතා පාර්ලිමේන්තුවට නොගැළපෙන පරිදි අශෝභන වචනයකින් තමන්ට අපහාසයක් සිදු කර ඇති බවත් මේ සම්බන්ධයෙන් වහාම විනය පරීක්ෂණයක් සිදු කරන ලෙසත් රාජ්‍ය ඇමැති ඩයනා ගමගේ මහත්මිය පාර්ලිමේන්තුවේදී ඊයේ (05) නියෝජ්‍ය කථානායකවරයාගෙන් ඉල්ලීමක් කළාය. රාජ්‍ය ඇමැතිනි ඩයනා ගමගේ මහත්මිය මේ බව සඳහන් කළේ මේ හේතුවෙන් සිය වරප්‍රසාද කඩවී ඇති බව සඳහන් කරමින් වරප්‍රසාද ප්‍රශ්නයක් මතු කරමිනි.\n\nරාජ්‍ය ඇමතිවරිය අදහස් දක්වන අතරතුර පාර්ලිමේන්තු මන්ත්‍රී රෝහණ බණ්ඩාර මන්ත්‍රීවරයා බාධා කිරීමත් සමඟ උණුසුම් තත්ත්වයක්ද නිර්මාණය වූ අතර, සිය කලිසම ගලවා තමන්ට දී තමන්ගේ සාරිය ඇඳ ගන්නා ලෙස රාජ්‍ය ඇමැතිවරිය සමගි ජන බලවේගයේ අනුරාධපුර දිස්ත්‍රික් මන්ත්‍රී රෝහණ බණ්ඩාර දිසානායක මහතාට පැවසුවාය. මීට අදාළ වීඩියෝ දර්ශන තමන් සතුව ඇති බවත් මෙවන් ආකාරයට කාන්තාවන්ට අපහාස කිරීමට කිසිසේත් ඉඩ දිය නොහැකි බවත් ඇමැතිවරිය සඳහන් කළාය. පාර්ලිමේන්තුව තුළ කාන්තාවන්ට සිදු කරන මෙවන් හිරිහැර, අපහාස වැඩිවී ඇති බවත් මෙලෙස කටයුතු කරන පක්ෂ විපක්ෂ සියලු දෙනාට නීතිය එක හා සමානව ක්‍රියාත්මක විය යුතු බවත් කාන්තා හිංසනයට එරෙහිව තමන් තනිවම හෝ සටන් කරන බවද ඇමැතිවරිය සඳහන් කළාය.\n\n",
       "URL": "https://www.dinamina.lk/2023/10/06/politics/28394/%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94%e0%b7%80-3/",
       "Category": "politics",
       "Parent URL": "https://www.dinamina.lk/category/politics//page/2/"
}