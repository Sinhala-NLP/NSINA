{
       "Source": "dinamina",
       "Timestamp": "July 21, 2023 1:00 am",
       "Headline": "ආණ්ඩුවේ මන්ත්‍රීන්ට කොන්දක් ඇත්නම් සහාය දෙන්න",
       "News Content": "සෞඛ්‍ය ඇමැති කෙහෙලිය රඹුක්වැල්ල මහතාට එරෙහිව ගෙන එනු ලබන විශ්වාසභංග යෝජනාව සඳහා මන්ත්‍රීවරුන්ගේ අත්සන් ගැනීම ආරම්භ කර ඇතැයි විපක්ෂ නායක සජිත් ප්‍රේමදාස මහතා පාර්ලිමේන්තුවේදී ඊයේ (20) පැවසීය.\n\nආණ්ඩුවේ මන්ත්‍රීවරුන්ට කොන්දක් තිබේ නම් ඊට සහාය දෙන්නයැයි විපක්ෂ නායකවරයා ඉල්ලා සිටියේය. සභාවේ කටයුතු ආරම්භයේදී නැඟී සිටිමින් විපක්ෂ නායකවරයා මේ බව සඳහන් කළේය. රටක සෞඛ්‍ය යනු ජනතාවගේ ජන ජීවිතය බවත්, සෞඛ්‍ය පිරිහීම ජනජීවිතයේ කඩාවැටීම බවත් විපක්ෂ නායකවරයා කීය. ජනතාවට බලපාන සෞඛ්‍ය ප්‍රශ්න ගැන රජයක් ලෙස මීට වඩා සංවේදිව සහ වගකීමෙන් බලන මෙන් හෙතෙම කියා සිටියේය. වගකීම් විරහිත ලෙස ප්‍රමිතියෙන් තොර බාල ඖෂධ සහ ශල්‍ය වෛද්‍ය උපකරණ ගෙන්වා සෞඛ්‍ය ක්‍ෂේත්‍රය දුර්වල කිරීම හා එමඟින් මරණ සිදුවීම යන කරුණු හේතු කරගෙන සෞඛ්‍ය ඇමැති කෙහෙලිය රඹුක්වැල්ල මහතාට විරුද්ධව විශ්වාසභංග යෝජනාවක් ගෙන ඒමට සමඟි ජන බලවේගය කටයුතු කර තිබේ.",
       "URL": "https://www.dinamina.lk/2023/07/21/politics/8267/%e0%b6%86%e0%b6%ab%e0%b7%8a%e0%b6%a9%e0%b7%94%e0%b7%80%e0%b7%9a-%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%93%e0%b6%b1%e0%b7%8a%e0%b6%a7-%e0%b6%9a%e0%b7%9c%e0%b6%b1%e0%b7%8a/",
       "Category": "politics",
       "Parent URL": "https://www.dinamina.lk/category/politics//page/23/"
}