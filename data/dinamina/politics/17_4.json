{
       "Source": "dinamina",
       "Timestamp": "August 15, 2023 3:03 am",
       "Headline": "රනිල් ජනපති කළේ  පාර්ලිමේන්තු මන්ත්‍රී  බහුතර කැමැත්තෙන්",
       "News Content": "අරගලය අවස්ථාවේ ගෝඨාභය රාජපක්ෂ මහතා ධුරය අත්හැර යද්දී පවතින අභියෝගයට මුහුණ දෙන අතරතුර ජාත්‍යන්තරය හා සාකච්ඡා කර රටේ ආර්ථිකය ද ස්ථාවරත්වයකට ගෙන ඒමේ හැකියාව ඇති අයකු ජනපති ධුරයට පත් කර ගත යුතු බවට ශ්‍රී ලංකා පොදුජන පෙරමුණ තීරණයකට පැමිණි බවත් රනිල් වික්‍රමසිංහ මහතා ජනපති ලෙස පත් කළේ ඒ අනුව බවත් පාර්ලිමේන්තු මන්ත්‍රී නාමල් රාජපක්ෂ මහතා පවසයි.\n\nරටේ ව්‍යවස්ථාවට අනුව රනිල් වික්‍රමසිංහ මහතා ජනපති ධුරයට පත් වූයේ මේ රටේ ජනතාව ඔවුන්ගේ නියෝජිතයන් ලෙස ඡන්දය දී පාර්ලිමේන්තුවට එවා තිබෙන මන්ත්‍රීවරු බහුතරයකගේ කැමැත්තෙන් යැයි ද ඒ මහතා කීය.\n\nජනපති ධුරයෙන් ගෝඨාභය රාජපක්ෂ මහතා ඉවත්වීමත් සමඟ ඒ සඳහා ඩලස් අලහප්පෙරුම, විපක්ෂ නායක සජිත් ප්‍රේමදාස හෝ අනුර කුමාර දිසානායකට ආණ්ඩුව දී බලා ඉන්න තිබූ නමුත් එම අවස්ථාවේ පැවති අභියෝගවලට සාර්ථකව මුහුණදීමට හැකියාව ඇත්තේ කාටද යන්න සම්බන්ධයෙන් පක්ෂයක් ලෙස තීරණයකට එළඹ රනිල් වික්‍රමසිංහ මහතා ජනපති කළ බවත් හෙතෙම අවධාරණය කළේය.\n\nශ්‍රී ලංකා පොදුජන පෙරමුණේ පාතදුම්බර ආසන බල මණ්ඩල රැස්වීමේදී රාජපක්ෂ මහතා මේ බව පෙරේදා (13) පැවසීය.\n\nඉදිරියේ දී පොදුජන පෙරමුණ කේන්ද්‍ර කර ගනිමින් බිහිකරන ආණ්ඩුවක් මඟින් මේ රටේ තරුණයන් අපේක්ෂා කරන රට බිහි කරන්න හැකිවේ යැයි තමා විශ්වාස කරන බව ද මන්ත්‍රීවරයා ප්‍රකාශ කළේය.\n\nශ්‍රී ලංකා පොදුජන පෙරමුණ ප්‍රතිපත්තිමය වශයෙන් පරස්පරතා තිබුණත් මේ වනවිට රනිල් වික්‍රමසිංහ මහතා සමඟ සන්ධානගතව සිටින බවත් ජනපති ධුරයට පත් කිරීම සඳහා සහාය දුන්නා සේම යම් හෙයකින් ඔහු රටට අහිතකර තීන්දුවක් ගන්නේ නම් එම අවස්ථාවේ පක්ෂයක් ලෙස දෙවරක් නොසිතා ඊට එරෙහි වන බවත් ඒ මහතා පැවසීය.\n\nබහුතරයක් ප්‍රාදේශීය සභා ජයග්‍රහණය කර තිබිය දී 69 ලක්ෂයක් ඡන්දයකින් ගෝඨාභය රාජපක්ෂ මහතා ජනපති ධුරයට පත්වෙද්දී පාර්ලිමේන්තුවේ ද තුනෙන් දෙකක බලයක් ගොඩනඟා ගැනීමට ශ්‍රී ලංකා පොදුජන පෙරමුණට හැකි වූ බවත් මේ වනවිට ප්‍රාදේශීය සභාවල බලය අහෝසි වී ගොස් අගමැති ධුරයෙන් මහින්ද රාජපක්ෂ මහතා ඉවත්වීමත් සමඟ පාර්ලිමේන්තුවේ තුනෙන් දෙකක බලය ද වෙනස් වී තිබෙන බවත් රාජපක්ෂ මහතා කීය.\n\nසමාජ මාධ්‍ය කිසියම් වූ විනයක් ඇතිව හැසිරවිය යුතු බවත් ඒ සඳහා කිසියම් නියාමන ක්‍රමවේදයක් අවශ්‍ය බව පක්ෂයක් ලෙස පිළිගන්නා බවත් මන්ත්‍රීවරයා කීය.\n\nමාධ්‍ය නිදහස ලෙසම සමාජයේ එක් එක් පුද්ගලයාගේ නිදහස ද වැදගත් බවත් පෞද්ගලික කාරණා මුල්කරගෙන අසත්‍ය දේ සමාජ මාධ්‍යයට මුදාහැරීමෙන් සිදුවන හානිය ගැන ද සියලු දෙනා කල්පනා කළ යුතු බවත් ඒ මහතා පැවසීය.\n\nබටහිරකරණය නොවූවත් ශ්‍රී ලංකා පොදුජන පෙරමුණ නවීකරණය වූ දේශපාලන පක්ෂයක් යැයි ද හෙතෙම කීවේය.\n\nඅසේල කුරුළුවංශ",
       "URL": "https://www.dinamina.lk/2023/08/15/politics/14173/%e0%b6%bb%e0%b6%b1%e0%b7%92%e0%b6%bd%e0%b7%8a-%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%9a%e0%b7%85%e0%b7%9a-%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a/",
       "Category": "politics",
       "Parent URL": "https://www.dinamina.lk/category/politics//page/17/"
}