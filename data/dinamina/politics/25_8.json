{
       "Source": "dinamina",
       "Timestamp": "July 17, 2023 1:00 am",
       "Headline": "අපෙන් කැඩී ගිය විපක්ෂ කණ්ඩායම ජනපතිගේ කොළ එළිය එනකල් ඉන්නේ",
       "News Content": "පෝලිම්වල මැරී වැටී සිටි මිනිසුන්ට සහනයක් ගෙනාවේ ජනපති රනිල්\n\nඑජාප වේදිකාවේදී පී. හැරිසන් කියයි\n\nපෝලිම්වල මැරී වැටී සිටි මිනිසුන්ට සහනයක් ගෙන දුන්නේ ජනාධිපති රනිල් වික්‍රමසිංහ මහතා පමණක් බව සමඟි ජන බලවේගයේ පාර්ලිමේන්තු මන්ත්‍රී පී. හැරිසන් මහතා පෙරේදා (15) පැවසීය.\n\nඒ මහතා මේ බව පැවසුවේ මීගමුව මුන්නක්කරය අලියාපොළ භූමියේ පැවැති එක්සත් ජාතික පක්ෂයේ මීගමුව බලමණ්ඩල රැස්වීමට සහභාගි වෙමිනි.\n\nපී. හැරිසන් මහතා ජනාධිපතිවරයාට සහාය පළ කරන බව පසුගිය දින ප්‍රකාශ කළ අතර පළමුවරට එජාප රැස්වීමටකට එක් වූයේ පෙරේදා (15) දිනයේය.\n\nදරුවාට පිටිකිරි ටිකක් දෙන්න නොහැකිව, තමන්ගේ මෝටර් රථයෙන් ටවුමට යන්න බැරිව, ගෑස් නැතිව මිනිස්සු දුක් විඳින වෙලාවේ සජිත් ප්‍රේමදාස කියනවා මට මේ ලෝකයේ උදව් කරන්න බොහෝ දෙනා ඉන්නවා කියලා. මම තෙල් දෙන්නේ අපේ ආණ්ඩුවක් ආවට පස්සේ කියලා සජිත් කිවුවා. සජිත් ප්‍රේමදාස මහතා බොරදියේ මාළු බෑමට උත්සාහ කළා.\n\nඩෙංගු මර්දනයට බඳවාගත් පිරිස පසුගියදා විපක්ෂ නායකතුමා හමු වූ අවස්ථාවේ තමන්ගේ සේවය ස්ථිර නොකළ බව කියා තිබුණා. එහිදී විපක්ෂ නායකවරයා කියා තිබුණේ මගේ ආණ්ඩුවක් ආ විට ස්ථිර කරන බවයි. දැන් ඒ අයට වෙලා තිබෙන්නේ ස්ථිර වෙන්න සජිත් ප්‍රේමදාස මහතාගේ ආණ්ඩුවක් එනතුරු බලා ඉන්න යැයි ද කීවේය.\n\nඑක්සත් ජාතික පක්ෂයේ නියෝජ්‍ය නායක, රුවන් විජයවර්ධන මහතා\n\nඅපෙන් කැඩී ගොස් විපක්ෂයේ සිටින කණ්ඩායම නැවත අප සමඟ එක්වීමට ජනාධිපතිගෙන් කොළ එළිය ලැබෙන තෙක් බලා සිටිනවා. ඒ අය සහ වෙනත් කණ්ඩායම් එක් කරගෙන ඊළඟ මැතිවරණයට අප සන්ධානයක් ලෙස ඉදිරිපත් වෙනවා.\n\nබංකොලොත් වෙලා තිබුණු මේ රටේ, රනිල් වික්‍රමසිංහ මහතා අගමැති වෙලා ගිය පළමු වැනි දවසේ අපිත් හිටියා එතුමා සමඟ. එදා භාණ්ඩාගාරයේ ලේකම් මහතාට කතා කරලා එතුමා ඉල්ලීමක් කළා. අඩුම ගාණේ ඩොලර් මිලියන පහක් හෝ දහයක්වත් දෙන්ඩ පුළුවන්ද ජනතාවට ගෑස් ටිකක් අරන් දෙන්න කියලා. ඒ අවස්ථාවේ භාණ්ඩාගාරයේ හිටපු ලේකම්තුමා කිව්වා පහක් හෝ දෙකක්වත් නැහැ කියලා. රටම බංකොලොත් වෙලයි තිබුණේ. එතුමා නැවත ඒ වෙලාවේ රටේ ඉන්න ව්‍යාපාරිකයන්ට බැංකු අධ්‍යක්ෂවරුන්ට කතා කරලා කිව්වා අගමැතිවරයා හමුවෙන්ට එන්න කියලා. ඒ වෙලාවේ ඔවුන් සමඟ කතා කරලා මුදල් ටිකක් හොයාගෙන තමා මුලින්ම ගෑස් ටිකක් ගෙනාවේ. එහෙම එතුමා ජනතාවට සේවය කරමින් අගමැතිකම පටන් ගත්තේ.\n\nඅපේ රටේ ජනතාවගේ සියලු දෙනාට රනිල් වික්‍රමසිංහ මහතා ජනාධිපති වුණාට පසුව හොඳට හුස්ම අරගෙන ජීවත් වෙන්ට පහසුකම් ඇති කරලා තියෙනවා.\n\nඑතුමගේ වැඩවලට විපක්ෂය නිතරම හරස් වෙනවා. දැන් අපට ඕනෑ භේදභින්න වීම නෙමෙයි. එකට එකතු වෙලා වැඩ කරන එකයි. ආගම් වශයෙන් දේශපාලන වශයෙන් අපි බෙදිලා හිටියොත් මේ රට කවදාවත් සංවර්ධනය වන්නේ නැහැ. රනිල් වික්‍රමසිංහ මහතා බලන්නේ මේ සියලු දෙනාම එකතු කරගෙන විසඳුම් ආරම්භ කරන්නයි.\n\nජනාධිපති වෘත්තීය සමිති අධ්‍යක්ෂ ජනරාල් සමන් රත්නප්‍රිය මහතා ද අදහස් දැක්වීය. මීගමුව කටාන අධීක්ෂණ සංවිධායක රොයිස් ප්‍රනාන්දු සහ මීගමු ආසන සංවිධායක ගිහාන් බෙන්ජමින් යන මහතුන්ගේ මෙහෙයවීමෙන් මෙම රැස්වීම සංවිධානය කර තිබිණි.\n\nකොච්චිකඩේ – ඩී. මිහිඳුකුල",
       "URL": "https://www.dinamina.lk/2023/07/17/politics/6933/%e0%b6%85%e0%b6%b4%e0%b7%99%e0%b6%b1%e0%b7%8a-%e0%b6%9a%e0%b7%90%e0%b6%a9%e0%b7%93-%e0%b6%9c%e0%b7%92%e0%b6%ba-%e0%b7%80%e0%b7%92%e0%b6%b4%e0%b6%9a%e0%b7%8a%e0%b7%82-%e0%b6%9a%e0%b6%ab%e0%b7%8a/",
       "Category": "politics",
       "Parent URL": "https://www.dinamina.lk/category/politics//page/25/"
}