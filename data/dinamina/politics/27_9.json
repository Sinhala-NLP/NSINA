{
       "Source": "dinamina",
       "Timestamp": "July 8, 2023 1:00 am",
       "Headline": "දේශීය ණය ප්‍රශස්තකරණයට ජනපති ගත් තීරණ නිසා සියලු දෙනාම ආරක්ෂිතයි",
       "News Content": "පාර්ලිමේන්තු මන්ත්‍රී වජිර අබේවර්ධන මාධ්‍ය හමුවේදී කියයි\n\nජනාධිපති රනිල් වික්‍රමසිංහ මහතා ණය ප්‍රශස්තකරණය සම්බන්ධයෙන් ගත් තීරණ නිසා ව්‍යාපාරික ප්‍රජාවත්, ශ්‍රී ලාංකික ජනතාවත් ආරක්ෂා වන බව පාර්ලිමේන්තු මන්ත්‍රී එජාප සභාපති වජිර අබේවර්ධන මහතා පැවැසීය.\n\nසිරිකොත පක්‍ෂ මූලස්‌ථානයේදී පසුගියදා පැවැති මාධ්‍ය හමුවේදී ඒ මහතා මේ බව සඳහන් කළේය.\n\nඑහිදී අබේවර්ධන මහතා මෙසේ ද කීය.\n\nජනාධිපති රනිල් වික්‍රමසිංහ මහතා පැරීසියේදීත්, එංගලන්තයේදීත් ලෝකයේ ආධාර දෙන සෑම කණ්ඩායමක් සමඟම ශ්‍රී ලංකාව බංකොලොත්භාවයෙන් මුදාගැනීම ගැන අඛණ්ඩව සාකච්ඡා කළා.\n\nසැප්තැම්බර් මාසයේ අග වන විට ශ්‍රී ලංකාව බංකොලොත්භාවයෙන් නිදහස් කරන බවට රනිල් වික්‍රමසිංහ ජනාධිපතිතුමා ප්‍රතිඥාවක් දී තිබෙනවා. අපට ඩොලර් මිලියන 700ක මුදලක් ලබාදීමට එකඟ වෙන බව ලෝක බැංකුව ද ඒ අතරේ ප්‍රකාශ කර තිබෙනවා.\n\nකෙසේ හෝ මේ සෑම ක්‍රියාවලියකින්ම සිදු වන්නේ දේශීය ණයත්, විදේශීය ණයත් නැවත ප්‍රතිසංස්කරණය කර විශේෂයෙන් ලසාඩ් ආයතනය වැනි ලෝකයේ පිළිගත් මූල්‍ය ආයතනවල උපදේශනය (Consultancy) ගෙන ශ්‍රී ලංකාව සුරක්ෂිත රටක් බවට පරිවර්තනය කිරීම සඳහා කටයුතු කිරීමයි.\n\nමෙවැනි අවස්ථාවක පාර්ලිමේන්තුවේ අනුමැතිය ගත්තේ රටේ දෙකෝටි විසිලක්ෂයක් ජනතාව ආරක්ෂාව කිරීම සඳහා ගත යුතු පියවර ගැනීමටයි. බැංකුවල තැන්පත්කරුවන් මිලියන 57ක් ආරක්ෂා කිරීමට මෙමඟින් පියවර අරගෙන තිබෙනවා.\n\nඒ වගේම දේශීය ණය ප්‍රශස්තකරණයේදී 50% ට වැඩි බදු ප්‍රතිශතයකින් භාණ්ඩාගාරයට හා ආර්ථිකයට දායක වන බැංකු පද්ධතිය මත බර පටවන්නේ නැතිව මිලියන 57ක් වන මෙරට රාජ්‍ය සහ පෞද්ගලික බැංකු තැන්පත්කරුවන් ආරක්ෂා කිරීමට ජනාධිපති රනිල් වික්‍රමසිංහ මහතා පියවර ගත්තා.\n\nරටේ බැංකු පද්ධතිය බිඳවැටීමට ඉඩ නොදී ඒ වගේම දේශීය ණයත්, විදේශීය ණයත් ප්‍රතිව්‍යුහගත කිරීමට පාර්ලිමේන්තු අනුමැතිය ගන්නා අවස්ථාවේ විරුද්ධ පක්ෂය සහ ඇතැම් කණ්ඩායම් හැසිරුණු ආකාරය පිළිබඳව කනගාටුවට පත් විය යුතුයි.\n\nමේ සියලු දෙනාට යම් විසඳුමක් තිබුණා නම් රට කඩාගෙන වැටෙන්න නොදී එයින් ගලවා ගන්න පාර්ලිමේන්තුවේ මූල්‍ය බලය පාවිච්චි කරන්න තිබුණා. නමුත් ඔවුන්ට හැකියාවක් තිබුණේ නැහැ. ඒ සත්‍යය පිළිගත යුතුව තිබෙනවා.\n\nපාර්ලිමේන්තුවේ තනි අසුනක් තිබුණු රනිල් වික්‍රමසිංහ මහතාට අවස්ථාවක් ලැබුණේ ඒ නිසයි. දැන් විකල්පයක්, විසඳුමක් තියෙනවා කියා පාරේ පෝස්ටර් ගහලා වැඩක් නැහැ.\n\nඔවුන්ට විකල්පයක්, විසඳුමක් නැහැ. හැබැයි ජනතාව රැවැට්ටවීම දැන් නවතා දැමිය යුතු කාලය උදා වී තිබෙනවා. නිදහසින් පසු අවුරුදු 75ක් දේශපාලන පක්ෂ තරගයට බොරු පොරොන්දු දෙමින්, ජනතාව මුළා කරමින් ගිය ගමන වෙනස් කළ යුතුව තිබෙනවා. කොච්චර දුර දිග ගියාද කියනවා නම් පාර්ලිමේන්තුවේ තිබෙන මුදල් බලය ආණ්ඩුක්‍රම ව්‍යවස්ථාවේ 148, 149, 150, 151, 152 වගන්ති උල්ලංඝනය වෙන තැනටම ගමන් කළා. අවසානයේ පාර්ලිමේන්තුවේ මහජන නියෝජිතයන්ට තම නිවෙස්වල ජීවත්වීමට නොහැකි තත්ත්වයක් උදා වුණා.\n\nඅමරකීර්ති අතුකෝරළ වැනි අහිංසක පාර්ලිමේන්තු මන්ත්‍රීවරුන්ට ජීවිතය පූජා කරන්න සිද්ධ වුණා. නිවාස දහස් ගණනක් ගිනිබත් කර ගන්න සිද්ධ වුණා. මේ සියලු දේවල් වුණේ සිහි කල්පනාවෙන් වැඩ නොකළ නිසයි.\n\nමින් ඉදිරියට එවැනි දේ නොවන්න මුදල් ඇමැති ලෙස රනිල් වික්‍රමසිංහ මහතා විශේෂ අය වැය කාර්යාලයක් පිහිටුවීමේ පනතක් පාර්ලිමේන්තුවට ඉදිරිපත් කර තිබෙනවා. මේ පනත හරහා සිදුවන වැදගත් ක්‍රියාවලි රාශියක් තිබෙනවා.\n\nඑය ආණ්ඩුක්‍රම ව්‍යවස්ථාව මින් ඉදිරියට උල්ලංඝනය නොවන්න ගත්ත වැදගත් ක්‍රියාමාර්ගයක්. එක්සත් ජාතීන්ගේ සම්මුතියට අනුකූලව අල්ලස, දූෂණය පිළිබඳව ගත හැකි ඉහළම තීන්දු තීරණ ගැනීමට එම පනත මඟන් ක්‍රියා කර තිබෙනවා. මෙය ආසියාවේ බලසම්පන්නම පනතක් කියන්නේ ඒ නිසයි.\n\nමේ කෙටි කාලය ඇතුළත ජනාධිපතිතුමා වැදගත් තීන්දු ගණනාවක් අරගෙන තිබෙනවා. උදාහරණයක් හැටියට ගත් විට මාධ්‍යය සංවර්ධනය කරන්නත් නීති රීති ඉදිරිපත් කර තිබෙනවා.\n\nඒ මඟින් මාධ්‍යය වැඩි දියුණු කරන්න, ලංකාවේ මාධ්‍යය ආසියාවේ පළවෙනි පන්තියේ මාධ්‍යයක් බවට පරිවර්තනය කිරීම බලාපොරොත්තු වෙනවා. එමෙන්ම ලෝකයේ දියුණු රටවල තිබෙන ශක්තිමත් මාධ්‍ය නීති රීති ශ්‍රී ලංකාවට ගෙන ඒමෙන් බලාපොරොත්තු වෙන්නේ ශ්‍රී ලංකාවේ මාධ්‍ය ක්ෂේත්‍රය සංවර්ධනය කර ශක්තිමත් කර ඉදිරියට ගෙන යාමයි. රටක් බංකොලොත් වූ මොහොතක ඒ රට නැවත යථා තත්ත්වයට පත් කරන්න අවශ්‍ය පියවර ගත් විට ඒකට තර්කානුකූල අදහස් ඉදිරිපත් කර සහය දෙනවා වෙනුවට කකුලෙන් අදින්න ඇතැම් කණ්ඩායම් උත්සාහ කිරීම ගැන අප කනගාටු විය යුතුයි.\n\nමෙවැනි කුහක කණ්ඩායම් පාලනය කරන්න පුළුවන් මහජනතාවටයි. දේශපාලන පක්ෂ පාලනය කරන්න පුළුවන් මහජනතාවටයි. එහෙනම් මහජනතාවගේ ප්‍රධාන යුතුකම ගම්වලට මේ දේශපාලන පක්ෂ පැමිණි විට ඔවුන් ජාතික එකඟතාවයකට තල්ලු කිරීමයි.\n\nමේ සඳහා ක්‍රියා කරන්න අපි සියලු දෙනාම කටයුතු කළ යුතුයි.\n\nඅස්වැසුම සමාජ සුබසාධන ප්‍රතිලාභ ගැන කිසිවකුත් සැකයක් තබා ගත යුතු නැහැ.\n\nඅස්වැසුම මඟින් එය ලැබිය යුතු දුප්පත් පවුල් සියල්ලම ශක්තිමත් කිරීම සඳහා අවශ්‍ය සහයෝගය ලබා දෙන බව ජාත්‍යන්තර මූල්‍ය අරමුදල පැහැදිලිවම කියා තිබෙනවා.\n\nඑසේ නම් මේ කටයුත්තෙදීත් කිසිවකු සැකයක් තියාගන්න අවශ්‍ය වෙන්නේ නැහැ. අස්වැසුම ලැබිය යුතු අයකු නම් අනිවාර්යෙන්ම ලැබෙනවා.",
       "URL": "https://www.dinamina.lk/2023/07/08/politics/5083/%e0%b6%af%e0%b7%9a%e0%b7%81%e0%b7%93%e0%b6%ba-%e0%b6%ab%e0%b6%ba-%e0%b6%b4%e0%b7%8a%e0%b6%bb%e0%b7%81%e0%b7%83%e0%b7%8a%e0%b6%ad%e0%b6%9a%e0%b6%bb%e0%b6%ab%e0%b6%ba%e0%b6%a7-%e0%b6%a2/",
       "Category": "politics",
       "Parent URL": "https://www.dinamina.lk/category/politics//page/27/"
}