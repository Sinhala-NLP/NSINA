{
       "Source": "dinamina",
       "Timestamp": "October 2, 2023 1:00 am",
       "Headline": "සජිත් – අනුර ඡන්ද රැස් කරද්දී ජනපති රට ගොඩ ගන්න උත්සාහ කරනවා  කඩුවෙල එජාප ප්‍රධාන සංවිධායක බිනර ජයවර්ධන",
       "News Content": "විපක්ෂ නායක සජිත් ප්‍රේමදාස සහ ජනතා විමුක්ති පෙරමුණේ නායක අනුර කුමාර දිසානායක මහත්වරුන් ඡන්ද රැස් කිරීමේ අරමුණින් තරගයට විවිධ ප්‍රකාශ කරමින් සිටින විට ජනාධිපති රනිල් වික්‍රමසිංහ මහතා විදේශ රටවල සහාය ලබා ගනිමින් රට ගොඩගැනීමේ උත්සාහයක නිරත වන බව කඩුවෙල එක්සත් ජාතික පක්ෂ ප්‍රධාන සංවිධායක බිනර ජයවර්ධන මහතා පැවසීය.\n\nසිරිකොත පක්ෂ මූලස්ථානයේදී පසුගියදා පැවැති මාධ්‍ය හමුවේදී අදහස් දක්වමින් ඒ මහතා මේ බව සඳහන් කළේය.\n\nඑහිදී ජයවර්ධන මහතා මෙසේ ද කීය.\n\nජනාධිපතිවරයා එක්සත් ජාතීන්ගේ 78 වැනි ජගත් සමුළුවට සහ කියුබාවේ පැවති ජී-77 සමුළුවට සහභාගි වී රටට මහත් ප්‍රතිලාභ ලබා ගත්තා. ලෝක බැංකුවේ සභාපති අජේ බංගා මහතා මුණගැසී සාකච්ඡා කිරීමෙන් ජාත්‍යන්තර මූල්‍ය අරමුදල සමඟ අප ගෙනියන සුහදතාව සහ ඒ ප්‍රතිසංස්කරණ ක්‍රියාත්මක කිරීමේ සාර්ථකභාවය ඇගැයීමකට ලක් වුණා. ලෝක බැංකුව අපට තවත් ඉදිරියට අවශ්‍ය ආධාර උපකාර කිරීම පිළිබඳ සලකා බලමින් ඉන්න බව ඔහු ප්‍රකාශ කළා.\n\nඉරාන ජනාධිපතිවරයා සමඟ පැවති සාකච්ඡාවේදී උමා ඔය ව්‍යාපෘතිය අවසන් කිරීමත් එයට සහභාගි වීමට පැමිණීමත් ඔහු ස්ථිර කර තිබෙනවා.\n\nකියුබාව අපට සෞඛ්‍ය සහ අධ්‍යාපන ක්ෂේත්‍රවලට ආධාර කිරීමට බලාපොරොත්තුවෙන් සිටින බවත් ඉදිරියේදී ඒ පිළිබඳ සහාය දැක්වීමට අපේක්ෂා කරන බවත් ප්‍රකාශ කර තිබෙනවා. අමෙරිකානු මාධ්‍යවේදියකු සමඟ පැවැති සාකච්ඡාවේදී ජනාධිපතිවරයා තමන්ගෙ විදේශ ප්‍රතිපත්තිය පිළිබඳ ඉතාම පැහැදිලිව විස්තර කරමින් තමා ඉන්දීය හා චීන පක්ෂපාතී පුද්ගලයකු නොවන බවත් සිය පක්ෂපාතීත්වය තිබෙන්නේ ශ්‍රී ලංකාවට බවත් ප්‍රකාශ කළා. ලෝකයත් සමඟ ගනුදෙනු කිරීමේදී අපේ ප්‍රතිපත්ති සහ අපේ අවශ්‍යතා අනුව කටයුතු කරන බව එයින් පෙන්වා දුන්නා. කොරියාව අපට විදේශ රැකියා ලබා දීමේදී ශ්‍රී ලංකාවට ප්‍රමුඛස්ථානය ලබා දීමටත් නව රැකියා අවස්ථාවලට ශ්‍රී ලාංකිකයන් යොමු කිරීමට ඉදිරියේදී සහාය දෙන බවත් ප්‍රකාශ කර සිටියා.\n\nමේ සියල්ල මෙසේ සිදු වෙද්දී ජාත්‍යන්තර මූල්‍ය අරමුදල මුණගැසුණු සමඟි ජන බලවේගයේ නායක සජිත් ප්‍රේමදාස මහතා, ජාත්‍යන්තර මූල්‍ය අරමුදල සමඟ නැවත සාකච්ඡා කර එම කොන්දේසි ජනතාවාදී ලෙස වෙනස් කරන බව ප්‍රකාශ කර තිබෙනවා. ජාත්‍යන්තර මූල්‍ය අරමුදලේ සහයෝගය ශ්‍රී ලංකාවට අවශ්‍යයි කියන එක ඔවුන් පිළි අරගෙන තිබෙන බව එයින් පැහැදිලි වෙනවා. නමුත් ජනාධිපතිවරයාට උදව් කරන්නේ නැතිව ඔහු ආණ්ඩු හදන්න සිහින දකින එක ගැන අප කනගාටුවට පත් වෙනවා.\n\nමහරගම නගර සභාවේ විපක්ෂ නායක ජයමිණි පුෂ්පකුමාර මහතා,\n\nලෝක සංචාරක දිනය යෙදුණු 27 දා මිලියනයක් සංචාරකයන් ශ්‍රී ලංකාවට පැමිණීම සංකේතවත් කරමින් රුසියානු සංචාරකයා පිළි ගැනීම සිදු වුණා. මේ වෙනකොට ගිය වසරට සාපේක්ෂව සංචාරක කර්මාන්තයෙන් සියයට 57ක වර්ධනයක් අප රට අත්පත් කරගෙන තිබෙනවා.\n\nආනයනය තහනම් කර තිබුණු භාණ්ඩ විශාල ප්‍රමාණයක එම භාණ්ඩ තහනම් ඉවත් කර තිබෙනවා. තවත් 200ක පමණ භාණ්ඩ ප්‍රමාණයකට ආනයන තහනම තිබෙනවා. ඒවාත් ඉදිරියේදී ඉවත් කිරීමට කටයුතු කිරීමට නියමිතයි. එය ඉතාම සාධනීය ලක්ෂණයක් ලෙස හඳුන්වා දිය හැකියි.\n\nශිරෝමි අබයසිංහ",
       "URL": "https://www.dinamina.lk/2023/10/02/politics/26928/%e0%b7%83%e0%b6%a2%e0%b7%92%e0%b6%ad%e0%b7%8a-%e0%b6%85%e0%b6%b1%e0%b7%94%e0%b6%bb-%e0%b6%a1%e0%b6%b1%e0%b7%8a%e0%b6%af-%e0%b6%bb%e0%b7%90%e0%b7%83%e0%b7%8a-%e0%b6%9a%e0%b6%bb%e0%b6%af%e0%b7%8a/",
       "Category": "politics",
       "Parent URL": "https://www.dinamina.lk/category/politics//page/4/"
}