{
       "Source": "dinamina",
       "Timestamp": "August 24, 2023 3:27 am",
       "Headline": "කළුතර ගල්ලස්ස විශේෂිත මාතෘ හා  ළමා රෝහලේ ප්‍රතිකාර  ඔක්තෝබර් ඇරඹීමට පියවර ගන්න",
       "News Content": "\n\nකළුතර ගල්ලස්ස විශේෂිත මාතෘ හා ළමා රෝහලේ ප්‍රතිකාර සේවාවන් ඔක්තෝබර් මස මැද වන විට ආරම්භ කිරීමට අවශ්‍ය පියවර ගන්නා ලෙස සෞඛ්‍ය ඇමැති, ආචාර්ය කෙහෙලිය රඹුක්වැල්ල මහතා සෞඛ්‍ය අමාත්‍යාංශයේ නිලධාරීන්ට පෙරේදා (22) උපදෙස් දුන්නේය.\n\nඇමැතිවරයා මේ උපදෙස් දුන්නේ දැනට ඉදි කිරීම් කටයුතු අවසන් කර ඇති මේ නව විශේෂිත මාතෘ හා ළමා රෝහලේ ප්‍රතිකාර සේවාවන් ආරම්භ කිරීමේ අරමුණින් සෞඛ්‍ය අමාත්‍යාංශයේදී පැවති විශේෂ සාකච්ඡාවකදීය.\n\nමේ විශේෂිත නව රෝහලට අවශ්‍ය විශේෂඥ වෛද්‍යවරුන්, වෛද්‍යවරුන් සහ හෙදියන් ඇතුළු සෞඛ්‍ය කාර්ය මණ්ඩල අනුයුක්ත කිරීමටත්, අවශ්‍ය වෛද්‍ය උපකරණ දීමටත්, යටිතල පහසුකම් සංවර්ධනයටත් මෙහිදී අවධානය යොමු කෙරිණි.\n\nකාර්ය මණ්ඩලය අනුයුක්ත කිරීමේදී යම් ගැටලුවක් ඇති වුවහොත් කඩිනමින් ඒ පිළිබඳව තමන් දැනුම්වත් කිරීමට අවශ්‍ය පියවර ගන්නා ලෙස ද ඇමැතිවරයා මෙහිදී නිලධාරීන්ට උපදෙස් දුන්නේය.\n\nමහල් 07කින් සමන්විත මේ රෝහල ශල්‍යාගාර, සූතිකාගාර, දැඩි සත්කාර ඒකක ඇතුළු සියලු පහසුකම්වලින් සමන්විත රෝහලකි. මොරටුව විශ්වවිද්‍යාලයට බඳවා ගැනීමට නියමිත වෛද්‍ය ශිෂ්‍යයන්ට සායනික පුහුණුව සඳහා මහාචාර්ය ඒකකයක් කළුතර ශික්ෂණ රෝහලේ ඉදි කිරීම පිළිබඳවත් මෙහිදී සාකච්ඡාවට ලක් විය.\n\nඑමෙන්ම මහ මෝදර නව මාතෘ රෝහලේ ඉදි කිරීම් කටයුතු හා වත්මන් තත්ත්වය පිළිබඳව විශේෂ සාකච්ඡාවක් ද පසුගිය 21 වැනිදා සෞඛ්‍ය ඇමැතිවරයාගේ ප්‍රධානත්වයෙන් වැවිලි කර්මාන්ත සහ කර්මාන්ත ඇමැති, වෛද්‍ය රමේෂ් පතිරණ මහතාගේ සහභාගිත්වයෙන් සෞඛ්‍ය අමාත්‍යාංශයේදී පැවැත්විණි.\n\nසුනාමියෙන් දකුණු පළාතේ පිහිටි විශාලතම මාතෘ රෝහල වූ ගාල්ල මහමෝදර රෝහලට සිදු වූ හානිය දැක ජර්මනියේ හිටපු චාන්සලර් හෙල්මුට් කෝල් මහතා විසින් දුන් රුපියල් කෝටි තුන්දහසක පරිත්‍යාගයෙන් නව මාතෘ රෝහල ඉදි කිරීම් කටයුතු 2005දී ආරම්භ කෙරිණි.\n\nමහල් හයකින් සමන්විත මේ නව මාතෘ රෝහල ඇඳන් 640ක ධාරිතාවකින් ද, ශල්‍යාගාර 6කින් ද, හදිසි ප්‍රතිකාර ඒකක, දැඩි සත්කාර ඒකක, රසායනාගාර, ළදරු දැඩි සත්කාර ඒකක, විශේෂිත ළමා ඒකක ඇතුළු සියලුම නවීන වෛද්‍ය පහසුකම්වලින් ක්‍රියාත්මක කිරීමට සැලසුම් කර තිබේ.\n\nමේ අවස්ථාවට කළුතර දිස්ත්‍රික් පාර්ලිමේන්තු මන්ත්‍රී සංජීව එදිරිමාන්න, සෞඛ්‍ය ලේකම් ජනක ශ්‍රී චන්ද්‍රගුප්ත, සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන මහත්වරුන්, කළුතර සහ මහ මෝදර රෝහල්වල අධ්‍යක්ෂවරුන් ඇතුළු සෞඛ්‍ය අමාත්‍යාංශයේ නිලධාරීහු එක්ව සිටියහ.",
       "URL": "https://www.dinamina.lk/2023/08/24/politics/16665/%e0%b6%9a%e0%b7%85%e0%b7%94%e0%b6%ad%e0%b6%bb-%e0%b6%9c%e0%b6%bd%e0%b7%8a%e0%b6%bd%e0%b7%83%e0%b7%8a%e0%b7%83-%e0%b7%80%e0%b7%92%e0%b7%81%e0%b7%9a%e0%b7%82%e0%b7%92%e0%b6%ad-%e0%b6%b8%e0%b7%8f/",
       "Category": "politics",
       "Parent URL": "https://www.dinamina.lk/category/politics//page/14/"
}