{
       "Source": "dinamina",
       "Timestamp": "July 31, 2023 1:02 am",
       "Headline": "ශ්‍රී ලංකා ක්‍රිකට් රටට වගකිව යුතුයි",
       "News Content": "ශ්‍රී ලංකා ක්‍රිකට් ආයතනය පෞද්ගලික ආයතනයක් නොව එය රටට වගකිව යුතු ආයතනයක් බව ජාතික ජන බලවේගයේ නායක අනුර කුමාර දිසානායක මහතා පැවසීය.\nඔහු එසේ ප්‍රකාශ කළේ පෙරේදා (29) බත්තරමුල්ල, පැලවත්තේ පිහිටි ජනතා විමුක්ති පෙරමුණු ප්‍රධාන කාර්යාලයේ පැවැති මාධ්‍ය හමුවට සහභාගි වෙමිණි.\nජාත්‍යන්තර ක්‍රිකට් කවුන්සිලය විසින් සෑම රටකම ආණ්ඩුවලට නීති අණපනත් මඟින් ක්‍රිකට් ආයතනය ආණ්ඩුවෙන් ස්වාධීන කළ යුතු බවට යෝජනාවක් ඉදිරිපත් කළා. නමුත් එය රටට අයිති ආයතනයක්, රටට අයිති කාර්යයක් වෙනවා.\nපසුගිය කාලයේ මතයක් තිබුණා රාජ්‍ය ආයතන තමයි දූෂිත කියලා. ඒ නිසා පෞද්ගලික ආයතන වෙත ලබාදුන්නාට පසුව මේවා ඉතාමත් කාර්යක්ෂම වේයැයි බලාපොරොත්තුවක් තිබුණා. අද ප්‍රධාන පෙළේ ව්‍යාපාරිකයෝ ඒ තුළ ඉන්නවා. මේ ව්‍යාපාරවල අයථා ගනුදෙනු පිළිබඳ අප අහන්නේ නැහැ. එහි උප සභාපති නවලෝක සමූහ ව්‍යාපාරයේ හිමිකරුවෙක්. නව ලෝක සමූහ ව්‍යාපාරයේ මුදල් ඔය ආකාරයෙන් අපහරණය කර තිබෙනවා ඔබ අසා තිබෙනවාද? නමුත් ඔවුන් මේ පොදු ජනයාට අයිති මුදල් අපහරණය කරන කණ්ඩායම්. මේක ඇත්තටම ආණ්ඩුවෙන් ගලවලා පෞද්ගලික අංශයට දුන්නා කියලා මේවා බේරෙන්නේ නැති බව ඔප්පු කර තිබෙනවා.\nමේක ශ්‍රී ලන්කන් ක්‍රිකට්. අයිසීසී එක ශ්‍රී ලංකාවට වාර්ෂිකව ක්‍රිකට් සංවර්ධනය සඳහා මුදල් යොදවනවා. ඒ වගේම වාර්ෂිකව ජාත්‍යන්තර ක්‍රිකට් කවුන්සිලය විසින් අපට තරගාවලි ලබාදෙනවා. ඒ ලබාදෙන්නේ ශ්‍රී ලංකාවටයි. එය නවලෝකෙට හෝ ශම්මිට ලබාදෙන එකක් නොවෙයි. ශ්‍රී ලංකාවේ ක්‍රිකට් ස්වාධීනව මෙහෙයවීම සඳහා පාලක සභාවක් පිහිටුවා තිබෙනවා. මේක පෞද්ගලික ආයතනයක් නම් නවලෝක ක්‍රිකට් හෝ ධර්මදාස ශම්මි බ්‍රදර්ස් නමින් ක්‍රිකට් හදාගත හැකියි. එහෙම හදාගත්තාට ජාත්‍යන්තර ක්‍රිකට් කවුන්සිලයෙන් සල්ලි දෙන්නේ නැහැ. ජාත්‍යන්තර ක්‍රිකට් තරගාවලිවලට ගන්නේ නැහැ. ඒවා පුද්ගලික ක්‍රිකට් ආයතන. මේක ශ්‍රී ලංකාවේ ක්‍රිකට්. ඒ නිසා මේ ආයතන රටට වගකිව යුතුයි.",
       "URL": "https://www.dinamina.lk/2023/07/31/politics/10433/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%bb%e0%b6%a7%e0%b6%a7-%e0%b7%80/",
       "Category": "politics",
       "Parent URL": "https://www.dinamina.lk/category/politics//page/20/"
}