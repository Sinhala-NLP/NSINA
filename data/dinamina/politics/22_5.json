{
       "Source": "dinamina",
       "Timestamp": "July 24, 2023 1:00 am",
       "Headline": "අඳුරුතම යුගයක  රට බේරාගැනීමට බිහි වූ  පොහොට්ටුව විනාශ කිරීමට  කිසිම ජගතකුට බෑ -පාර්ලිමේන්තු මන්ත්‍රී ජොන්ස්ටන් ප්‍රනාන්දු",
       "News Content": "රටත්, ජනතාවත් මුහුණ දුන් අඳුරුතම කාලපරිච්ඡේදයක රටත්, ජනතාවත් බේරාගැනීමට බිහි වූ ශ්‍රී ලංකා පොදුජන පෙරමුණ කඩා බිඳ දමා විනාශ කිරීමට කිසිම බලවේගයකට හැකියාවක් නැතැයි හිටපු ඇමැති හා කුරුණෑගල දිස්ත්‍රික් පාර්ලිමේන්තු මන්ත්‍රී ජොන්ස්ටන් ප්‍රනාන්දු මහතා ප්‍රකාශ කළේය. ශ්‍රී ලංකා පොදුජන පෙරමුණේ දඹදෙණිය ආසන බල මණ්ඩල රැස්වීම අලව්ව නගරසභා ශාලාවේ පෙරේදා (22) පැවැති අවස්ථාවට සහභාගි වෙමින් ජොන්ස්ටන් ප්‍රනාන්දු මහතා එසේ කීය.\n\n‘අභියෝග බිඳ – අභිලාෂ ජය ගමු‘ තේමාව යටතේ මේ වන විට ශ්‍රී ලංකා පොදුජන පෙරමුණ සෑම මැතිවරණ කොට්ඨාසයකම ආසන බල මණ්ඩල පිහිටුවීමේ වැඩපිළිවෙළක් ආරම්භ කොට ඇත. ඒ අනුව කුරුණෑගල දිස්ත්‍රික්කයේ ප්‍රථම ආසන බල මණ්ඩල රැස්වීම එම ආසනයේ ප්‍රධාන සංවිධායක ජනමාධ්‍ය රාජ්‍ය ඇමැති ශාන්ත බණ්ඩාර මහතාගේ මූලිකත්වයෙන් පක්ෂයේ නායකත්වයේ ආශීර්වාදයෙන් සංවිධානය කොට තිබිණි. එහිදී වැඩිදුරටත් අදහස් දැක්වූ ජොන්ස්ටන් ප්‍රනාන්දු මහතා මෙසේද කියා සිටියේය:\n\n“අප කුරුණෑගල දිස්ත්‍රික්කයේ ආසන බල මණ්ඩල රැස්වීම් තියන්න තීරණය කළා. ඒ අනුව පළමු රැස්වීම දුන්නේ දඹදෙණියේ ආදරණීය ජනතාවටයි. මෙහි නායකත්වය ගන්නේ ඔබේ අපේ හිතවත් නායක ජනමාධ්‍ය රාජ්‍ය ඇමැති ශාන්ත බණ්ඩාර මහතායි. එතුමා තමයි අපි එදා මහින්ද රාජපක්ෂ හිටපු ජනාධිපතිතුමා නැවත වතාවක් අගමැති කරන්න කටයුතු කළ අවස්ථාවේ අප සමඟ පළමුවෙන්ම එකතු වුණ කෙනා. ඒ ගැන අපට එතුමා ගැන ගෞරවයක් විශේෂ සැලකිල්ලක් තිබෙනවා. කුරුණෑගල දිස්ත්‍රික්කයේ ජනතාව ඉතිහාසයේ වැඩිම ඡන්ද ප්‍රමාණයකින් පසුගිය ජනාධිපතිවරණයේදීත්, මහ මැතිවරණයේදීත් පොහොට්ටුව දිනවා දුන්නා. ඒ නිසා ඔබ තමුන්නාන්සේලා අතහැර අප කිසිමදාක පලා යන්නේ නැහැ.\n\n“ජනාධිපතිවරණය ජය ගෙන රට හදන්න අපි පටන් ගත්තා‍. ඒ සමඟ කොවිඩ් වසංගතයට මුහුණදීමට සිදු වුණා. රට වැහැවුවා. ජනතාවගේ ජීවිත ආරක්ෂාව වෙනුවෙන් එසේ කළා. අපේ පක්ෂයේම අය කැබිනට් එකේදී රට වහන්න කියලා, එළියට ඇවිත් ඊට හාත්පසින්ම වෙනස් කතාවක් කිවුවා. ඇතුළෙත් එළියෙත් කුමන්ත්‍රණකරුවන් එකතු වී වැඩ කළා. අවසානයේ ජනාධිපතිතුමාට බලය අත්හැර පලා යෑමට සිදු වුණා. අන්තිමට මිනීමරු, විනාශකාරී කණ්ඩායම් රට ගිනි තියන්න පටන් ගත්තා. අපේ ගෙවල්වලට ගිනි තිබ්බා. අපේ පක්ෂයේ පාර්ලිමේන්තු මන්ත්‍රීවරයකු අමුඅමුවේ මරාදැම්මා. මේ කිසිම දෙයකින් අප බය කරන්න ඔවුන්ට බැහැ. අප බය කරලා දේශපාලනයෙන් ඉවත් කරන්න පුළුවන් කියලා කවුරු හරි හිතනවා නම් ඒක එහෙම වෙන්නේ නැහැ. අප පෙරදාටත් වඩා ශක්තිමත්ව ෆීනික්ස් කුරුල්ලා වාගේ නැඟී සිටිනවා.“\n\nශ්‍රී ලංකා පොදුජන පෙරමුණේ මහ ලේකම්, පාර්ලිමේන්තු මන්ත්‍රී, නීතිඥ සාගර කාරියවසම් මහතා:\n\n“ශ්‍රී ලංකාවේ ළාබාලතම දේශපාලන පක්ෂය ලෙස අප අතිවිශාල ජයග්‍රහණ අත් කරගෙන තිබෙනවා. වසර 2015 මහින්ද රාජපක්ෂ හිටපු ජනාධිපතිතුමාගේ නායකත්වයෙන් යළි රට දියුණු කරන්න පුළුවන් කියන දැක්ම, දර්ශනය මතයි අපේ පක්ෂය බිහි වුණේ. අපේ රටේ නිදහසින් පසු ඉතිහාසයේ රට පාලනය කළ ජනතාවාදීම ජන නායකයා වුණේ මහින්ද රාජපක්ෂ ජනාධිපතිතුමායි. එතුමා තිස් අවුරුදු යුද්ධය නිමා කළා. රටේ දැවැන්ත ආර්ථික සංවර්ධනයක් ඇති කළා. ග්‍රාමීය ගම්බද ප්‍රදේශවල ජනතාව‍ෙග් දරුවන්ට රටේ පාලනය, රටේ නායකත්වය ගෙන වැඩ කිරීමට හැකි පරිසරය ඇති කළේ එතුමායි. එතුමා සමඟ එදා අපේ පක්ෂය නිර්මාණය කරන්නට කැප වූ පිරිස්වලින් කිහිපදෙනකු අද අප සමඟ නැහැ. අපි ඉදිරියේදී ඔවුන් නැවත එක් කර ගත යුතුයි. අපට බලය දුන්නේ රට බෙදන්න නොවෙයි; ඒකීය රටක් බිහි කරන්නයි. කවුරු හරි ජනතාව අපට දුන් ඒ ජනවරම අමතක කොට වැඩ කරන්න යනවා නම්, ඒ අවස්ථාවේ අපට තීන්දුවක් ගන්න වෙනවා.“\n\nජනමාධ්‍ය රාජ්‍ය ඇමැති හා දඹදෙණිය ආසනයේ ප්‍රධාන සංවිධායක ශාන්ත බණ්ඩාර මහතා:\n\n“අප ඉතිහාසයේ අතිසාර්ථකම ආසන බල මණ්ඩලය අද දඹදෙණියේ පවත්වනවා. මේ කුරුණෑගල දිස්ත්‍රික්කයේ, දඹදෙණිය ආසනයේ නව පිටුවක් පෙරළෙන දවසක්. අප අපේ ගෙවල්වලට ගිනි තියලා, ගහලා ‍වදවේදනාවලට ලක් කරලා, බය කරන්න පුළුවන් පිරිසක් නොවෙයි. අප දැවැන්ත සංවර්ධනයක් කුරුණෑගල දිස්ත්‍රික්කයේ ඉදිරියටත් ඇති කරන්න කැප වෙනවා. අපි සමඟ අද දවසේ එකතු වූ දඹදෙණිය ජනතාවට මාගේ ප්‍රණාමය පුද කරනවා.“\n\nහිටපු ඇමැති, කළුතර දිස්ත්‍රික් පාර්ලිමේන්තු මන්ත්‍රී රෝහිත අබේගුණවර්ධන මහතා:\n\n“අපි මේ වන විට අපේ පක්ෂයේ ආසන බලමණ්ඩල 77ක් පවත්වා තිබෙනවා. මුලදී මේවාට ජනතාව එක් වුණේ සැකෙන් බියෙන්. අද එහෙම නැහැ. ජනතාව සත්‍යය තේරුම් ගෙන තිබෙනවා. අපේ නායකයා මහින්ද රාජපක්ෂ මැතිතුමායි. එතුමා තිස් අවුරුදු යුද්ධය අවසන් කළා. හිටපු කිසිම ජනාධිපතිවරයකුට ඒ දේ කරන්න බැරි වුණා. රට සංවර්ධනය කළා.\n\nවසර 2024 මැතිවරණ වසරක්. අප ලබන අවුරුද්දේ තියන්නේ පුංචි ඡන්දයද, පළාත් සභා මැතිවරණයක්ද, මහ මැතිවරණයද ජනාධිපතිවරණයද කියා භේදයක් නැහැ. ඕනෑම එකක් අතිවිශිෂ්ට ලෙස ජය ගැනීමට කටයුතු කරමු.“\n\nආයෝජන ප්‍රවර්ධන රාජ්‍ය ඇමැති දිලුම් අමුණුගම මහතා:\n\nශ්‍රී ලංකා පොදුජන පෙරමුණේ අප ඉතා කෙටි කාලයකින් ජනාධිපතිවරණයත්, මහ මැතිවරණයත් දෙකම ජය ගත්තා. එදා අපට අතිවිශාල ජනවරමක් ලැබුණා. මේ වගේ ජනවරමක් අපිට පවත්වාගෙන යෑමට හැකි වුණේ නැහැ. අපට ආණ්ඩුවත්, ජනාධිපතිකමත් නැති වන ලෙස වැඩ සිදු වුණා. මෙහිදී අපට ජනතාවට කිසිම දෝෂයක් කියන්න බැහැ. ජනතාව අපට ඕනෑවටත් වඩා බලය දුන්නා. අපේ අතින් තමයි වැරැද්ද වුණේ.“\n\nබදුල්ල දිස්ත්‍රික් පාර්ලිමේන්තු මන්ත්‍රී තිස්ස කුට්ටිආරච්චි, අලව්ව ප්‍රාදේශීය සභාවේ හිටපු සභාපති පද්මා වෑත්තෑව, නාරම්මල ප්‍රාදේශීය සභාවේ සභාපති ඩී.එම්. සුමනසිරි මහත්ම මහත්මීහු මෙහිදී කතා කළහ. මේ අවස්ථාවට අලව්ව, නාරම්මල අවට විහාරස්ථානවල මහා සංඝරත්නය නියෝජනය කරමින් පූජ්‍ය පිටවල ගුණරතන නාහිමි ප්‍රධාන මහා සංඝරත්නය වැඩම කොට සිටියහ. කුරුණෑගල දිස්ත්‍රික් පාර්ලිමේන්තු මන්ත්‍රී යූ‍.කේ. සුමිත් උඩුකුඹුර වයඔ පළාත් සභාවේ හිටපු මන්ත්‍රී යොහාන් ප්‍රනාන්දු, අලව්ව, නාරම්මල ප්‍රාදේශීය සභාවේ උප සභාපතිවරුන්, මන්ත්‍රීවරුන් ඇතුළු දඹදෙණිය ආසනයේ අතිවිශාල පිරිසක් සහභාගි වී සිටියහ.\n\nජයසිරි මුණසිංහ",
       "URL": "https://www.dinamina.lk/2023/07/24/politics/8615/%e0%b6%85%e0%b6%b3%e0%b7%94%e0%b6%bb%e0%b7%94%e0%b6%ad%e0%b6%b8-%e0%b6%ba%e0%b7%94%e0%b6%9c%e0%b6%ba%e0%b6%9a-%e0%b6%bb%e0%b6%a7-%e0%b6%b6%e0%b7%9a%e0%b6%bb%e0%b7%8f%e0%b6%9c%e0%b7%90%e0%b6%b1/",
       "Category": "politics",
       "Parent URL": "https://www.dinamina.lk/category/politics//page/22/"
}