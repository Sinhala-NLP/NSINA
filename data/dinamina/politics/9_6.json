{
       "Source": "dinamina",
       "Timestamp": "September 12, 2023 1:45 am",
       "Headline": "වෛද්‍යවරුන් පිටරට යෑම  සෞඛ්‍ය ක්ෂේත්‍රයේ අඩුපාඩුවකින්  සිදුවන දෙයක් නොවෙයි",
       "News Content": "වෛද්‍යවරුන් විදෙස්ගත වීම ඇතුළුව සමස්ත බුද්ධි ගලනය සෞඛ්‍ය ක්ෂේත්‍රයේ අඩුපාඩුවකින් සිදුවන දෙයක් නොව 2019දී රටේ ඇති වූ ආර්ථික අර්බුදය හමුවේ ආදායම් ප්‍රමාණවත් නොවීම සහ වියදම් අධික වීම වැනි කාරණා නිසා ඇති වන දෙයක් බව සෞඛ්‍ය ඇමැති කෙහෙලිය රඹුක්වැල්ල මහතා පැවසීය.\n\nසෞඛ්‍ය ඇමැති කෙහෙලිය රඹුක්වැල්ල මහතා මේ බව සඳහන් කර සිටියේ ‘ස්ථාවර රටකට සැවොම එක මඟකට’ මැයෙන් ජනාධිපති මාධ්‍ය කේන්ද්‍රයේ ඊයේ (11) පැවති ප්‍රවෘත්ති සාකච්ඡාවට එක්වෙමිනි.\n\nඑහිදී වැඩිදුරටත් අදහස් දැක්වූ කෙහෙලිය රඹුක්වැල්ල මහතා මෙසේ ද පැවසීය.\n\nමෙරට පෞද්ගලික වෛද්‍ය විද්‍යාල තුනක් ස්ථාපිත කරනවා. දැනට මෙරට ක්‍රියාත්මක වෛද්‍ය පීඨ ප්‍රමිතීන්ට අනුකූලව මෙම නව වෛද්‍ය විද්‍යාල ස්ථාපිත කිරීමට අවසර ලබා දී තිබෙනවා.\n\nඅපේ රටේ දරුවන්ට අවශ්‍ය පහසුකම් හා අවස්ථාව අපේ රට තුළම ලබා නොදීම නිසා අධ්‍යාපන කටයුතු සඳහා අපේ රටේ දරුවන් කී දෙනෙක් විදේශගත වී සිටිනවා ද?\n\nනව වෛද්‍ය පීඨ සඳහා සම්බන්ධ වන මහාචාර්යවරුන් අපේ රටේ වෛද්‍ය විද්‍යාලවල උපදේශකවරුන් වශයෙන් කටයුතු කළ අය. ආචාර්ය මණ්ඩලය සඳහාත් අවම සුදුසුකම් ඉදිරිපත් කර තිබෙනවා. මෙරට පිළිගත් වෛද්‍ය විද්‍යාලවල කටයුතු කරන ආකාරයෙන්ම හෝ ඊට එහා ගිය මට්ටමකට එම කටයුතු පවත්වාගෙන යා යුතුයි කියා නීති පනවා තිබෙනවා.\n\nඒ වගේම එම වෛද්‍ය විද්‍යාලවලට ආරෝග්‍යශාලා තුනක් ද ඇතුළත් කර තිබෙනවා. මූලික සුදුසුකම් සහිත, වැඩිදුර වෛද්‍ය අධ්‍යාපනය ලබා ගැනීමට නොහැකි දරුවන් මේ රටේ සිටිනවා. ඒ නිසා 10%ක ප්‍රතිශතයක සිසුන් සංඛ්‍යාවකට ශිෂ්‍යත්ව ලබා දෙන ලෙසට මෙම විශ්වවිද්‍යාලවලින් මා පෞද්ගලිකව ඉල්ලීමක් කර තිබෙනවා. ඒ වෙනුවෙන් ඔවුන් දැනටමත් එකඟතාව පළ කර තිබෙනවා. ‍\n\nවෛද්‍යවරුන් විදෙස්ගත වීම ඇතුළුව සමස්ත බුද්ධි ගලනය සෞඛ්‍ය ක්ෂේත්‍රයේ අඩුපාඩුවකින් සිදුවන දෙයක් නොවන බව කිවයුතුයි. ඊට ප්‍රධානතම හේතුව ලෙස 2019 රටේ ඇති වූ ආර්ථික අර්බුදය හමුවේ ආදායම් ප්‍රමාණවත් නොවීම සහ වියදම් අධික වීම වැනි කාරණා දැක්විය හැකියි.\n\nවිශේෂයෙන් ඉන්ධන මිල ඉහළ යෑම මෙන්ම අත්‍යවශ්‍ය භාණ්ඩ මිල ඉහළ යෑම සහ වෛද්‍යවරුන්ගේ මාසික වේතනය ද මීට බලපා තිබෙනවා. වෛද්‍යවරුන් මුහුණ දී සිටින මෙවැනි ගැටලු සම්බන්ධයෙන් ජනාධිපති රනිල් වික්‍රමසිංහ මහතා අවධානය යොමු කර තිබෙනවා. එතුමා ඉදිරි අය වැයෙන් පසුව මේ සඳහා විසඳුමක් ලබා දෙනු ඇතැයි විශ්වාස කරනවා. සෞඛ්‍ය ක්ෂේත්‍රයේ වෘත්තිකයන් වෙනුවෙන් ආණ්ඩුවෙන් කළ හැකි සියලු දේ ඉටු කරමින් සිටිනවා.\n\nඑංගලන්තය වැනි රටවල සෞඛ්‍ය වෘත්තිකයන් වෙනුවෙන් අපේ රටට වඩා දස ගුණයක පමණ වැටුප් ලබා දෙනවා. අපේ රටේ නිදහස් අධ්‍යාපනයෙන් ඉගෙනගත් අය වෙනුවෙන් එංගලන්තයට පුළුවන් ඊට වඩා දස ගුණයක වේතනයක් ලබා දෙන්න. ඒ නිසා මෙම ගැටලු වෙනුවෙන් කෙටි, මධ්‍ය හා දීර්ඝ කාලීන වැඩපිළිවෙළක් සකස් කළ යුතුව තිබෙනවා.\n\nඅප රටේ වෛද්‍ය පීඨ 13ක් පමණ තිබෙනවා. නමුත් ඒවා සඳහා බඳවාගනු ලබන්නේ 2000ක පිරිසක් පමණයි. ඒ නිසා එම ප්‍රමාණය වැඩි කිරීමට අවශ්‍යයි. ඒ සඳහා හැකියාව තිබෙනවා. ඇත්ත වශයෙන්ම අපේ රටේ දරුවන්ගේ බුද්ධිය සම්බන්ධයෙන් කිසිදු ගැටලුවක් නැහැ. මූලික සුදුසුකම් තිබෙන සිසුන්ට අවස්ථාව ලබා දිය යුතුව තිබෙනවා.\n\nමීට පෙර ඉදිරිපත් වූ සියලුම විශ්වාසභංග යෝජනා පරාජය වී තිබෙනවා. අංක ගණිතයෙන් විශ්වාසභංග යෝජනා පරාජය කළ හැකි වුවත්, එහි තිබූ අභ්‍යන්තර කරුණු කාරණා දෙස බැලීමේදී අවධානය යොමු කළ යුතු දේවල් තිබෙනවා. මගේ අවධානය යොමු වුණේ සාධනීය යෝජනාවලටයි. විපක්ෂය ඉදිරිපත් කළා කියා, බැහැර කළ නොහැකි කරුණු කාරණා ඒ අතර තිබුණා.\n\nඉදිරියේදී අදාළ සියලුම නිලධාරීන් කැඳවා එම යෝජනා හා අදහස් සම්බන්ධව සාකච්ඡා කිරීමට පියවර ගන්නවා.",
       "URL": "https://www.dinamina.lk/2023/09/12/politics/21387/%e0%b7%80%e0%b7%9b%e0%b6%af%e0%b7%8a%e0%b6%ba%e0%b7%80%e0%b6%bb%e0%b7%94%e0%b6%b1%e0%b7%8a-%e0%b6%b4%e0%b7%92%e0%b6%a7%e0%b6%bb%e0%b6%a7-%e0%b6%ba%e0%b7%91%e0%b6%b8-%e0%b7%83%e0%b7%9e/",
       "Category": "politics",
       "Parent URL": "https://www.dinamina.lk/category/politics//page/9/"
}