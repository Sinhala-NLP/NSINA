{
       "Source": "dinamina",
       "Timestamp": "October 2, 2023 1:00 am",
       "Headline": "ලෝක ජනාවාස දිනය අදයි",
       "News Content": "අර්බුද පරාජය කර අභියෝග ජය ගත හැකි, ජාතික ආර්ථිකය සුරක්ෂිත කරමින්, සුවපහසු හෙට දිනක් වෙනුවෙන් කැපවන නාගරික පරිසරයක් ගොඩනැඟීමට අදිටන් කර ගනිමු යයි ලෝක ජනාවාස දිනය වෙනුවෙන් පණිවුඩය නිකුත් කරමින් නාගරික සංවර්ධන හා නිවාස ඇමැති ප්‍රසන්න රණතුංග කියා සිටී.\n\nඅදට (02) යෙදී තිබෙන ජනාවාස දිනය වෙනුවෙන් පණිවුඩයක් නිකුත් කරමින් ඒ මහතා මේ බව පවසයි.\n\nඇමැති ප්‍රසන්න රණතුංග මහතා නිකුත් කළ පණිවුඩයේ වැඩිදුරටත් මෙසේ ද සඳහන් වේ. තමා සතු නිවෙසක් යන්න සමස්ත මානව වර්ගයාගේම ප්‍රාර්ථනයයි. හිසට සෙවණක් සලසා ගැනීමේ සෑම පුරවැසියකුගේම හිමිකම සිහි කරමින් 1986දී ‘නිවහන මගේ අයිතියයි’ තේමාවෙන් ඇරඹුණු ලෝක ජනාවාස දිනයෙහි 37 වැනි සැමරුම අදට යෙදී තිබේ. 1985 වසරේදී එක්සත් ජාතීන්ගේ සංවිධානය සෑම වර්ෂයකම ඔක්තෝබර් මස පළමුවැනි සඳුදා ලෝක ජනාවාස දිනය ලෙස නම් කෙරිණි. ශ්‍රී ලාංකිකයන් ලෙස අප අද ලෝක ජනාවාස දිනය සමරන්නේ එක්සත් ජාතීන්ගේ මානව ජනාවාස වැඩසටහනෙහි සාමාජික රටක් වශයෙන් පමණක් නොව මානව ජනාවාස විශේෂයෙන් කතාබහට ලක්විය යුතු මාතෘකාවක් බවත්, ඒ සඳහා විශේෂ දිනයක් ප්‍රකාශයට පත් කළ යුතු බවත් එක්සත් ජාතීන්ගේ සංවිධානයට යෝජනා කළේ එවකට ශ්‍රී ලංකාවේ අගමැතිවරයා ලෙස කටයුතු කළ රණසිංහ ප්‍රේමදාසයන්ය. මේ මොහොතේ එතුමාව ද ගෞරවයෙන් සිහිපත් කරමි.\n\nවත්මන් ගෝලීය ආර්ථික, සාමාජයීය, තත්ත්වයන් තුළ කුටුම්භයක නිවහල්, නිදහස් පැවැත්මට බලපාන ‘නිවෙසක හිමිකම’ යන්න සංවේදී කාරණයකි. වියදම් සීමා කර, ආදායම් පාලනය කිරීමේ ක්‍රමෝපායක් ලෙස රැකියා ස්ථානයට, දරුවන්ගේ පාසලට පහසුවෙන් ළඟාවිය හැකි පහසුකම් සහිත පරිසරයකට යොමු වීමේ වැඩි ප්‍රවණතාවයක් දක්නට ලැබෙයි.\n\nමෙකී තත්ත්වය තුළ අවිධිමත් ජනාවාස, යටිතල පහසුකම් ප්‍රමාණවත් නොවීම, නිවාස හිඟකම, දේපොළ අයිතියේ ගැටලු, වාහන තදබදය, වායු දූෂණය වීම, පාරිසරික දූෂණය, සෞඛ්‍ය හා සනීපාරක්ෂාව, රැකියා සහ භූමිය සීමිත වීම ආදි ගැටලු රැසක් අප හමුවේ ඇත.\n\nමෙලෙස නාගරීකරණයට යොමුවන ජනතාවගේ අවශ්‍යතා පුළුල් අධ්‍යයනයකට ලක්කරමින් “සුරක්ෂිත නාගරික ආර්ථිකයක්” තහවුරු කළ යුතුය. එය මෙවර ලෝක ජනාවාස දින තේමාව ද වෙයි. ඉදිරියේදී ඇතිවිය හැකි අර්බුද අවබෝධ කොට ගනිමින් ඒවාට යථාර්ථවාදීව මුහුණ දීමට අද සිටම පෙර සූදානමකින් කටයුතු කරමු.\n\nආර්ථික අර්බුදය හමුවේ ඇනහිට තිබූ, නාගරික අඩු පහසුකම් ජනතාවට ප්‍රමිතිගත මහල් නිවාසයක ජීවත් වීමේ අයිතිය තහවුරු කිරීමේ වැඩපිළිවෙළ නැවත ප්‍රකෘතිමත් කොට ඇත. මේ වන විට තංගල්ල, රන්පොකුණුගම හා මොරටුව නව නිවාස ව්‍යාපෘති ආරම්භ කර තිබේ. චීන රජයේ ආධාර මත පෑලියගොඩ, දෙමටගොඩ, මහරගම සහ කොට්ටාව යන නාගරික ප්‍රදේශවල මහල් නිවාස සංකීර්ණ 04ක් ඉදි කිරීමට කටයුතු යොදා ඇත. ඒ යටතේ ඉදි කෙරෙන නිවාස ඒකක සංඛ්‍යාව 1996කි. ඊට අමතරව කොවිඩ් සහ ආර්ථික අර්බුදය හේතුවෙන් නතර වුණු ආරම්භ කර තිබෙන නිවාස ව්‍යාපෘති රැසක ඉදි කිරීම් දැන් යළි ආරම්භ වී තිබේ. නිවාස ණය හා ආධාර වැඩසටහන් ද ක්‍රියාත්මක වෙමින් පවතී. නව ජනාවාස ඉදි කිරීමේදී මෙන්ම පවතින ජනාවාසවල සුරක්ෂිත නාගරික ආර්ථිකයක් වෙනුවෙන් පහසුකම් සැපයීම කෙරෙහි වැඩි අවධානයක් යොමු කොට ඇත. දේශීය ආර්ථිකය නැවත යථා තත්ත්වයට පත්වෙමින් තිබෙන මේ මෙහොතේ ඊට සරිලන සේ ජන මනස මෙන්ම පරිසරය ද සකසා ගැනීම අප හමුවේ ඇති අභියෝගාත්මක කාර්යයකි.\n\nඅර්බුද පරාජය කර, අභියෝග ජය ගැනීමට හැකි, ජාතික ආර්ථිකය සුරක්ෂිත කරමින් සුවපහසු හෙට දිනක් වෙනුවෙන් කැපවෙන නාගරික ජනතාවක් හා නාගරික පරිසරයක් ගොඩනැඟීමට මෙවර ලෝක ජනාවාස දිනයේ අදිටන් කර ගනිමු.\n\nඋපාලි කරුණාරත්න",
       "URL": "https://www.dinamina.lk/2023/10/02/politics/26915/%e0%b6%bd%e0%b7%9d%e0%b6%9a-%e0%b6%a2%e0%b6%b1%e0%b7%8f%e0%b7%80%e0%b7%8f%e0%b7%83-%e0%b6%af%e0%b7%92%e0%b6%b1%e0%b6%ba-%e0%b6%85%e0%b6%af%e0%b6%ba%e0%b7%92/",
       "Category": "politics",
       "Parent URL": "https://www.dinamina.lk/category/politics//page/4/"
}