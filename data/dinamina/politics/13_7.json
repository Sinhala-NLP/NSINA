{
       "Source": "dinamina",
       "Timestamp": "August 26, 2023 1:00 am",
       "Headline": "කැලෑ ගිනි තැබීම් හා වන සතුන් දඩයමට දැඩිව නීතිය ක්‍රියාත්මක කරන්න උපදෙස්",
       "News Content": "කැලෑ ගිනි තබන්නන්ට හා වන සතුන් දඩයම් කරන්නන්ට එරෙහිව දැඩිව නීතිය ක්‍රියාත්මක කරන ලෙස වනජීවී හා වන සම්පත් සංරක්ෂණ ඇමැති නීතිඥ පවිත්‍රා වන්නිආරච්චි මහත්මිය නිලධාරීන්ට උපදෙස් ලබා දී තිබේ.\n\nමේ සඳහා ශ්‍රී ලංකා පොලිස් දෙපාර්තමේන්තුව මඟින් ග්‍රාමීය මට්ටමින් පිහිටුවා ඇති සිවිල් ආරක්ෂක කමිටුවල සහාය ලබා ගැනීමටත් ඒවාට හානි කරන්නන් පිළිබඳව මෙම අංශ නිරතුරු අවධානයෙන් සිටිය යුතු බවත් ඇමැතිනිය අවධාරණය කර ඇත.\n\nවනාන්තර ගිනි තැබීම් වැළැක්වීම සඳහා ගත යුතු ක්‍රියාමාර්ග සම්බන්ධයෙන් විශේෂ සාකච්ඡාවක් අමාත්‍යාංශ ශ්‍රවණාගාරයේ දී පසුගියදා පැවති අතර එහිදී ඇමැතිනි පවිත්‍රා වන්නිආරච්චි මහත්මිය මෙම උපදෙස් ලබා දී ඇත.\n\nවනාන්තර ගිනි තැබීම වැළැක්වීමට ගත යුතු ක්‍රියාමාර්ග හා ඒ පිළිබඳව ජනතාව දැනුම්වත් කිරීම ඒ සඳහා ගත යුතු ක්‍රියාමාර්ග ඇතුළත් කැබිනට් පත්‍රිකාවක් ඉදිරිපත් කිරීමට ද මෙම සාකච්ඡාවේදී යෝජනා වූ අතර, ත්‍රිවිධ හමුදාව, පොලිසිය, සිවිල් ආරක්ෂක බළකාය, ජාතික ආපදා කළමනාකරණ මධ්‍යස්ථානය, දිස්ත්‍රික් ලේකම් කාර්යාල, ප්‍රාදේශීය ලේකම් කාර්යාලය, වන සංරක්ෂණ දෙපාර්තමේන්තුව හා වනජීවී දෙපාර්තමේන්තුව ඒකාබද්ධව දිස්ත්‍රික් මට්ටමෙන් හා ප්‍රාදේශීය ලේකම් කාර්යාල මට්ටමින් වැඩ සටහන් රාශියක් ක්‍රියාත්මක කිරීමට එහිදී යෝජනා විය. වනාන්තර ආරක්ෂා කිරීම සඳහා යුද හමුදාව, විශේෂ කාර්ය බළකාය, ශ්‍රී ලංකා පොලිසිය, සිවිල් ආරක්ෂක බළකාය, ජාතික ආපදා කළමනාකරණ මධ්‍යස්ථානය, අදාළ පළාත් පාලන ආයතන ලේකම්වරුන්, දිස්ත්‍රික් ලේකම්වරුන්, ඇතුළු ආරක්ෂක අංශවල සහාය ලබා ගන්නා ලෙස ද ඇමැතිනිය කීවාය.\n\nවන රක්ෂිත ආරක්ෂා කිරීම හා කැලෑ ගිනි තබන්නන් පිළිබඳව අවධානයෙන් කටයුතු කිරීමට අධ්‍යාපන අමාත්‍යාංශ්‍ය මඟින් පාසල් දරුවන් දැනුම්වත් කිරීම ද සිදු කරන ලෙසත් ප්‍රාදේශීය ලේකම් කාර්යාලවලට අනුයුක්ත රජයේ නිලධාරීන්ගේ සහයෝගය ලබා ගනිමින් ග්‍රාම සේවා වසම් මට්ටමෙන් වනාන්තර ආශ්‍රිතව ඇති ගම්මානවල ජනතාව දැනුම්වත් කිරීමේ වැඩසටහනක් ක්‍රියාත්මක කිරීමටත්, කැලෑ ගිනි ගැනීම් හේතුවෙන් ඇතිවන හදිසි අවශ්‍යතාවයකදී පළාත් පාලන ආයතනවල ඇති ගිනි නිවීමේ ඒකකවල සහයෝගය ලබා ගැනීමට මෙම සාකච්ඡාවේ දී තීරණය විය.\n\nකැලෑ ගිනි තැබීම් සතුන් දඩයම් කිරීම මෙම කාලය තුළ වැඩි වශයෙන් දැකිය හැකි අතර එසේ නීති විරෝධී කටයුතුවල නියැළෙන පිරිසට එරෙහිව නීතිය දැඩිව ක්‍රියාත්මක කරන ලෙස ද ඇමැතිනිය නිලධාරීන්ට උපදෙස් ලබා දුන්නාය.\n\nඇතැම් මාධ්‍ය මඟින් වැරැදි තොරතුරු සමාජ ගත වන බවත් නිවැරැදි තොරතුරු මාධ්‍ය මඟින් ප්‍රචාරය කර ජනතාව දැනුම්වත් නොකළහොත් සාවද්‍ය මත සමාජගත වන බවත් එය නිවැරැදි කිරීමට නම් අදාළ ආයතන ප්‍රධානීන් සත්‍ය කරුණු ජනතාවට පැවැසිය යුතු බවත් පවිත්‍රා වන්නිආරච්චි මහත්මිය මෙම සාකච්ඡාවේදී අවධාරණය කළාය.\n\nලැව් ගිනි නැවැත්වීමට ගන්නා ක්‍රියාමාර්ග ලෙස ගිනි පටි කැපීම සහ ජල සම්පීඩක යන්ත්‍ර යොදා ජලපාලනය සම්බන්ධයෙනුත් මෙහිදී සාකච්ඡා විණි. ඒ සඳහා අදාළ යන්ත්‍ර සූත්‍ර මිලදී ගැනීම සම්බන්ධයෙන් ද අවධානය යොමු විය.\n\nමෙම අවස්ථාවට අමාත්‍යාංශ ලේකම් චන්ද්‍රා හේරත් මහත්මිය, අතිරේක ලේකම් සංවර්ධන සමන්ති රණසිංහ මහත්මිය, අමාත්‍යාංශයේ අතිරේක ලේකම්තුමිය, වාරිමාර්ග දෙපාර්තමේන්තුවේ අතිරේක ලේකම්තුමිය, දිස්ත්‍රික් ලේකම්වරුන්, වනජීවී දෙපාර්තමේන්තුවේ අධ්‍යක්ෂ ජනරාල් චන්දන සූරියබණ්ඩාර මහතා, අමාත්‍යාංශ උපදේශක මණ්ඩල නිලධාරීන්, උද්‍යාන භාරකරුවන්, අමාත්‍යාංශ නිලධාරීන් ඇතුළු පිරිසක් සහභාගි විය.\n\nබුද්ධිකා ඉඹුලාන",
       "URL": "https://www.dinamina.lk/2023/08/26/politics/17406/%e0%b6%9a%e0%b7%90%e0%b6%bd%e0%b7%91-%e0%b6%9c%e0%b7%92%e0%b6%b1%e0%b7%92-%e0%b6%ad%e0%b7%90%e0%b6%b6%e0%b7%93%e0%b6%b8%e0%b7%8a-%e0%b7%84%e0%b7%8f-%e0%b7%80%e0%b6%b1-%e0%b7%83%e0%b6%ad%e0%b7%94/",
       "Category": "politics",
       "Parent URL": "https://www.dinamina.lk/category/politics//page/13/"
}