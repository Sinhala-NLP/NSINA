{
       "Source": "dinamina",
       "Timestamp": "September 4, 2023 3:34 am",
       "Headline": "ඕනෑම මැතිවරණයකට මුහුණ දෙන්න  ශ්‍රීලනිපය යළි සවිමත් කරනවා",
       "News Content": "ඉදිරියේදී පවත්වන ඕනෑම මැතිවරණයකට ශක්තිමත් ලෙස ඉදිරිපත් වීම වෙනුවෙන් ශ්‍රී ලංකා නිදහස් පක්ෂය නැවත වතාවක් ශක්තිමත් කරන බව ශ්‍රී ලංකා නිදහස් පක්ෂයේ සභාපති, හිටපු ජනාධිපති, පාර්ලිමේන්තු මන්ත්‍රී මෛත්‍රිපාල සිරිසේන මහතා ඊයේ (3) ප්‍රකාශ කළේය. වසර 72ක් සපිරෙන ශ්‍රී ලංකා නිදහස් පක්ෂය ආරම්භයේ සිටම විවිධ අභියෝග හැලහැප්පීම්වලට මුහුණ දෙමින් නොසෙල්වෙන මහා වෘක්ෂයක් සේ කටයුතු කළ බවත්, රට ශ්‍රීලනිප ආණ්ඩුවක් නැවත බිහි කිරීම උදෙසා සියලු බළමුළු ඒ්කරාශි කළ යුතු බවත් මෛත්‍රිපාල සිරිසේන මහතා පැවසීය. ශ්‍රීලනිප සභාපතිවරයා මේ බව සඳහන් කළේ එම පක්ෂයේ 72 වන සංවත්සරය වෙනුවෙන් තලවතුගොඩ ඉමිපීරියල් මොනාක් හෝටලයේදී ඊයේ 03) පැවැති උත්සවයට සහභාගි වෙමිනි.\n\nශ්‍රීලනිප නිර්මාතෘ දිවංගත එස්.ඩබ්.ආර්.ඩී බණ්ඩාරනායක මහතා සිය දේශපාලන භූමිකාවේදී මෙන්ම ජාත්‍යන්තර සබඳතා පැවැත්වීමේදී මැදි පිළිවෙතක් අනුගමනය කළ බවත්, එය අතිශය වැදගත් බවත් මෛත්‍රිපාල සිරිසේන මහතා සිහිපත් කළේය. ශ්‍රීලනිපයේ සංවත්සරය යෙදෙන ඊයේට (3) මෛත්‍රිපාල සිරිසේන මහතාගේ උපන්දිනයද යෙදී ඇත.\n\nශ්‍රී ලංකා නිදහස් පක්ෂයේ 72 වන සංවත්සරය සඳහා අගමැති දිනේෂ් ගුණවර්ධන, ඉන්දීය මහ කොමසාරිස්, කියුබාවේ තානාපතිවරයා ඇතුළු විදෙස් නියෝජියන්, ඇමැති ආචාර්ය විජයදාස රාජපක්ෂ මහත්වරුන්, සෙසු පක්ෂ නියෝජිතයන් මෙන්ම ශ්‍රීලනිප ප්‍රධානීන්, මැති ඇමතිවරුන්, දිස්ත්‍රික් හා ආසන සංවිධායකයන්, පාක්ෂිකයන් ඇතුළු විශාල පිරිසක් එක්ව සිටියහ.\n\nඑහිදී වැඩිදුරටත් අදහස් දැක්වූ ශ්‍රී ලංකා නිදහස් පක්ෂයේ සභාපති හිටපු ජනාධිපති මෛත්‍රිපාල සිරිසේන මහතා\n\n“අපේ ආරාධනය පරිදි මේ අවස්ථාවට සහභාගි වූ වාම ප්‍රගතිශීලී සියලු බලවේගවල මහජන නියෝජිතයන් ගෞරවයෙන් පිළිගන්නවා. අභියෝග බාධක හමුවේ දිගු ගමනක් පැමිණ සිටින ශ්‍රීලනිපයේ අපට අද සතුටු වෙන්නට පුළුවන්. අද තිබෙන තිබෙන සියලු දේශපාලන පක්ෂවල විවිධ අර්බුද තිබෙනවා. ලබන වසරේ ඔක්තෝබර් වන විට පැවැත්වීමට නියමිත මැතිවරණය ජනාධිපතිවරණයයි. ඒත් මේ රටේ දේශපාලන පක්ෂ බහුතරයක් ඒ වෙනුවෙන් සූදානම් වන බවක් පෙනෙන්ට නැහැ. මොකද සියලු පක්ෂවල අභ්‍යන්තර වශයෙන් විවිධ අර්බුද තිබෙනවා. මේ මොහොත වන විට කිසිම දේශපාලන පක්ෂයට සහයෝගය නොදිය යුතුය යන මතය දරන පිරිසක් සිටිනවා. දිගින් දිගටම ඇතිවූ විවිධ තත්ත්වයන් කෙරෙහි අවධානය යොමුකරමින් එම පිරිස් එවන් තීරණවලට එළඹීමේ වරදක් නැහැ.\n\nශ්‍රී ලංකා නිදහස් පක්ෂය ලෙස අපි මේ මොහොතේදී නවක ඡන්ද ලාභීන් ශ්‍රී ලංකා නිදහස් පක්ෂය වටා ඒකරාශී කරගැනීමට කටයුතු කළ යුතුයි. අපගේ පක්ෂය වටා තරුණ පිරිස් ඒකරාශී වෙමින් සිටිනවා. ශ්‍රීලනිපයේ ලෙස අපට බොරු නොකර හෘදයසාක්ෂියට අනුව වැඩ කළොත් ඉදිරියේ පැවැත්වෙන මැතිවරණවලදී අපට අවශ්‍ය ජයග්‍රහණ ලබා ගන්නට පුළුවන්. ඒ නිසා පක්ෂ ලෙස ගම් මට්ටමින් අවශ්‍ය සංවිධාන ව්‍යූහය පිහිටුවිය යුතුයි. ශ්‍රීලනිපය ලෙස අපි අපගේ ආණ්ඩුවක් බිහි කළ යුතුය.“\n\nඅගමැති දිනේෂ් ගුණවර්ධන, ශ්‍රීලනිප මහ ලේකම් පාර්ලිමේන්තු මන්ත්‍රී දයාසිරි ජයසේකර, ශ්‍රීලනිප ජ්‍යෙෂ්ඨ උප සභාපතිවරුන් වන ඇමැති නිමල් සිරිපාල ද සිල්වා, ශාන් විජයලාල් ද සිල්වා මහත්වරුන්ද අදහස් පළ කළ අතර, එක්සත් ජනතා නිදහස් සන්ධානය නියෝජනය කරමින් ඇමැති මහින්ද අමරවීර මහතාද අදහස් දැක්වීය. ශ්‍රී ලංකා නිදහස් පක්ෂයේ ගමන් මඟ නමින් දේශනයක්ද පැවැත්වූ අතර, පක්ෂයට දිරි දුන් කිහිප දෙනකු වෙනුවෙන් උපහාර දැක්වීමද සිදු විය.\n\nඡායාරූපය – වාසිත පටබැඳිගේ\n\nස්වර්ණා විජේකෝන්",
       "URL": "https://www.dinamina.lk/2023/09/04/politics/19308/%e0%b6%95%e0%b6%b1%e0%b7%91%e0%b6%b8-%e0%b6%b8%e0%b7%90%e0%b6%ad%e0%b7%92%e0%b7%80%e0%b6%bb%e0%b6%ab%e0%b6%ba%e0%b6%9a%e0%b6%a7-%e0%b6%b8%e0%b7%94%e0%b7%84%e0%b7%94%e0%b6%ab-%e0%b6%af%e0%b7%99/",
       "Category": "politics",
       "Parent URL": "https://www.dinamina.lk/category/politics//page/12/"
}