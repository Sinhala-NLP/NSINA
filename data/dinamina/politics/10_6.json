{
       "Source": "dinamina",
       "Timestamp": "September 8, 2023 1:00 am",
       "Headline": "විශ්වාස භංගයෙන් ආණ්ඩුව ජය ගත්තත් සෞඛ්‍ය අර්බුදය දිගටම",
       "News Content": "මේ විශ්වාස භංගය සෞඛ්‍ය ඇමැති කෙහෙලියට පමණක් එරෙහිව නොව සමස්ත ආණ්ඩුවටම එරෙහිව බව ජාතික ජන බලවේගයේ ගම්පහ දිස්ත්‍රික් මන්ත්‍රී විජිත හේරත් මහතා පාර්ලිමේන්තුවේදී ඊයේ (07) පැවසුවේය. මෙම විශ්වාස භංගය ආණ්ඩුව ජයග්‍රහණය කළත් මෙරට සෞඛ්‍ය අර්බුදයක් නැති බවට ඉන් ඇඟවෙන්නේ නැති බව ද මන්ත්‍රීවරයා ප්‍රකාශ කළේය. සෞඛ්‍ය ඇමැතිවරයාට එරෙහිව පැවැති විශ්වාස භංග යෝජනාවේ දෙවැනි දින විවාදයට එක්වෙමින් මන්ත්‍රීවරයා මේ බව කියා සිටියේය.\n\nමන්ත්‍රීවරයා වැඩිදුරටත් මෙසේ ද පැවසුවේය.\n\nසෞඛ්‍ය අර්බුදයක් නැති බවට ආණ්ඩුව කොතරම් උත්සාහ කළත් රට තුළ සෞඛ්‍ය කඩා වැටී තිබෙනවා. ඒ සඳහා සෞඛ්‍ය ඇමැතිවරයාම වගකිවයුතුයි කියලා කිව නොහැකියි. විශ්වාස භංගය පරාජය වෙලා සෞඛ්‍ය ඇමැතිවරයා ජයගත හැකියි. සෞඛ්‍ය අර්බුදය ජයග්‍රහණය කළා කියලා එමඟින් ඇඟවෙන්නේ නැහැ. සෞඛ්‍යයට ප්‍රතිපාදන ලබා දුන්නා කියලා මුදල් ඇමැතිවරයා ප්‍රකාශ කළා. නමුත් ඇත්ත කතාව වන්නේ සෞඛ්‍යයට, අධ්‍යාපනයට ලබා දෙන මුදල් කපා හැර තිබෙනවා. එසේ වුණාම එහි ගොදුරක් බවට සෞඛ්‍ය ඇමැතිවරයා පත්වෙනවා.",
       "URL": "https://www.dinamina.lk/2023/09/08/politics/20646/%e0%b7%80%e0%b7%92%e0%b7%81%e0%b7%8a%e0%b7%80%e0%b7%8f%e0%b7%83-%e0%b6%b7%e0%b6%82%e0%b6%9c%e0%b6%ba%e0%b7%99%e0%b6%b1%e0%b7%8a-%e0%b6%86%e0%b6%ab%e0%b7%8a%e0%b6%a9%e0%b7%94%e0%b7%80-%e0%b6%a2/",
       "Category": "politics",
       "Parent URL": "https://www.dinamina.lk/category/politics//page/10/"
}