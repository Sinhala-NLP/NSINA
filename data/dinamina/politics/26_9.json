{
       "Source": "dinamina",
       "Timestamp": "July 11, 2023 1:00 am",
       "Headline": "නීති විරෝධී ක්‍රියා මැඬලීමට කාර්යක්ෂම පොලිස් සේවයක් අවශ්‍යයි",
       "News Content": "පාර්ලිමේන්තු මන්ත්‍රී ජී. එල්. පීරිස්\n\nමිනීමැරුම්, ස්ත්‍රී දූෂණ සහ මත්ද්‍රව්‍ය වැනි නීති විරෝධී ක්‍රියා වර්තමානය වන විට රට තුළ වර්ධනය වී ඇති බවත්, එය මැඬ පැවැත්වීමට නම් කාර්යක්ෂම පොලිස් සේවාවක් අවශ්‍ය බවත් පාර්ලිමේන්තු මන්ත්‍රී මහාචාර්ය ජී. එල්. පීරිස් මහතා පැවැසීය.\n\nමන්ත්‍රීවරයා මේ බව පැවැසුවේ නිදහස ජනතා සභාවේ පක්ෂ කාර්යාලයේ ඊයේ (10) පැවති මාධ්‍ය හමුවේදීය.\n\nඑහිදී වැඩිදුරටත් අදහස් දැක්වූ මන්ත්‍රීවරයා මෙලෙස ද කීවේය.\n\n“පොලිස්පතිවරයා විශ්‍රාම යන විට නව පොලිස්පතිවරයෙක් පත්කිරීමට නොහැකි වීම ඛේදජනක තත්ත්වයක්. වැඩබලන පොලිස්පතිවරයා ලෙස සී. ඩී. වික්‍රමරත්න මහතාට සේවා දිගු දීම විකෘතියක්.‍ පොලිස්පතිවරයා පත් කිරීමට රජයේ ඇති කඹ ඇදීම හේතුවෙන් ජාතික ආරක්ෂාවට ද තර්ජනයක් එල්ලවී තිබෙනවා. නව පොලිස්පතිවරයෙක් හැකි ඉක්මණින් පත්කිරීමට මැදිහත්වීම ව්‍යවස්ථා කවුන්සිලයට වගකීමක්. ජයන්ත කැටගොඩ මන්ත්‍රීවරයාගේ මන්ත්‍රී යෝජනාව සම්මත වුවහොත් අගමැතිවරයා විෂය භාර ඇමැතිවරයා වශයෙන් සර්වබලධාරී වෙනවා. ඔහුගේ කැමැත්ත ඇති තාක්කල් පළාත් පාලන නියෝජිතයන්ට රැඳී සිටීමට හැකි වෙනවා.”\n\nනුවන් කොඩිකාර",
       "URL": "https://www.dinamina.lk/2023/07/11/politics/5573/%e0%b6%b1%e0%b7%93%e0%b6%ad%e0%b7%92-%e0%b7%80%e0%b7%92%e0%b6%bb%e0%b7%9d%e0%b6%b0%e0%b7%93-%e0%b6%9a%e0%b7%8a%e0%b6%bb%e0%b7%92%e0%b6%ba%e0%b7%8f-%e0%b6%b8%e0%b7%90%e0%b6%ac%e0%b6%bd/",
       "Category": "politics",
       "Parent URL": "https://www.dinamina.lk/category/politics//page/26/"
}