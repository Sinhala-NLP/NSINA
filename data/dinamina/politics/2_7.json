{
       "Source": "dinamina",
       "Timestamp": "October 5, 2023 1:00 am",
       "Headline": "ආණ්ඩුවට දොස් කියන විපක්ෂයට  රටේ ප්‍රශ්නවලට විසඳුම් නෑ",
       "News Content": "\n\nවිපක්ෂය රජය දෝෂාරෝපණයට ලක් කළත් රටේ ප්‍රශ්නවලට ඔවුන්ගේ විසඳුම හෝ ඒ සඳහා ඔවුන්ගේ දායකත්වය කුමක්ද යන්න ජනතාවට පැහැදිලි කර නැතැයි එක්සත් ලක්වනිතා පෙරමුණේ සභාපති හේවාහැට ආසනයේ සංවිධායක ශාන්තිනි කෝන්ගහගේ මහත්මිය පැවසුවාය.\n\nසිරිකොත පක්ෂ මූලස්ථානයේ ඊයේ (04) පැවැති මාධ්‍ය හමුවේදී අදහස් දක්වමින් ඇය මේ බව සඳහන් කළාය. එහිදී ඇය මෙසේද කීවාය.\n\nවිපක්ෂ නායක සජිත් ප්‍රේමදාස මහත්තයා බලයට පත්වුණාම ජාත්‍යන්තර මූල්‍ය අරමුදල එක්ක තියෙන ගිවිසුම වෙනස් කරනවා කියා ප්‍රකාශ කර තිබෙනවා. ජනාධිපතිවරයා ජර්මනියේ ඩොයිෂ් විලී නාළිකාව සමඟ පැවැත්වූ සම්මුඛ සාකච්ඡාවේදී ජාත්‍යන්තර මූල්‍ය අරමුදලේ දෙවැනි වාරිකය ලබා ගැනීම ගැන පැහැදිලිව අදහස් දැක්වූවා. විශේෂයෙන්ම ශ්‍රී ලංකාවේ ජනතාව අපහසුතාවට පත් නොකර ජාත්‍යන්තර මූල්‍ය අරමුදලේ කොන්දේසි සලකා බලමින් ඉදිරියට යෑම ගැන එතුමා ක්‍රියා කරමින් ඉන්න බව එහිදී ප්‍රකාශ කළා.\n\nවිශේෂයෙන්ම බදු මුදල් එකතු කිරීම පිළිබඳව යම්කිසි දුර්වලතාවක් තිබෙනවා නම් එය මඟහරවා ගනිමින් කටයුතු කිරීම ගැන එතුමා සාකච්ඡා කර තිබෙනවා.\n\nපසුගිය වසර ගණනාව පුරා ලක්ෂ 18ක් වැනි පිරිසකගෙන් රුපියල් 125ක විදුලි බිලක් පමණයි අය කර තිබෙන්නේ යැයි විදුලිබල ඇමැතිවරයා ප්‍රකාශ කළා. රජය ජනතාවට සහන දෙමින් ක්‍රියා කර තිබෙනවා. පසුගිය කාලේ විපක්ෂය ගොවීන්ට වතුර නැහැ කියා කලබල කළා. ඒ වතුර මුදාහරින්න පියවර ගත්තා. ඒ සමඟ නැවත විදුලිබලයේ ප්‍රශ්නයක් ඇතිවෙනවා. විපක්ෂය නැවත වැරදි අවබෝධයක් ජනතාව මත පටවමින් ක්‍රියාකරන බව පෙනී යනවා.\n\nවිපක්ෂයේ ඉදිරි දැක්ම මොකක්ද? මේ සම්බන්ධ ඔහුගේ වැඩපිළිවෙළ කුමක්ද? කියන කාරණය ඉදිරිපත් කරන ලෙස ජනාධිපතිවරයා විපක්ෂයෙන් නිතරම ඉල්ලා සිටියා.\n\nශිරෝමි අබයසිංහ",
       "URL": "https://www.dinamina.lk/2023/10/05/politics/27882/%e0%b6%86%e0%b6%ab%e0%b7%8a%e0%b6%a9%e0%b7%94%e0%b7%80%e0%b6%a7-%e0%b6%af%e0%b7%9c%e0%b7%83%e0%b7%8a-%e0%b6%9a%e0%b7%92%e0%b6%ba%e0%b6%b1-%e0%b7%80%e0%b7%92%e0%b6%b4%e0%b6%9a%e0%b7%8a%e0%b7%82/",
       "Category": "politics",
       "Parent URL": "https://www.dinamina.lk/category/politics//page/2/"
}