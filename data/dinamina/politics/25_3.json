{
       "Source": "dinamina",
       "Timestamp": "July 18, 2023 1:00 am",
       "Headline": "දුප්පතුන් දුගී බවින් මුදාගන්නා පස් අවුරුදු දැක්මට රජයේ මුදල් සත පහක්වත් ගන්නේ නෑ",
       "News Content": "සැබෑ දුප්පතුන් දුගීබවින් මුදාගන්නා පස් අවුරුදු දැක්ම වෙනුවෙන් රජයේ මුදල් සතයක් හෝ භාවිතා නොකරන බව සංචාරක රාජ්‍ය ඇමැතිනී ඩයනා ගමගේ මහත්මිය ප්‍රකාශ කරයි.\n\nවත්මන් ජනාධිපති රනිල් වික්‍රමසිංහ මහතාගේ දූරදර්ශී ක්‍රියාපිළිවෙත මන්ත්‍රීවරියක්, ඇමැතිවරියක් ලෙස ඉහළින්ම අගය කරන බව පෙන්වා දෙන ඇය අපෙන් රජයකට සිදු විය යුතු සේවය අපමණ බව ද කියා සිටී.\n\nමාධ්‍ය වෙත ප්‍රකාශයක් කරමින් ඒ මහත්මිය මේ බව සඳහන් කළාය.\n\nඑහිදී වැඩිදුරටත් ඩයනා ගමගේ මහත්මිය මෙසේ ද පැවසීය.\n\n‘හැමදාමත් අර පැත්තට මේ පැත්තට දොස් නඟමින් චෝදනා කරමින් ආණ්ඩුව වට්ටන්න වෙර දරන විපක්ෂයක් සිටින අපේ රටේ ඉදිරි ගමන මෙන්ම රටේ දියුණුව ජනතාවට සදා හීනයක්ම විතරයි. ඒ නිසා මේ ගමන් මඟ වෙනස් කරමින් ශ්‍රී ලාංකීය අඩුආදායම් ලබන දුප්පත් පවුල් නඟා සිටුවීමේ පස් අවුරුදු සැලැස්මක් මමත් මගේ අමාත්‍ය කාර්ය මණ්ඩලයත් මා හිතවත් ව්‍යාපාරික හිතවතුනුත් ජාත්‍යන්තර ව්‍යාපාරික ප්‍රජාවගේ සහයෝගයෙන් නව ගමන් මඟක් නිර්මාණය කිරීමට තීරණය කළා.\n\nමේ වනවිට මේ කර්තව්‍යයේ මූලික වැඩපිළිවෙළ අප සාකච්ඡා මට්ටමේ පවත්වාගෙන යනවා. සැබෑ දුප්පත්කම මිනිස් හදවත්වලින් මම ඈත් කරනවා. මම ඔවුන්ගේ ජීවිත නඟාසිටුවනවා. අවුරුදු 5 අවසානයේ දී ඔවුන් සමාජයට අත නොපා ජීවත්වන ජාතියක් බවට පත් කරනවා. මමත් මගේ කාර්ය මණ්ඩලයත් තම මාසික වැටුපෙන් කොටසක් මේ මහජන සුබසාධන අරමුදලට පළමුව යොදවන්න තීරණය කළා. ඒ වගේම ලාංකීය ප්‍රධාන පෙළේ ව්‍යාපාරිකයන් ඊට අමතරව ජාත්‍යන්තර මට්ටමේ ව්‍යාපාරික ප්‍රජාව බොහෝ දෙනා මෙයට සහාය දීමට කැමැත්ත පළ කර තියෙනවා.\n\nනිවැරදි දැක්මක්, නිවැරදි ක්‍රමවේදයක් යටතේ මම මේ ගමන යනවා. මගේ එකම බලාපොරොත්තුව දුප්පත්කම මුළුමනින්ම ලංකාවෙන් දුරැලීමයි. එමෙන්ම මේ ගමන්මඟේ බොහොම සාර්ථක සැලැස්මක් තියෙනවා. නොබෝ කලකින් මේ ගැන පැහැදිලි කිරීමක් මම ලාංකීය මෙන්ම ජාත්‍යන්තර මාධ්‍යයන් සමඟ ද කිරීමට බලාපොරොත්තු වෙනවා. මාව මේ තත්ත්වයට පත් කළේ වත්මන් ජනාධිපති බව මම විශේෂයෙන් ප්‍රකාශ කරන්න ඕනෑ. මගේ අමාත්‍යාංශය සංචාරක රාජ්‍ය අමාත්‍යාංශය. නමුත් මෙහි රාජ්‍ය අමාත්‍යාංශයක් ලෙස මට කිසිම විෂය පථයක් බෙදිලා නෑ.\n\nඒ නිසා මම ලංකාවට සංචාරක ක්ෂේත්‍රයෙන් ඩොලර් ගෙනෙන මාවත් විවෘත කළේ මගේ පෞද්ගලික සබඳතාව මතයි. මට මගේ කියලා අමාත්‍යාංශ විෂයක් තිබුණේ නෑ. ඒ සියල්ලම තිබුණේ කැබිනට් අමාත්‍යාංශයට. නමුත් මම පසුබට වුණේ නෑ. මේ වන විට ජාත්‍යන්තර ව්‍යාපාරිකයෝ ගෙනැත් ව්‍යාපාර ගිවිසුම්ගත කර ඒ මඟින් ලංකාවට ඩොලර් ලැබීමේ මංමාවත් විවෘත කර තිබෙනවා. බලකිරීම් බැඳීම් වගකීම්වලින් බැහැර අමාත්‍යාංශයක අමාත්‍යවරියක් ලෙස මම මගේ මවුරටත් ලෝකයත් දෙස බැලුවේ බොහොම සංවේදී අයුරින්. එම නිසා මම තීරණය කළා රටේ දුගී දුප්පත්කම දුරලන මානුෂීය මෙහෙයුමක් ක්‍රියාත්මක කරන්න.\n\nරටට හිතැති ආර්ථික විශේෂඥයන් කීප දෙනෙක්ම සහයෝගයෙන් මාගේ පෞද්ගලික කාර්ය මණ්ඩලයේ නොමසුරු සහයෝගයෙන් මේ කරුණ සම්බන්ධව ක්‍රියාකාරී සැලැසුමක් අපි හැදුවා. ඒක තමයි සැබෑ දුප්පතුන් දුගීකමින් මුදාගන්නා පස් අවුරුදු දැක්ම. මම වගකීමෙන් කියනවා. රාජ්‍ය මුදල් භාවිතයෙන් තොරව මම මේ කර්තව්‍යය කරනවා. රාජ්‍ය මුදල් සතයක් වත් අපි මෙයට භාවිතා කරන්නේ නෑ. මතු අනාගතයට සමෘද්ධිය අස්වැසුම බලාපොරොත්තුවෙන් ගස් උඩ නඟින එමෙන්ම පොළොවේ වැළලෙන්නට උත්සාහ කරන ජාතියක් ලංකාවේ ඉදිරි අවුරුදු 5 පසුව නැති කරන බවත් වගකීමෙන් පොරොන්දු වෙනවා.\n\nදුගී දුප්පත් මිනිසුන් දෙපයින් නැගිට හරි හම්බ කරන ආඩම්බරකාර කොටසක් බවට මම ඔවුන් කායිකවත් මානසිකවත් නැගිට්ටවනවා යැයි ප්‍රකාශ කළාය.\n\nමහින්ද අලුත්ගෙදර",
       "URL": "https://www.dinamina.lk/2023/07/18/politics/7154/%e0%b6%af%e0%b7%94%e0%b6%b4%e0%b7%8a%e0%b6%b4%e0%b6%ad%e0%b7%94%e0%b6%b1%e0%b7%8a-%e0%b6%af%e0%b7%94%e0%b6%9c%e0%b7%93-%e0%b6%b6%e0%b7%80%e0%b7%92%e0%b6%b1%e0%b7%8a-%e0%b6%b8%e0%b7%94%e0%b6%af/",
       "Category": "politics",
       "Parent URL": "https://www.dinamina.lk/category/politics//page/25/"
}