{
       "Source": "dinamina",
       "Timestamp": "August 29, 2023 2:44 am",
       "Headline": "අර්බුදයට මුහුණ දෙන්න බය නැතිව තීන්දු ගත් එකම නායකයා වත්මන් ජනපති -එජාප මහ ලේකම් පාලිත රංගේ බණ්ඩාර",
       "News Content": "“අර්බුදයක් පැවති වේලාවේ එයට මුහුණ දෙන්න මේ රටේ කිසිම නායකයකුට ශක්තියක් තිබුණේ නෑ. අත්දැකීම් නෑ. සම්බන්ධයක් නෑ. ආර්ථිකය ගොඩගන්නේ කොහොමද කියලා දන්නේ නෑ. ලෝකයා තුළ විශ්වාසයක් නෑ දැක්මක් නෑ ඉලක්කයක් නෑ දැක්මක් සහ ඉලක්කයක් තියෙන, බය නැතිව තීන්දු තීරණ ගන්න පුළුවන් එකම නායකයා වර්තමාන ජනාධිපති රනිල් වික්‍රමසිංහ මහතා පමණයි.” යනුවෙන් එක්සත් ජාතික පක්ෂයේ මහ ලේකම්, හිටපු ඇමැති පාලිත රංගේ බණ්ඩාර මහතා පැවැසීය.\n\nමහ ලේකම්වරයා මේ අදහස් ප්‍රකාශ කළේ පසුගිය 26 වැනිදා එක්සත් ජාතික පක්ෂයේ කෑගල්ල ආසන බල මණ්ඩලය පැවති අවස්ථාවේදී එහි ප්‍රධාන ආරාධිතයා ලෙස සහභාගී වෙමිනි.\n\nඑක්සත් ජාතික පක්ෂයේ කෑගල්ල ආසන සංවිධායක, නීතිඥ ලිලාන් අමරකෝන් මහතා මෙය සංවිධාන කර තිබු අතර, කෑගල්ල දිස්ත්‍රික් සංවිධායක, හිටපු කෑගල්ල නගර සභාවේ විපක්ෂ නායක රඛිත විමලරත්න මහතා පිළි ගැනීමේ කතාව සිදු කළේය.\n\nඑහිදී වැඩිදුරටත් අදහස් දැක්වූ මහ ලේකම්වරයා මෙසේ ද කීවේය.\n\n“2020 පැවති පාර්ලිමේන්තු මැතිවරණයේදී කවදාවත් බලාපොරොත්තු නොවු විදිහට එක්සත් ජාතික පක්ෂය අන්ත පරාජයක් ලැබුවා. ඒ ඉරණමෙන් පසුව අපි කවුරුත් බලාපොරොත්තු වුණේ නෑ එක්සත් ජාතික පක්ෂයට මේ රටේ යළි පාලන තන්ත්‍රයට එන්න පුළුවන් වෙයි කියලා.\n\nඅපට කාරණා කිහිපයකට මුහුණ දෙන්න සිද්ධ වුණා. එක පැත්තකින් අපි දරුණු පරාජයකට මුහුණ දුන්නා. අනිත් පැත්තෙන් අපේ පක්ෂය දුර්වල වු අවස්ථාවේදී කොටස් දෙකකට බෙදුණා. මේ බෙදෙන අවස්ථාවේදී වැඩි පිරිසක් අපි අතහැර ගියා. පක්ෂ නායක රනිල් වික්‍රමසිංහ මහතා සමඟ ඉතිරි වුණේ දේශපාලනය කළ පිරිසෙන් 19 දෙනෙක් පමණයි. අනිත් සියලුම දෙනා අපේ පක්ෂයේ හිටපු නියෝජ්‍ය නායකතුමා සමඟ සමඟි ජනබලවේගය හදාගෙන ගියා. මෙතැනදී සිදු වු සෝදා පාළුව හින්දා නැවත එක්සත් ජාතික පක්ෂය ශක්තිමත් කරන්න පුළුවන් වෙයි ද කියලා අපි කා තුළවත් විශ්වාසයක් තිබුණේ නෑ.\n\n2021 යළි වැඩ කටයුතු ආරම්භ කර දිස්ත්‍රික්කයක් දිස්ත්‍රික්කයක් පාසාම යන ගමනේදී කෑගල්ල දිස්ත්‍රික්කයේ අමතක කරන්න බැරි නමක් තමයි සන්දීප් සමරසිංහ කියන්නේ. එ් මහතා අපි සමඟ රට පුරා ගිහින් එක්සත් ජාතික පක්ෂය නැවත අවදි කිරීමට යෝධ ශක්තියක් දුන්නා. ඒ යන ගමනේදී කෑගල්ලට ආ වේලාවේ අපි කතා කර ජනතාවට කිව්වා, අපි 2022 යළි නැගිටිනවා කියලා. කිසිම කෙනෙක් විශ්වාස කළේ නෑ. සමහර රැස්වීම්වලදී වාද විවාද කළා. එක මන්ත්‍රී ධුරයයි තියෙන්නේ ඒකට කවුරුත් පාර්ලිමේන්තුවට යවා ගන්න බැරිව ඔය ගොල්ලෝ කොහොමද එක්සත් ජාතික පක්ෂය නැගිට්ටවන්නේ කියලා ඇහුවා. සමහරු උත්සවවල ඉඳලා බැන බැන ගියා. එවැනි අවිනිශ්චිත අවස්ථාවක ඉඳලා තමයි එක්සත් ජාතික පක්ෂය යළි ගොඩ ගන්නවා කියලා අපි කිව්වේ. කිව්වා වගේම 2022 නැවත අපි අමාරුවෙන් හිස ඔසවා ගත්තා.\n\nඅපි රනිල් වික්‍රමසිංහ මහත්තයා සතියකට වරක් දෙවරක් හමු වුණා. මේ රට යන තත්ත්වය, බදු ප්‍රතිපත්තිය, කෘෂි කර්මාන්තය කඩා වැටීම ආදිය ගැන අපි කතා කළා. මේ ආණ්ඩුව 2022 අප්‍රේල් වෙනකම් යන්නේ කියලා අපේ නිගමනය වුණා. ඒ නිගමනය එක්ක අපේ නායකයාගේ තියෙන අත්දැකීම් සමඟ ජනතාව අතරට ගියා. ජනතාව විශ්වාස කර සිටියේ නෑ. ඒ වෙනකොට එක්සත් ජාතික පක්ෂය තිබුණේ විශ්වාස කරන්න පුළුවන් තැනක නෙමේ.\n\nපස්සේ එක්සත් ජාතික පක්ෂයේ තනි මිනිසා මේ රටේ බර කරට ගත්තා. රටක් වැටෙන කොට, ආණ්ඩුවක් අත හරින කොට විරුද්ධ පක්ෂය එය භාර ගන්න ඉන්න ඕනෑ. මෙරට විරුද්ධ පක්ෂය අමුතුම විරුද්ධ පක්ෂයක්. බලය දෙන්න හදන⁣ කොට බලය ගන්නේ නෑ. විරුද්ධ පක්ෂයේ නායකයත් එහෙමයි. විරුද්ධ පක්ෂයේ කණ්ඩායම් ද එහෙමයි. අඩ ගහලා දෙන්න හදපු බලය විරුද්ධ පක්ෂයේ නායකතුමා මඟහැර දමා ගියා. ⁣ජනරාල් සරත් ෆොන්සේකා කොන්දේසි දානවා. අනුර කුමාර දිසානායක පැත්තකවත් නෑ. ඩලස් අලහපෙරුම මහත්තයා හැංගිමුත්තම් සෙල්ලම් දමමින් සිටියා. එක මනුස්සයෙක්වත් වගකීම භාර ගන්න ආවේ නෑ. ඒ අවස්ථාවේදී තනි මනුස්සයෙක් විදිහට පාර්ලිමේන්තුවේ හිටියේ රනිල් වික්‍රමසිංහ මහතා විතරයි. අනිත් හැම දෙනාටම කණ්ඩායමක් හිටියා. එහෙම තියෙද්දී රනිල් වික්‍රමසිංහ මහතා පසුබට නොවී රටේ වගකීම භාර ගත්තා. ”\n\nමෙහිදී එක්සත් ජාතික පක්ෂයේ යටිනුවර ආසන සංවිධායක මහේෂ් සේනානායක සහ ගම්පහ ආසන සංවිධායක වරුණ රාජපක්ෂ මහත්වරු ද අදහස් දැක්වූහ.\n\nකෑගල්ල විශේෂ – චමින්ද ජයලත්",
       "URL": "https://www.dinamina.lk/2023/08/29/politics/17897/%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba%e0%b6%a7-%e0%b6%b8%e0%b7%94%e0%b7%84%e0%b7%94%e0%b6%ab-%e0%b6%af%e0%b7%99%e0%b6%b1%e0%b7%8a%e0%b6%b1-%e0%b6%b6%e0%b6%ba-%e0%b6%b1/",
       "Category": "politics",
       "Parent URL": "https://www.dinamina.lk/category/politics//page/13/"
}