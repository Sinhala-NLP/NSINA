{
       "Source": "dinamina",
       "Timestamp": "October 9, 2023 12:59 am",
       "Headline": "ඉතිහාසය – ආගම – දේශපාලනය පටලවාගත් නිසා සංවර්ධන ඉලක්ක මඟහැරිලා",
       "News Content": "නිදහසින් පසු රට අපේක්ෂා කළ ඉලක්ක ඔස්සේ සංවර්ධනය කරා ගමන් නොකළේ ඉතිහාසය, ආගම හා දේශපාලනය එකට පටලවා ගැනීම නිසා යැයි ආරක්ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් මහතා පැවසුවේය.\n\nචීනය හා වියට්නාමය දේශපාලනික වශයෙන් කොමියුනිස්ට් ප්‍රතිපත්ති මත පිහිටා කටයුතු කළත් ඔවුන් ආර්ථික ප්‍රතිපත්ති දේශපාලනය හා පටලවා නොගෙන ලෝකයට විවෘත වීම නිසා අද වේගයෙන් දියුණුව කරා ගමන් කරමින් සිටින බවත් ඒ මහතා කීය.\n\nකර්මාන්ත අමාත්‍යාංශයේ මෙහෙයවීමෙන් මහනුවර පැරණි බෝගම්බර බන්ධනාගාර පරිශ්‍රයේ ක්‍රියාත්මක මධ්‍යම පළාත් කර්මාන්ත ප්‍රදර්ශනයේ දෙවැනි දිනය වූ පෙරේදා (07) ප්‍රධාන ආරාධිතයා ලෙසින් සහභාගි වෙමින් තෙන්නකෝන් මහතා මේ බව ප්‍රකාශ කළේය.\n\nවියට්නාමය හා අමෙරිකාව සමඟ බරපතළ යුද්ධයක නිරතව සිටියත් ඔවුන් අතීතය අමතක කර අමෙරිකාව සමඟ ගනුදෙනු කරන බවත් මේ වන විට වියට්නාමයේ විශාලතම වෙළෙඳපොළ අමෙරිකාව බවත් රාජ්‍ය ඇමැතිවරයා පැවසුවේය.\n\nමේ ආකාරයට දේශපාලන මොඩලය හා ආර්ථික මොඩලය පටලවා නොගත් රටවල් වේගයෙන් දියුණුව කරා ගමන් කරමින් සිටියදී මේ දෙක පටවලාගත් අප වැනි රටවල් අර්බුදවල පැටලී ඒවාට විසඳුම් සොයමින් සිටින බව ද හෙතෙම කීවේය.\n\nශ්‍රී ලංකාවේ දුප්පත්ම පුද්ගලයාට වඩා දුප්පතුන් මිලියන 800ක් ඉන්දියාවේ සිටින්නා සේම ඩොලර් මිලියනය ඉක්මවූ වත්කම් ඇති පුද්ගලයන් මිලියන 22ක් එම රටේ සිටින බවත් සඳ තරණය කළ අවස්ථාවේ දුප්පත් පොහොසත් භේදයකින් තොරව මේ සියලු දෙනාම ඒ සම්බන්ධව එක ලෙස ආඩම්බරයට පත් වූ බවත් ඒ මහතා කීය.\n\nඅපේ රටේ මොන දේ කරන්න ගියත් විවේචනය කරන්න බලා සිටින කණ්ඩායමක් සිටින බවත් යහපත් විවේචන ඉදිරිපත් කරනු වෙනුවට මොවුන් උත්සාහ කරන්නේ වැඩ කඩාකප්පල් කිරීමට බවත් රාජ්‍ය ඇමැතිවරයා පැවසුවේය.\n\nඅසේල කුරුළුවංශ",
       "URL": "https://www.dinamina.lk/2023/10/09/politics/29060/%e0%b6%89%e0%b6%ad%e0%b7%92%e0%b7%84%e0%b7%8f%e0%b7%83%e0%b6%ba-%e0%b6%86%e0%b6%9c%e0%b6%b8-%e0%b6%af%e0%b7%9a%e0%b7%81%e0%b6%b4%e0%b7%8f%e0%b6%bd%e0%b6%b1%e0%b6%ba-%e0%b6%b4%e0%b6%a7%e0%b6%bd/",
       "Category": "politics",
       "Parent URL": "https://www.dinamina.lk/category/politics//page/2/"
}