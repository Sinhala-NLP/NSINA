{
       "Source": "dinamina",
       "Timestamp": "July 15, 2023 1:00 am",
       "Headline": "තියෙන බේත්වලින් ප්‍රතිකාර කරන්න දොස්තරවරුන්ට සිද්ධ වෙලා",
       "News Content": "ඖෂධ සහ උපකරණ හිඟය හේතුවෙන් වෛද්‍යවරුන්ට බල කෙරී තිබෙන්නේ පවතින ඖෂධවලින් රෝගීන්ට ප්‍රතිකාර කිරීමට බවත්,\n\nමේ ගැටලුකාරි තත්ත්වය කිසි සේත්ම සුළු කොට සැලකිය නොහැකි බවත් ජාතික ජන බලවේගයේ ජාතික විධායක කමිටු සාමාජික වෛද්‍ය නලින්ද ජයතිස්ස මහතා පැවසීය. ඔහු එසේ ප්‍රකාශ කළේ බත්තරමුල්ල පැලවත්ත ජනතා විමුක්ති පෙරමුණු ප්‍රධාන කාර්යාලයේ ඊයේ (14) පැවති මාධ්‍ය හමුවට එක් වෙමිනි.\n\n“වර්තමාන සෞඛ්‍ය ක්ෂේත්‍රයේ විවිධ ගැටලු රැසක් මතු වී තිබෙනවා. රටේ ජනතාවට හොඳ සෞඛ්‍ය සේවයක් සැලස‍ීම වෙනුවෙන් කටයුතු කරන අප මේ ගැටලුකාරි තත්ත්වය කිසි සේත්ම සුළු කොට සලකන්නේ නැහැ. මෙය ඉතා බරපතළ තත්වයක්. සමහර ඖෂධ සහ එන්නත්වලින් ලක්ෂයකට, ලක්ෂ පහකට හෝ දහයකට එකක් අනුපාතයට සංකුලතා ඇති විය හැකියි. ඒ අවස්ථාව බැහැර කරන්නේ නැහැ. ඖෂධ සහ උපකරණ හිඟය විසින් විශේෂඥ වෛද්‍යවරුන්ට සහ වෛද්‍යවරුන්ට බල කෙරී තිබෙන්නේ පවතින ඖෂධවලින් රෝගීන්ට ප්‍රතිකාර කිරීමටයි“ යැයි නලින්ද ජයතිස්ස මහතා මෙහිදී පැවසීය.\n\nඋපාලි කරුණාරත්න",
       "URL": "https://www.dinamina.lk/2023/07/15/politics/6811/%e0%b6%ad%e0%b7%92%e0%b6%ba%e0%b7%99%e0%b6%b1-%e0%b6%b6%e0%b7%9a%e0%b6%ad%e0%b7%8a%e0%b7%80%e0%b6%bd%e0%b7%92%e0%b6%b1%e0%b7%8a-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%9a%e0%b7%8f/",
       "Category": "politics",
       "Parent URL": "https://www.dinamina.lk/category/politics//page/26/"
}