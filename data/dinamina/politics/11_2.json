{
       "Source": "dinamina",
       "Timestamp": "September 7, 2023 2:59 am",
       "Headline": "සෞඛ්‍ය ඇමැතිට විශ්වාසභංගය ගෙනාවේ ආණ්ඩුව පෙරළීමට නොවේ මන්ත්‍රී කාවින්ද ජයවර්ධන",
       "News Content": "\n\nසෞඛ්‍ය ඇමැතිවරයාට එරෙහිව විශ්වාසභංගයක් ගෙනාවේ හුදෙක් ආණ්ඩුව පෙරළීමේ අරමුණෙන් නොවන බවත් ජනතාවට සිදු වන අගතිය වැළැක්වීමට බව සමඟි ජන බලවේගයේ ගම්පහ දිස්ත්‍රික් මන්ත්‍රී කාවින්ද ජයවර්ධන මහතා පාර්ලිමේන්තුවේ දී ඊයේ (06) පැවසුවේය.\nසෞඛ්‍ය ඇමැතිවරයාට එරෙහිව විශ්වාසභංග යෝජනාව ඉදිරිපත් කරමින් මන්ත්‍රීවරයා මේ බව පැවසීය.\nතවදුරටත් මන්ත්‍රීවරයා මෙසේද පැවසුවේය.\n\nරෝගීන්ට ලබා දෙන ඖෂධවල ප්‍රමිතිය පරීක්ෂා කර ලබාදීමේ වැඩපිළිවෙළක් සකස් කළ යුතුයි. සෞඛ්‍ය ක්ෂේත්‍රය මේ වන විට කඩා වැටිලා තිබෙන්නේ. වෛද්‍යවරු රට හැර යාම, රජයේ රෝහල් පද්ධතිය කඩා වැටීම සිදුව තිබෙනවා. එය සෞඛ්‍ය ක්ෂේත්‍රයේ කඩා වැටීමට හේතු වෙනවා. පෙට් ස්කෑන්, එම්.ආර්.අයි. යන්ත්‍ර යනාදී ඇතැම් වෛද්‍ය උපකරණ අපට භාවිත කළ නොහැකි ලෙස අකර්මණ්‍ය වී තිබෙනවා. රෝගියකුට ප්‍රතිකාර කර වෛද්‍යවරයකු ලබන ආත්ම තෘප්තිය මේ වන විට ඔවුන්ට නැතිව ගිහින්.\n\nප්‍රතිකාර කරන්න ඖෂධ නැහැ. ඖෂධ 320ක් හිඟයි. අත්‍යවශ්‍ය ඖෂධ 120ක් හිඟයි. සෞඛ්‍ය ඇමැතිවරයා සමඟ පෞද්ගලික තරහක් නැහැ. රෝහල් වැසී ගෙන යන තත්ත්වයකට අද පත්ව තිබෙනවා. පොරොත්තු ලේඛනවල රෝගීන් සිටිනවා. ඔවුන්ගේ සැත්කම සඳහා දින ලැබෙන විට ඇතැම් විට ඒ රෝගීන් මරණයට පවා පත්ව සිටිය හැකියි.\n\nඖෂධවල ප්‍රමිතිය ගැන ගැටලු තිබෙනවා. ඖෂධ පරීක්ෂා නොකර රෝගීන්ට ලබා දීම නොකළ යුතුයි. මේ රටේ දේශපාලනය කරන්නේ නම් ජනතාවගේ මේ ගැටලු වෙනුවෙන් අපි පෙනී සිටිය යුතුයි. සෞඛ්‍ය සේවා අධ්‍යක්ෂ ජනරාල්වරයා ප්‍රකාශ කරනුයේ බාල ඖෂධ නැහැ කියලා. ඖෂධ විෂ වීම නිසා සිදු වන මරණවලට වග කියන්නේ කවුද?\n\n",
       "URL": "https://www.dinamina.lk/2023/09/07/politics/20205/%e0%b7%83%e0%b7%9e%e0%b6%9b%e0%b7%8a%e0%b6%ba-%e0%b6%87%e0%b6%b8%e0%b7%90%e0%b6%ad%e0%b7%92%e0%b6%a7-%e0%b7%80%e0%b7%92%e0%b7%81%e0%b7%8a%e0%b7%80%e0%b7%8f%e0%b7%83%e0%b6%b7%e0%b6%82%e0%b6%9c/",
       "Category": "politics",
       "Parent URL": "https://www.dinamina.lk/category/politics//page/11/"
}