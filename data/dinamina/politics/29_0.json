{
       "Source": "dinamina",
       "Timestamp": "July 6, 2023 1:00 am",
       "Headline": "කඩාවැටුණු ශ්‍රී ලංකාව අද වන විට වේගයෙන් නැඟිටිමින් සිටින රටක්",
       "News Content": "ශ්‍රී ලංකා පොදුජන පෙරමුණ වෙනුවෙන් ඡන්දය දුන් 69 ලක්ෂයක ජනතාව පමණක් නොව මේ\nරටේ සෑම පුරවැසියකුගේම අභිලාෂ ඉටුකරන කාර්යයභාරය ශ්‍රී ලංකා පොදුජන\nපෙරමුණ විසින් නිරන්තරයෙන් ඉටුකරන බව ජනමාධ්‍ය රාජ්‍ය ඇමැති ශාන්ත බණ්ඩාර\nමහතා ප්‍රකාශ කරයි.\n\nපසුගිය කාලයේ යම්කිසි වැරදීමක් සිදු වී තිබෙන්නේ නම් එම වැරැදි නිවැරදි කරමින්\nමාතෘභූමිය නිවැරැදි දිශානතියකට යොමු කිරීමට පියවර ගෙන තිබෙන බව පෙන්වා දෙන\nඒ මහතා ශ්‍රී ලංකාව යම්කිසි කඩාවැටීමකට ලක්වුව ද අද වනවිට වේගයෙන් නැඟිටින\nරටක් බවට පත්ව තිබෙන බව ද උද්ධමනය පහළ යාම, රුපියල ශක්තිමත් වීම ඇතුළුව\nක්ෂේත්‍ර රැසක වර්ධනයක් පෙන්වා තිබෙන බව ද සඳහන් කරයි.\n\nරාජ්‍ය ඇමැතිවරයා මේ බව සඳහන් කළේ බත්තරමුල්ල, නෙළුම් මාවත පිහිටි ශ්‍රී ලංකා\nපොදුජන පෙරමුණු පක්ෂ මූලස්ථානයේ දී ඊයේ (05) පෙරවරුවේ පැවැති මාධ්‍ය හමුවට\nසහභාගි වෙමිනි.\n\nඑහිදී වැඩිදුරටත් ශාන්ත බණ්ඩාර මහතා මෙසේ ද පැවසීය.\n\nÒරටක් හැටියට දරුණු ආර්ථික අර්බුදයකට මුහුණ දෙන්න සිදු වුණා. නමුත් මේ සිදුවීම\nවිවිධ දේශපාලන පක්ෂවලින් පෙන්නුම් කරන්න සූදානම් වෙනවා. පොදුජන පෙරමුණේ\nආණ්ඩුව නිසා මේ තත්ත්වය ඇති වුණා. එහෙමත් නැතිනම් හිටපු ජනාධිපති නිසාම මේ\nතත්ත්වය ඇති වුණා කියලා. ඒ කාරණයට ලඝු කර දේශපාලන වශයෙන් කතා කරන අවස්ථා අපි\nදැකලා තිබෙනවා. නමුත් අපි බොහොම පැහැදිලිව දන්නවා අපේ රටේ මේ අවස්ථාවේ අවසාන\nපුපුරායෑමේ අවස්ථාව වුණාට මීට කලින් 1931 සිට මහජන ඡන්දයෙන් පත්වෙන මහජන\nනියෝජිතයන් බිහි වුණු රටක්. එදා ඉඳලා දේශපාලන නායකත්වය මේ රටට නායකත්වය\nදීලා තිබෙනවා. 1977න් පස්සෙ බිහිවුණු ආණ්ඩු විශාල වශයෙන් ණය ලබාගැනීම් කළා.\n\nඒ ණය ගැනීම් හැම ආණ්ඩුවක් විසින්ම විවිධ ව්‍යාපෘති සඳහා සහ ආදායම් වියදම් හිඟය\nපියවා ගැනීම සඳහා ලබා ගත්ත ණය හේතුවෙන් අපට අවසාන වශයෙන් කොවිඩ් වසංගතයට\nමුහුණ දෙන්න වීමත් එක්ක ඒ පුපුරායෑම සිදු වුණා. කොවිඩ් වසංගතයත් සමඟ ඇතැම්\nරටවල ආර්ථික අර්බුදය දැන් තමයි පටන් ගන්නේ. ඒ රටවල්වලට ශක්තිය තිබුණා ඒ වෙලාවේ\nඅල්ලගෙන ඉන්න. නමුත් අපි වගේ කුඩා ආර්ථිකයක් තිබෙන රටකට ඒක අල්ලගෙන ඉන්න බැරි\nවුණා. ඒ මොහොතෙම අපට ඒකට මුහුණ දෙන්න වුණා. මේ වෙනකොට ආසියාවේ රටවල් තුනක්\nබංකොලොත්භාවයට පත් වුණා. එකක් තමයි බුරුමය. 1962 දී. ඒ වගේම ඉන්දුනීසියාව\n1968 දී බංකොලොත්භාවයට පත් වුණා. ඊට පසුව තමයි ආසියානු රටක් විදියට ශ්‍රී\nලංකාව 2022 දී ඒ තත්ත්වයට පත් වුණේ. නමුත් ඉන් පස්සෙ විශේෂයෙන්ම මේ රටේ බහුතර\nජනතාවක් ශ්‍රී ලංකා පොදුජන පෙරමුණට ඡන්දය දීලා බලාපොරොත්තුවක් තිබුණා. ඒ\nබලාපොරොත්තුව ගොඩක් දෙනෙක් හිතුවා සුනුවිසුනු වෙලා යයි කියා.\n\nනමුත් ඒ බලාපොරොත්තුව ඉටු කිරීමේ වගකීම දේශපාලන පක්ෂයක් හැටියට ශ්‍රී ලංකා\nපොදුජන පෙරමුණටත්, ශ්‍රී ලංකා පොදුජන පෙරමුණෙන් පාර්ලිමේන්තු මැතිවරණයට\nඉදිරිපත් වෙලා පාර්ලිමේන්තුවට ආපු සියලු දෙනාටත් ඒ වගකීම තිබෙනවා. ඒ වගකීම\nතමයි අපි දැන් ඉටු කරමින් සිටින්නේ. ඒ නිසා මේ වෙලාවේ දී අපි රට ගැන හිතලා\nජනතාවගේ පැත්තෙ ඉඳලා ගන්න බැරි, හිතන්න බැරි අමාරු තීන්දු තීරණ අරගෙන මේ\nජනතාවගේ බලාපොරොත්තු අද ඉෂ්ඨ කරමින් ඉන්නවා. අපට ඡන්දය දුන්න හැටනව ලක්ෂය\nපමණක් නොවෙයි මේ රටේ බහුතර ජනතාවගේ අභිලාෂ ඉටු කරන කාර්යයභාරය ශ්‍රී ලංකා\nපොදුජන පෙරමුණ මේ වනවිට කරමින් ඉන්නවා.\n\nඅපට දේශීය ණය ප්‍රශස්තකරණය කරන්න අවශ්‍ය වුණා. ඒ කාර්යයභාරයේ දී මේ රටේ\nවිපක්ෂයේ දේශපාලන පක්ෂ බරපතළ බිල්ලෙක් මැවුවා. මේ තුළින් බැංකු පද්ධතිය\nකඩාගෙන වැටෙනවා. තැන්පතුකරුවන්ට විශාල ප්‍රශ්නයක් වෙනවා. සේවක අර්ථසාධක\nඅරමුදලට දැඩි ලෙස බලපෑමක් ඇති වෙනවා. ඒ අයගේ මුදල් නැති වෙනවා. ඒ ආදී වශයෙන්\nවිශාල වශයෙන් භීතියක් ඇති කර ඒ වගේම බැංකු පද්ධතියට හානියක් වෙන ආකාරයට\nඔවුන් ප්‍රකාශ නිකුත් කළා. අදටත් නිකුත් කරමින් ඉන්නවා. නමුත් බොහොම පැහැදිලිව\nඅපි කියන්න කැමති සාර්ථක විදියට දේශීය ණය ප්‍රශස්තකරණය කරන්න අවශ්‍ය\nවැඩපිළිවෙළ මුදල් අමාත්‍යාංශයත්, මහ බැංකුවත් ඒ අදාළ සියලු නිලධාරීන් කැප\nවීමෙන් අද මේ වනවිට යථාර්ථයක් බවට පත්වෙලා තිබෙනවා. ගොඩක් අය හිතුවා නැවත රජයේ\nනිවාඩුව අවසන් වෙලා වැඩ කටයුතු ආරම්භ වනවිට විශේෂයෙන්ම කොටස් වෙළෙඳපොළ වගේ\nදේවල් බරපතළ විදියට කඩා වැටෙයි කියලා.\n\nනමුත් ඊයේ වෙනකොට අපි දැක්කා මේ කාලයේදී වැඩිම කොටස් වෙළෙඳපොළේ වර්ධනය ඊයේ\nඅපිට දැක ගන්න හැකියාව ලැබුණා. ඒ නිසා විපක්ෂය විසින් එල්ල කරන චෝදනා පුස්සක් බවට\nපත්වෙලා තිබෙනවා. අපි රජයක් හැටියට ආණ්ඩුවක් හැටියට විශේෂයෙන්ම මේ ණය\nප්‍රශස්තකරණය කිරීම යන සියලු කාර්යයන් ඉතාම සාර්ථකව කරමින් අපි ජනතාවගේ\nබලාපොරොත්තු ඉටුකර දෙන්න පුළුවන් වටපිටාව මේ වෙනකොට නිර්මාණය කර තියනවා.\n\nඒකාධිපති ආකාරයෙන් පනතක් ගෙනවිත් සම්මත කරන්න අපි සූදානම් නැහැ. ඒ වගේම\nමාධ්‍යවේදීන්ගේ සුබසාධනය වෙනුවෙන් ද රජයේ අවධානය යොමුව තිබෙනවා. ඒ\nවෙනුවෙන් රජය මීට වඩා මැදිහත්වීමක් කළයුතු වෙනවා. ඒ සම්බන්ධයෙන් අපි සාකච්ඡා\nකර තිබෙනවා. රක්ෂණාවරණයක් ලබාදීමේ දී ඒ සම්බන්ධයෙන් වැඩි අවධානයක් යොමු\nකර තිබෙනවා. ඒ සඳහා ලැබෙන පළමු අවස්ථාවේ දීම අපි ක්‍රියාත්මක වෙනවාÓ යැයි\nපැවසීය.",
       "URL": "https://www.dinamina.lk/2023/07/06/politics/4452/%e0%b6%9a%e0%b6%a9%e0%b7%8f%e0%b7%80%e0%b7%90%e0%b6%a7%e0%b7%94%e0%b6%ab%e0%b7%94-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%85%e0%b6%af/",
       "Category": "politics",
       "Parent URL": "https://www.dinamina.lk/category/politics//page/29/"
}