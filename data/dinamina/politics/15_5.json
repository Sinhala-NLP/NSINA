{
       "Source": "dinamina",
       "Timestamp": "August 22, 2023 3:53 am",
       "Headline": "ජනතාවගේ ආරක්ෂාව පතා අණ පනත් රැසක් ගෙනාවා  ජනපති ආසියාවේ බලසම්පන්නම දූෂණ විරෝධී පනත ගෙනත් රට නිසි මගට යොමු කළා -වජිර අබේවර්ධන",
       "News Content": "\n\nජනාධිපති රනිල් වික්‍රමසිංහ මහතා වර්ෂයක් වැනි කෙටි කාලයක් තුළ මහජනතාවගේ ආරක්ෂාව වෙනුවෙන් පාර්ලිමේන්තුවට අණපනත් රැසක් ගෙනැවිත් තිබෙන බවත්, ආසියාවේ බලසම්පන්නම දූෂණ විරෝධී පනත පාර්ලිමේන්තුවේ සම්මත කරමින් හා එය නීතිගත කර නිසි මගට රට යොමු කිරීමට ජනාධිපතිවරයා ක්‍රියා කර ඇති බවත් එක්සත් ජාතික පක්ෂ සභාපති, පාර්ලිමේන්තු මන්ත්‍රී වජිර අබේවර්ධන මහතා පැවසීය.\n\nඒ මහතා මේ බව සඳහන් කර සිටියේ ‘ස්ථාවර රටකට සැවොම එක මඟකට’ මැයෙන් ජනාධිපති මාධ්‍ය කේන්ද්‍රයේ ඊයේ (21) පැවති ප්‍රවෘත්ති සාකච්ඡාවට එක්වෙමිනි.\n\nරනිල් වික්‍රමසිංහ නැමති ජාතික නායකත්වයේ සුවිශේෂ ලක්ෂණය නම් ගැළපෙන නොගැළපෙන සියලු කණ්ඩායම් සමඟ එකට වැඩ කිරීමේ හැකියාව බවත්, ඔහු ලබා ඇති අත්දැකීම් සහ පළපුරුද්ද රටේ ජාතික යහපත සඳහා යොදවා ගැනීමට දැන් අවස්ථාව උදා වී ඇති බවත් සඳහන් කළ වජිර අබේවර්ධන මහතා රටට යහපත් අනාගතයක් බලාපොරොත්තු වෙනවා නම් රාජ්‍ය යාන්ත්‍රණය සම්පූර්ණ ක්‍රම වෙනසකට ලක් විය යුතු බව ද පෙන්වා දුන්නේය. එසේම පාර්ලිමේන්තුව තුළ පවතින දේශපාලන අසමගිය රට ගොඩනැඟීමට බාධාවක් බවත්, එම නිසා දුර්වල දේශපාලනඥයන්ගේ සෙල්ලම් නතර කොට ජනාධිපති රනිල් වික්‍රමසිංහ මහතා ගෙන යන වැඩපිළිවෙළට සියලු දෙනා සහාය ලබා දිය යුතු බවත් ඒ මහතා සඳහන් කළේය.\n\nඑහිදී වජිර අබේවර්ධන මහතා වැඩිදුරටත් මෙසේද කීය.\n\nනිදහස ලබා ගන්නා අවස්ථාවේදී ශ්‍රී ලාංකික සියලු දේශපාලන පක්ෂ එකමුතුව කටයුතු කළා. පසුව පැවති ඡන්දයෙන් ඩී.එස්. සේනානායක මැතිතුමා ආසන 98 න් ආසන 42 ක් ලබාගෙන පරාජයට පත් වුණත්, අරුණාචලම් පොන්නම්බලන් රාමනාදන් වැනි උතුරේ ද්‍රවිඩ නායකයන් සහ සම සමාජ පක්ෂය, කොමියුනිස්ට් පක්ෂය සහ ස්වාධීන කණ්ඩායම් සියලුදෙනාගේ එකුමුතුවීම නිසා ශ්‍රී ලංකාවේ ප්‍රථම අග්‍රාමාත්‍යවරයා ලෙස ඩී.එස්. සේනානායක මැතිතුමා පත්වුණා. එසේ එකමුතුකම තිබුණු නිසා ජාතියට, නිදහස ලබා ගැනීමට හැකි වුණා. නිදහස ලබා ගැනීමෙන් පසුව උදාහරණයක් ලෙස 1952 දී බණ්ඩාරනායක මැතිතුමන්ගේ වෙන්වීමත්, විවිධ අවස්ථාවල දේශපාලන පක්ෂවලින් කණ්ඩායම් ඉවත්ව වෙනත් දේශපලාන පක්ෂ ගොඩනඟා ගැනීමත් නිසා ශ්‍රී ලංකාව තුළ දේශපාලන පක්ෂ 75 ක් පමණ බිහි වුණා. එයත් මේ රට විනාශ මුඛයට ගෙන යාමට හේතු වූ බව සිහිපත් කළ යුතුයි.\n\nඑම දේශපාලන පක්ෂ තරගයට ලබා දුන් පොරොන්දුවල ප්‍රතිඵලයක් ලෙස අවසානයේ අපේ රට බංකොලොත් තත්ත්වයට පත් වුණා. මෙහි අවසානය වූයේ පාර්ලිමේන්තුවේ 225 ම රටේ මහජනතාව විසින් ප්‍රතික්ෂේප කිරීමයි. එවන් අවස්ථාවක පසුගිය වසරේ මැයි 12 වන දින අග්‍රාමාත්‍ය ධූරයත්, පසුගිය වසරේ ජූලි 20 වෙනි දින විධායක ජනාධිපති ධූරයත්, බාරගත් රනිල් වික්‍රමසිංහ මැතිතුමා ජාතික නායකයකු ලෙස අද රටත් ජාතියත් ආරක්ෂා කරමින් රට ඉදිරියට ගමන් කරවමින් සිටිනවා.\n\nජනාධිපතිවරයාගේ දේශපාලන අත්දැකීම් දෙස බලන විට ඔහු ජේ.ආර්. ජයවර්ධන , රණසිංහ ප්‍රේමදාස , ඉන් අනතුරුව චන්ද්‍රිකා කුමාරතුංග , මෛත්‍රීපාල සිරිසේන ජනාධිපතිවරුන් සමග අගමැති ලෙසත්, දැන් අවසානයේ පොදු ජන පෙරමුණ සමඟ ද කටයුතු කරමින් සිටිනවා.\n\nඑසේ නම් රනිල් වික්‍රමසිංහ නැමැති ජාතික නායකත්වයේ සුවිශේෂ ලක්ෂණය නම් ගැළපෙන නොගැළපෙන සියලු කණ්ඩායම් සමඟ එකට වැඩ කිරීමයි. එසේම ඔහු ලබා ඇති අත්දැකීම් සහ පළපුරුද්ද රටේ ජාතික යහපත සඳහා යොදවා ගැනීමට දැන් අවස්ථාව උදා වී තිබෙනවා. කෙසේ හෝ රනිල් වික්‍රමසිංහ ජනාධිපතිවරයා මහජනතාවගේ ආරක්ෂාව සඳහා වර්ෂයක් වැනි කෙටි කාලයක් තුළ පාර්ලිමේන්තුවට විශාල අණපනත් රාශියක් ගෙනැවිත් තිබෙනවා. දූෂණ විරෝධී පනත සම්මත කළේ දේශපාලන වේදිකාවේ බලය ලබා ගැනීම සඳහා හොරා කියමින් එක් එක් අයට චෝදනා කරන දේශපාලන සංකල්පය මින් ඉදිරියට නැවැත්වීමටයි. මේ ආකාරයට ආසියාවේ බලසම්පන්නම දූෂණ විරෝධී පනත පාර්ලිමේන්තුව තුළ සම්මත කරමින්, නීතිගත කරමින්, ජනාධිපතිවරයා නිසි මාර්ගයට රට යොමු කරමින් සිටිනවා.\n\nසියලු දේශපාලන පක්ෂවලට තමාට රිසි පරිදි වේදිකාවේ බොරු කීම පාලනය කිරීම සඳහා මුදල් ඇමතිවරයා ලෙස රනිල් වික්‍රමසිංහ ජනාධිපතිවරයා පාර්ලිමේන්තුවේ අයවැය කාර්යාලයක් ද පිහිටුවා තිබෙනවා. එසේ පිහිටුවීම තුළ එම පනත මගින් ආරක්ෂා කරන්නේ ආණ්ඩුක්‍රම ව්‍යවස්ථාවේ 27, 28, 29 වෙනි වගන්තීන්ය. ඒ ඒ දේශපාලන පක්ෂවලට රිසි සේ බොරු කියන ක්‍රියාවලිය පාලනය කිරීම සඳහා එම පනත ඉදිරිපත්කර තිබේ.\n\nඑම පනතේ විශේෂයෙන් සඳහන් කර ඇති ප්‍රධාන කාරණයක් නම් 20 වෙනි ඡේදයේ 3 වෙනි වගන්තිය “පාර්ලිමේන්තු අයවැය කාර්යාලය ස්වාධීන ආයතනයක් විය යුතු අතර, පාර්ලිමේන්තුව වෙත වගකිව යුතුය.” යන්නයි. එම පනතේ අවස්ථාව සළසා ඇත්තේ පාලනය කළත්, පාලනය නොකළත්, දේශපාන පක්ෂයක් නම්, ස්වාධීන කණ්ඩායමක් නම්, ඒ අයට පහත සඳහන් පරිදි ක්‍රියාකිරීමට සිදුවේ.\n\nඑහි 33 (1) සඳහන් වන්නේ යම් කාරක සභාවක් පාර්ලිමේන්තු මන්ත්‍රීවරයකු හෝ පිළිගත් දේශපාලන පක්ෂයක් හෝ ස්වාධීන කණ්ඩායමක් විසින් 29 වගන්තියේ නිශ්චිතව දක්වා ඇති විශ්ලේෂණය පිළියෙල කරන ලෙස පාර්ලිමේන්තු අයවැය කාර්යාලයෙන් ඉල්ලීමක් කරනු ලැබිය හැකිය. එහි 25 (3) සඳහන් වන්නේ, පාර්ලිමේන්තු අයවැය කාර්යාලය විසින් (අ) පාර්ලිමේන්තුව විසුරුවා හැරීමට පෙර පාර්ලිමේන්තුව නියෝජනය කරන පිළිගත් දේශපාලන පක්ෂයක හෝ ස්වාධීන කණ්ඩායමක නායකයා විසින් ප්‍රතිපත්ති ප්‍රකාශනය පිළිබඳ පිරිවැයකරණය විශ්ලේෂණය සිදුකරන ලෙසට පාර්ලිමේන්තු අයවැය කාර්යාලයෙන් විධිමත් ඉල්ලීමක් කිරීම සඳහා වන ක්‍රියාවලියයි.\n\nමෙම පනත මගින් දැන් කර ඇත්තේ යම්කිසි දේශපාලන පක්ෂයක් හෝ ස්වාධීන කණ්ඩායමකට හන්දිවලට ඇවිත් කරුණු කීම වෙනුවට මහජනතා වෙනුවෙන් සේවය කිරීමට අවස්ථාව සලසා දීමයි. බංකොලොත් වූ රට නැවත ගොඩනැගීමට ජනාධිපති රනිල් වික්‍රමසිංහ මැතිතුමා අද දැඩි වෙහෙසක් ගෙන කටයුතු කරමින් සිටිනවා. එතුමාගේ එම වැඩපිළිවෙළට ජාත්‍යන්තර මූල්‍ය අරමුදල, ලෝක බැංකුව, ආසියානු සංවර්ධන බැංකුව ඇතුළු ජාත්‍යන්තර සංවිධානවල මෙන්ම ජපානය, චිනය, ප්‍රංශය ඇතුළු ලෝකයේ බොහෝ රටවල සහාය හිමිව තිබෙනවා.එතුමා රට ගොඩනඟන වැඩපිළිවෙළ පාර්ලිමේන්තුව හරහා මේ වන විට මහජනතාව වෙත ද ඉදිරිපත්කර තිබෙනවා. එම වැඩපිළිවෙළ අසාර්ථක නම් විපක්ෂ දේශපාලනඥයන් වේදිකා මත නැග බොරු බේගල් කීමේ ඉතිහාසය අමතක කොට විකල්ප යෝජනා ඉදිරිපත් කළ යුතුයි.\n\nශ්‍රී ලංකාවේ මාධ්‍යය සංවර්ධනය කිරීම සඳහා විශේෂ අවධානයක් යොමුකළ යුතුව තිබෙනවා. ලෝකයේ මාධ්‍යය සම්බන්ධයෙන් අධිකාරී පනත් කෙටුම්පත් දෙස බැලූ විට උදාහරණයක් ලෙස සිංගප්පූරුවේ තොරතුරු සන්නිවේදන මාධ්‍යය සංවර්ධන අධිකාරී පනත ඉතා බලසම්පන්න පනතක්. එවැනි බලසම්පන්න පනතක් ශ්‍රී ලංකාවේ මේ මොහොත වනතුරුත් ඉදිරිපත් නොකිරීම පිළිබඳව අප ඇත්තවශයෙන්ම කණගාටු විය යුතුව තිබෙනවා.\n\nසිංගප්පූරුවේ තොරතුරු සන්නිවේදන මාධ්‍යය සංවර්ධන අධිකාරී පනතේ ඉතා වැදගත් වගන්ති විශාල ප්‍රමාණයක් සටහන් වී තිබෙනවා. මාධ්‍යය සංවර්ධනය කිරීම සඳහා, මාධ්‍යය දියුණු කිරීම සඳහා ලෝකයේ පිළිගත් BBC, අල් ජසිරා, CNN වැනි තත්ත්වයට ශ්‍රී ලංකාවේ මාධ්‍යය ද පරිවර්තනය විය යුතුයි. ඒ සඳහා මාධ්‍යය පනතක් ශ්‍රී ලංකාවට අත්‍යවශ්‍යව තිබෙනවා. විකාශන අධිකාරී පනත වැනි වැදගත් පනතක් පාර්ලිමේන්තුවට ඉදිරිපත් කර තිබෙන අවස්ථාවක විනය ගරුක වීමට අකමැති කණ්ඩායම් ඒ සඳහා විරෝධය පළ කර තිබෙනවා.\n\nශිරෝමි අබයසිංහ",
       "URL": "https://www.dinamina.lk/2023/08/22/politics/16079/%e0%b6%a2%e0%b6%b1%e0%b6%ad%e0%b7%8f%e0%b7%80%e0%b6%9c%e0%b7%9a-%e0%b6%86%e0%b6%bb%e0%b6%9a%e0%b7%8a%e0%b7%82%e0%b7%8f%e0%b7%80-%e0%b6%b4%e0%b6%ad%e0%b7%8f-%e0%b6%85%e0%b6%ab-%e0%b6%b4%e0%b6%b1/",
       "Category": "politics",
       "Parent URL": "https://www.dinamina.lk/category/politics//page/15/"
}