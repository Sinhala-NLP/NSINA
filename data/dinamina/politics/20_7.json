{
       "Source": "dinamina",
       "Timestamp": "August 1, 2023 1:40 am",
       "Headline": "එජාපය කියන්නේ සියලු දෙනාම එකතු කළ හැකි පක්ෂයක්",
       "News Content": "ඉදිරි ජනාධිපතිවරණය වෙනුවෙන් එජාපය ජනාධිපති රනිල් වික්‍රමසිංහ මහතාගේ නායකත්වයෙන් පුළුල් දේශපාලන සන්ධානයක් ගොඩනඟන බව රවි කරුණානායක මහතා පැවසීය.\n\nජනාධිපතිවරණයට රනිල් වික්‍රමසිංහ මහතා ඉදිරිපත් වන්නේ ස්වාධීන සහ නිර්පාක්ෂික ජනාධිපති අපේක්ෂකයා ලෙස බවද අනාවරණය කළ රවි කරුණානායක මහතා 2024 වසරේ ජුනි මාසය වන විට ජනාධිපතිවරණයක් පවත්වන බව සඳහන් කළේය.\n\nහිටපු මුදල් ඇමැති රවි කරුණානායක මහතා මේ බව පැවසුවේ කොළඹ මෝදර බොනවිස්ටා ක්‍රීඩාංගණයේ දී පසුගිය 29 දා පැවති උතුරු කොළඹ ආසන බල මණ්ඩල රැස්වීමේදීය.\n\nඑහිදී ඒ මහතා මෙසේ ද කීය.\n\nමේ කාලය අප සියලුම දෙනාට අමාරු කාලයක්. මේ ප්‍රශ්නවලට කෙළවරක් අප සියලුම දෙනා එක්වී සෙවිය යුතුයි. රටක් සංවර්ධනය කිරීමේ කාර්ය අමිහිරි වුණත් ඇත්ත කතා කළා නම් ඒකේ සැබෑ ප්‍රතිඵලය ලැබෙන්න වැඩි කල් යන්නේ නැහැ. රනිල් වික්‍රමසිංහ මහතාට වුණේ එයයි. මෙය තනියෙන් කරන්න බැරි ක්‍රියාවක්. අප සියලු දෙනා එකට එකතු වී ඒකරාශී වී රට එක්සත් කර හරි අඩිතාලමක් දාගන්න ඕනෑ. රට අලුත් ගමනක නොගියොත් වැඩි දවසක් යන්න මත්තෙන් ආර්ථික ප්‍රපාතයකට වැටෙනවා. අන්න ඒ නිසයි දැනට තාවකාලිකව ඉදිරියට ගියාට ආර්ථිකය හදන්න අවුරුදු ගණනාවක් යනවා කියා කියන්නේ. අපට අවශ්‍ය වන්නේ රටක් හදන්න පුළුවන් තරුණ පිරිසක්.\n\n1978 ජේ. ආර්. ජයවර්ධන රටට අලුත් අරුතක් දුන්නා. පුංචි ශ්‍රී ලංකාව ලෝකයට එකතු කළා. ඒ ගමන තමයි අප යා යුත්තේ. 2022 වන විට ඒ වැටුණු රටට අද රනිල් වික්‍රමසිංහ පුනර්ජීවයක් දෙනවා. මේ සියලුම දෙනා එජාප නායකයෝ. හැබැයි රනිල් වික්‍රමසිංහ අද ජනාධිපති වෙලා ඉන්නේ එජාප ඡන්දවලින් නොවේ.\n\nඒ නිසා අප සියලු දෙනා එකට එක් වී රනිල් වික්‍රමසිංහ 2024 දී මේ රටේ ජනාධිපති ලෙස පත් කර ගත යුතුයි. එජාපය කියන්නේ රටක් සංවර්ධනය කරන්න පුළුවන් පක්ෂයක්. 2015දී අප රජයේ සේවකයන්ට රුපියල් 10000කින් පඩි වැඩි කර දුන්නා. ඒ රුපියල් 10000 පඩියටම දුන්නා. වැඩි ගණන්වලට තිබුණ භාණ්ඩවල මිල අපට පුළුවන් පමණින් අඩු කළා. පඩි වැඩි කළාට 60% ට තිබුණු අපේ ඡන්ද පදනම 4%ට අඩු වුණා.මේ රට හදන්න බැරි එක නොවෙයි, හදන්න ඕනෑකමක් තියනවාද නැද්ද කියන එකයි ප්‍රශ්නය.\n\nඑවකට හිටපු ජනාධිපති රනිල් වික්‍රමසිංහ මහතා සමඟ තිබු පෞද්ගලික අමනාපකම් මත බැඳුම්කර ජීව උණ්ඩය පත්තු කිරීම නිසා පක්ෂය දෙදරා ගියා. ඒ හැමදෙයක්ම අන්තිමට ගියේ මගේ කර උඩින්. වැඩිකල් යන්න කලින් උසාවි ගිහිල්ලා උසාවිය සම්පූර්ණයෙන් මා නිදොස් කොට නිදහස් කර තිබෙනවා. හැබැයි ඉන් මගේ පවුලට. මගේ ළමයින්ට මගේ ඡන්ද දායකයන්ට වුණු ප්‍රශ්න නිවැරදි කරන්න පුළුවන්ද? එවකට සිටි නීතිපති දැන් ඉන්නේ කොහෙද?\n\nරනිල් වික්‍රමසිංහ මහතා විශ්වාස කර ඡන්දය දුන් නිසා අද රට හරි මාර්ගයේ යනවා. ඒ තනි අලියට පුළුවන් වෙලා තියනවා රට හරි මාර්ගයේ ගෙන යන්න. එක අලියෙක්ට මේ තරම් දෙයක් කරන්න පුළුවන් නම් අප වගේ අනිත් අලි ටිකත් හිටියා නම් පෙරහර ඉක්මනට යනවා නේද? ඒ ගමන සඳහා අප පුළුල් සන්ධානයක් ඇති කරන්න අවශ්‍යයි. එජාපය කියන්නේ හැම දෙනාම ඒකරාශී කරන්න පුළුවන් පක්ෂයක්. රනිල් වික්‍රමසිංහ යටතේ සියලුම දේශපාලන පක්ෂ සමඟ අපි ඒකරාශී වෙමු.\n\nඩිජිටල්කරණය සහ ගෝලීයකරණය ඔස්සේ සංහිඳියාව සහ සමඟියෙන් මේ රට ඉදිරියට ගමන් කරන්න පුළුවන් මාර්ගයක් අප ඇති කළ යුතුයි.\n\nශිරෝමි අබයසිංහ",
       "URL": "https://www.dinamina.lk/2023/08/01/politics/10648/%e0%b6%91%e0%b6%a2%e0%b7%8f%e0%b6%b4%e0%b6%ba-%e0%b6%9a%e0%b7%92%e0%b6%ba%e0%b6%b1%e0%b7%8a%e0%b6%b1%e0%b7%9a-%e0%b7%83%e0%b7%92%e0%b6%ba%e0%b6%bd%e0%b7%94-%e0%b6%af%e0%b7%99%e0%b6%b1%e0%b7%8f/",
       "Category": "politics",
       "Parent URL": "https://www.dinamina.lk/category/politics//page/20/"
}