{
       "Source": "dinamina",
       "Timestamp": "July 18, 2023 1:00 am",
       "Headline": "කාටත් සතුටින් ජීවත්විය හැකි සමාජයක් හදන්න නායකත්වය දෙන්න සූදානම්",
       "News Content": "රටවැසි සියලු දෙනාට සතුටින් ජීවත්විය හැකි සාධාරණ සමාජයක් නිර්මාණය කිරීමට නායකත්වය ලබාදීමට ජාතික ජන බලවේගය නමැති මහා ව්‍යාපාරය ගොඩනඟා තිබෙන බව ජනතා විමුක්ති පෙරමුණේ ප්‍රධාන ලේකම් ටිල්වින් සිල්වා මහතා පැවසීය.\n\nඔහු එසේ ප්‍රකාශ කළේ පෙරේදා (16) ජාතික ජන බලවේගයේ මීගමුව ආසන සමුළුවට සහභාගි වෙමිනි.\n\nරෝගියකුට රෝහලකට යන්න බය ඇති වීම රටක සිදු විය හැකි අතිශය නරකම දෙයක්. ජනතාව ජාතික ජන බලවේගය වටා එක් වී සිටින නිසා ඡන්ද හකුළා පාලනය ගෙන යන්න පාලකයන් වෙට්ටු දමමින් සිටිනවා. වැට්ටූ රට ගොඩනැඟිය හැකි අධ්‍යාපනයක් අප ගොඩනඟනවා. විවෘත ආර්ථිකයෙන් සංවේදී නැති, මනුෂ්‍යත්වය නැති සමාජයක් බිහිකර තිබෙනවා. රටේ මේ වන විට පවතින ගැටලු විසඳීමට නම් ණයට කන, විකුණන් කන ආර්ථිකය වෙනුවට නිෂ්පාදන ආර්ථිකයක් ස්ථාපිත කළ යුතුයි. සිස්ටම් චේන්ජ් කියන්නේ ආර්ථික, දේශපාලනික, සංස්කෘතික සාධාරණත්වය ඇති කිරීමයි. පරණ දේශපාලන බෙදීම් අත්හරිමු. මීගමුව ජනතාව විශාල අර්බුද රැසකට මුහුණ දීලා තිබෙනවා. විශේෂයෙන් කතෝලික ජනතාවට, පාස්කු දින ප්‍රහාර දිනය ලේ තැවරුණු දිනයක් වුණා. පාස්කු දින ප්‍රහාරය කියන්නේ අහම්බෙන් සිදු වුණු දෙයක් නොවෙයි. පැහැදිලිවම එහි හංඟන්න දෙයක් නැහැ. ඒ පිළිබඳව ජනතාවට සාධාරණයක් ඉටුකරන්න මේ පාලකයෝ තවමත් අසමත් වෙලා.\n\nමේ සම්බන්ධව ජනතාව මැදහත් වෙලා නඩුවක් දැම්මා. එහි තීන්දුවක් ලැබුණු බව අපි දන්නවා. ලැබුණු නඩු තීන්දුවේ තියෙන්නේ මේ ප්‍රහාරය වැළැක්වීමට අසමත්වීම පිළිබඳව කීපදෙනෙකුට වන්දි ගෙවන්න නියම වීමයි. ප්‍රහාරය වැළැක්වීමට කටයුතු නොකිරීම වෙනුවෙන් හිටපු ජනාධිපති මෛත්‍රීපාල සිරිසේන මහතා සමඟ කීප දෙනෙකුට මෙලෙස වන්දි ගෙවන්න සිදුවෙලා. කතෝලික ප්‍රජාවත් දන්නවා කාදිනල්තුමා මේ ගැන කතා කර තිබෙනවා. අපි කියන්නේ මේ අයගෙන් කවදාවත් පාස්කු දින ප්‍රහාරය සම්බන්ධව යුක්තිය බලාපොරොත්තු වෙන් බැරි බවයි. ජාතික ජන බලවේගය පාලනයක් යටතේ පාස්කු දින ප්‍රහාරය ගැන සාධාරණ පරීක්ෂණයක් කර යුක්තිය ඉටු කරනවා යැයි පැවසීය.\n\nඋපාලි කරුණාරත්න සහ ඩී. මිහිඳුකුල – කොච්චිකඩේ",
       "URL": "https://www.dinamina.lk/2023/07/18/politics/7140/%e0%b6%9a%e0%b7%8f%e0%b6%a7%e0%b6%ad%e0%b7%8a-%e0%b7%83%e0%b6%ad%e0%b7%94%e0%b6%a7%e0%b7%92%e0%b6%b1%e0%b7%8a-%e0%b6%a2%e0%b7%93%e0%b7%80%e0%b6%ad%e0%b7%8a%e0%b7%80%e0%b7%92%e0%b6%ba-%e0%b7%84/",
       "Category": "politics",
       "Parent URL": "https://www.dinamina.lk/category/politics//page/25/"
}