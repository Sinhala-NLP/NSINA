{
       "Source": "dinamina",
       "Timestamp": "September 5, 2023 1:43 am",
       "Headline": "එජාප සමුළුව කල් දැම්මේ මහ වැසි හින්දයි   මහලේකම් පාලිත රංගේ බණ්ඩාර",
       "News Content": "\n\nඅයහපත් කාලගුණය නිසා මේ මස 10 දා කොළඹදී පැවැත්වීමට නියමිතව තිබූ එක්සත් ජාතික පක්ෂ සම්මේලනය ඔක්තෝම්බර් දක්වා කල් තබන බව පක්ෂ මහලේකම් පාලිත රංගේ බණ්ඩාර මහතා පැවසීය. සිරිකොත පක්ෂ මූලස්ථානයේදී ඊයේ (04) පැවති මාධ්‍ය හමුවේදී ඒ මහතා මේ බව සඳහන් කළේය.\n\nපක්ෂයේ කළමනාකරණ කමිටුව අද (05) රැස්වී සම්මේලනය පවත්වන දිනය පිළිබඳව තීරණයකට එළැඹෙන බවද ඒ මහතා සඳහන් කළේය.\n\nඑජාපයේ 77 වැනි සංවත්සරය යෙදෙන මේ මස 06 දා පක්ෂයේ සියලුම ප්‍රධාන නිලධාරීන්ගේ සහභාගිත්වයෙන් සිරිකොත පක්ෂ මූලස්ථානයේදී ආගමික වතාවත් සිදු කිරීමට සැලසුම් කර ඇති බවත් රංගේ බණ්ඩාර මහතා සඳහන් කළේය.\n\nමාධ්‍ය හමුවේදී රංගේ බණ්ඩාර මහතා මෙසේද කීය.\n\nපක්ෂ සම්මේලනය 10 වැනිදා පැවැත්වීමට සියලුම සංවිධාන කටයුතු අවසන් කර තිබුණත් රටේ අයහපත් කාලගුණය නිසා ඒ සඳහා පැමිණෙන ජනතාවට මුහුණ දෙන්න සිදුවන අපහසුතාව සැලකිල්ලට ගෙන එය කල් දැමීමට තීරණය කළා.\n\nසම්මේලනය පැවැත්වීමට පෙර ආසන හැත්තෑවකට ආසන්න වශයෙන් බලමණ්ඩල පවත්වා අවසන් කරන ලෙස පක්ෂයේ නායක ජනාධිපති රනිල් වික්‍රමසිංහ මහතා දැනුම් දී තිබුණා. නමුත් ආසන එකසිය පනස්තුනක ආසන බලමණ්ඩල ඉතාම සාර්ථකව පවත්වා අවසන් කළා. තවත් ඉතිරිව ඇත්තේ ආසන බලමණ්ඩල නමයක් පමණයි. කොළඹ දිස්ත්‍රික්කයේ කැස්බෑව, මහරගම, මහනුවර දිස්ත්‍රික්කයේ යටිනුවර, මාතලේ දිස්ත්‍රික්කයේ දඹුල්ල සහ මාතලේ, මාතර දිස්ත්‍රික්කයේ හක්මණ, බදුලු දිස්ත්‍රික්කයේ බදුල්ල සහ වියළුව, කෑගල්ල දිස්ත්‍රික්කයේ රුවන්වැල්ල ආසනවල බල මණ්ඩල රැස්වීම් පවත්වා නැහැ.\n\nමේ ආසන බලමණ්ඩල දොළොස්දෙනෙක්ගේ වගකීම යටතේ තිබුණා. ඔවුන්ගේ අසාර්ථකත්වය සහ වගකීම් පැහැර හැරීම සහ අසමගිය කියන කාරණා මේ බලමණ්ඩල පවත්වන්න ඔවුන් අපොහොසත් වෙලා තිබෙනවා. ඒ වගේම මේ වගකීම් පැහැර හැරපු බලයලත් නියෝජිතයන් දෙපළක් ඒ වගකීම්වලින් ඉවත් කරන්න අප පියවර අරගෙන තිබෙනවා. ඒ පිළිබඳව ඔවුන් දැනුම්වත් කර විනය පරීක්ෂණය පවත්වා ඒ ගැන තීරණයකට එළඹීමට අප සූදානම් වෙනවා. බොරලැස්ගමුව සහ කැස්බෑව කොට්ඨාස දෙකට බෙදා පත් කර තිබුණු නියෝජිතවරුන් දෙදෙනා තනතුරුවලින් ඉවත් කළා.\n\n2019 දී පක්ෂයේ පිරිසක් කඩාගෙන ගිහින් වෙනම තැනක පක්ෂයක් නිර්මාණය කළේ පක්ෂයේ විනය නොතිබුණු නිසයි. එවැනි තත්ත්වයක් ඇතිවීමට අප නැවත ඉඩ දෙන්නේ නැහැ. පක්ෂයේ විනය විරෝධී කටයුතුවල නියැළුණු, පක්ෂය අගතියට පත් කිරීමට උත්සාහ කළ 4 දෙනෙකුට එරෙහිව විනය පරීක්ෂණ පැවැත්වීමට පක්ෂය තීරණය කර තිබෙනවා.\n\nබල මණ්ඩල රැස්වීම් පැවැත්වීමේදී පක්ෂයේ නායකයන් ඇතුළු විද්වත් කණ්ඩායමක් අපට සහාය ලබා දුන්නා.\n\nසජිත් ප්‍රේමදාස මහතා ජනාධිපතිවරණයට ඉදිරිපත් වෙන්නේ නැහැ කියන කාරණය මා කලිනුත් කියා තිබෙනවා. ඔහු එක්වරක් කරු ජයසූරිය මහතා බිල්ලට තියා, පක්ෂයේ නායකයා තෝරන වෙලාවේදී පැත්තකට වුණා. දෙවැනි පාර පාර්ලිමේන්තුවේ පැවැත්වූ ඡන්දෙදී ඩලස් අලහප්පෙරුම මහතා ඉදිරියට දාලා පැත්තකට වුණා. තුන්වෙනි වතාවෙත් සිද්ධ වෙන්නේ එයම බව ඉතාම වගකීමෙන් කියනවා. රනිල් වික්‍රමසිංහ මහතාත් එක්ක ජනාධිපතිවරණ අපේක්ෂකයා විදිහට කිසිලෙසකින්වත් සජිත් ප්‍රේමදාස මහතා ඉදිරිපත් වෙන්නේ නැහැ. ඩලස් අලහප්පෙරුම කියන්නේ මහින්ද රාජපක්ෂ මහත්තයත් එක්ක ආණ්ඩු කරපු පිරිසෙම කෙනෙක්. උගන්ඩාවේ හෝ වෙනත් තැන්වල මුදල් දැම්මයි කියා චෝදනා තිබෙන පාර්ශ්වයේ අය සමඟ සජිත් ප්‍රේමදාස සන්ධාන හදලා එයාලත් එක්ක ගමනක් යන්න හදනවා නම් ඒ ගැන තව පාරක් හිතන්න වෙනවා.\n\n\n\nශිරෝමි අබයසිංහ",
       "URL": "https://www.dinamina.lk/2023/09/05/politics/19533/%e0%b6%91%e0%b6%a2%e0%b7%8f%e0%b6%b4-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80-%e0%b6%9a%e0%b6%bd%e0%b7%8a-%e0%b6%af%e0%b7%90%e0%b6%b8%e0%b7%8a%e0%b6%b8%e0%b7%9a-%e0%b6%b8%e0%b7%84/",
       "Category": "politics",
       "Parent URL": "https://www.dinamina.lk/category/politics//page/12/"
}