{
       "Source": "dinamina",
       "Timestamp": "August 26, 2023 1:00 am",
       "Headline": "පාර්ලිමේන්තුව",
       "News Content": "එක්ස්ප්‍රස් පර්ල් නැවේ වන්දි මුදල අමෙරිකානු ඩොලර් සහ රුපියල්වලින් ගෙවීමට රක්ෂණ සමාගම එකඟයි\n\nඇමැති විජයදාස රාජපක්ෂ\n\nඑක්ස්ප්‍රස් පර්ල් නෞකා අනතුර සම්බන්ධයෙන් සිංගප්පූරු අධිකරණයෙහි නඩු පැවරීමෙන් පසුව අදාළ රක්ෂණ සමාගම විසින් අමෙරිකානු ඩොලර් මිලියන අටලක්ෂ පනස්දහසක මුදලක් සහ තවත් මුදල් ප්‍රමාණයක් රුපියල්වලින් ගෙවීමටත් කැමැත්ත පළකර ඇතැයි අධිකරණ , බන්ධනාගාර සහ ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ආචාර්ය විජයදාස රාජපක්ෂ මහතා පාර්ලිමේන්තුවේදී ඊයේ (25) ප්‍රකාශ කළේය.\n\nනඩු පැවරිමෙන් පසුව අදාළ නඩුවට අගතියක් නොවන ආකාරයට සාකච්ඡා කිරීමට අදාළ රක්ෂණ සමාගම කැමැත්ත පළකල බවත් ඒ අනුව සාකච්ඡා වට දෙකක් පැවැත්වූ බවත් ඇමතිවරයා පැවසිය. ඒ අනුව අදාළ රක්ෂණ සමාගම සමඟ සාකච්ඡා කිරීම සඳහා නීතිපතිවරයා, මීපා ආයතනය ඇතුළු වගකිවයුතු නිලධාරින් නව දෙනෙකු නම් කළ බව ද ඇමතිවරයා වැඩිදුරටත් පැවැසීය.\n\nඅමාත්‍යවරයා මේ බව පැවසුවේ ඊයේ (25) විපක්‍ෂයේ ප්‍රධාන සංවිධායක ලක්ෂ්මන් කිරිඇල්ල මහතා විසින් මේ සම්බන්ධයෙන් සිදුකරන ලද විමසීමකට පිළිතුරු දෙමිනි.\n\nඅමාත්‍ය විජයදාස රාජපක්ෂ මහතා මෙසේ ද පැවසිය.\n\nමෙම නඩුව සිංගප්පූරු අධිකරණයේ පැවරුවට පස්සේ ඒ රක්ෂණ ආයතනය ඉල්ලිමක් කළා, නඩුවට අගතියක් නොවන ආකාරයට අපිත් එක්ක සාකච්ඡා කරන්න කැමතියි කියලා. ඒ සාකච්ඡාවට නීතිපතිතුමා, මීපා ආයතනය ඇතුළු වගකීම් දරන නිලධාරින් නව දෙනෙක් නම් කළා.\n\nඒ නිලධාරින් ගිය මාසේ සිංගප්පූරුවට ගිහින් සාකච්ඡා වට දෙකක් පැවැත්වූවා.\n\nඒ සාකච්ඡා වට දෙකෙන් අනතුරුව අමෙරිකානු ඩොලර් මිලියන අටලක්ෂ පනස්දහසක් දළ වශයෙන් මුදලකුත් තවත් මුදල් රුපියල්වලිනුත් ගෙවන්නටත් කැමැත්ත ප්‍රකාශ කළා. ඒ අනුව අදාළ ආයතනවලින් නීතිපති දෙපාර්තමේන්තුව කැමැත්ත ඉල්ලා තිබෙනවා, එය ඉදිරිපත් කරන්න.\n\nඊට අමතරව මෙය වාණිජ මහාධිකරණයට මාරු කිරීම සුදුසුයි කියලා ඉල්ලීමක් සිදුකර තිබුණා. ඒ අනුව ඊයේ දිනයේදී ඒ පිළිබඳව නියෝගයක් ලබාදිමට තීරණය කළා.\n\nඒකේ වෙනස කථානායකතුමනි, ජාත්‍යන්තර වශයෙන් වෙනත් රටවල විනිසුරුවරුනුත් ඇතුළුවන ආකාරයටයි ඒ ක්‍රමවේදය පවතින්නේ. ඒ පිළිබඳව අපි බලාපොරොත්තු වෙනවා වාණජ මහාධිකරණයට මාරු කරයි කියලා. එයින් අගතියක් වෙයි කියලා අපි විශ්වාස කරන්නේ නැහැ.\n\nමාලිගාවිල බුදු පිළිමය යළි ඔසවා තැබීමේ කණ්ඩායම මෙහෙයවූයේ සිරිසේන කුරේ මන්ත්‍රීවරයායි\n\nඅගැමැති දිනේෂ් ගුණවර්ධන\n\nදිළිඳුකම පි‌ටුදැකීම වර්තමානයේදීත් බරපතළ අභියෝගයක් බවත් දිළිඳුකම තුරන් කිරීම වෙනුවෙන් සිරිසේන කුරේ මහතා මහත් සේ කැප වූ බවත් අගමැති දිනේෂ් ගුණවර්ධන මහතා පාර්ලිමේන්තුවේදී ඊයේ (25) ප්‍රකාශ කළේය.\n\nඅභාවප්‍රාප්ත හිටපු පාර්ලිමේන්තු මන්ත්‍රීවරුන් වන, උඩවත්තේ නන්ද ස්වාමීන් වහන්සේ, එස්.ඒ.ආර්. මද්දුමබණ්ඩාර මහතා, බී. සිරිසේන කුරේ මහතා පිළිබඳ ශෝක යෝජනා විවාදයට එක් වෙමින් අග්‍රාමාත්‍යවරයා මේ බව ප්‍රකාශ කළේය.\n\nඑහිදි වැඩිදුරටත් අදහස් දැක්වූ අග්‍රාමාත්‍ය දිනේෂ් ගුණවර්ධන මහතා සඳහන් කළේ උඩවත්තේ නන්ද හිමියන් යනු , පාර්ලිමේන්තු මන්ත්‍රීවරයෙකු ලෙස පමණක් නොව, යතිවරයාණන් වහන්සේ නමක් ලෙසද ජාතික, ආගමික, ශාසනික මෙහෙවරක විශාල කැපවීමක් සිදුකළ බවයි. එමෙන්ම ශාසනය, භික්ෂු අධ්‍යාපනය වගේම, පිරිවෙන් ආරක්ෂා කිරීමට කටයුතු කළ අතර ජාතික අරගලවලදී, උද්ඝෝෂණවලදී නොබියව ඉදිරිපත් වු බවද පැවැසීය. එමෙන්ම උඩවත්තේ නන්ද හිමියන් මහනුවර නගර සභාවේ මන්ත්‍රීවරයකු ලෙස ද ජාතික යුතුකම ඉටු කළ බව ද පැවසීය.\n\nවැඩිදුරටත් අදහස් දැක්වූ අගමැති දිනේෂ් ගුණවර්ධන මහතා මෙසේ ද පැවසීය.\n\nකැප්පෙටිපොල ගොවි නගරයේ නායකයකු ලෙස ගොවි ජනතාව නඟා සිටුවන්නට කටයුතු කළා. ශ්‍රී ලංකා නිදහස් පක්ෂයේ මන්ත්‍රීවරයෙකු ලෙස අමාරු කාලයේ, භීෂණ කාලයේ දේශපාලන අභියෝග භාර ගත්තා.\n\nගොවි ජනතාව ඔහුට ආදරේ කළා. ඌවේ ජනතාව වෙනුවෙන් අර්තාපල් වගාව ප්‍රචලිත කිරීමට වැලිමඩ, ඌව පරණගම ආදී ප්‍රදේශවල පයින් ඇවිදිමින් කටයුතු කළා. ඒ වගේම එස්.ඒ.ආර්. මද්දුම බණ්ඩාර මැතිතුමා මාර්ක්ෆෙඩ් ආයතනයේ සභාපති ධුරයත්, පශු සම්පත් සංවර්ධන මණ්ඩලයේ උප සභාපති ධුරයත්, BBC Lanka ආයතනයේ සභාපති ධුරයත් උසුලමින් එම ආයතන නඟා සිටුවීමට දක්ෂ ලෙස උර දුන්නා. එතුමාගේ පියාගේ “එස්.ඒ.ආර්. අප්පුහාමි සහ පුත්‍රයෝ” ව්‍යාපාරය ද ඉදිරියට ගෙනයමින්, වැඩි දියුණු කිරීමට එතුමා අමතක කළේ නැහැ.\n\nඅදත් අප මුහුණ දී ඇති බරපතළ අභයෝගයක් වන දිළිඳුකම තුරන් කිරීම වෙනුවෙන් සිරිසේන කුරේ මහතා මහත් සේ කැප වුණා. ජාතික වගකීම් භාරගත් නායකයෙක්. රණසිංහ ප්‍රේමදාස අගමැතිතුමා, ජනාධිපතිතුමා කුමන වගකිමක් භාර දුන්නත් ඒ සැම දෙයක්ම සාර්ථකව ඉටු කළා. එක්සත් ජාතික පක්ෂයට ඔහු දැවැන්ත ශක්තියක් වුණා.\n\nප්‍රේමදාස ජනාධිපතිතුමාගේ නිවාස වැඩසටහන ඔහු රටේ ඈත ගම්වලට ගෙන ගියා. කොළඹ දුප්පත්කම ඉවත් කිරීමේ හඬ ලොවට ගෙනයන්නට දායක වුණා.\n\nප්‍රේමදාස ජනාධිපතිතුමා තමයි ජගත් සමුළුවට නිවාස වැඩසටහන ගෙන ගොස් වෙනම සැමරුම් දිනයක් පවා වෙන්කර ගත්තේ.\n\nසිරිසේන කුරේ මැතිතුමා දේශපාලනයෙන් ඉවත් වුණ අවස්ථාවේ බියගම ප්‍රදේශයේ ගොවිතැන් කරනවා මම දුටුවා. ඉන්දියාවේ වන්දනා ස්ථාන දියුණුවට කටයුතු කළා, තවත් පිරිස එක්කර ගනිමින්.\n\nවිශාල දේශපාලන අර්බුදයක් තියෙන වෙලාවක මාලිගාවිල බුදු පිළිමය යළි කෙලින් කිරීමේ කණ්ඩායම මෙහෙයෙවූයේ ඔහුයි.\n\nරණසිංහ ප්‍රේමදාස ජනාධිපතිතුමා එනවිට එම බුදු පිළිමය යළි ප්‍රතිසංස්කරණය කිරීම කුරේ මැතිතුමාගේ මෙහෙයෙවීමෙන් ආරම්භ කර තිබුණා.\n\nගුරු අධ්‍යාපන සේවයේ අනුමත පුරප්පාඩු 2089ක්\n\nවිපක්ෂ නායක සජිත් ප්‍රේමදාස\n\nජාතික අධ්‍යාපන පීඨ 19ක් ගුරු විද්‍යාල 8ක් ගුරු වෘත්තීය සංවර්ධන මධ්‍යස්ථාන 113ක් වැසී යෑමේ අවදානමක්\n\nගුරු අධ්‍යාපන සේවයේ 2089ක අනුමත වූ පුරප්පාඩු පැවතිය ද අද වන විට සේවයේ යෙදී සිටින්නේ 650ක් පමණක් බව විපක්ෂ නායක සජිත් ප්‍රේමදාස මහතා පාර්ලිමේන්තුවේදී ඊයේ (25) ප්‍රකාශ කළේය.\n\nඒ අනුව තමන්ට හිමිවිය යුතු වැටුප් වර්ධක 12ක් ලබා දී මේ වැටුප් විෂමතාවට විසඳුමක් දෙන ලෙස ගුරු අධ්‍යාපනඥ සේවයේ නිරතව සිටින පිරිස ඉල්ලා සිටින බව ද විපක්ෂ නායකවරයා පැවසීය. ගුරු අධ්‍යාපනඥ සේවයේ නිරත අයට අඩු වැටුපක් නියම වී ඇති බැවින් බොහෝ අය මේ සේවයට ඒමට අකමැති අතර, සේවයේ යෙදී සිටින අධ්‍යාපනඥයන් නැවතත් ගුරු සේවයට යාමට ඉල්ලුම් කරන බවත් විපක්ෂ නායකවරයා පැවසීය. එසේ වුවහොත් ජාතික අධ්‍යාපන පීඨ 19ක්, ගුරු විද්‍යාල 8ක් හා ගුරු වෘත්තීය සංවර්ධන මධ්‍යස්ථාන 113ක් වැසී යන බව ද විපක්ෂ නායක සජිත් ප්‍රේමදාස මහතා පැවසීය.\n\nවිෂමතා ගැටලුවක් ගුරු උපදේශක සේවයේ පවා ඇති බවත් ඔවුන් ද ගුරු සේවයට නැවත යාමට උත්සාහ කරන බැවින් ඒ සඳහා ද විසඳුමක් ලබා දෙන ලෙස විපක්ෂ නායකවරයා මෙහිදී ඉල්ලා සිටියේය.\n\nතවද විශ්‍රාමික ගුරුවරුන්ගේ හිඟ වැටුප් වැඩිවීම සම්බන්ධව ගන්නා පියවර විමසා සිටි විපක්ෂ නායකවරයා කියා සිටියේ ගුරු උපදේශන සේවයේ සේවයට වාර්තා නොකළ පිරිස සේවය අතහැර ගියා සේ සැලකීමට චක්‍රලේඛන නිකුත් කර ඇති බැවින් ඒවා අවලංගු කරන ලෙස ද අධ්‍යාපන අමාත්‍යවරයාගෙන් ඉල්ලා සිටියේය.\n\nමද්දුම බණ්ඩාර මන්ත්‍රීවරයා ගැමි නියෝජිතයෙක්\n\nමන්ත්‍රී මෛත්‍රීපාල සිරිසේන\n\nඅභාවප්‍රාප්ත පාර්ලිමේන්තු මන්ත්‍රීවරුන් වන පූජ්‍ය උඩවත්තේ නන්ද හිමියන්,එස්.ඒ.ආර් මද්දුම බණ්ඩාර සහ සිරිසේන කුරේ මහත්වරුන් රටට වැඩදායක පුද්ගලයන් බව හිටපු ජනාධිපති මෛත්‍රීපාල සිරිසේන මහතා පාර්ලිමේන්තුවේදී ඊයේ (25) පැවසීය. ගුණ යහපත්භාවයෙන් යුත් ඔවුන්ගේ අභාවය රටට පාඩුවක් බව ද ඒ මහතා පැවසුවේය. ශෝක යෝජනා විවාදයට එක්වෙමින් ඒ මහතා මේ බව කියා සිටියේය.\n\nඒ මහතා මෙසේ ද පැවසුවේය. මද්දුම බණ්ඩාර මහතා ගැමි පරිසරයක් තුළ යහපත් ජනතා නියෝජිතයෙක්. ඔහුගේ යහපත් ගතිගුණ තුළ කිසි කෙනෙකුන් සමඟ හෝ අමනාපයෙන් කටයුතු කර නැහැ. ශ්‍රාවස්තියේ අපි කාලයක් ගත කළා. අපි විනෝදයෙන් සහෝදරත්වයෙන් සිටියා. සිරිසේන කුරේ මහතා මගේ මිත්‍රයෙක්. දේශපාලන කඳවුරු දෙකක සිටියත් අපි මිත්‍රශීලිව කටයුතු කළා. උඩවත්තේ නන්ද හිමියන් ටික කාලයක් මේ සභාව නියෝජනය කළා. නමුත් ඊට පෙරත් පසුවත් උන්වහන්සේ ඇසුරු කිරීමට මට හැකි වුණා. උන්වහන්සේ සමාජයට බොහෝ වැඩදායක ලෙස කටයුතු කළා. මේ අභාවප්‍රාප්ත වීම් ගැන මගේ බලවත් ශෝකය ප්‍රකාශ කරනවා.\n\nබලපිටියේ රැස්වීමක් නවත්වන්න හත්දෙනකු මැරුවත් කුරේ මන්ත්‍රීවරයා නිර්භයව එතැනට ගියා\n\nමන්ත්‍රී ඉමිතියාස් බාකීර් මාකාර්\n\nඑක්සත් ජාතික පක්ෂයේ හිටපු මහලේකම්වරයකු වන සිරිසේන කුරේ මහතා ඉතාම නිහතමානී, වගකීම් අකුරටම ඉටු කළ ආදර්ශමත් නායකයෙකු බව සමඟි ජන බලවේගයේ පත් කළ මන්ත්‍රී ඉමිතියාස් බාකීර් මාකාර් මහතා පාර්ලිමේන්තුවේදී ඊයේ (25) ප්‍රකාශ කළේය. ඕනෑම අවස්ථාවක තමන්ට හිමි ධුරයන් පවා අත්හළ හැකි නිහතමානී නායකයකු ලෙස කුරේ මහතා හඳුනාගත හැකිව තිබූ බව ද මන්ත්‍රීවරයා පැවසුවේය.\n\nඋඩවත්තේ නන්ද හිමියන්, එස්.ඒ.ආර්. මද්දුමබණ්ඩාර, සිරිසේන කුරේ යන හිටපු පාර්ලිමේන්තු මන්ත්‍රීවරුන්ගේ අභාවප්‍රාප්තවීම් පිළිබඳ ශෝක යෝජනා ඉදිරිපත් කරමින් මන්ත්‍රීවරයා මේ බව කියා සිටියේය.මන්ත්‍රීවරයා මෙසේද පැවසුවේය.සිරිසේන මහතාගේ කල්‍යාණ මිත්‍රයා වූයේ ආර්. ප්‍රේමදාස මහතා. ප්‍රේමදාස මහතා ජනාධිපති අපේක්ෂක ලෙස කටයුතු කරන විට ජනාධිපතිවරණයේ සියලු වගකීම් කුරේ මහතා දැරුවා.\n\nදවසක් බලපිටිය ආසනයේ මැතිවරණ ව්‍යාපාරය සංවිධානය වුණා. රැස්වීම සංවිධානය කළේ කුරේ මහතා. රැස්වීමට කලින් දවසේ එම ස්ථානයේ හත්දෙනකු මරා බෙල්ල කපා එල්ලා තිබුණා. ඒත් කිසිදු බියකින් තොරව එදා රැස්වීම පැවැත්වීමට ඒ මහතා කටයුතු කළා.\n\nමෙරට ප්‍රජාතන්ත්‍රවාදය අභියෝගයට ලක්ව තිබියදී පක්ෂයේ උන්නතිය උදෙසා ඒ මහතා කටයුතු කළා. අභාවප්‍රාප්ත ස්වාමීන් වහන්සේටත්, සිරිසේන කුරේ, එස්.ඒ.ආර්. මද්දුමබණ්ඩාර මන්ත්‍රීවරුන්ටත් අපි ශෝකය ප්‍රකාශ කරමු.\n\nමහයියාව තැබෑරුම ඉවත් කිරීමට උඩවත්තේ නන්ද හිමිගේ සහයෝගය ලැබුණා\n\nපාර්ලිමේන්තු මන්ත්‍රී ලක්ෂ්මන් කිරිඇල්ල\n\nහිටපු ජනාධිපති රණසිංහ ප්‍රේමදාස මහතාගේ දකුණු අත සේ සැලකූ සිරිසේන කුරේ මහතා අනුපමේය සේවාවක් ඉටු කළ කෘතහස්ත දේශපාලකයකු බව විපක්ෂයේ ප්‍රධාන සංවිධායක, පාර්ලිමේන්තු මන්ත්‍රී ලක්ෂ්මන් කිරිඇල්ල මහතා පාර්ලිමේන්තුවේදී ඊයේ (25) ප්‍රකාශ කළේය.\n\nඒ මහතා මේ බව සඳහන් කළේ ශෝක යෝජනා විවාදයට සිය අදහස් දක්වමිනි.\n\nවැඩිදුරටත් අදහස් දැක්වූ ලක්ෂ්මන් කිරිඇල්ල මහතා මෙසේ ද පැවැසීය.\n\nඋඩවත්ත නන්ද හිමියන්, එස්. එම්. ආර්. බණ්ඩාර මහතා, සිරිසේන කුරේ යන තිදෙනාගේ ශෝක යෝජනා අද විවාදයට ගන්නවා. උඩවත්තේ නන්ද හිමි මම දිගු කාලයක් පුරා ඇසුරු කළ යතිවරයාණන් වහන්සේ නමක්. වසර පනහක කාලයක් කර්මාචාර්ය තෙර නමක් ලෙස උන්වහන්සේ කටයුතු කර තිබෙනවා. ඒ වගේම අස්ගිරි පාර්ශ්වයේ මහෝපාද්‍ය වහන්සේ නමක් ලෙසත් කටයුතු කර තිබෙනවා. ප්‍රදේශයේ දහම් අධ්‍යාපනය ප්‍රවර්ධනය සඳහා සුවිශේෂී මෙහෙවරක් සිදුකළා. ඒ වගේම සාමාන්‍ය භික්ෂූන් වහන්සේලා අත නොගසන ප්‍රශ්නවලට උන්වහන්සේ මැදිහත් වුණා. ජාතික වශයෙන් පමණක් නොව ජාත්‍යන්තර වශයෙන් ද විශාල මෙහෙවරක් උන්වහන්සේ ඉටුකළා. මහයියාව හන්දියේ තිබුණ තැබෑරුමක් ඉවත් කරන්න කියලා වසර ගණනක් තිස්සේ යෝජනා තිබුණත් කරගන්න බැරි වුණා. නමුත් උන්වහන්සේගේ මැදිහත් වීම නිසා එය ඉවත්කර ගන්න පුළුවන් වුණා. මහනුවර ප්‍රශ්න වෙනුවෙන් උන්වහන්සේ මැදිහත් වුණා. සමාජ ප්‍රශ්නවලට සෑම අවස්ථාවකම මැදිහත් වුණා.\n\nඒ වගේම එස්.ඒ.ආර්. මද්දුම බණ්ඩාර මැතිතුමා සහ අපි අතුරු මැතිවරණය වෙනුවෙන් කටයුතු කළා. සුළු ඡන්ද ප්‍රමාණයකින් එතුමා පැරදුණා. පාරම්පරික උඩරට පවුලකින් එතුමා පැවත ආවා. ගොවි ණය කපාහැරීමේ සටනට එතුමා චන්ද්‍රිකා බණ්ඩාරනායක මැතිනියගේ අවධානයට යොමු කළා.\n\nප්‍රජාතන්ත්‍රවාදය සුරැකීමට සිරිසේන කුරේ හිටපු මන්ත්‍රීවරයා කැප වුණා\n\nමන්ත්‍රී වජිර අබේවර්ධන\n\nඑවක පැවති බිහිසුණු ත්‍රස්තවාදයට මුහුණදෙමින් ප්‍රජාතන්ත්‍රවාදය ආරක්ෂා කිරීමට අභාවප්‍රාප්ත හිටපු පාර්ලිමේන්තු මන්ත්‍රී සිරිසේන කුරේ මහතා කටයුතු කළ බව එක්සත් ජාතික පක්ෂයේ මන්ත්‍රී වජිර අබේවර්ධන මහතා පාර්ලිමේන්තුවේ දී ඊයේ (25) පැවසීය.\n\nරට තුළ භීෂණයක් පැවතිය ද, කුරේ මහතා රණසිංහ ප්‍රේමදාස ජනාධිපතිවරයා වෙත සුවිශේෂ විශ්වාසයකින් යුතුව සුවිශේෂ ශක්තියක් වෙමින් දේශපාලන කටයුතු මෙහෙයවීමට සහයෝගය දුන් බව ද මන්ත්‍රීවරයා පැවසුවේය.\n\nමන්ත්‍රීවරයා මෙසේ ද ප්‍රකාශ කළේය.\n\nප්‍රේමදාස මහතාගේ ජනාධිපතිවරණ කටයුතු මෙහෙයවීමට මූලික ලෙස කුරේ මහතා නායකත්වය දුන්නා. සිරිසේන කුරේ මහතා අපේ පක්ෂයේ මහලේකම්වරයා වනුයේ ප්‍රජාතන්ත්‍රවාදයට දරුණු තර්ජන එල්ලවූ යුගයක. දේශපාලන වශයෙන් මේ කාලය ඉතා අසීරු වුණා. සිරිසේන කුරේ මහතා යෝධ හයියක් ප්‍රේමදාස මහතාට ලබා දුන්නා.\n\nඒ භයානක යුගයේ එජාපයට සුවිශේෂ ශක්තියක් කුරේ මහතා ලබා දුන්නා.\n\nතානාපති සේවාවේ ද කුරේ මහතා වසර ගණනාවක් කටයුතු කළා.\n\nඅභාවප්‍රාප්ත වූ එස්. ඒ. ආර්. මද්දුමබණ්ඩාර මහතා සහ පූජ්‍ය උඩවත්තේ නන්ද හිමියන් ද මෙරට දේශපාලනට සුවිශේෂ දායකත්වයක් ලබා දුන්නා.\n\nඋඩවත්තේ නන්ද ස්වාමීන් වහන්සේ මෙරට බෞද්ධ කටයුතුවලට මහා මෙහෙවරක් ඉටු කළා.\n\nඔවුන්ගේ අභාවය රටට පාඩුවක්.\n\nඔවුන්ගේ අභාවය වෙනුවෙන් ජනාධිපති රනිල් වික්‍රමසිංහ මහතාගේ ශෝකයත්, පක්ෂයේ ශෝකයත් මෙම අවස්ථාවේදී ඔවුන්ගේ පවුලේ උදවිය වෙනුවෙන් පිරිනමනවා.\n\nස්වර්ණා‌ ­වි­ජේ­කෝන්, සන්ධ්‍යා කරුණාරත්න",
       "URL": "https://www.dinamina.lk/2023/08/26/politics/17423/%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94%e0%b7%80-2/",
       "Category": "politics",
       "Parent URL": "https://www.dinamina.lk/category/politics//page/13/"
}