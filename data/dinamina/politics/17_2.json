{
       "Source": "dinamina",
       "Timestamp": "August 16, 2023 1:00 am",
       "Headline": "රනිල්-සජිත් එකට එකතු වී ගමනක් යා යුතුයි",
       "News Content": "රටේ අනාගතය හා ජනතාව වෙනුවෙන් රනිල් හා සජිත් එකට එක් වී ගමනක් යා යුතු බව සමඟි ජන බලවේගයේ මාතලේ දිස්ත්‍රික් පාර්ලිමේන්තු මන්ත්‍රී රෝහිණී කවිරත්න මහත්මිය පැවසුවාය. මෙය සියලු පක්ෂ නායකයන් ජාතික වැඩපිළිවෙළක් සඳහා එකතු විය යුතු මොහොතක් බව ද ඇය ප්‍රකාශ කළාය. මන්ත්‍රීවරිය මේ බව කීවේ මහනුවරදී ඊයේ (15) මාධ්‍ය හමුවේ අදහස් දක්වමිනි. මේ මොහොතේ රනිල් සජිත් එක්ව ගමනක් යා යුතු බවට ජනතාව වෙතින් යෝජනා ඉදිරිපත් වන බවත්, එම යෝජනා සාධාරණ බව තමන්ද අනුමත කරන බවත් කවිරත්න මහත්මිය පැවසුවාය. එජාපය හා සමඟි ජනබලවේගය එකතු වීමට වඩා සියලු පක්ෂ පොදු වැඩපිළිවෙළකට එකතු වී රට ඉදිරියට ගෙනයන වැඩපිළිවෙළක් ඉදිරිපත් කිරීම වැදගත් බවද ඇය ප්‍රකාශ කළාය. රනිල් ගත්තත් සජිත් ගත්තත් දෙදෙනා තුළම හොඳ නරක තිබෙන බවත් එලෙසින්ම සෙසු පක්ෂ නායකයන් තුළද එම ලක්ෂණය දැකිය හැකි බවත් කී මන්ත්‍රීවරිය ජාති, ආගම් හා පක්ෂ ලෙස බෙදී වෙන් නොවී, ඉදිරි වසර 25 සඳහා හෝ රට ඉදිරියට ගෙන යෑමේ ජාතික සැලසුමක් රටට අවශ්‍යයයැයිද අවධාරණය කළාය.",
       "URL": "https://www.dinamina.lk/2023/08/16/politics/14551/%e0%b6%bb%e0%b6%b1%e0%b7%92%e0%b6%bd%e0%b7%8a-%e0%b7%83%e0%b6%a2%e0%b7%92%e0%b6%ad%e0%b7%8a-%e0%b6%91%e0%b6%9a%e0%b6%a7-%e0%b6%91%e0%b6%9a%e0%b6%ad%e0%b7%94-%e0%b7%80%e0%b7%93-%e0%b6%9c/",
       "Category": "politics",
       "Parent URL": "https://www.dinamina.lk/category/politics//page/17/"
}