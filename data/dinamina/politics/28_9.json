{
       "Source": "dinamina",
       "Timestamp": "July 7, 2023 1:00 am",
       "Headline": "වත්මන් නීතිපතිවරයා පත්වීමෙන් පසු එකම එක නඩුවක් ඉල්ලා අස්කර ගෙන තිබෙනවා",
       "News Content": "වත්මන් නීතිපතිවරයා එම ධුරය භාර ගැනීමෙන් පසු එකම එක නඩුවක් පමණක් ඉල්ලා අස්කර ගෙන ඇති බව අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ ඇමැති ආචාර්ය විජේදාස රාජපක්ෂ මහතා පාර්ලිමේන්තුවේ දී ඊයේ (06) පැවැසීය.\n\nනීතිපතිවරයා නඩු ඉල්ලා අස්කර ගන්නා බවට අනුර කුමාර දිසානායක මන්ත්‍රීවරයා කළ ප්‍රකාශයට පිළිතුරු දෙමින් ඇමැතිවරයා මේ බව සඳහන් කළේය.\n\nඇමැතිවරයා වැඩිදුරටත් මෙසේ ද පැවැසීය.\n\nඑය ප්‍රමාණවත් සාක්ෂි නැති නිසා මහාධිකරණ විනිසුරුවරයාගේ අවසර ඇතුව එම නඩුව ඉල්ලා අස්කරගෙන තිබෙනවා. දේශපාලනික හෝ වෙනත් බලපෑම් මත එක නඩුවක්වත් නීතිපතිවරයා ඉල්ලා අස්කර ගෙන නැහැ.\n\nමල්වානේ ඉඩම පිළිබඳව පුවත්පත්වල පළ වුණා. ඒ පාර්ශ්ව දෙකම කියනවා ඒ අයට මේක අයිති නැහැ කියලා. ඊළඟ දවසේම මම ඇමැති මණ්ඩලයට සංදේශයක් ඉදිරිපත් කළා. ඒ ඉඩම් අධිකරණ අමාත්‍යාංශයට පවර ගන්න. ඇමැති මණ්ඩලය ඒක අනුමත කරලා තිබෙනවා. හැබැයි පවරා ගැනීමේ ක්‍රියාදාමය හෙමින් යන්නේ. නමුත් ඒක ගන්නවා. අවාසනාවකට වගේ පසුගිය අරගල කාලයේ එය රජයට අයිති කරගෙන කියලා දන්නේ නැතුව වෙන්න ඇති කොටසක් ගිනි තියලා තිබෙනවා. නමුත් එය රජයට අයිති දේපොළක්.",
       "URL": "https://www.dinamina.lk/2023/07/07/politics/4802/%e0%b7%80%e0%b6%ad%e0%b7%8a%e0%b6%b8%e0%b6%b1%e0%b7%8a-%e0%b6%b1%e0%b7%93%e0%b6%ad%e0%b7%92%e0%b6%b4%e0%b6%ad%e0%b7%92%e0%b7%80%e0%b6%bb%e0%b6%ba%e0%b7%8f-%e0%b6%b4%e0%b6%ad%e0%b7%8a%e0%b7%80%e0%b7%93/",
       "Category": "politics",
       "Parent URL": "https://www.dinamina.lk/category/politics//page/28/"
}