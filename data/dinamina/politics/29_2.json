{
       "Source": "dinamina",
       "Timestamp": "July 6, 2023 1:00 am",
       "Headline": "කාරක සභාවලට පාර්ලිමේන්තුවේ  ප්‍රධාන තනතුරු දරන්නන් කැඳවීම යෝග්‍ය නෑ",
       "News Content": "කථානායක මහින්ද යාපා අබේවර්ධන\n\nමුදල් කාරක සභාව ඇතුළු කාරක සභාවන්ට පාර්ලිමේන්තුවේ ප්‍රධාන තනතුරු දරන්නන්\nකැඳවීමට කටයුතු කිරීම යෝග්‍ය නොවන බව කථානායක මහින්ද යාපා අබේවර්ධන මහතා\nපාර්ලිමේන්තුවේදී ඊයේ (5) ප්‍රකාශ කළේය.\n\nකථානායකවරයා මේ බව සඳහන් කළේ ඉකුත් 30 දා පැවති මුදල් කාරක සභාවට සහභාගි වූ විපක්ෂ\nනායක සජිත් ප්‍රේමදාසට අදහස් දැක්වීමට අවසර නොදීම සම්බන්ධයෙන් සිදුකළ විමසීම්වලට‌\nපිළිතුරු දෙමිනි. එහිදි වැඩිදුරටත් අදහස් දැක්වූ කථානායකවරයා මේ සම්බන්ධයෙන් ස්ථාවර\nනියෝග හා පාර්ලිමේන්තු සම්ප්‍රදායයන් පිළිබඳ තමන් අධ්‍යයනය කළ බවත් ඒ අනුව,\nපාර්ලිමේන්තුවේ කථානායක, නියෝජ්‍ය කථානායක, නියෝජ්‍ය කාරක සභා සභාපති, සභානායක හා\nවිරුද්ධ පාර්ශ්වයේ නායක යන තනතුරු සඳහා පාර්ලිමේන්තු ව්‍යූහය තුළ සහ සභාගර්භය තුළ\nසුවිශේෂ වරප්‍රසාද හිමි වී තිබෙන බැවින්ද මේ තනතුරු දරන ගරු මන්ත්‍රීවරුන්ට කාරක\nසභාවල කටයුතු පිළිබඳ තොරතුරු ලබා ගැනීමට පුළුල් අවකාශයක් සහ ඉඩකඩක් හිමි වන\nහෙයින්ද, රජයේ මුදල් පිළිබඳ කාරක සභාවේ සභාපති තනතුර සඳහා ස්ථාවර නියෝග 121(1)\nප්‍රකාරව විරුද්ධ පාර්ශ්වයේ මන්ත්‍රීවරයකු පත් වී සිටින බැවින්ද, මෙබඳු රැස්වීම්වලට\nවිරුද්ධ පාර්ශ්වයේ නායකතුමා සහ හෝ ඉහත සඳහන් වගකිව යුතු තනතුරු දරන අය කැඳවීමට\nකටයුතු කිරීම යෝග්‍ය නොවන නිසා මෙකී රැස්වීමේ තොරතුරු විපක්ෂ නායකතුමා වෙත දීමට\nසභාපතිවරයා කටයුතු කළ යුතු බව කථානායකවරයා සභාවට අවධාරණය කළේය.\n\n\n\nඅධිකරණ ක්ෂේත්‍රය නොපමාව ඩිජිටල්කරණය කළ යුතුයි\n\nඇමැති අලි සබ්රි\n\nඅධිකරණ ක්ෂේත්‍රය ඩිජිටල්කරණය කිරීම අත්‍යවශ්‍ය බව විදේශ කටයුතු ඇමැති\nඑම්.යූ.එම්. අලි සබ්රි මහතා ඊයේ (5) පාර්ලිමේන්තුවේදී පැවසීය.\n\nසිව් වැදෑරුම් ප්‍රතිපත්ති මඟින් මෙරට අධිකරණ ක්‍රියාවලිය ශක්තිමත් කිරීමට පියවර\nගත් බවත්, යටිතල පහසුකම් සංවර්ධනය, ඩිජිටල්කරණය, විනිසුරුවරුන් පත් කිරීම සහ\nසිවිල්, වාණිජ සහ අපරාධ නීතියේ ප්‍රතිසංස්කරණ කිරීමට එම සිව් වැදෑරුම්\nප්‍රතිපත්තියෙන් අරමුණු බවත් ඇමැතිවරයා ප්‍රකාශ කළේය. එදා ගත් එම තීරණ හේතුවෙන්\nනීති කිහිපයක් සංශෝධනය කර ඇති අතර, නව නීති සංශෝධන 80ක් පමණ ක්‍රියාත්මක කිරීමට\nඅදාළ කටයුතු සිදු කෙරෙන බවද ඇමැතිවරයා කීය. ‘උසාවිවල අධිකරණ කටයුතු ප්‍රමාදය සහ එයට\nසම්බන්ධ කරුණු’ පිළිබඳ සභාව කල් තැබීමේ විවාදයට එක් වේමින් විදේශ කටයුතු ඇමැතිවරයා\nමේ අදහස් පළ කළේය.\n\nවැඩිදුරටත් අදහස් දක්වමින් ඔහු මෙසේ ප්‍රකාශ කළේය: “රටක් වශයෙන් ඉදිරියට ය‘යෑමට නම්\nඅපනයනය පාදක කරගත් ආර්ථිකයක් ගොඩනඟාගත යුතුයි. ඒ සඳහා විදේශ ආයෝජයන් මෙරටට ගෙන්වාගත\nයුතුයි. එහිදී අධිකරණ ක්‍රියාදාමයේ යුහුසුලු බව අත්‍යවශ්‍යයි. සමහර නඩු අවුරුදු\n20-30 ප්‍රමාද වී තිබෙනවා. මේ අලුත් නීති ඉක්මනට ගේන්න ඕනෑ. 2021-22 කාලයේ අධිකරණ\nක්ෂේත්‍රයේ ඩිජිටල්කරණය තුළ විශාල ප්‍රබෝදයක් ඇති වුණා. එහෙත් අද ක්‍රමයෙන් එය අඩු\nවෙලා. ඒ වගේම වාණිජ මහාධිකරණයේ නඩු පිරී තිබෙනවා. ඒ වගේම වාණිජ මහාධිකරණය සඳහා\nනඩුකාරවරුන් වැඩි විය යුතුයි. ඒ වගේම අධිකරණ පද්ධතියට ඩිජිටල්කරණය ඉතා වැදගත්.“\n\n\n\nසෙනසුරාදා පාර්ලිමේන්තු රැස්වීමේදී කථානායක කටයුතු කළේ නීතියට අනුවයි\n\nඇමැති ප්‍රසන්න රණතුංග\n\nපසුගිය සෙනසුරාදා (1) පැවති පාර්ලිමේන්තු රැස්වීමේදී කථානායකවරයා නීතියට අනුව\nකටයුතු කර ඇති බවත්, ඒ සඳහා සභාවේ අනුමැතිය හිමි වූ බවත් නාගරික සංවර්ධන හා නිවාස\nඇමැති, ආණ්ඩු පක්ෂයේ ප්‍රධාන සංවිධායක ප්‍රසන්න රණතුංග මහතා පාර්ලිමේන්තුවේදී ඊයේ\n(5) පැවසීය.\n\nසෙනසුරාදා පැවති පාර්ලිමේන්තු රැස්වීමේදී තම කථිකයන්ට කථා කිරීමට අවස්ථාව නොදුන්\nබවට වැරදි මතයක් ගොඩනැඟීමට විපක්ෂය උත්සාහ ගන්නා බව හෙතෙම කීවේය. ඒ වැරදි මතවාදය\nගොඩනැඟීමට විපක්ෂයට අවස්ථාව නොදෙන ලෙසද ඇමැතිවරයා මෙහිදී කථානායකවරයාගෙන් ඉල්ලීමක්\nකළේය.\n\nවිපක්ෂයේ මන්ත්‍රීවරුන් ඊයේ (5) නැඟූ ප්‍රශ්නවලට පිළිතුරු දෙමින් ඇමැතිවරයා මේ බව\nසඳහන් කළේය. ඇමැති ප්‍රසන්න රණතුංග මහතා වැඩිදුරටත් මෙසේද පැවැසීය:\n\n“විපක්ෂය උත්සාහ ගන්නේ සෙනසුරාදා තිබුණු පාර්ලිමේන්තු විවාදය අපි 7.30ට අවසන් කරලා\nඒ අයට කථා කරන්න අවස්ථාව දුන්නෙ නැහැ කියල පෙන්වන්න. පක්ෂනායක රැස්වීමේදී අපි\nතීන්දුවක් ගත්තා රාත්‍රී 7.30ට ඡන්දය ගන්නවා කියලා. ඒක ඔබතුමා වගේම අප සියලු දෙනාත්\nදන්නවා. යම් හෙයකින් ඡන්දය ගන්නෙ නැත්නම් ඕන තරම් වෙලා කථා කරන්න ඉඩ දෙන බවත් අප\nතීරණය කළා. න්‍යායපත්‍රයේ ඉතා පැහැදිලිව ඒ බව සඳහන් වෙලා තිබෙනවා. ගරු\nකථානායකතුමනි, විවාදයේදී අපේ පැත්තේ කථිකයන් හය දෙනෙකුටත් කථා කරන්න අවස්ථාවක්\nලැබුණේ නැහැ. ඔබතුමා නීතිය අනුව කටයුතු කළා. ඒ සඳහා සභාවේ අනුමැතිය ලැබු‍ණා. මේ\nසම්බන්ධයෙන් වැරදි මතවාදයක් ගොඩනඟන්න දෙන්න එපා.“\n\n\n\nකුහක දේශපාලන ක්‍රියාකාරකම් නිසා සෞඛ්‍යය කඩාවැටෙන්න දෙන්නේ නෑ\n\nඇමැති කෙහෙලිය රඹුක්වැල්ල\n\nකුහක දේශපාලන ක්‍රියාකාරකම්වලින් සෞඛ්‍ය ක්ෂේත්‍රය කඩාවැටීමට ඉඩ නොතබන බව සෞඛ්‍ය\nඇමැති කෙහෙලිය රඹුක්වැල්ල මහතා පාර්ලිමේන්තුවේදී ඊයේ (5) ප්‍රකාශ කළේය.\n\nපේරාදෙණිය රෝහලේදී දරුවකු මියයෑමේ සිදුවීම ඔස්සේද ඇතැම් පිරිස් කුහක දේශපාලනයේ නිරත\nවීමට උත්සාහ කළ බවත්, විවාදයට තුඩු දුන් නිර්වින්දන එන්නත දරුවන්ට කිසි සේත් නොදෙන\nබවත් ඇමැතිවරයා පැවසීය. නිර්වින්දනය සඳහා දෙන ඖෂධ දාහතරෙහි කිසිදු අඩුවක් නැති බවද\nඇමතිවරයා කීවේය.\n\nසෞඛ්‍ය අමාත්‍යාංශයට ලැබෙන විවිධ ඖෂධ සහනාධාර වරායේ හිර වී කල් ඉකුත් වන බවත්, එම\nඖෂධ වරායෙන් නිදහස් කරගැනීම සඳහා විශේෂ කමිටුවක් පත් කළ බවත් ඇමැතිවරයා පැවසීය.\n\nවිපක්ෂ නායක සජිත් ප්‍රේමදාස මහතා ස්ථාවර නියෝග 27/2 යටතේ සෞඛ්‍ය ක්ෂේත්‍රයේ මතු වී\nඇති ගැටලු සම්බන්ධයෙන් යොමු කළ ප්‍රශ්නයකට පිළිතුරු දෙමින් සෞඛ්‍ය ඇමැතිවරයා මේ බව\nප්‍රකාශ කළේය.\n\n\n\nඅධිකරණයේ මන්දගාමිකම නිසා ආයෝජන-ව්‍යාපාර පහළ වැටිලා\n\nමන්ත්‍රී සාගර කාරියවසම්\n\nමෙරට අධිකරණ පද්ධතිය තුළ යුක්තිය පසඳලීමේ කාර්ය කල් යෑම හේතුවෙන් ශ්‍රී ලංකාවේ\nආයෝජන සහ ව්‍යාපාර ඉඩ ප්‍රස්තා පහළ මට්ටමකට පත්ව ඇතැයි ශ්‍රී ලංකා පොදුජන පෙරමුණේ\nපත් කළ මන්ත්‍රී සාගර කාරියවසම් මහතා පාර්ලිමේන්තුවේදී ඊයේ (5) පැවසීය.\n\nඑනිසා දෙස් විදෙස් ආයෝජකයන් මෙරට තුළ ආයෝජනය කිරීමට ඉදිරිපත් නොවන තත්ත්වයක් තිබෙන\nබව හෙතෙම කීවේය. එම නිසා මහේස්ත්‍රාත් අධිකරණ සිට ශ්‍රේෂ්ඨාධිකරණවල නඩු කටයුතු\nනිශ්චිත කාල රාමුවකට අනුව සිදු කිරීමට වැඩපිළිවෙළක් සකස් කළ යුතු බව ඒ මහතා කියා\nසිටියේය. අධිකරණ කටයතු ප්‍රමාද වීම සම්බන්ධයෙන් යෝජනාවක් ඉදිපත් කරමින්\nමන්ත්‍රීවරයා මේ බව සඳහන් කළේය.\n\nයුක්තිය පසඳලීම කල් යෑම මත ආයෝජන හා ව්‍යාපාර අවස්ථා පහළ මට්ටමකට පත් වී රට තුළ\nඅලුතින් ආයෝජන ඇති නොවන මට්ටමකට පත් වන බව කාරියවසම් මහතා කියා සිටියේය.\n\nමේ නඩු කටයුතු ඉක්මන් කිරීමට අවශ්‍ය යෝජනා ඉදිරිපත් කර අවශ්‍ය නීති රීති සකස්\nකිරීමට තේරීම් කාරක සභාවක් පත් කරන ලෙස සභාවෙන් ඉල්ලා සිටින බවද ඒ මහතා කීවේය.\n\nමන්ත්‍රීවරයා වැඩිදුරටත් මෙසේද සඳහන් කළේය:\n\n“ඉඩම් නඩු, බෙදුම් නඩු පරපුරකින් අනෙක් පරපුර දක්වා යනවා. අපරාධ නඩුවක් අසා නිම\nකරන්න අවුරුදු 9ක් විතර යනවා. අපරාධ නඩුවක අභියාචනය සඳහා වසර තුනේ ඉඳලා හතර දක්වා\nයනවා. රටක් ආර්ථික වශයෙන් ඉදිරියට ගෙනයන්න නම් වාණිජ වශයෙන් කටයුතු සඳහා මුල් තැන\nදිය යුතුයි. වාණිජ ගිවිසුම් බලාත්මක කිරීමේ නඩු ප්‍රමාදයකින් තොරව ඉඩු කරන්න\nවාණිජාධිකරණයක් පිහිටුවනු ලැබුවා. එහෙත් එහි අපේක්ෂිත ප්‍රතිඵල ලැබෙනවාද කියන\nප්‍රශ්නය තිබෙනවා. සිවිල් අභියාචනාධිකරණවල 2019 වසරේ තිබුණා විසඳන්න නඩු 7,401ක්.\n2022 වන විට අලුතින් සිවිල් අභියාචනාධිකරණ 5ක් විවෘත කරලා තිබියදී නඩු 6,800ක්\nතිබෙනවා.\n\nයම් අඩු වීමක් තිබුණත් එයත් ප්‍රමාණවත් නැහැ. මහාධිකරණවල තත්ත්වය මීට වඩා බොහෝ\nවෙනස්.“\n\n\n\nඅධිකරණයට අධිකරණයේ ප්‍රශ්න විසඳාගැනීමට බැරි වෙලා\n\nමන්ත්‍රී මධුර විතානගේ\n\nඅධිකරණයට අධිකරණයේ ප්‍රශ්න විසඳාගැනීමට නොහැකි වී තිබෙන බව කොළඹ දිස්ත්‍රික්\nමන්ත්‍රී මධුර විතානගේ මහතා පාර්ලිමේන්තුවේ දී ඊයේ (5) පැවසීය. අධිකරණ කටයතු\nප්‍රමාද වීම සම්බන්ධයෙන් යෝජනාවක් සම්බන්ධයෙන් අදහස් දක්වමින් මන්ත්‍රීවරයා මේ බව\nසඳහන් කළේය.\n\nමන්ත්‍රීවරයා එහිදී වැඩිදුරටත් මෙසේද කියා සිටියේය:\n\n“විශේෂයෙන්ම අපේ රටේ ආර්ථිකය, ජාතික ආරක්ෂාව සහ සාමාන්‍ය ජන ජීවිතය අඩාළ වෙන්න\nඅධිකරණ පද්ධතියේ ක්‍රියාදාමයන් ප්‍රධාන හේතු විදියට දක්නවා. සේ සම්බන්ධයෙන්\nඅධිකරණටම ඇඟිල්ල දිගු කරන්න බැහැ. රජය විසින් ඉටු කළ යුතු යුතුකම් රාශියක් තිබෙනවා.\nරාජ්‍ය ආයතන රාජ්‍ය ආයතන අතර ඝට්ටන තිබෙනවා. මාස තුනක හෝ හයක කාල සීමාවක් තුළ\nකඩිනමින් කළ යුතු ප්‍රතිසංස්කරණ කිහිපයක් තිබෙනවා. ඒ සඳහා කඩිනමින් තේරීම් කාරක\nසභාවක් පත් කළ යුතුයි. සමහර උසාවි වලට කාර්ය මණ්ඩල නැහැ. ප්‍රමාණවත් නැහැ.\nපුහුණුවක් නැහැ. සහතික පිටපත් ගන්න මාස තුන හතර යනවා. අධිකරණයේ වැඩ කරන්නේ කොහොමද\nකියල අගක් මුලක් නොදන්නා විනිසුරුවරු ඉන්නවා. මුහුණ බලලා තීන්දු දෙන අය ඉන්නවා. මේ\nසම්බන්ධයෙන් තේරීම් කාරක සභාවට ඉදිරිපත් කරනවා. ඕන නඩුවයි, එපා නඩුවයි සියල්ල\nඅධිකරණයට ගිහින් අධිකරණයටම බනිනවා. ලෝකයේ දියුණු රටවල් අධිකරණයට ඉදිරිපත් කරන්න\nකලින් සමථකරණයකට ඉදිරිපත් කරනවා.“\n\n\n\nණය ප්‍රතිව්‍යූහගතකරණ විවාදයේදී අපේ කථිකයන්ට ඉඩ දුන්නේ නෑ\n\nඑස්.එම්. මරික්කාර්\n\nණය ප්‍රතිව්‍යූහගත කිරීම සම්බන්ධ විවාදයේදී කථානායකවරයා සිය කථිකයන්ට කථා කිරීමට\nඅවස්ථාවක් නොදී අත්තනෝමතික ලෙස කටයුතු කළ බව එස්.එම්. මරික්කාර් මහතා\nපාර්ලිමේන්තුවේදී ඊයේ (5) පැවසීය. ඊට සිය පක්ෂයේ විරෝධය පළ කරන බවද හෙතෙම කීවේය.\n\nඅධිකරණ කටයතු ප්‍රමාද වීම සම්බන්ධයෙන් යෝජනාවක් සම්බන්ධයෙන් අදහස් දක්වමින්\nමන්ත්‍රීවරයා මේ බව සඳහන් කළේය. මන්ත්‍රීවරයා වැඩිදුරටත් මෙසේද පැවසීය:\n\n“සිකුරාද තිබුණ පක්ෂ නායක රැස්වීමේදී තිබුණ එකඟතාව අනුව කථිකයන්ට කථා කරන්න අවශ්‍ය\nනම් 7.30න් පස්සෙත් දෙන්න කථා කරලා තිබුණා. පාර්ලිමේන්තු මහ ලේකම්වරියගෙන් ඇහුවම\nකිවුවා 8.45-9.00 වෙන කල් යනවා කියලා. එහෙම එකඟතාවකට ඇවිත් තියෙද්දි එක රාජ්‍ය\nඇමැතිවරයෙකුත්, හිටපු කැබිනට් ඇමැතිවරයෙකුත් කථානායකවරයාට බලහත්කාරකම් කරලා\nවිධායකයට ඕනෑ විදියට වැඩ කිරීම ගැන අපේ විරෝධය පානවා. මෙය ජාත්‍යන්තර සහ පොදු\nරාජ්‍ය මණ්ඩලයේ පාර්ලිමේන්තුවටත් ගෙනියන්න ඕන. ඒ සඳහා අපි විපක්ෂයක් විදියට කටයුතු\nකරනවා.“\n\nපළාත් පාලන ආයතනවල හිටපු මන්ත්‍රීවරුන් යළි කැඳවන්න කැටගොඩගෙන් යෝජනාවක්\n\nපළාත් පාලන ආයතනවල හිටපු මන්ත්‍රීවරුන් නැවත කැඳවීමට අදාළව ගෙන ආ ප්‍රාදේශීය\nසභා, නගර සභා සහ මහා නගර සභා සංශෝධන පනත් කෙටුම්පත තමා සභාවට ඉදරිපත් කරන බව ශ්‍රී\nලංකා පොදුජන පෙරමුණේ පත්කළ මන්ත්‍රී ජයන්ත කැටගොඩ මහතා පාර්ලිමේන්තුවේ දී ඊයේ (5)\nපැවසීය.\n\nමන්ත්‍රීවරයාගේ පෞද්ගිලික යෝජනාවක් ලෙස මෙය ඉදිරිපත් කළේය. එම යෝජනාව තමන් ස්ථිර\nකරන බව ශ්‍රී ලංකා පොදුජන පෙරමුණේ කළුතර දිස්ත්‍රික් මන්ත්‍රී සංජිව එදිරිමාන්න\nමහතා පැවැසීය.\n\nමේ අවස්ථාවේදී විපක්ෂ නායක සජිත් ප්‍රේමදාස මහතා ඇතුළු විපක්ෂයේ මන්ත්‍රීවරුන්\nපිරිසක් ඊට විරෝධය පළ කිරීම හේතුවෙන් පාර්ලිමේන්තුවේ උණුසුම් තත්වයක් ඇති විය.\nමෙහිදී අදහස් දැක්වූ විපක්ෂ නායක සජිත් ප්‍රේමදාස මහතා: “පළාත් පාලන මැතිවරණය\nපවත්වන්න ඕනෑ. ඒත් රජය මුදල් නැහැ කියලා කල් දැම්මා. විසුරුවා හැරපු සභාවල\nමන්ත්‍රීවරුන් නැවත ගෙන්වන්න කියලා. මේක කරන්නේ ඒජන්තවරු.“",
       "URL": "https://www.dinamina.lk/2023/07/06/politics/4497/%e0%b6%9a%e0%b7%8f%e0%b6%bb%e0%b6%9a-%e0%b7%83%e0%b6%b7%e0%b7%8f%e0%b7%80%e0%b6%bd%e0%b6%a7-%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94/",
       "Category": "politics",
       "Parent URL": "https://www.dinamina.lk/category/politics//page/29/"
}