{
       "Source": "dinamina",
       "Timestamp": "August 17, 2023 2:47 am",
       "Headline": "කුඩා වැව් යටතේ ඇති විශාල ගොවිබිම් අද විනාශ වෙමින් යනවා",
       "News Content": "ප්‍රදේශ කීපයකට බලපා තිබෙන නියඟය හේතුවෙන් කුඩා වැව් යටතේ තිබෙන විශාල ගොවිබිම් ප්‍රමාණයක් විනාශ වෙමින් පවතින බව පාර්ලිමේන්තු මන්ත්‍රී එස්. එම්. චන්ද්‍රසේන මහතා ප්‍රකාශ කරයි.\nගොවි ජනතාව පොහොර, බිත්තර වී මිලදී ගෙන කෘෂිකාර්මික කටයුතු කර තිබෙන්නේ ඉතා අසීරුවෙන් බව පෙන්වා දෙන ඒ මහතා රටට බත සපයන ගොවියා ආරක්ෂා කිරීමට රජය කැපවිය යුතු බවද පෙන්වා දෙයි.\n\nඒ මහතා මේ බව ප්‍රකාශ කළේ ශ්‍රී ලංකා පොදුජන පෙරමුණ පක්ෂ මූලස්ථානයේ දී ඊයේ (16) පැවති ප්‍රවෘත්ති සාකච්ඡාවකට එක්වෙමිනි.\nඑහිදී පාර්ලිමේන්තු මන්ත්‍රී එස්. එම්. චන්ද්‍රසේන මහතා මෙසේ ද පැවසීය.\n\n“මේ වනකොට දිස්ත්‍රික්ක 15ක පමණ දැඩි නියඟයක් පවතිනවා. මේ නිසා දිස්ත්‍රික්ක 15 දැනට එක්ලක්ෂ අසූ තුන්දහසකට වැඩි පිරිසක් පීඩාවට පත්වෙලා. වගාබිම් නැතිවෙලා. මේ සඳහා ජනතාවට සහන සැලසීමට රජය කටයුතු කළ යුතුයි. උතුරුමැද පළාතේ මහජන නියෝජිතයෙක් හැටියට මම පෞද්ගලිකව දන්නවා ප්‍රායෝගිකව දැන් පවතින තත්ත්වය අනුව ගොවිබිම් විශාල ප්‍රමාණයක් විනාශ වෙලා. බණ්ඩි ගොයමට අද වතුර නැහැ. ඒ වගේම එළවළු, ධාන්‍ය වගා විනාශ වෙලා. ඒ වගේම බීමට ජලය නැහැ. නෑමටත් එහෙමයි. කුඩා වැව් විශාල ප්‍රමාණයක් සිඳී ගිහින්. අපි දන්නවා පහුගිය කාලයේ දී උඩවලව ප්‍රදේශයේත් ගොවිතැන් විනාශ වුණා. ඒ හා සමානව කුඩා වැව් යටතේ තිබෙන විශාල ගොවිබිම් ප්‍රමාණයක් විනාශ වෙමින් යනවා.\n\nකෙසේ වෙතත් නියඟයක්, ගං වතුරක්, සුළි සුළඟක් ආපුවාම ඒ ආපදා කළමනාකරණ අමාත්‍යාංශයෙන් මැදිහත්වීම් වෙනවා. තාම ඒ මැදිහත්වීම හරියාකාරව වී තිබෙනවා කියා පේන්නේ නැහැ. ඒ නිසා පුළුවන් තරම් ඉක්මනින් රජය මේ සඳහා අවශ්‍ය කටයුතු කළ යුතුයි. හුඟාක් පීඩාවට පත්වී සිටින්නේ මේ රටේ ගොවි ජනතාව. ගොවිබිම් තමා විනාශ වෙලා තිබෙන්නේ යැයි ද පැවසීය.\nමහින්ද අලුත්ගෙදර",
       "URL": "https://www.dinamina.lk/2023/08/17/politics/14820/%e0%b6%9a%e0%b7%94%e0%b6%a9%e0%b7%8f-%e0%b7%80%e0%b7%90%e0%b7%80%e0%b7%8a-%e0%b6%ba%e0%b6%a7%e0%b6%ad%e0%b7%9a-%e0%b6%87%e0%b6%ad%e0%b7%92-%e0%b7%80%e0%b7%92%e0%b7%81%e0%b7%8f%e0%b6%bd-%e0%b6%9c/",
       "Category": "politics",
       "Parent URL": "https://www.dinamina.lk/category/politics//page/16/"
}