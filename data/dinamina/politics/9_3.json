{
       "Source": "dinamina",
       "Timestamp": "September 12, 2023 3:56 am",
       "Headline": "ශ්‍රීලනිප මහ ලේකම් ධුරයේ වැඩ බලන්න සාරතී දුෂ්මන්ත",
       "News Content": "ශ්‍රී ලංකා නිදහස් පක්ෂයේ මහලේකම් ධුරයේ වැඩ ආවරණය කිරීම සඳහා පාර්ලිමේන්තු මන්ත්‍රී සාරතී දුෂ්මන්ත මහතා පත් කර ඇත. ශ්‍රී ලංකා නිදහස් පක්ෂයේ සභාපති, පාර්ලිමේන්තු මන්ත්‍රී මෛත්‍රීපාල සිරිසේන මහතාගේ ප්‍රධානත්වයෙන් ඊයේ (11) රැස්වූ මධ්‍යම කාරක සභාවේදී මෙම තීරණය ගෙන ඇත.\n\nශ්‍රී ලංකා නිදහස් පක්ෂයේ මහ ලේකම්වරයා ලෙස කටයුතු කළ පාර්ලිමේන්තු මන්ත්‍රී දයාසිරි ජයසේකර මහතා පසුගියදා ඉවත් කළ අතර මේ වන විට ඒ සම්බන්ධයෙන් අධිකරණ ක්‍රියාවලියක් ආරම්භ කර ඇත. එම අධිකරණ කටයුතු අවසන් වනතෙක් මහ ලේකම් ධුරයේ වැඩ ආවරණය කිරීම සඳහා සාරතී දුෂ්මන්ත මහතා පත් කර ඇත.\n\nඑමෙන්ම දයාසිරි ජයසේකර මහතා ඉවත් කිරීමේ යෝජනාව පක්ෂ සභාපති මෛත්‍රීපාල සිරිසේන මහතා විසින් මධ්‍යම කාරක සභාව වෙත ඉදිරිපත් කර ඇති අතර මධ්‍යම කාරක සභාව මඟින් එම යෝජනාව ඒකමතිකව අනුමත කර ඇත.\n\nඑමෙන්ම දයාසිරි ජයසේකර මහතා විසින් කොන්දේසි තුනක් යටතේ නැවත පක්ෂය වෙත එකතු වීමට කැමැත්ත පළ කරමින් ලිපියක් යොමු කර ඇති බවද වාර්තා වේ.\nස්වර්ණා විජේකෝන්",
       "URL": "https://www.dinamina.lk/2023/09/12/politics/21483/%e0%b7%81%e0%b7%8a%e0%b6%bb%e0%b7%93%e0%b6%bd%e0%b6%b1%e0%b7%92%e0%b6%b4-%e0%b6%b8%e0%b7%84-%e0%b6%bd%e0%b7%9a%e0%b6%9a%e0%b6%b8%e0%b7%8a-%e0%b6%b0%e0%b7%94%e0%b6%bb%e0%b6%ba%e0%b7%9a/",
       "Category": "politics",
       "Parent URL": "https://www.dinamina.lk/category/politics//page/9/"
}