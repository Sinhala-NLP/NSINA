{
       "Source": "dinamina",
       "Timestamp": "July 20, 2023 1:00 am",
       "Headline": "නුවරඑළියට විශ්වවිද්‍යාලයක් පිහිටුවන්න කටයුතු කරගෙන යනවා",
       "News Content": "වතු පාසල්වල පවතින ගුරු පුරප්පාඩු ලබන වසර වන විට සම්පූර්ණ කිරීමට කටයුතු කරන බව අධ්‍යාපන ඇමැති, ආචාර්ය සුසිල් ප්‍රේම්ජයන්ත් මහතා පාර්ලිමේන්තුවේදී ඊයේ (19) පැවසීය.\n\nඇමැතිවරයා වැඩිදුරටත් මෙසේ ද පැවසීය.\n\nකිසිම ප්‍රජාවකට අධ්‍යාපන ක්ෂේත්‍රයේ ආසාධාරණයක් වීමට ඉඩ නොතබන බවද හෙතෙම කීවේය.\n\nනුවරඑළිය දිස්ත්‍රික්කය පදනම් කරගෙන විශ්වවිද්‍යාලයක් පිහිටුවීම සඳහා අවශ්‍ය මූලික කටයුතු මේ වනවිට කරගෙන යනවා. මා පසුගිය දිනවල කොටගල ප්‍රදේශයේ සංචාරය කරමින් එම ප්‍රදේශයේ නිරීක්ෂණ චාරිකාවකට එක් වූණා. වතුකරයේ පාසල් 95%කට වැඩි ප්‍රමාණයක් තිබෙනවා. මුලින් මෙම පාසල් අයත් වූයේ ඒ ඒ වැවිලි සමාගම්වලට. පසුව ඒවා වතු පාසල් වුණා. ඒත් පසුව මේ පාසල් වැඩි ප්‍රමාණයක් පාලනය වූණේ පළාත් සභාවලින්. විශේෂයෙන් ඌව මධ්‍යම සහ සබරගමු පළාත්වල. මේ වතු පාසල්වලට ඒ ඒ ප්‍රදේශවල ගුරුවරු පත් කළා. නමුත් එහිදී භාෂා ප්‍රශ්න මතු වුණා.මෙම වතු පාසල්වල සංගණනයක් සිදු කිරීමට මම උපදෙස් ලබා දී තිබෙනවා. ඒ අනුව ඒ ප්‍රදේශවල අවශ්‍යතාව අනුව දමිළ භාෂා ගුරුවරු බඳවා ගැනීමට බලාපොරොත්තු වෙනවා. මධ්‍යම පළාතේ ගුරු සහායකවරුන් බඳවා ගත් විශාල පිරිසක් සිටිනවා.",
       "URL": "https://www.dinamina.lk/2023/07/20/politics/7922/%e0%b6%b1%e0%b7%94%e0%b7%80%e0%b6%bb%e0%b6%91%e0%b7%85%e0%b7%92%e0%b6%ba%e0%b6%a7-%e0%b7%80%e0%b7%92%e0%b7%81%e0%b7%8a%e0%b7%80%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b6%bd/",
       "Category": "politics",
       "Parent URL": "https://www.dinamina.lk/category/politics//page/23/"
}