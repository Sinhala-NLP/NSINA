{
       "Source": "dinamina",
       "Timestamp": "August 24, 2023 2:30 am",
       "Headline": "කිරි නිෂ්පාදනයේ ලීටර් මිලියන 560ක වර්ධනයක් – ඇමැති මහින්ද අමරවීර",
       "News Content": "මෙරට වාර්ෂික කිරි නිෂ්පාදනය ලීටර් මිලියන 750ක් දක්වා වර්ධනය කිරීම ඉලක්කගත කරගෙන ඇති බවත්, මේ වසරේ මේ වන විට කිරි ලීටර් මිලියන 560ක් දක්වා නිෂ්පාදන වර්ධනයක් සිදුවී ඇති බවත් කෘෂිකර්ම ඇමැති මහින්ද අමරවීර මහතා කියයි.\nපසුගිය වසරේ (2022) අප රටේ කිරි නිෂ්පාදනය ලීටර් මිලියන 505ක් බවත්, වාර්ෂික කිරි නිෂ්පාදනය ඉහළ නැංවීමේ ඉලක්ක සපුරා ගැනීමට දැනට රට පුරා පවතින දැඩි නියඟය සහිත කාලගුණික තත්ත්වය බාධාවක් බවත් ඇමැතිවරයා පැවැසීය.\n\nමේ කාලගුණික තත්ත්වය හේතුවෙන් එළගවයන් හා මීගවයන්ට අවශ්‍ය ජලය හා ආහාර නොමැතිවීම කිරි කර්මාන්තයට දැඩි බලපෑමක් එල්ල කරනු ඇතැයි පශු සම්පත් සංවර්ධන අංශය පෙන්වාදී ඇත. මේ වන විට අප රටේ දේශීය ගවයන් 587,600ක්, වැඩි දියුණු කරන ලද ගවයන් 165,910ක් ඇතුළුව ගවයෝ 753,510ක් සිටිති. නමුත් අපේ රටේ ජාතික අවශ්‍යතාව වන වාර්ෂික කිරි නිෂ්පාදනය ලීටර් මිලියන 750ක් දක්වා ඉහළ නැංවීමට නම් තවත් ගවයන් විශාල ප්‍රමාණයක් අවශ්‍ය වේ.\n\nමේ සතුන් ලබා ගැනීමට රාජ්‍යතාන්ත්‍රික මට්ටමින් අවධානය යොමු වී ඇතැයි ඇමැතිවරයා කියයි.\nමෙරට දේශගුණික තත්ත්වයන්ට ඔරොත්තු දිය හැකි අපේම ගව විශේෂයක් හඳුන්වාදීමට පර්යේෂණ අරඹන ලෙස සත්ත්ව නිෂ්පාදන හා සෞඛ්‍ය දෙපාර්තමේන්තුවට ඇමැතිවරයා උපදෙස් දී ඇත.\nබුද්ධිකා ඉඹුලාන",
       "URL": "https://www.dinamina.lk/2023/08/24/politics/16674/%e0%b6%9a%e0%b7%92%e0%b6%bb%e0%b7%92-%e0%b6%b1%e0%b7%92%e0%b7%82%e0%b7%8a%e0%b6%b4%e0%b7%8f%e0%b6%af%e0%b6%b1%e0%b6%ba%e0%b7%9a-%e0%b6%bd%e0%b7%93%e0%b6%a7%e0%b6%bb%e0%b7%8a-%e0%b6%b8%e0%b7%92/",
       "Category": "politics",
       "Parent URL": "https://www.dinamina.lk/category/politics//page/15/"
}