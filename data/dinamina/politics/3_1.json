{
       "Source": "dinamina",
       "Timestamp": "October 4, 2023 1:01 am",
       "Headline": "ශ්‍රී ලංකා දුම්රිය දෙපාර්තමේන්තුව සතුව භාවිතයට නොගත් ඉඩම් හෙක්ටයාර 5739.8ක් තිබෙනවා",
       "News Content": "ශ්‍රී ලංකා දුම්රිය දෙපාර්තමේන්තුව සතුව මේ වන තෙක් භාවිතයට නොගත් ඉඩම් හෙක්ටයාර 5739.8ක් පවතින බව ප්‍රවාහන, මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතා පාර්ලි‍මේන්තුවේ දී ඊයේ (03) පැවසුවේය.\n\nපාර්ලිමේන්තු මන්ත්‍රී සමන්ප්‍රිය හේරත් මහතා වාචික පිළිතුරු අපේක්ෂාවෙන් ඇසූ ප්‍රශ්නයට පිළිතුර දෙමින් ඇමැතිවරයා මේ බව පැවසීය.\n\nතවදුරටත් ඇමැතිවරයා මෙසේද පැවසීය.\n\nදුම්රිය දෙපාර්තමේන්තුව සතුව පවතින ඉඩම් අනවසරයෙන් අත්පත් කරගෙන ඇති පුද්ගලයන් සම්බන්ධයෙන් සොයා බලා ඒවා පවරා ගැනීමට හෝ බදු ලබා ගැනීමට ක්‍රමවේදයක් සකස් කළ යුතුයි.\n\nරට පුරා ව්‍යාප්තව ඇති වැඩිම ඉඩම්වල අයිතිකරු දුම්රිය දෙපාර්තමේන්තුව බවත් මේ ඉඩම් විශාල ලෙස අයථා හා අක්‍රමවත් ක්‍රමයන්ට බදු දී තිබෙනවා. බදු නොදී වැරදි ලෙස ඉඩම් බලෙන් අල්ලාගෙන තිබෙනවා.\n\nමේ සම්බන්ධයෙන් විධිමත් ක්‍රමවේදයක් සකස් කිරීමට කැබිනට් පත්‍රිකාවක් ඉදිරිපත් කර තිබෙනවා. දෙපාර්තමේන්තුව තුළ දෙපාර්තමේන්තුගත ගැටලු නිසා දුම්රිය දේපළ වත්කම් කළමනාකරණයට වෙනම සමාගමක් පිහිටුවීමට අවසර ඉල්ලා සිටිය ද, ඒ සඳහා අවසරයක් ලැබුණේ නැහැ. දුම්රිය නැවතුම්පොළ හාරසිය ගණනක් තිබෙන අතර එක් නැවතුම්පොළක සිට තවත් නැවතුම්පොළක් දක්වා කිලෝ මීටර් දෙකක් මෙහා පැත්තටත් කිලෝමීටර් දෙකක් එහා පැත්තටත් වගකීම දුම්රිය ස්ථානාධිපතිවරයාට පවරා අනවසර පදිංචි වීම් ඉවත් කර නිසි ලෙස දීර්ඝ කාලයක් පදිංචිව සිටි අයට බදු ලබාදීම සඳහා ක්‍රමවේදයක් සකස් කර ආදායම වැඩි කර ගත යුතුයි.\n\nඑවැනි ක්‍රමවේදයක් යටතේ වැඩි වෙන ආදායමෙන් ප්‍රතිශතයක් දුම්රිය ස්ථානාධිපතිවරයා ඇතුළු කාර්ය මණ්ඩලයට ගෙවා හෝ බදු ආදායම වැඩි කළ යුතුයි.\n\nඑම ක්‍රමවේදය අවසන් කර සම්පූර්ණ ලැයිස්තුගත කිරීමක් කළ යුතුයි. ඇතැම් ස්ථානවල මැනුම් ඉදිරි මාස 6 තුළදී අවසන් කළ යුතුයි. බ්‍රිතාන්‍ය යටත් විජිත යුගයේ සිට මේ ප්‍රශ්නය තිබෙනවා.\n\nජාතික වැඩපිළි‍වෙළකින් මෙය නිවැරදි කළ හැකි අතර පැලැස්තරවාදී වැඩපිළිවෙළකින් මෙය කළ නොහැකියි.\n\nඅයථා ලෙස භාවිත කරන ඉඩම් සම්බන්ධයෙන් අපරාධ පරීක්ෂණ දෙපාර්තමේන්තුවට පැමිණිලි කර ඇති බවත් ඕනෑම කෙනකු මේ ඉඩමක් ඵලදායී ලෙස යොදා ගැනීම සඳහා යෝජනාවක් ඉදිරිපත් කළොත් එය සලකා බලා කැබිනට් මණ්ඩලයේ අනුමැතිය යටතේ දීර්ඝ කාලීන බදු පදනම යටතේ ලබාදීමට සූදානම්.",
       "URL": "https://www.dinamina.lk/2023/10/04/politics/27533/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%af%e0%b7%99%e0%b6%b4%e0%b7%8f%e0%b6%bb/",
       "Category": "politics",
       "Parent URL": "https://www.dinamina.lk/category/politics//page/3/"
}