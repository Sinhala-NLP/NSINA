{
       "Source": "dinamina",
       "Timestamp": "August 24, 2023 3:40 am",
       "Headline": "පාර්ලිමේන්තු ගරුත්වය ආරක්ෂා කිරීම මන්ත්‍රීවරුන්ගේ වගකීමක් – කථානායක මහින්ද යාපා අබේවර්ධන",
       "News Content": "\n\nපාර්ලිමේන්තු මන්ත්‍රීවරුන්ගේ හැසිරීම් රටාව හේතුවෙන් පාර්ලිමේන්තු මන්ත්‍රීවරුන්ට එරෙහිව විශාල ජනමතයක් ගොඩනැඟී ඇති බව කථානායක මහින්ද යාපා අබේවර්ධන මහතා පාර්ලිමේන්තුවේදී ඊයේ (23) ප්‍රකාශ කළේය.\nකථානායක මහින්ද යාපා අබේවර්ධන මහතා මේ බව සඳහන් කළේ මුලසුනට අගෞරව වන පරිදි අශෝභන ලෙස කටයුතු කළ පාර්ලිමේන්තු මන්ත්‍රී නලින් බණ්ඩාර ජයමහ මහතා හා වසන්ත යාපා බණ්ඩාර මහතාගේ ක්‍රියාකලාපය හේතුවෙන් තාවකාලිකව අත්හිටුවන ලද පාර්ලිමේන්තුවේ කටයුතු නැවත ආරම්භ කරමිනි.\nඑහිදි වැඩිදුරටත් අදහස් දැක්වූ කථානායක මහින්ද යාපා අබේවර්ධන මහතා මෙසේද පැවසීය.\nරටේ ඇති උත්තරීතර ආයතනය පාර්ලිමේන්තුව බව මහජන නියෝජිතයන් වටහාගත යුතුයි. එහි ගරුත්වය ආරක්ෂා වන පරිදි කටයුතු කිරීම පාර්ලිමේන්තු මන්ත්‍රීවරුන්ගේ වගකීමක්. එමෙන්ම නීති රීති අනුව කටයුතු කිරීම සිදු විය යුතුයි. පාර්ලිමේන්තු මන්ත්‍රීවරුන් සඳහා වෙන් කරන කාලය නිසි පරිදි භාවිත කරන ලෙසත් ඉල්ලා සිටිනවා.",
       "URL": "https://www.dinamina.lk/2023/08/24/politics/16863/%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94-%e0%b6%9c%e0%b6%bb%e0%b7%94%e0%b6%ad%e0%b7%8a%e0%b7%80%e0%b6%ba-%e0%b6%86%e0%b6%bb%e0%b6%9a/",
       "Category": "politics",
       "Parent URL": "https://www.dinamina.lk/category/politics//page/14/"
}