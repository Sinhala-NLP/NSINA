{
       "Source": "dinamina",
       "Timestamp": "July 6, 2023 1:00 am",
       "Headline": "සජබ මහ ලේකම් රංජිත් මද්දුම බණ්ඩාර",
       "News Content": "‘අස්වැසුම’ යෝජනා ක්‍රමයෙන් මෙතෙක් සමෘද්ධි සහනාධාර ලබමින් සිටි විශාල පිරිසකට එම සහනාධාරය අහිමිවීම නිසා රජයට අස්වැසිල්ලක් නැති වී හිස්වැසුම් පැලඳ ගමට යෑමට සිදු වී ඇතැයි සජබ මහ ලේකම් රංජිත් මද්දුම බණ්ඩාර මහතා පැවසීය.\nදේශීය ණය ප්‍රතිසංස්කරණ පිළිබඳ යෝජනාව සම්බන්ධයෙන් පාර්ලිමේන්තුවේ පැවති විවාදයේදී විපක්ෂයේ මන්ත්‍රීවරුන්ට ඊට අදහස් දැක්වීමට සීමා කිරීම මගින් පෙනී යනුයේ රජය කියන්නේ එකක් හා කරන්නේ තව එකක් බව යැයි ද ඒ මහතා වැඩිදුරටත් පැවසීය. ඒ මහතා මේ බව පැවසුවේ දොම්පෙ මැතිවරණ කොට්ඨාසයේ කිරිඳිවැල මිල්ලතේ මංසන්ධියේ දී පැවති සමෘද්ධි අහිමි වූ ජනතාවගේ උද්ඝෝෂණය අවසානයේ එම පක්ෂ කාර්යාල භූමියේ පැවති ජන රැලිය අමතමිනි.\nදොම්පෙ මැතිවරණ කොට්ඨාසයේ සජබ ප්‍රධාන සංවිධායක ගම්පහ දිස්ත්‍රික් පාර්ලිමේන්තු මන්ත්‍රී හර්ෂණ රාජකරුණා මහතා ඇතුළු පළාත් පාලන මැතිවරණ අපේක්ෂකයන් හා සංවිධායකවරුන් ඇතුළු විශාල පිරිසක් මේ අවස්ථාවට සහභාගි වූහ.\nජී.එස්.තැලිගම කිරිඳිවැල සමූහ",
       "URL": "https://www.dinamina.lk/2023/07/06/politics/4456/%e0%b7%83%e0%b6%a2%e0%b6%b6-%e0%b6%b8%e0%b7%84-%e0%b6%bd%e0%b7%9a%e0%b6%9a%e0%b6%b8%e0%b7%8a-%e0%b6%bb%e0%b6%82%e0%b6%a2%e0%b7%92%e0%b6%ad%e0%b7%8a-%e0%b6%b8%e0%b6%af%e0%b7%8a%e0%b6%af%e0%b7%94/",
       "Category": "politics",
       "Parent URL": "https://www.dinamina.lk/category/politics//page/29/"
}