{
       "Source": "dinamina",
       "Timestamp": "August 24, 2023 3:38 am",
       "Headline": "මහජන හමුවීම් සිදු කරන්න නාරම්මල-බිංගිරිය ප්‍රාදේශීය සභා පරිශ්‍රයන් ලබා ගත්තේ නීත්‍යනුකූලවයි – රාජ්‍ය ඇමැති ශාන්ත බණ්ඩාර",
       "News Content": "ප්‍රාදේශීය සම්බන්ධීකරණ කමිටු පවත්වමින් මහජන හමුවීම් සිදු කිරීම සඳහා නාරම්මල සහ බිංගිරිය ප්‍රාදේශීය සභාවන්වල පරිශ්‍රයන් ලබා ගැනීම සිදු කළේ නීත්‍යනුකූලව බව ජනමාධ්‍ය රාජ්‍ය ඇමැති ශාන්ත බණ්ඩාර මහතා පාර්ලිමේන්තුවේ දී ඊයේ (23) පැවසීය.\nශාන්ත බණ්ඩාර මහතා සභාවේ නොමැති අවස්ථාවේදී පාර්ලිමේන්තු මන්ත්‍රී නලීන් බණ්ඩාර මහතා කළ චෝදනාවට පිළිතුරු ලෙස පැහැදිලි ප්‍රකාශයක් කරමින් රාජ්‍ය ඇමැතිවරයා මේ බව කියා සිටියේය.\n\nතවදුරටත් ජනමාධ්‍ය රාජ්‍ය ඇමැතිවරයා මෙසේද පැවසීය.\nමහජන හමුවීම් පැවැත්වීමට එම සභාවන්හි පරිශ්‍රයන් ලබා ගත්ත ද අනීතික ලෙස කිසිදු දේපොළක් පරිහරණය කර නැහැ. පළාත් පාලන ආයතනයන්හි වගකීම දරන ආණ්ඩුකාරවරයාගේ අනුමැතිය ඇතිව මහජන හමුවීම් එම ස්ථානයන්හි සිදු කළා.\n\nපදනමක් නොමැතිව මෙවැනි චෝදනාවන් පාර්ලිමේන්තුව තුළ සිදු කිරීමෙන් අදාළ ආයතනයන්හි නිලධාරීන් බියට පත් වෙනවා. මෙම මහජන හමුවීම් සඳහා ප්‍රාදේශීය සභාවන්වලින් සතයක්වත් ලබා ගත්තේ නැහැ. මෙම හමුවීම්වලට සහභාගී වූ ඇමැතිවරුන් කිහිප දෙනකු ඇතුළු නිලධාරීන්ට තේ පැන් සංග්‍රහයක් ලබා දීම සිදු කළේ ප්‍රාදේශීය සභාවේ කිසිදු මුදලකින් නොවේ. මහජන හමුවීම්වලට නීත්‍යනුකූල ලෙස මෙම පරිශ්‍රයන් භාවිත කළ හැකි බවට විපක්ෂයේ මන්ත්‍රීවරුන්ට පාඩමක් ලෙස කියාදීමට විපක්ෂ නායකවරයා කටයුතු කරන්නේ නම් එය යහපත්. හිටපු ඇමැතිවරයකු වන යූ.බී. විජේකෝන් මහතා දඹදෙණිය ආසනය තුළ සම්බන්ධීකරණ කමිටුව පැවැත්වූයේ නාරම්මල ප්‍රාදේශීය ලේකම් කාර්යාලයේ .\n\nඅනුර කුමාර මහතා දඹදෙණිය ආසනයේ සංවිධායක ලෙස සිට කෘෂිකර්ම වාරිමාර්ග ඇමැති වුණාට පසුව සම්බන්ධීකරණ කමිටුව කළේ නාරම්මල ගොවිජන සේවා කාර්යාලයේ. රජයේ ඇමැතිවරයකුට හෝ රජයේ නියෝජිතයකුට ප්‍රදේශයේ තිබෙන රාජ්‍ය ආයතනයක මහජනතාව හමුවීමට හැකියාව තිබෙනවා.\n\n",
       "URL": "https://www.dinamina.lk/2023/08/24/politics/16858/%e0%b6%b8%e0%b7%84%e0%b6%a2%e0%b6%b1-%e0%b7%84%e0%b6%b8%e0%b7%94%e0%b7%80%e0%b7%93%e0%b6%b8%e0%b7%8a-%e0%b7%83%e0%b7%92%e0%b6%af%e0%b7%94-%e0%b6%9a%e0%b6%bb%e0%b6%b1%e0%b7%8a%e0%b6%b1-%e0%b6%b1/",
       "Category": "politics",
       "Parent URL": "https://www.dinamina.lk/category/politics//page/14/"
}