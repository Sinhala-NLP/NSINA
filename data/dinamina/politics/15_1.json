{
       "Source": "dinamina",
       "Timestamp": "August 24, 2023 1:37 am",
       "Headline": "රට අර්බුදයක සිටින මොහොතක  වෛද්‍යවරුන් රට හැර නොයා සේවය කිරීම යුතුකමක්",
       "News Content": "\n\nරුපියල් ලක්ෂ 32ක පමණ මුදලක් වෛද්‍යවරයකු බිහි කිරීමට රජය වැය කරන බවත්, රට අර්බුදයකට මුහුණපෑ අවස්ථාවකදී එම වෛද්‍යවරුන් රට හැර නොයා රට වෙනුවෙන් කැපවීම ඔවුන්ගේ යුතුකම බවත් ජනාධිපති වෘත්තීය සමිති අධ්‍යක්ෂ ජනරාල් සමන් රත්නප්‍රිය මහතා පැවසීය.\n\nඒ මහතා මේ බව පැවසුවේ සිරිකොත පක්ෂ මූලස්ථානයේදී පෙරේදා (22) පැවති මාධ්‍ය හමුවේදීය.\n\nඑහිදී වැඩිදුරටත් අදහස් දැක්වූ ඒ මහතා මෙසේ ද සඳහන් කළේය.\n\n“රටේ උද්ධමනය තනි ඉලක්කමක් දක්වා අඩු වෙලා තිබෙනවා. ආහාර උද්ධමනය -1.4 දක්වා අඩු වෙලා තිබෙනවා. විදේශ ප්‍රේෂණ ඩොලර් බිලියන 1.1ක් ලැබී තියෙනවා. එය සැලකිය යුතු මට්ටමක ඉහළ යෑමක් විදිහට සලකන්න පුළුවන්. සංචාරකයන් ලක්ෂ අටක් පසුගිය මාස හතේ මෙරටට පැමිණ තිබෙනවා. සංචාරක ව්‍යාපාරයෙන් ඩොලර් බිලියන 1.09 උපයා ගැනීමේ හැකියාව උදා වෙලා තිබෙනවා. ඩොලර් බිලියන 3.8 දක්වා විදේශ සංචිත ප්‍රමාණයක් ඉහළ ගිහින් තිබෙනවා.\n\nනියඟයේ බලපෑම ගොවියන්ට සහ විදුලිබල උත්පාදනයට ප්‍රධාන වශයෙන්ම බලපානවා. කෙසේ වෙතත් ජනාධිපතිවරයා මූලික වටයේදී මේ ප්‍රශ්නය සාකච්ඡා කර විසඳුමක් දුන්නා. කෘෂිකර්ම ඇමැතිවරයා ප්‍රකාශ කරන ආකාරයට කුඹුරු අක්කර ලක්ෂයක පමණ ප්‍රමාණයකට හානියක් වෙලා තිබෙනවා. ඒ අනුව කැබිනට් මණ්ඩලය එම ගොවියන්ට වන්දි ප්‍රදානය කිරීමේ ක්‍රමවේදයක් ක්‍රියාත්මක කරන්න බලාපොරොත්තු වෙනවා.\n\n1988-89 කාලයේ සමනල වැවට බෝම්බ ගැහුවේ ජනතා විමුක්ති පෙරමුණයි. එහෙම බෝම්බ ගහපු අය අද ගොවීන්ට වතුර දෙන්න සමනල වැවෙන් කියලා ප්‍රකාශ කරනවා. එපමණක් නෙවෙයි, වැව් විශාල සංඛ්‍යාවක ඉවුරු විනාශ කරන්න ක්‍රියා කළ පක්ෂයක් තමයි ජනතා විමුක්ති පෙරමුණ කියන්නේ කියන එක ජනතාව අවබෝධ කරගෙන සිටිය යුතුයි. ඒ වැව්වලින්ම වතුර දෙන්න කියලා උද්ඝෝෂණය කරන්න තරම් තත්ත්වයකට පත් වීම දෛවයේ සරදමක් කියන එක තමයි කියන්න තිබෙන්නේ.\n\n1988 -89 කාලයේදී විදුලි බලාගාර දෙකක් ජනතා විමුක්ති පෙරමුණ විනාශ කළා. දුම්රිය දාසයක් විනාශ කළා. දුම්රිය ස්ථාන 24ක් ,transformar දෙසිය තිස් දෙකක් විනාශ කළා. එවැනි ජාතික ධනය විනාශ කළ පක්ෂයකට අද සිද්ධ වෙලා තිබෙනවා, ඒ සම්පත්ම ඉල්ලලා ජනතාව උසිගන්වා උද්ඝෝෂණය කරන්න. සමස්ත පද්ධතියම විනාශ කළා නම්, ඒ පද්ධති නැවත ගොඩගත හැක්කේ කාටද, කවුරුන් විසින්ද කියන එකත් සිතා බැලිය යුතුයි.\n\nසෞඛ්‍ය ක්ෂේත්‍රයේ ගැටලුව යම්තාක් ප්‍රමාණයකට විසඳිලා තිබෙනවා. අත්‍යවශ්‍ය ආහාර, ඖෂධ වර්ග නැවතත් පැමිණ තිබෙනවා. ශල්‍ය වෛද්‍ය උපකරණ යම් ප්‍රමාණයකට සුලබ වෙලා තිබෙනවා. නමුත් මේ හැම දෙයකම ප්‍රශ්නයක් තිබෙනවා. සාමාන්‍යයෙන් බාල ඖෂධ රජය විසින් මෙරටට ගෙන්වන්නේ නෑ.\n\nජනවාර්ගික අර්බුදයට විසඳුමක් විදිහට සර්ව පාක්ෂික සමුළුවක් කැඳවා තිබුණා. ඒකටත් ජනතා විමුක්ති පෙරමුණ සහභාගි වුණේ නෑ. එලෙස ජනතා විමුක්ති පෙරමුණ ජනතාව වෙනුවෙන් කිසිදු මතවාදයක් නියෝජනය නොකරන පක්ෂයක් විදිහට නිරූපණය වෙනවා. 13 සංශෝධනය කියන්නේ පාර්ලිමේන්තුවේ නීතියක්. එය ක්‍රියාත්මක කරන්නේ නැත්නම් පාර්ලිමේන්තුවේ ඒ පිළිබඳව තීරණයක් ගත යුතුයි. සම්මත වෙලා තියෙන නීතියක් ක්‍රියාත්මක නොකරනවා යැයි කියන්නේ නීතිය කඩ කිරීමක් කියන දේ හැම දෙනාම සිතා බැලිය යුතුයි.”\n\n\n\nශිරෝමි අබයසිංහ",
       "URL": "https://www.dinamina.lk/2023/08/24/politics/16678/%e0%b6%bb%e0%b6%a7-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba%e0%b6%9a-%e0%b7%83%e0%b7%92%e0%b6%a7%e0%b7%92%e0%b6%b1-%e0%b6%b8%e0%b7%9c%e0%b7%84%e0%b7%9c%e0%b6%ad%e0%b6%9a/",
       "Category": "politics",
       "Parent URL": "https://www.dinamina.lk/category/politics//page/15/"
}