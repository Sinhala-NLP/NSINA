{
       "Source": "dinamina",
       "Timestamp": "September 7, 2023 5:48 am",
       "Headline": "දේශීය ආදායම් සංශෝධන පනත් කෙටුම්පත  සම්මත කර ගන්න – සියලු මන්ත්‍රීවරුන්ගේ සහාය ඕනෑ -ජනාධිපති රනිල් වික්‍රමසිංහ",
       "News Content": "\n\nපාර්ලිමේන්තුව ලබන සෙනසුරාදා හෝ රැස්වී, දේශීය ණය ප්‍රතිව්‍යුහගතකරණය ඇතුළත් දේශීය ආදායම් බදු සංශෝධන පනත් කෙටුම්පත සම්මත කර ඉරිදා වන විට කථානායකවරයාගේ අනුමැතිය ලබාදී අවසන් කර දෙන ලෙස ජනාධිපති රනිල් වික්‍රමසිංහ මහතා පාර්ලිමේන්තුවේදී ඊයේ (06) විශේෂ ඉල්ලීමක් සිදු කෙළේය.\n\nජනාධිපති රනිල් වික්‍රමසිංහ මහතා මේ බව සඳහන් කෙළේ දේශීය ආදායම් සංශෝධන පනත් කෙටුම්පත සම්බන්ධයෙන් පාර්ලිමේන්තුවේදී ඇති වූ සංවාදයේදී අදහස් දක්වමිණි.\n\nඑහිදී වැඩිදුරටත් අදහස් දැක්වූ ජනාධිපති රනිල් වික්‍රමසිංහ මහතා මෙසේද පැවසීය.\n\nඑමෙන්ම දේශීය ආදායම් සංශෝධන පනත් කෙටුම්පත සම්මත කර ගැනීම සඳහා සහාය ලබාදෙන ලෙස සියලු පාර්ලිමේන්තු මන්ත්‍රීවරුන්ගෙන් ඉල්ලා සිටිනවා. පනත් කෙටුම්පත සම්බන්ධයෙන් අධිකරණය සියලු කරුණු පිළිබඳ විග්‍රහ කර තීන්දුවක් ලබා දී අවසන් බැවින් මෙය අනුමත කර ගැනීමේ වගකීම මෙම සභාවට පැවරෙනවා.\n\nඅධිකරණය මෙම සියලු කරුණු පිළිබඳ විග්‍රහ කර තීන්දුවක් ලබා දී අවසන්. නමුත් අනෙක් පාර්ශ්වලින් මේ පිළිබඳ කරුණු ඉදිරිපත් කර නැහැ. දැන් මෙය අනුමත කර ගැනීමේ වගකීම මෙම සභාවට හිමි වෙනවා. මෙය අනුමත කිරීමට පෙර මෙම කමිටුවට නැත්නම් මගේ ප්‍රධානත්වයෙන් තිබෙන උපදේශක කමිටුවට යොමු කළ යුතුයි. මම මෙය උපදේශක කමිටුවට ලබා දී නැහැ. මන්ත්‍රීතුමා ඉල්ලීමක් කළා මේ පිළිබඳ කරුණු ලබාදෙන්න කියලා. මම ලේකම්තුමාට උපදෙස් දුන්නා ඒ පිළිබඳ විමසා එම තොරතුරු ලබා දෙන්න කියලා. ඒ වගේම දැනුම් දී තිබෙනවා මෙය රහසිගතව තබා ගැනීමේ වගකීම බාර ගන්න කියලා. මොකද මේවා බාහිර පාර්ශ්වයක් අතට ගියොත් රටට හානියක් සිදු වෙනවා.\n\nමේ සියල්ල අප ලබන සතිය වන විට අවසන් කිරීමට අවශ්‍යයි. වගකීමකින් යුතුවයි මම මේ බව ප්‍රකාශ කරන්නේ. මම බාර ගත්තේ විනාශ වී තිබූ රටක්. අනෙක් අය අගමැතිකම එපා කියද්දි, බිය වී පැන යද්දි මමයි මේ වැඩකටයුතු බාර ගෙන ඉදිරියට ගෙන ආවේ. මෙයින් අර්ථසාධක අරමුදලට කිසිදු හානියක් වන්නේ නැහැ. සේවක අර්ථ සාධක අරමුදල් සඳහා 9%ක ස්ථාවර පොලියක් ලබා දෙන බවට අප එකඟ වී තිබෙනවා. ඒ 9% තීරණය කළේ මම නොවෙයි. එදා මෙම සභාවේ දී ශ්‍රී ලංකා පොදුජන පෙරමුණ ආණ්ඩුවයි එය තීරණය කළේ. ඒ නිසා මට එම චෝදනාව කරන්න එපා. අප මෙය ඉදිරියට ගෙන යා යුතුයි.\n\nසභාපතිතුමා මෙම දෙපාර්ශ්වයම නියෝජනය කරන මේ පිළිබඳ ඔවුන්ගේ අදහස විමසන්න. මම ඊට මැදිහත් වන්නේ නැහැ. මෙය අවශ්‍ය නැහැ කියලා පසුගිය මැතිවරණ සමයේ දී ශ්‍රී ලංකා පොදුජන පෙරමුණ ප්‍රකාශ කළ බව එතුමා සඳහන් කළා. ඔබතුමන්ලා නොවෙයි එය කිව්වේ. මමයි කිව්වේ ඩොලර් මිලියන 7ක් අවශ්‍යයි කියලා.\n\nඑවිට මේ රට බේර ගන්න පුළුවන් කියලා. එතකොට ඔබතුමන්ලා කිව්වා මෙයාව පරාජය කර අපට බලය ලබා දෙන්න කියලා. ඔබතුමන්ලත් ඊට විරුද්ධ වුණා. මේ පැත්තෙනුත් ඊට විරුද්ධ වුණා. මම නිවැරදි නිසා දැන් මෙතුමන්ලා මට සහාය ලබා දෙනවා ආණ්ඩුව ඉදිරියට ගෙන යන්න. ඔබතුමන්ලා එක්සත් ජාතික පක්ෂයේ ජේ.ආර්. ජයවර්ධන ජනාධිපතිවරයා, රණසිංහ ප්‍රේමදාස ජනාධිපතිවරයා, ඩී.බී. විජේතුංග ජනාධිපතිවරයා එයින් ඉවත් වුණා.\n\nඑදා කිව්වා ඔවුන්ට අවශ්‍ය සිරිකොත අල්ල ගන්න කියලා. ඒ නිසා වාද කරන්න එපා. මෙය ඉතා වැදගත්. ඒ නිසා මේ පිළිබඳ මෙම සෙනසුරාදා කතා කර ඉරිදා වන විට එය අනුමත කර දෙන්න කියා මම කථානායකතුමාගෙන් ඉල්ලා සිටිනවා.",
       "URL": "https://www.dinamina.lk/2023/09/07/politics/20191/%e0%b6%af%e0%b7%9a%e0%b7%81%e0%b7%93%e0%b6%ba-%e0%b6%86%e0%b6%af%e0%b7%8f%e0%b6%ba%e0%b6%b8%e0%b7%8a-%e0%b7%83%e0%b6%82%e0%b7%81%e0%b7%9d%e0%b6%b0%e0%b6%b1-%e0%b6%b4%e0%b6%b1%e0%b6%ad%e0%b7%8a/",
       "Category": "politics",
       "Parent URL": "https://www.dinamina.lk/category/politics//page/10/"
}