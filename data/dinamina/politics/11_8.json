{
       "Source": "dinamina",
       "Timestamp": "September 5, 2023 2:42 am",
       "Headline": "රට වෙනුවෙන් කරන්න  තිබෙන වැඩපිළිවෙළ  අපි අතහැරලා නැහැ",
       "News Content": "“හදවතට එකඟයි” පොහොට්ටුව සියලු දෙනාට පක්ෂයේ දොර අරී\n\n\n\n“හදවතට එකඟයි” යන තේමාව යටතේ ශ්‍රී ලංකා පොදුජන පෙරමුණ සැමට පක්ෂයේ දොරවල් විවෘත කර තිබෙන බව පක්ෂයේ මහලේකම්, පාර්ලිමේන්තු මන්ත්‍රී නීතිඥ සාගර කාරියවසම් මහතා ප්‍රකාශ කරයි.\n\nපක්ෂයේ ශාඛා සමිති බල ගන්වමින් පසුගියදා (02) සිට ඉතා සාර්ථක බලගැන්වීමක් කළ බවද ඒ මහතා සඳහන් කරයි.\n\nඒ මහතා මේ බව ප්‍රකාශ කළේ ශ්‍රී ලංකා පොදුජන පෙරමුණ පක්ෂ මූලස්ථානයේ දී ඊයේ (04) පැවති ප්‍රවෘත්ති සාකච්ඡාවට එක්වෙමිනි.\n\nඑහිදී වැඩිදුරටත් පාර්ලිමේන්තු මන්ත්‍රී නීතිඥ සාගර කාරියවසම් මහතා මෙසේද පැවසීය.\n\n“අපි පක්ෂයක් හැටියට මේ රටේ ශක්තිමත්ව තිබෙන දේශපාලන පක්ෂයක් ලෙස ශ්‍රී ලංකා පොදුජන පෙරමුණ හඳුන්වන්න පුළුවන්. අපි එම ශක්තිය නැවත වතාවක් තවදුරටත් ශක්තිමත් කිරීමේ වැඩපිළිවෙළක් හැටියට ඊයේ දිනයේ ලංකාව පුරාම පක්ෂය නැවත බලගැන්වීමේ ක්‍රියාදාමයක් ආරම්භ කළා “හදවතට එකඟයි” කියන තේමාව යටතේ. හදවතට එකඟයි කියන්නේ තමන්ගේ හදවතට එකඟව රට වෙනුවෙන් තිබෙන, මේ රටේ අනාගතය වෙනුවෙන් වැඩ කරන, මේ රට වෙනුවෙන් රටේ ජනතාව වෙනුවෙන් වැඩ කරන පක්ෂය හැටියට ශ්‍රී ලංකා පොදුජන පෙරමුණ හදවතට එකඟව පිළිගන්න හැමදෙනාටම අපේ පක්ෂයේ දොරවල් විවෘත වී තිබෙන බව අපි ඒ පණිවිඩය දුන්නේ. ඉතාම සතුටින් කියන්න ඕනෑ ඊයේ දවසේ සංකේතාත්මකව ලංකාවේ ආසන විශාල ප්‍රමාණයක අලුත් සාමාජිකයන් බඳවා ගැනීම් සහ ශාඛා සමිතිත් නැවත බලගැන්වීම් කළා. ඉතාම සාර්ථකයි.\n\nහුඟක් තැන්වල අපි පක්ෂ කාර්යාලයෙන් ශාඛා සමිතියක් සඳහා ලබාදීපු සාමාජික කාඩ්පත් ප්‍රමාණය මදිවෙලා නැවත වතාවක් කාඩ් ගෙන්වා ගත් ස්ථාන පවා අපට මේ වනවිට ආරංචි ලැබෙමින් තිබෙනවා. මේ සම්බන්ධයෙන් එයට දායක වෙච්ච, රටට ආදරය කරන ජනතාවට ස්තූතිවන්ත වෙන අතරම ඒ සම්බන්ධයෙන් අපට ඒ අවශ්‍ය මාධ්‍ය අනුග්‍රහය ලබාදීපු මාධ්‍යවේදී ඔබ සැමට අපේ කෘතඥතාව ප්‍රකාශ කරනවා. අපි පක්ෂයක් හැටියට මේ රට ගොඩගන්න වැඩපිළිවෙළක් ඉදිරිපත් කළා. ඒ වැඩපිළිවෙළ තමයි මැද මාවතේ ආර්ථික ප්‍රතිපත්තියත් එක්ක ජනතා සුබසාධනයත්, අඩු වරප්‍රසාද සහිත ජනතාවට අවශ්‍ය වරප්‍රසාද ලබාදීලා මේ රට ඉදිරියට ගෙනියන්න, මේ රටේ ව්‍යවසායකයන්ට ශක්තියක් ලබාදී අපටම අනන්‍ය වූ ක්‍රමවේදයකින් මේ රට ඉදිරියට ගෙනියනවා කියන පොරොන්දුව අපි දුන්නා.\n\nමේ වනවිට ජනතාව විතරක් නොවේ විපක්ෂයත් අවබෝධ කර ගනිමින් සිටිනවා. අපේ ක්‍රියාදාමයෙන් විතරයි මේ රට ගොඩගන්න පුළුවන් කියලා. නමුත් අවාසනාවකට මේ රටේ ජනතාව නොමඟ යවලා ඔවුන් පාරට බස්සලා රට වෙනුවෙන් කරන්න තිබුණු අවස්ථාව තාවකාලිකව ඇහිරෙව්වා. නමුත් අපි අපේ රට වෙනුවෙන් ඒ අපේ ප්‍රතිපත්ති මාලාව, රට වෙනුවෙන් කරන්න තිබෙන වැඩපිළිවෙළ අපි අතහැරලා නැහැ. ඒ වැඩපිළිවෙළ ඉදිරියට ගෙනියනවා. ඒ වැඩපිළිවෙළ ගෙනියන්න අවශ්‍ය ශක්තිය මේ රටේ ජනතාව නැවතත් දෙනවා කියා අපි දැඩි විශ්වාසයක් තිබෙනවාÓ යැයි පැවසීය.\n\nමහින්ද අලුත්ගෙදර",
       "URL": "https://www.dinamina.lk/2023/09/05/politics/19526/%e0%b6%bb%e0%b6%a7-%e0%b7%80%e0%b7%99%e0%b6%b1%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%9a%e0%b6%bb%e0%b6%b1%e0%b7%8a%e0%b6%b1-%e0%b6%ad%e0%b7%92%e0%b6%b6%e0%b7%99%e0%b6%b1-%e0%b7%80/",
       "Category": "politics",
       "Parent URL": "https://www.dinamina.lk/category/politics//page/11/"
}