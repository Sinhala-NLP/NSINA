{
       "Source": "dinamina",
       "Timestamp": "July 29, 2023 1:00 am",
       "Headline": "පළාත් පාලන ආයතනවලට අයත් සියලු මාර්ග සිතියම් ගත කිරීම 2025ට පෙර අවසන් කිරීමට පියවර",
       "News Content": "පළාත් සභා හා පළාත් පාලන රාජ්‍ය ඇමැති ජානක වක්කුඹුර\n\nදිවයිනේ සියලුම පළාත් පාලන ආයතනවලට අයත්, මාර්ග සිතියම් ගත කිරීම 2025 වසර වන විට අවසන් කිරීමට සැලසුම් කර ඇති බවත් අනතුරුව එය ගැසට් මගින් ප්‍රකාශයට පත් කරන බවත් පළාත් සභා හා පළාත් පාලන රාජ්‍ය ඇමැති ජානක වක්කුඹුර මහතා පැවසීය.\n\nමේ වැඩපිළිවෙළ වසර 36කට පසු ක්‍රියාත්මක වන බව පෙන්වා දුන් රාජ්‍ය ඇමැතිවරයා, අදාළ මාර්ග අයත් රාජ්‍ය ආයතන පැහැදිලිව හඳුනා ගැනීමේ අවස්ථාව එමඟින් හිමි වන බව ද සඳහන් කළේය.\n\nඑසේම මාර්ගගත තාක්ෂණය ඔස්සේ ජනතාවට විධිමත් සහ කාර්යක්ෂම රාජ්‍ය සේවාවක් සැපයීමට ජනාධිපති රනිල් වික්‍රමසිංහ මහතා හඳුන්වා දුන් වැඩපිළිවෙළ යටතේ මේ වන විට පළාත් පාලන ආයතන 69ක් මාර්ගගත ක්‍රමවේද ඔස්සේ සිය සේවා ක්‍රියාත්මක කරන බවත් තවත් පළාත් පාලන ආයතන 167ක් සඳහා අවශ්‍ය මූලික පුහුණුව දී මෘදුකාංග ස්ථාපන කටයුතු සිදු කෙරෙමින් පවතින බවත් රාජ්‍ය ඇමැතිවරයා පෙන්වා දුන්නේය.\n\nපළාත් සභා හා පළාත් පාලන රාජ්‍ය ඇමැති ජානක වක්කුඹුර මහතා මේ අදහස් පළ කළේ ‘ස්ථාවර රටකට සැවොම එක මඟකට’ මැයෙන් පෙරේදා (27) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක්වෙමිනි.\n\nඑහිදී වැඩිදුරටත් අදහස් දැක්වූ රාජ්‍ය ඇමැතිවරයා මෙසේ ද පැවසීය.\n\nජනාධිපති රනිල් වික්‍රමසිංහ මහතාගේ සංකල්පයකට අනුව මාර්ගගත ක්‍රමවේදය ඔස්සේ (ONLINE) ජනතාවට අවශ්‍ය සේවා සැපයීම සඳහා සමස්ත පළාත් පාලන ආයතන ව්‍යුහයම මේ වන විට සූදානම් කරමින් තිබෙනවා.\n\nමේ අනුව පළාත් පාලන ආයතන අතරින්, ආයතන 69ක් මේ වන විට සිය සේවාවන් මාර්ගගත ක්‍රමවේද ඔස්සේ මහජනතාවට කඩිනමින් දෙමින් සිටිනවා. තවත් පළාත් පාලන ආයතන 167ක් සඳහා අවශ්‍ය මූලික පුහුණුව ලබාදී, මෘදුකාංග ස්ථාපන කටයුතු සිදු කෙරෙමින් පවතිනවා.\n\nරාජ්‍ය ආයතනවල පවතින දූෂණ හා අක්‍රමිකතා අවම කිරීමට මේ මාර්ගගත ක්‍රමවේදය ඉවහල් වෙනවා. ඒ වගේම මෙමගින් මහජනතාවට වරිපනම් ගෙවීම්, ව්‍යාපාර බදු ගෙවීම්, නිවාස සැලසුම් අනුමත කිරීම්, ආදාහනාගාර, ක්‍රීඩාංගණ, නගර ශාලා ආදිය වෙන් කිරීම් ඇතුළු අවශ්‍යතා රැසක් කඩිනමින් ඉටු කර ගැනීමට ද හැකියාව ලැබෙනවා. දිවයින පුරා පිහිටි පළාත් පාලන ආයතනවලට අයත් මාර්ග සිතියම්ගත කිරීමට අවශ්‍ය පියවර මේ වන විටත් ගෙන තිබෙනවා. මෙහි මූලික අදියර යටතේ මාර්ග 49,200ක් වයඹ පළාතේ සලකුණු කර අවසන්. කිලෝමීටරයකට රුපියල් 102 බැගින් මාර්ග කිලෝමීටර් 21,000ක් සලකුණු කිරීමට කටයුතු යොදා තිබෙනවා. GIS සහ GPS තාක්ෂණය යොදාගෙන මාර්ග සිතියම් ලකුණු කිරීම සිදුවන නිසා මීට වැය වන මුදල අවම වී තිබෙනවා. මෙම වැඩපිළිවෙළෙන් අදාළ මාර්ග අයත් වන රාජ්‍ය ආයතන හඳුනා ගැනීමට හැකියාව ලැබෙනවා.\n\nපළාත් පාලන ආයතනවලට අයත් පාලම් නැති ස්ථාන වෙනුවෙන් අලුතින් පාලම් 160ක් ආරම්භ කිරීමට සැලසුම් කර තිබෙනවා. ඉන් පාලම් 20ක වැඩ කටයුතු දැනටමත් ආරම්භ කර තිබෙනවා. මේ ව්‍යාපෘති වෙනුවෙන් මේ වසරේ පමණක් රුපියල් මිලියන 5000ක් වෙන් කර තිබෙනවා. සමස්ත ව්‍යාපෘති වෙනුවෙන් රුපියල් මිලියන 14,000ක් වෙන් කරමින් සෙසු පාලම් ලබන වසර ඇතුළත අවසන් කර ජනතා අයිතියට පත් කිරීමට නියමිතයි.",
       "URL": "https://www.dinamina.lk/2023/07/29/politics/10071/%e0%b6%b4%e0%b7%85%e0%b7%8f%e0%b6%ad%e0%b7%8a-%e0%b6%b4%e0%b7%8f%e0%b6%bd%e0%b6%b1-%e0%b6%86%e0%b6%ba%e0%b6%ad%e0%b6%b1%e0%b7%80%e0%b6%bd%e0%b6%a7-%e0%b6%85%e0%b6%ba%e0%b6%ad%e0%b7%8a-%e0%b7%83/",
       "Category": "politics",
       "Parent URL": "https://www.dinamina.lk/category/politics//page/21/"
}