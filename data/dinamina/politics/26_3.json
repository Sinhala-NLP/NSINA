{
       "Source": "dinamina",
       "Timestamp": "July 14, 2023 3:05 pm",
       "Headline": "චමෝදිගේ මරණය ගැන සෙවීමට පංච පුද්ගල විමර්ශන කමිටුවක් පේරාදෙණියට",
       "News Content": "පේරාදෙණිය ශික්ෂණ රෝහලේදී මියගිය චමෝදි සංදීපනී තරුණියගේ මරණය සම්බන්ධයෙන් විමර්ශනයට සෞඛ්‍ය අමාත්‍යංශය පත් කළ පංච පුද්ගල කමිටුව හෙට (15) එම රෝහල වෙත ගොස් විමර්ශන සිදු කිරීමට නියමිත බව වාර්තා වේ.\n\nසෞඛ්‍ය අමාත්‍ය කෙහෙළිය රඹුක්වැල්ල මහතා සඳහන් කළේ, විශේෂඥ වෛද්‍යවරුන්ගෙන් සැදුම්ලත් එම කණ්ඩායම පේරාදෙණිය රෝහලට ගොස් විමර්ශන ආරම්භ කරන බවයි.\n\nකෙසේ වෙතත් මූලික පරීක්ෂණවලදී අදාළ තරුණියට ලබාදුන් එන්නත මරණයට හේතු වී නොමැති බව හෙළිව ඇතැයි අමාත්‍යවරයා පැවසීය. ඇමතිවරයා කියා සිටියේ විද්‍යාත්මක පරීක්ෂණයක් මගින් එය සැකහැර තහවුරු කර ගැනීමට මෙම පරීක්ෂණ කමිටුවට හැකි බවයි.\n\nපේරාදෙණිය ශික්ෂණ රෝහලේ 21 හැවිරිදි චමෝදි සංදීපනී තරුණියක් මිය යාමේ සිද්ධිය සම්බන්ධයෙන් සොයා බැලීම සදහා සෞඛ්‍ය අමාත්‍යංශය පත් කළ පංච පුද්ගල විමර්ශන කමිටුව හෙට (15) එම රෝහල වෙත ගොස් විමර්ශන සිදු කිරීමට නියමිතව තිබේ.\n\n21 හැවිරිදි චමෝදි සංදීපනී පසුගිය සඳුදා කැටපිටිය ප්‍රාදේශීය රෝහලට ඇතුළත්කර තිබුණේ පාචන රෝග තත්ත්වයක් හේතුවෙන් ය. එදින රාත්‍රියේ එම රෝහලේ ප්‍රතිකාර ලැබූ ඇය පසුගියදා පේරාදෙණිය ශික්ෂණ රෝහලට මාරුකර තිබුණි.\n\nඥාතීන් පවසන්නේ ඇයට ලබාදුන් එන්තකින් පසුව ඇය රෝගී වී මිය ගිය බවයි.\n\nතරුණියට වාට්ටුවේදී එන්නත් දෙකක් ලබාදුන් අවස්ථාවේ ඇය වේදනාවෙන් කෑ ගසා ඇති අතර පසුව වැසිකිළියට ගොස් වමනය දමා ටික වේලාවකින් මියගිය බව ඇගේ මව වන මායා ඉන්ද්‍රානි මාධ්‍ය වෙත පැවැසුවාය.",
       "URL": "https://www.dinamina.lk/2023/07/14/politics/6642/chamodhi/",
       "Category": "politics",
       "Parent URL": "https://www.dinamina.lk/category/politics//page/26/"
}