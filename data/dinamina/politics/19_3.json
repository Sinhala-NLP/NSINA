{
       "Source": "dinamina",
       "Timestamp": "August 7, 2023 12:09 am",
       "Headline": "මේ දවස්වල පඳුරකට පයින් ගැහුවත්  ජනාධිපතිවරණ අපේක්ෂකයෝ වීසි වෙනවා – පාර්ලිමේන්තු මන්ත්‍රී රෝහිත අබේගුණවර්ධන",
       "News Content": "මේ දවස්වල හැමතැනම කතා කරන්නේ 2024 තිබෙන ජනාධිපතිවරණය ගැනයි. මේ රටේ ව්‍යවස්ථාවට අනුව 2024 වර්ෂයේ මේ රටේ අනිවාර්යෙන්ම මැතිවරණයක් තියන්න ඕනෑ. හැමෝම මේ දවස්වල කතා කරන්නේ කවුද ජනාධිපතිවරණයට ඉදිරිපත් වෙන්නේ කියන එකයි. අපේක්ෂක නාමාවලියක් ඇහෙනවා. මේ දවස්වල කොළඹ පැත්තේ ඇවිදිනකොට පඳුරකට පයින් ගැහුවොත් ජනාධිපතිවරණ අපේක්ෂකයෝ විසිවෙන තරමට අපේක්ෂකයෝ රාශියක් ඉන්නවා.\n\nපාර්ලිමේන්තු මන්ත්‍රී රෝහිත අබේගුණවර්ධන මහතා පෙරේදා (05) මතුගමදී පැවති ශ්‍රී ලංකා පොදුජන පෙරමුණේ ආසන බලමණ්ඩල රැස්වීම අමතමින් මෙසේ පැවසීය.\n\nශ්‍රී ලංකා පොදුජන පෙරමුණේ මතුගම ආසනයේ නව සංවිධායක ධීවර රාජ්‍ය අමාත්‍ය පියල් නිශාන්ත මහතා විසින් සංවිධානය කළ මේ බලමණ්ඩල රැස්වීමේදී රෝහිත අබේගුණවර්ධන මහතා වැඩිදුරටත් මෙසේ ද පැවසීය.\n\nඅද වන විට නොයෙක් විදියේ අපේක්ෂකයෝ ඉන්නවා. හමුදාවේ ඉන්න අය ඉන්නවා. හමුදාවේ හිටපු අය ඉන්නවා. මාධ්‍ය ආයතනවල අය ඉන්නවා. දේශපාලකයෝ ඉන්නවා. හෙට අනිද්දා වෙනකොට කොම්පැනිවල නායකයොත් ඒවි.\n\nමම දැක්කා සරත් ෆොන්සේකා හිටපු මන්ත්‍රීතුමා කියනවා මීළඟ ජනාධිපතිවරයා කවුද කියලා එතුමාට කියන්න පුළුවන් කියලා කණ්ණාඩියක් ඉදිරියට ගියාම. සජිත් ප්‍රේමදාස මහත්තයා මේ වෙනකොට ජනාධිපති වුණාම අඳින්න මහලා තිබෙන ඇඳුමේ උඩ කෑල්ල ෆොන්සේකා මහත්තයා හොරකම් කරගෙන. එහෙම අය මේ ජනාධිපති අපේක්ෂයන් අතර ඉන්නවා. හැබැයි ශ්‍රී ලංකා පොදුජන පෙරමුණට අනන්‍යතාවක් තිබෙනවා. අපි මුහුද හත්ගව්වක් තියාගෙන අමුඩ ගහන්නේ නැහැ. අපට එහෙම උවමනාවකුත් නැහැ. මුහුද කිට්ටුවට ගියාමයි පීනන්න සූදානම් වෙන්න ඕනෑ.\n\nශ්‍රී ලංකා පොදුජන පෙරමුණේ මතුගම ආසනයේ නව සංවිධායක ධීවර රාජ්‍ය අමාත්‍ය පියල් නිශාන්ත මහතා විසින් සංවිධානය කළ මේ බල මණ්ඩල රැස්වීමට ශ්‍රී ලංකා පොදුජන පෙරමුණේ ලේකම් සාගර කාරියවසම්, රාජ්‍ය අමාත්‍ය අනුප පැස්කුවෙල්, පාර්ලිමේන්තු මන්ත්‍රී ඩබ්ලිව්.ඩී. වීරසිංහ, රාජ්‍ය අමාත්‍ය සනත් නිශාන්ත, පාර්ලිමේන්තු මන්ත්‍රී සංජීව එදිරිමාන්න, පාර්ලිමේන්තු මන්ත්‍රී රෝහිත අබේගුණවර්ධන ඇතුළු පක්ෂයේ ක්‍රියාකාරීන් විශාල පිරිසක් සහභාගි වූ අතර, භික්ෂුන් වහන්සේලා ඇතුළු පාක්‍ෂිකයෝ විශාල පිරිසක් ද සහභාගි වී සිටියහ.\n\nමතුගම සමූහ – බී.ටී. තඹවිට",
       "URL": "https://www.dinamina.lk/2023/08/07/politics/12044/%e0%b6%b8%e0%b7%9a-%e0%b6%af%e0%b7%80%e0%b7%83%e0%b7%8a%e0%b7%80%e0%b6%bd-%e0%b6%b4%e0%b6%b3%e0%b7%94%e0%b6%bb%e0%b6%9a%e0%b6%a7-%e0%b6%b4%e0%b6%ba%e0%b7%92%e0%b6%b1%e0%b7%8a-%e0%b6%9c%e0%b7%90/",
       "Category": "politics",
       "Parent URL": "https://www.dinamina.lk/category/politics//page/19/"
}