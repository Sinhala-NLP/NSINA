{
       "Source": "dinamina",
       "Timestamp": "October 10, 2023 10:00 am",
       "Headline": "ජිනීවාවලදී සූර් වූ සජබ මන්ත්‍රීවරුන්ට ලෝකෙට කේලම් කියාගන්න බැරි වුණා",
       "News Content": "රටට විරුද්ධව කේලම් කියන්න ජිනීවා ගිය සජබේ මන්ත්‍රීවරුන් පෙර දිනයේ සූර් වීමෙන් පසුවදා කේලම් ටික කියාගන්න නියමිත වෙලාවට යන්න බැරි වී ඇතැයි එක්සත් ජාතික පක්ෂයේ මහ ලේකම් පාලිත රංගේ බණ්ඩාර මහතා පැවසීය.\n\nසිරිකොත පක්ෂ මූලස්ථානයේ ඊයේ (09) පැවැති මාධ්‍ය හමුවේදී අදහස් දක්වමින් පැවසීය.\n\nඑහිදී රංගේ බණ්ඩාර මහතා මෙසේද කීය.\n\nඉන්දියානු සාගර වටද්දර කලාපීය සමුළුව එළැඹෙන එකොළොස් වැනිදා ශ්‍රී ලංකාවේදී පැවැත්වීමට නියමිතව තිබෙනවා. එය අපට විශාල ගෞරවයක්. ඊළඟ වසර දෙක තුළ එහි සභාපතිත්වය ශ්‍රී ලංකාවට පිරිනැමීමටත් පියවර ගෙන තිබෙනවා. එම සමුළුවට කලාපයේ විදේශ අමාත්‍යවරුන් සියලු දෙනාම සහභාගි වීමට නියමිතව තිබෙනවා. ඔවුන් ජනාධිපතිවරයා සමඟ විශේෂ සාකච්ඡා වට කීපයක් පැවැත්වීමට නියමිතයි. මේ වෙනකොටත් මැලේසියාවේ විදේශ කටයුතු අමාත්‍යවරයා ශ්‍රී ලංකාවට පැමිණ තිබෙනවා. ඔස්ට්‍රේලියාව, ඉන්දියාව, බංග්ලාදේශය, ඉන්දුනීසියාව, ඉරානය, ඕමානය, සිංගප්පූරුව, ජපානය ආදී රටවල් සමුළුවට සහභාගි වීමට නියමිතයි.\n\nඔක්තෝබර් 15, 16 චීනයේ සංචාරයක නියුතු වීමට ජනාධිපතිවරයා නියමිතව තිබෙනවා. ශ්‍රී ලංකාවේ ණය ප්‍රතිව්‍යුහගතකරණය පිළිබඳව චීනය සමඟ ද්විපාර්ශ්වික සාකච්ඡා පැවැත්වීමට නියමිතයි. ශ්‍රී ලංකාවේ ජනාධිපතිවරයාත් ඉන්දියාවේ ජනාධිපතිවරයාත් ලෝකයේ නායකයන් එකතු කරමින් මේ කලාපය ඉදිරියට ගෙන යන්න උත්සාහ දරන බවක් අපට පෙනෙන්නට තිබෙනවා.\n\nජාත්‍යන්තර මූල්‍ය අරමුදලෙහි දෙවැනි වාරිකය ලැබෙන්නේ නැහැ කියලා විපක්ෂය දිගින් දිගටම කිව්වා. යද්දි කිව්වා ලැබෙන්නේ නැහැ කියලා. මේකට දැන් ප්‍රමාද වැඩියි කියලා ලැබුණට පස්සේ කිව්වා. ජාත්‍යන්තර මූල්‍ය අරමුදලේ රැස්වීම මොරොක්කෝවේ දී පැවැත්වෙනවා. ඒ සඳහා මහ බැංකුවේ අධිපති, ෂෙහාන් සේමසිංහ අමාත්‍යවරයා ඇතුළු පිරිසක් සහභාගි වෙනවා. රාජ්‍ය ආදායම් වැඩි කරගැනීම සඳහා තවත් ජනතාව වෙත බර පැටවීමක් අවශ්‍ය වෙන බව ජාත්‍යන්තර මූල්‍ය අරමුදල පහුගිය කාලේ කිව්වා. නමුත් ජනාධිපතිතුමා එවැනි බරක් ජනතාව මත තවදුරටත් පැටවීමට අපේක්ෂා කරන්නේ නැහැ. දිගින් දිගටම ජනතාවට සහන දීම අවශ්‍ය බව ජනාධිපතිවරයාගේ මතයයි. ඒ වෙනුවෙන් විකල්ප යෝජනා ජාත්‍යන්තර මූල්‍ය අරමුදලට ඉදිරිපත් කිරීමට මේ දූත පිරිස බලාපොරොත්තු වෙනවා.\n\nලංකාවේ මන්ත්‍රීවරු ජිනීවා සමුළුවට ගිහිල්ලා කේලම් කියන්න සූදානමක් තිබුණා. කුරුණෑගල සහ පුත්තලම දිස්ත්‍රික්ක නියෝජනය කරන සජබේ මන්ත්‍රීවරු දෙදෙනෙක් ජිනීවාවලට ගිහිල්ලා තිබුණා. ඔවුන්ට කරුණු දක්වන්න වෙලාවක් දී තිබියදී ඊට කලින් දිනයේ හොඳටම මත්පැන් පානය කර පහුවදා නියමිත වෙලාවට ඔවුන්ට එතැනට යන්න බැරි වෙලා. කේලම් ටික කියාගන්නත් බැරි වෙලා. උදේ නැඟිටිද්දී එකොළහත් පහුවෙලා. අවසානයේ ඒකත් හරියට කරගන්න බැරි වුණා. විනයක් නැති බේබද්දෝ ජිනීවා යවලා රට අපකීර්තියට පත් කළා. ජනාධිපතිවරයා ප්‍රමුඛ ආණ්ඩුව මානව හිමිකම් නැති කරනවා කියලා අනුර කුමාර දිසානායක මහත්තයා කියනවා. රනිල් වික්‍රමසිංහ මහතා ජනාධිපති නොවුණා නම් මානව හිමිකම් තියා මේ අයට රටේ ඉන්න වෙන්නෙත් නැහැ. රටේ ඕනෑම දෙයක් කරන කොට එහි නියාමනයක් තිබිය යුතුයි. සමාජ මාධ්‍ය හරහා සිදුවන අපරාධ සහ වැරදි වළක්වා ගැනීමට නියාමනයක් අවශ්‍ය වෙනවා.\n\nශිරෝමි අබයසිංහ",
       "URL": "https://www.dinamina.lk/2023/10/10/politics/29307/%e0%b6%a2%e0%b7%92%e0%b6%b1%e0%b7%93%e0%b7%80%e0%b7%8f%e0%b7%80%e0%b6%bd%e0%b6%af%e0%b7%93-%e0%b7%83%e0%b7%96%e0%b6%bb%e0%b7%8a-%e0%b7%80%e0%b7%96-%e0%b7%83%e0%b6%a2%e0%b6%b6-%e0%b6%b8%e0%b6%b1/",
       "Category": "politics",
       "Parent URL": "https://www.dinamina.lk/category/politics//page/1/"
}