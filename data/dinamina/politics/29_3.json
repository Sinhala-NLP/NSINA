{
       "Source": "dinamina",
       "Timestamp": "July 6, 2023 1:00 am",
       "Headline": "රට කජු-උඳුවලටත් රක්ෂණාවරණයක්",
       "News Content": "වී, බඩඉරිඟු, මිරිස් වැනි භෝග සඳහා දෙන රක්ෂණාවරණය රට කජු, උඳු වැනි භෝග සඳහා\nද ලබා දීමට සොයා බලන බව කෘෂිකර්ම අමාත්‍ය මහින්ද අමරවීර මහතා\nපාර්ලිමේන්තුවේදී ඊයේ (05) ප්‍රකාශ කළේය.\n\nවී ගොවීන්ට හෙක්ටයාරයකට රුපියල් 20,000ක නැවත අය නොකරන මුදලක් ලබා දීමට\nගෙන ඇති ඉල්ලීම අනෙක් භෝග සම්බන්ධයෙන් ද ලබා දීම කෙරෙහි අවධානය යොමු කරන බව ද\nඇමැතිවරයා පැවසීය. වී, බඩඉරිඟු, මිරිස් වැනි කෘෂි නිෂ්පාදන දිරිගැන්වීමට\nගෙන ඇති පියවර සම්බන්ධයෙන් පාර්ලිමේන්තු මන්ත්‍රී චාර්ල්ස් නිර්මලනාදන් මහතා\nයොමු කළ වාචික ප්‍රශ්නයකට පිළිතුරු දෙමින් කෘෂිකර්ම අමාත්‍යවරයා මේ බව\nපැවසීය.\n\nඑමෙන්ම සත්ත්ව පාලනය සඳහා තරුණ පරපුර යොමු කර ගැනීම සඳහා අඩු පොලී ණය යෝජනා\nක්‍රමයක් ක්‍රියාත්මක කිරීම සම්බන්ධයෙන් ද රජයේ අවධානය යොමුව ඇති බවත්\nපාර්ලිමේන්තු මන්ත්‍රී සමන්ප්‍රිය හේරත් මහතා යොමු කළ වාචික ප්‍රශ්නයකට\nපිළිතුරු දෙමින් අමාත්‍යවරයා මේ බව පැවසීය.\n\nමේ දිනවල වෙළෙඳපොළ තුළ මත්ස්‍ය මිල ඉහළ යෑම හේතුවෙන් කුකුළු මස් සඳහා විශාල\nඉල්ලුමක් ලැබී ඇති බවත් එම නිසා කුකුළු මස් මිල ගණන් ඉහළ ගොස් ඇතැයි ද\nඅමාත්‍යවරයා පැවසීය. ඉල්ලීම වැඩි වීම හේතුවෙන් අනිසි ලාභයක් ලබා ගැනීම සඳහා\nඇතැම් අය උත්සාහ කරන බවත් මේ සම්බන්ධයෙන් රජය විශේෂ වැඩපිළිවෙළක් ගෙනයන බව ද\nපැවසීය.\n\nස්වර්ණා විජේකෝන්, නුවන් කොඩිකාර",
       "URL": "https://www.dinamina.lk/2023/07/06/politics/4534/%e0%b6%bb%e0%b6%a7-%e0%b6%9a%e0%b6%a2%e0%b7%94-%e0%b6%8b%e0%b6%b3%e0%b7%94%e0%b7%80%e0%b6%bd%e0%b6%a7%e0%b6%ad%e0%b7%8a-%e0%b6%bb%e0%b6%9a%e0%b7%8a%e0%b7%82%e0%b6%ab%e0%b7%8f%e0%b7%80%e0%b6%bb/",
       "Category": "politics",
       "Parent URL": "https://www.dinamina.lk/category/politics//page/29/"
}