{
       "Source": "dinamina",
       "Timestamp": "October 4, 2023 1:00 am",
       "Headline": "සුරක්ෂිතතා පනත මැතිසබයට  ජාතික ආරක්ෂාවට – සාමයට  තර්ජනය කළොත් වසර 5ක් හිරේ",
       "News Content": "ජාතික ආරක්ෂාවට, මහජන සෞඛ්‍යයට හෝ මහජන සාමයට තර්ජනයක් ඇති කරවන ආකාරයේ අසත්‍ය ප්‍රකාශ සන්නිවේදනය කරන පුද්ගලයන් උපරිම වසර පහක් බන්ධනාගාරගත කිරීමකට හෝ දඩයකට යටත් විය යුතු බව පාර්ලිමේන්තුවට ඊයේ (03) ඉදිරිපත් කරන ලද මාර්ගගත ක්‍රමවල සුරක්ෂිතභාවය පිළිබඳ පනත් කෙටුම්පතේ සඳහන් වේ.\n\nඑම පුද්ගලයාම දෙවැනිවරට වැරදිකරුවකු වුවහොත් බන්ධනාගාරගත කිරීමේ කාලය හෝ දඩය හෝ එම දඬුවම් දෙකම දෙගුණයක් කරනු ලැබිය හැකි බවද පනත් කෙටුම්පතේ සඳහන් වේ.\n\nමෙම පනත් කෙටුම්පත මහජන ආරක්ෂක ඇමැති ටිරාන් අලස් විසින් පාර්ලිමේන්තුවට ඊයේ ඉදිරිපත් කරනු ලැබීය.\n\nඑමෙන්ම විවිධ පන්තිවලට අයත් තැනැත්තන් අතර වෛරී හැඟීම් ප්‍රවර්ධනය කරන ශ්‍රී ලංකාව තුළ හෝ ශ්‍රී ලංකාවෙන් පිටත සිටින යම් තැනැත්තකු වරදක් සිදුකරන අවස්ථාවකදී එවැනි තැනැත්තන්ද එම දඬුවමට යටත් කළ හැකි බවද එම පනත් කෙටුම්පතේ සඳහන් වේ.\n\nද්වේශසහගතව හෝ නිකරුණේ අසත්‍ය ප්‍රකාශයක් සන්නිවේදනය කළ අවස්ථාවකදී එහි ප්‍රතිඵලයක් වශයෙන් කැරලි ගැසීමේ වරද සිදු කර තිබේ නම් එම ප්‍රකෝප කළ තැනැත්තා වසර පහක් නොඉක්මවන කාලයක් සඳහා බන්ධනාගාරගත කිරීමකට හෝ දඩයකට හෝ එම දඬුවම් දෙකටම හෝ යටත් කළ හැකිය. කැරලි ගැසීමේ වරද සිදු නොකළහොත් ප්‍රකෝප කළ තැනැත්තා වසර තුනක් නොඉක්මවන කාලයක් සඳහා බන්ධනාගාරගත කිරීමකට හෝ දඩයකට හෝ එම දඬුවම් දෙකටම හෝ යටත් විය යුතු වේ.\n\nඑමෙන්ම යම් තැනැත්තකුගේ ආගමික හැඟීම්වලට රිදවීමේ ඒකාන්ත චේතනාවෙන් අසත්‍ය ප්‍රකාශයක් සන්නිවේදනය කරන පුද්ගලයකු වසර දෙකක් නොඉක්මවන කාලයක් බන්ධනාගාරගත කිරීමකට හෝ දඩයකට හෝ එම දඬුවම් දෙකටම හෝ යටත් විය යුතු බවත් පනත් කෙටුම්පතේ සඳහන්ව තිබේ.\n\nත්‍රිවිධ හමුදාවේ නිලධාරියකු කැරලි ගැස්වීමේ චේතනාවෙන් හෝ මහජනයා අතර බියක් ඇති කිරීමේ චේතනාවෙන් අසත්‍ය ප්‍රකාශයක් සන්නිවේදනය කර වැරදිකරුවකු වන තැනැත්තකුට වසර හතක් නොවැඩි කාලයකට බන්ධනාගාරගත කිරීමකට හෝ දඩයකට හෝ එම දඬුවම් දෙකටම හෝ යටත් කළ හැකි වන බවත් එම පුද්ගලයාම දෙවැනි වරටත් වැරදිකරු වුවහොත් එම දඬුවම් දෙගුණයක් කළ හැකි වන බවත් එහි තවදුරටත් සඳහන්ව ඇත.",
       "URL": "https://www.dinamina.lk/2023/10/04/politics/27555/%e0%b7%83%e0%b7%94%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ad%e0%b7%8f-%e0%b6%b4%e0%b6%b1%e0%b6%ad-%e0%b6%b8%e0%b7%90%e0%b6%ad%e0%b7%92%e0%b7%83%e0%b6%b6%e0%b6%ba%e0%b6%a7/",
       "Category": "politics",
       "Parent URL": "https://www.dinamina.lk/category/politics//page/3/"
}