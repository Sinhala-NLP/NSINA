{
       "Source": "dinamina",
       "Timestamp": "August 19, 2023 1:00 am",
       "Headline": "සභාපති අස්වුණා කියා අස්වැසුමට බාධා නෑ",
       "News Content": "සුබසාධක ප්‍රතිලාභ මණ්ඩලයේ සභාපතිවරයා එම ධුරයෙන් ඉවත් වුවද අස්වැසුම වැඩසටහන ක්‍රියාත්මක කිරීමට බාධාවක් නැතැයි මුදල් රාජ්‍ය ඇමැති ශෙහාන් සේමසිංහ මහතා පවසයි.\n\nසුබසාධක ප්‍රතිලාභ මණ්ඩලයේ සභාපතිවරයා ඉල්ලා අස්වීම හේතුවෙන් අස්වැසුම වැඩසටහන ක්‍රියාත්මක කිරීමට කිසිදු බාධාවක් එල්ල වී නැතැයි පෙන්වා දෙන ඒ මහතා, සුබසාධක ප්‍රතිලාභ මණ්ඩලය සභාපතිවරයා සහ තවත් සාමාජිකයන් හතර දෙනෙකුගෙන් සමන්විත බව පැවසීය.\n\nහිටපු සභාපති බී. විජේරත්න මහතා පෞද්ගලික හේතුවක් මත ධුරයෙන් ඉල්ලා අස්වන බවට ජනාධිපතිවරයා වෙත දැනුම් දී ඇති අතර, ජනාධිපතිවරයා නව සභාපතිවරයා ලෙස විශේෂ ශ්‍රේණියේ විශ්‍රාමික රාජ්‍ය නිලධාරියකු වන ජයන්ත විජේරත්න මහතාගේ නම ආණ්ඩුක්‍රම ව්‍යවස්ථා දායක සභාව වෙත නිර්දේශ කර ඇති බවද ඇමැතිවරයා සඳහන් කරයි.\n\nඅස්වැසුම විරෝධතා සහ අභියාචනා සලකා බැලීමේ කටයුතු ආරම්භ කිරීමට හෝ බැංකු ගිණුම් විවෘත කිරීම ඇතුළු ප්‍රතිලාභ හිමි කර ගැනීම සඳහා වන අවශ්‍යතා සම්පූර්ණ කිරීමෙන් අනතුරුව ප්‍රතිලාභ ගෙවීමටත් එයට කිසිම බාධාවක් නොවන බවටත් සේමසිංහ මහතා කියා සිටියි.\n\nබැංකු ගිණුම් ආරම්භ කර නැති සුදුසුකම්ලාභීන් කඩිනමින් එම අවශ්‍යතාව සම්පූර්ණ කිරීමට කටයුතු කරන ලෙස ද ඒ මහතා ඉල්ලීමක් කරයි.\n\nමහින්ද අලුත්ගෙදර",
       "URL": "https://www.dinamina.lk/2023/08/19/politics/15489/%e0%b7%83%e0%b6%b7%e0%b7%8f%e0%b6%b4%e0%b6%ad%e0%b7%92-%e0%b6%85%e0%b7%83%e0%b7%8a%e0%b7%80%e0%b7%94%e0%b6%ab%e0%b7%8f-%e0%b6%9a%e0%b7%92%e0%b6%ba%e0%b7%8f-%e0%b6%85%e0%b7%83%e0%b7%8a%e0%b7%80/",
       "Category": "politics",
       "Parent URL": "https://www.dinamina.lk/category/politics//page/16/"
}