{
       "Source": "dinamina",
       "Timestamp": "July 15, 2023 1:00 am",
       "Headline": "අධිකරණයට තර්ජනය කළා යැයි නඟන චෝදනා තරයේ ප්‍රතික්ෂේප කරනවා",
       "News Content": "තමා අධිකරණයට තර්ජනය කළා යැයි නඟන චෝදනාව තරයේ ප්‍රතික්ෂේප කරන බව පාර්ලිමේන්තු මන්ත්‍රී, රියර් අද්මිරාල් (ආචාර්ය) සරත් වීරසේකර මහතා ශ්‍රී ලංකා නීතිඥ සංගමයේ සභාපතිවරයා වෙත ලිපියක් යොමු කරමින් දන්වා තිබේ. ජූලි 7 වැනිදා තමන් පාර්ලිමේන්තුවේදී කළ කතාව හොඳින් ශ්‍රවණය කරන මෙන් ඉල්ලා සිටින බවද මන්ත්‍රීවරයා එම ලිපියෙන් පෙන්වා දී ඇත. තමන්ට එරෙහිව මුලතිව් නීතිඥවරුන් විසින් කරන්නා වූ උද්ඝෝෂණය ගැන කිසිදු සෙවිල්ලක් නැතිව කරන ලද සහාය දීමක් ලෙස මන්ත්‍රීවරයා එම ලිපියෙන් සඳහන් කර තිබේ. අධිකරණය ස්වාධීන විය යුතු බවත්, බාහිර පීඩනයන්ගෙන් තොර විය යුතු බවත් රටේ සෑම පුරවැසියෙක්ම හොඳින් දන්නා කරුණක් හෙයින් ඒ පිළිබඳව නීතිඥ සංගමයට අමුතුවෙන් පහදා දිය යුතුව නැති බව ද වීරසේකර මහතා යොමු කළ ලිපියෙන් පෙන්වා දී තිබේ. එම ලිපියේ මෙසේ ද සඳහන් වේ. මීට මාස කීපයකට පෙර දමිළ සන්ධානයේ මන්ත්‍රී සුමන්දිරන් මහතා පාර්ලිමේන්තුවේ දී අපේ ශ්‍රේෂ්ඨාධිකරණය ගැන කළ කතාවට ඔබගේ අවධානය යොමු කරනු කැමැත්තෙමි. ඔහු කියා සිටියේ රටේ ශ්‍රේෂ්ඨාධිකරණය ඔරලෝසු බට්ටෙක් මෙන් දෙපැත්තට වැනෙන බවත්, ඔවුන්ට කියවා අවබෝධ කිරීමට තරම් මොළයක් නැත්නම් ඔවුන් Òවහාම ගෙදර යා යුතුÓ බවත්ය. නීතිඥ සංගමය ඒ සම්බන්ධයෙන් තම විරෝධය පළ නොකළේ ඇයි? එය අධිකරණයට එල්ල කළ බරපතළ තර්ජනයක් නොවේද? නීතිඥ සංගමය සුමන්තිරන්ට බය ද? තවද එක්සත් ජාතීන්ගේ මානව හිමිකම් කවුන්සිලයේ විශේෂ ප්‍රවෘත්ති කාරක මොනිකා පින්ටෝ නමැත්තිය විසින් අපේ රටේ අධිකරණය ගැන ජිනීවා මානව හිමිකම් කවුන්සලයට ඉදිරිපත් කළ වාර්තාව සම්බන්ධයෙන් ඔබට මතක් කරදීමට කැමැත්තෙමි. ඇය විසින් අපගේ අධිකරණය සම්බන්ධයෙන් එල්ල කර ඇති අභූත චෝදනාවලින් සමහරක් මෙසේය. අපේ විනිසුරුවරුන් විශ්‍රාම යෑමෙන් පසුව රජයේ සහ දේශපාලන පත්වීම් බලාපොරොත්තු වේ. ඒ නිසා ඔවුන් ඉදිරි රැකියා සඳහා නඩුවලදී රජයට පාක්ෂිකව තීන්දු දීමේ ප්‍රවණතාවක් තිබේ. සමස්තයක් වශයෙන් රටේ අධිකරණයේ ස්වාධීනත්වය ක්‍රම ක්‍රමයෙන් සෝදාපාළුවට ලක්වෙමින් පවතී. නීතිඥ සංගමය දේශපාලනික වශයෙන් බෙදී වෙන් වී ඇති අතර, සංගමය දේශපාලනීකරණය වීම බරපතළ ප්‍රශ්නයකි. බොහෝවිට විනිසුරුකරුවන් චුදිතයන්ට වැරදිකරු ලෙස ප්‍රකාශ කරන මෙන් බල කරන අතර, එසේ කරන්නේ ඔවුන් අවසන් කළ නඩු සංඛ්‍යාව වැඩි කිරීම සඳහාය. සාමාන්‍යයෙන් අධිකරණ පරිපාලනයේ විනිවිදභාවය, බලය බෙදාහැරීම සහ ප්‍රජාතන්ත්‍රභාවය සම්බන්ධයෙන් මීට වඩා සැලකිලිමත් විය යුතුය. අධිකරණයේ ස්වාධීනත්වය සහ අභිමානය ගැන කතා කරන නීතිඥ සංගමය මොනිකා පින්ටෝ විසින් අපේ අධිකරණය පිළිබඳව ඉදිරිපත් කළ එම අතිශය නින්දිත වාර්තාව ගැන කිසිදු විරුද්ධත්වයක් පෑවේ නැත. අපි සැවොම අධිකරණයට ගරු කරමු. නමුත් අපේ උරුමයන් විනාශ කරන බෙදුම්වාදී මැරයන් වෙනුවෙන් පෙනී සිටීමට පෙර දෙවරක් සිතන මෙන්ද මා නීතිඥයන්ගෙන් ඉල්ලා සිටිමි. නීතිඥ සංගමය දේශ හිතෛෂී නම් මේ පිළිබඳවත් ඔවුන්ගේ අවධානය යොමු විය යුතුය.",
       "URL": "https://www.dinamina.lk/2023/07/15/politics/6725/%e0%b6%85%e0%b6%b0%e0%b7%92%e0%b6%9a%e0%b6%bb%e0%b6%ab%e0%b6%ba%e0%b6%a7-%e0%b6%ad%e0%b6%bb%e0%b7%8a%e0%b6%a2%e0%b6%b1%e0%b6%ba-%e0%b6%9a%e0%b7%85%e0%b7%8f-%e0%b6%ba%e0%b7%90%e0%b6%ba%e0%b7%92/",
       "Category": "politics",
       "Parent URL": "https://www.dinamina.lk/category/politics//page/26/"
}