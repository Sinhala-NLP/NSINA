{
       "Source": "dinamina",
       "Timestamp": "September 7, 2023 4:50 am",
       "Headline": "රටේ ආර්ථික මට්ටම ස්ථාවර කර ගන්න ඉදිරි වසර පහේ සියලු දෙනා එකට වැඩ කරමු",
       "News Content": "රට තුළ පවතින ආර්ථික මට්ටම ස්ථාවර තත්ත්වයකට ගැනීම සඳහා ඉදිරි වසර පහ තුළදීවත් සියලු දෙනා එක්ව වැඩ කළ යුතු බව ප්‍රවාහන, මහාමාර්ග සහ ජනමාධ්‍ය ඇමැති ආචාර්ය බන්දුල ගුණවර්ධන මහතා පාර්ලිමේන්තුවේ දී ඊයේ (06) පැවසුවේය.\nදේශීය ආදායම් (සංශෝධන) පනත් කෙටුම්පත දෙවැනි වර කියවීමේ විවාදයට එක්වෙමින් ඇමැතිවරයා මේ බව පැවසීය.\nඇමැතිවරයා තවදුරටත් මෙසේද පැවසුවේය.\n\nවිපක්ෂය බලයට පැමිණීමට දරන උත්සාහය තුළදී රට තුළ පවතින ආර්ථික මට්ටම ස්ථාවර කර ගැනීමට ගන්නා පියවර ගැන ප්‍රකාශයට පත් නොකර සෑමවිටම ආණ්ඩුව විවේචනය කිරීම සුදුසු නැහැ.\n\nමීට දශක කිහිපයකට පෙර ආචාර්ය හර්ෂ ද සිල්වාත්, මමත්, දිනේෂ් වීරක්කොඩි මහතාත්, මහාචාර්ය සිරිනිමල් විතානත්, කීර්ති කොටගමත් කියන කණ්ඩායම සතිපතා කේම්බ්‍රිජ්වල රැස්වෙලා විපක්ෂ නායක කාර්යාලයේදී මේ ආර්ථිකයේ ගමන් මඟට ඇති විය හැකි තත්ත්වය ගැන විශාල සංවාදයක යෙදුණා. පසුගිය ආණ්ඩුව බදු අඩු කිරීම නිසා ආර්ථිකය කඩා වැටුණා කිව නොහැකියි.\n\nජාත්‍යන්තර මූල්‍ය අරමුදල සමඟ සාකච්ඡා කර නීතියක් මෙරටට ගෙනාවා. 1977 න් පසු රජයන් යටතේ අයවැය පරතරය වැඩි වුණා. රාජ්‍ය මූල්‍ය විහිළුවක් බවට පත් වුණා. අයවැයේ විශාල හිඟයක් තිබුණා. අයවැය ලේඛනයේ හිඟය, ගෙවුම් ශේෂයේ ජංගම ගිණුමේ හිඟය යන කාරණා නිසා මෙරට මූල්‍ය තත්ත්වයට අහිත කරභාවයක් උරුම වුණා.\n\nමේකට තේරීම් කාරක සභා දාලා හොයන්න දෙයක් නැහැ. මේක වැළැක්වීමට පනතක් ගෙනාවා. එම පනත වනුයේ 2003 අංක 03 දරන මූල්‍ය කළමනාකරණ වගකීම් පනත. එය නිර්මාණය කිරීමට වැඩිපුරම උර දුන්නේ වත්මන් ජනාධිපති රනිල් වික්‍රමසිංහ මහතා. මම මුදල් අමාත්‍යාංශයේ සිට ඊට උදවු දුන්නා.",
       "URL": "https://www.dinamina.lk/2023/09/07/politics/20199/%e0%b6%bb%e0%b6%a7%e0%b7%9a-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%b8%e0%b6%a7%e0%b7%8a%e0%b6%a7%e0%b6%b8-%e0%b7%83%e0%b7%8a%e0%b6%ae%e0%b7%8f%e0%b7%80%e0%b6%bb-%e0%b6%9a/",
       "Category": "politics",
       "Parent URL": "https://www.dinamina.lk/category/politics//page/10/"
}