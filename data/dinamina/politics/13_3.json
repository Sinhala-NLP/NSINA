{
       "Source": "dinamina",
       "Timestamp": "August 29, 2023 1:43 am",
       "Headline": "ජවිපෙ නමයි ලකුණයි වෙනස් කළේ අපකීර්තිමත් ඉතිහාසය වසන් කරන්න – පාර්ලිමේන්තු මන්ත්‍රී මහින්දානන්ද අලුත්ගමගේ",
       "News Content": "\n\nජනතා විමුක්ති පෙරමුණ පක්ෂයේ නම සහ ලකුණ වෙනස් කර ඇත්තේ මිනිස් ඝාතන ඇතුළු ලෙයින් වැකුණු අපකීර්තිමත් ඉතිහාසය වත්මන් පරම්පරාවෙන් වසන් කර ගැනීමට යැයි මහනුවර දිස්ත්‍රික් පාර්ලිමේන්තු මන්ත්‍රී මහින්දානන්ද අලුත්ගමගේ මහතා පැවැසීය.\n\nමන්ත්‍රීවරයා මේ බව සඳහන් කළේ පෙරේදා (27) මීරිගම යොවුන් නිකේතනයේදී පැවති ශ්‍රී ලංකා පොදුජන පෙරමුණේ මීරිගම ආසන බලමණ්ඩල රැස්වීමට සහභාගී වෙමිනි.\n\nඑහිදී වැඩිදුරටත් අදහස් දැක්වූ මන්ත්‍රීවරයා මෙලෙස ද කීවේය.\n\n“එල්ටීටීඊ සංවිධානය මෙන්ම ජනතා විමුක්ති පෙරමුණ ද රට බෙදීමට කටයුතු කළා. එනිසා මේ සංවිධාන දෙකම දෙකක් නොව එකක්.\n\n2019 ජනාධිපතිවරණයේදී අපි ගෝඨාභය රාජපක්ෂ මහතා ඉදිරිපත් කර ඔහු ජයග්‍රහණය කෙරෙව්වා. ඔහු මාස නවයක් රට පාලනය කළා. ඒ මාස නවයේ සාමාන්‍ය පෙළ අසමත් දරුවන් ලක්ෂයකට රැකියා දුන්නා. උපාධිධාරීන් ලක්ෂයකට රැකියා දුන්නා. මාර්ග කිලෝමීටර් ලක්ෂයක් සංවර්ධනය කළා. පාතාලය සහ කුඩු වසංගතය නැති කළා. ඔහු අලුත් දේශපාලන සංස්කෘතියක් නිර්මාණය කළා. ඒ නිසා 2020 අගෝස්තු මහ මැතිවරණයේදී පොදුජන පෙරමුණෙන් පාර්ලිමේන්තු මන්ත්‍රීවරුන් 152ක් පාර්ලිමේන්තු එවන්න ජනතාව කටයුතු කළා.\n\nඅපි ආණ්ඩුව පිහිටුවා සුළු කාලයකදී කොරෝනා වසංගතය නිසා රට වහන්න වුණා. ඒ නිසා ආර්ථිකය කඩාගෙන වැටිලා අපට නොයෙකුත් අභියෝගවලට මුහුණ දෙන්න සිදු වුණා. ඒ තත්ත්වය අපට පමණක් ඇති වූ දෙයක් නෙමෙයි. ලෝකයේ බොහෝ රටවල් මේ අර්බුදයට මුහුණ දුන්නා.\n\nඒත් අපේ රටට මේ තත්ත්වයන් වැඩියෙන් දැනෙන්න පටන් ගත්තා. දිනපතා විදුලිය කප්පාදු කරන්න වුණා. රට පුරා ඉන්ධන, ගෑස් පෝලිම් නිර්මාණය වුණා. මිනිස්සු ජීවත් වුණේ හරිම අමාරුවෙන්. ඒ පීඩනයෙන් ජවිපෙ, සජිත් ප්‍රේමදාස, අන්තවාදීන්, ජාතිවාදීන් ප්‍රයෝජන ගෙන අරගලයක් පටන් ගත්තා. ඒ සියල්ලන්ගේම එකම බලාපොරොත්තුව වුණේ ගෝඨාභය රාජපක්ෂ මහත්තයා ජනාධිපති ධුරයෙන් ඉවත් කරන්න.\n\nඅරගලයේ පිටිපස්සේ හිටියේ කවුද කියලා අද හෙළිදරව් වෙමින් පවතිනවා.\n\nඅරගලය නිසා ගෝඨාභය රාජපක්ෂ මහත්තයාට ගෙදර යන්න සිද්ධ වුණා. ඒ වෙලාවේ රට භාර දෙන්නෙ කාටද කියලා පක්ෂයක් විදියට අපි කල්පනා කළා. ආර්ථිකය ගොඩගන්න පුළුවන් අත්දැකීම් බහුලම නායකයා රනිල් වික්‍රමසිංහ මහත්තයා බව තීරණය කර ජනාධිපති වෙන්න අපේ පක්ෂය ඔහුට සහයෝගය දුන්නා. ආර්ථික අර්බුදයෙන් රටත්, ජනතාවත් ගොඩගන්න ඔහුට හැකි වෙලා තියෙනවා. සැප්තැම්බර් මාසයේදී ජාත්‍යන්තර මූල්‍ය අරමුදලෙන් ආධාර ලැබෙනවා. එතකොට ජනතාවගේ පීඩනය තවදුරටත් අඩු කරන්න පුළුවන් වෙයි කියලා අපි විශ්වාස කරනවා.\n\nමේ දවස්වල අපිට ජනාධිපතිවරුන් දෙන්නෙක් දකිනවා. එක් කෙනෙක් රටේ ජනාධිපති රනිල් වික්‍රමසිංහ මහතා. අනිත් කෙනා ෆේස්බුක් ජනාධිපති අනුර කුමාර දිසානායක. ජනතා විමුක්ති පෙරමුණ කිව්ව ගමන්ම මතක් වෙන්නේ මනුෂ්‍ය ඝාතන. බස් ගිනි තියපුවා. අන්න ඒ ලෙයින් වැකුණු අපකීර්තිමත් ඉතිහාසය වත්මන් පරම්පරාවෙන් වසන් කර ගන්න මේ වෙනකොට ජනතා විමුක්ති පෙරමුණ පක්ෂයයි, ලකුණයි දෙකම මාරු කරලා. හැබැයි මේ රටේ මිනිස්සු මැරිලා ඉපදිලා නෑ. ජේවීපී එක කරපු දේ අපට හොඳට මතකයි.\n\nජනතා විමුක්ති පෙරමුණ කියන්නේ අන්තවාදීන්ගේ, ජාතිවාදීන්ගේ දේශපාලන පක්ෂයක්. එදා මහින්ද මහත්තයා එල්ටීටීඊ එක හතර වටින්ම වට කර තියෙද්දී 2008දී අය-වැය පරද්දන්න පාර්ලිමේන්තුව ඇතුළේ නායකත්වය දුන්නේ ජනතා විමුක්ති පෙරමුණ. පාස්කු ප්‍රහාරයේ මරාගෙන මැරෙන බෝම්බකරුගේ තාත්තා හිටියේ ජනතා විමුක්ති පෙරමුණේ ජාතික ලැයිස්තුවේ. ජනතා විමුක්ති පෙරමුණයි, එල්ටීටීඊ එකයි දෙකම එකයි. ඒ දෙගොල්ලන්ටම ඕනෙ වුණේ රට බෙදන්න.\n\nඅද සජිත් ප්‍රේමදාස මහත්තයා අසරණ වෙලා. රනිල් වික්‍රමසිංහ මහත්තයා සජිත් මහත්තයාගෙන් කෑලි එක එක ගලවලා ගන්නවා. තව ටික දවසක් යනකොට සජිත්ගේ කණ්ඩායමම එක්සත් ජාතික පක්ෂයේ හිටගන්නවා.\n\nඊළඟට එන මැතිවරණය ගැන අපි එතකොට බලමු. ජනාධිපතිවරණයක් ආවොත් අපි සහයෝගය දෙන්නේ ජයග්‍රහණය කරන අපේක්ෂකයාට. කොහොම වුණත් ගෝඨාභය රාජපක්ෂ මහත්තයාට වෙච්ච දේ රනිල් වික්‍රමසිංහ ජනාධිපතිවරයාට වෙන්න අපි ඉඩ දෙන්නේ නෑ. මේ පාලන කාලය අවසන් වනතුරු වැඩ ටික කරගෙන යන්න රනිල් වික්‍රමසිංහ මහත්තයාට අපි උපරිම සහයෝගය දෙනවා.”\n\nගම්පහ දිස්ත්‍රික් පාර්ලිමේන්තු මන්ත්‍රිනී කෝකිලා හර්ෂණී ගුණවර්ධන මහත්මිය ද මෙහිදී අදහස් දැක්වූවාය.",
       "URL": "https://www.dinamina.lk/2023/08/29/politics/17895/%e0%b6%a2%e0%b7%80%e0%b7%92%e0%b6%b4%e0%b7%99-%e0%b6%b1%e0%b6%b8%e0%b6%ba%e0%b7%92-%e0%b6%bd%e0%b6%9a%e0%b7%94%e0%b6%ab%e0%b6%ba%e0%b7%92-%e0%b7%80%e0%b7%99%e0%b6%b1%e0%b7%83%e0%b7%8a-%e0%b6%9a/",
       "Category": "politics",
       "Parent URL": "https://www.dinamina.lk/category/politics//page/13/"
}