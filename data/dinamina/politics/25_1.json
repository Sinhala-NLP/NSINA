{
       "Source": "dinamina",
       "Timestamp": "July 18, 2023 1:00 am",
       "Headline": "තේරීම් කාරක සභා යෝජනාව මැතිවරණ කොමිසමට බලපෑමක්",
       "News Content": "මැතිවරණ කොමිසම සහ එහි සාමාජිකයන් කටයුතු කළ ආකාරය සම්බන්ධයෙන් විභාග කිරීමට අදාළ ‘තේරීම් කාරක සභාවක්’ පත් කිරීමට යෝජනාවක් රජය අද (18) පාර්ලිමේන්තුවට ඉදිරිපත් කරන බවත් ලහි ලිහියේ මේ කටයුත්තට යොමුව ඇත්තේ රජයේ න්‍යාය පත්‍රය ක්‍රියාත්මක කිරීමට අධිකරණයට සහ මැතිවරණ කොමිසමට බලපෑමක් කිරීමක් බවත් විපක්ෂ නායක සජිත් ප්‍රේමදාස මහතා පැවසිය.\n\nරජය හදිසියේම පාර්ලිමේන්තු කටයුතු පිළිබඳ කාරක සභා රැස්වීම ඊයේ (17) රැස්වී මේ තීරණය ගත් බවත් හෙතෙම විශේෂ ප්‍රකාශයක් කරමින් කීවේය.\n\nඅද (18) දින පාර්ලිමේන්තුවේදී මැතිවරණ කොමිසමේ පළාත් පාලන මැතිවරණ ක්‍රියාදාමය පිළිබඳ තේරීම් කාරක සභාවක් පත් කරන්නේ වර්තමාන මැතිවරණ කොමිසම රජයේ න්‍යාය පත්‍රයන්ට සීමාවන්ට අනුව කටයුතු කළ යුතු බවටත් එසේ නොවන්නේ නම් පාර්ලිමේන්තු තේරීම් කාරක සභාවක් ඉදිරියට යාමට සිදුවන බවටත් වන පැහැදිලි ඉඟියක් අනිසි තර්ජනයක් ලබා දීමට බවත් විපක්ෂනායකවරයා පැවසීය.\n\nඑසේම රජයේ අදහස් අනුව අධිකරණ විනිසුරුවන් කටයුතු නොකරන්නේ නම් අධිකරණ තීන්දු ක්‍රියාත්මක නොවන්නේ නම් විනිසුරුවන් තේරීම් කාරක සභාවක් ඉදිරියට ගෙන විත් පීඩනයට ලක් කිරිමට වුව හැකි බවට වන ඉගියක් මේ තුළින් ලබා දෙන බවත් මේ දේශපාලන සූදුව දේශපාලන විජ්ඡාව ක්‍රියාත්මක කරමින් බංකොලොත් රටක සිස්ටම් එකේ වෙනසක් සම්බන්ධයෙන් හැමෝම කතා කරන අවස්ථාවේ ජාරාජීරණ වූ යල්පැන ගිය පැරණි ක්‍රමවේදය ම ක්‍රියාත්මක කිරීමක් මේ තේරීම් කාරක සභාව තුළින් සිදුවන බවත් විපක්ෂනායකවරයා තවදුරටත් පැවසීය.\n\nරක්ෂණ ශ්‍රියන්ත",
       "URL": "https://www.dinamina.lk/2023/07/18/politics/7250/%e0%b6%ad%e0%b7%9a%e0%b6%bb%e0%b7%93%e0%b6%b8%e0%b7%8a-%e0%b6%9a%e0%b7%8f%e0%b6%bb%e0%b6%9a-%e0%b7%83%e0%b6%b7%e0%b7%8f-%e0%b6%ba%e0%b7%9d%e0%b6%a2%e0%b6%b1%e0%b7%8f%e0%b7%80-%e0%b6%b8%e0%b7%90/",
       "Category": "politics",
       "Parent URL": "https://www.dinamina.lk/category/politics//page/25/"
}