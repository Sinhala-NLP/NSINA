{
       "Source": "dinamina",
       "Timestamp": "August 24, 2023 1:33 am",
       "Headline": "ජාත්‍යන්තර සබඳතා නිසා  ආර්ථිකය යහපත් දිසාවකට යොමු වෙලා -රාජ්‍ය ඇමැති ශාන්ත බණ්ඩාර",
       "News Content": "වත්මන් ආණ්ඩුව ජාත්‍යන්තරය සමඟ සිදු කරන සබඳතා හේතුවෙන් රටේ ආර්ථිකය ක්‍රමානුකූලව යහපත් දිසාවට යොමුව තිබෙන බව ජනමාධ්‍ය රාජ්‍ය ඇමැති ශාන්ත බණ්ඩාර මහතා ප්‍රකාශ කරයි.\n\nරාජ්‍ය ඇමැතිවරයා මේ බව පැවසුවේ ශ්‍රී ලංකා පොදුජන පෙරමුණ පක්ෂ මූලස්ථානයේදී ඊයේ (23) පැවති ප්‍රවෘත්ති සාකච්ඡාවකට එක් වෙමිනි.\n\nඑහිදී වැඩිදුරටත් අදහස් දැක්වූ රාජ්‍ය ඇමැතිවරයා මෙලෙස ද කීවේය.\n\n“අපි ශ්‍රී ලංකා පොදුජන පෙරමුණ විදිහට මහින්ද රාජපක්ෂ මහතාගේ නායකත්වයෙන් සහ බැසිල් රාජපක්ෂ මහතාගේ මෙහෙය වීමෙන් පක්ෂය විසින් රට පුරාම ආසන බල මණ්ඩල පවත්වමින් පක්ෂය නඟාසිටුවීමේ වැඩපිළිවෙළ ආරම්භ කර තිබෙනවා. ආරම්භයේදී බොහෝ අය හිතුවා, ශ්‍රී ලංකා පොදුජන පෙරමුණ වටා ජනතාව ඒකරාශි නොවෙයි කියලා. ඒත් පසුගිය කාලයේ සිදු වූ කුමන්ත්‍රණ පිටුපස තිබූ විවිධ හස්තයන් පිළිබඳව යම් අවබෝධයක් ජනතාවට ලැබීමත් සමඟ පොදුජන පෙරමුණත් එක්ක සියලු දෙනාම ඒකරාශි වෙමින් සිටිනවා. ඒ නිසා අතිසාර්ථක විදිහට බලාපොරොත්තු වුණාටත් වඩා ඉහළ ජන සහභාගිත්වයෙන් යුතුව ආසන බලමණ්ඩල අපට පවත්වන්න පුළුවන්කම ලැබුණා. ඒ වගේම පක්ෂයේ උපදෙස් පරිදි මේ වෙනකොට ශාඛා සමිති, ප්‍රතිසංවිධාන වැඩපිළිවෙළ ආරම්භ කර තිබෙනවා. ඒ සඳහා ගම්මාන මට්ටමින් ජනතාව නැවතත් ශ්‍රී ලංකා පොදුජන පෙරමුණත් එක්ක අත්වැල් බැඳ ගනිමින් ශක්තිමත්ව ගොඩනැඟෙමින් තිබෙනවා.\n\nඅද මේ වෙනකොට අපට මුහුණ දෙන්න සිදු වෙලා තිබෙන්නේ වියළි කාලගුණ තත්ත්වයකට. මෙය අද වන විට ගොවි ජනතාවට බරපතළ විදිහට බලපා තිබෙනවා. ඒ නිසා ශ්‍රී ලංකා පොදුජන පෙරමුණ විදිහට අපි හැමදාමත් ගොවි ජනතාව වෙනුවෙන් පෙනී සිටි දේශපාලන ධාරාවක ගමන් කරන පක්ෂයක්. ගොවි ජනතාව ඉතා අසීරුවෙන් තමයි වැඩ කටයුතු කරගෙන යන්නේ. ඔවුන්ට විශාල පිරිවැයක් දැරීමට සිදුව තිබෙනවා, මේ ගොවිතැනට. ඒ නිසා නිසි වන්දියක් අනිවාර්යයෙන්ම ගොවි ජනතාවට දිය යුතුයි කියන තැන ශ්‍රී ලංකා පොදුජන පෙරමුණ ඉන්නවා. ඒ වගේම මේ වෙනකොට පානීය ජලය පිළිබඳවත් දැඩි ප්‍රශ්නයක් මතුවෙලා තිබෙනවා.\n\nමේ සඳහා ශ්‍රී ලංකා පොදුජන පෙරමුණ හැටියට ප්‍රාදේශීය සම්බන්ධීකරණ කමිටුවල සභාපතීත්වය දරන පාර්ලිමේන්තුවේ මන්ත්‍රීවරුන් සියලු දෙනාම ඒ වෙනුවෙන් පෙනී සිටිමින් ඒ ජනතාවට අවශ්‍ය පානීය ජලය හැකි පරිදි දීමට මැදිහත්වෙලා සිටිනවා. අපට තිබුණ ප්‍රධාන ප්‍රශ්නය තමයි, මේ රටේ ආර්ථික තත්ත්වය ශක්තිමත් කිරීම. ඒ සම්බන්ධයෙන් දේශපාලන තීන්දු තීරණ ගෙන මේ රටේ ආර්ථිකය ශක්තිමත් කිරීමට ගත්තා වූ දේශපාලන තීන්දු අද සාර්ථකත්වයට පත් වෙලා තිබෙනවා. ඒ අනුව රටේ ආර්ථික දර්ශකවලින් අපි ක්‍රමානුකූලව ඉදිරියට ඇවිත් තිබෙනවා.\n\nඒ වගේම අපේ ඩොලර් සංචිතය ශක්තිමත් කරගන්න අද අවස්ථාව ලැබී තිබෙනවා. ජනාධිපතිවරයා ඇතුළු ආණ්ඩුව විදේශ රටවල් සහ අනෙකුත් ජාත්‍යන්තරයත් සමඟ පවත්වන සම්බන්ධතා සියල්ලත් එක්ක අද රටේ ආර්ථිකය ක්‍රමානුකූලව යහපත් දිසාවට හැරී තිබෙනවා.”\n\nමහින්ද අලුත්ගෙදර",
       "URL": "https://www.dinamina.lk/2023/08/24/politics/16676/%e0%b6%a2%e0%b7%8f%e0%b6%ad%e0%b7%8a%e0%b6%ba%e0%b6%b1%e0%b7%8a%e0%b6%ad%e0%b6%bb-%e0%b7%83%e0%b6%b6%e0%b6%b3%e0%b6%ad%e0%b7%8f-%e0%b6%b1%e0%b7%92%e0%b7%83%e0%b7%8f-%e0%b6%86%e0%b6%bb/",
       "Category": "politics",
       "Parent URL": "https://www.dinamina.lk/category/politics//page/15/"
}