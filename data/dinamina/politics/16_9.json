{
       "Source": "dinamina",
       "Timestamp": "August 17, 2023 2:37 am",
       "Headline": "අරගලයෙන් 225ම එපා කියද්දී  කාටත් යළි ගමට යන්න හැකි  ආකාරයට රට හැදුවේ ජනපතියි",
       "News Content": "පාර්ලිමේන්තුවේ 225ම අරගලකරුවන් ප්‍රතික්ෂේප කර තිබියදී ඔවුන්ට නැවත ගමට ගොස් ජනතාව සමඟ කතා කළ හැකි තත්ත්වයකට රට ගෙන ආවේ ජනාධිපති රනිල් වික්‍රමසිංහ මහතා බව එජාපයේ සභාපති පාර්ලිමේන්තු මන්ත්‍රී වජිර අබේවර්ධන මහතා පැවසීය.\n\nසිරිකොත පක්ෂ මූලස්ථානයේදී ඊයේ (16) පැවැති මාධ්‍ය හමුවේදී අදහස් දක්වමින් ඒ මහතා මේ බව සඳහන් කළේය. එහිදී වජිර අබේවර්ධන මහතා මෙසේ ද කීය.\n\nරට නිවැරැදි මාවතට ගැනීමට අවශ්‍ය පියවර වත්මන් ජනාධිපති රනිල් වික්‍රමසිංහ මහතා ගනිමින් සිටින බව හැම දෙනාටම පෙනෙන්න තිබෙනවා. සැප්තැම්බර් මාසයේ දී ජාත්‍යන්තර මූල්‍ය අරමුදලේ නියෝජිතයන් නැවත ලංකාවට පැමිණ ණය ප්‍රතිව්‍යුහගතකරණ වැඩපිළිවෙළ ඉදිරියට ක්‍රියාත්මක වීමට නියමිතයි. ඒ පිළිබඳව නිවැරැදිව ජනතාව දැනුම්වත් කිරීමේ වගකීම ජනමාධ්‍යයට පැවරෙනවා. රනිල් වික්‍රමසිංහ මහතා මේ රටේ නිදහසින් පසුව සිදුවන ආර්ථික, ක්‍රියාවලිය පිළිබඳව හොඳ අවබෝධයකින් කටයුතු කිරීම නිසා පැවැති ආර්ථික අභියෝගයෙන් පසු රට නිවැරැදි දිශානතියට ගැනීමට හැකියාව ලැබී තිබෙනවා.\n\nවසර ගණනාවක් තිස්සේ බලය ලබා ගැනීමට දේශපාලන පක්ෂ තම ජනතාවට බොරු කියලා තියෙනවා. ප්‍රතිඵලය වුණේ රට බංකොලොත් භාවයට පත්වීමයි.\n\n2000 වර්ෂයේදීත් ශ්‍රී ලංකාව බංකොලොත් භාවයට පත් වුණා. ගුවන්තොටුපොළ සහ වරාය ආයතනවලට අධිභාර වැදිලා රට ගෙනයන්න නොහැකි තත්ත්වයට පත්වුණා. කඩාගෙන වැටුණු ආණ්ඩුවට විකල්ප ලෙස 2001දී රනිල් වික්‍රමසිංහ මහතා ඉදිරිපත් වුණා. ඔහු ටෝකියෝ සම්මේලනයට ගිහින් යළි පුබුදමු ශ්‍රී ලංකා වැඩසටහන ක්‍රියාත්මක කළා. එම ව්‍යාපෘතිය මේ දිනවල නැවත ක්‍රියාත්මක වෙනවා. දේශපාලනඥයකුට එහා ගිය ආර්ථික දේශපාලනඥයෙක් විදියට එතුමා එදා ඉඳන්ම මේ අර්බුදය හොඳින් දැක්කා. ඒ නිසා කඩාවැටෙන රට 2001 දී නැවත රට භාරගෙන නිවැරැදි කළමනාකරණයකින් අරගෙන යන්න උත්සාහ කළා. 2004 දී නැවත ජාතිවාදය, ආගම්වාදය මතුපිටට ගෙන ඒ ගමන නවතා දැමුවා. ප්‍රභාකරන් මරණයට පත්වීමෙන් පසු නැවත දෙස් විදෙස් බලවේග එක්ක එකතු වෙලා ආගම්වාදය, ජාතිවාදය පතුරලා, පාස්කු දින ප්‍රහාරය දක්වාම අරගෙන ගිහින්. මේ රට නැවත කඩා වැටීමට ලක් කළා.\n\nඒ නිසා මාධ්‍ය නිවැරැදි ලෙස දැනුම්වත් කළ යුතු වෙනවා. නිවැරැදි විසඳුමක් මෙරට දේශපාලන පක්ෂවලට තිබුණා නම්, ඔවුන් එම අදහස් ඉදිරිපත් කළ යුතුව තිබුණා. එහෙම අදහසක් සහ මාර්ගයක් නැති නිසා වත්මන් ජනාධිපතිවරයා රට භාර අරගෙන නිවැරැදිව ඉදිරියට ගෙන යමින් තිබෙනවා.\n\nලංකාවේ ජාතිවාදයට දීර්ඝ ඉතිහාසයක් හිමියි. ලෝකයේත් එහෙමයි. නමුත් ජපානය වැනි රටවල ආණ්ඩුක්‍රම ව්‍යවස්ථාවේ බෞද්ධ රටක් වුණත් කිසිම ආගමක් පෝෂණය කිරීමට රජය බැඳී නොසිටින්නේය කියා වගන්තියක් ඇතුළත් කර තිබෙනවා. ශ්‍රී ලංකාව ධර්මිෂ්ඨ සමාජයක් ඇති කරන අවස්ථාවේදී බෞද්ධ ධර්මය සුවිශේෂීව පෝෂණය කර ආරක්ෂා කරන්නත් අනෙකුත් ආගම් ආරක්ෂා කරන්නත් යන වගන්තිය ඇතුළත් කර තිබෙනවා. ඒ නිසා ලංකාවේ ජාතිවාදය විනාශ කර එකමුතුව ඉදිරියට යා යුතුව තිබෙනවා.\n\nමේ රටේ අරගලයකින් පාර්ලිමේන්තුවේ ඉන්න 225ම ප්‍රතික්ෂේප කළා. නැවත අවම තරමින් තමන්ගේ ආසනයට ගිහින් ජනතාවට කතා කළ හැකි තැනට වැඩපිළිවෙළ සකස් කළේ වර්තමාන ජනාධිපතිවරයායි. ඔහු රටේ තරුණයන් බලාපොරොත්තු වුණු වැඩපිළිවෙළ, දේශපාලන සම්ප්‍රදාය ගොඩනඟමින් ඉන්න මොහොතේ යම් කෙනෙක් එයට සහාය දෙන්නේ නැතිනම්, ඉදිරියේදී ජනතාවගෙන් ඔවුන්ට මැතිවරණවලදී පිළිතුරු ලැබේවි. ඒ වැඩපිළිවෙළට උදවු කළ අයට දේශපාලනයේ රැඳෙන්න ඉඩ ලැබේවි.\n\nරනිල් වික්‍රමසිංහ මහතා පාර්ලිමේන්තුවේ දී ජනාධිපති වෙද්දි සමඟි ජන බලවේගයේ පිරිස්, පොදුජන පෙරමුණ ඇතුළු දේශපාලන පක්ෂ උදවු කළා. හැබැයි එදා විපක්ෂ නායකවරයා නිවැරැදිව කල්පනා කළා නම්, එකසිය තිස් හතරක් නොවෙයි 195ක් පමණ ඡන්දයකින් ජනාධිපති කරන්න තිබුණා. සිරිමාවෝ බණ්ඩාරනායක මහත්මිය 1993 දී විපක්ෂ නායකවරිය විදිහට කියා තිබූ ප්‍රකාශය පරිශීලනය කර තිබුණා නම් සජිත් ප්‍රේමදාස මහතාට ඒ අවස්ථාව උදා කරගන්න තිබුණා. රණසිංහ ප්‍රේමදාස මහතා ඝාතනය වුණු විට ඩී. බී. විජේතුංග මහතා දින දාහතරකට පසු ජනාධිපති ධුරය භාරගත් අවස්ථාවේදී සිරිමාවෝ බණ්ඩාරනායක මහත්මිය ජනාධිපති ධුරයට තරග නොකරන බව සඳහන් කළා. රට අර්බුදයකට පත්ව තිබෙන මොහොතේ සහාය දෙන බව පැවසුවා. ඉදිරි අවුරුදු දෙක ඇතුළත දී ප්‍රජාතන්ත්‍රවාදය තහවුරු කර සමාජයේ ඇති වී තිබෙන සැකය නැති කරන ලෙස විජේතුංග මහතාගෙන් ඉල්ලමින් වාඩි වුණා. සජිත් ප්‍රේමදාස මහතාටත් මේ රට ඉදිරියට ගෙන යන්න නිසි ක්‍රියාමාර්ග ගන්න අවස්ථාව තිබුණා. ඔහු එය කළේ නැහැ. නමුත් තවදුරටත් ඔහුට ඒ සඳහා අවස්ථාව තිබෙනවා යැයි ද පැවසීය.\n\nශිරෝමි අබයසිංහ",
       "URL": "https://www.dinamina.lk/2023/08/17/politics/14804/%e0%b6%85%e0%b6%bb%e0%b6%9c%e0%b6%bd%e0%b6%ba%e0%b7%99%e0%b6%b1%e0%b7%8a-225%e0%b6%b8-%e0%b6%91%e0%b6%b4%e0%b7%8f-%e0%b6%9a%e0%b7%92%e0%b6%ba%e0%b6%af%e0%b7%8a%e0%b6%af%e0%b7%93-%e0%b6%9a%e0%b7%8f/",
       "Category": "politics",
       "Parent URL": "https://www.dinamina.lk/category/politics//page/16/"
}