{
       "Source": "dinamina",
       "Timestamp": "August 9, 2023 1:00 am",
       "Headline": "ශිවාජිලිංගම් ඉවත් කිරීමත් සමඟ විග්නේෂ්වරන්ගේ පක්ෂය දෙකඩ වෙයි",
       "News Content": "සී.වී. විග්නේෂ්වරන් මන්ත්‍රීවරයාගේ නායකත්වයෙන් යුත් දෙමළ ජනතා සන්ධානයෙන් හිටපු මන්ත්‍රී එම්.කේ. ශිවාජිලිංගම් මන්ත්‍රීවරයාව පෙරේදා (07) ඉවත් කිරීමත් සමඟ ශිවාජිලිංගම්ට හිතවත් පිරිස් ඔහු වටා එක්වීමට තීරණය කොට ඇති නිසා විග්නේෂ්වරන් මන්ත්‍රීවරයාගේ දෙමළ ජනතා සන්ධානය දෙකඩ වීමක් ආරම්භ වී තිබේ.\n\nඑම්.කේ. ශිවාජිලිංගම් හිටපු මන්ත්‍රීවරයා කාලයක්ම දෙමළ ජාතික සන්ධානය සමඟ සිට පාර්ලිමේන්තු මන්ත්‍රීවරයකු හා උතුරු පළාත් සභාවේ මන්ත්‍රීවරයකු වශයෙන් කටයුතු කළ අයෙකි. පසුව විග්නේෂ්වරන් මන්ත්‍රීවරයාගේ පක්ෂය සමඟ එක් වී එහි මහලේකම් ධුරයේ කටයුතු කරනු ලැබීය.\n\nජනාධිපති රනිල් වික්‍රමසිංහ මහතා ඉන්දීය අගමැති නරේන්ද්‍ර සිං මෝදි මහතා හමුවීමට යෑමට පෙර දෙමළ දේශපාලන පක්ෂ මඟින් ඉන්දීය අගමැතිවරයාට ලිපියක් යවමින් 13 වැනි ආණ්ඩුක්‍රම ව්‍යවස්ථා සංශෝධනය බලාත්මක කොට එය ක්‍රියාවට නංවන ලෙස ලිපියක් මඟින් ඉල්ලීමක් කොට තිබිණි.\n\nඑදා 13 වැනි ආණ්ඩුක්‍රම ව්‍යවස්ථා සංශෝධනය වර්තමානයට නොගැළපෙන නිසා එහි සඳහන් කරුණු සංශෝධනය කිරීමක් ද පළාත් සභාවලට ඉඩම් හා පොලිස් බලතල ලබා දෙන ලෙස ද එම ලිපිය මඟින් ඉල්ලා තිබිණි.\n\nනමුත් ශිවාජිලිංගම් හිටපු මන්ත්‍රීවරයා තනිවම ලිපියක් ඉන්දීය අග්‍රාමාත්‍යවරයාට හා රනිල් වික්‍රමසිංහ ජනධිපතිවරයාට යවමින් ඉල්ලා තිබුණේ උතූරු නැඟෙනහිර එකාබද්ධ කිරීම සඳහාත් 13 වැනි ආණ්ඩුක්‍රම ව්‍යවස්ථා සංශෝධනය බලාත්මක කිරීම සඳහාත් ජනමත විචාරණයක් පැවැත්වීම කාලෝචිත බවයි.\n\nඒ නිසා ජනමත විචාරණයක් පවත්වන ලෙස ද එම ලිපිය මඟින් දෙරටේ රාජ්‍ය නායකයන්ගෙන් ඉල්ලා තිබිණි. ශිවාජිලිංගම් හිටපු මන්ත්‍රීවරයා පක්ෂයේ ප්‍රතිපත්තිවලට පටහැනිව යමින් අත්තනෝමතික ලෙස කටයුතු කළේ යැයි දෙමළ ජනතා සන්ධාන පක්ෂය තීරණය කොට ශිවාජිලිංගම්ට ඉල්ලා අස්වන ලෙස මීට දින තුනකට පෙර දැනුම් දී ඇත.\n\nනමුත් ඔහු ඉල්ලා අස් නොවීම නිසා පක්ෂයේ මධ්‍යම කාරක සභාව යපනයේදී රැස්වී ඔහු පක්ෂයෙන් ඉවත් කිරීමට තීරණය කොට තිබේ. මේ තීරණයත් සමඟ ශිවාජිලිංගම්ට හිතවත් පිරිස් ඔහු වටා එක්වීමට තීරණය කොට ඇති නිසා විග්නේෂ්වරන් මන්ත්‍රීවරයාගේ දෙමළ ජනතා සන්ධානය දෙකඩවීමක් ආරම්භ වී තිබේ.",
       "URL": "https://www.dinamina.lk/2023/08/09/politics/12770/%e0%b7%81%e0%b7%92%e0%b7%80%e0%b7%8f%e0%b6%a2%e0%b7%92%e0%b6%bd%e0%b7%92%e0%b6%82%e0%b6%9c%e0%b6%b8%e0%b7%8a-%e0%b6%89%e0%b7%80%e0%b6%ad%e0%b7%8a-%e0%b6%9a%e0%b7%92%e0%b6%bb%e0%b7%93%e0%b6%b8%e0%b6%ad/",
       "Category": "politics",
       "Parent URL": "https://www.dinamina.lk/category/politics//page/18/"
}