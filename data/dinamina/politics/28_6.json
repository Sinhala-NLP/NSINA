{
       "Source": "dinamina",
       "Timestamp": "July 7, 2023 1:00 am",
       "Headline": "අධිකරණයට පසුගිය කාලයේ සිදු වූ බලපෑම් හේතුවෙන් දූෂණය වැළැක්වීමට නොහැකි වුණා",
       "News Content": "යම් අයකුට බංකොලොත් වීමට අවශ්‍ය නම් ඉඩම් නඩුවක පටැලීමක් හෝ පරණ වාහනයක් ගත යුතු බව කෑගල්ල දිස්ත්‍රික් මන්ත්‍රී කබීර් හෂීම් මහතා පාර්ලිමේන්තුවේ දී ඊයේ (06) පැවැසීය.\n\nදූෂණ විරෝධී පනත් කෙටුම් පත පිළිබඳ විවාදයේදී මන්ත්‍රීවරයා මේ බව සඳහන් කෙළේය.\n\nමන්ත්‍රීවරයා වැඩිදුරටත් මෙසේ ද පැවසීය.\n\nනඩුවක පැටලුණා කියන්නේ තමන්ගේ ජීවිත කාලය අවසන් වෙන තෙක් එය අවසන් වෙන්නේ නැහැ. පසුගිය කාලයේ අධිකරණයට සිදු වූ බලපෑම් නිසා දූෂණය වැළැක්වීමට නොහැකි වුණා.\n\nමම අධිකරණය පිළිබඳව පෞද්ගලික අත්දැකීම් විඳපු කෙනෙක්. අධිකරණයේ අගති සහිත හැසිරීම් අත්වින්දා. හෙල්ෆින් හම්බන්තොට නඩුවේ පැමිණිලිකරුවා විදියට රජයේ මුදල් අවභාවිතාවක් ගැන මම පැමිණිල්ලක් කරලා. පැමිණිලිකරුවා විදියට මට රුපියල් ලක්ෂයක් උසාවියට ගෙවන්න සිදු වුණා. නීතියේ ප්‍රමාදය කියන්නේ නීතිය අහිමි වීමක්. අධිකරණයේ ප්‍රමාදය නීතියේ ආධිපත්‍යයට, විශ්වාසයට බරපතළ වැරැද්දක් වෙනවා. මේ රටේ පොදු ජනතාව දේශපාලනඥයා හොරා කියල විතරයි දැක්කේ. අපේ මුළු රටම ගත්තම දූෂණය ව්‍යාප්ත වෙලා තිබෙනවා. මෙය නතර කරන්න අවශ්‍යයි. අපේ ආගම පිළිබඳ විශ්වාසය රැඳෙන්නේ අපි අදහන දෙවියන් මතයි. දෙවියන් බිඳ වැටුණොත් එය ඉවරයි. නීතියත් එහෙමයි. එහි විශ්වාසය බිඳුනොත් එය ඉවරයි. සමගි ජන බලවේගය දිගින් දිගට කළ බලපෑම නිසයි මේ දූෂණ විරෝධී පනත ගෙනාවේ. මේ ආණ්ඩුව දූෂණය වළක්වන්න අවශ්‍ය ක්‍රියාමාර්ග ගත්තේ නැහැ. එම නිසා දූෂිතයන්ට දඬුවම් දේවිද කියලා ජනතාවට කිසිදු විශ්වාසයක් නැහැ. එම නිසා මේ පනත අත්‍යවශ්‍යයි. මේ පනත තවත් ශක්තිමත් කරන්න ඕනෑ.",
       "URL": "https://www.dinamina.lk/2023/07/07/politics/4805/%e0%b6%85%e0%b6%b0%e0%b7%92%e0%b6%9a%e0%b6%bb%e0%b6%ab%e0%b6%ba%e0%b6%a7-%e0%b6%b4%e0%b7%83%e0%b7%94%e0%b6%9c%e0%b7%92%e0%b6%ba-%e0%b6%9a%e0%b7%8f%e0%b6%bd%e0%b6%ba%e0%b7%9a-%e0%b7%83%e0%b7%92/",
       "Category": "politics",
       "Parent URL": "https://www.dinamina.lk/category/politics//page/28/"
}