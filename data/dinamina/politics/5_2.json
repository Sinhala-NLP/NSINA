{
       "Source": "dinamina",
       "Timestamp": "September 29, 2023 1:00 am",
       "Headline": "පොදු ප්‍රවාහනය සඳහා පනවා තිබූ ආනයන සීමා ලිහිල් කරමින් නිකුත් කළ චක්‍රලේඛය යළි සංශෝධනය කරනවා",
       "News Content": "පොදු ප්‍රවාහනයට යොදාගැනෙණ බස් රථ හා ලොරි රථ සඳහා පනවා තිබූ ආනයන සීමා පසුගියදා ලිහිල් කරමින් නිකුත් කර තිබූ චක්‍රලේඛය යළි ඉදිරි දින කිහිපය තුළදී සංශෝධනය කිරීමට කටයුතු කරන බව මුදල් රාජ්‍ය ඇමැති ආචාර්ය රංජිත් සියඹලාපිටිය මහතා පවසයි.\n\nදෙහිඕවිට ප්‍රදේශයේදී ඊයේ (27) පැවති වැඩසටහනකින් අනතුරුව මාධ්‍ය වෙත අදහස් දක්වමින් ඇමැතිවරයා මේ බව ප්‍රකාශ කෙ‍ළේය.\n\nතවදුරටත් අදහස් දක්වමින් ඇමැතිවරයා මෙසේද සඳහන් කෙළේය.\n\nපොදු ප්‍රවාහන සේවාවන් සඳහා යොදාගැනෙන බස් රථ හා ට්‍රක් රථ සඳහා පනවා තිබූ ආනයන සීමා ඉවත් කරමින් නිකුත් කළ චක්‍රලේඛය මඟින් වසර 10ක් පමණ පැරණි වාහන ගෙන්වීමට අවසර හිමිවිය.\n\nඑහෙත් ක්ෂේත්‍රයේ විශේෂඥයන් ඉදිරිපත් කළ කරුණු අනුව අවුරුදු 10ක් පැරණි වාහන ගෙන්වීමේදී ඒවායේ මිල ගණන් අඩු වුවත්, නඩත්තු වියදම, අමතර කොටස් සඳහා යන මිල ගණන් මෙන්ම ඉන්ධනවලට යන වියදම ආදිය සාපේක්ෂව වැඩි වීම නිසා ඒ පිළිබඳ නැවත සලකා බැලීමක් කිරීමට සිදු වුණා.\n\nකෙසේ වෙතත් පෙර නිකුත් කළ චක්‍රලේඛය පසුගිය 14 වැනිදා දක්වා වලංගුව පැවැති බැවින් එම කාලය තුළ ණයවර ලිපි නිකුත් කළ අය වේ නම්, පැවැති චක්‍රලේඛය අනුව වාහන ගෙන්වීමට අවසර හිමිවෙනවා.",
       "URL": "https://www.dinamina.lk/2023/09/29/politics/26390/%e0%b6%b4%e0%b7%9c%e0%b6%af%e0%b7%94-%e0%b6%b4%e0%b7%8a%e0%b6%bb%e0%b7%80%e0%b7%8f%e0%b7%84%e0%b6%b1%e0%b6%ba-%e0%b7%83%e0%b6%b3%e0%b7%84%e0%b7%8f-%e0%b6%b4%e0%b6%b1%e0%b7%80%e0%b7%8f/",
       "Category": "politics",
       "Parent URL": "https://www.dinamina.lk/category/politics//page/5/"
}