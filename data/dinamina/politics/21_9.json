{
       "Source": "dinamina",
       "Timestamp": "July 25, 2023 1:00 am",
       "Headline": "කිසිම කෙනෙක් අතහැර මේ ගමන යන්න බැහැ රට ගොඩගන්න සහාය දෙන්න",
       "News Content": "රට ගොඩගන්න ජනාධිපති රනිල් වික්‍රමසිංහ මහතාගේ වැඩපිළිවෙළට සියලු දෙනා සහාය දැක්විය යුතු බව එජාප සභාපති, පාර්ලිමේන්තු මන්ත්‍රී වජිර අබේවර්ධන මහතා පැවසීය.\nරත්නපුර දිස්ත්‍රික්කයේ කලවාන මැතිවරණ කොට්ඨාසයේ පෙරේදා (23) පැවති බලමණ්ඩල රැස්වීමේදී ඒ මහතා මේ බව සඳහන් කළේය.\nඅබේවර්ධන මහතා එහිදී මෙසේ ද කීය.\nජනතාවට අවශ්‍ය දේ කර රට ඉදිරියට ගෙනියන්න බැහැ. රටක් ඉදිරියට ගෙනියන්න නම් අප හරි දේ කළ යුතුයි. ඒ සඳහා අපට සියලුදෙනාගේම සහාය අවශ්‍යයි.\nරනිල් වික්‍රමසිංහ මහතා රට භාරගත් ගමන් පැවසුවේ මේ රට වැටුණු තැනින් යළි ඔසවා තබන්න නම්, සියලුදෙනාගේම උදව් අවශ්‍ය බවයි. රට ගොඩගන්න අප ජනාධිපතිට සහාය දැක්විය යුතුයි. කිසිම කෙනෙක් අත්හැර මේ ගමන යන්න බැහැ. වෛරය ක්‍රෝධය, ඊර්ෂ්‍යාව තියාගෙන මේ රට ලෝකය හමුවේ ඔසවා තබන්න බැහැ.\nඅප පහු කළේ ඉතාම අමාරු කාලයක්. ඒ අමාරු කාලය පහු කරගෙන දැන් අප ඉදිරියට ඇවිත් තිබෙනවා. ඔබේ දරුවන්ට අනාගතයක් අවශ්‍ය නම් දුර බලලා වැඩ කළ යුතුව තිබෙනවා. අපට වැරදුණු තැන් නිවැරදි කරගත යුතුව තිබෙනවා. රට ගොඩනඟන්න එකතු වෙන්න කියලා ජනාධිපතිවරයා විපක්ෂයට ආරාධනා කළා. ඔවුන් බැහැ කිව්වා. ඊට පසු අදහස් ප්‍රකාශ කරන්න ජනාධිපතිවරයා පාර්ලිමේන්තුවේ ජාතික සභාවක් නිර්මාණය කළා. රට ගොඩනඟන විදිහ කියන්න කිව්වා. කවුරුත් ඉදිරිපත් වුණේ නැහැ.\nඑක්සත් ජාතික පක්ෂය මේ වනවිට රට පුරා නව ආසන බලමණ්ඩල පිහිටුවීම කරමින් තිබෙනවා. අනුව මේ මාසය අවසන් වනවිට අලුත් බලමණ්ඩල 150ක් පමණ පිහිටුවන්න අප බලාපොරොත්තු වෙනවා. මේ බලමණ්ඩල පිහිටුවන්නේ තාවකාලිකවයි. අනතුරුව අගෝස්තු මාසයේදී පක්ෂ නායක රනිල් වික්‍රමසිංහ ජනාධිපතිතුමා විසින් පක්ෂ සම්මේලනයක් කැඳවා පක්ෂයේ ව්‍යවස්ථාව නව ලෝකයට ගැළපෙන පරිදි වෙනස් කිරීමට නියමිතයි. මේ හරහා සියලු පක්ෂවලට එක්සත් ජාතික පක්ෂයට ඇතුළු විය හැකි තත්ත්වයක් නිර්මාණය කිරීමට අප බලාපොරොත්තු වෙනවා. අද ජනතාවට පක්ෂ දේශපාලනය එපා වෙලා තිබෙනවා. ඒ නිසා අප ලෝකයට ගැළපෙන විදියට අපේ පක්ෂයේ ව්‍යවස්ථාව වෙනස් කරනවා.\n2020 මහ මැතිවරණය වෙනුවෙන් අප රටේ ජනතාවට ප්‍රතිපත්ති ප්‍රකාශනයක් ඉදිරිපත් කළා. ඒ ලියවිල්ල ජනතාව කියවන්නේවත් නැතිව කුණු බක්කියට විසි කළා.\nඅප අද ක්‍රියාත්මක කරන්නේ එදා ඔබ ප්‍රතික්ෂේප කළ ඒ ලියවිල්ලයි. ඉදිරි වසර සඳහා අප ක්‍රියා කළ යුත්තේ කෙසේද කියා එහි පැහැදිලිව සඳහන් කර තිබෙනවා. අප යන ගමන් මාර්ගය වෙනස් කළොත් රට විශාල අර්බුදයකට ලක්වේවී කියා අප සඳහන් කළා. කිසි කෙනෙක් එය තේරුම් ගත්තේ නැහැ. එහි ප්‍රතිඵල අවසානයේදී භුක්ති විඳින්න සිදුවුණේ රටේ සමස්ත ජනතාවටයි.\nමීට වසරකට කලින් ඔබ සිටියේ පෝලිම්වලයි. අද ඒ තත්ත්වය වෙනස් වෙලා. එවැනි කනගාටුදායක තත්ත්වයක් මේ තරම් ඉක්මනින් වෙනස් කිරීමට හැකිවුණේ ජනාධිපති රනිල් වික්‍රමසිංහ මහතාටයි. ඔහු ලෝකයට ද ආදර්ශයක් දෙමින් වැටුණු රට ඉතා ඉක්මනින් යළි ඔසවා තැබුවා. මෙය දරාගත නොහැකි විවිධ දේශපාලන කණ්ඩායම් අද විවිධ සටන් පාඨ ඉදිරිපත් කරනවා. නැවත වරක් මේ රට කඩා වැටෙන්න රනිල් වික්‍රමසිංහ මහතා ඉඩ තියන්නේ නැහැ. ඒ ගැන මට සියයට සියයක් විශ්වාසයි.\nශිරෝමි අබයසිංහ",
       "URL": "https://www.dinamina.lk/2023/07/25/politics/8932/%e0%b6%9a%e0%b7%92%e0%b7%83%e0%b7%92%e0%b6%b8-%e0%b6%9a%e0%b7%99%e0%b6%b1%e0%b7%99%e0%b6%9a%e0%b7%8a-%e0%b6%85%e0%b6%ad%e0%b7%84%e0%b7%90%e0%b6%bb-%e0%b6%b8%e0%b7%9a-%e0%b6%9c%e0%b6%b8%e0%b6%b1/",
       "Category": "politics",
       "Parent URL": "https://www.dinamina.lk/category/politics//page/21/"
}