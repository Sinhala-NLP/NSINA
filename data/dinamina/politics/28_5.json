{
       "Source": "dinamina",
       "Timestamp": "July 7, 2023 1:00 am",
       "Headline": "බිලියන 600-700ත් අතර ප්‍රමාණයක් බදු සහන දීමෙන් රට බංකොලොත් වුණා",
       "News Content": "බඳු සහන ලබාදීමට අනුමැතිය ලබා නොදුන් පාර්ශ්වයේ මන්ත්‍රීවරයකු බංකොලොත්භාවය සොයා බැලීමට පත් කරන තේරීම් කාරක සභාවේ සභාපතිත්වයට පත් කරන ලෙස කථානායකවරයාගෙන් ඉල්ලා සිටින බව විපක්ෂ නායක සජිත් ප්‍රේමදාස මහතා පාර්ලිමේන්තුවේ දී ඊයේ (06) පැවැසීය.\n\nවිපක්ෂ නායකවරයා වැඩිදුරටත් මෙසේද පැවැසීය.\n\nඑසේ නොමැතිව ඊට සහාය දුන් පුද්ගලයකු එහි සභාපතිත්වයට පත් කිරීම සාධාරණ ද.\n\nරට බංකොලොත්භාවයට පත්වීමට බඳු සහන ලබාදීම සෘජුවම බලපෑවා.\n\n2029 මැතිවරණයෙන් පසු මාස දෙකක් හෝ තුනක් ඇතුළත එක පාරටම බදු සහන ලබා දුන්නා බිලියන 600-700ත් අතර ප්‍රමාණයක්. දළ දේශීය නිෂ්පාදිතයේ ප්‍රතිශතයක් ලෙස රාජ්‍ය ආදායම සියයට 12 සිට 8 දක්වා පහළ වැටුණා. ඒ නිසා ජාත්‍යන්තර ශ්‍රේණිගත ආයතන අපේ රටේ ශ්‍රේණිගත කිරීම් පහළ දැම්මා. එහෙම කළාම අපේ රජයට ජාත්‍යන්තර වෙළෙඳෙපොළට ඇතුළු වෙලා අඩු පොලියට ණයක් ගැනීමේ අවස්ථාව අහිමි වුණා. ඒ බදු සහනය ලබා දෙන්න කවුද කටයුතු කළේ? කවුද ඒ වෙනුවෙන් කතා කළේ? කවුද ඒ වෙනුවෙන් අත එසෙව්වේ? කවුද ඒක වෙනුවෙන් පෙනී සිටියේ.? බදු ආදායම පහළ හෙලීමට අත ඔසවපු කණ්ඩායමේ සාමාජිකයකු රට බංකොලොත්භාවය ගැන සොයා බැලීමට පත් කරන කමිටුවේ සභාපතිත්වය ගැනීම සාධාරණ ද? මේ රටේ බංකොලොත්භාවය ඇති වෙන්න ප්‍රධනතම හේතුව තමයි බිලියන 600-700 අතර බදු සහන ලබාදීම. ඒක මුළු රටම පිළිගන්නවා.",
       "URL": "https://www.dinamina.lk/2023/07/07/politics/4812/%e0%b6%b6%e0%b7%92%e0%b6%bd%e0%b7%92%e0%b6%ba%e0%b6%b1-600-700%e0%b6%ad%e0%b7%8a-%e0%b6%85%e0%b6%ad%e0%b6%bb-%e0%b6%b4%e0%b7%8a%e0%b6%bb%e0%b6%b8%e0%b7%8f%e0%b6%ab%e0%b6%ba%e0%b6%9a%e0%b7%8a/",
       "Category": "politics",
       "Parent URL": "https://www.dinamina.lk/category/politics//page/28/"
}