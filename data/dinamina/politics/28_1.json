{
       "Source": "dinamina",
       "Timestamp": "July 8, 2023 1:00 am",
       "Headline": "අත්අඩංගු වට ගත්තොත් දරු දෙදෙනා සමඟ ගිනි තියාගන්නවා",
       "News Content": "තර්ජනය කළ සැකකරු අත්අඩංගු වට\n\nඅත්අඩංගුවට ගත්තොත් දරු දෙදෙනා සමඟ ගිනි තබාගන්නා බවට පොලිසියට තර්ජනය කරමින් කොළොන්නාව තෙල් සංස්ථාව ඉදිරිපිට මාර්ගය අවහිර කරමින් රැඳී සිටි පුද්ගලයා දැඩි පරිශ්‍රමයක් දරා අත්අඩංගුවට ගත් බව කොළඹ අපරාධ කොට්ඨාසය කියයි සැකකරු සන්තකයේ තිබී පෙට්රල් පිරවූ බෝතලයක්, ලයිටරයක්, උල් පිහියක් පොලිස් භාරයට ගෙන ඇත. හෙරොයින් මත්කුඩු සන්තකයේ තබාගැනීම සම්බන්ධයෙන් අධිකරණයෙන් වරෙන්තු නිකුත් කර තිබූ සැකකරු අත්අඩංගුවට ගැනීම සඳහා වැල්ලම්පිටිය ප්‍රදේශයට පෙරේදා (6) සවස කොළඹ අපරාධ කොට්ඨාසයේ නිලධාරීන් ගිය අවස්ථාවේ සැකකරු පලාගොස් තිබූ අතර, සැකකරු පරිහරණය කළ ජංගම දුරකතනය පොලිස් භාරයට ගැනීමට හැකි විය.\n\nඅනතුරුව පැය දෙකකට පමණ පසු නිවෙසට පැමිණ තිබූ සැකකරු නිවෙසේ සිටි වයස අවුරුදු 7 සහ 10 සීමාවල පසු වන පාසල් නොයන දැරියන් දෙදෙනාට පාසල් නිල ඇඳුම් අන්දවාගෙන නිවෙසින් පිට වී පෙට්රල් පිරවූ බෝතලයක්, ලයිටරයක් සහ උල් පිහියක්ද රැගෙන දෙමටගොඩ කොළොන්නාව මාර්ගයේ තෙල් සංස්ථාව ඉදිරිපිට මාර්ගය හරහා දිවෙන දුම්රිය මාර්ගයේ බිම ඉඳගෙන පොලිසිය ඔහුව අත්අඩංගුවට ගැනීමට කටයුතු කළොත් දරු දෙදෙනා සමඟ ගිනි තබාගෙන සියදිවි නසාගන්නා බවට තර්ජනය කරමින් හැසිරෙන්න වූ බව පොලිසිය කියයි. කොළොන්නාව දෙමටගොඩ මාර්ගයේ දැඩි රථ වාහන තදබදයක් ඇති වීම සම්බන්ධයෙන් සොයා බැලීමට කොළඹ අපරාධ කොට්ඨාසයේ නිලධාරීන් මාර්ගයට පිවිසීමේ දී පුද්ගලයකු මාර්ගය අවහිර වන ලෙස කුඩා දරු දෙදෙනකු සමඟ බිම ඉඳගෙන පොලිසියට යම් තර්ජනයක් කරන අයුරු නෙත ගැටීමෙන් අනතුරු ඒ පිළිබඳ සොයා බැලීමේදී එම පුද්ගලයා මීට පැය කිහිපයකට ඉහත අත්අඩංගුවට ගැනීමට ගිය අවස්ථාවේදී පලාගිය පුද්ගලයා බවට හඳුනාගැනීමට හැකි ඇත. එසැණින් ක්‍රියාත්මක වූ පොලිස් නිලධාරීන් ඉතා සූක්ෂ්ම අයුරින් සැකකරු භාරයේ තිබූ උල් පිහිය පැට්‍රල් බෝතලේ සහ ලයිටරය සිය භාරයට ගෙන සැකකරු අත්අඩංගුවට ගෙන පොලිසියට රැගෙන ඒමට කටයුතු කර ඇත. අඩංගුවට ගත් සැකකරුට එරෙහිව ගෙවල් බිඳුම්, බෝම්බයක් ළඟ තබාගැනීම සහ හොරයින් මත්කුඩු සන්තකයේ තබා ගැනීම සම්බන්ධයෙන් අධිකරණයේ නඩු 6ක් පවතින පුද්ගලයකු බවත් වැඩිදුර විමර්ශනවලදී අනාවරණය වී ඇත. සැකකරුගේ බිරිය, දරු දෙදෙනා සහ සැකකරු අත්හැර වෙනත් පුද්ගලයකු සමඟ නිවෙසින් පිට වී ගොස් තිබූ බවත්, දරු දෙදෙනා අධිකරණය මඟින් පරිවාස භාරයට පත් කිරීමට කටයුතු කරන බවත් උසස් පොලිස් නිලධාරියෙක් පැවසීය. සැකකරු අධිකරණයට ඉදිරිපත් කිරීමට නියමිතය.\n\nකොළඹ අපරාධ කොට්ඨාසයේ අධ්‍යක්ෂ සහකාර පොලිස් අධිකාරී නෙවිල් ද සිල්වා ස්ථානාධිපති (ප්‍ර.පො.ප) ඇන්සලම් ද සිල්වා මහත්වරුන්ගේ උපදෙස් මත රත්නමලල සහ දීපාල් මහත්වරුන් ඇතුළු කණ්ඩායමක් පරීක්ෂණ පවත්වයි.\n\n\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/07/08/politics/5091/%e0%b6%85%e0%b6%ad%e0%b7%8a%e0%b6%85%e0%b6%a9%e0%b6%82%e0%b6%9c%e0%b7%94-%e0%b7%80%e0%b6%a7-%e0%b6%9c%e0%b6%ad%e0%b7%8a%e0%b6%ad%e0%b7%9c%e0%b6%ad%e0%b7%8a-%e0%b6%af%e0%b6%bb%e0%b7%94-%e0%b6%af/",
       "Category": "politics",
       "Parent URL": "https://www.dinamina.lk/category/politics//page/28/"
}