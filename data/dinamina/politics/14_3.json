{
       "Source": "dinamina",
       "Timestamp": "August 24, 2023 4:09 am",
       "Headline": "තැබෑරුම් සිය ගණනකින් හොර ස්ටිකර් ගැසූ මත්පැන් බෝතල් අසුවෙලා – මන්ත්‍රී බුද්ධික පතිරණ",
       "News Content": "\n\nරටපුරා තැබෑරුම් සියයකට වැඩි ප්‍රමාණයක හොර ස්ටිකර් මුද්‍රණය කර තිබූ මත්වතුර බෝතල් හසු වී ඇතැයි සමගි ජන බලවේගයේ මාතර දිස්ත්‍රික් පාර්ලිමේන්තු මන්ත්‍රී බුද්ධික පතිරණ මහතා පාර්ලිමේන්තුවේ දී ඊයේ (23) ප්‍රකාශ කළේය.\nපාර්ලිමේන්තු මන්ත්‍රී බුද්ධික පතිරණ මහතා මේ බව සඳහන් කළේ මෙම ස්ටිකර් සම්බන්ධයෙන් මුදල් ඇමැතිවරයාට ප්‍රශ්නයක් යොමු කරමිනි.\nඑහිදි වැඩිදුරටත් අදහස් දැක්වූ පාර්ලිමේන්තු මන්ත්‍රී බුද්ධික පතිරණ මහතා මෙසේද සඳහන් කළේය.\nයාපනය, නුවරඑළිය, ගාල්ල, රත්නපුර ආදි දිස්ත්‍රික්කවලින් මෙම හොර ස්ටිකර් හසුවී තිබෙනවා. මෙම ස්ටිකර් බෙදා හැර ඇත්තේ ගම්පහ දිස්ත්‍රික්කයේ ස්ථානයකින්.\nයාපනය, නුවරඑළිය, ගාල්ල, රත්නපුර යන දිස්ත්‍රික්කවලත් මේ හොර ස්ටිකර් හසු වෙලා තියෙනවා. හරියට හොර සල්ලි වගේ. මේ ස්ටිකර් බෙදා හැරලා තියෙන්නේ ගම්පහ දිස්ත්‍රික්කයේ කොච්චිකඩේ, දකුණු පල්ලන්සේන, ඩොලරෝසා පාරේ 52/15 කියන නිවෙසෙන්. මේ නිවෙස අයිති කාටද කියලා හොයන්න ඕනෑ. මේ හා සමාන සිද්ධියක් පාසිකුඩාවල හොයන්න ගිය සුමිත් කියන සහකාර සුරාබදු කොමසාරිස්වරයාට දුරකතන ඇමතුමක් දීලා ඔහුව හරවා ගෙන්වා ගන්නවා. කවුද ගෙන්වා ගන්නේ. අතිරේක සුරාබදු කොමසාරිස් ජනරාල් (ආදායම්) කපිල කුමාරසිංහ මහත්තයා. එතකොට 2004 වසරෙදි මේ කපිල කුමාරසිංහ එක්ක අල්ලස් නඩුවක චෝදනා ලබනවා. අල්පොන්සු රසල් ලැම්බර්ට් කියන නිලධාරියා. මේ පුද්ගලයා දැනටත් සුරාබදු අධිකාරි කෙනෙක් ලෙස කටයුතු කරනවා. ඔහුගේ නිවෙසේ ලිපිනය තමයි මම කලින් කිවුවේ. ඔන්න මම අවස්ථා සම්බන්ධය කිවුවා. අතීතයේ සහ වර්තමානයේ ගැළපීම කිවුවා. ඔබතුමා කීර්තිමත් ආර්ථික විද්‍යාඥයෙක්. අසූචි ගොඩකට ඔබතුමා මල් වට්ටියක් කියලා කර ගහගෙන යන්න එපා. මෙකෙ තියෙන්නෙ කිඩාරම් මල්. ඒ නිසා ඔබතුමා මේ ගැටේට අසු වෙන්න එපා. මේ සම්බන්ධයෙන් පරීක්ෂණයක් කරනවා ද කියලා දැන ගන්න කැමතියි.",
       "URL": "https://www.dinamina.lk/2023/08/24/politics/16856/%e0%b6%ad%e0%b7%90%e0%b6%b6%e0%b7%91%e0%b6%bb%e0%b7%94%e0%b6%b8%e0%b7%8a-%e0%b7%83%e0%b7%92%e0%b6%ba-%e0%b6%9c%e0%b6%ab%e0%b6%b1%e0%b6%9a%e0%b7%92%e0%b6%b1%e0%b7%8a-%e0%b7%84%e0%b7%9c%e0%b6%bb/",
       "Category": "politics",
       "Parent URL": "https://www.dinamina.lk/category/politics//page/14/"
}