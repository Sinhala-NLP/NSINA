{
       "Source": "dinamina",
       "Timestamp": "September 4, 2023 2:12 am",
       "Headline": "ජනතාවාදී ආණ්ඩුවක්  බිහි කරනවා – මන්ත්‍රී නාමල් රාජපක්ෂ",
       "News Content": "\n\nසෑම ග්‍රාමසේවා වසමක්ම ආවරණය වන පරිදි ශ්‍රී ලංකා පොදුජන පෙරමුණ ශාඛා සමිති පිහිටුවීමේ වැඩපිළිවෙළ ආරම්භ කළ බව ශ්‍රී ලංකා පොදුජන පෙරමුණේ හම්බන්තොට දිස්ත්‍රික් මන්ත්‍රී නාමල් රාජපක්ෂ මහතා පැවැසීය.\n\nපසුගිය කාලයේම ආසන බලමණ්ඩල පවත්වමින් පක්ෂයේ ප්‍රතිසංවිධානය වැඩපිළිවෙළ තවදුරටත් ශක්තිමත් කිරීමට දායක වූ සියලු දෙනාටම තමන් ස්තුතිවන්ත වන බව ද රාජපක්ෂ මහතා කීවේය. පෙරේදා (02) පැවැති ආසන බලමණ්ඩල රැස්වීමක් අමතමින් නාමල් රාජපක්ෂ මහතා මේ බව සඳහන් කළේය.\n\nගමෙන් බිහිවූ දේශපාලන පක්ෂයක් වන පොහොට්ටුව ගමේ දේශපාලනය ශක්තිමත් කරමින් ලංකාවේ සෑම අස්සක් මුල්ලක් නෑරම ශාඛා සමිති ආරම්භ කරන බව හෙතෙම පැවැසීය.\n\nඉදිරියේදී ජනතාවාදී ආණ්ඩුවක් බිහිකරලීම සඳහා කටයුතු ආරම්භ කරන බවත් වර්තමාන ආණ්ඩුවේ ප්‍රතිලාභයන් සෑම ජන කොටසකටම රැගෙන යෑමට අවශ්‍ය ග්‍රාමීය නායකත්වය මේ තුළින් බිහිකරවීමට අප පක්ෂයක් ලෙස කටයුතු කරන බවත් ඒ මහතා කියා සිටියේය. ඉදිරියේදී පැවැත්වෙන ඕනෑම මැතිවරණයකට මුහුණ දෙමින් පොදුජන පෙරමුණේ ප්‍රතිපත්ති ජනගත කිරීමට බලාපොරොත්තු වන බවද නාමල් රාජපක්ෂ මහතා පැවැසීය.\n\nනුවන් කොඩිකාර",
       "URL": "https://www.dinamina.lk/2023/09/04/politics/19294/%e0%b6%a2%e0%b6%b1%e0%b6%ad%e0%b7%8f%e0%b7%80%e0%b7%8f%e0%b6%af%e0%b7%93-%e0%b6%86%e0%b6%ab%e0%b7%8a%e0%b6%a9%e0%b7%94%e0%b7%80%e0%b6%9a%e0%b7%8a-%e0%b6%b6%e0%b7%92%e0%b7%84%e0%b7%92-%e0%b6%9a/",
       "Category": "politics",
       "Parent URL": "https://www.dinamina.lk/category/politics//page/12/"
}