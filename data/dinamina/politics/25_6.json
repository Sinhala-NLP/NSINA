{
       "Source": "dinamina",
       "Timestamp": "July 17, 2023 1:00 am",
       "Headline": "අලුත් නීතිය ආවොත් පැය අටේ වැඩ මුරයට වදිනවා",
       "News Content": "ආණ්ඩුව ජාත්‍යන්තර මූල්‍ය අරමුදලේ කොන්දේසිවලට යටත්ව වැඩකරන ජනතාවගේ අයිතීන් කප්පාදු කරමින් සිටින බව ජාතික ජනබලවේගයේ පාර්ලිමේන්තු මන්ත්‍රී විජිත හේරත් මහතා පැවසිය.\n\nඔහු එසේ ප්‍රකාශ කළේ බත්තරමුල්ල, පැලවත්ත, ජනතා විමුක්ති පෙරමුණේ ප්‍රධාන කාර්යාලයේ පැවැති මාධ්‍ය හමුවට ඊයේ (16)එක්වෙමිනි.\n\nඅලුත් කම්කරු නීතියක් හඳුන්වා දීමට ආණ්ඩුව මේ වන විට පිඹුරුපත් සකස්කර තිබෙනවා. මෙහි ප්‍රධාන ඉලක්කය වී තිබෙන්නේ මේ රටේ වැඩ කරන ජනතාවගේ වෘත්තීය අයිතිවාසිකම් තවදුරටත් කප්පාදු කිරීමයි. මේ තුළින් පැය අටේ වැඩ මුරය වෙනස් කර තිබෙනවා. රටක් බරපතළ ආර්ථික අර්බුදයකට ලක්වු වේලාවක වැඩ කරන ජනතාවගේ අයිතිවාසිකම් ආරක්ෂා කළ යුතුයි. මේ පනත් කෙටුම්පත සම්මත වුවහොත් මේ රටේ වැඩ කරන ජනතාව වහල්ලු බවට පත් වෙනවා. කම්කරුවා වහල්ලු බවට පත්කරන මෙය හකුලා ගත යුතුයි. ජාතික ජන බලවේගය ලෙස මේ රටේ ලක්ෂ සංඛ්‍යාත වූ ජනතාවගේ අයිතිවාසිකම් වෙනුවෙන් පෙනී සිටින බවද විජිත හේරත් මහතා වැඩිදුරටත් සඳහන් කළේය.\n\nඋපාලි කරුණාරත්න",
       "URL": "https://www.dinamina.lk/2023/07/17/politics/6980/%e0%b6%85%e0%b6%bd%e0%b7%94%e0%b6%ad%e0%b7%8a-%e0%b6%b1%e0%b7%93%e0%b6%ad%e0%b7%92%e0%b6%ba-%e0%b6%86%e0%b7%80%e0%b7%9c%e0%b6%ad%e0%b7%8a-%e0%b6%b4%e0%b7%90%e0%b6%ba-%e0%b6%85%e0%b6%a7%e0%b7%9a/",
       "Category": "politics",
       "Parent URL": "https://www.dinamina.lk/category/politics//page/25/"
}