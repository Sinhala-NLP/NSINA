{
       "Source": "dinamina",
       "Timestamp": "September 7, 2023 3:21 am",
       "Headline": "එජාප 77 වැනි සංවත්සරය  වැටුණු හැමවිටම රට ගොඩ ගත්තේ එජාප නායකයෝ",
       "News Content": "එජාප දේශපාලන ප්‍රතිපත්ති සහ පර්යේෂණ කමිටු සභාපති ආචාර්ය කරුණාසේන කොඩිතුවක්කු\n\nඑජාපය ඩිජිටල්කරණයත් සංවත්සරයට සමගාමිව\n\nනැවතත් එක්සත් ජාතික පක්ෂය නැගිටින වේලාව උදාවෙලා -පාලිත රංගේ බණ්ඩාර\n\nරට ආර්ථික වශයෙන් බංකොලොත් භාවයට පත් වූ සෑම අවස්ථාවකම රට ගොඩ ගත්තේ එක්සත් ජාතික පක්ෂයේ නායකයන් බව හිටපු කැබිනට් ඇමැති එජාපයේ දේශපාලන ප්‍රතිපත්ති සහ පර්යේෂණ කමිටුවේ සභාපති ආචාර්ය කරුණාසේන කොඩිතුවක්කු මහතා පැවසීය.\n\nආසියාවේ බලවත් රටවලට විශාල බලයක් සහ ආර්ථික ශක්තියක් ලැබී ඇති අවස්ථාවක සාර්ථක ජාත්‍යන්තර සබඳතා ගොඩනඟමින් ආසියාතික වශයෙන් විශාල පිම්මක් පැනීමට අප රටට අවශ්‍ය විචක්ෂණ නායකත්වයක් අද බිහි වී ඇතැයි ද ඒ මහතා සඳහන් කළේය.\n\nආචාර්ය කොඩිතුවක්කු මහතා මේ බව සඳහන් කළේ එජාපයේ 77 වෙනි සංවත්සරය වෙනුවෙන් සිරිකොත පක්ෂ මූලස්ථානයේදී ඊයේ (06) පැවති සමරු උත්සවයේදීය.\n\nඑජාපයේ 77 වැනි සංවත්සරය ආගමික වතාවත්වලට මුල් තැන දෙමින් චාම් හා අභිමානවත් අයුරින් පැවැත්විණි.\n\nසංවත්සරයට සමගාමීව එජාපය ඩිජිටල්කරණය කිරීම ද සිරිකොත පක්ෂ මූලස්ථානයේ දී සිදු විය. ජනාධිපති රනිල් වික්‍රමසිංහ මහතාගේ 2048, ජයගමු සංකල්පය අනුව යමින් ශ්‍රී ලංකා දේශපාලන පක්ෂ ඉතිහාසයේ පළමුවරට දේශපාලන පක්ෂයක කටයුතු ඩිජිටල්කරණයට ලක් විය.\n\nශ්‍රී ලංකාව පුරා විසිරී සිටින පාක්ෂිකයන්, දේශපාලන නායකයන් සහ සිරිකොත පක්ෂ මූලස්ථානය නවීන ක්‍රම ඔස්සේ සම්බන්ධීකරණය කරමින් අදහස් හුවමාරු කර ගැනීමටද මේ අනුව අවස්ථාව උදා වේ.\n\nපක්ෂයේ දිවංගත නායකයන් වෙනුවෙන් උපහාර දැක්වීම පක්ෂයේ සභාපති වජිර අබේවර්ධන, මහලේකම් පාලිත රංගේ බණ්ඩාර, ජාතික සංවිධායක සාගල රත්නායක, උප නායක අකිල විරාජ් කාරියවසම් මහත්වරුන් ඇතුළු පක්ෂ නායකයන්ගේ ප්‍රධානත්වයෙන් සිදු විය.\n\nහිටපු කැබිනට් ඇමැති එජාපයේ දේශපාලන ප්‍රතිපත්ති සහ පර්යේෂණ කමිටුවේ සභාපති ආචාර්ය කරුණාසේන කොඩිතුවක්කු මහතා1946 දී එජාපය බිහිවුණේ යටත් විජිත පාලනයෙන් ස්වාධීන රාජ්‍යයක් වශයෙන් නිදහස ලැබීමේ අපේක්ෂාව සමඟයි. වර්තමාන ජනාධිපතිවරයාට මේ රටේ ආර්ථිකය කඩා වැටීම නැවත පිළිසකර කරන්න සිදු වුණා සේම එදා ඩී.එස්. සේනානායක මහතාට රට ස්වාධීන රාජ්‍යයක් කිරීමට සිදු වුණා. එදා මහා බ්‍රිතාන්‍ය, අප්‍රිකාව සහ ආසියාව වගේ කලාප යටත් කර ගනිමින් ඒවා නැවත ස්වාධීන රාජ්‍යයන් බවට පත්වීම වෙනුවෙන් අරගල කරමින් පැවතුණා. ඉන්දියාව වැනි අනෙකුත් රාජ්‍යයන්වල නිදහස සඳහා විශාල ගැටුම් සහ ලේ වැගිරීම් සිදු වෙද්දි ලංකාවේ එක ලේ බිඳක්වත් නොහෙළා නිදහස උදාකර ගැනීමේ හැකියාව ඩී.එස්. සේනානායක මහතාට තිබුණා. අනෙකුත් පක්ෂවල නායකයන්ගේ උදවු ඇතිව ඒ නිදහස දිනා ගැනීමේ කාර්යය සිදු කරන්න එතුමාට හැකියාව ලැබුණා. ඉන්දියාවේ සටන අවසන් වන්නේ එක් රටක් වශයෙන් නිදහස ලබා ගෙන නොව රටවල් දෙකක් වශයෙන් නිදහස ලබාගෙනයි. අද එය රටවල් තුනක් බවට පත්වෙලා තිබෙනවා.\n\nයටත් විජිතවාදී ලෙස මේ රට අල්ලගත්තේ එක් රටක් විදිහට නෙමෙයි. පෘතුගීසින් කෝට්ටේ රාජධානියත් 1620 දී යාපන රාජ්‍යයත් අල්ලාගන්නවා. 1815 දී ඉංග්‍රීසින් උඩරට ගිවිසුමත් එක්ක උඩරට අල්ලාගන්නවා. එම කොටස් වශයෙන් අල්ලාගත්ත රට එක රටක් විදිහට සුළු ජාතික නායකයන්ගේ මැදිහත්වීමත් එක්ක නැවත ලබා ගැනීමට ඩී.එස්. සේනානායක මහතාට හැකි වුණා. ඩී.එස්. සේනානායක මහතා නිදහස ලබන්නත් කලින් කෘෂි, වාරි, නිදහස් අධ්‍යාපනය, නිදහස් සෞඛ්‍ය වෙනුවෙන් විශාල වැඩ කොටසක් ආරම්භ කර තිබුණා. දේශීය ව්‍යාපාර පන්තියක් ඇති කරන්න ලංකා බැංකුව වැනි ආයතන බිහි කළා. ඩී. එස්. සේනානායක මහතාගෙන් පසු ඩඩ්ලි සේනානායක සහ සර් ජෝන් කොතලාවල මහත්වරුන් රට පවත්වාගෙන ගියා.\n\nඅප නිදහස ලබන විට මෙරට දෙවැනි වුණේ ජපානයට පමණයි. ජපානය ඒක පුද්ගල ආදායම අමෙරිකන් ඩොලර් 125ක් වන විට අපේ රටේ අමෙරිකන් ඩොලර් එකසිය විසි තුනයි. 1957 දී මහජන එක්සත් පෙරමුණු ආණ්ඩුව රට භාර ගනිද්දී විදේශ සංචිතය රු. මි 1275ක් තිබුණා. බණ්ඩාරනායක මහතාගේ රජයට භාර දුන්නේ එවැනි ශක්තිමත් රාජ්‍යයක්. ඒ වගේම කිසිදු ජාතිවාදී කෝලාහලයක් ඒ කාලේ තිබුණේ නැහැ. සැබෑ නිදහස ලැබුණේ 1956 දී බවට මතයක් තිබුණත් එය සම්පූර්ණයෙන්ම මුසාවක්. අප එක්සත් ජාතීන්ගේ සාමාජිකත්වය ලබාගත්තේ 1955 වසරේදීයි. ශ්‍රී ලංකාව යුද හමුදාව ආරම්භ වන්නේ 1950 වසරේදීයි. අප අමෙරිකාව ප්‍රමුඛ බටහිර රටවල් විරුද්ධ වෙද්දී චීනය සමඟ රබර්, සහල් ගිවිසුම 1952 වසරේ දී ආරම්භ කළා.\n\nසැන් ෆ්‍රැන්සිස්කෝවල දී ජේ.ආර්. ජයවර්ධන මහතා ලෝකයට කතා කළා. 1955 සර් ජෝන් කොතලාවල මහතා බැංඩුං සම්මේලනය අමතන වෙලාවෙදි එදා විදේශ කටයුතු උපදේශක විදියට වැඩ කළේ වර්තමාන ජනාධිපති රනිල් වික්‍රමසිංහ මහතාගේ පියා එස්මන්ඩ් වික්‍රමසිංහ මහතායි. 1956 වෙනකන් අපේ රට රාජ්‍ය නායකයන් තිදෙ‍ෙන‍ක් යටතේ ඉතා සාර්ථකව ගෙන ගොස් තිබෙනවා.\n\nමාස තුනක් වැනි කෙටි කාලයට 1956 දී නැවත ඩඩ්ලි සේනානායක මහතා බලයට පත් වුණත් 1965 වෙද්දි පැවති ශක්තිමත් ආර්ථිකය නැවතත් බංකොලොත් බවට පත්වුණා. එදා මේ තරම් නැතිවුවත්, ඩඩ්ලි සේනානායකට නැවත භාරගන්න සිදු වුණේ යම් ආකාරයකට බංකොලොත් වුණු රාජ්‍යයක්. පළමුවෙනි වරට අපට ජාත්‍යන්තර මූල්‍ය අරමුදලට යන්න වෙන්නේ 1965 වසරේදීයි. එදා සී.පී. ද සිල්වා, පිලිප් ගුණවර්ධන, ෆෙඩරල් පක්ෂය නියෝජනය කරමින් පොන්නම්බලම් සහ චෙල්වනායගම් මහතා වැනි අය ආර්ථිකය ගොඩ නඟන්න සහාය දුන්නා. ශ්‍රී ලංකාව යළි යථා තත්ත්වයට ගෙනාවා.\n\nඑක්දහස් නමසිය හැත්තෑවේ යළි හාල් සේරු දෙකක් දෙනවයි දුන් පොරොන්දුව මත සිරිමාවෝ බණ්ඩාරනායක මැතිනියට බලය ලැබුණා. 70- 77 යුගය ආර්ථික වශයෙන් ඉතාමත්ම අමාරු වුණා. කන්න බොන්න නැති, බෙහෙත් නැති, නිදහස නැති රටක් බවට පත්වුණා. සමහර අය කියනවා යළි 70ට පෙර යුගයට යා යුතුයි කියලා. නමුත් සිරිමාවෝ බණ්ඩාරනායක මැතිනියටවත් 1994 දී පත්වුණු චන්ද්‍රිකා බණ්ඩාරනායකටවත් නැවත එවැනි යුගයක් ඇති කිරීමට හැකියාවක් ලැබුණේ නැහැ.\n\nමෙරට යළි නවීකරණයට ගෙනැල්ලා මේ රටේ සංවර්ධනයට අඩිතාලම දැමුවේ ජේ.ආර්. ජයවර්ධන මහතායි. අගනුවර කෝට්ටෙට ගෙනැවිත්, විවෘත ආර්ථිකය හඳුන්වා දී, තාක්ෂණය නවීකරණය කර, ජේ.ආර්. ජයවර්ධන මහතා අපේ රටේ අලුත් වෙනසක් ඇති කළා.\n\nඅසූ තුනේ ඇතිවෙච්ච කළු ජූලියට ඇතැමුන් ජේ. ආර්. ජයවර්ධන මහතාට දොස් කියනවා. එය ඔහු ඇති කළ දෙයක් නොවෙයි. පනස් හයේ ඉඳන් තිබුණු ජාතිවාදී ප්‍රතිපත්ති නිසා හටගත් එකක්. වෙන්වීම හැර වෙනත් විකල්පයක් නැතැයි කියන ප්‍රතිපත්තියට දමිළ දේශපාලන පක්ෂ යොමු වුණේ 1976දීයි. බණ්ඩාරනායක මහතා රාජ්‍ය භාෂාව සිංහල පමණක් කිරීමෙන් සහ 1972 ව්‍යවස්ථාවෙන් සුළු ජාතිකයන්ට තිබුණු රැකවරණය ඉවත් කිරීමෙන් ඔවුන් එම තීරණයට එළඹුණා.\n\nසුළු පක්ෂ ජාතිවාදයට නැඹුරු වුණේ සමඟි පෙරමුණු රජයේ තිබුණු ඒ ප්‍රතිපත්ති නිසයි.\n\nඉන්පසු ජේ.ආර්. ජයවර්ධන සහ රණසිංහ ප්‍රේමදාස ජනාධිපතිවරුන් මේ රට සංවර්ධනය කරා ගෙන ගියා. රණසිංහ ප්‍රේමදාස මහතා දුප්පත් ජනතාව වෙනුවෙන් ජනසවිය, ගම් උදාව වැඩසටහන් හඳුන්වා දීලා, මේ රටේ ජනතාව වෙනුවෙන් ඉතාම හොඳ ධනාත්මක ආර්ථික සහ සාමාජීය වැඩසටහන් ක්‍රියාත්මක කළා.\n\n2002 දී රනිල් වික්‍රමසිංහ ජනාධිපතිවරයාට නැවත හමුවුණේ වැටුණු ආර්ථිකයක් තිබෙන රටක්. අද බොහෝ දෙනෙකුට මේවා මතක නෑ. වසර තුනක් වැනි කෙටි කාලයක ඒ වැටුණු ආර්ථිකය ධන ආර්ථිකයක් කරා මේ රට ජාත්‍යන්තරයේ සහයෝගය ඇතිව ලොකු පිම්මක් පනින්න හදන විට චන්ද්‍රිකා බණ්ඩාරනායක මහත්මිය ඉතා අසාධාරණ විදිහට ඒ බලය නැවත ලබා ගත්තා. මේ සියලු අභියෝග මැද එක්සත් ජාතික පක්ෂය ලංකාවේ ධන ආර්ථිකයක් නිර්මාණය කළා. 2015න් පස්සේ යහපාලන ආර්ථිකය තුළ ආර්ථිකය ප්‍රකෘති කරන්න එතුමාට සිදු වුණා. නමුත් එවකට පත්වන ජනාධිපතිවරයාගේ විවිධ කෙනෙහිලිකම් මැද එම සංවර්ධන වැඩසටහන ක්‍රියාත්මක කිරීමට එතුමාට ඉඩ ලැබුණේ නැහැ. අද එජාපයට තිබෙන්නේ අනාගතය පිළිබඳ අභියෝගයක්.\n\nපක්ෂ මහලේකම් පාලිත රංගේ බණ්ඩාර මහතා-\n\nඑක්සත් ජාතික පක්ෂය වසර හැත්තෑ හතක් සම්පූර්ණ කළා. 1946 සැප්තැම්බර් 6 වැනිදා මහාමාන්‍ය ඩී. එස්. සේනානායක මහතා කොල්ලුපිටියේ ෆාම් කෝට් මන්දිරයේ දී එක්සත් ජාතික පක්ෂය නිර්මාණය කළේ සියලු දෙනාටම එක්ව වැඩ කළ හැකි පක්ෂයක් විදිහටයි. එයින් සමස්ත රටම රැකුණා. පක්ෂයත් රැකුණා. පසුකාලීනව බෙදිලා වෙන් උනාම, රටත් පක්ෂයත් දෙකම කඩා වැටුණා.\n\nනැවතත් එක්සත් ජාතික පක්ෂය නැගිටින වේලාව උදාවෙලා තිබෙනවා. පක්ෂයේ නායක රනිල් වික්‍රමසිංහ මහතාගේ නායකත්වය සහ මඟපෙන්වීම යටතේ පක්ෂය සහ රට ශක්තිමත් කරමින් ඉදිරියට යන ගමනක අප ඉන්නවා.\n\n77 වන සංවත්සරය සමරන වෙලාවේදි මේ රටේ පාලන බලය හොබවන බලවත් පක්ෂයක් බවට අපේ පක්ෂය පත් කරන්නට නම්, ඉදිරි කාලයේ කැපවීමෙන් කටයුතු කිරීම අත්‍යවශ්‍ය වෙනවා. පාක්ෂිකයන් පිරිසක් ද මේ අවස්ථාවට සහභාගි වී සිටියහ.\n\nශිරෝමි අබයසිංහ\n\nඡායාරූප – වාසිත පටබැඳිගේ",
       "URL": "https://www.dinamina.lk/2023/09/07/politics/20162/%e0%b6%91%e0%b6%a2%e0%b7%8f%e0%b6%b4-77-%e0%b7%80%e0%b7%90%e0%b6%b1%e0%b7%92-%e0%b7%83%e0%b6%82%e0%b7%80%e0%b6%ad%e0%b7%8a%e0%b7%83%e0%b6%bb%e0%b6%ba-%e0%b7%80%e0%b7%90%e0%b6%a7%e0%b7%94%e0%b6%ab/",
       "Category": "politics",
       "Parent URL": "https://www.dinamina.lk/category/politics//page/11/"
}