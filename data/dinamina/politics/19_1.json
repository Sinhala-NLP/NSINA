{
       "Source": "dinamina",
       "Timestamp": "August 7, 2023 1:53 am",
       "Headline": "නුවරඑළිය-කොත්මලේ එජාප ආසන බලමණ්ඩල රැස්වීම",
       "News Content": "නුවරඑළිය සහ කොත්මලේ එක්සත් ජාතික පක්ෂ ආසන බල මණ්ඩල රැස්වීම්, නුවරඑළිය දිස්ත්‍රික් නායක හා එක්සත් ජාතික පක්ෂයේ කෘත්‍යාධිකාරී මණ්ඩල සාමාජික අධිනීතිඥ නවීන් දිසානායක මහතාගේ ප්‍රධානත්වයෙන් පැවැත්විණි.\nනුවරඑළිය ආසන බල මණ්ඩල රැස්වීම නුවරඑළිය පුරහලේදී රැස්වූ අතර කොත්මලේ ආසන බල මණ්ඩල රැස්වීම කොත්මලේ නගරයේදී පැවැත්විණි.\n\nඑහිදී නුවරඑළිය ආසන බල මණ්ඩලයේ සභාපතිත්වය අධිනීතිඥ නවීන් දිසානායක මහතා සහ සෙසු නිලයන් ද මෙහිදී ඒකඡන්දයෙන් සම්මත වූ අතර කොත්මලේ ආසන බල මණ්ඩලයේ සභාපතිත්වය එහි ආසන සංවිධායක විජේරත්න දේවගෙදර මහතා සහ සෙසු නිලයන් ද මෙහිදී ඒකඡන්දයෙන් සම්මත විය.\n\nඑක්සත් ජාතික පක්ෂය ප්‍රතිසංවිධානය කරමින් ඉදිරියට ගමන් කිරීමේ අවශ්‍යතාව මෙහිදී පෙන්වා දුන් නුවරඑළිය දිස්ත්‍රික් නායක හා එක්සත් ජාතික පක්ෂයේ කෘත්‍යාධිකාරී මණ්ඩල සාමාජික අධිනීතිඥ නවීන් දිසානායක මහතා පක්ෂයේ නායක සහ ජනාධිපති රනිල් වික්‍රමසිංහ මහතාගේ මඟපෙන්වීම සහ නායකත්වය යටතේ ඉදිරියට ගමන් කරන බව ද පක්ෂය ඉදිරියේ අභියෝග රැසක් පවතින බව ද පෙන්වා දුන්නේය.\nමේ අවස්ථාවට හිටපු අධ්‍යාපන ඇමැති, නීතිඥ අකිල විරාජ් කාරියවසම්, හිටපු පාර්ලිමේන්තු මන්ත්‍රී කේ.කේ. පියදාස, හිටපු පාර්ලිමේන්තු මන්ත්‍රී සහ ජනාධිපති වෘත්තීය සමිති අධ්‍යක්ෂ ජනරාල් සමන් රත්නප්‍රිය, කොත්මලේ එක්සත් ජාතික පක්ෂ ආසන සංවිධායක විජේරත්න දේවගෙදර මහත්වරුන් ඇතුළු පිරිසක් එක්ව සිටියහ.\n\nමහින්ද අලුත්ගෙදර\n\n",
       "URL": "https://www.dinamina.lk/2023/08/07/politics/12042/%e0%b6%b1%e0%b7%94%e0%b7%80%e0%b6%bb%e0%b6%91%e0%b7%85%e0%b7%92%e0%b6%ba-%e0%b6%9a%e0%b7%9c%e0%b6%ad%e0%b7%8a%e0%b6%b8%e0%b6%bd%e0%b7%9a-%e0%b6%91%e0%b6%a2%e0%b7%8f%e0%b6%b4-%e0%b6%86%e0%b7%83/",
       "Category": "politics",
       "Parent URL": "https://www.dinamina.lk/category/politics//page/19/"
}