{
       "Source": "dinamina",
       "Timestamp": "July 25, 2023 1:00 am",
       "Headline": "වැටී තිබූ රට ගොඩගැනීමේ ගමනට අපිත් එක්ක එකතු වෙන්න",
       "News Content": "වැටී තිබූ රට ගොඩගැනීමේ ගමනට එක්වන ලෙස ජවිපෙ සහ සමඟි ජන බලවේගයේ කණ්ඩායම්වලට ආරාධනා කරනවා. හීන මවමින් සිටින නායකයන් ජනපති සමඟ එක් නොවුණත් ඇතුළේ සිටින කණ්ඩායම් ආණ්ඩුව සමඟ එක්වෙමින් සිටින බව කම්කරු හා විදේශ රැකියා ඇමැති මනුෂ නානායක්කාර මහතා පැවසීය.\n\nබේරුවල එජාප ආසන සංවිධායක රොහාන් පැට්‍රික් මහතා සංවිධාන කර තිබූ ආසන බල මණ්ඩල රැස්වීමේදී අදහස් දක්වමින් ඇමැතිවරයා මේ බව පැවසීය. එහිදී වැඩිදුරටත් ඇමැතිවරයා මෙසේද පැවසීය.\n\nඅපි මේ ගමන යන විට ජවිපෙ කණ්ඩායම්වලට, සජිත් ප්‍රේමදාස මහත්තයාගේ කණ්ඩායම්වලට, පොහොට්ටුවේ කණ්ඩායම්වලට, ශ්‍රී ලංකා නිදහස් පක්ෂයේ කණ්ඩායම්වලට ආරාධනා කරනවා. මේ ගමන අපි ඉස්සරහට යන්න ඕනෑ. සියලු දෙනාම එකට එකතු කරගන්න ඕනෑ වෙලාවක් මේක. එජාපයේ නායකත්වයට සිංහල සහෝදරයෙක් ආවොත් පක්ෂ සභාපතිකම, නැතිනම් පක්ෂ භාණ්ඩාගාරිකකම මුස්ලිම් සහෝදරයකුට, දෙමළ සහෝදරයකුට දෙනවා. හැමදාම එක්සත්කම වෙනුවෙන් එජාපය පෙනී සිටියා.\n\nජනාධිපතිවරණයක් එනකොට කියන කතා බලන්න. දර්ගා නගරයට, බේරුවලට වරක් වුණු දේවල් මතකයිනේ. ජාතිවාදය, ආගම්වාදය අවුස්සලා, අර කඩේට යන්න එපා. මේ කඩේට යන්න එපා කියලා සහෝදරත්වය බිඳලා දේශපාලනය කරන්නේ එජාපය ජයගනීවි කියන බය නිසා. 1956 ඉඳලා සිංහල පමණක් රාජ්‍ය භාෂාව කියා අපට එකට එකතු වෙන්න තියෙන අවස්ථාව නැති කළා. එදා බණ්ඩාරනායක ටයි කෝට් ඇඳලා එංගලන්තයට නැව් නැඟලා ආයිමත් ලංකාවට රෙද්ද බැනියම ඇඳලා ආවේ අපි අන්දවන්න. රවට්ටන්න.\n\nආගම්වාදයෙන්, ජාතිවාදයෙන් මිනිස්සු රවටන එක විවිධ දේශපාලයඥයන් විවිධ අවස්ථාවලදී භාවිතා කළා. ඒවායේ ප්‍රතිඵල විදියට උතුරේ අපට ප්‍රශ්නයක් ඇති වුණා. උතුරේ තරුණයන් ආයුධ ගත්තා. වලව් පැළැන්තිය කරපු පීඩනය නිසා දකුණේ තරුණයන් ආයුධ අතට ගත්තා. ඒත් එජාපය සියලුම ආගමිකයන්ට, සියලුම ජාතිකයන්ට සමානව සලකන්න කටයුතු කළා. ජනාධිපති ඉන්දියාවේ සංචාරය අවසන් කර එන විට 13 වැනි ව්‍යවස්ථා සංශෝධනය ඉක්මවා යන්න හැමෝම එකඟ වෙනවා නම් අපි ඒ සඳහා කටයුතු කරවා කියලා කිව්වා.\n\nපසුගිය සතියේ අපි හිටියේ යාපනයේ. උතුරෙන් අපිට හොඳ ප්‍රතිචාරයක් ලැබුණා. දකුණේ තරුණ තරුණියන්ට තිබෙන අවස්ථාවන් උතුරේ තරුණ තරුණියන්ට තියෙන්න ඕන කියලා ගාල්ලේ හදන්න තිබුණ විදේශ සේවා නියුක්ති කාර්යාංශයේ දැවැන්ත ගොඩනැගිල්ල අපි යාපනයට පරිත්‍යාග කළා. ඒක තමයි සැබෑ සංහිඳියාව. රනිල් වික්‍රමසිංහ මැතිතුමා නැවත නැවත පත් කර ගැනීම වෙනුවෙන් ඒ අය පෙනී ඉන්නවා. මේ රට එක විදියට හිතන, බෙදන්නේ නැති, බෙදලා පාලනය කරන්න හිතන්නේ නැති නායකයෙක් එක්ක වැඩ කරන්න ඒ අයට අවශ්‍යයි. ජාතිවාදී විදියට, ආගම්වාදී විදියට කල්පනා කරන්නේ නැති නායකයෙක් එක්ක වැඩ කරන්න ඒ අයට අවශ්‍යයි. පටු විදියට හිතන්නේ නැතිව, ජාතික වශයෙන් හිතලා, වැඩ කරන නායකයෙක් එක්ක වැඩ කරන්න උතුරේ ජනතාව එකඟ වී සිටිනවා.\n\n2015 යහපාලන ආණ්ඩුව ආවාම අපේ මුස්ලිම් සහෝදරයෝ සැහැල්ලුවෙන් ජීවත් වුණා. ඒත් පාස්කු බෝම්බ ප්‍රහාරය සිදු කරලා, මුස්ලිම් ජනතාවට පාරට බහින්න බැරි තත්ත්වයක් ඇති කළා. මුස්ලිම් ජනතාව පාරේ යන විට බරපතළ සැකයක් ඇති කළා. මේක මුස්ලිම් ජනතාව කළ දෙයක් නෙමෙයි. යම්කිසි පිරිසකගේ අවශ්‍යතාව මත සිද්ධ වුණු දෙයක් තමයි ඒ. ඒ අයගේ අවශ්‍යතාව වෙනුවෙන් මුස්ලිම් අන්තවාදය පාවිච්චි කළා. පාර්ලිමේන්තුවේ කෑ ගහලා අපි ඒක පැහැදිලි කර දුන්නා.\n\nආර්ථික වශයෙන් ජයගෙන 2048දී දියුණු රටක් කරන ගමන තමයි අපි මේ යන්නේ. රට තිබුණ තත්ත්වයට නැවත අරගෙන එන්න යම් කාලයක් ගතවේවි කියා ජනාධිපති කිව්වා. මාස දෙක තුනක් යන විට විදුලි කප්පාදුව සම්පූර්ණයෙන්ම නතර කරන්න, තෙල් ප්‍රශ්නයට විසඳුම් දෙන්න අපට පුළුවන්කම ලැබුණා. ආර්ථිකය තිබුණට වඩා හොඳ තත්ත්වයකට අරගෙන ඇවිත් තියෙනවා. උද්ධමනය අඩු කරන්න පුළුවන්කම ලැබුණා. උද්ධමනය අඩුවුණා කියා කිව්වට තවම බඩු මිල අඩුවුණේ නෑනේ කියා සමහරු කියනවා. උද්ධමනය අඩුවෙනවා කියා කියන්නේ බඩු මිල වැඩිවීමේ වේගය අඩු කළා කියන එක. ලබන මාසය, ඊළඟ මාසය වන විට බැංකු පොලී අනුපාතය සියයට 9කට 12කට අඩු වෙන්න පුළුවන්. පොලී ගන්න බැංකු ඇතුළේ තියාගෙන හිටපු මුදල් දැන් එළියට අරගෙන ඒවි. ලබන අවුරුද්දේ ජනවාරි, පෙබරවාරි වන විට 2018 අවසානයේදී තිබුණු තත්ත්වයකට ආර්ථිකය අරගෙන එන්න පුළුවන් වේවි.\n\nසජිත් ප්‍රේමදාස මහත්තයාට බෝට්ටු තල්ලු කරන්න පුළුවන්. ක්‍රිකට් ගහන්න පුළුවන්. බස් එළවන්න පුළුවන්. හැබැයි රට පාලනය කරන්න බෑ. ඒ වගකීම ගන්න බෑ කියන එක පෙන්නලා ඉවරයි. අද සමඟි ජන බලවේගය එක්ක ඉන්න එජාපයේ ප්‍රතිපත්ති තියෙන හැමෝටම ආරාධනා කරන්නේ අපිත් එක්ක එකතු වෙලා මේ ගමන යන්න එන්න කියලයි. සියලු දෙනාගේම ශක්තිය මේ වෙලාවේ අවශ්‍යයි. සැප්තැම්බර් මාසය වන විට එජාපයේ සම්මේලනය එනවා. සම්මේලනයත් එක්ක එජාපයත් එක්ක එකතු වෙන්න පුළුවන් හැමදෙනාම එකතු කර ගැනීමේ වැඩපිළිවෙළ අපි ක්‍රියාත්මක කරනවා.\n\nඅනුර ප්‍රේමලාල්",
       "URL": "https://www.dinamina.lk/2023/07/25/politics/8926/%e0%b7%80%e0%b7%90%e0%b6%a7%e0%b7%93-%e0%b6%ad%e0%b7%92%e0%b6%b6%e0%b7%96-%e0%b6%bb%e0%b6%a7-%e0%b6%9c%e0%b7%9c%e0%b6%a9%e0%b6%9c%e0%b7%90%e0%b6%b1%e0%b7%93%e0%b6%b8%e0%b7%9a-%e0%b6%9c%e0%b6%b8/",
       "Category": "politics",
       "Parent URL": "https://www.dinamina.lk/category/politics//page/21/"
}