{
       "Source": "dinamina",
       "Timestamp": "October 3, 2023 1:00 am",
       "Headline": "පච කුමාරවරුන් IMF සමඟ රජයේ වැඩපිළිවෙළට අකුල් හෙළනවා",
       "News Content": "අනුර කුමාර දිසානායක, විපක්ෂ නායක සජිත් ප්‍රේමදාස වැනි පච කුමාරවරුන් ජාත්‍යන්තර මූල්‍ය අරමුදල සමඟ රජය ක්‍රියාත්මක කරන වැඩසටහනට අකුල් හෙලන බව ජනාධිපති වෘත්තිය සමිති අධ්‍යක්ෂ ජෙනරාල්, හිටපු පාර්ලිමේන්තු මන්ත්‍රී සමන් රත්නප්‍රිය මහතා පැවැසීය.\n\nඒ මහතා මේ බව පැවැසුවේ සිරිකොත පක්ෂ මූලස්ථානයේදී ඊයේ (02) පැවති මාධ්‍ය හමුවේදී අදහස් දක්වමිනි.\n\nඑහිදී වැඩිදුරටත් අදහස් දැක්වූ ඒ මහතා මෙසේ ද කීවේය.\n\n“ජාත්‍යන්තර මූල්‍ය අරමුදලේ දෙවැනි වාරිකය වන ඩොලර් මිලියන 300ක මුදල ගැනීම වෙනුවෙන් මේ මොහොතේ රජය ක්‍රියා කරමින් ඉන්නවා. සැප්තැම්බර් මාසයේ සමාලෝචන රැස්වීම් පැවැත්වුයේ ඊට සමගාමීවයි. ඒ සාකච්ඡාවලදී ජාත්‍යන්තර මූල්‍ය අරමුදල සමඟ ඇති කර ගත් කොන්දේසි සම්බන්ධයෙන් ඇති වු ගැටලු ඉදිරි සති තුනේදී සාකච්ඡා කර ඉතිරි ණය වාරිකය ගැනීමට හැකි වෙයි කියන විශ්වාසය අපට තිබෙනවා.\n\nසමහර විට ඒ කොන්දේසිවලට අනුව රටේ නීතිය වෙනස් කරන්න සිද්ධ වෙනවා. විවිධ අණ පනත් ස්ථාපිත කිරීමට සිදු වෙනවා. දූෂණ විරෝධී පනත සම්මත කළා. මැතිවරණ වියදම් නියාමන පනත සම්මත කළා. කම්කරු නීති අලුත් කරන්න කටයුතු කරමින් තිබෙනවා. එසේම වියදම් අඩු කර ආදායම් වැඩි කර ගත යුතුයි.\n\nආනයන භාණ්ඩ සීමා පනවා වියදම් අඩු කළා. ආයතනවල වියදම් විශාල වශයෙන් අඩු කරන්න ක්‍රියාමාර්ග ගත්තා. උපයන විට බද්දක් හඳුන්වා දුන්නා. නීති ක්ෂේත්‍රයේ වෙනස්කම් කළා. බදු ක්ෂේත්‍රයේ වෙනස්කම් කළා. ණය ප්‍රශස්තකරණය සාර්ථකව කළා. ඒ ගැන ලෝකයත් සමඟ සාකච්ඡා කළා. චීනය, ජපානය, පැරිස් සමාජය, ඉන්දියාව වැනි සියලුම රටවල් එයට එකඟත්වය පළ කළා. දේශීය ණය ප්‍රතිව්‍යුහගත කිරීමේදී සේවක අර්ථසාධක අරමුදල වැනි අරමුදල් නියාමනය කිරීමත් එක්ක එය වැරදි ලෙස විවේචනය කරන්නට වසන්ත සමරසිංහ වැනි වෘත්තිය සමිති නායකයන් පියවර ගත්තා. අධිකරණය රජයේ පියවර තහවුරු කළා. ඊට පස්සේ රජයට එම ක්‍රියාමාර්ග ගැනීමේ හැකියාව තිබෙනවා. සමහරු කකුලෙන් ඇදීම් නිසා ඇතිවූ ප්‍රමාදයන්, සමාලෝචන වලටත් බලපෑම් එල්ල කර තිබෙනවා.\n\nඅනුර කුමාර දිසානායක, විපක්ෂ නායක වැනි පච කුමාරවරු මේ දේවල්වලට අකුල් හෙළමින් කටයුතු කරනවා. ජාත්‍යන්තර මූල්‍ය අරමුදලට ඉටු කරන්න අවශ්‍ය කොන්දේසි වත් ඉටු කර ගන්න බැරුව ඉන්නවා කියලා සජිත් ප්‍රේමදාස කියනවා. ඔහුගේ ආණ්ඩුවකින් මෙය ඉදිරියට ගෙන යනවා කියලත් ප්‍රකාශ නිකුත් කරනවා. එතුමා ආසයි බයයි. රට අස්ථාවර වූ වෙලාවේ තනතුරක් භාර ගන්න බය වූ නායකයකුට මේ රට ඉස්සරහට ගෙනියන්න පුළුවන්ද? ඔවුන් ඉතාම කාලකණ්ණි සතුටක් ලබමින් ඉන්නවා. ජාත්‍යන්තර මූල්‍ය අරමුදල දෙවන වාරිකය අහිමි වෙයි කියලා. එසේ වුණොත් රට වැටෙනවා. එසේ වුණොත් නැවත දේශපාලනය කිරීමට බලා ඉන්නවා. ජනතාව නැවත පාරට ගෙන්වා ගෙන නැවත දේශපාලන සිහින සැබෑ කර ගැනීමට බලා ඉන්නවා. ජනතාව ඒවාට රැවටෙන්නේ නෑ.”\n\nශිරෝමි අබයසිංහ",
       "URL": "https://www.dinamina.lk/2023/10/03/politics/27140/%e0%b6%b4%e0%b6%a0-%e0%b6%9a%e0%b7%94%e0%b6%b8%e0%b7%8f%e0%b6%bb%e0%b7%80%e0%b6%bb%e0%b7%94%e0%b6%b1%e0%b7%8a-imf-%e0%b7%83%e0%b6%b8%e0%b6%9f-%e0%b6%bb%e0%b6%a2%e0%b6%ba%e0%b7%9a-%e0%b7%80%e0%b7%90/",
       "Category": "politics",
       "Parent URL": "https://www.dinamina.lk/category/politics//page/4/"
}