{
       "Source": "dinamina",
       "Timestamp": "September 2, 2023 1:00 am",
       "Headline": "මහ කන්නයේ වී වගාවට ඇළ වේලි සුද්ද කිරීමට ගොවීන් දැනුම්වත් කරන්න",
       "News Content": "ඊසාන දිග මෝසම් වැස්සට පෙර වසින සංවහන වැසි යොදා ගනිමින් වී වගා කටයුතු ආරම්භ කිරීම කෙරෙහි අවධානය යොමු වී ඇති බැවින්, එළැඹෙන මහ කන්නයේ ගොවිතැන් කටයුතු ඇරඹීම සඳහා මුලික කටයුතු වන ඇළ වේලි සුද්ද කිරීම, නියර හෙළි පෙහෙළි කිරීම ගොවි ජනතාව දැනුම්වත් කරන්නැයි කෘෂිකර්ම ඇමැති මහින්ද අමරවීර මහතා කෘෂිකර්ම දෙපාර්තමේන්තුව හා ගොවිජන සංවර්ධන දෙපාර්තමේන්තුවට පෙරේදා (31) උපදෙස් දී ඇත. එමෙන්ම මාස් මෝසමට පෙර ඇද හැලෙන සංවහන වැසි යොදා ගනිමින් මුලික බිම් සැකසුම් කටයුතු ආරම්භ කිරීමට ද ගොවි ජනතාව දැනුම්වත් කරන ලෙස ඇමැතිවරයා උපදෙස් දී තිබේ. දැනට පැසිපික් සාගරයේ පවතින එල්නිනෝ ක්‍රියාවලිය හේතුවෙන් මෙරටට බලපා ඇති නියං තත්ත්වය සැලකිල්ලට ගනිමින් ඉදිරි මහ කන්නයේ වගා කටයුතු කළ යුතු ආකාරය ගැන කෘෂිකර්ම අමාත්‍යාංශය අවධානය යොමු කර තිබේ. විශේෂඥ අදහස් අනුව මෙවර මහ කන්නයේ දී විශේෂයෙන් ඔක්තෝබර් හා නොවැම්බර් මාසවල අධික වර්ෂාපතනයක් ලැබීමට බොහෝ ඉඩකඩ පවතී. එහෙත් ලබන වසරේ ජනවාරි සිට නැවතත් වියළි කාලගුණික තත්ත්වයක් ඇති විය හැකි බැවින් හැකි තරම් ජලය කළමනාකරණය කර ගැනීමට පියවර ගන්නා ලෙස ද ඇමැතිවරයා උපදෙස් දී ඇත.\n\nබුද්ධිකා ඉඹුලාන",
       "URL": "https://www.dinamina.lk/2023/09/02/politics/19024/%e0%b6%b8%e0%b7%84-%e0%b6%9a%e0%b6%b1%e0%b7%8a%e0%b6%b1%e0%b6%ba%e0%b7%9a-%e0%b7%80%e0%b7%93-%e0%b7%80%e0%b6%9c%e0%b7%8f%e0%b7%80%e0%b6%a7-%e0%b6%87%e0%b7%85-%e0%b7%80%e0%b7%9a%e0%b6%bd%e0%b7%92/",
       "Category": "politics",
       "Parent URL": "https://www.dinamina.lk/category/politics//page/12/"
}