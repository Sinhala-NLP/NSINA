{
       "Source": "dinamina",
       "Timestamp": "October 9, 2023 1:00 am",
       "Headline": "ගංජා-කසිප්පු නීතිගත කරන්න කියන්නේ ඔළුවේ අමාරුකාරයෝ -මාතලේ දිස්ත්‍රික් පාර්ලිමේන්තු මන්ත්‍රිනී රෝහිනී කවිරත්න",
       "News Content": "ගංජා සහ කසිප්පු නීතිගත කරන්න කියල කියන්නේ ඔළුවේ අමාරුවක් තිබෙන අය බව මාතලේ දිස්ත්‍රික් පාර්ලිමේන්තු මන්ත්‍රිනී රෝහිනී කවිරත්න මහත්මිය පෙරේදා (07) ගාල්ලේදී පැවසුවාය.\n\nගාල්ල උලුවිටිකේ පැවති මාධ්‍ය හමුවක් අමතමින් කවිරත්න මහත්මිය මේ බව කීවාය.\n\nඑහිදී කවිරත්න මහත්මිය මෙසේ ද කීවාය.\n\nමන්ත්‍රිනියක් විදියට නෙමෙයි කිසිම මහජන නියෝජිතවරියක් විදිහට මේ රටේ ජනතාව අගතියට පත්වන යෝජනා ගෙන ආ යුතු නැහැ. මම හිතනවා කංසා නීතිගත කරන්න, ගංජා නීතිගත කරන්න එහෙම නැත්තං කසිප්පු පිටරට යවන්න ලෑස්ති කරන්න කියලා කියනවා. ඒවා කරන්න කලින් අපේ රටේ විසඳගන්න ප්‍රශ්න තියෙනවා. මත්ද්‍රව්‍යවලට ඇබ්බැහි වෙලා අද තරුණ පරම්පරාව විශාල ප්‍රශ්නයකට මුහුණ දීල තියෙනවා. විශේෂයෙන්ම පාසල් දරුවෝ මෙයට ගොදුරු වෙලා තිබෙනවා. පාසල් තුළ මත්ද්‍රව්‍ය නිවාරණ වැඩසටහන් අපි ක්‍රියාත්මක කරනවා. මත්ද්‍රව්‍යවලින් තොර කලාපයක් කිරීමටයි අප වැඩසටහන් කරගෙන යන්නේ. දරුවන් ඉන් මුදා ගැනීම සඳහා මේ වැඩසටහන් ක්‍රියාත්මක කරනවා. මේ වගේ වෙලාවක නීතියක්ම ගේන්න හදනවා නම් ගංජා කංසා වවලා ඒක නීතිගත කරන්න කියලා මං හිතනවා ඒ අයට ඔළුවෙ අමාරුවක් තියෙනවා කියලා.\n\nඕනෑම කෙනකුට විවිධ අදහස් පළ කළ හැකියි. අනිවාර්යෙන්ම ලබන ජනපතිවරණයේ අපේ ජනපති අපේක්ෂකයා සජිත් ප්‍රේමදාස මහතායි. ඒ පිළිබඳ අපේ පක්ෂයේ කෘත්‍යාධිකාරි මණ්ඩලය තීරණයක් අරගෙන තිබෙනවා යයි ද මාධ්‍යවේදියකු නැඟූ ප්‍රශ්නයකට පිළිතුරු දෙමින් ඇය වැඩිදුරටත් කීවාය.\n\nගාල්ල උතුර සමූහ දික්වැල්ලේ තිලකරත්න",
       "URL": "https://www.dinamina.lk/2023/10/09/politics/29108/%e0%b6%9c%e0%b6%82%e0%b6%a2%e0%b7%8f-%e0%b6%9a%e0%b7%83%e0%b7%92%e0%b6%b4%e0%b7%8a%e0%b6%b4%e0%b7%94-%e0%b6%b1%e0%b7%93%e0%b6%ad%e0%b7%92%e0%b6%9c%e0%b6%ad-%e0%b6%9a%e0%b6%bb%e0%b6%b1%e0%b7%8a/",
       "Category": "politics",
       "Parent URL": "https://www.dinamina.lk/category/politics//page/1/"
}