{
       "Source": "dinamina",
       "Timestamp": "August 17, 2023 2:46 am",
       "Headline": "පොලිස් හැර අනෙකුත්  බලතල පළාත් සභාවට  දෙන්න ජනපති සූදානම්",
       "News Content": "\n\n13 හඳුන්වා දුන් යුගයේ එයට එරෙහිව තරුණයන් පාරට ගෙනවිත් රාජ්‍ය දේපළ විනාශ කළ ඇතැම් දේශපාලන නායකයන් අද ජනාධිපති සිහින දකිමින් 13 සංශෝධනයට පක්ෂ විය යුතු ද විරුද්ධ විය යුතු ද යන්න තීරණය කර ගත නොහැකිව විවිධ මත පළ කරමින් සිටින බව ජාතික යොවුන් පෙරමුණේ සභාපති නීතිඥ ෂෙහාර හේරත් මහතා පැවසීය.\n\nසිරිකොත එජාප මූලස්ථානයේදී පෙරේදා පැවැති මාධ්‍ය හමුවේදී ඒ මහතා මේ බව සඳහන් කළේය.\n\nඑහිදී ඒ මහතා මෙසේද කීය.\n\n13 වෙනි ආණ්ඩුක්‍රම ව්‍යවස්ථා සංශෝධනය පිළිබඳව විවිධ දේශපාලන පක්ෂ විවිධ අදහස් පළ කර තිබෙනවා. ලංකාවේ ආර්ථික අර්බුදය වර්තමාන ජනාධිපතිවරයා විසඳුවා වගේම දහතුන්වෙනි ආණ්ඩුක්‍රම ව්‍යවස්ථාව හා සබැඳි සියලු ප්‍රශ්න නිරාකරණය කරගනිමින් විවිධ මත නියෝජනය කරන දේශපාලන පක්ෂ නියෝජනය වන සියලුම පාර්ශ්වයන්ගේ අදහස් යෝජනා සහිතව එය ක්‍රියාත්මක කිරීම කෙරෙහි ජනාධිපතිවරයාගේ අවධානය යොමු වී තිබෙනවා.\n\nපොලිස් බලතල හැර අනෙකුත් බලතල පළාත් සභාවට දී, ක්‍රියාත්මක කිරීමට ජනාධිපතිවරයා සූදානම්. ඇතැම් දේශපාලන ප්‍රශ්න දහතුන් වෙනි ආණ්ඩුක්‍රම ව්‍යවස්ථාව සම්බන්ධ සාකච්ඡාව මඟ හරිමින් සිටිනවා. දේශපාලනිකව සෘජු ප්‍රතිපත්තියක් නැතිවීම එයට හේතුව බව ජනතාව තේරුම් ගෙන තිබෙනවා. තමන් පෙනී ඉන්න දර්ශනය හෝ ප්‍රතිපත්තිය ප්‍රකාශ කිරීමට ඕනෑම දේශපාලන පක්ෂයකට ඕනෑම මොහොතක හැකියාව තිබිය යුතුයි. එසේ නැති දේශපාලන පක්ෂ මේ පිළිබඳව මුනිවත රැකීම හාස්‍යජනකයි. ජනාධිපති සිහින දකින ඇතැම් දේශපාලන පක්ෂ 13 හඳුන්වා දුන් යුගයේ තරුණයන් පාරට ගෙනවිත් රාජ්‍ය දේපළ විනාශ කර මේ රටේ විශාල ප්‍රශ්නයක් ඇති කළා. එයට පක්ෂ වෙනවද විපක්ෂ වෙනවද කියා ඔවුන් දැන් විශාල උභතෝකෝටික ප්‍රශ්නයකට මුහුණ දී තිබෙනවා. ඒ දේශපාලන පක්ෂවල එක නායකයෙක් එක දෙයක් ප්‍රකාශ කරද්දී අනිත් නායකයා තවත් දෙයක් කියනවා. ජනාධිපති සූට් අඳින්න බලා ඉන්නවා නම් ඔවුන්ගේ ස්ථිර ප්‍රතිපත්තිය මේ රටට ප්‍රකාශ කළ යුතුයි.\n\nපසුගිය දින කීපයේ ජනාධිපතිවරයා තරුණ තරුණියන් මුණගැසී මේ රට ඔවුන්ට ගැළපෙන ලෙස 2048 වන විට දියුණු රාජ්‍යයක් කරා යන ගමනට අඩිතාලම සකස් කරමින් ඉන්න බව නැවතත් ප්‍රකාශ කළා. තරුණ සේවා සභාව අධ්‍යාපන විද්‍යාපීඨ ඇති කර, දරුවන් වෙනුවෙන් අලුත් විෂය නිර්දේශ හඳුන්වා දී, මේ රටේ තරුණ තරුණියන් සහ අධ්‍යාපන ක්ෂේත්‍රය වෙනුවෙන් එතුමා ඒ කාලයෙත් විශාල මෙහෙයක් රට වෙනුවෙන් ඉටු කළා. ඒ කාලයේත් දේශපාලන පක්ෂ සිදු කළේ එතුමාගේ කකුලෙන් ඇද මඩ ප්‍රහාර එල්ල කිරීම පමණයි. දැනුත් එතුමා මේ රට ඉදිරියට අරගෙන යද්දී ඔවුන් ඒ දේම කරමින් ඉන්නවා.\n\nඇහැලියගොඩ ප්‍රාදේශීය සභාවේ හිටපු විපක්ෂ නායක හාරිස් කිරිඇල්ල මහතා- ‍\n\nමේ රට බංකොලොත්භාවයෙන් මුදා ශීඝ්‍ර ලෙස ඉදිරියට ගෙන යන්න ජනාධිපතිට හැකියාව ලැබී තිබෙනවා. සංචාරකයන් නැතිව හෝටල් කාමරය හිස්ව තිබුණු රටේ අද වන විට සංචාරක කර්මාන්තය ඉතා ශීඝ්‍රයෙන් දියුණුවට පත් වෙමින් තිබෙනවා. 2022 අවුරුද්දේ දී ලංකාවට පැමිණි සංචාරකයන් ප්‍රමාණය හත් ලක්ෂ විසිදාහක් පමණ වුණා. මේ වසරේ ජූලි මාසය වන විට පමණක් සංචාරකයන් හත් ලක්ෂ විසි දහසකට වැඩි ප්‍රමාණයක් මෙරටට පැමිණ තිබෙනවා.\n\n\n\nශිරෝමි අබයසිංහ",
       "URL": "https://www.dinamina.lk/2023/08/17/politics/14818/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b7%84%e0%b7%90%e0%b6%bb-%e0%b6%85%e0%b6%b1%e0%b7%99%e0%b6%9a%e0%b7%94%e0%b6%ad%e0%b7%8a-%e0%b6%b6%e0%b6%bd%e0%b6%ad%e0%b6%bd-%e0%b6%b4/",
       "Category": "politics",
       "Parent URL": "https://www.dinamina.lk/category/politics//page/16/"
}