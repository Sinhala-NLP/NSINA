{
       "Source": "dinamina",
       "Timestamp": "October 9, 2023 1:00 am",
       "Headline": "ගුරු භවතුන්ට පැවරී ඇත්තේ තීරණාත්මක වගකීමක්",
       "News Content": "තිරසර සංවර්ධන ඉලක්ක 17න් සිව්වැන්න වූ ‘ගුණාත්මක හා සමානාත්මතාවෙන් යුත් අධ්‍යාපනයක්’ සැලසීමේ අභියෝගය ශ්‍රී ලංකාව තුළ යථාර්ථවාදිව සපුරාගැනීමට ක්‍රියාත්මක නව පරිවර්තනීය අධ්‍යාපන ක්‍රියාදාමය තුළ ප්‍රධාන හා තීරණාත්මක කාර්යභාරයක් පැවරී ඇත්තේ ගුරුභවතුන්ට බව අධ්‍යාපන ඇමැති ආචාර්ය සුසිල් ප්‍රේමජයන්ත මහතා පවසයි.\n\nඔහු මේ බව පැවසුවේ ඇමැතිවරයාගේ ප්‍රධානත්වයෙන් අධ්‍යාපන අමාත්‍යාංශයේදී පසුගියදා පැවති ‘ගුරු ප්‍රතිභා ප්‍රභා’ ගුරු හා විදුහල්පති ප්‍රණාම උලෙළ අමතමිනි.\n\nඅනාගත ඩිජිටල් ලෝකය තුළ අතරමං නොවී සිටීමේ ඉඩ ප්‍රස්තා වත්මන් දරු පරපුරට උරුම කර දීමේ කාර්යභාරය තුළ පාසල් ඉගෙනුම් ඉගැන්වීම් ක්‍රියාවලිය යථාවත්ව පවත්වාගෙන යෑමට ගුරුභවතුන්ගේ සාධනීය මට්ටම ඉහළ නංවාගැනීමේ වැදගත්කම අවධාරණය කළේ ය.\n\nඑහිදී ගුරු වැටුප් ඇතුළු අධ්‍යාපන ක්ෂේත්‍රයේ පවතින ගැටලු‍ සඳහා රටේ ආර්ථිකය හා ගළපාගත් නිශ්චිත ක්‍රමවේදයකට අනුව විසඳුම් දීමටද ඉදිරියේදී කටයුතු කරන බැව් පැවසූ ඇමැතිවරයා වෙසෙසින්ම නව අධ්‍යාපන පරිවර්තන ක්‍රියාවලිය තුළ සිදු කෙරෙන වෙනස්කම්වලදී ඊට අනුගතව සහයෝගය දෙමින් ක්‍රියා කරන විදුහල්පතිවරුන් ඇතුළු ගුරුභවතුන්ට සිය ප්‍රණාමය පුද කර සිටියේ ය.\n\nජාත්‍යන්තර ගුරු දිනයට සමගාමිව අධ්‍යාපන අමාත්‍යාංශය විසින් සංවිධානය කරනු ලබන මේ ගුරු ප්‍රණාම උලෙළේදී පාසල් 26කට අයත් විදුහල්පතිවරුන් 21ක් සහ ගුරුභවතුන් 70ක් තෝරාගෙන ප්‍රණාම පිරිනැමීමද සිදු විය.\n\nරාජ්‍ය අමැතිවරුන් වන විජිත බේරුගොඩ හා අරවින්ද් කුමාර්, අධ්‍යාපන ලේකම් එම්.එන්. රණසිංහ මහත්වරුන්, අධ්‍යාපන නිලධාරීන්, ගුරුවරුන්, විදුහල්පතිවරුන් ඇතුළු පිරිසක් මේ අවස්ථාවට එක්ව සිටියහ.",
       "URL": "https://www.dinamina.lk/2023/10/09/politics/29058/%e0%b6%9c%e0%b7%94%e0%b6%bb%e0%b7%94-%e0%b6%b7%e0%b7%80%e0%b6%ad%e0%b7%94%e0%b6%b1%e0%b7%8a%e0%b6%a7-%e0%b6%b4%e0%b7%90%e0%b7%80%e0%b6%bb%e0%b7%93-%e0%b6%87%e0%b6%ad%e0%b7%8a%e0%b6%ad%e0%b7%9a/",
       "Category": "politics",
       "Parent URL": "https://www.dinamina.lk/category/politics//page/1/"
}