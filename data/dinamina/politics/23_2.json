{
       "Source": "dinamina",
       "Timestamp": "July 22, 2023 1:00 am",
       "Headline": "සමගි ජන බලවේගය මහ බැංකු පනතට ගෙනා  සංශෝධන කිසිදු පදනමක් නැතිව ඉවත් කළා  – මන්ත්‍රී ඉරාන් වික්‍රමරත්න",
       "News Content": "\n\nසමගි ජන බලවේගය විසින් මහ බැංකු පනතට සංශෝධන ඉදිරිපත් කළ ද කිසිදු පදනමක් නොමැතිව එම සංශෝධන ඉවත් කළ බව කොළඹ දිස්ත්‍රික් පාර්ලිමේන්තු මන්ත්‍රී ඉරාන් වික්‍රමරත්න මහතා පාර්ලිමේන්තුවේදී ඊයේ (21) ප්‍රකාශ කළේය.\n\nබැංකු කටයුතු පනත් කෙටුම්පත පිළිබඳ විවාදයට එක් වෙමින් මන්ත්‍රීවරයා මේ බව පැවසීය.\n\nවැඩිදුරටත් අදහස් දැක්වූ මන්ත්‍රීවරයා මෙසේ ද පැවසීය.\n\nඑහෙත් ආණ්ඩුව ගෙන එන පනත් කෙටුම්පත්වලට සමගි ජන බලවේගය සහයෝගය ලබා දුන්න ද පසුගිය යහපාලන සමයේදී විපක්ෂය කටයුතු කළ ආකාරය ජනතාවට හොඳින් මතකයි.\n\nපනත්වලට නූල් සූත්තර දමා පිටින් රිංගන්නට බැහැ. අප දූෂණ විරෝධී පනතට අවශ්‍ය සංශෝධන ගෙනවිත් ඡන්දය ලබා දුන්නා. මෙහෙම අණපනත් ගේන්න සහාය දුන්න විපක්ෂයක් ඉතිහාසයේ තිබුණා ද? එදා තිබුණේ කථානායකට මිරිස් කුඩු ගහපු විපක්ෂයක්. අපි වරදට වරද කියා කියනවා. හරි දේට හරි කියා කියනවා. මහ බැංකු පනතට අප සංශෝධන ඉදිරිපත් කළා. නමුත් කිසිම කරුණු කාරණාවක් නැතිව ඒ සංශෝධන එළියට දැම්මා. අප ස්වාධීන මහ බැංකුවක් වෙනුවෙන් පෙනී සිටිනවා. අප බලන්නේ හොඳම නීතිය රටට ගේන්න. බැංකු ශක්තිමත් කිරීම ගැන අප පෙනී සිටිනවා. මහ බැංකුවට බලය යෙදිය යුතු බව අප කියනවා. බැංකු විධාන පනතක් අවශ්‍යයි. හැබැයි බැංකු නොවන මූල්‍ය සමාගම් පාලනයත් අවශ්‍යයි. ඒක තමයි වැඩිම අවශ්‍යතාවය. බැංකු නොවන ආයතන බලා ගන්නේ නැත්තේ ඇයි? දස දහස් ගණනින් කුඩා ව්‍යාපාර දැනටමත් වසා දමා තිබෙනවා.\n\nඑවිට එහි සේවකයන්ට මෙන්ම පවුල්වල අයටත් ප්‍රශ්න ගැටලු එනවා. එමෙන්ම ශුද්‍ර මූල්‍ය ආයතන රාශියක් තිබෙනවා. ඒවා නියාමනය කිරීමේ ප්‍රශ්නයක් ද තිබෙනවා.",
       "URL": "https://www.dinamina.lk/2023/07/22/politics/8494/%e0%b7%83%e0%b6%b8%e0%b6%9c%e0%b7%92-%e0%b6%a2%e0%b6%b1-%e0%b6%b6%e0%b6%bd%e0%b7%80%e0%b7%9a%e0%b6%9c%e0%b6%ba-%e0%b6%b8%e0%b7%84-%e0%b6%b6%e0%b7%90%e0%b6%82%e0%b6%9a%e0%b7%94-%e0%b6%b4%e0%b6%b1/",
       "Category": "politics",
       "Parent URL": "https://www.dinamina.lk/category/politics//page/23/"
}