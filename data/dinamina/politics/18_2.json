{
       "Source": "dinamina",
       "Timestamp": "August 10, 2023 1:08 am",
       "Headline": "උතුරු නැඟෙනහිර ජනතා ගැටලු ගැන මුස්ලිම් මහජන නියෝජිතයන් සමඟ වෙනම සාකච්ඡාවක් කළ යුතුයි",
       "News Content": "උතුරු නැඟෙනහිර ජනතාවගේ ගැටලු සම්බන්ධයෙන් මුස්ලිම් මහජන නියෝජිතයන් සමඟ වෙනම සාකච්ඡා කළ යුතු බව ශ්‍රී ලංකා මුස්ලිම් කොංග්‍රස් නායක, පාර්ලිමේන්තු මන්ත්‍රී රවුෆ් හකීම් මහතා පාර්ලිමේන්තුවේදී ඊයේ (09) ප්‍රකාශ කළේය.\n\nපාර්ලිමේන්තු මන්ත්‍රී රවුෆ් හකීම් මහතා මේ බව සඳහන් කළේ ජනාධිපති රනිල් වික්‍රමසිංහ මහතා පාර්ලිමේන්තුව ඇමතීමෙන් පසුව නැඟි සිටිමිනි.\nතවදුරටත් මන්ත්‍රීවරයා මෙසේ ද පැවසීය.\n\nඋතුරු නැඟෙනහිර ජනතාවගේ ගැටලු සම්බන්ධයෙන් ගත් කල මුස්ලිම් ජනතාව වැදගත් කාර්යභාරයක් ඉටු කරනවා. පවතින ගැටලු සම්බන්ධයෙන් ජනාධිපතිවරයා සමඟ සාකච්ඡා කිරීම සඳහා මුස්ලිම් මහජන නියෝජිතයන්ට අවස්ථාවක් සලසන ලෙස ඉල්ලා සිටිනවා.\n\nපාර්ලිමේන්තු මන්ත්‍රී රවුෆ් හකීම් මහතාගේ ඉල්ලීමට ප්‍රතිචාර දැක්වූ ජනාධිපති රනිල් වික්‍රමසිංහ මහතා මෙහිදි සඳහන් කළේ මුස්ලිම් මහජන නියෝජිතයින් සමඟ වෙනම සාකච්ඡාවක් සිදු කිරීමට තමන් සූදානම් බවයි. නැඟෙනහිර පළාතේ මුස්ලිම් නියෝජිතයන් පමණක් නොව සියලුම මුස්ලිම් මහජන නියෝජිතයන්ද සම්බන්ධ කර ගනිමින් මෙම සාකච්ඡාව පැවැත්විය හැකියි.\n\nඑවැනි කරුණු සම්බන්ධයෙන් සාකච්ඡා කිරීමට මා අධිකරණ ඇමැති විජයදාස රාජපක්ෂ මහතා හා විදේශ කටයුතු ඇමැති අලි සබ්රි යන මහත්වරුන් පත්කර තිබෙනවා.\n\n",
       "URL": "https://www.dinamina.lk/2023/08/10/politics/13046/%e0%b6%8b%e0%b6%ad%e0%b7%94%e0%b6%bb%e0%b7%94-%e0%b6%b1%e0%b7%90%e0%b6%9f%e0%b7%99%e0%b6%b1%e0%b7%84%e0%b7%92%e0%b6%bb-%e0%b6%a2%e0%b6%b1%e0%b6%ad%e0%b7%8f-%e0%b6%9c%e0%b7%90%e0%b6%a7%e0%b6%bd/",
       "Category": "politics",
       "Parent URL": "https://www.dinamina.lk/category/politics//page/18/"
}