{
       "Source": "dinamina",
       "Timestamp": "July 15, 2023 1:00 am",
       "Headline": "ආණ්ඩුව ගන්නා තීන්දුවලින් ලැබෙන සහන පහළම ජන කොටස දක්වාම යා යුතුයි",
       "News Content": "ආණ්ඩුව ගන්නා තීන්දු, තීරණවලින් ලැබෙන සහන මේ රටේ පහළම ජන කොටස දක්වා ගලාගෙන යා යුතු බව හිටපු පාර්ලිමේන්තු මන්ත්‍රී, ජනාධිපති වෘත්තීය කටයුතු පිළිබඳ අධ්‍යක්ෂ ජනරාල් සමන් රත්නප්‍රිය මහතා ප්‍රකාශ කළේය. එසේ නොවුණොත් බලයේ සිටින ආණ්ඩුවට විරෝධ‍යක් එල්ල වන බවද ඒ මහතා පෙන්වා දෙයි.\n\nඒ මහතා මේ බව පැවසුවේ වෘත්තීය සමිති නායකයන් රැසකගේ සහභාගිත්වයෙන් පෙරේදා (12) පැවති මාධ්‍ය හමුවේදීය.\n\nඑහිදී වැඩිදුරටත් සමන් රත්නප්‍රිය මහතා මෙසේ ද පැවසීය. Òඅපි හැම කෙනෙක්ම දන්නවා මේ රට සැලකිය යුතු ප්‍රමාණයකට නැඟිටිමින් තිබෙනවා. ඒක මේ රට පිළිගන්නවා. ඒ වගේම ලෝකය පිළිගන්නවා. ඒ වගේම ඇති වී තිබෙන වෙනස රටේ ජනතාවට දැනෙමින් තිබෙනවා. භාණ්ඩ මිල සැලකිය යුතු ප්‍රමාණයකට අඩු වෙමින් තිබෙනවා. ඩොලරය දුර්වල වෙලා රුපියල ශක්තිමත් වෙලා. තුන්සීයකට ආසන්න ප්‍රමාණයේ ඩොලරය විචල්‍ය වෙමින් තිබෙනවා. රටට එවන විදේශ ප්‍රේෂණ ටික දැන් අඛණ්ඩව වැඩි වෙනවා. ආහාර උද්ධමනය වර්තමානය වනවිට සියයට 4කට වගේ අඩුවෙලා. ඒක ඉතාම සැලකිය යුතු තත්ත්වයක්. ඩොලරයේ දුර්වලවීම සහ උද්ධමනය අඩුවීමේ වාසිය ජනතාවට ලබාදීම කියන කාරණයේ දී අපට පේනවා සමහර ව්‍යාපාරික ප්‍රජාව සාධාරණව කටයුතු නොකරන බව. ඒ තත්ත්වය ආණ්ඩුවක් විදියට කළමනාකරණය කළයුතු කාරණාවක්. ඒකට අත්‍යවශ්‍ය මැදිහත්වීමක් අවශ්‍යයි. හදිසි මැදිහත්වීමක් ඕනෑ. නැතිනම් ආණ්ඩුව ගන්න තීරණ සහ ආණ්ඩුව දෙන සහන පහළට ගලාගෙන එන්නේ නැත්නම් එමඟින් ජනතාවට ලැබිය යුතු වාසිය ලැබෙන්නේ නැහැ. ඒ වගේම මහ බැංකුව එයාලගෙ පොලිය අඩු කළා. අඩු කර කීවා බැංකු පද්ධතියත් මේ ආකාරයටම හැසිරෙන්න ඕනෑ කියලා. බැංකු පද්ධතිය ඒ තීන්දුව ගන්නේ නැත්නම් මහ බැංකුව ඒ සම්බන්ධව තීරණ ගන්නා බවටත් මහ බැංකු අධිපතිවරයා ප්‍රකාශ කළා. ඒක ඉතාම ධනාත්මක කාරණාවක්. මොකද අපි දන්නවා මේ රටේ රාජ්‍ය අංශය, පෞද්ගලික අංශය සහ සාමාන්‍ය ජනතාව බැංකුවලින් ගත් ණයවලට අතිවිශාල පොලියක් මේ වෙනවිට ගෙවනවා. පොලිය වැඩිවීමක් සිදු වුණා. ණය පොලියත් වැඩි වුණා දරා ගන්න බැරි තරමටම. සියයට 27 – 30ක් වගේ ප්‍රමාණවලට සමහර බැංකුවලට අදාළව වැඩිවෙලා තිබෙනවා. මේක අඩු කරන්න ඕනෑ කියන යෝජනාව දිගටම තිබුණා. අපිත් ඒ සම්බන්ධව මැදිහත්වීම් කළා.\n\nමහ බැංකු අධිපතිවරයා එදා කීවෙ ජූලි, සැප්තැම්බර් වන විට තමයි මේකට සහන දෙන්න කටයුතු කරන්නේ කියලා. ඒ කියපු දේ ඔහු අද කරලා තිබෙනවා. මේ ජූලි මාසෙ පළමුවැනි සහන දීලා තියනවා. මහ බැංකුවේ පොලී අනුපාත අඩු කර බැංකු පද්ධතියට ඊට අදාළව කටයුතු කරන්න කියලා.\n\nබැංකු පද්ධතියේ ප්‍රධානීන්ගෙන් අපි ඉල්ලනවා ඒ දීපු සහනයට අදාළ පොලිය අඩු කර මේ රටේ ජනතාවගේ සහනය දෙන්න කියලා. නැත්නම් ආණ්ඩුව ගන්නා වූ තීරණ පහළට ගලාගෙන එන්නේ නැත්තම් ආණ්ඩුවට විරෝධ‍යක් එල්ල වෙනවා. ඒක එච්චර සාධාරණ නැහැ. දේශපාලන නායකත්වය තීන්දු ගන්නවා. ඒත් ඒ ගන්න තීන්දුවල ප්‍රතිඵලය ජනතාවට ලැබෙන්න ඕනෑ. ඒ වගේම පහුගිය සතියේ සිදුවීම් කීපයක් වාර්තා වුණා. සමහර සිදුවීම් ගැන දැවැන්ත සාකච්ඡාවක් රට ඇතුළෙ සිදු වුණා. එකක් තමයි ණය ප්‍රතිව්‍යුහගතකරණය. දේශීය ණයවලට අදාළව ණය ප්‍රශස්තකරණය. ඒ වගේම අස්වැසුම ක්‍රියාවලියට අදාළව. අපි දන්නවා අස්වැසුම ක්‍රියාවලියේ ප්‍රතිලාභ මේ රටේ ජනතාවට සහන දෙන්න ජනසවියේ සිට සමෘද්ධි දක්වා විවිධ වැඩසටහන් ක්‍රියාත්මක වුණා.\n\nඒ වගේම මුදල් විදියට වෙන් කළා රුපියල් බිලියන 208ක්. මූලික වශයෙන්ම ලෝක බැංකුව ආධාර දෙන මේ වැඩසටහන ක්‍රියාත්මක කළා. ඉතාම හොඳ, දුප්පතුන් ආරක්ෂා කරන වැඩසටහනක්.\n\nරාජ්‍ය සේවා ජාතික වෘත්තීය සමිති සම්මේලනයේ ලේකම් සම්පත් රාජිත, ජාතික සේවක සංගමයේ ප්‍රධාන සංවිධායක සුරංග නාවුල්ලගේ, ජාතික බැංකු සේවක සංගමයේ ලේකම් අසේල ප්‍රනාන්දු, සිවිල් සංවිධාන හා වෘත්තීය සමිති එකමුතුවේ කැඳවුම්කරු තුසිත පෙරේරා මහත්වරුන් ඇතුළු පිරිසක් මේ අවස්ථාවට එක්වූහ.\n\nනෙත්මි පූජනී",
       "URL": "https://www.dinamina.lk/2023/07/15/politics/6757/%e0%b6%86%e0%b6%ab%e0%b7%8a%e0%b6%a9%e0%b7%94%e0%b7%80-%e0%b6%9c%e0%b6%b1%e0%b7%8a%e0%b6%b1%e0%b7%8f-%e0%b6%ad%e0%b7%93%e0%b6%b1%e0%b7%8a%e0%b6%af%e0%b7%94%e0%b7%80%e0%b6%bd%e0%b7%92%e0%b6%b1%e0%b7%8a/",
       "Category": "politics",
       "Parent URL": "https://www.dinamina.lk/category/politics//page/26/"
}