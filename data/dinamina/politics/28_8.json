{
       "Source": "dinamina",
       "Timestamp": "July 7, 2023 1:00 am",
       "Headline": "බදු සහන දීමෙන් රට බංකොලොත් වූ බවට විපක්ෂ නායක කරන ප්‍රකාශය බොරු",
       "News Content": "ආණ්ඩුව පසුගිය බදු සහන ලබා දීම නිසා රට බංකොලොත් වුණ බවට විපක්ෂ නායකවරයා කරන ප්‍රකාශය සම්පූර්ණයෙන්ම සාවද්‍ය බව ජනමාධ්‍ය, ප්‍රවාහන සහ මහාමාර්ග ඇමැති ආචාර්ය බන්දුල ගුණවර්ධන මහතා පාර්ලිමේන්තුවේ දී ඊයේ (06) පැවැසීය.\n\nඑතුමා මෙසේ ප්‍රකාශ කළේ රට බංකොලොත්භාවයට පත් වූයේ පසුගිය ආණ්ඩුව බදු සහන ලබා දුන් නිසා බවට විපක්ෂ නායකවරයා කළ ප්‍රකාශයට පිළිතුරු දෙමිනි.\n\nඇමැතිවරයා වැඩිදුරටත් මෙසේ ද පැවැසීය.\n\nඑවැන්නක් විපක්ෂ නායකවරයා පිළිගත්තාට, මෙරට ආර්ථික විද්වතුන් එය පිළි ගන්නේ නැහැ.\n\nරට බංකොලොත් වීම වැළැක්වීමට ඉදිරිපත් කළ 2003 අංක 3 දරන මූල්‍ය කළමනාකරණ වගකීම් පනත අනුගමනය කළේ නම් රට බංකොලොත් වන්නේ නැහැ. එය අනුගමනය නොකළ සියලු ආණ්ඩු බංකොලොත්භාවයට වගඋත්තරකරුවෝ වෙනවා.\n\nමේ රට බංකොලොත්භාවයට පත් වුණේ පසුගිය ආණ්ඩුව විසින් ලබා දුන්න බදු සහනය නිසා ආදායම කඩා වැටීමෙන් කියලා කියනවා. ඒ ගැන විපක්ෂ නායකවරයා ඉදිරිපත් කරන ප්‍රකාශය සම්පූර්ණයෙන්ම සාවද්‍යයි. එය විපක්ෂ නායකවරයා පිළිගත්තට මේ රටේ ආර්ථික විද්වතෙක් පිළිගන්නේ නැහැ. මුදල් පිළිබඳ සියලු බලය තිබෙන්නේ පාර්ලිමේන්තුවට. මේ තත්ත්වය ඇති වන බව දැනගෙන මේ සභාව විසින් 2003 අංක 3 දරන මූල්‍ය කළමනාකරණ වගකීම් පනතක් ඉදිරිපත් කරලා තිබෙනවා රට බංකොලොත් වෙන එක වළක්වන්න. ඒ පනතේ ප්‍රධාන කරුණු තුනක් සඳහන් කරලා තිබෙනවා. මේ පාර්ලිමේන්තුව සම්මත කළ නීතිය රජයේ අයවැය ලේඛනයේ හිඟය දළ දේශීය නිෂ්පාදනයෙන් සියයට 5ක් වෙන්න ඕනේ 2006 දි. එදා ඉඳන් දිගටම එන ඕනෑම ආණ්ඩුවක් ඊට වඩා අඩු මට්ටමකින් පවත්වාගෙන යන්න ඕනේ. දෙක 2013දී ලංකාවේ රාජ්‍යයේ ණය බර ප්‍රමාණය දල දේශීය නිෂ්පාදනයෙන් සියයට 65ට අඩු කරන්න ඕනේ.",
       "URL": "https://www.dinamina.lk/2023/07/07/politics/4793/%e0%b6%b6%e0%b6%af%e0%b7%94-%e0%b7%83%e0%b7%84%e0%b6%b1-%e0%b6%af%e0%b7%93%e0%b6%b8%e0%b7%99%e0%b6%b1%e0%b7%8a-%e0%b6%bb%e0%b6%a7-%e0%b6%b6%e0%b6%82%e0%b6%9a%e0%b7%9c%e0%b6%bd%e0%b7%9c%e0%b6%ad/",
       "Category": "politics",
       "Parent URL": "https://www.dinamina.lk/category/politics//page/28/"
}