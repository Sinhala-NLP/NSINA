{
       "Source": "dinamina",
       "Timestamp": "July 25, 2023 1:00 am",
       "Headline": "අපේ පක්ෂයේ සහාය නැතිව කාටවත් ආණ්ඩු හදන්න බෑ",
       "News Content": "මීළඟ ජනාධිපතිවරණයේදී රටේ ජනාධිපතිවරයා බවට පත් වන්නේ ශ්‍රී ලංකා පොදුජන පෙරමුණ සහය ලබා දෙන අපේක්ෂකයා බව නාගරික සංවර්ධන හා නිවාස ඇමැති ප්‍රසන්න රණතුංග මහතා පැවසීය. ජනතා විමුක්ති පෙරමුණ මිනීමරු සංස්කෘතියක් තියෙන පක්ෂයක් බව පැවසූ ඇමැතිවරයා, පොහොට්ටුව කවදාවත් මිනීමරා නැති බවත්, එය රටට වැඩ කරපු පක්ෂයක් බවත් සඳහන් කළේය.\n\nඇමැති ප්‍රසන්න රණතුංග මහතා මේ අදහස් පළ කළේ පසුගියදා (22) පැවති ශ්‍රී ලංකා පොදුජන පෙරමුණේ අත්තනගල්ල ආසන බල මණ්ඩලයට සහභාගි වෙමිනි. වේයන්ගොඩ අනුර බණ්ඩාරනායක රංග ශාලාවේදී මෙය පැවැත්විණි.\n\nඑහිදී ප්‍රසන්න රණතුංග ඇමැතිවරයා වැඩිදුරටත් මෙසේද පැවසීය.\n\nපසුගිය කාලයේ රටේ ඇති වූ අරගලය සමඟ අපි යම් පසුබෑමකට ලක් වුණා. අරගලයත් සමඟ 69 ලක්ෂයක් ගත්ත අපේ ජනාධිපතිවරයා අස් වුණා. තුනෙන් දෙකක බලයක් තිබූ අගමැතිවරයා ප්‍රමුඛ ආණ්ඩුව අස් වුණා. අපේ ගෙවල් ගිනි තිබ්බා. අපට හිරිහැර කළා. නමුත් දැන් අපි ශක්තිමත්.\n\nඅත්තනගල්ල කියන්නේ ශ්‍රීලනිපයට බර ආසනයක්. පංචමහා බලවේග එකතු කරගෙන නිර්මාණය වූ ශ්‍රීලනිපයට නායකත්වය දුන්න මහින්ද රාජපක්ෂ මහතා 2015දී පරාජය වන විට අපි සමඟ හිටපු පාක්ෂිකයන් වෙනුවෙන් අපි ශ්‍රී ලංකා පොදුජන පෙරමුණ නිර්මාණය කළා. ගම් මට්ටමින් අපි පාක්ෂිකයන් එකතු කර පක්ෂයට ශක්තිමත් අත්තිවාරමක් දැම්මා.\n\nමහින්ද මහත්තයා පරාජය වුණාට පස්සේ අපි හිතුවේ නෑ ඔහු ආයේ එයි කියලා. අපි මහින්ද මහත්තයා වෙනුවෙන් රට පුරා ගියා. මහින්ද සුළඟ හැදුවා. ඒ සඳහා ගම්පහ අපි විශාල ශක්තියක් ලබා දුන්නා. 2018 මැතිවරණය තිබෙන විට හැමෝම කීවා එකතු වෙලා ඉල්ලමු කියලා. මම ප්‍රසිද්ධියේ කිවුවේ අපි තනියම ඉල්ලමු කියලයි. පස්සේ හැමෝම තීරණය කරලා අපි තනියම ඉල්ලුවා. ඒ වගේම අපි ජයග්‍රහණය කළා. ජනාධිපතිවරණය අවස්ථාවේ අපි ලක්ෂ 3 ½ කින් ගම්පහ දිනුවා. මහ මැතිවරණය අවස්ථාවේ මං කීවේ අපි මන්ත්‍රී ආසන 13ක් ගන්නවා කියලා. ඒ වගේම අපි ආසන 13ක්ම දිනුවා.\n\nමම ගෝඨාභය රාජපක්ෂ ජනාධිපතිවරයාට කවදාවත්ම දොස් කියන්නේ නැහැ. මහින්ද රාජපක්ෂ මහතා යුද්ධයෙන් රට බේරා ගෙන රටට විශාල ශක්තියක් දුන්නා වගේම, කොවිඩ් වසංගතයෙන් රටත් අපේ ජනතාවත් බේරා ගත්තේ ගෝඨාභය හිටපු ජනාධිපතිවරයා. ලෝක ආර්ථික ගැටලු, ස්වාභාවික විපත්, කොරෝනා වසංගතය වැනි හේතු සමඟ අපේ රටේ ආර්ථිකයත් කඩාගෙන වැටුණා.\n\nවනජීවී සහ වනසම්පත් ඇමැති පවිත්‍රා වන්නිආරච්චි මහත්මිය –\n\nබලවේගයක් ලෙස අපි ඉතිහාසයේ නිවැරැදි තීන්දු ගත්තා. අපි රටට ආදරය කරන බලවේගයක්. මේ බලවේගය මුලින්ම බිහි කළේ බණ්ඩාරනායක මහතා. ඊට පස්සේ මේ බලවේගයට විවිධ නායකයෝ ආවා. විවිධ නම් දැම්මා. කුමන නායකයෝ ආවත්, කුමන නම් දැම්මත් එදා ඉඳන් අද දක්වාම අඛණ්ඩව රටේ රැඳී ඉන්න බලවේගයක් මේක. මේ බලවේගයෙන් බිහිවුණු මහින්ද රාජපක්ෂ මහතාගේ තීරණය අනුවයි රටේ යුද්ධය අවසන් කළේ. ඔහු රට සංවර්ධනය කළෙත් මේ බලවේගය නිසයි. ගෝඨාභය රාජපක්ෂ මහතා ජනපති කරන්න තීන්දු කළෙත් මේ බලවේගයයි. කාබනික පොහොර වැනි ඇතැම් තීන්දු නිසා ප්‍රශ්න මතු වුණා.\n\n2015 දී අපි පැරදුණු අවස්ථාවේ අපේ බලවේගයේ බහුතරය අපිත් සමඟ හිටියා. එන්.ජී.ඕ.වලින් නඩත්තු වෙන ඇතැම් පිරිසක් බොරු මත ප්‍රචාරය කළා. යුද්ධය කරන එක වැරදියි කීවා. ණය ගන්න එක වැරදියි කීවා. බහුතර ජනතාවගේ මතය යටපත් කර සල්ලි පොම්ප කරලා එන්.ජී.ඕ. මතවාදය රට තුළ ප්‍රචාරය කළා. අදටත් ඒක සිදු වෙනවා.\n\nජේවීපි එක අද ඉතිහාසය ගැන කතා කරනවා. ඔවුන් රටට මොනවද කළේ. 88 -89 දී ශ්‍රීලනිපයේ නායකයෝ හොය හොයා මැරුවා. වමේ නායකයෝ මැරුවා. විජය මැරුවා. යු.ඇන්.පී. නායකයෝ මැරුවා. ජේවීපී එකට වසර 50ක් පමණ වෙනවා. මොනවද රටට කරලා තියෙන්නේ. බස් ගිනි තියලා, දේපළ විනාශ කරලා, මිනී මරලා රටම විනාශ කරපු එක විතරයි ඔවුන් කළේ. ජේවීපී එකේ මන්ත්‍රීවරු අපිත් එක්ක චන්ද්‍රිකා මහත්මියගේ ආණ්ඩුවේ කැබිනට් එකේ හිටියා. මොනවද කළේ? වැව් 1000ක් හදනවා කියලා විශාල මුදලක් නාස්ති කළා. දකුණේ ජනතාව තිස්සමහාරාම ප්‍රාදේශීය සභාවේ බලය ඔවුන්ට දුන්නා. වැඩක් කළාද? ඒ නිසා ඊළඟ පාර ජනතාව ඔවුන්ට බලය දුන්නේ නැහැ. ජේවීපී එක කරන්නේ කටින් බතල හිටවන එක පමණයි.\n\nගම්පහ දිස්ත්‍රික් පාර්ලිමේන්තු මන්ත්‍රීවරුන් වන උපුල් මහේන්ද්‍ර රාජපක්ෂ, සහන් ප්‍රදීප්, කෝකිලා හර්ෂණී ගුණවර්ධන මහත්ම මහත්මීන්, පළාත් සභා හා පළාත් පාලන ආයතනවල හිටපු නියෝජිතයන්, පාක්ෂිකයන් ඇතුළු විශාල පිරිසක් මේ අවස්ථාවට සහභාගී වූහ.\n\n",
       "URL": "https://www.dinamina.lk/2023/07/25/politics/8931/%e0%b6%85%e0%b6%b4%e0%b7%9a-%e0%b6%b4%e0%b6%9a%e0%b7%8a%e0%b7%82%e0%b6%ba%e0%b7%9a-%e0%b7%83%e0%b7%84%e0%b7%8f%e0%b6%ba-%e0%b6%b1%e0%b7%90%e0%b6%ad%e0%b7%92%e0%b7%80-%e0%b6%9a%e0%b7%8f%e0%b6%a7/",
       "Category": "politics",
       "Parent URL": "https://www.dinamina.lk/category/politics//page/22/"
}