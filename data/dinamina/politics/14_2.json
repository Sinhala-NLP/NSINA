{
       "Source": "dinamina",
       "Timestamp": "August 24, 2023 4:35 am",
       "Headline": "එදිනෙදා වියදම් පියවා ගැනීමට  ප්‍රමාණවත් ආදායමක්  ශ්‍රී ලංකා ආණ්ඩුවට  තිබුණේ නැහැ",
       "News Content": "\n\nකවර ආණ්ඩුවක් තිබුණ ද එදිනෙදා වියදම් පියවා ගැනීම සඳහා ප්‍රමාණවත් ආදායමක් ශ්‍රී ලංකා ආණ්ඩුවට නොතිබූ බවත් මුළු ආදායම ප්‍රමාණවත් වූයේ රාජ්‍ය සේවක වැටුප් ගෙවීම, විශ්‍රාම වැටුප් හා සමෘද්ධි ප්‍රතිලාභ ගෙවීම මෙන්ම රාජ්‍ය ණය පොලී ගෙවීම සඳහා පමණක් බව ප්‍රවාහන, මහාමාර්ග හා ජනමාධ්‍ය ඇමැති , ආචාර්ය බන්දුල ගුණවර්ධන මහතා පාර්ලිමේන්තුවේදි ඊයේ (23) ප්‍රකාශ කළේය.\n\nඇමැති ආචාර්ය බන්දුල ගුණවර්ධන මහතා මේ බව සඳහන් කළේ මුදල් නියෝග කිහිපයක් පිළිබඳ විවාදයට ඊයේ (23) එක් වෙමිනි.\n\nවැඩිදුරටත් අදහස් දැක්වූ ඇමැතිවරයා මෙසේද පැවසීය.\n\nපවත්නා තත්ත්වයන් කළමනාකරණය වෙනුවෙන් පැවැති සියලු රජයන් දිගින් දිගටම විවිධ ක්‍රමවේදයන් යටතේ ණය ලබා ගෙන තිබෙනවා. එලෙස ලබාගත් ණය ලෙස අමෙරිකානු ඩොලර් බිලියන 36ක මුදලක් ගෙවීමට තිබෙනවා.\n\nඑලෙස ලබාගෙන ඇති විදේශීය ණයවලින් සියයට තිස්හතක් ඉදිරි වසර පහ තුළ කල් පිරීමට නියමිත අතර සියයට පනස් එකකට ආසන්න ණය ප්‍රමාණයක් වසර හය සහ විස්ස අතර කල් පිරීමට නියමිතයි. නිදහස ලබා වසර සියයක් ගතවන විටත්, එනම් 2048 වසර වනවිටත් විශාල ණය මුදලක් ගෙවීමට ශ්‍රී ලංකාවට සිදු වෙනවා. ණය නොගෙවා සිටීමට කිසිදු හැකියාවක් නැහැ.\n\nපවතින තත්ත්වය සම්බන්ධයෙන් සැබෑ තොරතුරු පිළිබඳ අවබෝධයක් ජනතාවට ලබා දිය යුතුයි. එසේ නොවුණහොත් පසුගිය වසරේ ඇති වූ ආකාරයේ තත්ත්වයක් ඇතිවීම වැළැක්විය නොහැකියි.\n\nමට පෙර තරුණ, උගත් මන්ත්‍රීවරයකු වන නිරෝෂන් පෙරේරා මහතා වැදගත් කරුණු ගණනාවක් ඉදිරිපත් කළා. නමුත් එතුමා කියන එක කරුණකට මම එකඟ නැහැ. මොකද එතුමා කියනවා, මේ වේලාවේ සියලු ක්‍රියාවන් කරන්නේ ණය ක්‍රමවේදය වෙනුවෙන් කියලා. බදු බර උසුලගන්න විදිහක් නැහැ කියලා. මම මේ සභාවට කියන්න කැමතියි. අපි මේ ගිනි කන්දක් උඩ තාච්චියක් තියාගෙන සොසේජස් බැදගෙන කන ජාතියක්. අපි මේ ඇති කරගෙන තිබෙන තත්ත්වය පිළිබඳව මීට වඩා බැරෑරුම් ලෙස ජාතික වැදගත්කමකින් යුතු කරුණක් ලෙස දැකිය යුතු වෙනවා. අපි දීර්ඝ කාලයක් තිස්සේ කාගේ ආණ්ඩු තිබුණත් එදිනෙදා වියදම් පියවා ගතහැකි ආදායම් තත්ත්වයක් තිබුණේ නැහැ. ඒ නිසා පසුගිය දශක කිහිපය තුළ කවුරු ආණ්ඩු කළත් මේ බදු ආදායම ප්‍රමාණවත් වී තිබෙන්නේ රාජ්‍ය සේවක වැටුප් ගෙවීම, විශ්‍රාම වැටුප් ආදිය වෙනුවෙන් පමණයි. ඒ වගේම ණය ගෙවීම සඳහා බදු ආදායම් ප්‍රමාණවත් වී නැහැ. ඒ නිසා මේ රටේ හදලා තිබෙන හැම පාරක්ම, පාලමක්ම, බෝක්කුවක්, ඇනිකට් එකක් ම, වේල්ලක්ම, උමා ඔය, මහවැලිය හැරවීම, විදුලි බලාගාර, පාසල්, රෝහල් මේ සියල්ලම ‌දේශීය හා විදේශීය ණය අරන් අපි සිදු කරලා තිබෙන්නේ. ඒක අසත්‍යයි කියලා කටවත් කියන්න බැහැ. ඒ වගේම මේවා අසත්‍යයි කියලා කාටවත් කියන්න බැහැ. මේවට අදාළ ගිණුම් තිබෙනවා. ණය අරන් අරන්, ගත්ත ණය මදිවෙලා ස්වෛරීත්ව බැඳුම්කර නිකුත් කර වෙළෙඳපොළට ගිහින් ණය ගත්තා.\n\nවෙළෙඳපොළට ගිහින් ගත්ත වැඩිම ණය මුදල ගත්තේ පසුගිය යහපාලන කාලයේදී. මේක ප්‍රායෝගික ඇත්ත. ඒ නිසා කවුරු ආණ්ඩු කළත් , ඊළඟට කවුරු ආණ්ඩු කළත් ඒ ණය ගෙවන්න සිදු වෙනවා. ඒ ණය ගෙවන්නේ කොහොමද යන්න පිළිබඳව නිශ්චිත අදහසක් නැතුව කවුරු ආණ්ඩු කළත් කාටවත් මේක කරන්න බැහැ. මෙය බරපතළ කරුණක්. මුදල් අමාත්‍යාංශය 2022 වසර වෙනුවෙන් නිකුත් කළ වාර්තාව අනුව රජය විසින් ලබාගත් ණය ආපසු ගෙවිමට ඇති විදේශ ණය ප්‍රමාණය අමෙරිකානු ඩොලර් බිලියන 35.96ක්. දෙසැම්බර් 31 වන විට අපි ගෙවිය යුතු වෙනවා අ‍ෙමරිකානු ඩොලර් බිලියන 36 ක් ගෙවන්න වෙනවා. ඒ 36 වැනි ආකාරය සම්බන්ධයෙන් වන ප්‍රස්තාරය මම සභාගත කරනවා. සියයට 41 ක් ස්වෛරීත්ව බැඳුම්කර. සියයට 28ක් බහු පාර්ශ්වික ණය.\n\nවිදේශීය ණයවලින් සියයට තිස්හතක් ඉදිරි වසර පහ තුළ කල් පිරිමට නියමිතයි. සියයට පනස් එකකට ආසන්න ප්‍රමාණයක් වසර හය සහ විස්ස අතර කල් පිරීමට නියමිතයි. මේකයි අපි අවධානයට යොමු කළ යුත්තේ. ඉදිරි වසර පහේදි අපි ගෙවන්න උත්සාහ කරන්නේ කල් පිරුනු ඒවායින් සියයට තිස් හතකයි. ඉතිරි සියයට පනස් එකක් ගෙවන්න තිබෙන්නේ වසර හය සහ විස්ස අතරෙදි. අපි ඉන්නේ 2023නේ. 2048 වනතෙක් නිදහස ලබා වසර සියයක් වනවිටත් මේ ණයවල කල් පිරෙනවා.\n\nඅපි හිතමු එතකොට ආණ්ඩුවේ ඉන්නේ ඔබතුමාලා කියලා. 2025 -06-03 වැනිදාට ගෙවන්න තිබෙනවා, අමෙරිකානු ඩොලර් මිලියන 650ක්. 2025-11-03 වැනි දා වනවිට ගෙවන්න නියමිතව තිබෙනවා.\n\nඅමෙරිකානු ඩොලර් මිලියන එක්දහස් පන්සියයක්. 2025-07-18 වැනි දා විට බිලියන 1000 ක් ගෙවන්න තිබෙනවා.2027-05-11 වනවිට ගෙවන්නට වෙනවා, මිලියන එක්දහස් පන්සියයක්. 2023 -04-08 වැනි දා වන විට 1250 ක් ගෙවන්න වෙනවා. 2028-03 වන මාසය වන විට මිලියන දහසක් ගෙවන්න වෙනවා. 2029-03-14 වැනිදා වනවිට මිලියන දහසක් ගෙවන්න තිබෙනවා. 2030-01-28 වැනි දා වනවිට ගෙවන්න තිබෙනවා, මිලියන එක්දහස් පන්සියයක්. මේ ටික පාර්ලිමේන්තුවට දීලා තිබෙන්නේ. නමුත් කවුරුත් කතා කරන්නේ නැහැ. ඒ වගේම 2030 කවුරු ආණ්ඩු කළත් ජනතාවට බොරුවක් තමයි කරන්න වෙන්නේ. මේක ගෙවන්නේ නැතිව කරන්නේ කොහොමද. ජාත්‍යන්තර‍ තත්ත්වය පිළිබඳව අපි කාටවත් වසන් කරන්න දෙයක් නැහැ. අපි ණය ලබාගන්නේ කොන්දේසි වලට යටත්ව. ඒ වගේම ඒ ගන්නා ණය ගෙවීමට ලංකා ආණ්ඩුව බැඳී සිටිනවා. උසාවියේ 250 කට නඩු පවරා තිබෙනවා. හැමිල්ටන් උසාවියේ. මේක ප්‍රතිව්‍යුහගතකරණය කරන්නට කටයුතු කරන බව ප්‍රකාශ කළත් නඩුව දිගටම අහගෙන යන්න කියලා උසාවිය කියා තිබෙනවා.\n\nඔබතුමාලා හිතනවද ආණ්ඩුව මාරු කරලා වෙනත් ආණ්ඩුවක් අරන් ණය ගෙවන්නේ නැතිව කරගෙන යන්න පුළුවන් කියලා.මේ පොඩි දරුවො වගේ හැසිරෙන්න එපා. ගත්ත ණය ගෙවන්න වෙනවා. ජාත්‍යන්තර මූල්‍ය ක්‍රමය පිළිබඳව ආයතන තිබෙනවා. රේටින් ආයතන විසින් අපි ඩවුන් කරලා ණය ගෙවන්න බැරි රටක් ලෙස කියනවා. කිවුවම මහරජ්ජුරුවො නැවත ඇවිත් මහරජ වෙලා හිටියත් අපි එල් සී එකක් ඕපන් කරනවා, තෙල් ගේන්න. මේ එල්.සී. එක හෙවත් ණයවර ලිපි පිළිගන්නේ නැත්තම්, ඇඟේ තෙලට වාහන දුවන්න බැහැ. හිතවත්කමට රෝද කැරකෙන්නේ නැහැ. නැව එනවා. එල්.සී. එක පිළිගන්නෙ නැත්තම් මොකද කරන්නේ. ගෑස් කඳුළක්වත් අපට නැහැ. ණයවර ලිපි පිළිගන්නේ නැත්තම් ගෑස් නැහැ. බොහෙත්වලට එල්.සී. එක නැත්තම් අපට බෙහෙත් නැහැ. අපට චණ්ඩි කතා කිය කියා ඉන්න බැහැ. අධිරාජ්‍යවාදයට, අයි. එම්.එෆ්. එකට විරුද්ධයි කියා කියමින් සිටිය නොහැකියි. තියෙන ඒවට පටහැණිව අපි ගෙවන්නේ නැහැ. කිවුවට ගෙවන්නේ නැහැ. තේ පොල් රබර්වලින් අපට ලැබෙන්නේ කීයද. බ්‍රිතාන්‍ය යුගයේ සිට අපි තේ, පොල්, රබර් යවලා අපට ලැබෙන්නේ කීයද. වසරකටම අමෙරිකන් ඩොලර් බිලියන 1.3යි. මේ වගේ දෙගුණයක් දාලා තේ වැවුවත් ඒ ආදායම දෙගුණ කරන්න පුළුවන්ද. අපි කොහොමද ණය ටික ගෙවන්නෙ. හම්බන්තොට වරාය වගේ එකක් විකුණුවත් ලැබෙන්නේ 1.4 යි. වරාය නගරය දුන්නත් කීය ද ලැබෙන්නේ. තිස් හයක් ගෙවන්න බැරිව තිබෙනවා. අනිත් දේවල් ඔක්කොම දුන්නත් කීයද ලැබෙන්නේ. දැන් මේ අරක කරන්නලු. මේක කරන්නලු. ප්‍රවාහන ඇමැති මම. ඔබතුමාලාගේ පැත්තේත් පාරවල් කැඩිලා. මිනිසුන්ට යන්න බැහැ. මේ දේවල් හදලා තිබෙන්නේ ඒ .ඩී. බී. එකෙන්. මේවාගේ පැලැස්තර දාලා වහන්නත් විශාල මුදලක් ඕනෑ. නියෝජිතයෝ එක්ක ගිහින් පෙන්නුවා. ඒ අය කියන්නේ රී ෂෙඩුල් කරනකම් දෙන්න බැහැ කියලයි. මිනිස්සු වෛරයෙන් ගෙවල් ගිනි තියන්න පුළුවන්. බණින්න පුළුවන්. මොකක්ද උත්තරය. ප්‍රාතිහාර්ය පාන්න පුළුවන්ද කාටහරි. ප්‍රධානම දේ තිබෙන්නේ කාටහරි මේ ගිවිසුමේ පළමු වාරිකය විතරයි ලැබී තිබෙන්නේ. දෙවන වාරිකය ගැන කතා කරන්න අපට මේ ණය ගෙවන විදිහ ගැන ආණ්ඩුව කොන්දේසි මාලාවකට යටත්ව තිබෙනවා.\n\nඒක පාර්ලි‍මේන්තුවට දාලා තිබෙනවා. පිරිවැය පිළිබිඹු වන මිල දර්ශකයක්. ගෑස් වැඩි‍යන් ගෙනවිත් අඩුවෙන් විකුණනවා. දැන් මිල සූත්‍ර තිබෙනවා. වැරදුණු තැන් අපි දෙපාර්ශ්වයම එකතු වෙලා නිවැරදි කරගත යුතුයි. ආණ්ඩුවක් ගන්න ඉන්න අයයි, බලයේ ඉන්න අයයි අපි හැමෝම එකතු වෙලා ප්‍රධාන ජාතික ගැටලුව, අරන් තිබෙන ණයවලට සාමාන්‍ය මනුස්සයෙක් ලෙස බැංකුවකින් අපි ණයක් ගත්තොත් ඒක ගෙවුවේ නැත්තම් අපි අසාධු ලේඛන ගත වෙනවා. ගෙවන්න කියලා අපිට නඩු දානවා. එහෙමත් නැත්තම් අපේ දේපොළ සින්න වෙනවා. සමහර මිනිස්සු සියදිවි නසා ගන්නවා. රජයකට වුණත් එහෙමයි. ඒ නිසා පවතින තත්ත්වය අපි හැමෝම තේරුම් ගත යුතුයි. මේ තත්ත්වය තේරුම් නොගන්නා දේශපාලකයින් හෝ දේශපාලන පක්ෂ තිබෙනවා නම් ඒ අයට ආණ්ඩු කරන්න බැහැ. ආණ්ඩු කරන්න නම් අපි මේ ණය ගෙවන විදිහ, තව ඩොලර් හොයන විදිහ ගැන වැඩපිළිවෙලක් තිබිය යුතුයි. පුංචි ආර්ථිකයක් තිබෙන අපිට ජාත්‍යන්තර සංචිත අතෙන් අල්ලලා හදන්න බැහැ.\n\nපසුගිය වසරේ ගිනි තියන තැනට පත් වුණේ මහජනතාවට මේ තත්ත්වය නොතේරෙන නිසා. ඒ නිසා මේ තත්ත්වයම නැවත ඇති වෙනවා, ජනතාවට ඇත්ත තේරුම් නොකළොත් අපි විනාශ වෙන එක විතරයි. ඒ නිසා ඇත්ත මේක. ඇත්ත පිළිබඳව ජනතාව දැනුම්වත් කළ යුතුයි. පෝට් සිටි ව්‍යාපෘතිය වසර එක හමාරක් විතර නතර කරන්න වුණා ජනතා විමුක්ති පෙරමුණ ආදි පක්ෂවල විරෝධතා නිසා. අපේ රටට ආයෝජකයො එයිද මේ වගේ ආකාරයට හැසිරෙනකොට. ජපාන ජාතිකයින් පිරිසක් හිටියා අද සිදුවීම වෙනකොට. ප්‍රජාතන්ත්‍රවාද‍යේ මූලස්ථානය වන පාර්ලිමේන්තුවේ හැසිරීම මෙහෙමනම් ජපාන ආයෝජකයින් මේ රටට එයිද. ඒ මිනිස්සු අද සිද්ධිය දැකලා රටට ගිහින් කියන්නේ ශ්‍රී ලංකාව කියන්නෙ ගෝත්‍රික මිනිසුන් සිටින රටක් කියලයි. අවදානමක් අරන් ආයෝජකයො එයිද. විශ්වසනීය බවක් තිබෙන රටක් නෙවෙයි මේක අද. ඒ නිසා ඉන්න හිතෙන රටක් බවට පත්කරන්න බැරිව විදෙස් ආයෝජකයෝ එයිද. පෝට් සිටියට මොන තරම් විරුද්ධ වුණා ෆැකර් ආවා. ඒ මනුස්සයා ලංකාව පැත්තට හැරිලා කන්නෙවත් නැතිව ඇති. මේ විදිහට හැසිරුණොත් ස්වජාතික ආයෝජකයිනුත් රට අත්හැරලා යයි. ආයෝජකයන්ට දෙන්න පුළුවන් සියලු පහසුකම් දෙනවා ලෝකයේ අනිත් රටවල්. ප්‍රීමා එකට ගහනවා කෙරවලක් නැතිව. ඒක දැනගත්තම සිංගප්පූරු ආයෝජකයෙක් එයිද.",
       "URL": "https://www.dinamina.lk/2023/08/24/politics/16850/%e0%b6%91%e0%b6%af%e0%b7%92%e0%b6%b1%e0%b7%99%e0%b6%af%e0%b7%8f-%e0%b7%80%e0%b7%92%e0%b6%ba%e0%b6%af%e0%b6%b8%e0%b7%8a-%e0%b6%b4%e0%b7%92%e0%b6%ba%e0%b7%80%e0%b7%8f-%e0%b6%9c%e0%b7%90%e0%b6%b1/",
       "Category": "politics",
       "Parent URL": "https://www.dinamina.lk/category/politics//page/14/"
}