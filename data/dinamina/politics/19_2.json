{
       "Source": "dinamina",
       "Timestamp": "August 7, 2023 1:52 am",
       "Headline": "සමෘද්ධිය ලැබුණු ඕනෑම කෙනකුට  අස්වැසුම ප්‍රතිලාභත් හිමි වෙනවා -එජාප සභාපති වජිර අබේවර්ධන",
       "News Content": "සමෘද්ධි සහනාධාර ලැබී ඇති යම් කෙනකු වේ නම් ඒ සියලු දෙනාටම අස්වැසුම නව වැඩසටහන යටතේ ප්‍රතිලාභ හිමි වන බව එක්සත් ජාතික පක්ෂ සභාපති වජිර අබේවර්ධන මහතා කියා සිටියේය.\n\nසමාජය තුළ අනියත බියක් මේ සම්බන්ධයෙන් නිර්මාණය කරමින් පවතින බවත් ජනාධිපතිවරයාගේ ඍජු අධීක්ෂණය යටතේ ක්‍රියාත්මක අස්වැසුම වැඩසටහන යටතේ කිසිදු පුද්ගලයකුට අසාධාරණයක් සිදු නොවන බව ද හෙතෙම කියා සිටියේය.\n\nඑක්සත් ජාතික පක්ෂයේ මාතලේ – ලග්ගල ආසන බලමණ්ඩලය පිහිටුවීම සඳහා නාඋල – අරංගල සංස්කෘතික මධ්‍යස්ථානයේ පැවති උත්සවයක් අමතමින් පෙරේදා (05) අබේවර්ධන මහතා මේ අදහස් පළ කළේය.\n\nවසර දොළහක් රට රනිල් වික්‍රමසිංහ ජනාධිපතිවරයා පාලනය කළහොත් පවතින සියලු ණය ගෙවා අවසන් කර ලෝකයේ මිනිසුන් ලංකාවට වැඩට පැමිණෙන රටක් බවට පත් කරන බව ද හෙතෙම කියා සිටියේය.\n\nඑක්සත් ජාතික පක්ෂයේ ලග්ගල ආසන සංවිධායක අනුරුද්ධ බණ්ඩාර මහතා සංවිධාන කර තිබූ මේ ජනහමුව ඇමතූ පාර්ලිමෙන්තු මන්ත්‍රී වජිර අබේවර්ධන මහතා වැඩිදුරටත් මෙසේ ද කීය.\n\n‘එක්සත් ජාතික පක්ෂයේ ව්‍යවස්ථාව හැදෙන්නේ 1946 වර්ෂයේ ලංකා ජාතික සංගමය කියලා. ඒක මාරු කරනවා 1948 එක්සත් ජාතික පක්ෂය කියලා. අනගාරික ධර්මපාල මැතිතුමා, ඩී.එස්. සේනානායක මැතිතුමාලා අනගාරික ධර්මපාල මැතිතුමාගේ මල්ලිගේ කොල්ලුපිටියේ නිවෙසේ මේ පක්ෂය පටන් ගත්තේ. එහෙම පටන් ගත්තු පක්ෂයේ පළමු මැතිවරණයේ ආසන 98යි. එක්සත් ජාතික පක්ෂයේ නායකයා ඩී.එස්. සේනානායක මහත්තයා පරාදයි. පැරදිලා එතුමා අගමැති වුණා. එතුමා තමයි ශ්‍රී ලංකාවේ ප්‍රථම අගමැතිවරයා. කෙහොමද එහෙම ලැබුණේ. ඩී.එස්. සේනානායක මහත්තයට ලැබුණේ ආසන 42යි. ද්‍රවිඩ නායකයෝ, සමසමාජ කොමියුනිස්ට් පක්ෂවල නායකයෝ කිව්වා අපේ ජාතික නායකයා ඩී.එස්. සේනානායක මහත්තයා කියලා. එහෙමයි එතුමා පළවෙනි අගමැති වුණේ.\n\nඑතකොට ගාමිණී දිසානායක මහත්තයා මහ පාරේ මැරෙනවා. ප්‍රේමදාස මහත්තයා මහ පාරේ මැරෙනවා. ලලිත් ඇතුලත්මුදලි මහත්තයා මහ පාරේ මැරෙනවා. මේ තනතුරුවලට යන්න කොච්චර දඟලලා ද අකල් මරණවලට ගොදුරු වෙන්නේ. චන්ද්‍රිකා බණ්ඩාරනායක මහත්මිය අනතුරට ලක් වෙනවා සීයක් විතර මැරිලා. ඊට පස්සේ රාජපක්ෂ මහත්තයා මරාගන්න බැලුවා බැරිව ගියා.\n\nසිරිසේන මහත්තයත් මරාගන්න උත්සාහ කළා, බැරිව ගියා. එතනින් පස්සේ පිත්තල හන්දියේදි ගෝඨාභය මහත්තයා අනතුරකට ලක් වුණා. මරාගන්න බැරිව ගියා. එතනින් පස්සේ ෆොන්සේකා මහත්තයා යන්තන් බේරුණා. නීලන් තිරුචෙල්වම් මහත්තයා, අමිර්තලිංගම් මහත්තයා මහ පාරේ මැරුණා. අෂ්රොෆ් මහත්තයා උඩු ගුවනේදී නැති වුණා. බලන්න උපාලි විජේවර්ධන මහත්තයා අදටත් ආගිය අතක් නෑ. මේවා එකක්වත් අහුවෙලා නැනේ. වෙඩි තියන කෙනා අහු වෙනවා. මූලාශ්‍රය අහුවෙන්නේ නැ. මේ ගැන මම පාර්ලිමේන්තුවේදී කිව්වා.\n\nමේ සේරටම මුල අසමඟිය. මේ නිසාම වෙනත් බලවේග ඇතුළු වෙනවා. තවදුරටත් ගහ ගත්තොත් එකසිය විසිහය වැනියට නම ලියාගන්න පුළුවන්.\n\nරනිල් වික්‍රමසිංහ මහත්තයත් මැරුවා. කොහොම ද මැරුවේ දේශපාලන වශයෙන් ඔළුව උස්සන්නම දුන්නේ නෑ. සමහර වෙලාවට පාක්ෂිකයොත් ගැහැව්වා. බලන්න අනූහතරේ ඉඳන් ගැහැව්වා. එන්න දුන්නෙම නෑ. මෙහෙම කරන්න හේතුව මොකක් ද? සුදුසු පුද්ගලයකු වීම.\n\nබලන්නකෝ ඡන්දයක් එනකොට ජේ.වී.පී. එකේ නායකයා කියනවා මම ඉල්ලා අස්වෙනවා. ශ්‍රේෂ්ඨ කාන්තාව දිනවනවා. බලන්ඩ ඊට පස්සේ මහින්ද මහත්තයා ඉල්ලනකොට වාමාංශික ව්‍යාපාරය කියනවා, ගෙන් ගෙට ඇවිල්ල ජාතික වස්තුව මහින්ද මහත්තයා දිනවමු කියලා. අපි ද කිව්වේ දැන් අපිට දොස් කියලා වැඩක් නෑ. බලන්න සිරිසේන මහත්තයා ඉල්ලනකොට ෆොන්සේකා මහත්තයා ඉල්ලනකොට මේ හැම මහත්තයකුටම කඩේ ගිහිල්ලා තියෙනවා.\n\nදැන්නම් කියන්න වෙන්නේ අපි අද පෙට්‍රල් ගහගෙන ගෙවල්වලට යන්නේ රනිල් වික්‍රමසිංහ මහත්තයට පිං සිද්ධ වෙන්න කියලා.\n\nලග්ගල එක්සත් ජාතික පක්ෂ සංවිධායක අනුරුද්ධ බණ්ඩාර, එක්සත් ජාතික පක්ෂ දඹුල්ල ආසන සංවිධායක ප්‍රියාන් විජේරත්න සහ ආචාර්ය චමින්ද මලලසේකර යන මහත්වරු ද සභාව ඇමතූහ.\n\nතවද රත්තොට ආසනයේ එක්සත් ජාතික පක්ෂ සංවිධායක අතුල වික්‍රමනායක, මාතලේ දිස්ත්‍රික් සංවිධායකවරුන් වන නිමල් කරුණාතිලක, ජගත් සේනානායක, මාතලේ, ලග්ගල, නාඋල හා ගලේවෙල ප්‍රාදේශීය සභාවන්හි විපක්ෂය නියෝජනය කරන මන්ත්‍රීවරුන් මෙන්ම පළාත් පාලන මැතිවරණයේ අපේක්ෂක අපේක්ෂිකාවන් ඇතුළු ලග්ගල, අඹන්ගඟකෝරළේ, නාඋල, විල්ගමුව ආදී ප්‍රදේශවල පිරිස් මේ අවස්ථාවට සහභාගි වී සිටියහ.\n\nනාඋල සමූහ",
       "URL": "https://www.dinamina.lk/2023/08/07/politics/12040/%e0%b7%83%e0%b6%b8%e0%b7%98%e0%b6%af%e0%b7%8a%e0%b6%b0%e0%b7%92%e0%b6%ba-%e0%b6%bd%e0%b7%90%e0%b6%b6%e0%b7%94%e0%b6%ab%e0%b7%94-%e0%b6%95%e0%b6%b1%e0%b7%91%e0%b6%b8-%e0%b6%9a%e0%b7%99%e0%b6%b1/",
       "Category": "politics",
       "Parent URL": "https://www.dinamina.lk/category/politics//page/19/"
}