{
       "Source": "dinamina",
       "Timestamp": "July 20, 2023 1:00 am",
       "Headline": "සමාජ මාධ්‍ය හා වෙබ් අඩවි යොදා ගෙන  මගේ දේශපාලන ප්‍රතිරූපයට ජීවිතයට විශාල හානියක් සිදු කරනවා",
       "News Content": "නීතිවේදී අධ්‍යාපනය හදාරමින් සිටින තම එකම පුතු විවාහ වූ බවට සමාජ මාධ්‍ය හා වෙබ් අඩවිවල ගෙන යන ප්‍රචාරය මඟින් මගේ ප්‍රතිරූපයට හා දේශපාලන ජීවිතයට විශාල හානියක් සිදුකර ඇතැයි ශ්‍රී ලංකා පොදුජන පෙරමුණේ කළුතර දිස්ත්‍රික් මන්ත්‍රී රෝහිත අබේගුණවර්ධන මහතා පාර්ලිමේන්තුවේ දී ඊයේ (19) පැවැසීය.\n\nවරප්‍රසාද ප්‍රශ්නයක් මතු කරමින් මන්ත්‍රීවරයා මේ බව පැවසීය.\n\nමන්ත්‍රීවරයා වැඩිදුරටත් මෙසේ ද පැවැසීය.\n\nවයස අවුරුදු 20ක් වන සිය එකම පුතා විවාහ වී ඇති බවට ගෙන යන ප්‍රචාරයෙන්ගෙන් සිය වරප්‍රසාද කඩ වී තිබෙනවා.ඊට සම්බන්ධ පිරිසට නීතිමය ක්‍රියාමාර්ග ගැනීමට අවශ්‍ය කටයුතු කරන්නැයි කථානායකවරයාගෙන් ඉල්ලා සිටිනවා.\n\nජනතා විමුක්ති පෙරමුණට සම්බන්ධ හා එහි සමාජිකයන් වන බන්දුල කරුණාරත්න, කවීතා, රීෂා ෆාහිම්, සුරංග පුෂ්පකුමාර (බහරේන්), ගාමිණි සළුවඩන, කේෂ්මේන්ද්‍ර බාලසූරිය සහ සමාජ අරගලකරුවෙක් යැයි කියා ගන්නා නිමලසිරි කුරේ යන පිරිස මෙලෙස අසත්‍ය තොරතුරු සිය සමාජ මාධ්‍ය, වෙබ් අඩවි සහ අනෙක් ප්‍රවෘත්ති ජාලා මඟින් ප්‍රචාරය කර තිබෙනවා. ඒ සම්බන්ධ සියලු තොරතුරු ලිඛිතව කථානායකවරයාට භාර දෙනවා.\n\nමේ සම්බන්ධයෙන් වරප්‍රසාද කමිටුව වෙත යොමු කරමින් ඉදිරි ක්‍රියාමාර්ග ගන්නා ලෙස කථානායකවරයාගෙන් ඉල්ලා සිටිනවා.\n\nපසුගිය දිනවල සමාජ මාධ්‍ය, වෙබ් අඩවි සහ අනෙක් ප්‍රවෘත්ති ඡාලයන්වල මගේ එකම පුතා වන අයේෂ් අබේගුණවර්ධනගේ විවාහ මංගල්‍යය කියලා උත්සවයක් උපුටා ගනිමින් හෙලිකොප්ටර් එකකින් බැහැලා ඇවිත් විශාල රථ පෙළපාලියක් යන දර්ශන සමාජ මාධ්‍ය හා වෙබ් අඩවිවල ප්‍රචාරය කළා. අද මට හෙට විපක්ෂයේ කෙනකුට ඊට පස්සේ කථානායකවරයට වෙන්න පුළුවන්.ඒ නිසා නීතිමය ක්‍රියාමාර්ගයක් ගන්න කියලා ඉල්ලා සිටිනවා.\n\nමේ අය එක තැනක කියනවා මේ රට බංකොලොත් වෙන එක ගැන අහන්න දෙයක් තියෙනවද. මුන් හොරා කාල තමයි මෙහෙම ඒවා කරන්නේ කියලා. මඩ ව්‍යාපාර කරන එක ගැන විශේෂ අවධානය යොමු කර වරප්‍රසාද කමිටුව වෙත යොමු කරන්න කියලා ඉල්ලා සිටිනවා.",
       "URL": "https://www.dinamina.lk/2023/07/20/politics/7917/%e0%b7%83%e0%b6%b8%e0%b7%8f%e0%b6%a2-%e0%b6%b8%e0%b7%8f%e0%b6%b0%e0%b7%8a%e0%b6%ba-%e0%b7%84%e0%b7%8f-%e0%b7%80%e0%b7%99%e0%b6%b6%e0%b7%8a-%e0%b6%85%e0%b6%a9%e0%b7%80%e0%b7%92-%e0%b6%ba/",
       "Category": "politics",
       "Parent URL": "https://www.dinamina.lk/category/politics//page/23/"
}