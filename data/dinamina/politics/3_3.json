{
       "Source": "dinamina",
       "Timestamp": "October 4, 2023 1:00 am",
       "Headline": "ශ්‍රී ලංකා රජය  ආදායම් ඉලක්ක  සපුරාගත යුතුයි",
       "News Content": "ජාත්‍යන්තර මූල්‍ය අරමුදල සමඟ විස්තීරණ ණය පහසුකමට අදාළ ගිවිසුමට අනුව දෙවැනි ණය වාරිකය සම්බන්ධ ප්‍රගති සමාලෝචන සාකච්ඡා නිසි තීරණයකින් තොරව අවසන් වී ඇති බවත් එම වැඩපිළිවෙළ නිසි කාර්යක්ෂමතාවකින් යුතුව සම්පූර්ණ කිරීමට ආණ්ඩුව අපොහොසත් වී ඇතැයි විපක්ෂ නායක සජිත් ප්‍රේමදාස මහතා පාර්ලිමේන්තුවේදී ඊයේ (03) ප්‍රකාශ කෙළේය.\n\nවිපක්ෂ නායක සජිත් ප්‍රේමදාස මහතා මේ බව කියා සිටියේ පාර්ලිමේන්තුවේ දී ස්ථාවර නියෝග 27 (2) යටතේ ප්‍රශ්නයක් මතු කරමිනි.\n\nතවදුරටත් විපක්ෂ නායකවරයා මෙසේ ද පැවසීය.\n\nමෙම තත්ත්වය යටතේ දෙවැනි ණය වාරිකය ලබා දෙන නිශ්චිත දිනයක් දන්වා නැහැ. ඒ සඳහා ශ්‍රී ලංකා රජය විසින් ආදායම් ඉලක්ක සපුරා ගැනීමත් දූෂණ වංචා වැළැක්වීමට අදාළ රාජ්‍ය පාලනයට සම්බන්ධ ඉලක්ක සපුරා ගැනීම සිදු කළ යුතු බවට දැනුම් දී තිබෙනවා. මෙම තත්ත්වය යටතේ රජය ගන්නා පියවර මොනවාද?\n\nජාත්‍යන්තර මූල්‍ය අරමුදල විසින් ලබා දුන් පරිපාලන දෝෂ විනිශ්චය වාර්තාවට අනුව මේ රටේ දූෂණය ඉහවහා ගොස් තිබෙනවා. සුළු ප්‍රභූ පවුල් ප්‍රමාණයක් අතර බලය කේන්ද්‍රගත වී තිබෙනවා. මහජන දේපොළ අවභාවිතය මෙන්ම දූෂිත පවුල් පාලනය තුළ රට බංකො‍ෙලාත් වී තිබෙනවා. තවමත් රට තුළ තවමත් ක්‍රියාත්මක වන්නේ දූෂිත පවුල් පාලනයේ දිගුවක්. අයි. එම්. එෆ්. වාර්තාවට අනුව සුබසාධනය කඩා වැටී දූෂණ විරෝධී වැඩපිළිවෙළක් නොමැතිකම හා නීතියේ ආධිපත්‍ය කඩා වැටී තිබෙනවා. ඊට අමතරව ප්‍රජාතන්ත්‍රවාදය පවා දුර්වල වී තිබෙනවා.",
       "URL": "https://www.dinamina.lk/2023/10/04/politics/27543/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%bb%e0%b6%a2%e0%b6%ba-%e0%b6%86%e0%b6%af%e0%b7%8f%e0%b6%ba%e0%b6%b8%e0%b7%8a-%e0%b6%89%e0%b6%bd%e0%b6%9a/",
       "Category": "politics",
       "Parent URL": "https://www.dinamina.lk/category/politics//page/3/"
}