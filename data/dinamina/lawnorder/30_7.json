{
       "Source": "dinamina",
       "Timestamp": "July 25, 2023 3:27 pm",
       "Headline": "මැනිං මාර්කට් උද්ඝෝෂණයට අධිකරණයෙන් වාරණයක්",
       "News Content": "පෑලියගොඩ මැනිං වෙළඳපොලේ හෙට (26) පැවැත්වීමට නියමිතව තිබු උද්ඝෝෂණය වළක්වමින් කොළඹ අලුත්කඩේ අංක 05 මහේස්ත්‍රාත් අධිකරණයේ මහේස්ත්‍රාත්වරයා විසින් අධිකරණ නියෝගයක් නිකුත් කර තිබේ.\n\nමෙම නියෝගය නිකුත් කර ඇත්තේ පෑලියගොඩ පොලිසියේ මූලස්ථාන පොලිස් පරීක්ෂවරයා විසින් අද (25) මහේස්ත්‍රාත් අධිකරණයට ඉදිරිපත් කළ කරුණු සලකා බැලීමෙන් අනතුරුවය.\n\nපෑලියගොඩ මැනිං වෙළඳපොලේ වෙළෙඳ කුටි බාහිර පුද්ගලයන්ට ලබාදෙන බවට චෝදනා කරමින් එහි පොදු වෙළෙඳ සංගමය හෙට වර්ජන ක්‍රියාමාර්ගයක නිරත වීමට තීරණය කර තිබිණි.\n\nමෙමගින් මහජන පීඩාවක් ඇතිවිය හැකි බව පොලිසිය මහේස්ත්‍රාත් අධිකරණයට පැමිණිල්ලක් ගොනු කරමින් සඳහන් කර තිබේ. ඒ අනුව අදාළ නියෝගය නිකුත් කර ඇත්තේ මැනිං මාර්කට් පොදු වෙළඳ සමිතියේ සභාපති, ලේකම් ඇතුළු සමාජිකයන්ටය.\n\nමෙම තහනම් නියෝගය නොතකා උද්ඝෝෂණය කළහොත් අපරාධ නඩු විධාන සංග්‍රහයේ 106 (3) වගන්තිය යටතේ ක්‍රියාකිරීමට පොලිසියට හැකියාවක් තිබෙන බව ද එම නියෝගය කඩ කිරීම ලංකා දණ්ඩ නීති සංග්‍රහයේ 185 වන වගන්තිය ප්‍රකාරව දඬුවම් ලැබිය හැකි වරදක් බව ද මහේස්ත්‍රාත් නියෝගයේ සඳහන් වේ.",
       "URL": "https://www.dinamina.lk/2023/07/25/lawnorder/9138/court/",
       "Category": "lawnorder",
       "Parent URL": "https://www.dinamina.lk/category/lawnorder//page/30/"
}