{
       "Source": "dinamina",
       "Timestamp": "July 31, 2023 3:05 pm",
       "Headline": "හිටපු ජනපති මෛත්‍රීගේ පෙත්සම විභාග කරන විනිසුරු මඩුල්ලේ එක් විනිසුරුවරයෙක් ඉවත් වෙයි",
       "News Content": "හිටපු ජනාධිපති මෛත්‍රීපාල සිරිසේන මහතා ඉදිරිපත් කළ පෙත්සම විභාග කරන පංචපුද්ගල විනිසුරු මඩුල්ලේ එක් විනිසුරුවරයෙකු ඉවත්වන බවට දැනුම් දී තිබේ.\n\nතමන්ට එරෙහිව කොටුව මහේස්ත්‍රාත් අධිකරණයේ ගොනුකර ඇති පෞද්ගලික පැමිණිල්ලක් බල රහිත කිරීමේ රීට් ආඥාවක් නිකුත් කරන්නැයි ඉල්ලමින් හිටපු ජනාධිපතිවරයා මෙම පෙත්සම ගොනුකර තිබුණි.\n\nසභාපති විනිසුරු නිශ්ශංක බන්දුල කරුණාරත්න මහතා දැනුම් දුන්නේ මෙම පෙත්සම විභාග කිරීම සදහා පත් කළ පංචපුද්ගල විනිසුරු මඩුල්ලේ සාමාජික විනිසුරු නීල් ඉද්දවෙල මහතා මෙම නඩු කටයුත්තෙන් ඉවත්වන බව දැනුම් දී ඇති බවයි. ඒ අනුව අදාළ පුරප්පාඩුව සදහා අභියාචනාධිකරණ විනිසුරු ඩී එන් සමරකෝන් මහතා නම්කර තිබේ.\n\nමෙම පෙත්සම ලබන මස 16, 17, 18 සහ 20 යන දිනවලදී විභාගයට ගැනීමට ද දින නියම කෙරුණි.\n\nපාස්කු ඉරුදින ත්‍රස්ත ප්‍රහාරයක් එල්ල වන බවට බුද්ධි තොරතුරු ලැබී තිබියදීත් එය වලක්වා ගැනීමට කටයුතු නොකිරීම තුළින් සාපරාධි මිනිමැරීම් ඇතුළු චෝදනා යටතේ හිටපු ජනාධිපතිවරයාට එරෙහිව මෙම පැමිණිල්ල ගොනුකර තිබේ.",
       "URL": "https://www.dinamina.lk/2023/07/31/lawnorder/10524/%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%b8%e0%b7%9b%e0%b6%ad%e0%b7%8a%e0%b6%bb%e0%b7%93%e0%b6%9c%e0%b7%9a-%e0%b6%b4%e0%b7%99/",
       "Category": "lawnorder",
       "Parent URL": "https://www.dinamina.lk/category/lawnorder//page/29/"
}