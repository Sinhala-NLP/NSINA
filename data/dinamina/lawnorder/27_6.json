{
       "Source": "dinamina",
       "Timestamp": "August 9, 2023 1:00 am",
       "Headline": "බෝමිරිය පන්සල තුළ කාන්තාවන් සිටි බවට චෝදනා ලැබූ පල්ලේගම සුමන හිමි ඇප මත මුදාහරී",
       "News Content": "ඉහළ බෝමිරිය ශ්‍රී සුමනාරාමාධිපති පල්ලේගම සුමන හිමියන් නවගමුව පොලිසිය මඟින් කඩුවෙල මහේස්ත්‍රාත් අධිකරණයට ඊයේ (08) ඉදිරිපත් කිරීමෙන් අනතුරුව රුපියල් ලක්ෂයක ශරීර ඇප මත මුදාහරින ලෙස කඩුවෙල මහේස්ත්‍රාත් චානිමා විජේබණ්ඩාර මහත්මිය නියෝග කළාය.\n\nඋන් වහන්සේගේ ක්‍රියාකාරකම් නිසා ප්‍රදේශවාසීන්ට සිදුවූ අගතිය මත ඉදිරිපත් වූ පැමිණිලි අනුව උන් වහන්සේ මෙසේ අධිකරණයට ඉදිරිපත් කොට තිබිණි.\n\nපසුගිය මාසයේ උන් වහන්සේගේ පන්සල තුළ කාන්තාවන් දෙදෙනකු රැඳී සිටියේ යැයි චෝදනා කරමින් පන්සලට බලහත්කාරයෙන් ඇතුළු වී හිමි නමට සහ කාන්තාවන් දෙදෙනාට පහර දුන්නේ යැයි චෝදනාව මත ගම් වැසියන් අටදෙනකු රිමාන්ඩ් බන්ධනාගාරගත කොට සිට පසුගියදා ඇප මත මුදාහැරිනි.\n\nමෙහිදී ගම් වැසියන් විසින් හිමි නම ද අත්අඩංගුවට ගත යුතු යැයි බල කරමින් උද්ඝෝෂණයක ද නිරත විය.",
       "URL": "https://www.dinamina.lk/2023/08/09/lawnorder/12767/%e0%b6%b6%e0%b7%9d%e0%b6%b8%e0%b7%92%e0%b6%bb%e0%b7%92%e0%b6%ba-%e0%b6%b4%e0%b6%b1%e0%b7%8a%e0%b7%83%e0%b6%bd-%e0%b6%ad%e0%b7%94%e0%b7%85-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f/",
       "Category": "lawnorder",
       "Parent URL": "https://www.dinamina.lk/category/lawnorder//page/27/"
}