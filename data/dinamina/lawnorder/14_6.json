{
       "Source": "dinamina",
       "Timestamp": "September 19, 2023 1:00 am",
       "Headline": "පලා යන්නට හැදූ හරක් කටාට සහාය වූ කොස්තාපල්ට කෝටියක මුදලක් දීලා",
       "News Content": "ඉන්දියාවටත් පන්නාගෙන යන සැලසුමක්\n\nමස්සිනාටත් ලක්ෂ 20ක්\n\nජාත්‍යන්තර මත්ද්‍රව්‍ය ජාවාරම්කරුවෙකු සහ සංවිධානාත්මක අපරාධකරුවෙකු වන නදුන් චින්තක නොහොත් හරක් කටා තමාට පලා යෑමට සහාය වූ අපරාධ පරීක්ෂණ දෙපාර්තමේන්තුවේ පොලිස් කොස්තාපල්වරයාට රුපියල් කෝටියක මුදලක් ලබාදී ඇති බවට කරුණු අනාවරණය වේ.\n\nනදුන් චින්තක නොහොත් හරක් කටා අපරාධ පරීක්ෂණ දෙපාර්තමේන්තුවෙන් පන්නාගෙන නීත්‍යනුකූල නොවන මාර්ගයකින් ඉන්දියාවට ගෙන යාම සඳහා අතුරුදන්වූ පොලිස් කොස්තාපල්වරයා හා ඔහුගේ මස්සිනා සැලසුම් කර ඇති බවට කරුණු හෙළිව තිබේ.\n\nමේ සිද්ධිය සම්බන්ධයෙන් ත්‍රස්ත විමර්ශන ඒකකය විසින් අත්අඩංගුවට ගනු ලැබූ කොස්තාපල්වරයාගේ මස්සිනාගෙන් කරන ලද ප්‍රශ්න කිරීම්වලදී කරුණු අනාවරණය වී ඇත.\n\nසේරුනුවර, ත්‍රිකුණාමලයේ පදිංචි වන්නිආරච්චිලාගේ අමිල සංජීව නැමැති සැකකරු මෙසේ රැඳවුම් නියෝග මත ත්‍රස්ත විමර්ශන ඒකකයේ රඳවා තැබීමට අධිකරණය අවසර දුන්නේය.\n\nසංවිධානාත්මක අපරාධකරුවකු හා මහා පරිමාණ මත්ද්‍රව්‍ය ජාවාරම්කරුවකු වන මිදීගම නදුන් චින්තක නොහොත් හරක් කටා නැමැත්තාට අපරාධ පරීක්ෂණ දෙපාර්තමේන්තුවෙන් පැන යාමට සැලසුම් සකස් කර ඇත්තේ අතුරුදන්වූ පොලිස් කොස්තාපල්වරයා හා මේ සැකකරු බවත්, ඒ බව දුරකතන විශ්ලේෂණ වාර්තා අනුව තහවුරු වී ඇති බවත් ත්‍රස්ත විමර්ශන ඒකකය අධිකරණයට කරුණු දැක්විය.\n\nතවද හරක් කටා රුපියල් ලක්ෂ 20ක මුදලක් කොස්තාපල්වරයාගේ මස්සිනා වන මේ සැකකරු වෙත ලබා දී ඇතැයි ද පොලිස් විමර්ශනවලදී කරුණු අනාවරණය වී තිබේ.\n\nඅපරාධකරුට පලා යෑමට සහාය දුන් අපරාධ පරීක්ෂණ දෙපාර්තමේන්තුවේ පොලිස් කොස්තාපල්වරයා මේ වන විටත් අතුරුදන්ව ඇති බවත් ඔහු අත්අඩංගුවට ගැනීම සඳහා විමර්ශන ආරම්භ කර ඇති බවත් ත්‍රස්ත විමර්ශන ඒකකය අධිකරණය හමුවේ පැවසීය.\n\nපොලිස්පතිවරයාගේ නියෝගයකට අනුව මේ සිද්ධියේ විමර්ශන ත්‍රස්ත විමර්ශන ඒකකය වෙත ලබාදී ඇත.\n\nසිරන්ජනී කුමාරි",
       "URL": "https://www.dinamina.lk/2023/09/19/lawnorder/23545/%e0%b6%ad%e0%b7%8a%e0%b6%bb%e0%b7%83%e0%b7%8a%e0%b6%ad-%e0%b7%80%e0%b7%92%e0%b6%b8%e0%b6%bb%e0%b7%8a%e0%b7%81%e0%b6%b1-%e0%b6%92%e0%b7%8a%e0%b6%9a%e0%b6%9a%e0%b6%ba-%e0%b6%85%e0%b6%b0/",
       "Category": "lawnorder",
       "Parent URL": "https://www.dinamina.lk/category/lawnorder//page/14/"
}