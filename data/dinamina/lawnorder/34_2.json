{
       "Source": "dinamina",
       "Timestamp": "July 8, 2023 1:00 am",
       "Headline": "දයාසිරිගේ නීතිඥ පුතාව කොල්ලකෑ රොක්සි වත්තේ රංජි මාට්ටු",
       "News Content": "පාර්ලිමේන්තු මන්ත්‍රී දයාසිරි ජයසේකර මහතාගේ පුත් නීතිඥ කවීන් ජයසේකර මහතාට උල් පිහියක් පෙන්නා මාලයක් සහ මුදල් කොල්ලකෑ “රොක්සි වත්තේ රංජි” නමැති සැකකරු දෙහිවලදී අත්අඩංගුවට ගත් බව දෙහිවල පොලිසිය කියයි. සැකකරු එදින කොල්ල කන ලද රුපියල් එක් ලක්ෂ හැටදාහක් පමණ වටිනා සුදු රත් රන් මාලය සැකකරු සන්තකයේ තිබීයදි පොලීසිය විසින් සොයාගෙන ඇත.\n\nඉකුත් 3 දා නීතිඥ කවීන් ජයසේකර මහතා සිය පෙම්වතිය සමඟ බම්බලපිටිය ලෙයාඩ්ස් පාරේ ග්‍රාම නිලධාරී කාර්යාලය අසල මෝටර් රථය නවතා කතාබස් කරමින් සිටියදී සැකකරු පාපැදියකින් මෝටර් රථය අසලට පැමිණ මුදල් ඉල්ලා තිබූ අතර, නුදුන් විට උල් පිහියක් ඔවුන් වෙත එල්ල කර මෝටර් රථයේ ඩෑෂ් බෝඩ් එක මත තිබුණු රුපියල් 3,000ක් කොල්ල කා තිබේ. මෝටර් රථය තුළ තිබූ බෑගයක් කොල්ල කෑමට උත්සාහ දැරීමේදී එහි තුළ තිබූ සුදු රත්තරන් මාලය මාර්ගයේ පිටතට විසි වී තිබිණි. ඒ අවස්ථාවේ සැකකරු එයත් අහුලාගෙන පාපැදියෙන්ම පලා ගොස් තිබූ බව පොලිසිය කියයි.\n\nසැකකරු අත්අඩංගුවට ගෙන තිබුණේ බම්බලපිටිය පොලිසියේ ස්ථානාධිපති (ප්‍ර.පො.ප) සම්පත් පත්මලාල් මහතා ඇතුළු කණ්ඩායමක් දුන් තොරතුරු අනුවය. ගල්කිස්ස කොට්ඨාස භාර ජ්‍යෙෂ්ඨ පොලිස් අධිකාරි මංගල දෙහිදෙණිය (පො.අ.) සමන් ජයසේකර මහත්වරුන්ගේ උපදෙස් මත දෙහිවල පොලිසියේ ස්ථානාධිපති (ප්‍ර.පො.ප) අනුරාධ හේරත්, අපරාධ අංශයේ ස්ථානාධිපති (පො.ප) කේ.එල්.ඒ.එස්.යූ.කේ. ලියනආරච්චි මහත්වරුන් ඇතුළු කණ්ඩායමක් පරීක්ෂණ පවත්වයි.\n\nබණ්ඩාරගම – බිමල් ජයසිංහ,\n\nනුගේගොඩ සමූහ\n\nසමීර අබේසිංහ,\n\nගල්කිස්ස – ෂෙහාන් ජයවර්ධන,\n\nදෙහිවල – පී.ඩී. හේරත්",
       "URL": "https://www.dinamina.lk/2023/07/08/lawnorder/5104/%e0%b6%af%e0%b6%ba%e0%b7%8f%e0%b7%83%e0%b7%92%e0%b6%bb%e0%b7%92%e0%b6%9c%e0%b7%9a-%e0%b6%b1%e0%b7%93%e0%b6%ad%e0%b7%92%e0%b6%a5-%e0%b6%b4%e0%b7%94%e0%b6%ad%e0%b7%8f%e0%b7%80-%e0%b6%9a%e0%b7%9c/",
       "Category": "lawnorder",
       "Parent URL": "https://www.dinamina.lk/category/lawnorder//page/34/"
}