{
       "Source": "dinamina",
       "Timestamp": "July 25, 2023 1:00 am",
       "Headline": "අඹු-සැමි ගුරු යුවළ ඇප මත මුදා හරියි",
       "News Content": "ස්පොට් චේන් නම් පරිගණක මෘදුකාංගයක් හඳුන්වා දෙමින් නීති විරෝධී පිරමීඩාකාර ගනුදෙනු මඟින් රුපියල් කෝටි 1500 ක මුදලක් වංචා කිරීමේ සිද්ධියේ මූල්‍ය ගනුදෙනු සිදු කළ අඹුසැමි ගුරු දෙපළ ලක්ෂ 150 බැගින් වු ශරීර ඇප මත මුදාහැරීමට කොළඹ ප්‍රධාන මහේස්ත්‍රාත් ප්‍රසන්න අල්විස් මහතා ඊයේ(24) නියෝග කළේය.\n\nඩුබායි සිට මෙරටට පැමිණීමේදී අපරාධ පරීක්ෂණ දෙපාර්තමේන්තුව විසින් සැකකරුවන් කටුනායක ගුවන් තොටුපලේ දී අත්අඩංගුවට ගෙන අධිකරණය හමුවට පමුණුවා තිබිණි.\n\nසැකකාර අඹුසැමි යුවළ ගුරුවරුන් වන අතර ගුරුවරයාගේ ගිණුමේ කෝටි 11ක මුදලක් සංසරණය වී ඇති බවට අපරාධ පරීක්ෂණ දෙපාර්තමේන්තුව අධිකරණයට කරුණු දැක්වීය.\n\nස්පොට් චේන් සිද්ධියේ සැකකරුවකු වන රොවින් ද මංජුල මැදවත්ත යන අයගේ බැංකු ගිණුම වෙත සැකකාර ප්‍රසාද් ජයවීර නැමැත්තා විසින් කෝටි 11ක මුදලක් බැංකු ගත කර ඇති බවට සඳහන් කළ අපරාධ පරීක්ෂණ දෙපාර්තමේන්තුව සිද්ධියට සම්බන්ධ තවත් සැකකරුවන් අත්අඩංගුවට ගැනීමට ඇති බව සඳහන් කළේය. 2022 වසරේ සැකකරුවන් විදේශ ගතව ඇති අතර, සිද්ධිය සම්බන්ධ කරුණු වාර්තා කිරීමෙන් අනතුරුව අධිකරණය විසින් විදේශ ගමන් තහනමක් පනවා තිබියදී සැකකරුවන් මෙරටට පැමිණීමේදී කටුනායකදී මෙසේ අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන තිබේ.\n\n",
       "URL": "https://www.dinamina.lk/2023/07/25/lawnorder/9087/%e0%b6%85%e0%b6%b9%e0%b7%94-%e0%b7%83%e0%b7%90%e0%b6%b8%e0%b7%92-%e0%b6%9c%e0%b7%94%e0%b6%bb%e0%b7%94-%e0%b6%ba%e0%b7%94%e0%b7%80%e0%b7%85-%e0%b6%87%e0%b6%b4-%e0%b6%b8%e0%b6%ad-%e0%b6%b8%e0%b7%94/",
       "Category": "lawnorder",
       "Parent URL": "https://www.dinamina.lk/category/lawnorder//page/31/"
}