{
       "Source": "dinamina",
       "Timestamp": "July 6, 2023 1:00 am",
       "Headline": "නතාෂාට ඇප",
       "News Content": "මෝඩාභිමානය වැඩසටහනේදී බෞද්ධාගමට අගතියක් වන අන්දමේ ප්‍රකාශයක් කරමින් ආගමික\nසහජීවනයට බාධා කළේ යැයි අත්අඩංගුවට ගෙන රක්ෂිත බන්ධනාගාරගත කර සිටි සිවිල්\nක්‍රියාකාරී නතාෂා එදිරිසූරිය රුපියල් ලක්ෂයක ඇපයක් යටතේ නිදහස් කරන ලෙස කොළඹ\nමහාධිකරණය ඊයේ (05) නියෝග කළේය.\n\nසිදු කළ ප්‍රකාශයෙන් කිසියම් ආගමකට, පුද්ගලයකුට හෝ කණ්ඩායමකට අපහසුතාවක් අවමානයක්\nවූයේ නම් ඕනෑම තැනකට විත් සමාව අයදීමට සූදානම් බවට මහාධිකරණය හමුවේ ප්‍රකාශකර\nපොරොන්දු වීම, සිදුකළ ප්‍රකාශ සම්බන්ධයෙන් තමන් පසුතැවෙන බවට මහාධිකරණයට දන්වා\nසිටීම සහ ඇප ලබාදීමට නීතිපතිවරයාගේ විරුද්ධත්වයක් නොමැතිවීම යන කරුණු සලකා බැලීමෙන්\nපසුව කොළඹ මහාධිකරණ විනිසුරු ආදිත්‍ය පටබැඳිගේ මහතා මෙම ඇප නියෝගය නිකුත් කළේය.\n\nඅන්තර්ජාතික සිවිල් හා දේශපාලන අයිතිවාසිකම් සම්මුති පනත (අයි. සී. සී. පී. ආර්.\nපතත) රටට හඳුන්වා දෙමින් පාර්ලිමේන්තුව හා ව්‍යවස්ථාදායකය බලාපොරොත්තු වූ පරමාර්ථ\nපිළිබඳ විශේෂ විග්‍රහයක් කරමින් ඇප නියම කළ විනිසුරුවරයා වඩා පුළුල් මානව හිමිකම්\nතහවුරු කිරීමක් සඳහා මෙම පනත ස්ථාපිත කර ඇති බවත්, කිසියම් ප්‍රබල පුද්ගලයකු\nපැමිණිලි කළ පමණින් අත්අඩංගුවට ගැනීමක් කරනවාද? යන්නෙන් ප්‍රශ්න කළේය.\n\nඅදාළ නියෝගය කොටුව මහේස්ත්‍රාත් අධිකරණයට යොමු කරන ලෙස ද විනිසුරුවරයා නියෝග කළේය.\n\nආගමික සංහිඳියාවක් රටේ තිබිය යුතු හෙයින් හා ආගමික සහජීවනය බිඳී යා හැකි හෙයින්\nබෞද්ධ දර්ශනයට එරෙහිව වෛරි ප්‍රකාශයක් කළ එදිරිසූරිය අත්අඩංගුවට ගෙන විමර්ශන කළ\nබවත්, හුදෙක් මෙය ප්‍රහසන ප්‍රකාශයක් කියමින් බැහැර කළ නොහැකි බැවින් හා\nවගඋත්තරකාරිය දිගින් දිගටම මෙම ක්‍රියාවේ නිරත වෙමින් අනියම්ව මුදල් ඉපැයීමක නිරතව\nඇති බැවින් මෙසේ නීතිය ක්‍රියාත්මක කළ බවත් වසර තිහක යුද්ධයකට මුහුණ දුන් රටක\nජනතාවට තවත් ආගමික යුද්ධයක් අවැසි නොවන බැවින් නීතිය ක්‍රියාත්මක කර ඇති බවත්\nනීතිපතිවරයා වෙනුවෙන් කරුණු දැක්වූ ජ්‍යෙෂ්ඨ නියෝජ්‍ය සොලිසිටර් ජනරාල් දිලීප\nපීරිස් මහතා අධිකරණයේ ප්‍රශ්නවලට පිළිතුරු දෙමින් පැවසීය.\n\nමෙම ප්‍රකාශය බෞද්ධාගමික හැඟීම් වෛරීත්වයට හැරවීමක් බව පෙන්වා දුන් දිලීප පීරිස්\nමහතා මාතෘත්වයේ උතුම් පදවිය දරන කාන්තාවන් මෙවන් තත්ත්වයට පත්වීම කනගාටුදායක බවද\nපැවසීය. කෙසේ වෙතත් ඇය සිය ප්‍රකාශය සම්බන්ධයෙන් මේ වන විට පසුතැවීමට පත්වීම හා\nසමාව අයැදීමට තීරණය කර තිබීම යන කරුණු සලකා බලා ඇප ලබාදීමට විරුද්ධ නොවන බවද\nපැවසීය. කෙනෙකුට දඬුවම් දී දඬුකඳේ ගැසීමට නීතිපතිවරයාට අවශ්‍ය නොවන බවත් සමාජය\nයහමඟට යැවීමට නීතිය ක්‍රියාත්මක විය යුතු බවත් පෙන්වාදුන් පීරිස් මහතා\nවගඋත්තරකාරියගේ හැකියාව අගය කරන බවත්, මාධ්‍ය නිදහසට ගරු කරන බවත් පවසමින් ඇප\nලබාදීමට විරුද්ධ නොවන බව අධිකරණයට පැවසීය.\n\nනතාෂා එදිරිසූරිය වෙනුවෙන් ජනාධිපති නීතිඥ අනූජ ප්‍රේමරත්ත මහතා මෙම ඇප ඉල්ලීම සිදු\nකළේය.\n\nඅයි. සී. සී. පී. ආර්. සම්මුති පනත යටතේ අත්අඩංගුවට ගත් තම සේවාදායිකාව මාසයක්\nතිස්සේ රක්ෂිත බන්ධනාගාරගත කර ඇති බවත්,පනතේ ප්‍රතිපාදන යටතේ ඇයව අත්අඩංගුවට ගැනීමට\nතරම් වරදක් ඇය කර නැති බවත් පෙන්වා දුන් ප්‍රේමරත්ත මහතා මේ ප්‍රකාශය මඟින්\nසබුද්ධික මනසක් හිමි කවර හෝ පුද්ගලයෙක් ප්‍රකෝපයට පත් නොවන බව පෙන්වා දුන්නේය. ඇය\nමෙම ප්‍රකාශය මෝඩාභිමානය වැඩසටහනේදී පන්සීයක් පමණ පිරිසක් ඉදිරියේ ප්‍රකාශ කර ඇති\nබවත්, එතැන සිටි කිසියම් පුද්ගලයකු ප්‍ර‍කෝප වූ බවට පැමිණිලි නොමැති බවත්, ප්‍රහසනය\nමිසක එහි ගැබ්වන ප්‍රකෝපත්වයක් නොමැති බවත් හෙතෙම පැවසීය. ඇය සමාව අයදීමට කැමැති\nබවට දිවුරුම් ප්‍රකාශයක් ඉදිරිපත් කරන බව ද පැවසීය. වගඋත්තරකාරිය මෙම වැඩසටහන\nඅප්‍රේල් 01 දින සිදුකර ඇති අතර, එය යූ ටියුබ් නාලිකාවේ ප්‍රචාරය කිරීමෙන් අනතුරුව\nඉදිරිපත් වූ පැමිණිලිවලින් පසුව අත්අඩංගුවට ගෙන කොටුව මහේස්ත්‍රාත් අධිකරණය මඟින්\nරක්ෂිත බන්ධනාගාරගත කර ඇත.\n\nදෙපාර්ශ්වයේ කරුණු සලකා බැලූ විනිසුරුවරයා අදාළ පනතේ ප්‍රතිපාදන ප්‍රකාරව මෙය\nපාර්ලිමේන්තුවට ඉදිරිපත් කර ඇති පරමාර්ථය පුළුල්ව විග්‍රහ කළේය. කිසියම් සමාජ\nකැලඹීමක් ඇතිකිරීමට තරම් වන ප්‍රබල චරිතයක් වගඋත්තරකාරියට තිබුණේ ද යන ප්‍රශ්නය\nඅධිකරණය ඉදිරියේ ඇති බවත්, මෙම ප්‍රකාශ අන්තර්ජාලයේ පළවන තෙක් මෙවන් තැනැත්තියක්\nසිටී ද යන්න පවා සමාජය නොදන්නා බවත් පෙන්වා දුන් විනිසුරුවරයා ප්‍රකාශය තුළින්\nකිසියම් උසිගැන්වීමක්, සතුරුකමක් ප්‍රචණ්ඩත්වයක් උද්දීපනය කළ බවට අධිකරණයට සාක්ෂි\nඉදිරිපත්ව නොමැති බව පෙන්වා දුන්නේය. එවන් අවස්ථාවක සිදුකර ඇති අත්අඩංගුවට ගැනීම\nදණ්ඩ නීති සංග්‍රහ පනත අනුව ද සලකා බැලිය යුතු බව පෙන්වා දුන්නේය. ඒ අනුව ඇප\nලබාදීමට උගත් මහේස්ත්‍රාත්වරයාට නියෝග කරන බවද දන්වා සිටියේය.",
       "URL": "https://www.dinamina.lk/2023/07/06/lawnorder/4444/%e0%b6%b1%e0%b6%ad%e0%b7%8f%e0%b7%82%e0%b7%8f%e0%b6%a7-%e0%b6%87%e0%b6%b4/",
       "Category": "lawnorder",
       "Parent URL": "https://www.dinamina.lk/category/lawnorder//page/34/"
}