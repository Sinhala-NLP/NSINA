{
       "Source": "dinamina",
       "Timestamp": "October 12, 2023 1:00 am",
       "Headline": "දර කඩන්න ගිය පස්දරු මව අලි පහරින් මරුට",
       "News Content": "මින්නේරිය, රොටවැව ප්‍රදේශයේ කැලෑවක් තුළ දර කැඩීමට ගිය කාන්තාවක් වන අලි පහරදීමකින් ජීවිතක්ෂයට පත්ව තිබේ.\nමෙසේ මියගොස් ඇත්තේ ගල් ඔය හංදියේ රොටවැව පදිංචි එච්.එච්. කරුණාරත්න මැණිකේ නමැති 69 හැවිරිදි පස්දරු මවකි.\n\nමින්නේරිය ගල් ඔය රක්ෂිතයේ මාතලා වැව වැව් ඉස්මත්තේ දර සෙවීම සඳහා තනිවම ගොස් ඇති අවස්ථාවේ පෙරේදා (10) දහවල් මෙම කාන්තාව වන අලි ප්‍රහාරයට ලක්ව ඇතැයි මරණය පිළිබඳ පරීක්ෂණ පවත්වන මින්නේරිය පොලිසිය පැවසීය.\n\nතම නිවෙසට අවශ්‍ය දර සෙවීම සඳහා නිවෙස ආසන්නයේ පිහිටා ඇති ගල් ඔය රක්ෂිතයට උදෑසන නිවෙසින් පිටත්ව ගිය තම මව දිගු වේලාවක් යනතුරු නොපැමිණීම පිළිබඳව සෙවීමට ඇගේ දරුවන් ගල් ඔය රක්ෂිතය ආසන්න කැලෑව තුළ සිදු කළ සොයා බැලීමේදී අලි පහරට ලක්ව බිම වැටී සිටි මවගේ නිසල සිරුර හමුව තිබේ. වන අලියාගේ පහරදීමෙන් බරපතළ තුවාල ලබා සිටි තම මව ඒ වන විටත් මියගොස් ඇති බව දැනගත් ඇයගේ දරුවන් මින්නේරිය පොලිසියට ඒ බව දැනුම් දී ඇත.\n\nමියගිය කාන්තාවගේ මෘත ශරීරය සම්බන්ධයෙන් හදිසි මරණ පරීක්ෂණ කටයුතු හා පශ්චාත් මරණ පරීක්ෂණ කටයුතු සිදු කිරීමට නියමිතය. මරණය පිළිබඳ වැඩිදුර පරීක්ෂණ කටයුතු මින්නේරිය පොලිසිය සිදු කරයි.\n\nඇලහැර සරත් වෙලගෙදර",
       "URL": "https://www.dinamina.lk/2023/10/12/provincial-news/29908/%e0%b6%af%e0%b6%bb-%e0%b6%9a%e0%b6%a9%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b6%ba-%e0%b6%b4%e0%b7%83%e0%b7%8a%e0%b6%af%e0%b6%bb%e0%b7%94-%e0%b6%b8%e0%b7%80-%e0%b6%85%e0%b6%bd%e0%b7%92/",
       "Category": "lawnorder",
       "Parent URL": "https://www.dinamina.lk/category/lawnorder//page/2/"
}