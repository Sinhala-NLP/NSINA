{
       "Source": "dinamina",
       "Timestamp": "September 11, 2023 4:57 am",
       "Headline": "කුඩු  ජාවාරමකුට  නාඳුනන  කල්ලියකින් වෙඩි  කළුබෝවිලදී හදිසි සැත්කමක්",
       "News Content": "රත්මලාන දුම්රියපොළ පාරේ නිවසකට ඊයේ (10) අලුයම 3.30ට පමණ කඩා වැදී නිවසේ සිටි පුද්ගලයකු පිටතට රැගෙන විත් අතුරු මාර්ගයක දී ඔහුට වෙඩි තබා පලාගොස් ඇත්තේ යම් වැටලීම් කණ්ඩායමක් බවට සැක කරන තොරතුරු රැසක් ඒ සම්බන්ධයෙන් විමර්ශන පවත්වන කණ්ඩායම්වලට ලැබී ඇත. මෙලෙස වෙඩි ප්‍රහාරයට ලක්වී ඇත්තේ දුම්රියපොළ පාර පදිංචි එල්ලාවල ලියනගේ විමුක්ති නුවන් සම්පත් නැමැති 34 හැවිරිදි පුද්ගලයෙකුටය. ධීවර කාර්මිකයෙකු වන මෙම පුද්ගලයා මත්කුඩු ජාවාරම්වලට ම සම්බන්ධ අයෙකු බව පොලීසිය කියයි. ඔහුට එරෙහිව මහාධිකරණයේ නඩු දෙකක්ද විභාගවෙමින් ඇති බව උසස් පොලිස් නිලධාරියෙක් සඳහන් කළේය.\n\nයතුරුපැදියකින් සහ මෝටර් රථයකින් පැමිණි පුද්ගලයින් කිහිප දෙනෙකු විසින් ඔහු නිවසින් පිටතට ගෙන්වා ගෙන දෑතට මාංචු දමා රැගෙන යාමට සූදානම් වූ අවස්ථාවේදී ඔහු දඟලා ඇති බවත් එහිදී ගිනි අවියක් අතැතිව සිටි පුද්ගලයෙකු අතින් වෙඩිල්ලක් පත්තුවී තිබෙන බවත් විමර්ශනයේදී පෙනී ගොස් ඇත.\n\nවෙඩි පත්තුවී ඇත්තේ පිස්තෝලයකිනි. මෙම වෙඩි පත්තුවීමත් සමඟ කලබල වූ පිරිස වෙඩි වැදුණු පුද්ගලයාව එම ස්ථානයේ අතහැර පලාගොස් තිබේ. ප්‍රදේශවාසීන් විසින් වෙඩි වැදුණු පුද්ගලයාව ත්‍රීරෝද රථයක දමාගෙන දකුණු කොළඹ ශීක්‍ෂණ රෝහල වෙත රැගෙන ගොස් තිබේ.\n\nවෙඩි වැදුණු පුද්ගලයා විසින් ලබාදෙන තොරතුරු හා ආරක්ෂක කැමරා දර්ශන මගින් මෙම වෙඩි තැබීමට සම්බන්ධ කණ්ඩායම හඳුනා ගැනීමට විමර්ශන පැවැත්වෙන බව උසස් පොලිස් නිලධාරියෙක් සඳහන් කළේය.\n\nඩෙනිම් කලිසම්වලින් සැරසුණු පුද්ගලයන් සිවුදෙනෙකු ඊයේ (10) අලුයම 4.45 ට පමණ ව්‍යාපාරිකයාගේ නිවසට කඩා වැදී ” ඔයා ද අමල් කියන්නේ” යැයි විමසා ඇත, එම අවස්ථාවේදී ව්‍යාපාරිකයා නැහැ යැයි ඔවුන්ට පවසා ඇත.\n\nඅනතුරුව එක් පුද්ගලයකු දුරකථනයෙන් යම් පුද්ගලයකුට ඇමතුමක් ගෙන මද වේලාවකින් ඔහු අසලට පැමිණ ” උඹ නේද අමල් කියන්නේ ඇයි උඹ බොරු කිව්වේ ” යැයි තර්ජනය කර කාමරයක් තුළට ගොස් පරික්ෂා කිරීමේදී ඔහුට අත් මංචු දැමීමට උත්සාහ දරා ඇති අතර එම අවස්ථාවේදී ව්‍යාපාරිකයා” මම වැරැද්දක් නැතුව කොහොමද අත් මාංචු දාන්නේ” යැයි පවසා ඇති අතර ඒ සමඟම බිරිඳ සහ දරුවන් ඊට විරුද්ධත්වය ප්‍රකාශ කර ඇත.\n\nපැමිණි පිරිස ව්‍යාපාරිකයාගේ හිසට ගිනි අවිය එල්ල කර යමන් එළියට ගොඩින් විසඳගන්න ඕඅයිසී මහත්තයා කාර් එකේ ඉන්නවා යැයි පවසා ව්‍යාපාරිකාව බලහත්කාරයෙන්ම නිවසින් පිටත තිබෙන අතුරු මාර්ගය දෙසට රැගෙන යාමේදී බිරිඳ සහ දරුවන් ද ඔහු සමඟ එම ස්ථානයට යාම හේතූන් ඔවුන්ව එම ස්ථානයෙන් එම පිරිස පලවා හැර තිබූ බව පොලිසිය කියයි.\n\nවිනාඩි දහයක් පමණ ගත වෙද්දී ඇතිවූ වෙඩි ශබ්දයක් සමඟම නිවසේ සිටි බිරිඳ සහ දරුවන් එම ස්ථානයට දිව යාමත් සමඟම එම පුද්ගලයන් සිව්දෙනා නවතා තිබූ මෝටර් රථය අසලට දිව ගොස් එක් පුද්ගලයෙකු මෝටර් රථයේ තිබී ටී 56 ගිනි අවියක් පිටතට රැගෙන ඔවුන් දෙසට එල්ල කර අහසට එයින් වෙඩි ප්‍රහාරයක් එල්ල කර මෝටර් රථය පණගන්වා පලාගොස් තිබූ බවත් ඒ සමඟම යතුරු පැදියක් ගොස් ඇතැයි පොලිස් විමර්ශනවලදී අනාවරණය වී ඇත.\n\nපිරිස එල්ල කළ වෙඩි ප්‍රහාරය ව්‍යාපාරිකයාගේ වම් අතට සහ වම් කකුලට එල්ලවී ඇතැයි පොලිසිය කියයි. ව්‍යාපාරිකයා ඒ මොහොතේම නිවැසියන් විසින් කළුබෝවිල ශික්ෂණ රෝහල වෙත ඇතුළත් කර ඇති අතර ඔහු ශල්‍යකර්මයට ද ලක් කල බව රෝහල් ප්‍රකාශකයෙක් පැවසීය. වෙඩි තැබීමට සම්බන්ධ සැකකරුවන් අත්අඩංගුවට ගැනීම සඳහා පොලිස් කණ්ඩායම් හතරක් පත්කර ඇතැයි උසස් පොලිස් නිලධාරියෙක් පැවැසීය. ගල්කිස්ස කොට්ඨාශයභාර ජ්‍යෙෂ්ඨ පොලිස් අධිකාරි මංගල දෙහිදෙනිය මහතාගේ අධීක්‍ෂණය මත ගල්කිස්ස මූලස්ථාන ප්‍රධාන පොලිස් පරීක්ෂක දිලීප සී. පෙරේරා මහතාගේ මෙහෙයවීම මත අපරාධ අංශය ස්ථානාධිපති පොලිස් පරීක්ෂක නාලක අලහකෝන් මහතා ඇතුළු කණ්ඩායමක් පරීක්ෂණ සිදු කරයි.\n\nගයාන් කුමාර වීරසිංහ,\n\nබණ්ඩාරගම බිමල් ජයසිංහ, දෙහිවල ඩී. පී.හේරත්",
       "URL": "https://www.dinamina.lk/2023/09/11/lawnorder/21196/%e0%b6%9a%e0%b7%94%e0%b6%a9%e0%b7%94-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b6%9a%e0%b7%94%e0%b6%a7-%e0%b6%b1%e0%b7%8f%e0%b6%b3%e0%b7%94%e0%b6%b1%e0%b6%b1-%e0%b6%9a%e0%b6%bd/",
       "Category": "lawnorder",
       "Parent URL": "https://www.dinamina.lk/category/lawnorder//page/18/"
}