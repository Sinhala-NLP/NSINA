{
       "Source": "dinamina",
       "Timestamp": "October 4, 2023 1:00 am",
       "Headline": "බීමත් රියැදුරා අල්ලන්න ගිය PCට සුරාමතින් සිටි අයෙක් තියුණු ආයුධයකින් කොටලා",
       "News Content": "පාණදුර අළුබෝමුල්ල මිරිස්වත්ත ප්‍රදේශයේ දී ඊයේ (03) රාත්‍රී පුද්ගලයකු අත්අඩංගුවට ගැනීමට යාමේදී තියුණු ආයුධයකින් පහරකෑමකට ලක්ව පොලිස් නිලධාරියෙකු රෝහල් ගතකර ඇති බව පොලිසිය පවසයි.\nමෙසේ රෝහල් ගතකර ඇත්තේ අළුබෝමුල්ල පොලිසියේ රථවාහන අංශයේ රාජකාරි නියුතු පොලිස් නිලධාරියෙකු බව පොලිසිය පවසයි.\nපොලිස් නිලධාරීන් දෙදෙනෙකු මිරිස්වත්ත ප්‍රදේශයේ දී බීමත්ව රිය පැදවූ ත්‍රිරෝද රථ රියැදුරකු අත්අඩංගුවට ගැනීමට යාමේදී බීමත්ව සිටි රියැදුරුගේ සහායට පැමිණි පුද්ගලයකු කිසියම් තියුණු ආයුධයකින් පහරදී තුවාල සිදු කර ඇති බව සඳහන් වේ. පහරකෑමට ලක්වූ පොලිස් නිලධාරියාගේ වම් අතෙහි ඇඟිලි තුනකට හානි සිදුව ඇති බව රෝහල් ප්‍රකාශකයෙක් පවසා සිටියේය.\nසැකකරු පානදුර මහේස්ත්‍රාත් අධිකරණයට ඉදිරිපත් කිරීමෙන් පසු ලබන 17 දා දක්වා රිමාන්ඩ් බන්ධනාගාර ගතකළ බව පෛාලිසිය කියයි.\nපොතුපිටිය සුමිත් ප්‍රේමතිලක",
       "URL": "https://www.dinamina.lk/2023/10/04/lawnorder/27469/%e0%b6%b6%e0%b7%93%e0%b6%b8%e0%b6%ad%e0%b7%8a-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%8f-%e0%b6%85%e0%b6%bd%e0%b7%8a%e0%b6%bd%e0%b6%b1%e0%b7%8a%e0%b6%b1-%e0%b6%9c/",
       "Category": "lawnorder",
       "Parent URL": "https://www.dinamina.lk/category/lawnorder//page/7/"
}