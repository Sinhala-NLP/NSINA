{
       "Source": "dinamina",
       "Timestamp": "October 6, 2023 1:00 am",
       "Headline": "බිලි­ඳාට මරු කැඳවූ නාග­රික සංව­ර්ධ­නයේ අධ්‍ය­ක්ෂට ඇප",
       "News Content": "මවගේ ඇකයේ රැඳෙමින් ත්‍රිරෝද රථයේ ගමන් කරමින් සිටි වසරක් වයසැති දරුවකුට මරු කැඳවමින් අනතුරක් සිදු කිරීම සම්බන්ධයෙන් අත්අඩංගුවට ගනු ලැබූ පුද්ගලයා ගල්කිස්ස අධිකරණය වෙත ඉදිරිපත් කිරීමෙන් අනතුරුව රු. ලක්ෂ 10ක ශරීර ඇප මත මුදාහරින ලෙස අතිරේක මහෙස්ත්‍රාත්වරයා (රථ වාහන) නියෝග කළේය.\n\nමෙලෙස ඇප මත මුදා හරිනු ලැබුවේ නාගරික සංවර්ධන අධිකාරියේ අධ්‍යක්ෂවරයකු වූ දෙහිවල, හරස් වීදිය, මල්වත්ත ප්‍රදේශයේ පදිංචි ඩබ්. ප්‍රේමචන්ද්‍රන් නමැති අයෙකි. ඊට අමතරව රුපියල් ලක්ෂයක සානුකම්පිත දීමනාවක් මියගිය දරුවාගේ පාර්ශ්වයට දීමටත්, සියලු දේපළ අලාභ ගෙවීමටත්, ඊට අමතරව සැකකරුට විදේශ ගමන් තහනමක් පැනවීමටත්, රියැදුරු බලපත්‍රය අත්හිටුවීමටත්, සැකකරු වෛද්‍ය මණ්ඩලයක් වෙත ඉදිරිපත් කිරීමටත් මහේස්ත්‍රාත්වරයා වැඩිදුරටත් නියෝග කළේය.\n\nඅනතුරින් මියගොස් තිබුණේ නුගේගොඩ යානගම්වල පදිංචිව සිටි මොහොමඩ් සුකම් ශකිබ් නමැති දරුවාය. ඒ දරුවාට වැලඳී තිබුණු උදරාබාධයකට වෛද්‍යවරයකුගෙන් ප්‍රතිකාර ගෙන ත්‍රිරෝද රථයෙන් මව ඇයගේ මවුපියන් සමඟ දෙහිවල සිට කොහුවල දෙසට යමින් සිටියදී සැකකරු පැදවූ මෝටර් රථය ප්‍රතිවිරුද්ධ දිශාවෙන් පැමිණ මාර්ගය හරහා ගොස් ත්‍රිරෝද රථයේ ගැටී අනතුර වී තිබූ බව පොලිසිය අධිකරණයට කරුණු දක්වමින් පැවසීය.\n\nකොහුවල පොලිසියේ ස්ථානාධිපති (ප්‍ර.පො.ප) වසන්ත පිටිගල මහතාගේ උපදෙස් මත රථවාහන අංශයේ ස්ථානාධිපති (උ.පො.ප) එල්.එස්. බණ්ඩාර, පොලිස් කොස්තාපල් (89299) අරුණ මහත්වරු සැකකරු අධිකරණය වෙත ඉදිරිපත් කළහ.",
       "URL": "https://www.dinamina.lk/2023/10/06/lawnorder/28178/%e0%b6%b6%e0%b7%92%e0%b6%bd%e0%b7%92%e0%b6%b3%e0%b7%8f%e0%b6%a7-%e0%b6%b8%e0%b6%bb%e0%b7%94-%e0%b6%9a%e0%b7%90%e0%b6%b3%e0%b7%80%e0%b7%96-%e0%b6%b1%e0%b7%8f%e0%b6%9c%e0%b6%bb%e0%b7%92/",
       "Category": "lawnorder",
       "Parent URL": "https://www.dinamina.lk/category/lawnorder//page/6/"
}