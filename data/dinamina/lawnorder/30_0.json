{
       "Source": "dinamina",
       "Timestamp": "July 28, 2023 1:00 am",
       "Headline": "පොලිස් යාළුවාගේ කාඩ් එකෙන් සල්ලි ඇද්ද රාලහාමි මාට්ටු",
       "News Content": "මහනුවර දළදා මාළිගාව පොලිස් ස්ථානයේ සේවයේ නිරත පොලිස් කොස්තාපල්වරයකු සහෝදර පොලිස් කොස්තාපල්වරයකුගේ මුදල් පසුම්බියේ තිබුණු බැංකු කාඩ්පත සොරාගෙන රු. 105,000 මුදලක් සොරකම් කර තිබේ. මේ විෂමාචාර ක්‍රියාව හේතුවෙන් කොස්තාපල්වරයාගේ වැඩ තහනම් කිරීමට මහනුවර සහකාර පොලිස් අධිකාරීවරයා පියවර ගෙන ඇත.\n\nමේ සොරකම සම්බන්ධයෙන් මහනුවර පොලිසියට ලද පැමිණිල්ලකට අනුව විමර්ශන පවත්වා බැංකු කාඩ්පත සොරාගත් සැකකාර පොලිස් කොස්තාපල්වරයා පෙරේදා (26) අත්අඩංගුවට ගෙන ඇත. එහිදී ඔහු සතුව තිබී බැංකු කාඩ්පත මෙන්ම බැංකුවෙන් ලබාගත් මුදල්වලින් රු 75,000ක්ද සොයාගෙන තිබේ. මේ කොස්තාපල්වරයා මාතලේ පදිංචිකාරුවෙකි. විසිපස් හැවිරිදි වියේ පසු වන ඔහු ආධුනික සේවා කාලයක සිටින නිලධාරියකු බව උසස් පොලිස් නිලධාරියෙක් පැවසීය.\n\nතමා මේ සොරකම කළේ ස්මාට් ජංගම දුරකතනයක් මිල දී ගැනීමට බව ප්‍රශ්න කිරීමේදී පොලිස් කොස්තාපල්වරයා පවසා ඇත. මේ කොස්තාපල්වරයා මෙසේ බැංකු කාඩ්පත සොරාගෙන ඇත්තේ සිය හොඳම මිතුරාගෙනි.\n\nහැටන්හි පදිංචිකරුවකු වන එම කොස්තාපල්වරයා බැංකු කාඩ්පත සොරාගෙන ඇත්තේ පසුගිය 25 දාය. මේ කාඩ්පත සොරාගෙන ඇත්තේද ඊට පෙර දින සිය මිතුරාගෙන් රු. 3,000ක ණයක් ඉල්ලා ගැනීමෙන් අනතුරුවය. එහිදී මිතුරා මෙම කොස්තාපල්වරයාට සිය බැංකු කාඩ්පත රහස් අංකය සමඟ ලබාදී රු. 3,000 මුදල ලබාගන්නා ලෙස දැනුම් දී ඇති බවත්, ඒ අනුව ඔහු එම මුදල ලබාගෙන බැංකු කාඩ්පත මිතුරාට ලබාදී ඇති බවත් විමර්ශනවලින් අනාවරණය වී ඇත. සැකකාර කොස්තාපල්වරයා සිය මිතුරු කොස්තාපල්වරයාගේ බැංකු කාඩ්පතේ රහස් අංකය මතක තබාගෙන කාඩ්පත සොරාගෙන ඇත්තේ මිතුරාගේ බැංකු ගිණුමේ මුදල් ඇති බව රු. 3000ක මුදල ලබාගැනීමේදී දැකීමෙන් මුදල්වලට ඇති වුණු ආශාව නිසා බවද විමර්ශනයේදී පෙනී ගොස් තිබේ. සැකකරු මහනුවර මහේත්‍රාත් අධිකරණයට ඉදිරිපත් කිරීමට නියමිතව තිබිණි.\n\nගයාන් කුමාර වීරසිංහ, අසේල කුරුලුවංශ",
       "URL": "https://www.dinamina.lk/2023/07/28/lawnorder/9885/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%ba%e0%b7%8f%e0%b7%85%e0%b7%94%e0%b7%80%e0%b7%8f%e0%b6%9c%e0%b7%9a-%e0%b6%9a%e0%b7%8f%e0%b6%a9%e0%b7%8a-%e0%b6%91%e0%b6%9a%e0%b7%99/",
       "Category": "lawnorder",
       "Parent URL": "https://www.dinamina.lk/category/lawnorder//page/30/"
}