{
       "Source": "dinamina",
       "Timestamp": "August 14, 2023 3:07 am",
       "Headline": "සිංහරාජයේ  සත්ව හා ශාක ළඟ තබාගත්  ඉරාන ජාතිකයන් තිදෙනාට  ලක්ෂ 44 බැගින් දඩ",
       "News Content": "වලංගු බලපත්‍රයක් නොමැතිව සිංහරාජ වනාන්තරයෙන් ලබාගන්නා ලද ජීවි හා අජීවි සතුන් සහ ශාක කොටස් රැගෙන යෑමට උත්සාහ කරන ලද ඉරාන ජාතිකයින් තිදෙනෙකුට සහ ශ්‍රී ලාංකිකයෙකුට එරෙහිව වනජීවි නිලධාරින් විසින් චෝදනා 44ක් යටතේ පවරා තිබු නඩුව විභාග කළ උඩුගම මහේස්ත්‍රාත් උදාරි අනුපමා ගුණසේකර මහත්මිය විත්තිකාර ඉරාන ජාතිකයින් තිදෙනාට එක් අයෙකුට රුපියල් ලක්ෂ 44 බැගින් රුපියල් එක්කෝටි තිස් දෙලක්ෂයක දඩ මුදලක් නියම කළාය.\n\nමෙසේ දඩ නියම කරනු ලැබුවේ Mohommad Erfan, Arsalan Fironzi,Arsalan Hassangholi,Arabzdeh Gholamneza Ahmad යන ඉරාන ජාතිකයින් තිදෙනාට වෙති.ඔවුන් පැමිණි වාහනයේ රියදුරු වන කඳාන හපුගොඩ පදිංචි පොන්වීර ආරච්ච්ගේ දොන් අශේන් මධුරංග අබේසේකර නමැති අයට එරෙහි නඩු විභාගය තව දුරටත් පවැත්වේ.\n\nනඩු තීන්දුව ප්‍රකාශයට පත් කිරිමේදි මෙම සත්ව හා ශාක කොටස් පිළිබඳව කෞතුකාගාර දෙපාර්තමේන්තුවේ කීට විද්‍ය අංශයෙන් සහ පේරාදෙණිය උද්භිද උද්‍යානයේ පිහිටි ජාතික ශාඛාගාරය වෙතින් ලබා ගන්නා ලද වාර්තාද සැළකිල්ලට ගනු ලැබිය. නෙළුව වන අඩවි සීමාවට අයත් සිංහරාජ රක්ෂිතයට ඇතුලුවීමට ඇති ලංකාගම ප්‍රවේශ පත්‍ර කවුළුව අසලදී සිදු කරන ලද පරීක්ෂාවකදි වලංගු බලපත්‍රයක් නොමැතිව ජීවි හා අජීවි ශාක කොටස් සන්තකයේ තබාගෙන ප්‍රවාහනය කිරීමේ ‍චෝදනාව යටතේ ජූනි 28 වන දින සවස හයට පමණ වනජීවි නිලධාරින් විසින් වෑන් රථයද සමග විත්තිකරුවන් අත් අඩංගුවට ගෙන ඇත. ගාල්ල දිසා වන නිලධාරි කේ.යෝගරත්නම් මහතාගේ උපදෙස් පරිදි නෙළුව අඩවි වන නිලධාරි සමිත රවිහාර,අතිරේක අඩවි වන නිළධාරි යසිරු දුල්ශාන්,සිංහරාජ බීට්ටු වන නිලධාරි රංජිත් අබේනායක,ලංකාගම වන ක්ෂේත්‍ර සහකාර නිලධාරි ප්‍රදීප් අබේවික්‍රම,ලංකාගම පිවිසුමේ බීට්ටු වන නිලධාරි සමන් ප්‍රියන්ත,වන ක්ෂේත්‍ර සහකාර තුෂාර වීරසිංහ,ඩී.සී.එල් ජයකොඩි ව්‍යාපෘති නිලධාරි කසුන් සමීර යන මහත්වරුන් විසින් වැටලිම කර ඇත.\n\nවිත්තිකරුවන් වෙනුවෙන් මාපලගම විමලරත්න,හේමන්ත විතාරණ,බුද්ධික වීරසිංහ යන මහත්වරු ඇතුලු නීතිඥවරු පිරිසක් පෙනි සිටියහ.වනජීවි නිලධාරින් පැවසුවේ මෙය වන සංරක්ෂණ දෙපාර්තමේන්තු ඉතිහාසයේ වැඩිම දඩ මුදල බවයි.\n\nඑස්.දීයගහගේ-දකුණු පළාත් සංචාරක",
       "URL": "https://www.dinamina.lk/2023/08/14/lawnorder/13676/%e0%b7%83%e0%b7%92%e0%b6%82%e0%b7%84%e0%b6%bb%e0%b7%8f%e0%b6%a2%e0%b6%ba%e0%b7%9a-%e0%b7%83%e0%b6%ad%e0%b7%8a%e0%b7%80-%e0%b7%84%e0%b7%8f-%e0%b7%81%e0%b7%8f%e0%b6%9a-%e0%b7%85%e0%b6%9f-%e0%b6%ad/",
       "Category": "lawnorder",
       "Parent URL": "https://www.dinamina.lk/category/lawnorder//page/26/"
}