{
       "Source": "dinamina",
       "Timestamp": "July 15, 2023 1:00 am",
       "Headline": "හොරණ උසාවි බිමේදී කතක් අනියම් පුරුෂයා හා එක්ව සැමියාට-දුවට හොඳටම ගහලා",
       "News Content": "හොරණ මහේස්ත්‍රාත් අධිකරණය ඉදිරිපිටදී ඊයේ (14) දහවල් දෙනෝ දහසක් බලා සිටියදී කාන්තාවක තම අනියම් සැමියා\n\nසමඟ එක්ව සැමියාට හා දියණියට පහර දී නීතිඥවරියකගේ කාර්යාලයට කඩාවැදී කලහකාරි ලෙස හැසිරී අලාභානි කළ සිදුවීමක් හොරණින් වාර්තා වේ. මෙහිදී කලහකාරි ලෙස හැසිරුණු කාන්තාවන් දෙදෙනකු හා පිරිමි පුද්ගලයකු අත්අඩංගුවට ගත් බව හොරණ මූලස්ථාන පොලිසිය කියයි. අත්අඩංගුවට පත් සැකකාරියන් එකම පවුලේ මවක සහ දියණියක බව පොලිසිය කියයි. ගැටුමෙන් හිසට ගල් පහරක් එල්ල වීමෙන් 47 හැවිරිදි පුද්ගලයකු හොරණ මූලික රෝහල වෙත ඇතුළත් කර ඇත.\n\n2021 වසරේදී සිය සැමියාගේ දකුණු අතට තියුණු ආයුධයකින් පහර දී බරපතළ තුවාල සිදුකිරීම සම්බන්ධයෙන් චෝදනා ලද තුවාල ලත් පුද්ගලයාගේ එවකට බිරියව සිටි අත්අඩංගුවට ගත් තැනැත්තියට විරුද්ධව අදාළ නඩුව ඊයේ (14) හොරණ මහේස්ත්‍රාත් අධිකරණය හමුවේ කැඳවීමෙන් අනතුරුව එය ජනවාරි මස 26 දිනට කල් තැබිණි.අනතුරුව තුවාල ලද පුද්ගලයා සිය 22 හැවිරිදි දියණිය සමඟ අධිකරණ භූමියෙන් පිට වී මාර්ගයට පැමිණීමත් සමඟම විත්ති පාර්ශ්වයේ බිරිය සහ ඇයගේ අනියම් සැමියා එක්ව පැමිණිලිකාර පුද්ගලයාට සහ ඔහුගේ දියණියට පහර දී ඇතැයි පොලිසිය සිදු කළ මූලික විමර්ශනවලදී අනාවරණය වී ඇත. ඔවුන් දෙදෙනා පහර කෑමෙන් බේරීම සඳහා ඒ ආසන්නයේ නීතිඥවරියගේ කාර්යාලය තුළට දිව යෑමත් සමඟම ඔවුන් වෙත සැකකරුවන් ගල් ප්‍රහාරයක් එල්ල කර ඇති අතර එයින් එක ගලක් තුවාල ලද පුද්ගලයාගේ හිසට සහ අනෙක් ගල නීතිඥවරියකට අයත් කාර්යාලයක වීදුරුවලට වැදී අලාභානි සිදු වී ඇතැයි පොලිසිය කියයි. අනතුරුව කාර්යාලය තුළදීද සැකකරුවන් පියාට සහ දියණියට පහර දෙද්දී අවට සිටි පිරිස් සහ පොලිස් නිලධාරීන් මැදිහත්ව පිරිස දෙපසකට කර ඇති බව පොලිස් ආරංචි මාර්ග පවසයි. සැකකරුවන්ගේ පහර දීමෙන් 22 හැවිරිදි තරුණියකගේ දතකටද හානි සිදු වී ඇත.\n\nඅත්අඩංගුවට ගත් සැකකරු සහ සැකකාරියන් හොරණ මහේස්ත්‍රාත් අධිකරණය වෙත ඉදිරිපත් කිරීමට නියමිතය\n\nපාණදුර කොට්ඨාස භාර (ජ්‍යෙ.පො.අ) සමන්ත වෙදගේ, (ස.පො.අ) උදය කුමාර අතුරුගේ උපදෙස් මත, හොරණ මූලස්ථාන (ප්‍ර.පො.ප) පී.එස්. පනාවල මහතාගේ මෙහෙයවීමෙන් (පො.ප)ජී.ඩබ්. විමලරත්න, (පො.සැ. 33358) සමරවීර මහත්වරු පරීක්ෂණ පවත්වති.\n\nබණ්ඩාරගම – බිමල් ජයසිංහ, අඟුරුවාතොට සමූහ – මංගල ප්‍රසන්න",
       "URL": "https://www.dinamina.lk/2023/07/15/lawnorder/6830/%e0%b7%84%e0%b7%9c%e0%b6%bb%e0%b6%ab-%e0%b6%8b%e0%b7%83%e0%b7%8f%e0%b7%80%e0%b7%92-%e0%b6%b6%e0%b7%92%e0%b6%b8%e0%b7%9a%e0%b6%af%e0%b7%93-%e0%b6%9a%e0%b6%ad%e0%b6%9a%e0%b7%8a-%e0%b6%85%e0%b6%b1/",
       "Category": "lawnorder",
       "Parent URL": "https://www.dinamina.lk/category/lawnorder//page/32/"
}