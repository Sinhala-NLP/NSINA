{
       "Source": "dinamina",
       "Timestamp": "September 23, 2023 1:25 am",
       "Headline": "එංග­ලන්ත සමා­ග­මක කොටස් දෙන බව කියා මෙරට ව්‍යාපා­රි­ක­ය­කු­ගෙන් ලක්ෂ 30ක්   වංචා කළ නෝර්වේ ජාති­කයා  ගුව­න්තො­ටේදී කොටු­වෙයි",
       "News Content": "එං\nගලන්ත සමාගමක ව්‍යාපාරික කොටස් ලබාදෙන බව සඳහන් කරමින් මෙරට ව්‍යාපාරිකයකුගෙන් රුපියල් ලක්ෂ 30ක මුදලක් ලබාගෙන වංචා කර රටින් පිටවයෑමට සූදානම් වූ නෝර්වේජියානු   ජාතිකයකුව කටුනායක බණ්ඩාරනායක ජාත්‍යන්තර ගුවන්තොටුපොළේ ආගමන විගමන නිලධාරීන් විසින් පෙරේදා (21) නතර කර කටුනායක ගුවන්තොටුපොළ පොලිසියට භාරදී ඇත.\n\nවයස අවුරුදු 42ක් වූ මෙම නෝර්වේජියානු ජාතිකයාට එරෙහිව කොළඹ වංචා විමර්ශන කාර්යාංශයට පැමිණිල්ලක් ලැබී තිබුණු බවත් ඒ අනුව මෙම නෝර්වේජියානු ජාතිකයාට එරෙහිව විදෙස් ගමන් තහනමක් පැනවීමට පියවර ගෙන තිබෙන බවත් උසස් පොලිස් නිලධාරියෙක් සඳහන් කෙළේය.\n\nනෝර්වේජියානු ජාතිකයාගේ විදෙස් ගමන නවතා ඇත්තේ එම අධිකරණ තීන්දුවට අනුව බවද එම නිලධාරියා පැවසීය.\n\nගුවන්තොටුපොළ පොලිසියේ නිලධාරීන් මෙම නෝර්වේජියානු ජාතිකයාව කොළඹ වංචා විමර්ශන කාර්යාංශයට භාරදීමෙන් අනතුරුව ඔහුව අධිකරණයට ඉදිරිපත් කර ඇත. එහිදී ඔහු වංචා කළ මුදලින් රුපියල් ලක්ෂ 05ක කොටසක් එම අවස්ථාවේදීම ලබාදීමට පියවර ගැනීම හේතුවෙන් ඇප මත නිදහස් කළ බව කොළඹ වංචා විමර්ශන කාර්යාංශය කියයි. නෝර්වේජියානුවා මෙම වංචා කර ඇත්තේ ඔහුගේ මිතුරෙකුට බවද කොළඹ වංචා විමර්ශන කාර්යාංශය කියයි.",
       "URL": "https://www.dinamina.lk/2023/09/23/lawnorder/24892/%e0%b6%91%e0%b6%82%e0%b6%9c%e0%b6%bd%e0%b6%b1%e0%b7%8a%e0%b6%ad-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b6%9a-%e0%b6%9a%e0%b7%9c%e0%b6%a7%e0%b7%83%e0%b7%8a-%e0%b6%af/",
       "Category": "lawnorder",
       "Parent URL": "https://www.dinamina.lk/category/lawnorder//page/11/"
}