{
       "Source": "dinamina",
       "Timestamp": "September 12, 2023 4:55 am",
       "Headline": "හරක් කටාගේ හිරෙන් පැනීමේ තැත වළක්වයි  එස්.ටී.එෆ්. SIගේ ගිනි අවිය උදුරා ගන්න පොර බදලා",
       "News Content": "පීසීගේ පොලිස් පෙම්වතිය CID භාරයට\n\nකිරිටොෆී දී CID නිලධාරීන් මත් කරලා\n\nඅපරාධ පරීක්ෂණ දෙපාර්තමේන්තුවේ රඳවා සිටින නදුන් චින්තක නොහොත් හරක් කටා අපරාධ පරීක්ෂණ දෙපාර්තමේන්තුවේ පොලිස් කොස්තාපල්වරයකුගේ සහාය ඇතිව පලා යෑමට ගත් උත්සාහයක් අපරාධ පරීක්ෂණ දෙපාර්තමේන්තුවේ නිලධාරීන් එක්ව දැඩි පරිශ්‍රමයක් දරා ව්‍යර්ථ කර තිබිණ.\n\nහරක් කටාට පලා යෑම සඳහා උපකාර කළ පොලිස් කොස්තාපල්වරයා සිද්ධියෙන් පසු පලා ගොස් ඇති අතර ඔහුගේ පෙම්වතිය වන ජනාධිපති ආරක්ෂක අංශයට අනුයුක්ත කොස්තාපල්වරියක් මේ වන විට පොලිස් භාරයට ගෙන කොළඹ අපරාධ කොට්ඨාසයේ රඳවා තිබේ. පෙම්වතිය විසින් ලබාදුන් කිරි ටොෆි වර්ගයක් පලා ගිය කොස්තාපල්වරයා විසින් අපරාධ පරීක්ෂණ දෙපාර්තමේන්තුවේ නිලධාරීන් අට දෙනකුට කෑමට ලබාදීමෙන් අනතුරුව ඔවුන්ට නින්ද යෑමෙන් පසු මෙසේ හරක් කටා නමැත්තාට ඉන් පිටතට ඒමට අවස්ථාව ලබාදී ඇතැයි පොලිසිය කියයි.\n\nඅපරාධ පරීක්ෂණ දෙපාර්තමේන්තුවේ හරක් කටා රඳවා සිටින සිව් වැනි මහලේ සිට සය වැනි මහලේ මහජන පැමිණිලි අංශය වෙත ගිය අවස්ථාවේදී ඔහුට වැසිකිළි යෑමට අවශ්‍ය බව පැවසීමෙන් පසු මංචු දමා පොලිස් කොස්තාපල්වරයකු භාරයේ වැසිකිළියට පැමිණෙන අවස්ථාවේදී මෙසේ සැකකරු පලා යෑමට උත්සාහ දරා ඇතැයි ආරංචි මාර්ග සඳහන් කරයි.\n\nඅපරාධ පරීක්ෂණ දෙපාර්තමේන්තුවේ නිලධාරීන්ට ලබා දුන් එම කිරිටොෆි සාම්පල මේ වන විට රජයේ රස පරීක්ෂකවරයා වෙත යොමු කර ඇතැයි උසස් පොලිස් නිලධාරියෙක් සඳහන් කළේය.\n\nප්‍රකාශයක් සටහන් කර ගැනීම සඳහා ඔහුව රඳවා ඇති සිර මැදිරියෙන් පෙරේදා (10) දහවල් පිටතට ගැනීමේදී මේ සැලසුම ක්‍රියාත්මක කර ඇති අතර මෙසේ වැසිකිළියට රැගෙන ගොස් එන අතරවාරයේ පොලිස් කොස්තාපල්වරයා විසින් හරක් කටාට මාංචු අගුල් නොදමා තිබී ඇති බව විමර්ශනවලදී අනාවරණය වී ඇත.\n\nඑයින් ප්‍රයෝජන ගත් හරක් කටා සිර මැදිරියෙන් පිටතට ගෙන ප්‍රශ්න කරන අංශය වෙත රැගෙන යමින් සිටියදී එකවරම මංචු දෙක ගලවාගෙන ආරක්ෂාවට යොදවා සිටි විශේෂ කාර්ය බළකායේ උප පොලිස් පරීක්ෂකවරයාගේ ටී-56 අවිය උදුරා ඇති බව පොලිස් අභ්‍යන්තර ආරංචි මාර්ග අනාවරණය කළේය.\n\nවිශේෂ කාර්ය බළකායේ උප පොලිස් පරීක්ෂකවරයා අවධානයෙන් සිය රාජකාරියේ නිරත වීම හේතුවෙන් හරක් කටාට පහසුවෙන් ගිනි අවිය උදුරා ගැනීමට හැකියාවක් ලැබී නැත. උප පොලිස් පරීක්ෂකවරයා ගිනි අවිය තදින් අල්ලාගෙන සිටි බැවින් හරක් කටාට එය උදුරා ගැනීමට නොහැකිව ඇති බවත් හරක් කටා විසින් ගිනි අවිය උදුරා ගැනීමට උප පොලිස් පරීක්ෂකවරයා සමඟ පොර බදා ඇති බවත් ආරංචි මාර්ග අනාවරණය කළේය.\n\nමෙම පොර බැදීම සිදුවන අතරතුර හරක් කටාගේ මාංචු ගැලවූ පොලිස් කොස්තාපල්වරයා පලාගොස් ඇති බව පොලිස් තොරතුරු අනාරවරණය කළේය. හරක් කටා විසින් මෙසේ විශේෂ කාර්ය බළකායේ නිලධාරියකුගේ ගිනි අවිය ද උදුරාගෙන පලා යෑමට දැඩි උත්සාහයක් ගෙන ඇත්තේ පොලිස් කොස්තාපල්වරයාගේ සහාය ඇතිව කළ සැලසුමකට බව පෙනී යන්නේ යැයි උසස් පොලිස් නිලධාරියෙක් පැවසීය.\n\nපලාගොස් සිටින පොලිස් කොස්තාපල්වරයා ද මෑතකදී විදෙස් ගමන් බලපත්‍රය පවා සකස් කරගෙන ඇති බව විමර්ශනයේදී පෙනී ගොස් ඇත. මෙතෙක් ඔහු රටින් පලා ගොස් ඇති බවට තොරතුරු අනාවරණය වී නැත. හරක් කටා විසින් ලොකු මුදලක් මෙම කොස්තාපල්වරයාට ලබාදී ඇති බැවින් ඔහු මෙසේ අවදානමක් ගෙන හරක් කටාට පලා යෑමට අවස්ථාව සලසා දී ඇති බව පෙනී යන බව ද එම උසස් නිලධාරියා පැවසීය. විශේෂ කාර්ය බළකායේ නිලධාරියා අවධානයෙන් සිටීම නිසා එම සැලසුම ව්‍යර්ථ වී තිබෙන බවද එම උසස් නිලධාරියා වැඩිදුරටත් පැවසීය.\n\nහරක් කටා සහ පානදුරේ කුඩු සළිඳු යන අපරාධකරුවන් දෙදෙනාව දෛනිකව ව්‍යායාම් සඳහා සිරමැදිරියෙන් පිටතට ගෙන අපරාධ පරීක්ෂණ දෙපාර්තමේන්තු ගොඩනැඟිල්ලෙහි තරප්පු පෙළ දිගේ අවිද්දවීමට ඉඩ සලස්සවනු ඇත. වරක් ඔවුන් දෙදෙනාව සිරමැදිරියෙන් පිටතට ගෙන නැවත ඇතුළට රැගෙන යෑමේදී සිර මැදිරියට ඔවුන්ව ඇතුළු කිරීමට පෙර කළ පරීක්ෂාවේදී මත්ද්‍රව්‍ය සඟවාගෙන සිටියදී සොයාගෙන තිබිණ. එම මත්ද්‍රව්‍ය ඔවුන් දෙදෙනාට ලබා දුන්නේ මේ වන විට පලා ගොස් සිටින සැකකාර පොලිස් කොස්තාපල්වරයා බවත් ඔහුගේ හැසිරීම සැකසහිත බවත් අපරාධ පරීක්ෂණ දෙපාර්තමේන්තුවේ නිලධාරීන් අතර කතාබහක්ද පසුගිය දිනවල තිබී ඇත. හරක් කටාගෙන් ලොකු මුදලක් ලබාගෙන මෙම නිලධාරියා මෙසේ හැසිරී ඇති බවට සැකයක් ද පවතී.\n\nහරක් කටා සහ කුඩු සළිඳුගේ ආරක්ෂාව සම්බන්ධයෙන් කටයුතු කිරීමට පවා අපරාධ පරීක්ෂණ දෙපාර්තමේන්තුවේ ඇතැම් නිලධාරීන් අතර ලොකු උනන්දුවක් තිබෙන බව ද අපරාධ පරීක්ෂණ දෙපාර්තමේන්තුවේම අභ්‍යන්තර ආරංචි මාර්ග අනාවරණය කළේය. මේ වන විට පලා ගොස් සිටින්නේ ඒ අය අතරින් අයකු බවද එම තොරතුරු වැඩිදුරටත් අනාවරණය කළේය.\n\nගයාන් කුමාර වීරසිංහ, බණ්ඩාරගම – බිමල් ජයසිංහ",
       "URL": "https://www.dinamina.lk/2023/09/12/lawnorder/21481/%e0%b7%84%e0%b6%bb%e0%b6%9a%e0%b7%8a-%e0%b6%9a%e0%b6%a7%e0%b7%8f%e0%b6%9c%e0%b7%9a-%e0%b7%84%e0%b7%92%e0%b6%bb%e0%b7%99%e0%b6%b1%e0%b7%8a-%e0%b6%b4%e0%b7%90%e0%b6%b1%e0%b7%93%e0%b6%b8%e0%b7%9a/",
       "Category": "lawnorder",
       "Parent URL": "https://www.dinamina.lk/category/lawnorder//page/18/"
}