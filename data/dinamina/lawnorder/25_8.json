{
       "Source": "dinamina",
       "Timestamp": "August 18, 2023 1:00 am",
       "Headline": "යුද සමයේ ඇල්ලූ අධි බලැති පුපුරන ද්‍රව්‍ය තොගයක් විනාශ කිරීමට කොළඹ මහේස්ත්‍රාත් අධිකරණයෙන් නියෝග",
       "News Content": "යුද සමයේ දිවයින පුරා බෝම්බ පිපිරවීම සඳහා යොදා ගන්නා ලද අධි බලැති පුපුරන ද්‍රව්‍ය තොගයක් විනාශ කිරීමට ගෝනහේන විශේෂ කාර්ය බළකායේ බෝම්බ නිෂ්ක්‍රීය අංශයේ ප්‍රධානියා වෙත කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය ඊයේ (17) නියෝගයක් නිකුත් කළාය.\n\nදීර්ඝ කාලයක් ගබඩා කර තැබීමේ දී රසායනික විපර්යාසයකට ලක්වී පිපිරීමක් සිදුව විශාල හානියක් සිදුවීමේ අවදානමක් ඇති බැවින් මෙම නඩු භාණ්ඩ විනාශ කරන ලෙසට නීතිපතිවරයාගෙන් ලද උපදෙස් අනුව අධිකරණය මෙම නියෝගය නිකුත් කෙරිණ .\n\n2008 වසරේ නුවරඑළිය ප්‍රදේශයේ දී අත්අඩංගුවට ගනු ලැබූ මෙම අධිබලැති පුපුරන ද්‍රව්‍ය තොගයට අදාළ සැකකරු මේ වන විටත් විදේශගතව ඇති බව සඳහන් කළ ත්‍රස්ත විමර්ශන ඒකකය සැකකරු අත්අඩංගුවට ගැනීම සඳහා අධිකරණය මගින් වරෙන්තු නිකුත් කර ඇති බව ද සඳහන් කළේය.\n\nසී ෆෝ වර්ගයේ අධිබලැති පුපුරන ද්‍රව්‍ය පොහොර ගෝනි 1, ටී.එන්. ටී. පුපුරන ද්‍රව්‍ය අඩංගු පොහොර ගෝනි 8 ඇතුළු පුපුරන ද්‍රව්‍ය තොගයක් මෙසේ විනාශ කිරීමට අධිකරණ නියෝග නිකුත් කෙරිණ.",
       "URL": "https://www.dinamina.lk/2023/08/18/lawnorder/15331/%e0%b6%ba%e0%b7%94%e0%b6%af-%e0%b7%83%e0%b6%b8%e0%b6%ba%e0%b7%9a-%e0%b6%87%e0%b6%bd%e0%b7%8a%e0%b6%bd%e0%b7%96-%e0%b6%85%e0%b6%b0%e0%b7%92-%e0%b6%b6%e0%b6%bd%e0%b7%90%e0%b6%ad%e0%b7%92-%e0%b6%b4/",
       "Category": "lawnorder",
       "Parent URL": "https://www.dinamina.lk/category/lawnorder//page/25/"
}