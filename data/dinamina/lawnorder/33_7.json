{
       "Source": "dinamina",
       "Timestamp": "July 12, 2023 1:00 am",
       "Headline": "නීතිඥ ලොක්කෙක් නඩුවට අල්ලන්න බැරි වූ නිසා වසර 11ක් අසාධාරණයට ලක් වූ සැකකරු නිදහස්",
       "News Content": "නඩුවකට පෙනී සිටීම සඳහා විශ්‍රාමික නීතිපතිවරයකු ඉල්ලූ ගාස්තුව ලබා දිය නොහැකි වීම නිසා නඩුවට වසර එකොළහක් අධිකරණය ඉදිරියේ තමන් අසාධාරණයට ලක්වු බවත්, හිටපු නීතිපතිවරයා නීතිඥයා ලෙස තෝරාගත් නඩුවේ සෙසු විත්තිකරුවන් තුන්දෙනා නිදහස් වු බවත් පවසමින් විවෘත අධිකරණයේ දී හඬා වැටුණු සැකකරුවෙකු නිදහස් කිරීමට මීගමුව මහේස්ත්‍රාත් දර්ෂිමා ප්‍රේමරත්න මහත්මිය ඊයේ (11) නියෝග කළාය.\n\nආගමන විගමන පනත උල්ලංඝනය කරමින් අවිධිමත් ගුවන් බලපත්‍රයකින් නීතිවිරෝධි ලෙස පුද්ගලයකුට ඉතාලි බලා යෑමට කටයුතු සැලසුවේ යැයි චෝදනා ලද නාත්තන්ඩියේ තාරක මිහිනාථ නම් සැකකරු මෙසේ නිදහස් කෙරිණි.\n\n2011 අගෝස්තු 10 දින කටුනායක ගුවන් තොටුපලේදී පුද්ගලයකුට නීතිවිරෝධීව විදේශ ගතවීමට ආධාර අනුබල දීමේ චෝදනාවට තවත් පුද්ගලයන් තිදෙනෙකු සමඟ චෝදනා ලද තාරක මිහිනාථ හිටපු ගුවන් තොටුපල සේවා නිලධාරියකු ලෙස සේවය කර ඇත.\n\nසැකකරු පසුගිය දෙසැම්බර් 28 වන දින තමන් අධිකරණය ඉදිරියේ අසාධාරණයට ලක්වූ බව පවසමින් හඬා වැලපෙමින් විත්තිවාචකයක් ඉදිරිපත් කළේය.\n\nඑම කරුණු සලකා බැලූ රජයේ නීතිඥවරයා පවතින කරුණු මත අධිකරණයට සුදුසු නියෝගයක් නිකුත් කරන්නැයි ඉල්ලා සිටියේය.\n\n“මා සමඟ චෝදනාවට ලක්වූ අනෙක් විත්තිකරුවන් තිදෙනා නීතිපති දෙපාර්තමේන්තුවෙන් විශ්‍රාමගිය හිටපු නීතිපතිවරයකු ඔවුන්ගේ නඩුවට අල්ලාගත්තා. එම නීතිඥවරයා විදුහල්පතිවරයෙක් වු මගේ තාත්තාටත් කතා කරලා තිබුණා නීතිපතිතුමාට කතා කරලා හතරදෙනාම නිදහස් කරලා දෙන්නම් කියලා. ඒ වෙලාවේ මගේ තාත්තාට එතුමා ඉල්ලපු ගාස්තු ගෙවන්න බැරි වුණා. ඒ වගේම මම වරදක් නොකරපු හින්දා මට එහෙම නිදහස් වෙන්න වුවමනාවක් තිබුණේ නෑ.\n\nඅවුරුදු එකොළහක් නොකරපු වරදකට මම මේ උසාවියට ආවා. මේ සිද්ධිය නිසා මට රැකියාවත් අහිමි වුණා. මම එදා ඉතාලි යෑමට පැමිණි කිසිවකුට බෝඩිං පාස් එකක් නිකුත් කළේ නෑ. මට සිදු වූ මේ අසාධාරණයට ලෝකයේ වෙනත් කිසිවකුට නොවේවායි මා ප්‍රාර්ථනා කරනවා. මේ නඩුවේ සියලු සාක්ෂි සලකා බලා යුක්තිය ඉටුකර දෙන ලෙස මා ඔබතුමාගෙන් ඉල්ලා සිටිනවා.\n\nවිත්තිකරුගේ විත්තිවාචකය අනුව බලවත් අසාධාරණයක් වී ඇති බව විත්තියේ නීතිඥවරයා මහේස්ත්‍රාත්වරයාට කරුණු ඉදිරිපත් කරමින් දන්වා සිටියේය.\n\nනීතිපතිවරයා වෙනුවෙන් ඉදිරිපත් කළ කරුණු හා හඬා වැලපෙමින් ඉදිරිපත් කළ කරුණු සලකා බැලූ මහේස්ත්‍රාත්වරයා සැකකරු නිදහස් කිරීමට ඊයේ නියෝග කළාය. සැකකරු වෙනුවෙන් නීතිඥ දර්ශන කුරුප්පු මහතා සමඟ දිනෙරු බණ්ඩාර මහතා පෙනී සිටියේය.",
       "URL": "https://www.dinamina.lk/2023/07/12/lawnorder/5885/%e0%b6%b1%e0%b7%93%e0%b6%ad%e0%b7%92%e0%b6%a5-%e0%b6%bd%e0%b7%9c%e0%b6%9a%e0%b7%8a%e0%b6%9a%e0%b7%99%e0%b6%9a%e0%b7%8a-%e0%b6%b1%e0%b6%a9%e0%b7%94%e0%b7%80%e0%b6%a7-%e0%b6%85%e0%b6%bd%e0%b7%8a/",
       "Category": "lawnorder",
       "Parent URL": "https://www.dinamina.lk/category/lawnorder//page/33/"
}