{
       "Source": "dinamina",
       "Timestamp": "July 29, 2023 11:47 am",
       "Headline": "මුල්ලේරියාව රෝහලේ දී මියගිය රෝගියාගේ මරණය සම්බන්ධයෙන් තවත් අයෙක් අත්අඩංගුවට",
       "News Content": "මුල්ලේරියාව ජාතික මානසික සෞඛ්‍ය විද්‍යාතනයේ නේවාසිකව ප්‍රතිකාර ලැබූ පුද්ගලයෙකුගේ ඝාතනය සම්බන්ධව සැකකරුවෙක්වන තවත් සෞඛ්‍ය කාර්ය සහායකවරයෙක් ඊයේ(28) රාත්‍රියේ මුල්ලේරියාව පොලිසිය මගින් අත්අඩංගුවට ගෙන ඇත.\n\nබිරිඳ මිය යාමෙන් පසු 11 හැවිරිදි දරුවා සමග තනි වීමෙන් අනතුරුව මානසික ව්‍යාකූල තත්ත්වයට පත්ව සිටි 47 හැවිරිදි පෞද්ගලික ආයතනයක කළමනාකරුවකු අංගොඩ මානසික රෝග විද්‍යායතනයේ ප්‍රතිකාර ලබමින් සිටියදී හදිසියේ මිය යාම සම්බන්ධයෙන් සැකපිට එම රෝහලේ සෞඛ්‍ය කාර්යය සහයකයන් දෙදෙනකු මීට පෙර අත්අඩංගුවට ගෙන තිබුණි.\n\nමියගිය පුද්ගලයාට පහර දීමට යොදා ගත් බවට සැක කරන දෙකට වෙන් වූ කොසු මිටක් ද පොලිස් බාරයට ගෙන තිබේ.\n\nපොලිසිය පවසන්නේ මියගිය පුද්ගලයා 25වැනිදා නොසන්සුන්කාරී ලෙස හැසිරී ඇති අතර ඔහුව පාලනය කිරීම යාමේදී බිම ඇද වැටුණු බව රෝහල් සේවකයන් විසින් පවසා තිබූ බවයි.\n\nමෙලෙස සැක සහිත අයුරින් මියගොස් තිබුණේ පාදුක්ක වටරැක සමනලතැන්න පදිංචිව සිටි එක් දරු පියෙකි.\n\nමීට සතියකට පමණ එහි ඉහත දී පවුලේ ඥාතීන් විසින් මියගිය පුද්ගලයා ප්‍රතිකාර සඳහා රෝහල් ගත කර තිබූ බව පොලිසිය සදහන් කරයි.\n\nඒ අනුව මෙලෙස අත්අඩංගුවට ගත් සැකකරුවන් තිදෙනා අද(29) අලුත්කඩේ අංක 08 මහේස්ත්‍රාත් අධිකරණය වෙත ඉදිරිපත් කිරීමට නියමිතය.",
       "URL": "https://www.dinamina.lk/2023/07/29/lawnorder/10173/%e0%b6%b8%e0%b7%94%e0%b6%bd%e0%b7%8a%e0%b6%bd%e0%b7%9a%e0%b6%bb%e0%b7%92%e0%b6%ba%e0%b7%8f%e0%b7%80-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%af%e0%b7%93-%e0%b6%b8%e0%b7%92%e0%b6%ba/",
       "Category": "lawnorder",
       "Parent URL": "https://www.dinamina.lk/category/lawnorder//page/29/"
}