{
       "Source": "dinamina",
       "Timestamp": "August 4, 2023 1:00 am",
       "Headline": "පේරාදෙණි සරසවි සිසුවියක් අතුරුදන්",
       "News Content": "පේරාදෙණිය විශ්වවිද්‍යාලයේ දෙවැනි වසරේ අධ්‍යාපනය ලබමින් සිටි සිසුවියක අතුරුදන්ව ඇති බවට පේරාදෙණිය පොලිසියට පෙරේදා (2) පැමිණිල්ලක් ලැබී ඇත. වවුනියාවේ පදිංචි 25 වියැති සිසුවියක මෙසේ අතුරුදන්ව ඇති බව පේරාදෙණිය පොලිසිය කියයි.\n\nමේ සිසුවිය අතුරුදන්ව සිටින්නේ සතියක කාලයක් තිස්සේ බවත්, ඇය නේවාසිකාගාරයේ සිට විශ්වවිද්‍යාල අධ්‍යාපනය හදාරන බවත් පොලිසිය කියයි. විශ්වවිද්‍යලයේ පැවැත්වෙන විභාගයකට ඇය පෙනී නොසිටීම හේතුවෙන් ඒ ගැන විශ්වවිද්‍යාල බලධාරීන් කළ සොයා බැලීමකදී සිසුවිය ගැන කිසිදු තොරතුරක් සොයාගැනීමට නොහැකි වීම හේතුවෙන් පොලිසියට පැමිණිලි කර තිබේ. මේ සිසුවිය ඇගේ නිවෙසටද මෙතෙක් ගොස් නැති බව උසස් පොලිස් නිලධාරියෙක් සඳහන් කළේය.\n\nමේ සිසුවිය මානසික පීඩනය හේතුවෙන් වෛද්‍ය ප්‍රතිකාර පවා ගෙන ඇති බව විමර්ශනයේදී පෙනී ගොස් ඇත. ඇය පේරාදෙණිය සරසවියේම සිසුවකු හා ප්‍රේම සම්බන්ධයක් ඇති කරගැනීමට උත්සාහයක නිරතව සිට ඇති බවත්, සිසුවා ඊට සිය කැමැත්ත දක්වා නැති බවත් විමර්ශනවලින් අනාවරණය වී ඇත. එසේ එම සිසුවා ඇයගේ ප්‍රේමය ප්‍රතික්ෂේප කළද ඇය විසින් සිය මුහුණු පෙතේ පවා එම සිසුවා සිය පෙම්වතා බව සඳහන් කර තිබී ඇති බවත් පොලිසිය කියයි. ඇයගේ දුරකතන දත්ත ඔස්සේ ඇය සොයාගැනීමට උත්සාහ ගන්නා බව පේරාදෙණිය පොලිසියේ උසස් නිලධාරියෙක් පැවසීය.",
       "URL": "https://www.dinamina.lk/2023/08/04/lawnorder/11637/%e0%b6%b4%e0%b7%9a%e0%b6%bb%e0%b7%8f%e0%b6%af%e0%b7%99%e0%b6%ab%e0%b7%92-%e0%b7%83%e0%b6%bb%e0%b7%83%e0%b7%80%e0%b7%92-%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba%e0%b6%9a/",
       "Category": "lawnorder",
       "Parent URL": "https://www.dinamina.lk/category/lawnorder//page/28/"
}