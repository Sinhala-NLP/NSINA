{
       "Source": "dinamina",
       "Timestamp": "July 25, 2023 1:00 am",
       "Headline": "බීමත් රියැදුරා බේරා ගන්න කාන්තාවෝ දෙදෙනෙක් ඇහැලියගොඩ සැරයන්ට බිම දාගෙන පහර දෙති",
       "News Content": "අත්අඩංගුවට ගත් බීමත් රියැදුරෙක් මුදාගැනීමට පැමිණි කාන්තාවෝ දෙදෙනෙක් ඇහැලියගොඩ පොලිස් ස්ථානය තුළ කලහකාරී ලෙස හැසිරෙමින් සැරයන්වරයෙකුට බිම පෙරළාගෙන පහර දී ඇතැයි පොලිස් තොරතුරු අනාවරණය කළේය.\n\nමෙම සිදුවීම වී ඇත්තේ පසුගිය 22 වෙනිදා රාත්‍රී කාලයේදීය.‍ මෙම පහරදීමට සම්බන්ධ කාන්තාවන් දෙදෙනෙක් ද ඔවුන් සමඟ පැමිණි එම කාන්තාවන්ගේ සැමියන් දෙදෙනාව ද පොලිසිය විසින් දැඩි පරිශ්‍රමයකින් අනතුරුව පාලනය කර අත්අඩංගුවට ගෙන තිබේ.\n\nමේ අය පනාගොඩ, කපුරුගොඩ පාරේ පදිංචිකරුවන්ය. ඔවුන් මෙදින පෙරවරුවේ කුරුවිට බෝපත් ඇල්ලේ දිය නෑමට ගොස් මත්පැන් පානය කරමින් විනෝද වී ඇති බව පොලිසිය කියයි. නැවත සිය නිවෙස් බලා ඔවුන් ගමන් කර ඇත්තේ ඔවුන් පැමිණි වෑන් රථයේ නැඟීය. ඒ යන අතරතුර මාර්ගයේ ගමන් ගන්නා වාහනවලට සහ පුද්ගලයින්ට උසුළු විසුළු කරමින් සහ අසභ්‍ය වචනවලින් බැණ වදිමින් ගමන් කර ඇති බවද පොලිසිය කියයි.\n\nමේ අයගේ හැසිරීම සම්බන්ධයෙන් පොලිසියට ලද තොරතුරකට අනුව ඇහැලියගොඩ පොලිසියේ රථවාහන අංශයේ නිලධාරීන් විසින් මෙම වෑන් රථය සිය පොලිස් වසම තුළදී නතර කර ඇත. එහිදී පෙනී ගොස් ඇත්තේ රියැදුරු බීමත්ව සිටින බවය. ඒ අනුව රියැදුරුට එරෙහිව නීතිය ක්‍රියාත්මක කිරීමට පොලිස් නිලධාරීන් කටයුතු කරමින් වෑන් රථයත් සමඟ රියැදුරුව පොලිස් ස්ථානයට රැගෙනවිත් ඇත. පොලිසිය පවසනුයේ බීමත් රියැදුරු පොලිස් සිරමැදිරියට දැමීමට සූදානම් වූ විට ඔහු සමඟ වෑන් රථයේ සිටි අයෙක් කලහකාරී ලෙස හැසිරෙන්නට වූ බැවින් පාලනය කිරීමට ඔහුවත් සිරමැදිරියට දැමූ බවය. කාන්තාවන් දෙදෙනා සහ ඒ එක් කාන්තාවකගේ සැමියෙක් ඒ අතරතුර පොලිස් ස්ථානය තුළදී ද පොලිස් නිලධාරීන්ට කෑ ගසමින් පරුෂ වචනයෙන් බැණ වැදීමට පටන් ගෙන ඇති බව පොලිස් තොරතුරු අනාවරණය කළේය.\n\n",
       "URL": "https://www.dinamina.lk/2023/07/25/lawnorder/9056/%e0%b6%b6%e0%b7%93%e0%b6%b8%e0%b6%ad%e0%b7%8a-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%8f-%e0%b6%b6%e0%b7%9a%e0%b6%bb%e0%b7%8f-%e0%b6%9c%e0%b6%b1%e0%b7%8a%e0%b6%b1/",
       "Category": "lawnorder",
       "Parent URL": "https://www.dinamina.lk/category/lawnorder//page/30/"
}