{
       "Source": "dinamina",
       "Timestamp": "September 7, 2023 2:48 am",
       "Headline": "හොරෙන් කරන්ට් ගත් තෙලිප්පලෙයි නිවෙසක් ගිනිගෙන විනාශයි",
       "News Content": "යාබද නිවසකින් අනවසර ලෙස විදුලිය ලබා ගෙන තිබූ යාපනයේ තෙලිප්පලෙයි ප්‍රදේශයේ නිවසක් විදුලිය කාන්දු වීමක් හේතුවෙන් පෙරේදා (05) ගිනි ගෙන විනාශ වී ගොස් තිබේ.\nමෙම නිවෙසේ කාන්තාවට මීට මාස හතරකට පමණ ඉහතදී දරුවකු ලැබී ඇති අතර නිවෙසට විදුලිය නොමැති නිසා අනවසර ලෙස වයර් ඇද යාබද නිවසකින් මෙම නිවසට විදුලිය ලබා ගෙන තිබේ.\nවැසි සහිත කාලගුණයත් සමගම අකුණු කෙටීමත් නිසා නිවෙසට විදුලිය ලබා ගෙන තිබූ ස්ථානය ගිනි ගැනීමත් සමගම නිවෙසට ගිනි ඇවිලී ඇත.\nනිවසට ගිනි ඇවිලී ඇත්තේ කිසිවකු නිවසේ නොමැති අවස්ථාවක වන අතර ඔවුන්ට ආරංචිය ලැබී නිවසට පැමිණෙන විට නිවසේ සියලු භාණ්ඩ ගිනි ගෙන තිබෙනු ඔවුන්ට දැක ගැනීමට හැකි වී තිබේ.\nගින්නෙන් නිවෙසේ තිබූ සියලුම භාණ්ඩ දැවී අළු වී ගොස් තිබේ. චුන්නාකම් පොලිසිය සිද්ධිය සම්බන්ධයෙන් පරීක්ෂණ ආරම්භ කොට තිබේ.\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/09/07/lawnorder/20128/%e0%b7%84%e0%b7%9c%e0%b6%bb%e0%b7%99%e0%b6%b1%e0%b7%8a-%e0%b6%9a%e0%b6%bb%e0%b6%b1%e0%b7%8a%e0%b6%a7%e0%b7%8a-%e0%b6%9c%e0%b6%ad%e0%b7%8a-%e0%b6%ad%e0%b7%99%e0%b6%bd%e0%b7%92%e0%b6%b4%e0%b7%8a/",
       "Category": "lawnorder",
       "Parent URL": "https://www.dinamina.lk/category/lawnorder//page/20/"
}