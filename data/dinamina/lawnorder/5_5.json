{
       "Source": "dinamina",
       "Timestamp": "October 6, 2023 1:25 am",
       "Headline": "පෞද්ග­ලික සර­ස­වි­යක සිසුහු 4ක් අත්අ­ඩං­ගු­වට",
       "News Content": "කු\nරුඳුවත්ත තුරඟ තරග පිටිය අසලදී තරුණයකු පැහැරගෙන මෝටර් රථයකින් රැගෙන ගොස් පහරදී රන් මාලයක්ද කොල්ලකා කොල්ලුපිටිය ලිබර්ටි වටරවුම අසල දමා ගිය රාජගිරිය පෞද්ගලික විශ්වවිද්‍යාලයක සිසුන් සිවුදෙනකු අත්අඩංගුවට ගත් බව කුරුඳුවත්ත පොලිසිය කියයි.\n\nපැහැර ගැනීමට යොදාගත් මෝටර් රථය ද පොලිස් භාරයට ගෙන ඇත. පහරකෑ තරුණයා රෝහල්ගතව ඇත.\n\nපහරකෑ තරුණයා නුගේගොඩ ප්‍රදේශයේ උත්සව ශාලාවක පැවති උපන්දින සාදයකට සහභාගි වී මිතුරන් පිරිසක් සමඟ කුරුඳුවත්ත තුරඟ තරග පිටිය අසලට පැමිණ සිටියදී මෝටර් රථයකින් පැමිණි සැකකරුවන් තරුණයා පැහැරගෙන ගොස් තිබූ බව පොලිස් විමර්ශනවලදී අනාවරණය වී තිබිණි. පහරදුන් පිරිස අතර සිටින තරුණයකුගේ පෙම්වතියගේ ඡායාරූප අන්තර්ජාලය ඔස්සේ ප්‍රසිද්ධ කිරීම සම්බන්ධයෙන් උරණවී පහරකෑ තරුණයාට දුරකතන ඇමතුමක් දී හමුවීමට අවශ්‍ය බව දන්වා පැමිණ මෙම පැහැර ගැනීම සිදුකර තිබූ බව පොලිසිය සඳහන් කරයි. සැකකරුවන් අධිකරණය වෙත ඉදිරිපත් කිරීමට නියමිතව තිබිණි. කුරුඳුවත්ත පොලිසියේ ස්ථානාධිපති ප්‍රධාන පොලිස් පරීක්ෂක ආලෝක බණ්ඩාර සේනානායක මහතාගේ උපදෙස් මත කුරුඳුවත්ත පොලිසියේ නිලධාරීහු සිද්ධිය පිළිබඳ වැඩිදුර පරීක්ෂණ පවත්වති.",
       "URL": "https://www.dinamina.lk/2023/10/06/lawnorder/28516/%e0%b6%b4%e0%b7%9e%e0%b6%af%e0%b7%8a%e0%b6%9c%e0%b6%bd%e0%b7%92%e0%b6%9a-%e0%b7%83%e0%b6%bb%e0%b7%83%e0%b7%80%e0%b7%92%e0%b6%ba%e0%b6%9a-%e0%b7%83%e0%b7%92%e0%b7%83%e0%b7%94/",
       "Category": "lawnorder",
       "Parent URL": "https://www.dinamina.lk/category/lawnorder//page/5/"
}