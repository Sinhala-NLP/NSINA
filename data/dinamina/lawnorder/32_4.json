{
       "Source": "dinamina",
       "Timestamp": "July 18, 2023 1:00 am",
       "Headline": "ගම්පහ අඩවි වන නිලධාරීන්ට 21දා උසාවි එන්නැයි නොතීසි",
       "News Content": "වඳවීයාමේ තර්ජනයට ලක්ව ඇති කෲඩියා සෙලනිකා ( පඩු කරඳ) ගසක් මහ රෑ නීති විරෝධීව කපා වළ දමා ඇති බව කියන සිද්ධිය සම්බන්ධව කරුණු දැක්වීම සඳහා මේ මස 21 වනදා අධිකරණය ඉදිරියේ පෙනී සිටින ලෙසට ගම්පහ අඩවි වන නිලධාරීවරයාට නොතීසි යැවීමට ගම්පහ අංක 02 මහේස්ත්‍රාත් පාතිමා සහානා මහ්පි මහත්මිය ඊයේ (17) නියෝග කළාය. එම පඩු කරඳ ගස නීති විරෝධීව ඉවත් කර ඇති බව කියමින් මෙයට පෙර ගම්පහ අඩවි වන කාර්යාලය අධිකරණයට ඉදිරිපත් කර ඇති බී වාර්තාවක් පුරා වස්තු සුරැකීමේ සංවිධානයේ සභාපති උඩස්ගිරියේ සමිත හිමියන්ගේ උපදෙස් පරිදි නීතිඥ ලක්දිනු ධීරසේකර මහතා මෝසමක් මගින් ඊයේ (17) නැවත කැඳවා කරුණු දක්වමින් රතු දත්ත පොතේ වඳවී යන ශාඛ වර්ගයක් වශයෙන් පඩු කරඳ නම් කොට ඇති බව කියා සිටියේය.\n\nමෙය දුර්ලභ ගණයේ ගසක් බවත් මධ්‍යම අධිවේගී මාර්ගය ආසන්නයේ පිහිටා තිබූ එම පඩු කරඳ ගස මහ රෑ හොර රහසේ කපා වළ දමා ඇති බවත් කැබිනට් ඇමැතිවරයකු එම ගස කපා ඉවත් කිරීම කැබිනට් මණ්ඩලයේ තීරණයකට අනුව කළ බව ප්‍රකාශ කර තිබූ බවත් නීතීඥවරයා කීය. මේ පිළිබඳ ගම්පහ අඩවි වන කාර්යාලය මෙම බී වාර්තාව මගින් අධිකරණයට කරුණු වාර්තා කර ඇත්තේ එම ගස කපා ඇත්තේ කව්රුන්ද යන්න පරීක්ෂණ පවත්වා ගෙන යන බවත් ඒ අනුව අධිකරණ නියෝගයක් පවා නිකුත් කර ඇති බවත් නීතීඥවරයා කියා සිටියේය. මේ අනුව දුර්ලභ ගණයේ එම ගස කපා ඇත්තේ කැබිනට් මණ්ඩලයේ තීරණයකට අනුව බව ප්‍රකාශ කර ඇති හෙයින් මේ නීතිවිරෝධී අපරාධය කර ඇති පුද්ගලයන් අත්අඩංගුවට ගෙන අධිකරණයට ඉදිරිපත් කිරීමට වන නිලධාරීන් හට හැකියාව ඇති බැවින් එම අපරාධය සිදු කළ හා ඒ සඳහා භාවිත කර ඇති යන්ත්‍ර සූත්‍ර අත්අඩංගුවට ගෙන අධිකරණයට ඉදිරිපත් කිරීම සඳහා සුදුසු නියෝගයක් නිකුත් කරන මෙන් ද නීතිඥවරයා වැඩිදුරටත් කරුණු දක්වමින් ඉල්ලා සිටියේය. එම ඉල්ලීම සලකා බැලූ මහේස්ත්‍රාත්වරිය ගම්පහ අඩවි වන නිලධාරීවරයාට එසේ අධිකරණය ඉදිරියේ පෙනී සිටින ලෙසට දන්වා නොතීසි යැවීමට නියෝග කළාය.නැවත කැඳවීම මේ මස 21 වනදාට කල් තැබිණ.\n\nපුරා වස්තු සුරැකීමේ සංවිධානයේ සභාපති උඩස්ගිරියේ සමිත හිමියන් වෙනුවෙන් ලක්දිනු ධීරසේකර, උපුල් අබේවික්‍රම, ඇම් ආර් පෙරේරා, සංජය ගුණසේකර යන නීතිඥ මහත්වරු හා නීතිඥ චන්දිමා සතරසිංහ මහත්මිය පෙනී සිටියහ.\n\nවේයන්ගොඩ විශේෂ සහ ගම්පහ සමූහ-ටෝනි කරුණානායක",
       "URL": "https://www.dinamina.lk/2023/07/18/lawnorder/7244/%e0%b6%9c%e0%b6%b8%e0%b7%8a%e0%b6%b4%e0%b7%84-%e0%b6%85%e0%b6%a9%e0%b7%80%e0%b7%92-%e0%b7%80%e0%b6%b1-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a%e0%b6%a7-21/",
       "Category": "lawnorder",
       "Parent URL": "https://www.dinamina.lk/category/lawnorder//page/32/"
}