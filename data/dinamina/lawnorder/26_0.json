{
       "Source": "dinamina",
       "Timestamp": "August 16, 2023 1:00 am",
       "Headline": "රාජ්‍ය ඇමැති චාමරගේ නියෝගයට වැඩ තහනම් කළැයි ලංකා පොස්පේට් ලොක්කෝ දෙන්නෙක් ශ්‍රේෂ්ඨාධිකරණයට",
       "News Content": "එප්පාවල ලංකා පොස්පේට් සමාගමේ නිරීක්ෂණ චාරිකාවක නිරත වූ රාජ්‍ය ඇමැති චාමර සම්පත් දසනායක මහතා කළ නියෝගයකට අනුව තමන් වැඩ තහනමකට ලක් කිරීමට ගෙන ඇති තීරණය මඟින් තම මූලික අයිතිවාසිකම් උල්ලංඝනය වූ බව තීරණය කරන ලෙස ඉල්ලා එහි සැපයුම් කළමනාකාරවරයා සහ මෙහෙයුම් කළමනාකාරවරයා ශ්‍රේෂ්ඨාධිකරණයට මූලික අයිතිවාසිකම් පෙත්සම් දෙකක් ඊයේ (15) ගොනු කළහ.\n\nකිසිදු සාධාරණ හේතු දැක්වීමක් හෝ මූලික පරීක්ෂණයකින් තොරව කරන ලද මෙම වැඩ තහනම් කිරීමේ ලිපි බල රහිත කරන නියෝගයක් නිකුත් කරන ලෙස මෙම පෙත්සම් මඟින් ඉල්ලා ඇත. ලංකා පොස්පේට් සමාගමේ සැපයුම් කළමනාකාර එස්.ඒ. අබේසිරි සහ එහි මෙහෙයුම් කළමනාකරු වන එස්. ඩී. රූපසිංහ විසින් නීතිඥ සුනිල් වටගල මහතා මඟින් මෙම පෙත්සම් ගොනුකර ඇත. ප්‍රාථමික කර්මාන්ත රාජ්‍ය ඇමැති චාමර සම්පත් දසනායක මහතා, ලංකා පොස්පේට් සමාගම සභාපතිවරයා, එහි කළමනාකාර අධ්‍යක්ෂවරයා, එහි අධ්‍යක්ෂ මණ්ඩල සාමාජිකයන්, නීතිපතිවරයා ඇතුළු පිරිසක් මෙහි වගඋත්තරකරුවෝ වෙති.\n\nලංකා පොස්පේට් සමාගමේ මිලදී ගැනීම් සිදු කළ තාක්ෂණික කමිටුවේ සාමාජිකයන් ලෙස තමන් කටයුතු කළ බවත් රාජ්‍ය ඇමැති චාමර සම්පත් දසනායක මහතා ඉකුත් ජූලි 7වැනිදා එම සමාගමේ නිරීක්ෂණ චාරිකාවක සහභාගි වූ අතර, එහිදී ඇමැතිවරයා පිළිගැනීමේ සඳහා පැවැති උත්සවයට තමන් සහභාගී නොවූ බවත් පෙත්සම්කරුවෝ සඳහන් කරති. ආයතන පරිශ්‍රයේ පිටත නිරීක්ෂණ චාරිකාවක නිරත වෙමින් සිටි රාජ්‍ය ඇමැතිවරයා එහි භාවිතයට නොගත් අමතර කොටස් සහ බෑග් සම්බන්ධයෙන් නිරීක්ෂණය කරමින් සිටියදී තමන් එහි කැඳවූ බවත් සමාගම මිලදී ගැනීම්වලදී සිදුවූ බව කියන අක්‍රමිකතා සම්බන්ධයෙන් වගකීම භාර ගන්නා ලෙස තමන්ට තර්ජනාත්මකව දැනුම් දුන් බවත් පෙත්සම්කරුවෝ සඳහන් කරති.\n\nඑම අවස්ථාවේදී රැස්ව සිටි සේවකයන් තුන්සියයක් පමණ පිරිසක් සහ මාධ්‍ය ඉදිරියේ රාජ්‍ය අමාත්‍යවරයා තමන්ට අසභ්‍ය වචනයෙන් බැණ වැදී සිය සේවය තහනම් කරන ලෙස නියෝග කළ බවත් එහි සිටි සේවකයකු තමන්ට පහර දුන් බවත් එහි සැපයුම් අධ්‍යක්ෂක වරයා සිය පෙත්සම මඟින් පැමිණිලි කර සිටී. අනතුරුව වැටුප් රහිතව තමන්ගේ වැඩ තහනම් කළ බව සඳහන් කරමින් ඉකුත් ජූලි මස 19 වැනිදා තමන්ට ලිපි ලැබුණු බවත් කිසිදු හේතු දැක්වීමකින් තොරව සිය වැඩ තහනම සිදු කර ඇති බවට චෝදනා කරන පෙත්සම්කරුවෝ එය ආයතන සංග්‍රහයේ ක්‍රියා පටිපාටියට පරිබාහිරව සිදුකර ඇති බවත් පෙන්වා දෙති. එසේම මෙම වැඩ තහනමට ලක් කිරීමට පෙර මූලික පරීක්ෂණයක් හෝ සිදු නොකළ බවත් පවසන පෙත්සම්කරුවෝ කිසිදු නීතිමය ක්‍රියාවලියකින් තොරව සහ සාධාරණ හේතු දැක්වීමකින් තොරව හුදෙක් රාජ්‍ය ඇමැතිවරයාගේ නියෝගය මත පමණක් සිය වැඩ තහනම් කිරීමට ගෙන ඇති තීරණය මඟින් ආණ්ඩුක්‍රම ව්‍යවස්ථාවේ 12 (1) සහ 14 (1) මඟින් සහතික කර ඇති මූලික අයිතිවාසිකම් උල්ලංඝනය වූ බවට ප්‍රකාශ කරන ලෙස අධිකරණයෙන් ඉල්ලා සිටිති.\n\nඑසේම අදාළ වැඩ තහනම් කරමින් නිකුත් කර ඇත්තේ ලිපි බලරහිත කරන ලෙසත් තමන්ට එරෙහිව මෙම වැඩ තහනම ලක් කර ඇති කාලයට අදාළ වැටුප් ගෙවන ලෙස බලධාරීන්ට නියෝග කරන ලෙසත් මෙකී සිද්ධිය මඟින් මූලික අයිතිවාසිකම් උල්ලංඝනය වීම වෙනුවෙන් අධිකරණයට අභිමත වන්දි මුදලක් ලබා දෙන ලෙසත් ඉල්ලා ඇත.",
       "URL": "https://www.dinamina.lk/2023/08/16/lawnorder/14415/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b6%87%e0%b6%b8%e0%b7%90%e0%b6%ad%e0%b7%92-%e0%b6%a0%e0%b7%8f%e0%b6%b8%e0%b6%bb%e0%b6%9c%e0%b7%9a-%e0%b6%b1%e0%b7%92%e0%b6%ba%e0%b7%9d/",
       "Category": "lawnorder",
       "Parent URL": "https://www.dinamina.lk/category/lawnorder//page/26/"
}