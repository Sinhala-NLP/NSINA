{
       "Source": "dinamina",
       "Timestamp": "August 21, 2023 3:09 am",
       "Headline": "රාජාංගණයේ ගෙදරක  අඩි 15ක් උස  ගංජා ගස් 4ක්",
       "News Content": "අඩි පහළොවක් උසැති විශාල ගංජා ගස් හතරක් සමඟ සැකකරුවෙකු ඉකුත්දා (18) අත්අඩංගුවට ගැනීමට තඹුත්තේගම පොලිසිය සමත් වී තිබේ.\n\nතඹුත්තේගම පොලිස් බල ප්‍රදේශයේ රාජාංගණය යාය 4 ප්‍රදෙශයේ තම නිවසේ වහලය නොමැති කාමරයක ඉතා සූක්ෂ්ම ලෙස කලක සිට වවා නඩත්තු කරමින් මෙම ගංජා ගස් හතර තිබී ඇති බවට මූලික පරීක්ෂණවල දී සොයාගත් බවට පොලීසිය පවසයි.\n\nගංජා ගස් හතරක් වවා තිබෙන බවට තඹුත්තේගම පොලිසියේ සුළු පැමිණිලි අංශයේ ජනාධිපති පොලිස් පරීක්ෂක ජගත් කුමාර මහතාට පෞද්ගලික ඔත්තුකරුවකුගෙන් ලද තොරතුරක් මත කරන ලද සෝදිසි මෙහෙයුමකදී සොයා ගෙන තිබේ. තොරතුරුකරුගෙන් ලද තොරතුරු අනුව අදාල නිවසට පොලිස් නිලධාරීන් ඇතුල්වන විට නිවසේ වහලයක් නොමැති අඩක් නිමකල කාමරයක් තුළ කොම්පෝස්ට් පොහොර යොදා ගනිමින් මෙම ගංජා ගස් වවා තිබූ බවට පොලිස් නිලධාරීහු පවසති.\n\nමෙම ගංජා ගස් හතරේ වටිනාකම මෙතෙක් තක්සේරු කර නැත. අනුරාධපුර ජේෂ්ඨ පොලිස් අධිකාරීතුමාගේ උපදෙස් මත තඹුත්තේගම මූලස්ථාන පොලිසියේ මූලස්ථාන පොලිස් පරීක්ෂක සාගර ලියනගේ මහතාගේ අධීක්ෂණය යටතේ විවිධ පැමිණිලි අංශයේ ස්ථානාධිපති පොලිස් පරීක්ෂක ජගත් කුමාර, පො.සැ.43348 වසන්ත, පො.සැ.67435 වන්නිනායක යන නිලධාරීන් මෙම මෙහෙයුමට සහභාගි වී ඇත.\n\nසැකකරු තඹුත්තේගම ගරු මහේස්ත්‍රාත් අධිකරණයට ඉදිරිපත් කිරීමෙන් පසු වැඩ බලන මහේස්ත්‍රාත් චන්ද්‍රිකා කහටපිටිය මහත්මිය කරුණු සලකා බලා රුපියල් ලක්ෂයක ශරීර ඇප මත නිදහස් කර එළඹෙන 21 වැනි දින නැවතත් මහේස්ත්‍රාත් අධිකරණයට ඉදිරිපත්වන ලෙසට සැකකරුට නියෝග කළාය. සැකකරු වෙනුවෙන් නීතිඥ නිවන්තිකා පිටවල මහත්මිය අධිකරණයට කරුණු ඉදිරිපත් කළාය.\n\nතලාව සමූහ ධර්මකීර්ති හා සී. ආරියපාල",
       "URL": "https://www.dinamina.lk/2023/08/21/lawnorder/15714/%e0%b6%bb%e0%b7%8f%e0%b6%a2%e0%b7%8f%e0%b6%82%e0%b6%9c%e0%b6%ab%e0%b6%ba%e0%b7%9a-%e0%b6%9c%e0%b7%99%e0%b6%af%e0%b6%bb%e0%b6%9a-%e0%b6%85%e0%b6%a9%e0%b7%92-15%e0%b6%9a%e0%b7%8a-%e0%b6%8b%e0%b7%83/",
       "Category": "lawnorder",
       "Parent URL": "https://www.dinamina.lk/category/lawnorder//page/25/"
}