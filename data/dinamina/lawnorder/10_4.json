{
       "Source": "dinamina",
       "Timestamp": "September 26, 2023 1:01 am",
       "Headline": "ගිනි අවි දෙකක් අතැතිව පැමිණි දෙදෙනෙක් ගෘහ භාණ්ඩ වෙළෙඳ සැලේ ලක්ෂ 60ක් කොල්ලකාලා",
       "News Content": "මීගොඩ 20 කණුව ප්‍රදේශයේ පවත්වාගෙන යන ගෘහ භාණ්ඩ තොග වෙළෙඳ සැලකට 25 දින සවස මුහුණු සම්පූර්ණයෙන් ම ආවරණය වන සේ යතුරුපැදි හිස්වැසුම් පැලඳ ගිනි අවි දෙකක් අතැතිව පැමිණි පුද්ගලයින් දෙදෙනෙකු එහි සේප්පුවේ තිබූ රුපියල් ලක්ෂ හැටකට ආසන්න මුදලක් කොල්ලකා පලා ගොස් ඇතැයි මීගොඩ පොලිසිය පවසයි.\n\nකොල්ලකරුවන් දෙදෙනා ටී 56 වර්ගයේ ගිනි අවියක් සහ පිස්තෝලයක් රැගෙන ආයතනයට ඇතුළු වී එහි පිළිගැනීමේ නිලධාරිනියන් දෙදෙනාගේ බෙල්ලෙන් අල්ලා තල්ලු කරගෙන ගොස් ගිනි අවි හිසට තබා බියකර සේප්පුවෙහි රහස් අංකය විමසා එය විවෘත කර එහි තිබූ මුදල් රැගෙන පලා ගොස් ඇති බව ද පොලිසිය පවසයි. එම කොල්ලකරුවන් දෙදෙනා පලා යන අවස්ථාවේදී එහි පිරිසිදු කිරීමේ සේවකයෙකුගේ මුහුණට හමු වී ඇති බවත් ගිනි අවි පෙන්නා තර්ජනය කිරීම නිසාවෙන් බියට පත් සේවකයා දිව ගොස් ඇතැයි ද සිදු කළ විමර්ශනයේදී අනාවරණය වූ බව ද පොලිසිය පවසයි.\n\nඑම ආයතනය තුළ සවිකර තිබෙන ආරක්ෂිත කැමරා සහ අවට කැමරා දර්ශන ඔස්සේ සැකකරුවන් අත්අඩංගුවට ගැනීමට පරීක්ෂණ ආරම්භ කළ බව මීගොඩ පොලිසියේ උසස් නිලධාරියෙකු පැවසීය.\n\nමීගොඩ – බී. කේ. කත්‍රිආරච්චි බණ්ඩාරගම – බිමල් ජයසිංහ",
       "URL": "https://www.dinamina.lk/2023/09/26/lawnorder/25398/%e0%b6%9c%e0%b7%92%e0%b6%b1%e0%b7%92-%e0%b6%85%e0%b7%80%e0%b7%92-%e0%b6%af%e0%b7%99%e0%b6%9a%e0%b6%9a%e0%b7%8a-%e0%b6%85%e0%b6%ad%e0%b7%90%e0%b6%ad%e0%b7%92%e0%b7%80-%e0%b6%b4%e0%b7%90%e0%b6%b8/",
       "Category": "lawnorder",
       "Parent URL": "https://www.dinamina.lk/category/lawnorder//page/10/"
}