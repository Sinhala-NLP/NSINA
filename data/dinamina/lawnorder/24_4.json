{
       "Source": "dinamina",
       "Timestamp": "August 24, 2023 3:26 am",
       "Headline": "වැඩි පොලී දෙනවා කියා  ගාල්ලම රැවටූ කත  විදෙස් මත්පැන්  ජාවාරමක",
       "News Content": "ඉහළ පොලියක් දෙන බව සඳහන් කරමින් ගාල්ල හා ඒ අවට පදිංචි පුද්ගලයන් විශාල පිරිසක් රවටා රුපියල් කෝටි ගණනක මුදලක් වංචා කර සැඟව සිටියදී අත්අඩංගුවට ගත් කාන්තාව ප්‍රතිඅපනයනය කරන මුවාවෙන් මිල අධික විදෙස් මත්පැන් මෙරටට ගෙන්වා බෙදා හැරීමේ ජාවාරමක නිරතව සිට ඇති බවට තොරතුරු රැසක් අපරාධ පරීක්ෂණ දෙපාර්තමේන්තුවේ නීති විරෝධී වත්කම් විමර්ශන කොට්ඨාසයට ලැබී තිබේ.\n\nඒ සම්බන්ධයෙන් ද මේ වන විට විමර්ශනයක් ආරම්භ කර ඇති බවත් මෙම ජාවාරමට ඇයට දූෂිත රේගු නිලධාරීන්ගේ ද සහාය ලැබී ඇති බව පෙනී යන බවත් නීති විරෝධී වත්කම් විමර්ශන කොට්ඨාසයේ නිලධාරීන්ට පෙනී ගොස් ඇත.\n\nඑසේ ඇයට සහාය දෙන එක් රේගු නිලධාරියකුව හඳුනාගෙන ඔහුගෙන් නීති විරෝධී වත්කම් විමර්ශන කොට්ඨාසයේ නිලධාරීන් ප්‍රශ්න කර තිබිණ. එහිදී ඔහු පවසා ඇත්තේ තමා ඇයට මුදල් දී වංචාවට හසුවී සිටින්නකු බවය. එහෙත් එම රේගු නිලධාරියා ඒ ගැන කිසිදු පොලිසියකට පැමිණිලි කර නැති බව විමර්ශනයේදී පෙනී ගොස් ඇත. එම රේගු නිලධාරියාත් ඇයත් අතර දුරකතන ඔස්සේ දිගින් දිගටම සම්බන්ධකම් තිබී ඇති බවද දුරකතන ජාල විශ්ලේෂණයකදී පෙනී ගොස් තිබේ.\n\nමෙම කාන්තාව විසින් බොහෝ අයගෙන් මුදල් ගෙන ඇත්තේ විදෙස් මත්පැන් ගෙන්වා අලෙවි කිරීමේ ව්‍යාපාරයකට මුදල් ආයෝජනය කරන බව කියමිනි. විමර්ශනයේදී පෙනී ගොස් ඇත්තේ ඇය විසින් විදෙස් මත්පැන් කන්ටේනර් පිටින් මෙරටට ප්‍රතිඅපනයනය කිරීමේ මුවාවෙන් රැගෙනවිත් මෙම ජාවාරම කරගෙන ගොස් ඇති බවය. ප්‍රති නැව්ගත කිරීමේ මුවාවෙන් ගෙන්වන ලද විදෙස් මත්පැන් තොගයක් රේගුවේ සිරවීමක් හෝ රට තුළට ගෙන්වා ගැනීමට නොහැකි වීමක් හේතුවෙන් ඇයට ගනුදෙනුකරුවන්ට මුදල් දීමට නොහැකිව සිරවී ඇති බව ද විමර්ශනයේදී පෙනී ගොස් තිබේ. රුපියල් කෝටියකට වැඩි මුදල් ඇයට දුන් පුද්ගලයන් ද සිටින බව විමර්ශනයේදී පෙනී ගොස් තිබේ.\n\nමාලදිවයිනට ප්‍රතිඅපනයනය කරන මුවාවෙන් යුරෝපීය රටවලින් මිල අධික මත්පැන් ගෙන්වා රට අභ්‍යන්තරයේ ඇති ගුදම්වල එම කන්ටේනර් තබා එහි ඇති රේගු මුද්‍රා කඩා එහි ඇති මත්පැන් ඉවත් කර ඒ වෙනුවට ජල බෝතල් පුරවා නැවත රේගුවේ මුද්‍රා හොරට තබා එම කන්ටේනර් මාලදිවයිනට නැව්ගත කිරීමේ ජාවාරමක් ද පසුගිය කාලයේ සිදු විය. එම ජාවාරම අනාවරණය කර ගැනීමට පොලිසියටත් රේගුවටත් හැකි විය. මෙම කාන්තාවත් මෙවැනි ජාවාරමක් කරගෙන ගොස් ඇතැයි සැක කරන බවත් ඒ සම්බන්ධයෙන් පුළුල් විමර්ශනයක් පැවැත්වෙන බවත් නීති විරෝධී වත්කම් විමර්ශන කොට්ඨාසය සඳහන් කරයි.\n\nමුදල් වංචා කරමින් නීති විරෝධිව වත්කම් රැස් කිරීම සම්බන්ධයෙන් මෙම කාන්තාව පසුගිය 21 වැනිදා නීති විරෝධී වත්කම් විමර්ශන කොට්ඨාසයේ නිලධාරීන් විසින් අත්අඩංගුවට ගනු ලැබුවාය. ඇයව පෙරේදා (22) ගාල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව රුපියල් ලක්ෂ 500ක ශරීර ඇපයක් මත මුදාහරනු ලැබීය.\n\nගයාන් කුමාර වීරසිංහ, එස්. දීයගහගේ – ගාල්ල දිසා සමූහ",
       "URL": "https://www.dinamina.lk/2023/08/24/lawnorder/16834/%e0%b7%80%e0%b7%90%e0%b6%a9%e0%b7%92-%e0%b6%b4%e0%b7%9c%e0%b6%bd%e0%b7%93-%e0%b6%af%e0%b7%99%e0%b6%b1%e0%b7%80%e0%b7%8f-%e0%b6%9a%e0%b7%92%e0%b6%ba%e0%b7%8f-%e0%b6%9c%e0%b7%8f%e0%b6%bd%e0%b7%8a/",
       "Category": "lawnorder",
       "Parent URL": "https://www.dinamina.lk/category/lawnorder//page/24/"
}