{
       "Source": "dinamina",
       "Timestamp": "August 9, 2023 1:00 am",
       "Headline": "කුඩු නඩුවකට උසාවි නොපැමිණි පොලිස් පරීක්ෂකට වරෙන්තු",
       "News Content": "හෙරොයින් නඩුවක සාක්ෂි ලබාදීම සඳහා අධිකරණයේ පෙනී නොසිටි පොලිස් මත්ද්‍රව්‍ය නාශක කාර්යාංශයේ පොලිස් පරීක්ෂකවරයකුට කොළඹ මහාධිකරණය ඊයේ (08) වරෙන්තු නිකුත් කළේය. කොළඹ මහාධිකරණ විනිසුරු මහේන් වීරමන් මහතා වරෙන්තුව නිකුත් කළ අතර, පොලිස් මත්ද්‍රව්‍ය නාශක කාර්යාංශයේ අධ්‍යක්ෂකවරයා මඟින් වරෙන්තු ක්‍රියාත්මක කරන ලෙසට නියෝග කළේය.\n\nහෙරොයින් ග්‍රෑම් 70ක් සමඟ සැකකරුවකු අත්අඩංගුවට ගැනීමේ වැටලීමට සහභාගි වූවේ යැයි කියන පොලිස් පරීක්ෂකවරයා නඩුවේ ප්‍රධාන සාක්ෂිකරු ලෙස නම් කර ඇති අතර, ඊයේ දින අධිකරණයේ පෙනී සිට සාක්ෂි ලබා දෙන ලෙසට නියෝග කරමින් අධිකරණය මීට පෙර සිතාසී නිකුත් කර ඇත.\n\nසාක්ෂිකරුට සිතාසී භාර දී ඇති බවට සඳහන් බවත් එනමුත් ඔහු පැමිණෙන නොපැමිණෙන බවක් සඳහන් කර නොමැති බවත් රජයේ නීතිඥවරයා අධිකරණයට කරුණු දක්වමින් පැවසීය. මෙම නඩු කටයුත්ත හේතුවෙන් සිය සේවාදායකයා වසර තුනක් රක්ෂිත බන්ධනාගාරයේ පසුවන බවත්, නඩු විභාගය ආරම්භ කර පස්වැනි දිනයේදී ද සාක්ෂිකරු නොමැති හෙයින් නඩුව පවරා පවත්වාගෙන යෑමට නීතිපතිවරයාට හැකියාවක් නොමැති බවත් විත්තිකරු වෙනුවෙන් අධිකරණයේ කරුණු දැක්වූ නීතිඥවරයා පැවැසීය.\n\nවැටලීමට අදාළ සටහන්, නඩු භාණ්ඩ මුද්‍රා තැබීම් පිළිබඳව විවිධ අඩුපාඩු තිබෙන බවත් නීතිඥවරයා පෙන්වා දුන්නේය.\n\nදෙපාර්ශවයේ කරුණු සලකා බැලූ මහාධිකරණ විනිසුරුවරයා සාක්ෂිකරුට වරෙන්තු නිකුත් කරමින් නඩුව සැප්තැම්බර් 19 දිනට කල් තැබීය .නඩුව පවරා පවත්වාගෙන යන්නේ ද නැද්ද පිළිබඳව නීතිපතිවරයාගේ ස්ථාවරය ද එදින දැනුම් දෙන ලෙසට විනිසුරුවරයා දන්නවා සිටියේය.",
       "URL": "https://www.dinamina.lk/2023/08/09/lawnorder/12614/%e0%b6%9a%e0%b7%94%e0%b6%a9%e0%b7%94-%e0%b6%b1%e0%b6%a9%e0%b7%94%e0%b7%80%e0%b6%9a%e0%b6%a7-%e0%b6%8b%e0%b7%83%e0%b7%8f%e0%b7%80%e0%b7%92-%e0%b6%b1%e0%b7%9c%e0%b6%b4%e0%b7%90%e0%b6%b8%e0%b7%92/",
       "Category": "lawnorder",
       "Parent URL": "https://www.dinamina.lk/category/lawnorder//page/28/"
}