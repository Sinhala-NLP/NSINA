{
       "Source": "dinamina",
       "Timestamp": "July 12, 2023 1:00 am",
       "Headline": "උගන්වන ගමන් 12 හැවිරිදි සිසුවියකට අනිසි බලපෑම් කළ විදුහල්පති වරද පිළිගනී",
       "News Content": "විද්‍යා විෂය උගන්වමින් සිටින අතරතුර 12 හැවිරිදි පාසල් සිසුවියකගේ පියයුරු ස්පර්ශ කිරීමෙන් එම සිසුවියට ලිංගික හිංසනයක් කළ බවට අධිකරණය හමුවේ චෝදනා ලබා සිටි දැනට සක්‍රිය රාජකාරියේ නිරත විදුහල්පතිවරයකු එකී චෝදනාවට වරද පිළිගත් පසුව ඔහුට වසරක බරපතළ වැඩ සහිත සිරෙදඬුවමක් නියම කළ අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු නාලක සංජීව ජයසූරිය මහතා එම සිරදඬුවම වසර පහකට අත්හිටුවීමටද නියෝග කළේය.\n\nඊට අමතරව පැමිණිලිකාර වින්දිත බාලවයස්කාර පාසල් සිසුවියට මුදලින් රුපියල් පනස්දහසක වන්දියක් ගෙවන ලෙසටද ප්‍රධාන මහේස්ත්‍රාත් නාලක සංජීව ජයසූරිය මහතා විත්තිකාර විදුහල්පතිවරයාට තවදුරටත් නියෝග කරනු ලැබීය.\n\nමෙසේ දඬුවම් නියම වූයේ තඹුත්තේගම අධ්‍යාපන කලාපයේ මහා විද්‍යාලයක විදුහල්පතිවරයෙකු ලෙස මේ වන විටත් සේවය කරන අනුරාධපුර ශ්‍රාවස්තිපුර 5 ඇළ, කිඹුලාකඩ, සුදර්ශන මාවත පදිංචි සෝමරත්නගේ ගාමිණී සෝමරත්න නැමැත්තකුටය.\n\n20016 වසරේ අගෝස්තු මස 15 වන දින හෝ ඊට ආසන්න දිනයක අනුරාධපුර අධිකරණය කලාපයට අයත් අනුරාධපුරයේදී වයස අවුරුදු 12ක පමණ දැරියකගේ පියයුරු ස්පර්ශ කිරීමෙන් ලිංගික අතවරයක් සිදු කරමින් මෙම අපරාධමය වරද සිදු කර ඇති බවට අනුරාධපුර මූලස්ථාන පොලිසියේ ළමා හා කාන්තා කාර්යාංශය ලංකා දණ්ඩ නීති සංග්‍රහයේ 345 වන වගන්තිය ප්‍රකාරව විත්තිකාර විදුහල්පතිවරයාට එරෙහිව අනුරාධපුර ප්‍රධාන මහේස්ත්‍රාත් අධිකරණය හමුවේ නඩු පවරා තිබිණ.\n\nමෙම සිද්ධියට අදාළ නඩු විභාගය ආරම්භ කරමින් සාක්ෂි කැඳවීමටත් පෙරම විත්තිකාර විදුහල්පතිවරයා තමන්ට එරෙහිව අධිකරණය හමුවේ පැවති චෝදනාවට වරද පිළිගැනීම සිදු කළේය.\n\nපැමිණිල්ල වෙනුවෙන් අනුරාධපුර මූලස්ථාන පොලිසියේ ළමා හා කාන්තා කාර්යංශයේ ස්ථානාධිපති පොලිස් පරීක්ෂිකා යමුනා කාන්ති මහත්මියගේ උපදෙස් මත එම කාර්යංශයේ නිලධාරීන් පෙනී සිටි අතර, විත්තිකාර විදුහල්පතිවරයා වෙනුවෙන් නීතිඥ සුසිල් සිරිවර්ධන මහතා පෙනී සිටියේය.\n\nවිත්තිකාර විදුහල්පතිවරයා විසින් අපයෝජනය කර ඇති 12 හැවිරිදි බාලවයස්කාර දැරිය සම්බන්ධයෙන් අධිකරණ වෛද්‍ය පරීක්ෂණය සිදු කර ඇත්තේ අනුරාධපුර ශික්ෂණ රෝහලේ ජ්‍යේෂ්ඨ අධිකරණ වෛද්‍ය එච්. ඒ. කරුණාතිලක මහතා විසිනි. දඬුවම් නියම වූ විදුහල්පතිවරයාගේ බිරිය ද අනුරාධපුර අධ්‍යාපන කලාපයේ පාසලක නියෝජ්‍ය විදුහල්පතිවරියක ලෙස සේවය කරන්නීය.",
       "URL": "https://www.dinamina.lk/2023/07/12/lawnorder/5891/%e0%b6%8b%e0%b6%9c%e0%b6%b1%e0%b7%8a%e0%b7%80%e0%b6%b1-%e0%b6%9c%e0%b6%b8%e0%b6%b1%e0%b7%8a-12-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b7%83%e0%b7%92%e0%b7%83/",
       "Category": "lawnorder",
       "Parent URL": "https://www.dinamina.lk/category/lawnorder//page/33/"
}