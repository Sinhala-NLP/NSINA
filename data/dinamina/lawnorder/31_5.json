{
       "Source": "dinamina",
       "Timestamp": "July 21, 2023 1:00 am",
       "Headline": "අරගලයේ ක්‍රියාකාරිනියක අත්අඩංගුවට ගැනීමට එරෙහි පෙත්සමක් විභාගයට අවසර",
       "News Content": "ගාලු මුවදොර පිහිටි ගෝඨා ගෝ ගමට පහරදීමේ සිද්ධියට වසරක් සපිරීම සැමරීම සඳහා පසුගිය මැයි 09 වැනිදා එම ස්ථානයට ගොස් විරෝධතා පුවරුවක් ප්‍රදර්ශනය කළ අරගලයේ ක්‍රියාකාරිනියක අත්අඩංගුවට ගැනීමට එරෙහිව ගොනු කළ මූලික අයිතිවාසිකම් පෙත්සමක් විභාගයට ගැනීමට ශ්‍රේෂ්ඨාධිකරණය ඊයේ (20) තීරණය කළේය. අරගලයට සක්‍රියව දායක වූ නූර් මොරීන් නැමැත්තිය අත්අඩංගුවට ගැනීමේ මේ සිද්ධිය මගින් ආණ්ඩුක්‍රම ව්‍යවස්ථාවේ 12 (1) සහ 14 (1) යන මූලික අයිතිවාසිකම් උල්ලංඝනය විය හැකි බවට තීරණය කරමින් මේ පෙත්සම විභාගයට අවසර දෙන ලදී. බුවනෙක අලුවිහාරේ, අචල වෙන්ගප්පුලි සහ මහින්ද සමයවර්ධන මහත්වරුන්ගෙන් සමන්විත ශ්‍රේෂ්ඨාධිකරණ විනිසුරු මඬුල්ල විසින් මේ බව ප්‍රකාශ කෙරිණි.\n\nපෙත්සම් විභාගය ලබන වසරේ පෙබරවාරි මස දෙවැනිදා ඇරඹීමට නියම විය.\n\n2022 වසරේ මැයි නව වැනිදා ගාලුමුවදොර ගෝඨා හෝ ගමට පහරදීම සිදු වන විට එම භූමියේ රැඳී සිටි පෙත්සම්කාරිය පහරකෑමට ලක් වූ බවත් එම සිද්ධියට වසරක් සපිරීම සැමරීම සඳහා ඉකුත් මැයි මස 9 වැනිදා පෙත්සම්කාරිය තනිවම එම ස්ථානයට ගොස් Òඅරගලය නිමා වී නැති බව Ò සඳහන් පුවරුවක් ප්‍රදර්ශනය කිරීමට පෙත්සම්කාරිය කටයුතු කර ඇති බවත් ඇය වෙනුවෙන් අධිකරණය හමුවේ පෙනී සිටි නීතිඥ නුවන් බෝපගේ මහතා සඳහන් කළේය. අදාළ භූමියට පිවිසීම තහනම් කරමින් අධිකරණය විසින් නියෝගයක් ලබා දී තිබුණ ද ඒ බව ඇය නොදැන සිටි බවත් එම අවස්ථාවේදී එම ස්ථානයට පැමිණි මාලිගාවත්ත පොලිසිය නිලධාරීන් විසින් පෙත්සම්කාරිය අත්අඩංගුවට ගෙන මහජන ප්‍රකෝපකාරී ක්‍රියාවක් කළ බවට චෝදනා කරමින් දණ්ඩ නීති සංග්‍රහය සහ පොලිස් ආඥා පනත යටතේ ඇය කොළඹ මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත මුදා හැර ඇති බවත් පැවසීය.\n\nමේ සිද්ධිය මඟින් පොලිසිය විසින් ඇයගේ මූලික අයිතිවාසිකම් උල්ලංඝනය කර ඇති බැවින් පෙත්සම විභාගයට ගැනීමට අවසර දෙන ලෙස නීතිඥවරයා අධිකරණයෙන් ඉල්ලා සිටියේය. නීතිපතිවරයා වෙනුවෙන් පෙනී සිටි රජයේ නීතිඥ අනූෂා ද සිල්වා මහත්මිය සඳහන් කළේ අදාළ සැමරුම සඳහා පුද්ගලයන් දස දෙනෙකු පමණ සහභාගී වී සිටි අතර, පෙත්සම්කාරිය පමණක් එම සැමරුම සිදුකර බවට ඉදිරිපත් කරන කරුණු පිළිගත නොහැකි බවය.\n\nඉදිරිපත් වූ කරුණු සලකා බැලූ අධිකරණය මේ පෙත්සම විභාගයට ගැනීමට තීරණය කළේය.",
       "URL": "https://www.dinamina.lk/2023/07/21/lawnorder/8169/%e0%b6%85%e0%b6%bb%e0%b6%9c%e0%b6%bd%e0%b6%ba%e0%b7%9a-%e0%b6%9a%e0%b7%8a%e0%b6%bb%e0%b7%92%e0%b6%ba%e0%b7%8f%e0%b6%9a%e0%b7%8f%e0%b6%bb%e0%b7%92%e0%b6%b1%e0%b7%92%e0%b6%ba%e0%b6%9a-%e0%b6%85/",
       "Category": "lawnorder",
       "Parent URL": "https://www.dinamina.lk/category/lawnorder//page/31/"
}