{
       "Source": "dinamina",
       "Timestamp": "October 3, 2023 1:00 am",
       "Headline": "ඇමැති ටිරාන්ගෙන් නියෝගයෙන් මුලතිව් දිසා විනිසුරු ඉවත්වයාම ගැන විමර්ශන CIDයට",
       "News Content": "මුලතිවු දිසා විනිසුරු ටී. සරවනරාජා මහතා සිය සේවයෙන් ඉවත්ව රට හැර යාම සම්බන්ධයෙන් හා ඊට හේතු වූ කරුණු කාරණා මෙන්ම ඔහුට එල්ලවූ බාහිර බලපෑම් පිළිබඳව පූර්ණ විමර්ශනයක් සිදු කරන ලෙසට මහජන ආරක්ෂක අමාත්‍ය ටිරාන් අලස් මහතා පොලිස්පති සී.ඩී. වික්‍රමරත්න මහතාට නියෝග කර තිබේ.\n\nඒ අනුව මෙම සිදුවීම සම්බන්ධයෙන් පොලිස්පති සී.ඩී. වික්‍රමරත්න මහතා විසින් උතුරු පළාත් භාර ජ්‍යෙෂ්ඨ නියෝජ්‍ය පොලිස්පති මහින්ද ගුණරත්න මහතාගෙන්ද වාර්තාවක් ගෙන්වා ගෙන තිබුණි.\n\nඑම වාර්තාව අධ්‍යයනය කිරීමෙන් අනතුරුව එම වාර්තාවද සමඟ ඉදිරි විමර්ශන හා වැඩිදුර තොරතුරු සොයා බැලීමේ කටයුතු අපරාධ පරීක්ෂණ දෙපාර්තමේන්තුවට භාරදී ඇත.\n\nසිය ජීවිතයට මරණීය තර්ජන එල්ලවී ඇතැයි කියමින් දිසා විනිසුරු ටී. සරවනරාජා මහතා පසුගිය 28 වෙනිදා සිය ධුරයෙන් ඉල්ලා අස්වීමට තීරණය කර ඒ බව අධිකරණ සේවා කොමිසමේ ලේකම්වරයාට ලිඛිතව දැනුම්දී තිබුණි. මේ වන විට ඔහුගේ එම ඉල්ලා අස්වීම ආන්දෝලනයට තුඩුදී ඇත. ජනාධිපතිවරයාගේ විශේෂ අවධානයට පවා මෙම ඉල්ලා අස්වීම යොමුවී තිබුණි.\n\nගයාන් කුමාර වීරසිංහ",
       "URL": "https://www.dinamina.lk/2023/10/03/lawnorder/27314/%e0%b6%87%e0%b6%b8%e0%b7%90%e0%b6%ad%e0%b7%92-%e0%b6%a7%e0%b7%92%e0%b6%bb%e0%b7%8f%e0%b6%b1%e0%b7%8a%e0%b6%9c%e0%b7%99%e0%b6%b1%e0%b7%8a-%e0%b6%b1%e0%b7%92%e0%b6%ba%e0%b7%9d%e0%b6%9c%e0%b6%ba%e0%b7%99/",
       "Category": "lawnorder",
       "Parent URL": "https://www.dinamina.lk/category/lawnorder//page/8/"
}