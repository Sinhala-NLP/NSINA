{
       "Source": "dinamina",
       "Timestamp": "August 14, 2023 3:19 am",
       "Headline": "පන්සලේ ආවාසය  බින්ද සැකකරු  ඒගර් ඉවෙන් අල්ලයි",
       "News Content": "\n\nවෙලම්බඩ පොලිස් වසමේ වට්ටප්පොල ප්‍රදේශයේ විහාරස්ථානයක ආවාස ගේ බිඳ හිමිනමකගේ රුපියල් 75000 ක් වටිනා ජංගම දුරකතනය සහ රුපියල් 4500 ක මුදලක් සොරාගත් 17 හැවිරිදි තරුණයෙකු පොලිස් නිල සුනඛ ඒගර් (Agar) ගේ සහාය ඇතිව අත්අඩංගුවට ගෙන තිබේ.\n\nජංගම දුරකතනය හා මුදල් සොරාගත් පුද්ගලයා ආවාසගේ ජනේලයක කම්බි කූරු ඈත්කර ඒ තුළට ඇතුළු වී තිබුණු අතර ජනෙල් කූරකින් ලබාගත් ඉව ඔස්සේ මීටර් 600 ක පමණ දුරක් දුෂ්කර මාර්ගයක් ඔස්සේ ගමන් ගෙන සැකකරුගේ නිවසටම ඒගර් ඇතුළු වී ඇත.\n\nඒ වනවිටත් ප්‍රදේශයේ වෙළෙඳසලක් බිඳ මුදල් හා ආහාර ද්‍රව්‍ය සොරා ගැනීමේ සිද්ධියක් සම්බන්ධයෙන් 17 හැවිරිදි තරුණයා කෙරෙහි සැක මතුව තිබී ඇති අතර විහාරස්ථානයේ ආවාසගේ බිඳ මුදල් හා ජංගම දුරකතනය සොරා ගැනීමේ සිද්ධියට ද ඔහු සම්බන්ධදැයි තහවුරු කර ගැනීමට පොලිස් නිල සුනඛයාගේ සහාය ලබා ගැනීමට වෙලම්බඩ පොලීසිය තීරණය කර තිබේ. ඒ අනුව මහනුවර පොලිස් නිල සුනඛ කොට්ඨාසයේ උප පොලිස් පරීක්ෂක පෙරේරා මහතා ගේ අධීක්ෂණය හා පොලිස් සැරයන් 42320 පී. ජී. ජයරත්න මහතාගේ මෙහෙයවීම යටතේ නිල සුනඛ ඒගර් සැකකරු හඳුනා ගැනීමේ මෙහෙයුමට සම්බන්ධ වී ඇත.\n\nමව මිය යෑමෙන් පසු පියා වෙනත් විවාහයක් කර ගැනීම හේතුවෙන් පාසල් ගමන ද අතරමඟ නතර කර ඇති 17 හැවිරිදි තරුණයා මත්පෙති භාවිතයට තදින් ඇබ්බැහි වී සිටින බව පොලිස් පරීක්ෂණ මගින් අනාවරණය වී තිබේ. සිද්ධිය සම්බන්ධයෙන් වෙලම්බඩ පොලීසිය වැඩිදුර විමර්ශන සිදු කරයි.\n\nඅසේල කුරුළුවංශ",
       "URL": "https://www.dinamina.lk/2023/08/14/lawnorder/13872/%e0%b6%b4%e0%b6%b1%e0%b7%8a%e0%b7%83%e0%b6%bd%e0%b7%9a-%e0%b6%86%e0%b7%80%e0%b7%8f%e0%b7%83%e0%b6%ba-%e0%b6%b6%e0%b7%92%e0%b6%b1%e0%b7%8a%e0%b6%af-%e0%b7%83%e0%b7%90%e0%b6%9a%e0%b6%9a%e0%b6%bb/",
       "Category": "lawnorder",
       "Parent URL": "https://www.dinamina.lk/category/lawnorder//page/26/"
}