{
       "Source": "dinamina",
       "Timestamp": "July 21, 2023 1:00 am",
       "Headline": "ජොන්ස්ටන්ට එරෙහි සතොස නඩුවට විත්තිය මූලික විරෝධතා ගොනු කරයි",
       "News Content": "සතොස සේවකයන් නිල රාජකාරිවලින් බැහැර කර පුද්ගලික සේවයේ යොදවා රජයට පාඩුවක් සිදු කළේ යැයි චෝදනා ලැබ සිටින හිටපු ඇමැති ජොන්ස්ටන් ප්‍රනාන්දු මහතා ඇතුළු තිදෙනා නිදහස් කර නඩුව නිෂ්ප්‍රභ කරන්නැයි ඉල්ලා කොළඹ මහාධිකරණයට මූලික විරෝධතාවයක් ඊයේ (20) ඉදිරිපත් විය. මහාධිකරණ විනිසුරු අමල් රණරාජා මහතා ඉදිරියේ නඩුව කැඳවූ අවස්ථාවේදී ජොන්ස්ටන් ප්‍රනාන්දු මහතා ඇතුළු විත්තිකරුවන් තිදෙනා වෙනුවෙන් මෙම මූලික විරෝධතාව ඉදිරිපත් කෙරිණි.\n\nපවරා ඇති අධි චෝදනා මත අල්ලස් හෝ දූෂණ විමර්ශන කොමිසමට නඩුව පවරා පවත්වාගෙන යෑමට නීතිමය හැකියාවක් නොමැති බව පවසමින් මෙම මූලික විරෝධතාවය ඉදිරිපත් කර ඇති අතර, මෙම නඩුවේ චෝදනාවලට සමාන චෝදනා යටතේ කොමිසම අංක 3 මහාධිකරණයේ පවරා තිබූ නඩුවෙන් විත්තිකරුවන් නිදහස් වී ඇති බවද විරෝධතා මඟින් පෙන්වා දී ඇත. විත්තියේ විරෝධතා වෙනුවෙන් පැමිණිල්ලේ ප්‍රතිවිරෝධතා අගෝස්තු 24 වැනි දින ඉදිරිපත් කරන ලෙසට මහාධිකරණ විනිසුරුවරයා නියම කළේය.\n\nවෙ‍ෙළඳ අමාත්‍යවරයා ලෙස කටයුතු කරමින් සිටියදී සතොස සේවකයින් නිල රාජකාරිවලින් බැහැර කර දේශපාලන කටයුතුවල යෙදවූයේ යැයි අධිචෝදනා ලද හිටපු ඇමති ජොන්ස්ටන් ප්‍රනාන්දු, සතොස ආයතනයේ හිටපු සභාපති එරාජ් ප්‍රනාන්දු සහ හිටපු ක්‍රියාකාරී අධ්‍යක්ෂ මොහොමඩ් සාකීර් යන විත්තිකරුවන්ට එරෙහිව මෙම නඩුව පවරා ඇත.\n\nසතොස ආයතනයේ සේවකයින් 2010 වසරේ සිට වසර පහක් පුද්ගලික සේවයේ යොදා ගනිමින් සතොස ආයතනයෙන් වැටුප් ගෙවා ඇතැයි සඳහන් කරමින් අල්ලස් හෝ දූෂණ විමර්ශන කොමිසම විසින් නඩු 05ක් පැවරූ අතර, මීට සමගාමී තවත් නඩුවක් කොළඹ මහාධිකරණ විනිසුරු ආදිත්‍ය පටබැඳිගේ මහතා ඉදිරියේ දී ඊයේ කැඳවීය. එම නඩුවේ සාක්ෂිකරුවකු ලෙස නම් කර සිටින සතොස ආයතනයේ හිටපු නියෝජ්‍ය සාමාන්‍යාධිකාරී විපුල කිත්සිරි සිල්වා නමැති අය පසුගිය වසරේදී විශ්‍රාම ගැනීමෙන් පසුව ඩුබායි රටට ගොස් ඇති බව ද තෙවැනි සාක්ෂිකරු අසනීප තත්ත්වයක් හේතුවෙන් පෙනී නොසිටින බව ද අධිකරණයට කරුණු ඉදිරිපත් කෙරිණි.\n\nඒ අනුව නඩුවේ වැඩිදුර සාක්ෂි විභාගය නොවැම්බර් 09 වැනි දිනට නියම කෙරිණි.\n\nකොළඹ මහාධිකරණ විනිසුරු නවරත්න මාරසිංහ මහතා ඉදිරියේ තවත් නඩුවක් කැඳවූ අතර, එම නඩුවේ වැඩිදුර විභාගය නොවැම්බර් 24 වැනි දිනට නියම කෙරිණි.",
       "URL": "https://www.dinamina.lk/2023/07/21/lawnorder/8180/%e0%b6%a2%e0%b7%9c%e0%b6%b1%e0%b7%8a%e0%b7%83%e0%b7%8a%e0%b6%a7%e0%b6%b1%e0%b7%8a%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92-%e0%b7%83%e0%b6%ad%e0%b7%9c%e0%b7%83-%e0%b6%b1%e0%b6%a9/",
       "Category": "lawnorder",
       "Parent URL": "https://www.dinamina.lk/category/lawnorder//page/31/"
}