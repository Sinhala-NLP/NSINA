{
       "Source": "dinamina",
       "Timestamp": "July 13, 2023 1:00 am",
       "Headline": "කෝටි 2ක අගරු චෙක්පත් දුන් කළුබෝවිල ව්‍යාපාරිකයාට ඇප",
       "News Content": "ව්‍යාපාරික ගනුදෙනුවක් කරමින් රුපියල් ලක්ෂ 200ක් ණයට ලබා ගෙන පසුව අගරු චෙක් පත් ලබා දුන් ව්‍යාපාරිකයා රුපියල් ලක්ෂ 10 බැගින් වූ ශරීර ඇප දෙකක් මත මුදා හරින ලෙස ගංගොඩවිල අතිරේක මහේස්ත්‍රාත් කේ බෝගහදෙණිය මහත්මිය පෙරේදා (11) නියෝග කළාය.\n\nපළමුවරට අධිකරණය හමුවේ පෙනී සිටි සැකකරු මෙලෙස ඇප මත මුදා හරින ලෙස නියෝග කළ මහේස්ත්‍රාත්වරිය සැකකරුගේ විදේශ ගමන් තහනම් කරන ලෙසත් ඒ බව ආගමන විගමන පාලකවරයාට දන්වා යවන ලෙසත් නියෝග කළාය.\n\nඑමෙන්ම ඇපකරුවන්ට පදිංචිය සහතික කරන ලෙසත් නියෝග කළ මහේස්ත්‍රාත්වරිය නඩුව වැඩිදුර විභාගය සඳහා ලබන සැප්තැම්බර් මස 04 වනදා කැඳවන ලෙසත් නියෝග කළාය.\n\nමෙලෙස ඇප මත මුදා හැරියේ කළුබෝවිල චීන කටු චිකිත්සක ආයතනයක හිමිකරුවකු වන ප්‍රසාද් දේශප්‍රිය විතාරණ යන අයෙකි.\n\nව්‍යාපාරික ගනුදෙනුවක් සඳහා මුදල් ලබා ගෙන එම මුදල් ආපසු ලබා නොදීම හේතුවෙන් ණය ආපසු අයකර ගැනීමේ පනත සහ ලංකා දණ්ඩ නිති සංග්‍රහය යටතේ මුදල් සාවද්‍ය පරිහරණය කිරිම යටතේ මුදල් සඳහා ලබා දුන් චෙක්පත් දෙකක් අගරු වීම හේතුවෙන් පී දර්ශන මංගල නමැති ව්‍යාපාරිකයකු ඉදිරිපත් කළ පුද්ගලික පැමිණිල්ලක් අනුව නඩුව කැඳවිණි.\n\nපැමිණිල්ල වෙනුවෙන් නිතිඥ ජීවන්ත ජයතිලක මහතා සහ තිලංක පොල්ගම්පල මහතා පෙනී සිටි අතර සැකකරු වෙනුවෙන් නිපුන විමලසේකර මහතා අධිකරණයේ පෙනී සිටියේය.\n\nසුභාෂිණී සේනානායක",
       "URL": "https://www.dinamina.lk/2023/07/13/lawnorder/6184/%e0%b6%9a%e0%b7%9d%e0%b6%a7%e0%b7%92-2%e0%b6%9a-%e0%b6%85%e0%b6%9c%e0%b6%bb%e0%b7%94-%e0%b6%a0%e0%b7%99%e0%b6%9a%e0%b7%8a%e0%b6%b4%e0%b6%ad%e0%b7%8a-%e0%b6%af%e0%b7%94%e0%b6%b1%e0%b7%8a-%e0%b6%9a/",
       "Category": "lawnorder",
       "Parent URL": "https://www.dinamina.lk/category/lawnorder//page/33/"
}