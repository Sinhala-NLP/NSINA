{
       "Source": "dinamina",
       "Timestamp": "September 13, 2023 1:00 am",
       "Headline": "ඔන්මැක්ස් ඩී.ටී. අධ්‍යක්ෂවරුන්ගේ බදු වාර්තා CIDයට දෙන්න",
       "News Content": "නීති විරෝධී පිරමීඩාකාර ගනුදෙනු සිදු කළ බව කියන ඔන්මැක්ස් ඩී. ටී. පුද්ගලික සමාගමේ අධ්‍යක්ෂ මණ්ඩලයේ සාමාජිකයන්ගේ ආදායම් බදු වාර්තා අපරාධ පරීක්ෂණ දෙපාර්තමේන්තුව වෙත දෙන ලෙසට කොළඹ ප්‍රධාන මහේස්ත්‍රාත් ප්‍රසන්න අල්විස් මහතා ආදායම් බදු දෙපාර්තමේන්තුව වෙත ඊයේ (12) නියෝග නිකුත් කළේය.\n\nඅපරාධ පරීක්ෂණ දෙපාර්තමේන්තුව මඟින් මෝසමක් ගොනු කරමින් අධිකරණය හමුවේ කරන ලද ඉල්ලීමක් සලකා බලා මහේස්ත්‍රාත්වරයා මෙම නියෝගය නිකුත් කළේය.\n\nඔන්මැක්ස් පුද්ගලික සමාගමේ අධ්‍යක්ක මණ්ඩල සාමාජිකයකු වන සම්පත් සඳරුවන්, අතුල ඉන්දික, ධනංජය ජයනාත්, සාරංග ජයනාත්, ගයාෂාන් යන අධ්‍යක්ෂවරුන් ආදායම් බදු ගෙවන්නේ නම් එහි සියලු දත්ත වහා අපරාධ පරීක්ෂණ දෙපාර්තමේන්තුවට දෙන ලෙස අධිකරණය නියෝග කළේය.\n\nඅධිකරණය මඟින් මීට පෙරද මෙම සමාගමේ අධ්‍යක්ෂවරයකු වන සම්පත් සඳරුවන් සතු ඉඩම් හා දේපොළ තහනම් කරමින් නියෝගයක් ද නිකුත් කළේය.\n\nශ්‍රී ලංකා මහ බැංකුවෙන් තහනම් කරන ලද ගිණුම්වල රුපියල් කෝටි 79ක මුදලක් තිබෙන බවට බැංකු ගිණුම් වාර්තා අනුව තොරතුරු අනාවරණය වීමත් සමඟ මෙහි විමර්ශන අපරාධ පරීක්ෂණ දෙපාර්තමේන්තුව මඟින් ආරම්භ කර තිබිණ.",
       "URL": "https://www.dinamina.lk/2023/09/13/lawnorder/21803/%e0%b6%94%e0%b6%b1%e0%b7%8a%e0%b6%b8%e0%b7%90%e0%b6%9a%e0%b7%8a%e0%b7%83%e0%b7%8a-%e0%b6%a9%e0%b7%93-%e0%b6%a7%e0%b7%93-%e0%b6%85%e0%b6%b0%e0%b7%8a%e0%b6%ba%e0%b6%9a%e0%b7%8a%e0%b7%82/",
       "Category": "lawnorder",
       "Parent URL": "https://www.dinamina.lk/category/lawnorder//page/17/"
}