{
       "Source": "dinamina",
       "Timestamp": "October 2, 2023 12:59 am",
       "Headline": "පෙම්වතිය හමුවීමට වැසිකිළියට ගිය පෙම්වතාට අකරතැබ්බයක්",
       "News Content": "පෙම්වතියගේ ඇරයුම පරිදි ඇය හමුවීමට ගිය පෙම්වතෙකුට අනපේක්ෂිත අන්දමින් වැසිකිළියෙන් මතු වූ පෙම්වතියගේ මවට බිය වී හිස්ලූ අත දිව ගොස් සිදු වූ විජ්ජුම්බරයක් පිළිබඳ සිද්ධියක් පොතුපිටිය පොලිසියේ සුළු පැමිණිලි අංශයේ දී පෙරේදා (30) දින අනාවරණය විය.\n\nපොතුපිටිය පොලිස් බලප්‍රදේශයට අයත් එකම ගමේ පදිංචි 19 හැවිරිදි තරුණියක් සහ විසි හැවිරිදි තරුණයකු අතර වසර තුනක් තිස්සේ ප්‍රේම සබඳතාවක් පවත්වාගෙන යමින් සිටි අතර, එය වැඩිහිටියන්ගෙන් වසන් කරගෙන සිටීමට ද ඔවුහු සමත් වූහ.\n\nඔවුන් එකිනෙකා හමු වී පෙම් සුව විඳීමට තෝරා ගෙන ඇත්තේ එක් එක් ස්ථානයන්ය. සිද්ධිය වූ දින ඔවුන් හමුවීමට සැලසුම් කර තිබුණේ පෙම්වතියගේ නිවෙසින් පිටත තිබූ වැසිකිළියයි. මෙම හමුවීම එලෙස යොදා ගැනීමට පෙම්වතිය සැලසුම් කර ඇත්තේ එදින රාත්‍රී අටට පමණ ජනප්‍රිය රුපවාහිනී නාලිකාවක විකාශනය වන නාට්‍යයක් මව ඇතුළු පවුලේ උදවිය නොවරදවාම නැරඹීමට පුරුදුව සිටීම බව අනාවරණය වී ඇත.\n\nඅනතුරුව පෙම්වතියගේ උපදෙස් මත ක්‍රියා කළ පෙම්වතා රාත්‍රී අට පසුවී සුළු වෙලාවකින් පසු පෙම්වතියගේ නිවෙස පිටුපස අඩක් වසා තිබූ වැසිකිළියේ දොර විවෘත කරත්ම ඒ තුළ සිටියේ පෙම්වතිය වෙනුවට ඇගේ මවය. ඒ මොහොතේ මව බියට පත්ව මහා හයියෙන් කෑගැසීමට වූයෙන් බියට පත් පෙම්වතා කරුවලේම හිස්ලූ අත දිව ගියේ සිදු වූයේ කුමක්දැයි සිතා ගැනීමටත් නොහැකිවය.\n\nකෙසේ හෝ මෙලෙස පැන ගිය තරුණයා ගැන හොඳ හැටි විස්තර දන්නා මව ඊට පසු දින පොලිසියට ගොස් සිදුවූ දේ ගැන පැමිණිල්ලක් ඉදිරිපත් කළාය. ඒ අනුව එම තරුණයාත්, දියණියත්, ඇගේ මවත් පසුගියදා පොලිසියට කැඳවා පරීක්ෂණයක් පැවැත්වූහ. එදින තීන්දුවකට එළඹීමට දෙපාර්ශ්වය එකඟ නොවූ බැවින් එය තවත් දිනකට කල්තැබීමට වූ බව පොතුපිටිය පොලිසියේ ස්ථානාධිපති පොලිස් පරීක්ෂක කුමාර නලවංශ මහතා පැවසීය.\n\nරක්වාන – ඉන්දික සී. කුමාර",
       "URL": "https://www.dinamina.lk/2023/10/02/lawnorder/26834/%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%92%e0%b6%ba-%e0%b7%84%e0%b6%b8%e0%b7%94%e0%b7%80%e0%b7%93%e0%b6%b8%e0%b6%a7-%e0%b7%80%e0%b7%90%e0%b7%83%e0%b7%92%e0%b6%9a%e0%b7%92%e0%b7%85/",
       "Category": "lawnorder",
       "Parent URL": "https://www.dinamina.lk/category/lawnorder//page/8/"
}