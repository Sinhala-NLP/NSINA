{
       "Source": "dinamina",
       "Timestamp": "August 31, 2023 1:00 am",
       "Headline": "තරුණියක ඇතුළු හතරක් අත්අඩංගුවට",
       "News Content": "ප්‍රංශයේ රැකියාවක් සඳහා යවන බව සඳහන් කරමින් තරුණියකගෙන් රුපියල් ලක්ෂ 13ක මුදලක් ගෙන වංචා කළ පුද්ගලයකුව පැහැරගෙන ගොස් පහර දී වධ හිංසා කිරීමක් සම්බන්ධයෙන් එම තරුණිය ඇතුළු සිවුදෙනෙක් කඳාන පොලිසියේ නිලධාරීන් විසින් පෙරේදා (29) අත්අඩංගුවට ගනු ලැබූහ.\n\nමෙසේ පැහැර ගැනීමට ලක්ව ඇත්තේ කඳාන, නාගොඩ පල්ලිය පාරේ පදිංචි 36 හැවිරිදි පුද්ගලයෙකි. මෙම පුද්ගලයා 28 හැවිරිදි තරුණියකගෙන් ඇයව ප්‍රංශයේ රැකියාවකට යවන බව කියා රුපියල් ලක්ෂ 13ක් ලබාගෙන වංචා කර ඇති බව පොලිසිය කියයි.\n\nඒ ගැන ඇය විසින් සිය ඥාතීන් කිහිපදෙනකුට පවසා පසුගිය 27 වැනිදා රාත්‍රී කාලයේදී මෙම පුද්ගලයාව පැහැරගෙන ගොස් පහර දෙමින් මුදල් ඉල්ලා ඇති බව පොලිසිය කියයි.\n\nඑසේ පහර දෙන අතරතුර අන්තර්ජාලය ඔස්සේ එම පුද්ගලයාගේ මවට එසේ පහර දෙන අයුරු පෙන්වා ඇති බවත් ඒ ගැන බියට පත් වූ එම තරුණයාගේ මව පොලිසියට කළ පැමිණිල්ලකට අනුව විමර්ශනයක් පවත්වා තරුණිය ඇතුළු පිරිස අත්අඩංගුවට ගෙන පැහැරගත් පුද්ගලයාව මුදාගත් බවත් පොලිසිය කියයි.\n\nගයාන් කුමාර වීරසිංහ",
       "URL": "https://www.dinamina.lk/2023/08/31/lawnorder/18438/%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba%e0%b6%9a-%e0%b6%87%e0%b6%ad%e0%b7%94%e0%b7%85%e0%b7%94-%e0%b7%84%e0%b6%ad%e0%b6%bb%e0%b6%9a%e0%b7%8a-%e0%b6%85%e0%b6%ad%e0%b7%8a%e0%b6%85/",
       "Category": "lawnorder",
       "Parent URL": "https://www.dinamina.lk/category/lawnorder//page/22/"
}