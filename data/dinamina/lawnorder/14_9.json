{
       "Source": "dinamina",
       "Timestamp": "September 18, 2023 9:55 am",
       "Headline": "මන්ත්‍රී උද්ධිකට වෙඩි තැබූ සිද්ධියේ විමර්ශන CIDයට",
       "News Content": "අනුරාධපුර දිස්ත්‍රික් පාර්ලිමේන්තු මන්ත්‍රී උද්ධික ප්‍රේමරත්න මහතාගේ පෞද්ගලික මෝටර් රථය ඉලක්ක කර ඔහුගේ නිවස ඉදිරිපිට දී වෙඩි තැබීමේ සිද්ධිය අදාළ විමර්ශන කටයුතු අපරාධ පරීක්ෂණ දෙපාර්තමේන්තුව වෙත භාරදී තිබේ.\n\nපොලිස්පතිවරයාගේ නියෝග මත අදාළ විමර්ශන මෙලෙස වහාම අපරාධ පරීක්ෂණ දෙපාර්තමේන්තුව වෙත භාරදීමට කටයුතු කළ බව පොලිස් මාධ්‍ය කොට්ඨාසය නිවේදනය කරයි.\n\nවෙඩි ප්‍රහාරයෙන් මන්ත්‍රීවරයාට කිසිදු හානියක් සිදුව නොමැත.\n\nඋද්ධික ප්‍රේමරත්න මහතා කිසියම් කටයුත්තකට නිවසින් බැහැරව ගොස් යළි නිවස කරා තම මෝටර් රථයෙන් පැමිණි අවස්ථාවේ ඊයේ රාත්‍රී 10.35ට පමණ මෙම වෙඩි ප්‍රහාරය එල්ල වී තිබේ.\n\nමෝටර් රථයේ පසුපස අසුන ප්‍රදේශයට වෙඩි ප්‍රහාර දෙකක් එල්ල වී ඇත.\n\nවෙඩි තැබූ ස්ථානයේ තිබි ජීව උණ්ඩයක් හා පතරොම් කොපුවක් ද හමුවී ඇති අතර මිලි මිටර 9 වර්ගයේ පිස්තෝලයකින් ප්‍රහාරය එල්ල කර ඇති බව මූලික විමර්ෂණවලදී හෙළි වී තිබේ.\n\n\n\n(ඡායාරූප – අනුරාධපුර සමූහ – පර්සි කුරුනේරු)",
       "URL": "https://www.dinamina.lk/2023/09/18/lawnorder/23295/%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%93-%e0%b6%8b%e0%b6%af%e0%b7%8a%e0%b6%b0%e0%b7%92%e0%b6%9a%e0%b6%a7-%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90/",
       "Category": "lawnorder",
       "Parent URL": "https://www.dinamina.lk/category/lawnorder//page/14/"
}