{
       "Source": "dinamina",
       "Timestamp": "October 7, 2023 12:55 am",
       "Headline": "වාස්ට එරෙහිව බොරු සාක්කි හැදීමේ චෝදනාවට වැඩ තහනම් වූ අයිපී සුගත්ගේ මූලික අයිතිවාසිකම්උල්ලංඝනය වෙලා",
       "News Content": "මරණ දඬුවම නියම වී සිටින හිටපු ජ්‍යෙෂ්ඨ නියෝජ්‍ය පොලිස්පති වාස් ගුණවර්ධන මහතාට එරෙහිව සාක්ෂි නිර්මාණය කළ බවට චෝදනා කරමින් අපරාධ පරීක්ෂණ දෙපාර්තමේන්තුවේ හිටපු පොලිස් පරීක්ෂක සුගත් මෙන්ඩිස් මහතා අත්අඩංගුවට ගෙන වැඩ තහනමට ලක් කිරීමෙන් මූලික අයිතිවාසිකම් උල්ලංඝනය කිරීමක් සිදු කර ඇති බවට ශ්‍රේෂ්ඨාධිකරණය ඊයේ (6) තීරණය කළේය.\n\nඒ වෙනුවෙන් රුපියල් ලක්ෂ 10ක (මිලියනයක) වන්දියක් මාස තුනක් ඇතුළත රජය විසින් ඔහුට ගෙවා අවසන් කළ යුතු බවට නියම කෙරුණු අතර, ඔහුට නීතියෙන් හිමි විය යුතු සියලු වැටුප් වර්ධක, දීමනා හා උසස්වීම් අතීතයට බලපාන පරිදි පිරිනැමීමට පියවර ගන්නා ලෙස පොලිස්පතිවරයා ඇතුළු බලධාරීන්ට නියම කරන ලදි.\n\nකෝටිපති ව්‍යාපාරික මොහොමඩ් සියාම් පැහැරගෙන ගොස් ඝාතනය කිරීම සම්බන්ධ නඩුවේදී සාක්ෂි නිර්මාණය කළ බවට චෝදනා කරමින් තමා අත්අඩංගුවට ගෙන වැඩ තහනම් කිරීමට එරෙහිව පොලිස් පරීක්ෂක සුගත් මෙන්ඩිස් මහතා ගොනු කළ මූලික අයිතිවාසිකම් පෙත්සම විභාගය අවසන් කරමින් ශ්‍රේෂ්ඨාධිකරණය මේ නියෝගය කළේය. ප්‍රියන්ත ජයවර්ධන, මහින්ද සමයවර්ධන විනිසුරුවරුන්ගේ එකඟත්වය සහිතව ශ්‍රේෂ්ඨාධිකරණ විනිසුරු එස්. තුරෙයිරාජා මහතා විසින් මේ තීන්දුව ප්‍රකාශයට පත් කරන ලදි.\n\nනෙල්කා මැදගෙදර",
       "URL": "https://www.dinamina.lk/2023/10/07/lawnorder/28773/%e0%b7%80%e0%b7%8f%e0%b7%83%e0%b7%8a%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92%e0%b7%80-%e0%b6%b6%e0%b7%9c%e0%b6%bb%e0%b7%94-%e0%b7%83%e0%b7%8f%e0%b6%9a%e0%b7%8a%e0%b6%9a%e0%b7%92-2/",
       "Category": "lawnorder",
       "Parent URL": "https://www.dinamina.lk/category/lawnorder//page/4/"
}