{
       "Source": "dinamina",
       "Timestamp": "October 6, 2023 1:13 am",
       "Headline": "මාකි­ලං­ග­මුවේ සංජී­වගේ   තවත් ගිනි අවි 2ක්   මුල්ලේ­රි­යාවේ",
       "News Content": "වීරඟුල පොලිස් ස්ථානය තුළ රැඳවුම් නියෝග මත රඳවාගෙන පරීක්ෂණ පවත්වන මාකිලංගමුවේ සංජීව නමැති මත්කුඩු ජාවාරමේ නිරත ප්‍රබල පාතාල අපරාධකරුගෙන් කළ ප්‍රශ්න කිරීම්වලින් හෙළිවූ තොරතුරු මත මිනිස් ඝාතන දෙකකට යොදාගත් බව කියන තවත් ගිනි අවි දෙකක් මුල්ලේරියාව පොලිස් වසමේ කුමාර මාවතේ කැලෑබද ප්‍රදේශයක සඟවා තිබියදී සොයා ගැනීමට බස්නාහිර පළාත් උතුරු දිසා අපරාධ කොට්ඨාසයේ නිලධාරීහු පෙරේදා (04) සමත් වූහ.\n\nමෙසේ සොයාගෙන ඇත්තේ පතරොම් බහාලන කොපු දෙකක් සමඟ මයික්‍රෝ වර්ගයේ පිස්තෝලයක් සහ පතරොම් බහාලන කොපුවක් සහිත පිස්තෝලයකි.\n\nමෙම එක් අවියක් පෑලියගොඩ පට්ටිය හන්දියේදී පොලිසියේ හිටපු කොස්තාපල්වරයකු වන පොලිස් අත්තනායක නමින් ප්‍රකට පුද්ගලයාට පසුගිය වසරේ ජුනි 26 වැනිදා රාත්‍රියේ වෙඩි තබා ඝාතනය කිරීමට යොදා ගත් අවිය බව අනාවරණය වී තිබෙන බව පොලිසිය කියයි.\n\nඅරුණ කාන්ත අත්තනායක නොහොත් පොලිස් අත්තනායක නම් වූ ඔහු හිටපු කොස්තාපල්වරයෙකි.\n\nදෙවැනි ගිනි අවිය යොදාගෙන ඇත්තේ පෑලියගොඩ දුම්රියපොළ පාරේ පිහිටි නිවෙසක් තුළදී පසුගිය ජනවාරි 17 වැනිදා පුද්ගලයකු ඝාතනය කිරීමටය. පෑලියගොඩ ප්‍රදේශයේ ප්‍රකට මත්කුඩු ජාවාරම්කාරියක බව කියන කුඩු රමණි නමැත්තියගේ නිවෙසට එදින කඩාවැදුණු තුවක්කුකරුවකු නිදි ඇඳේ සිටි ඇගේ බෑනාට වෙඩි පිට වෙඩි තබා ඝාතනය කර තිබුණු බව පොලිසිය කියයි. එසේ ඝාතනය වූයේ ‘ක්ලච් රංග’ නමැති පාතාලයට සම්බන්ධ මත්කුඩු ජාවාරම්කරුවකු බව පොලිසිය කියයි.",
       "URL": "https://www.dinamina.lk/2023/10/06/lawnorder/28524/%e0%b6%b8%e0%b7%8f%e0%b6%9a%e0%b7%92%e0%b6%bd%e0%b6%82%e0%b6%9c%e0%b6%b8%e0%b7%94%e0%b7%80%e0%b7%9a-%e0%b7%83%e0%b6%82%e0%b6%a2%e0%b7%93%e0%b7%80%e0%b6%9c%e0%b7%9a-%e0%b6%ad/",
       "Category": "lawnorder",
       "Parent URL": "https://www.dinamina.lk/category/lawnorder//page/5/"
}