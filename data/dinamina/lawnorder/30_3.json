{
       "Source": "dinamina",
       "Timestamp": "July 26, 2023 11:37 am",
       "Headline": "වව්නියාවේ නිවසකට ගිනිතැබීමෙන් තුවාල ලබා සිටි පිරිමි පුද්ගලයෙක් මරුට",
       "News Content": "වව්නියාව, තෝනික්කල් ප්‍රදේශයේ නිවසක උපන්දින සාදයක් පැවැත්වෙන අතරතුර එම නිවසට ගිනි තැබීමෙන් පිළිස්සුම් තුවාල ලබා සිටි පිරිමි පුද්ගලයෙකු මියගොස් තිබේ.\n\nපසුගිය 23වැනිදා අළුයම් කාලයේ සිදු වූ එම සිද්ධියෙන් මීට පෙර මියගිය කාන්තාවගේ ස්වාමිපුරුෂයා මෙලෙස මියගොස් ඇතැයි පොලිසිය පවසයි.\n\nවව්නියාව තොනික්කල් ප්‍රදේශයේ නිවසක උපන් දින සාදයක් පැවැත්වෙන අතරතුර නාදුනන පිරිසක් සිදු කළ ගිනි තැබීමකින් කාන්තාවක මියගොස් නවදෙනෙකු තුවාල ලැබීය.\n\nබරපතළ තුවාල ලබා යාපනය පුද්ගලික රෝහලක ප්‍රතිකාර ලබමින් සිටි පිරිමි පුද්ගලයෙකු මෙලෙස අද(26) උදෑසන මියගොස් ඇති අතර ඔහු ඕමන්ත ප්‍රදේශයේ පදිංචිකරුවෙකි.\n\nවයස අවුරුදු 34 ක් වන මෙම පුද්ගලයා මෙම සිද්ධියෙන් මීට පෙර මියගිය කාන්තාවගේ ස්වාමි පුරුෂයා වේ.\n\nගින්නෙන් තුවාල ලැබූ තවත් කිහිපදෙනෙකු වව්නියාව රෝහලේ ප්‍රතිකාර ලබයි.\n\nගිනි තැබීම් සිදු කළ සැකකරුවන් අත්අඩංගුවට ගැනීම සදහා වව්නියාව පොලිසිය වැඩිදුර විමර්ශන සිදු කරගෙන යනු ලැබේ.",
       "URL": "https://www.dinamina.lk/2023/07/26/lawnorder/9434/%e0%b7%80%e0%b7%80%e0%b7%8a%e0%b6%b1%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%b1%e0%b7%92%e0%b7%80%e0%b7%83%e0%b6%9a%e0%b6%a7-%e0%b6%9c%e0%b7%92%e0%b6%b1%e0%b7%92%e0%b6%ad%e0%b7%90%e0%b6%b6/",
       "Category": "lawnorder",
       "Parent URL": "https://www.dinamina.lk/category/lawnorder//page/30/"
}