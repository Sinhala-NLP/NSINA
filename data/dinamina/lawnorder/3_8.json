{
       "Source": "dinamina",
       "Timestamp": "October 9, 2023 1:03 am",
       "Headline": "විශ්‍රාමික සාජන්ගේ වගා බිම  මැර කල්ලියක් පාළු කරයි",
       "News Content": "කෙසෙල් පඳුරු 100ක් පැපොල් මඤ්ඤොක්කා-බඩඉරිඟු-මිරිස්-බෝංචි වගාව සුන්\n\n\n\nගම්පොළ ගල්ගෙඩියාව ප්‍රදේශයේ වගා බිමකට ඇතුළු වූ මැර පිරිසක් එහි තිබූ කෙසෙල් පඳුරු සියයක් පැපොල් මඤ්ඤොක්කා බඩඉරිඟු මිරිස් බෝංචි ඇතුළු ලක්ෂ 20ක පමණ සියලු වගාවන් කපා කොටා විනාශ කර ඇතැයි වගාබිම හිමි අශෝක රත්නායක නමැති විශ්‍රාමික පොලිස් නිලධාරියා පවසයි.\n\nමේ සම්බන්ධයෙන් ඔහු පොලිසියට ද පැමිණිලි කර තිබේ.\n\nවසර 33ක පොලිස් සේවයෙන් විශ්‍රාම ගොස් ඇති මොහු මෙම වගාව වසර කිහිපයක සිට සිදුකරන අතර ජාතික ආහාර නිෂ්පාදන සංග්‍රාමය, පුරන් කුඹුරු හා ඉඩම් වගා කිරීමේ වැඩසටහන යටතේ ගොවිජන සේවා දෙපාර්තමේන්තුව මගින් නීත්‍යානුකූල ලියකියවිලි සහිතව මෙම ඉඩම වගා කිරීමට මොහුට බලය ලබාදී තිබේ. ඉඩම ගම්පොළ කිරින්ද අලුත් විහාරයට අයිති අතර එහි විහාරාධිපති කඳපොල මේධානන්ද හිමියන්ගේ නිත්‍යානුකූල කැමැත්ත ද ගොවිජන සංවර්ධන නිලධාරි වෙත ලබාදී තිබේ. එසේ තිබියදී මෙම ඉඩමට යාබද ඉඩමේ මල් වගා කරන අයකු මෙම ඉඩම ඔහුගේ මල් වගාව සඳහා ඉල්ලා ඇති අතර මෙම මල් වගාව දළදා මාලිගාව ශ්‍රී ජය ශ්‍රී මහා බෝධිය වෙත මල් පූජා කිරීමට යොදා ගන්නා බවද ඔහු පවසා තිබේ. නමුත් කෘෂි බෝග වගා කර ඇති මෙම ඉඩම ලබා දීමට රත්නායක මහතා අකැමැති වීම හේතුකොටගෙන මොහු විවිධ බලපෑම් කිරීම නිසා ඒ සම්බන්ධයෙන් රත්නායක යන අය ගම්පොළ පොලිසියට ඒ බව පැමිණිලි කර තිබුණි. පොලිසිය පරීක්ෂණ පවත්වා එම බලපෑම් කරන පුද්ගලයාට මෙම ඉඩමට ඇතුළු වීම ද තහනම් කර තිබූ බවද රත්නායක මහතා පවසයි. එසේ තිබියදී ඔහු තවත් දස දෙනකු පමණ පිරිසක් සමඟ කඩු පිහි අතැතිව මෙම ඉඩමට පැන එහි තිබූ සියලු වගාවන් මේ ලෙස විනාශ කළ බව දෙවන පොලිස් පැමිණිල්ලේ සඳහන්වේ. රත්නායක මහතා පවසන්නේ කෙසෙල් පඳුරු සියයෙන් මසකට රුපියල් හතළිස් දහසක් ද අනෙකුත් වගාවන් වලින් ද එවැනි මුදලක් මාසිකව ලබන බවත් එම මුදල්වලින් පවුලේ නඩත්තුව සිදු කරන බවත් ය. වගා බිමේ තිබූ රුපියල් හතළිස් දහසක් වටිනවා විදුලි පඹයා ඇතුළු කුඩා ගෙය (පැල) කඩා විනාශ කර ඇති බව ද ඔහු පවසයි.\n\nමෙම මැර පිරිස එහි තිබූ කංකුන් සුදු මිරිස් මුං, මෑ, උදු, සලාද පවා කපා විනාශ කර තිබුණි.\n\nරත්නායක මහතා පවසා සිටින්නේ මෙම පුද්ගලයා මෙලෙස මල් වගා කරන මුවාවෙන් ස්ථාන කීපයකම ඉඩම් අල්ලා ගැනීමට ගොස් ගැටලු ඇති කළ පුද්ගලයෙකු බවයි.\n\nසිද්ධිය පිළිබඳව ගම්පොළ පොලිසිය පරීක්ෂණ පවත්වයි.\n\nගම්පොළ සමුහ-සුරංග දිල්හාන්",
       "URL": "https://www.dinamina.lk/2023/10/09/provincial-news/28951/%e0%b7%80%e0%b7%92%e0%b7%81%e0%b7%8a%e0%b6%bb%e0%b7%8f%e0%b6%b8%e0%b7%92%e0%b6%9a-%e0%b7%83%e0%b7%8f%e0%b6%a2%e0%b6%b1%e0%b7%8a%e0%b6%9c%e0%b7%9a-%e0%b7%80%e0%b6%9c%e0%b7%8f-%e0%b6%b6/",
       "Category": "lawnorder",
       "Parent URL": "https://www.dinamina.lk/category/lawnorder//page/3/"
}