{
       "Source": "dinamina",
       "Timestamp": "September 2, 2023 1:00 am",
       "Headline": "රිට් පෙත්සමකට කරුණු කියන්න පොලිස්පතිට නොතීසි",
       "News Content": "කුලියාපිටිය ප්‍රදේශයේ ඇති වෙළෙඳ සංකීර්ණයක කොටසක හිමිකාරිත්වය සම්බන්ධයෙන් ඇති වූ ආරවුලක් සම්බන්ධයෙන් ගොනු කර ඇති රිට් පෙත්සමක් පිළිබඳව කරුණු දැක්වීම සඳහා පොලිස්පති සී.ඩී. වික්‍රමරත්න ඇතුළු උසස් පොලිස් නිලධාරීන් සිව් දෙනකුට ලබන 4 දා අධිකරණය හමුවේ පෞද්ගලිකව පෙනී සිටින නියම කරමින් අභියාචනාධිකරණය ඊයේ (1) නොතිසි නිකුත් කළේය.\n\nඅදාළ පෙත්සමේ වගඋත්තරකරුවන් ලෙස නම් කර සිටින පොලිස්පති සි.ඩී. වික්‍රමරත්න, වයඹ පළාත භාර ජ්‍යෙෂ්ඨ නියෝජ්‍ය පොලිස්පති කිත්සිරි ජයලත්, අපරාධ පරීක්ෂණ දෙපාර්තමේන්තුවේ අධ්‍යක්ෂ කාවින්ද ජයසේකර සහ කුලියාපිටිය පොලිසියේ මූලස්ථාන පොලිස් පරීක්ෂක පී.ඩී. විජේසූරිය යන අයට මෙලෙස නොතීසි නිකුත් කරන ලදි.\n\nකුලියාපිටිය ප්‍රදේශයේ පදිංචි සුරංග දිල්රුක් නැමැති ව්‍යපාරිකයකු විසින් ඉදිරිපත් කළ රිට් පෙත්සමක් සලකා බැලීමෙන් අනතුරුව මෙලෙස නොතීසි නිකුත් කරනු ලැබීය. අභියාචනාධිකරණ සභාපති විනිසුරු නිශ්ශංක බන්දුල කරුණාරත්න සහ අභියාචනාධිකරණ විනිසුරු එම්.සී.බී.එස්.මොරායස් යන මහත්වරුන් ගෙන් සමන්විත විනිසුරු මඩුල්ල හමුවේ මෙම පෙත්සම කැඳවනු ලැබිණි.\n\nමේ පෙත්සම සම්බන්ධයෙන් කරුණු දක්වන ලෙස මීට පෙර පොලිස්පතිවරයා ඇතුළු වගඋත්තරකරුවන්ට නොතීසි නිකුත් කර ඇතත් ඔවුන් අධිකරණයේ පෙනී නොසිටීම සම්බන්ධයෙන් විනිසුරු මඩුල්ලේ අවධානය යොමු කෙරිණි. එහිදී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ ෆයිසර් මුස්තාපා මහතා දීර්ඝ ලෙස ඉදිරිපත් කළ කරුණු සලකා බැලීමෙන් අනතුරුව මෙලෙස නොතීසි නිකුත් කරන ලදි. පෙත්සම්කරු කුලියාපිටිය ප්‍රදේශයේ මුතුකුඩ ප්ලාසා නමැති වෙළෙඳ සංකීර්ණයක වෙළෙඳසලක් පවත්වාගෙන යන අතර ඊට යාබද කොටස රු. මිලියන 15ක මුදලකට මිල දී ගැනීමට කටයුතු කළ බව පෙත්සමෙහි සඳහන් වේ.\n\nඑම මිලියන 15ක මුදලින් කොටසක් තමා විසින් ගෙවූ බවත්, ඉතිරි කොටස ගැමා ඉන්ටර්නැෂනල් පෞද්ගලික සමාගමෙන් ගත් ණය පහසුකම යටතේ ගෙවීමට කටයුතු කළ බවද සඳහන් වේ.\n\nපසුව මේ මුදල් ගනුදෙනුවට අදාළව පෙත්සම්කරු සහ ගැමා ඉන්ටර්නැෂනල් සමාගම අතර ඇති වූ ආරවුල සම්බන්ධයෙන් සමාගම කුලියාපිටිය දිසා අධිකරණයේ නඩුවක් ගොනු කර ඇති බවද සඳහන් වේ. එසේ තිබියදී එම සමාගමේ අධ්‍යක්ෂවරයකු පොලිසිය සමඟ පැමිණ තමන්ව අදාළ ස්ථානයෙන් ඉවත් කිරීමට කටයුතු කළ බව පෙත්සම්කරු කියයි. අධිකරණයට මිස පොලිසියට යම් ඉඩමක භුක්තිය සම්බන්ධයෙන් තීරණය ගැනීමට හෝ පුද්ගලයන් ඉවත් කිරීමට බලයක් නැති බව පෙත්සම මඟින් පෙන්වා දී ඇත. එබැවින් තම ව්‍යාපාරික කටයුතුවලට පොලීසිය නීති විරෝධි ආකාරයෙන් මැදිහත් වීම වළක්වන ලෙස මේ පෙත්සම මඟින් ඉල්ලා ඇත.\n\nනීතිඥ සංජීව කලුආරච්චි මහතාගේ උපදෙස් මත ජනාධිපති නීතිඥ ෆයිසර් මුස්තාපා මහතා සහ පුලස්ති රූපසිංහ මහතා මහත්වරු පෙත්සම්කරුවන් වෙනුවෙන් පෙනී සිටියහ.\n\nනෙල්කා මැදගෙදර",
       "URL": "https://www.dinamina.lk/2023/09/02/lawnorder/19081/%e0%b6%bb%e0%b7%92%e0%b6%a7%e0%b7%8a-%e0%b6%b4%e0%b7%99%e0%b6%ad%e0%b7%8a%e0%b7%83%e0%b6%b8%e0%b6%9a%e0%b6%a7-%e0%b6%9a%e0%b6%bb%e0%b7%94%e0%b6%ab%e0%b7%94-%e0%b6%9a%e0%b7%92%e0%b6%ba%e0%b6%b1/",
       "Category": "lawnorder",
       "Parent URL": "https://www.dinamina.lk/category/lawnorder//page/21/"
}