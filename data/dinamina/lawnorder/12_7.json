{
       "Source": "dinamina",
       "Timestamp": "September 23, 2023 1:17 am",
       "Headline": "ක්‍රිකට් සභා­පති – ලේකම්   මන්ත්‍රී හේෂාට පැනවූ වාර­ණය ඉව­තට",
       "News Content": "ශ්‍රී\nලංකා ක්‍රිකට් සභාපතිවරයාට, ලේකම්වරයාට අපකීර්තියක් වන ආකාරයේ ප්‍රකාශ නිකුත් කිරීම වළක්වමින් පාර්ලිමේන්තු මන්ත්‍රී හේෂා විතානගේ මහතාට පැනවූ වාරණය විසුරුවා හැරීමට කොළඹ ප්‍රධාන දිසා විනිසුරු සඳුන් විතාන මහතා ඊයේ (22) නියෝග කෙළේය.\n\nවිත්තිකාර හේෂා විතානගේ මහතා වෙනුවෙන් ජනාධිපති නීතිඥ ඩිනාල් පිලිප්ස් මහතා අධිකරණයට ඉදිරිපත් කළ කරුණු සලකා බැලීමෙන් පසුව ප්‍රධාන දිසා විනිසුරුවරයා මෙම නියෝගය ප්‍රකාශයට පත්‍ කෙළේය.\n\nපාර්ලිමේන්තු මන්ත්‍රීවරයාට එරෙහිව ශ්‍රී ලංකා ක්‍රිකට් සභාපති ශම්මි සිල්වා මහතා හා ලේකම් මොහාන් ද සිල්වා මහතා පැවරූ නඩුව විභාගයට ගැනීමෙන් පසුව මෙම වාරණයන් නිකුත් කැර තිබිණි.\n\nශ්‍රී ලංකා ක්‍රිකට් ආයතනය සම්බන්ධයෙන් නිකුත් කෙරුනු විගණන වාර්තාවක් පදනම් කරගෙන ඉකුත් ජූලි මස 23 වැනිදා හේෂා විතානගේ මන්ත්‍රීවරයා පැවැත්වූ මාධ්‍ය සාකච්ඡාවකින් තමන්ට අපහාසයක් සිදු වූ බවට චෝදනා කරමින් මෙම පැමිණිල්ල ඉදිරිපත් කර තිබුණි.\n\nශ්‍රී ලංකා ක්‍රිකට් ආයතනයෙන් කරුණු විමසීමක් සිදු කරන තුරු එම විගණන වාර්තාව ප්‍රසිද්ධියට පත් නොකරන බවට එකඟත්වයක් තිබියදී මන්ත්‍රීවරයා නීතියට පටහැනි ආකාරයෙන් වාර්තාව ලබාගෙන ප්‍රසිද්ධියට පත් කිරීම තුළින් සිදු වූ අපහාසය වෙනුවෙන් රුපියල් කෝටි 150ක වන්දියක් එම මන්ත්‍රීවරයාගෙන් අයකර දෙන ලෙස ඉල්ලමින් මෙම නඩුව ගොනුකර ඇත.\n\nනඩුවේ වැඩිදුර විභාගය නොවැම්බර් 29 වැනි දිනට නියම කෙරිණි.",
       "URL": "https://www.dinamina.lk/2023/09/23/lawnorder/24939/%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b7%83%e0%b6%b7%e0%b7%8f%e0%b6%b4%e0%b6%ad%e0%b7%92-%e0%b6%bd%e0%b7%9a%e0%b6%9a%e0%b6%b8%e0%b7%8a-%e0%b6%b8/",
       "Category": "lawnorder",
       "Parent URL": "https://www.dinamina.lk/category/lawnorder//page/12/"
}