{
       "Source": "dinamina",
       "Timestamp": "September 12, 2023 3:11 am",
       "Headline": "ටුවරිස්ට් ගයිඩ්ගෙන් කොල්ලකෑ  ලක්ෂ 12ක රන් මාලය  දින 16කට පසු  අයිතිකරු අතටම",
       "News Content": "පිළියන්දල පොලිසිය කුඩ්ඩෙකුගෙන් ප්‍රශ්න කිරීමේදී සොරකම ගැන හෙළිදරව්වක්\n\nනැති වූ රන් මාලය ගැන පොලිස් පැමිණිල්ලක්වත් දමා නෑ\n\n\n\nසංචාරක මාර්ගගෝපදේශකයෙකු සතුව තිබූ රුපියල් ලක්ෂ 12ක් පමණ වටිනා රන් මාලය මංකොල්ල කෑමෙන් පසු ඔහු විසින් පොලිසියට පැමිණිලි නොකර තිබියදී එයින් දින 16කට පසු සැකපිට අත්අඩංගුවට ගත් පුද්ගලයකු කළ හෙළිදරව්වකින් පසුව එම රන් මාලය අයිතිකරුට ලබාදීමට පිළියන්දල පොලිසිය කටයුතු කර ඇත.\n\nපිළියන්දල දේවානන්ද පාරේ අපරාධ මෙහෙයුම් රාජකාරිවල නිරතව සිටි පිළියන්දල පොලිසියේ අපරාධ අංශයේ ස්ථානාධිපති පොලිස් පරීක්ෂක දිනේෂ් හෙට්ටිආරච්ච් මහතා ඇතුළු නිලධාරීන් කිහිපදෙනෙකු සැකකටයුතු ලෙස පැමිණි යතුරුපැදියක් නවතා පරික්ෂා කිරීමේදී එම පුද්ගලයා සතුව හොරොයින් මත්කුඩු ග්‍රෑම් 5යි මිලි ග්‍රෑම් 200ක් සන්තකයේ තිබී අත්අඩංගුවට ගැනීමෙන් අනතුරුව සිදු කළ දීර්ඝ ප්‍රශ්න කිරීමේ දී රන් මාලය මංකොල්ලකෑම සම්බන්ධයෙන් තොරතුරු අනාවරණය වූ බව පොලිසිය පවසයි.\n\nමෙම සැකකරු සමඟ රන් මාලය කොල්ලකෑ බව කියන තොරතුරු ඔස්සේ පිළියන්දල ගොරකාපිටිය බ්ලු වෝටර්ස් ප්‍රදේශයට ගොස් සිදු කළ සොයා බැලීමේදී ප්‍රදේශවාසීන් ලත් තොරතුරු මත රන් මාලය අයිතිකරු සොයාගැනීමට හැකිවූ බව පොලිසිය පවසයි.\n\n\n\nපොලීසිය එම පුද්ගලයාගෙන් ඒ පිළිබඳ විමසීමේ දී ඉකුත් අගෝස්තු මස 22 වැනිදා අලුයම 5.00ට පමණ තමන් ශාරීරික ව්‍යායාම්වල යෙදෙන අවස්ථාවේදී කොට්ටාව දෙස සිට යතුරුපැදියක් පදවාගෙන ආ පුද්ගලයෙක් දොලේ- කනත්ත දෙසට යන පාර ඇසූ බවත් තමන් ඔහුට පිළිතුර දී ශාරීරික ව්‍යායාම් වල යෙදෙන අවස්ථාවේදී පිටුපසින් යතුරුපැදියෙන් පැමිණි ඔහු එක වරම තමන් ගෙල බැඳි රන් දම්වැල මංකොල්ල කා ඇසිපිය හෙළීමටත් කාලවේලාවක් ඉතුරු නොකර යතුරුපැදියෙන්ම පලා ගිය බව ප්‍රකාශ කර ඇත. එම අවස්ථාවේදී දැඩි අඳුරක් පැවති හෙයින් කොල්ලකරු පැදවූ යතුරුපැදියේ අංකය හෝ බලා ගැනීමට නොහැකි වූ බැවින් රන් මාල‍යේ ආසාව අත්හැර දමා පොලිසියට පැමිණිලි නොකර නිවසට පැමිණියේ යැයි ඔහු වැඩිදුරටත් ප්‍රකාශ කර ඇත.\n\nඅනතුරුව පොලිස් පරීක්ෂකවරයා සංචාරක මාර්ගෝපදේශකවරයා අමතා රන් මාලය සම්බන්ධව අදාළ රිසිට් පත රැගෙන පොලිසියට පැමිණෙන ලෙස දැනුම්දී එම ස්ථානයෙන් පිට වී සැකකරුගෙන් ප්‍රශ්න කිරීමේදී හෙළි කළ තොරතුරු අනුව මංකොල්ලකෑ රන් දම්වැල බණ්ඩාරගම අටලුගම ප්‍රදේශයේ පුද්ගලයෙකුට රුපියල් ලක්ෂ නමයකට විකුණා තිබියදී සොයා ගැනීමට සමත් වී ඇත.\n\nඅනතුරුව සැකකරු පදවාගෙන ආ යතුරුපැදිය සම්බන්ධයෙන් ද සිදුකළ වැඩිදුර පරීක්ෂාවේදී එම යතුරුපැදිය මහරගම පොලිස් වසමේ ඇරැව්වල ප්‍රදේශයෙන් සොරා ගත් එකක් බවට අනාවරණය වූ බවත් රතු පැහැයෙන් යුත් එම යතුරුපැදියට ඒ වන විට සුදු පාට වර්ණ ගන්වා තිබූ බවත් පොලිසිය සඳහන් කරයි.\n\nසැකකරු මේ ආකාරයෙන් මීට පෙරද බණ්ඩාරගම පිළියන්දල කැස්බෑව, මොරටුව ආදී පොලිස් වසම් කිපයක රන්මාල කොල්ලකෑම් රැසකට සම්බන්ධ වූවෙක් බව පොලිස් විමර්ශනවලදී වැඩිදුරටත් අනාවරණය වී ඇත.\n\nමේ පිළිබඳ අදහස් දැක්වූ සංචාරක මාර්ගෝපදේශක මංගල මිහිර පුලසිංහ මහතා මෙසේ පැවසීය.\n\n‘ඇත්තටම මේ වගේ පොලිස් සේවයක් මම කවදාවත් බලාපොරොත්තු වුණේ නැහැ. මට අදහාගන්නවත් බැරි වුණා, පොලිස් සේවයට තියෙන කාර්යබහුලත්වයත් සමඟම සොරාව අල්ල ගත්තට පස්සේ වින්දිතයා සොයාගෙන ගොස් ඔහුට අලාභය ගැන කතා කරලා, සාධාරණය ඉෂ්ට කිරීම පිළිබඳව. පිළියන්දල පොලිසිය කරපු ඒ සේවය ඉතාම ඉහළින් අගය කරනවා. ඒ වගේම මම අනෙකුත් ශාරීරික ව්‍යායාම් කරන සහෝදර සහෝදරියන්ට පණිවිඩයක් දෙන්න කැමතියි ශාරීරික ව්‍යායාම්වල යෙදෙන අවස්ථාවල විශේෂයෙන් අඳුරු අවස්ථාවල හැකි තරම් වටිනා දේපොළ පැලැඳ සිටීමෙන් වැළකින ලෙස.‘\n\n26 හැවිරිදි සැකකරු කැස්බෑව මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/09/12/lawnorder/21333/%e0%b6%a7%e0%b7%94%e0%b7%80%e0%b6%bb%e0%b7%92%e0%b7%83%e0%b7%8a%e0%b6%a7%e0%b7%8a-%e0%b6%9c%e0%b6%ba%e0%b7%92%e0%b6%a9%e0%b7%8a%e0%b6%9c%e0%b7%99%e0%b6%b1%e0%b7%8a-%e0%b6%9a%e0%b7%9c%e0%b6%bd%e0%b7%8a/",
       "Category": "lawnorder",
       "Parent URL": "https://www.dinamina.lk/category/lawnorder//page/18/"
}