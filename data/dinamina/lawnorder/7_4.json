{
       "Source": "dinamina",
       "Timestamp": "October 5, 2023 1:00 am",
       "Headline": "රන් මාලය කඩා  පලා ගිය සැකකරු සොයා  පොලිස් විමර්ශන",
       "News Content": "හැටන් කොටගල නගරයේ පිහිටි ආපණ ශාලාවක හිමිකරුගේ බිරියගේ ගෙල බැඳ තිබූ රන් මාලය සහ තැල්ල කඩාගෙන පලා ගිය සැකකරු අත්අඩංගුවට ගැනීම සඳහා දිඹුලපතන පොලිසිය අංශ කිහිපයක් ඔස්සේ විමර්ශන ආරම්භ කර ඇත.\n\nකොටගල නගරයට ඉකුත් 03 වැනි දින උදෑසන පැමිණි පුද්ගලයකු ආපණ ශාලාවේ හිමිකරුගේ බිරියගෙන් ඇයගේ සැමියා හමුවීමට අවශ්‍ය බව පවසා ඇය ආහාර පිසීමට ආපණ ශාලාවේ මුළුතැන්ගෙට ගිය අවස්ථාවේ ඇය පසුපසින්ම ගොස් මුළුතැන්ගෙහි තිබූ පිහියක් රැගෙන එම කාන්තාවගේ ගෙල මත තබා රෙදි කැබැල්ලකින් ඇයගේ මුඛය බැඳ දමා ඇය පැලඳ සිටි පවුම් 1 ½ක් පමණ වටිනා රන් මාලය සහ රන් තැල්ල කඩාගෙන පලා ගොස් ඇත.\n\nසැකකරු විසින් කඩාගෙන පලා ගිය රන් මාලය සහ තැල්ල රු. ලක්ෂ හතරක් පමණ වටිනා බවත්, සැකකරු මෙය සැලසුම් කර සිදු කළ මංකොල්ලයක් බවත්, එම ආපණ ශාලාව දිනපතා විවෘත කරනු ලබන්නේ ආපණ ශාලා හිමිකරුගේ බිරිය බවත්, උදෑසන කොටගල නගරයේ එතරම් ජනතාවක් නොගැවසෙන නිසා සැකකරු මෙම මංකොල්ලය ඉතා පහසුවෙන්ම සිදු කර පලා ගොස් ඇති බවත් පොලිසිය පැවසීය.\n\nසැකකරු රන් මාලය සහ තැල්ල කඩාගෙන පලා යන අයුරු අසල පිහිටි වෙ‍ෙළඳ සැලක සවි කර තිබූ ආරක්ෂිත කැමරා දර්ශනවල පටිගත වී ඇති අතර, එම දර්ශනවල සටහන් ඡායාරූපවල සිටින සැකකරු සම්බන්ධයෙන් තොරතුරු වෙතොත් පොලිසිය වෙත ලබාදෙන ලෙස දිඹුලපතන පොලිසිය මහජනතාවගෙන් ඉල්ලා සිටියි.\n\nහැටන් – රංජිත් රාජපක්ෂ",
       "URL": "https://www.dinamina.lk/2023/10/05/provincial-news/27844/%e0%b6%bb%e0%b6%b1%e0%b7%8a-%e0%b6%b8%e0%b7%8f%e0%b6%bd%e0%b6%ba-%e0%b6%9a%e0%b6%a9%e0%b7%8f-%e0%b6%b4%e0%b6%bd%e0%b7%8f-%e0%b6%9c%e0%b7%92%e0%b6%ba-%e0%b7%83%e0%b7%90%e0%b6%9a%e0%b6%9a%e0%b6%bb/",
       "Category": "lawnorder",
       "Parent URL": "https://www.dinamina.lk/category/lawnorder//page/7/"
}