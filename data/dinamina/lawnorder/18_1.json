{
       "Source": "dinamina",
       "Timestamp": "September 12, 2023 4:21 am",
       "Headline": "විදුලිසැර වද්දා මරා දැමූ  රේවතගේ දළ යුගල ජාතික කෞතුකාගාරයට භාර දෙන්නැයි නියෝග",
       "News Content": "චේතනාන්විතවම විදුලිය සැර වද්දවා මරා දැමුණු රේවත නමැති දුර්ලභ ගණයේ සද්ධන්ත ඇතාගේ දළ යුගල ජාතික කෞතුකාගාරයට භාර දෙන ලෙස කැකිරාව දිසා විනිසුරු සහ මහේස්ත්‍රාත් එච්. එම්. සෙනරත් බණ්ඩාර මහතා කැකිරාව පොලිසියේ ස්ථානාධිපති ප්‍රධාන පොලිස් පරීක්ෂක සුමිත් මුණසිංහ මහතාට නියෝග කළේය\n\nමේ අතර ඇතා මරා දැමීමට යෙදා ගත් බවට සැක කෙරෙන විදුලි රැහැන සහ අනෙකුත් විදුලි උපකරණ මොරටුව විශ්වවිද්‍යාලයට යවා ඊට අදාළ වර්තාවක් අධිකරණයට කැඳවන ලෙසට ද මහේස්ත්‍රාත්වරයා තවදුරටත් නියෝග කර තිබේ. නඩුව යළි මේ මස 27 වැනි දින කැඳවීමට නියෝග කළ මහේස්ත්‍රාත්වරයා එදිනට අධිකරණය හමුවේ පෙනී සිටින ලෙසට සැකකාර ගොවියාට තවදුරටත් නියෝග කර සිටියේය. මෙම නඩුව කැකිරාව මහේස්ත්‍රාත් අධිකරණය හමුවේ යළි කැඳවූ අවස්ථාවේ ඔමල්පේ සෝභිත හිමියන් සභාපතීත්වය හොබවන වන සතුන්ට සහ ස්වභාව ධර්මයට යුක්තිය උදෙසා සංවිධානය, පරිසර යුක්ති කේන්ද්‍රය සහ වනජීවීන් හා ස්වභාව ධර්මය ආරක්ෂා කිරීමේ සංගමය වෙනුවෙන් පෙනී සිටි ජනාධිපති අනුර මැද්දේගොඩ මහතා අධිකරණයට කරුණු දක්වමින් සඳහන් කළේ, දුර්ලභ ගණයේ ඇතකු ලෙස හැඳින්වෙන රේවත මරා දැමූ සැකකාර ගොවියාට එරෙහිව පොදු දේපොළ පනත යටතේ මහාධිකරණයක නඩු පැවරිය යුතු බවයි. එසේ නඩු පැවරීම සම්බන්ධයෙන් තමා නීතිපතිවරයා හමු වී සාකච්ජා කිරීමට අපේක්ෂා කරන බව ද ජනාධිපති නීතිඥවරයා කීය.\n\nපැමිණිල්ල වෙනුවෙන් කැකිරාව පොලිසියේ ස්ථානාධිපති ප්‍රධාන පොලිස් පරීක්ෂණ සුමිත් මුණසිංහ මහතාගේ උපදෙස් මත එම පොලිසියේ නඩු කටයුතු මෙහෙයුම් අංශයේ ස්ථානාධිපති උප පොලිස් පරීක්ෂක දේශප්‍රිය නවරත්න මහතා පෙනී සිටි අතර, මරා දැමුණු රේවත හස්තියාගේ අයිතිවාසිකම් වෙනුවෙන් දක්ෂිණ ලංකාවේ ප්‍රධාන සංඝනායක ඕමල්පේ සෝභිත හිමියන් සභාපතීත්වය දරන වන සතුන්ට සහ ස්වභාව ධර්මයට යුක්තිය උදෙසා සංවිධානය වෙනුවෙන් ජනාධිපති නීතිඥ අනුර මැද්දෙගොඩ මහතා සමඟ නීතිඥ අනුරුද්ධ විජේරත්න මහත්වරු පෙනී සිටියහ.\n\nඅනුරාධපුර – උපාලි ආනන්ද කරුණාදාස",
       "URL": "https://www.dinamina.lk/2023/09/12/lawnorder/21347/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92%e0%b7%83%e0%b7%90%e0%b6%bb-%e0%b7%80%e0%b6%af%e0%b7%8a%e0%b6%af%e0%b7%8f-%e0%b6%b8%e0%b6%bb%e0%b7%8f-%e0%b6%af%e0%b7%90%e0%b6%b8%e0%b7%96/",
       "Category": "lawnorder",
       "Parent URL": "https://www.dinamina.lk/category/lawnorder//page/18/"
}