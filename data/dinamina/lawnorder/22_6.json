{
       "Source": "dinamina",
       "Timestamp": "August 31, 2023 1:00 am",
       "Headline": "පොලිස් වෙඩි වරුසාවෙන් මිදී මල්වත්තේ අමිල සුපිරි රියෙන් පියාඹයි",
       "News Content": "බොරැල්ල සර්වනමුත්තු ක්‍රීඩාංගණය අසල මහා පරිමාණ මත්ද්‍රව්‍ය වැටලීමකට ගිය පොලිස් නිලධාරීන්ගේ වෙඩි ප්‍රහාර මධ්‍යයේ පෑලියගොඩ ‘මල්වත්තේ අමිල’ නමැති මත්ද්‍රව්‍ය ජාවාරම්කරු හා තවත් පුද්ගලයකු සුඛෝපභෝගී මෝටර් රථයකින් පලා ගිය බව කොළඹ අපරාධ කොට්ඨාසය කියයි.\n\nසැකකරුවන් පලා ගිය රතු පැහැති එම සුඛෝපභෝගී මෝටර් රථය පෑලියගොඩ පරාක්‍රම මාවතේ කන්ටේනර් අංගණයක සඟවා තිබියදී විනාඩි කීපයක් තුළදී සොයාගත් බව පොලිස් නිලධාරියෙක් පැවැසීය.\n\nකොළඹ අපරාධ කොට්ඨාසයේ නිලධාරීන්ට දෙමටගොඩ මිහිඳු සෙන්පුර මහල් නිවාස සංකීර්ණයේදී හොරයින් මත්කුඩු ග්‍රෑම් 150ක් සමඟ අත්අඩංගුවට ගත් පුද්ගලයකුගෙන් මත්ද්‍රව්‍ය ජාවාරම්කරු පිළිබඳ අනාවරණය වූ තොරතුරු අනුව පොලිස් නිලධාරීන් බොරැල්ල සර්වනමුත්තු ක්‍රීඩාංගණය අසලට ගොස් ඇත.\n\nඑහි ගිය පොලිස් නිලධාරීන් මෝටර් රථය පරීක්ෂා කිරීමට සූදානම් වීමත් සමඟම මෝටර් රථය තුළ සිටි පුද්ගලයකු පොලිස් නිලධාරීන් දෙසට ගිනි අවියකින් වෙඩි තැබීමට උත්සාහ දරා ඒ සමඟම මෝටර් රථය පණ ගැන්වූ පුද්ගලයකු පොලිස් නිලධාරීන් යට කිරීමට උත්සාහ කිරීමේදී පොලිස් කණ්ඩායම පිටතට පැන ඇති අතර කණ්ඩායමේ සිටි දූෂණ මර්දන අංශයේ ස්ථානාධිපති උප පොලිස් පරීක්ෂක ආර්.එල්.ආර්. මධුරංග නිලධාරියා පලා ගිය මෝටර් රථයට වෙඩි ප්‍රහාර එල්ල කර තිබූ බව පොලිසිය කියයි.\n\nඑම වෙඩි ප්‍රහාර තුනක් මෝටර් රථයේ පිටුපස පෙදෙසට හා වීදුරුවලට වැදී ඇති බවද පොලිසිය පවසයි.\n\nඒ සමඟම පොලිස් නිලධාරීන් මෝටර් රථය පසුපස හඹායෑමේදී එය දෙමටගොඩ බේස්ලයින් මාර්ගය හරහා පෑලියගොඩ දෙසට වේගයෙන් ගමන් කිරීමත් සමඟම පොලිස් නිලධාරීන්ට එය මඟහැරී ඇති අතර පසුව ලද තොරතුරකට අනුව විනාඩි කිහිපයක් තුළදී මෝටර් රථය කන්ටේනර් අංගණය තුළ සඟවා තිබියදී සොයා ගැනීමට හැකි වී ඇත.\n\nමෝටර් රථ ලියාපදිංචි අංකය අනුව එය වේයන්ගොඩ ප්‍රදේශයේ පදිංචි පුද්ගලයකුගේ නමට ලියාපදිංචි වූ එකක් බවට අනාවරණය වූ බවත් ඒ සම්බන්ධයෙන් ද සොයා බැලීම සඳහා විශේෂ කණ්ඩායමක් යොදවා ඇතැයි උසස් පොලිස් නිලධාරියෙක් පැවසීය.\n\nමත්කුඩු සමඟ අත්අඩංගුවට ගත් සැකකරුගෙන් කළ ප්‍රශ්න කිරීමේදී එම මත්කුඩු පෑලියගොඩ ළහිරු නමැත්තකුට අයත් ඒවා බවට අනාවරණය වූ බව උසස් පොලිස් නිලධාරියා වැඩිදුරටත් පැවසීය.\n\nකොළඹ අපරාධ කොට්ඨාසයේ අධ්‍යක්ෂ සහකාර පොලිස් අධිකාරී නෙවිල් ද සිල්වා, ස්ථානාධිපති ප්‍රධාන පොලිස් පරීක්ෂක ඇන්ස්ලම් ද සිල්වා යන මහත්වරුන්ගේ උපදෙස් මත උප පොලිස් පරීක්ෂක ආර්.එල්.ආර්. මධුරංග, පොලිස් සැරයන්වරුන් වන (61115) පෙරේරා, (61178) චතුරංග, පොලිස් කොස්තාපල්වරුන් වන (91282) ජයවර්ධන, (3609) කුමාර, (100127) රන්දික, (105570) බණ්ඩාර යන මහත්වරු පරීක්ෂණ පවත්වති.\n\nමෙම සිද්ධිය සම්බන්ධයෙන් බොරැල්ල පොලිසියේ ස්ථානාධිපති ප්‍රධාන පොලිස් පරීක්ෂක ජනක ප්‍රියදර්ශන විතානගේ මහතාගේ උපදෙස් මත ද විමර්ශන සිදු කරනු ලබයි.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/08/31/lawnorder/18464/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b7%80%e0%b7%99%e0%b6%a9%e0%b7%92-%e0%b7%80%e0%b6%bb%e0%b7%94%e0%b7%83%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%b8%e0%b7%92/",
       "Category": "lawnorder",
       "Parent URL": "https://www.dinamina.lk/category/lawnorder//page/22/"
}