{
       "Source": "dinamina",
       "Timestamp": "September 2, 2023 1:00 am",
       "Headline": "මාලිගාවත්තේ යතුරුපැදි සර්විස්එකට ඇරපු දවසේම වෙඩි තබති",
       "News Content": "හිමිකරුට පතාල සබඳකම්\n\nමාලිගාවත්ත විශ්‍රාම වැටුප් දෙපාර්තමේන්තුව ඉදිරිපිට යතුරුපැදි පිරිසිදු කිරීමේ ස්ථානයක් ඉලක්ක කරගෙන සිදු කළ වෙඩි තැබීමකින් පුද්ගල‍ෙයකු තුවාල ලබා කොළඹ ජාතික රෝහලට ඇතුළත් කළ බව මාලිගාවත්ත පොලිසිය කියයි.\n\nරෝහලට ඇතුළත් කර ඇත්තේ එම ව්‍යාපාරික ස්ථානයේ හිමිකරු වූ වයස අවුරුදු විසි හයක් පමණ වන දිනේෂ් ප්‍රදීප් නමැත්තෙකි. ඔහු දෙමටගොඩ මිහිදු සෙන්පුර පදිංචිකරුවෙකි. එකම පවුලේ සහෝදරයන් දෙදෙනකු විසින් යතුරුපැදි පිරිසුදු කිරීමේ ආයතනයක් ඊයේ (1) උදේ එම ස්ථානයේ ආරම්භ කර ඇති අතර, ප්‍රථම යතුරුපැදිය එම ස්ථානයේ පිරිසිදු කරමින් සිටියදී යතුරුපැදියකින් පැමිණි නාඳුනන පුද්ගලයන් දෙදෙනකු මෙම වෙඩි ප්‍රහාරය එල්ල කර ඇතැයි පොලිසිය කියයි. වෙඩි තැබීම පිස්තෝල ගිනි අවියකින් සිදුකර ඇතැයි පොලිසිය කියයි.තුවාල ලද පුද්ගලයා කොළඹ ජාතික රෝහලට ඇතුළත් කර ඇතැයි රෝහල් ප්‍රකාශක‍ෙයක් පැවැසීය.\n\nඑම සහෝදරයන් දෙදෙනා මාලිගාවත්ත ප්‍රදේශයේ අපරාධ රැසකට සම්බන්ධ පුද්ගලයකු වන නෙවිල් නමැත්තාගේ සමීපතමයන් බව පොලිසිය සඳහන් කරයි.\n\nමාලිගාවත්ත පොලිසිය පරීක්ෂණ පවත්වයි.\n\n\n\nබණ්ඩාරගම බිමල් ජයසිංහ",
       "URL": "https://www.dinamina.lk/2023/09/02/lawnorder/19078/%e0%b6%b8%e0%b7%8f%e0%b6%bd%e0%b7%92%e0%b6%9c%e0%b7%8f%e0%b7%80%e0%b6%ad%e0%b7%8a%e0%b6%ad%e0%b7%9a-%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92-%e0%b7%83%e0%b6%bb/",
       "Category": "lawnorder",
       "Parent URL": "https://www.dinamina.lk/category/lawnorder//page/21/"
}