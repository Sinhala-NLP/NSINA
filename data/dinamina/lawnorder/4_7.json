{
       "Source": "dinamina",
       "Timestamp": "October 7, 2023 1:00 am",
       "Headline": "හඳුනාගත් තිදෙනාගේ සිරුරු ඥාතීන්ට භාර දී භූමදාන කිරීමට අවසරය",
       "News Content": "කොල්ලුපිටිය ලිබර්ටි වටරවුම ආසන්නයේ ඩුප්ලිකේෂන් මාර්ගයේදී ශ්‍රී ලංකා ගමනාගමන මණ්ඩලයට අයත් බස් රථයක් මතට ගසක් ඉදිරී වැටීමෙන් මිය ගිය පුද්ගලයන් පස් දෙනා සම්බන්ධයෙන් පශ්චාත් මරණ පරීක්ෂණය පවත්වා අධිකරණයට වාර්තා කරන්නැයි කොටුව මහේස්ත්‍රාත් තිළිණ ගමගේ මහතා ඊයේ (6) කොළඹ අධිකරණ වෛද්‍ය නිලධාරියාට නියෝග කළේය.\n\nමහේස්ත්‍රාත්වරයා මේ නියෝගය කළේ කොළඹ ජාතික රෝහලේ මෘත ශරීරාගාරයට ගොස් මළ සිරුරු පරීක්ෂා කිරීමෙන් අනතුරුවය. එහිදී හඳුනාගත් සිරුරු තුනක් ඔවුන්ගේ ඥාතීන්ගේ ප්‍රකාශ සටහන් කරගැනීමෙන් අනතුරුව ඔවුන්ට මුදාහරින ලෙස නියෝග කළ මහේස්ත්‍රාත්වරයා ඒ දේහයන් භුමදාන කිරිමට අවසර දුන්නේය.\n\nඑහිදි ඥාතීන් ඉදිරිපත් වී නොසිටි මෘත දේහ දෙක සම්බන්ධයෙන්ද පශ්චාත් මරණ පරීක්ෂණය සිදු කරනු ලැබීය.\n\nසුභාෂිණී සේනානායක",
       "URL": "https://www.dinamina.lk/2023/10/07/lawnorder/28761/%e0%b7%84%e0%b6%b3%e0%b7%94%e0%b6%b1%e0%b7%8f%e0%b6%9c%e0%b6%ad%e0%b7%8a-%e0%b6%ad%e0%b7%92%e0%b6%af%e0%b7%99%e0%b6%b1%e0%b7%8f%e0%b6%9c%e0%b7%9a-%e0%b7%83%e0%b7%92%e0%b6%bb%e0%b7%94%e0%b6%bb%e0%b7%94/",
       "Category": "lawnorder",
       "Parent URL": "https://www.dinamina.lk/category/lawnorder//page/4/"
}