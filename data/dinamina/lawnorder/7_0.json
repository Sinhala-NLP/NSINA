{
       "Source": "dinamina",
       "Timestamp": "October 6, 2023 1:00 am",
       "Headline": "කොන්දො­ස්තර රස්සා දෙන්න අල්ලස් ගනිද්දී  විශ්‍රා­මිකයා කොටු",
       "News Content": "ශ්‍රී ලංකා ගමනාගමන මණ්ඩලයේ කොන්දොස්තර රැකියාවක් ලබා දෙන බව පවසා පුද්ගලයකුගෙන් රුපියල් 80,000ක අල්ලස් මුදලක් ලබා ගත් ශ්‍රී ලංකා ගමනාගමන මණ්ඩලයේ විශ්‍රාමික ක්‍රීඩා අධීක්ෂණ නිලධාරියකු බොරැල්ල බස් බස්නැවතුම් පොළ ඉදිරිපිටදී අත්අඩංගුවට ගත් බව අල්ලස් හෝ දූෂණ චෝදනා විමර්ශන කොමිෂන් සභාව කියයි.\n\nහපුතලේ ප්‍රදේශයේ පුද්ගලයකු විසින් කරන ලද පැමිණිල්ලක් අනුව සැකකරු අත්අඩංගුවට ගෙන ඇත.\n\nසැකකරු 2022 වර්ෂයේ දෙසැම්බර් මස දිනෙක පැමිණිලිකරුගෙන් රුපියල් 50,000ක මුදලක් අල්ලස් වශයෙන් ලබා ගෙන පසුව පැමිණිලිකරුගේ සහෝදරයන් දෙදෙනකුට ද කොන්දොස්තර රැකියා ලබාදෙන බව පවසා රුපියල් 75,000 බැගින් ඉල්ලා එම මුදලින් 35,000 බැගින් ලබාගෙන ඔවුන්ට කොන්දොස්තර රැකියා ලබාදීම සඳහා එක් අයකුගෙන් 40,000 බැගින් වූ ඉතිරි මුදල ඉල්ලා ලබා ගැනීමේ දී මෙලෙස අත්අඩංගුවට ගත් බව පොලිසිය කියයි.\n\nඅත්අඩංගුවට ගත් සැකකරු කොළඹ ප්‍රධාන මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව මෙම මස 17 දින දක්වා රක්ෂිත බන්ධනාගාර ගත කළ බව අල්ලස් හෝ දූෂණ චෝදනා විමර්ශන කොමිෂන් සභාව කීය.",
       "URL": "https://www.dinamina.lk/2023/10/06/lawnorder/28398/%e0%b6%9a%e0%b7%9c%e0%b6%b1%e0%b7%8a%e0%b6%af%e0%b7%9c%e0%b7%83%e0%b7%8a%e0%b6%ad%e0%b6%bb-%e0%b6%bb%e0%b7%83%e0%b7%8a%e0%b7%83%e0%b7%8f-%e0%b6%af%e0%b7%99%e0%b6%b1%e0%b7%8a%e0%b6%b1-%e0%b6%85/",
       "Category": "lawnorder",
       "Parent URL": "https://www.dinamina.lk/category/lawnorder//page/7/"
}