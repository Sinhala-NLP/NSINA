{
       "Source": "dinamina",
       "Timestamp": "August 26, 2023 1:00 am",
       "Headline": "අනුකූලතා සහතිකයක් දෙන්න අල්ලසක් ගත් ටී.ඕ.ට බරපතළ වැඩ සහිත සිර දඬුවම්",
       "News Content": "පාරිසරික ආරක්ෂණ සහ අනුකූලතා සහතිකයක් නිකුත් කිරීමට රු. 25,000ක අල්ලසක් ගත්තේ යැයි කියන බේරුවල ප්‍රාදේශීය ලේකම් කාර්යාලයේ පයාගල උප කාර්යාලයේ හිටපු තාක්ෂණ නිලධාරීට (ටීඕ) වසර 20ක බරපතළ වැඩ සහිත සිර දඬුවමක් වසර 5කින් එක්වර ගෙවී යෑමට කොළඹ මහාධිකරණය ඊයේ (25) නියම කළේය. මෙසේ දඬුවම් නියම වූයේ ඉන්දික මහේෂ් නමැති තැනැත්තාටය. රු. 25,000 ක මුදල තුටු පඬුරක් ලෙස ඉල්ලා සිටීම, ලබාගැනීම ඇතුළු අධිචෝදනා හතරක් යටතේ අල්ලස් හෝ දූෂණ විමර්ශන කොමිසමට පැවරූ නඩුවක් විභාග කිරීමෙන් අනතුරුව කොළඹ මහාධිකරණ විනිසුරු අමල් රණරාජා මහතා මේ නියෝගය නිකුත් කළේය. 2016 දෙසැම්බර් 15 හෝ ඊට ආසන්න දිනකදී බේරුවල ප්‍රාදේශීය ලේකම් කාර්යාලයේ පයාගල උප කාර්යාලයේ සේවකයකුව සිටියදී ඒ තුටු පඬුර ලබාගත් බව පැමිණිල්ලේ සඳහන් වේ. එක් චෝදනාවකට රු. 5000 බැගින් රු. 20,000ක දඩ නියම කළ විනිසුරුවරයා එම දඩය නොගෙවන්නේ නම් මාස 6 බැගින් සිර දඬුවම් හිමි විය යුතු බවටද, තුටු පඬුර දඩයක් ලෙස ගෙවන ලෙසටද නියෝග කළේය.\n\nරෝෂන් තුෂාර",
       "URL": "https://www.dinamina.lk/2023/08/26/lawnorder/17467/%e0%b6%85%e0%b6%b1%e0%b7%94%e0%b6%9a%e0%b7%96%e0%b6%bd%e0%b6%ad%e0%b7%8f-%e0%b7%83%e0%b7%84%e0%b6%ad%e0%b7%92%e0%b6%9a%e0%b6%ba%e0%b6%9a%e0%b7%8a-%e0%b6%af%e0%b7%99%e0%b6%b1%e0%b7%8a%e0%b6%b1/",
       "Category": "lawnorder",
       "Parent URL": "https://www.dinamina.lk/category/lawnorder//page/23/"
}