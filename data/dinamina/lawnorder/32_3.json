{
       "Source": "dinamina",
       "Timestamp": "July 18, 2023 1:00 am",
       "Headline": "තනිකඩ බැරැක්කයේ ඇඳුම් පෙට්ටි කඩා භාණ්ඩ සොරා ගත් කොස්තාපල් රිමාන්ඩ්",
       "News Content": "මීරිගම පොලීසියේ පොලිස් නිලධාරීන්ගේ කබඩ් හොරෙන් කඩා මුදල් හා භාණ්ඩ සොරා ගත් බව කියන සැකකාර පොලිස් කොස්තාපල්වරයෙකු මේ මස 27 වනදා දක්වා රිමාන්ඩ් භාරයේ රදවා තැබීමට අත්තනගල්ල වැඩ බලන මහේස්ත්‍රාත් සමිත ලාල් කොඩිසිංහ මහතා ඊයේ 17 පස්වරුවේ නියෝග කළේය.\nමෙසේ අත්අඩංගුවට ගෙන ඇත්තේ මාතලේ ඕවිලිකන්ද ප්‍රදේශයේ පදිංචි 24 හැවිරිදි ආධුනික පොලිස් කොස්තාපල්වරයෙකි. 2021 දී පොලිස් සේවයට බැඳී මහියංගණයේදී මූලික පුහුණුව ලබා මොරොන්තුඩුව පොලිසියේ සේවය කරමින් සිටි සැකකාර කොස්තාපල්වරයා මාරුවීම් ලබා මීරිගම පොලිසියේ සේවයට පැමිණ ඇත්තේ පසුගිය 12 වැනිදාය.\nගතවූ සතිය තුළදී පොලිස් බැරැක්කයේ දේපොළ නැතිවීම් කිහිපයක් සිදුවී ඇතැයි ද ඒ සම්බන්ධයෙන් දැඩි අවධානයෙන් සිටියදී පෙරේදා (16) රාත්‍රී 10.45ට පමණ මීරිගම පොලිස් ස්ථානයට අනුයුක්තව රාජකාරි කරනු ලබන පොලිස් සැරයන්වරයකුගේ ඇඳුම් පෙට්ටිය කඩා එහි තිබූ කළමනා සොරකම් කිරීමට තැත්කිරීමේදී මෙම සැකකාර කොස්තාපල්වරයා අත්අඩංගුවට ගැනීමට හැකි වී ඇතැයි ද පොලිසිය පවසයි.\nඅනතුරුව සිදු කෙරුණු මූලික විමර්ශනයේදී තනිකඩ නිල නිවාසයේ නේවාසිකව සිටින පොලිස් කොස්තාපල්වරයකුගේ ඇඳුම් අල්මාරිය කඩා එහි තිබූ දේපොළ සොරකම් කිරීම ද මෙම සැකකාර කොස්තාපල්වරයාගේ ක්‍රියාවක් බව අනාවරණය කර ගැනීමට පොලිසියට හැකි වී ඇත.\nසැකකාර ආධුනික කොස්තාපල්වරයාගේ දේපොළ පරීක්ෂා කිරීමේදී ඔහු සතුව තිබූ අබිං මිලිග්‍රෑම් 50ක් ද සොයා ගැනීමට හැකි වී ඇත. අනතුරුව මීරිගම පොලිස් ස්ථානයේ ස්ථානාධිපති ප්‍රධාන පොලිස් පරීක්ෂක උපුල් හෙට්ටිආරච්චි මහතා විසින් සැකකාර ආධුනික නිලධාරියා අත්අඩංගුවට ගෙන ඇත.\nසැකකරු සතුව තිබි අබිං මිලිග්‍රෑම් 50ක්, ටී-56 ගිනිඅවි සඳහා යොදන ජීව උණ්ඩ 02ක්, පිස්තෝල සඳහා භාවිත කරන මිලිමීටර් නවයේ උණ්ඩ 01ක්, පුහු උණ්ඩ 02ක්, ගෙවල් බිඳීමේ උපකරණ වශයෙන් සැලකිය හැකි විවිධ වර්ගයේ පිහි 03ක්, උල් අඬු හතරක් හා කටර් අඬුවක් ද, මල් හා පැතලි ඉස්කුරුප්පු නියන් හා ටෙස්ටර් එකක් විවිධ ප්‍රමාණයේ යතුරු ද සොයා ගැනීමට හැකි වී ඇත.\nමෙයට අමතරව විද්‍යුත් තරාදියක්, අත් ඔරලෝසු දෙකක්, කැපුම් කට්ටලයක්, බ්ලූටූත් හැන්ඩ් ෆ්‍රී ජෝඩුවක්, මැණික් වැනි විවිධ හැඩයෙන් හා බරෙන් යුත් කුඩා ගල් කැබලි 17ක්, රුපියල් දසදහසකට ආසන්න මුදලක්, මුදල් පසුම්බියක් හා බැංකු කාඩ්පත්, ඇපල් වර්ගයේ ජංගම දුරකතනයක් ද සොයා ගත් බව පොලිසිය පවසයි.\nසමේ රූප ඇඳීම සඳහා යොදාගන්නා ලද කුඩා යන්ත්‍රයක් ද ඒ සඳහා යොදාගන්නා තීන්ත කට්ටලයක් ද ගතවූ මැයි මාසයේදී කිසියම් පොලිස් ස්ථානයකින් නඩු භාණ්ඩ ලෙස අත්අඩංගුවට ගෙන දේපළ කුවිතාන්සි පොතේ ඇතුළත් කරන ලද බවට සැක කෙරෙන දේපොළ බහා තිබූ බවට සැලකෙන මුද්‍රා කැඩූ ලිපි කවර දෙකක් ද සොයා ගත් බව පොලිසිය පවසයි.\nසැකකරු මීට පෙර සේවා ස්ථානයේදී මෙම නඩු භාණ්ඩ ඇතුළත් කවර සොරාගෙන ඇත්දැයි හෙළිකර ගැනීමට ද පොලිසිය පරීක්ෂණයක් ආරම්භ කර ඇත. අත්අඩංගුවට ගත් ආධුනික කොස්තාපල්වරයා අත්තනගල්ල මහේස්ත්‍රාත් අධිකරණයට ඉදිරිපත් කිරීමට නියමිතව තිබිණි.\n\nකොටදෙණියාව සමූහ – එම්. පී. කුමාර, වේයන්ගොඩ විශේෂ",
       "URL": "https://www.dinamina.lk/2023/07/18/lawnorder/7260/%e0%b6%ad%e0%b6%b1%e0%b7%92%e0%b6%9a%e0%b6%a9-%e0%b6%b6%e0%b7%90%e0%b6%bb%e0%b7%90%e0%b6%9a%e0%b7%8a%e0%b6%9a%e0%b6%ba%e0%b7%9a-%e0%b6%87%e0%b6%b3%e0%b7%94%e0%b6%b8%e0%b7%8a-%e0%b6%b4%e0%b7%99/",
       "Category": "lawnorder",
       "Parent URL": "https://www.dinamina.lk/category/lawnorder//page/32/"
}