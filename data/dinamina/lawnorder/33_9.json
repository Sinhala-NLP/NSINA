{
       "Source": "dinamina",
       "Timestamp": "July 11, 2023 1:00 am",
       "Headline": "අධිකරණ පොරොන්දු නොතැකුවැයි විශ්‍රාමික ශ්‍රේෂ්ඨාධිකරණ විනිසුරු ඇතුළු අයට නොතීසි",
       "News Content": "අධිකරණය හමුවේ දුන් පොරොන්දු නොතකා කටයුතු කිරීම මගින් අධිකරණයට අපහාස කර ඇති බවට ගොනු කර ඇති පෙත්සමක් සම්බන්ධයෙන් ලබන සැප්තැම්බර් 11 වැනිදා අධිකරණය හමුවේ කරුණු දක්වන ලෙස දේශපාලන පලිගැනීම් පිළිබඳ විමර්ශනය කළ ජනාධිපති කොමිසමේ සභාපති විශ්‍රාමික ශ්‍රේෂ්ඨාධිකරණ විනිසුරු උපාලි අබේරත්න මහතා ඇතුළු කොමසාරිස්වරුන්ට නියෝග කරමින් අභියාචනාධිකරණය ඊයේ (10) නොතීසි නිකුත් කළේය.\n\nඅපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර මහතා විසින් ගොනු කළ මෙම පෙත්සම සම්බන්ධයෙන් නියෝගයක් ලබාදෙමින් මේ බව ප්‍රකාශ කරන ලදි.\n\nඅභියාචනාධිකරණ සභාපති විනිසුරු නිශ්ශංක බන්දුල කරුණාරත්න මහතා සහ අභියාචනාධිකරණ විනිසුරු ඒ.එම්. ආර්. මරික්කාර් යන මහත්වරුන් විසින් මෙලෙස නොතීසි නිකුත් කරන ලදී. නීතිඥ මංජුල බාලසූරිය මහතා මගින් ගොනුකළ මෙම පෙත්සමේ සෙසු වගඋත්තරකරුවන් ලෙස කොමිසමේ සාමාජිකයන් වූ දයා චන්ද්‍රසිරි ජයතිලක සහ චන්ද්‍රා ප්‍රනාන්දු යන මහත්වරුන් නම් කර සිටිති. අපරාධ පරීක්ෂණ දෙපාර්තමේන්තුවේ අධ්‍යක්ෂවරයා ලෙස සේවය කරමින් සිටියදී තමන් දකුණු දිසාව භාර නියෝජ්‍ය පොලිස්පතිවරයාගේ පෞද්ගලික සහකාර ලෙස ස්ථාන මාරු කළ ශානි අබේසේකර මහතා සිය පෙත්සමෙහි සඳහන් කර ඇත.\n\nඇවන්ගාඩ් සභාපති නිශ්ශංක සේනාධිපති මහතා කළ පැමිණිල්ලක් සම්බන්ධව සාක්ෂි දීම සඳහා දේශපාලන පළිගැනීම් පිළිබඳ විමර්ශන කොමිසමෙන් තමන්ට කැඳවීමක් ලැබුණු අතර, ඊට එරෙහිව ශානි අබේසේකර මහතා අභියාචනාධිකරණයට රිට් පෙත්සමක් ගොනු කළ බව මෙම පෙත්සමේ සඳහන් වෙයි.\n\nඑම රිට් පෙත්සම කැඳවූ අවස්ථාවේදී එම කොමිසමේ කොමසාරිස්වරු වෙනුවෙන් පෙනී සිටි ජනාධිපති නීතිඥවරයා අධිකරණය හමුවේ පොරොන්දුවක් ලබා දෙමින් මෙම පෙත්සම විභාගයට ගෙන අවසන් වන තෙක් නිශ්ශංක සේනාධිපති මහතාගේ පැමිණිල්ල සම්බන්ධයෙන් තමාට එරෙහිව කටයුතු නොකරන බවට සහතික වූ බව ශානි අබේසේකර මහතා සිය පෙත්සමෙන් සඳහන් කර සිටී. එසේ තිබියදී අදාළ කොමිසමේ නිර්දේශ සහ සොයාගැනීම් ඇතුළත් වාර්තාව එළිදැක්වූ අතර, තමන්ට එරෙහිව නිර්දේශ කිහිපයක් එහි ඇති බව පෙත්සම්කරු කියයි.\n\nනෙල්කා මැදගෙදර",
       "URL": "https://www.dinamina.lk/2023/07/11/lawnorder/5658/%e0%b6%85%e0%b6%b0%e0%b7%92%e0%b6%9a%e0%b6%bb%e0%b6%ab-%e0%b6%b4%e0%b7%9c%e0%b6%bb%e0%b7%9c%e0%b6%b1%e0%b7%8a%e0%b6%af%e0%b7%94-%e0%b6%b1%e0%b7%9c%e0%b6%ad%e0%b7%90%e0%b6%9a%e0%b7%94%e0%b7%80%e0%b7%90/",
       "Category": "lawnorder",
       "Parent URL": "https://www.dinamina.lk/category/lawnorder//page/33/"
}