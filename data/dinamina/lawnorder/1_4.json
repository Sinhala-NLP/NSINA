{
       "Source": "dinamina",
       "Timestamp": "October 13, 2023 1:00 am",
       "Headline": "කඩල අස්සේ ගෙනා තුන්කෝටි දස ලක්ෂයක උඳු අත්අඩංගුවට",
       "News Content": "කඩල අඩංගු බහාලුමක සඟවා ඉන්දියාවේ සිට නීති විරෝධීව මෙරටට ගෙනවන ලද රුපියල් තුන්කෝටි දසලක්ෂයක් වටිනා උඳු මෙට්‍රික් ටොන් 17ක් රේගු ආදායම් අධීක්ෂණ අංශය මඟින් ඊයේ (12) අත්අඩංගුවට ගෙන ඇත.\n\nකොළඹ මරදාන ප්‍රදේශයේ ආනයනකරුවකු විසින් මෙම බහාලුම මෙරටට ගෙනැවත් තිබිණි.\n\nආනයන අපනයන පාලකවරයා විසින් ආනයනය කිරීම තහනම්ව තිබියදී මේවා මෙරටට ගෙන්වා ඇති අතර, මෙම තොගය නිදහස් වූයේ නම් රුපියල් මිලියන 5.1ක ආදායමක් රජයට අහිමි වන බව රේගු මධ්‍ය ප්‍රකාශක සීවලී අරුක්ගොඩ මහතා පැවසීය.\n\nඋඳු කිලෝග්‍රෑම් 25,000ක් ගෝනි 833ක අසුරා කඩල ලෙස සඳහන් කර මෙම තොගය මෙරටට ගෙන්වා ඇති බවත් අඩි 20ක් දිග එම බහාලුමේ තිබී ඇත්තේ කඩල කිලෝග්‍රෑම් 30ක් බැගින් වූ ගෝණි 230ක් පමණක් බව ද හෙතෙම කීවේය.\n\nමෙම බහාලුම් පරීක්ෂා කිරීමේදී කිලෝ 30 බැගින් වූ කඩල අඩංගු ගෝණිවලට සමාන ගෝණි 585ක් තුළ උඳු කිලෝ 17,550ක් ගෙන්වා ඇති බව නිරීක්ෂණය වූ බව ද හෙතෙම කීවේය. රේගු ආඥා පනතේ විධි විධාන ප්‍රකාරව මෙම සම්පූර්ණ උඳු තොගය වැඩිදුර රේගු පරීක්ෂණයකින් පසු රාජසන්තක කරන බව ද රේගු මාධ්‍ය ප්‍රකාශකවරයා පැවැසීය. නීති විරෝධීව ගෙන්වූ උඳු තොගය සහිත බහාලුම ඔරුගොඩවත්ත ආර්.සී.ටී. අංගණයේ රඳවා තිබියදී ඊයේ (12) පරීක්ෂාවට ලක් කෙරිණි.",
       "URL": "https://www.dinamina.lk/2023/10/13/lawnorder/30340/%e0%b6%9a%e0%b6%a9%e0%b6%bd-%e0%b6%85%e0%b7%83%e0%b7%8a%e0%b7%83%e0%b7%9a-%e0%b6%9c%e0%b7%99%e0%b6%b1%e0%b7%8f-%e0%b6%ad%e0%b7%94%e0%b6%b1%e0%b7%8a%e0%b6%9a%e0%b7%9d%e0%b6%a7%e0%b7%92-%e0%b6%af/",
       "Category": "lawnorder",
       "Parent URL": "https://www.dinamina.lk/category/lawnorder//page/1/"
}