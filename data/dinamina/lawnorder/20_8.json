{
       "Source": "dinamina",
       "Timestamp": "September 6, 2023 1:00 am",
       "Headline": "දැරියක නිරුවත් කර සිපගත් පුද්ගලයකුට අත්හිටවූ සිරදඬුවම්",
       "News Content": "හත් හැවිරිදි දැරියක ලඳු කැලෑවකට ගෙන ගොස් ඇඳුම් උනා දමා සිප ගැනීමේ චෝදනාවට වරදකරු වූ තිදරු පියකුට වසර පහකට අත්හිටවූ වසර දෙකක බරපතළ වැඩ සහිත සිරදඬුවම් කොළඹ මහාධිකරණ විනිසුරු අමල් රණරාජා මහතා නියම කළේය.\n\nඑම දඬුවමට අමතරව රුපියල් 25,000ක දඩයක් සහ වින්දිත දැරියට රුපියල් පනස් දහසක වන්දි මුදලක් ගෙවන ලෙස මහාධිකරණ විනිසුරුවරයා විත්තිකරුට නියම කළේය.\n\nඅධිකරණ භාෂා පරිවර්තක මොහොමඩ් යාසිර් මහතා විසින් නීතිපතිවරයා විසින් ඉදිරිපත් කළ සංශෝධිත අධිචෝදනා විත්තිකරුට කියවා දීමෙන් පසුව වරද පිළිගැනීම හේතුවෙන් මෙම ලිහිල් දඬුවම් නියම කළේය.\n\nමීට වසර 15 කට පෙර තිස්එක් හැවිරිදි වියේ පසුවූ විත්තිකරු හත් හැවිරිදි දැරියකට බරපතළ ලිංගික අපයෝජනය කිරීම යන චෝදනා යටතේ නීතිපතිවරයා විසින් මෙම නඩුව පවරා තිබිණි.\n\nනඩුවේ පළමු සාක්ෂිකාර වින්දිත දැරිය මේ වන විට විසි දෙහැවිරිදි වියේ පසුවන්නියක් බව අධිකරණයේ කරුණු ඉදිරිපත් කර ඇති අතර ඇය අධිකරණය ඉදිරියේ සාක්ෂි ලබාදීම සඳහා පෙනී නොසිටීම හේතුවෙන් චෝදනාවන් සංශෝධනය කිරීමට නීතිපතිවරයා කටයුතු කර ඇත.\n\nසංශෝධිත අධි චෝදනාවන්ට අදාළ වරද තමන් අතින් සිදුවූ බවත්, හතළිස් පස් වියේ පසුවන තිදරු පියෙකු වන තමන් ඒ සම්බන්ධයෙන් මේ වනවිට පශ්චාත්තාප වන බවත් සඳහන් කරමින් විත්තිකරු අදාළ චෝදනාවන්ට වරද පිළිගත්තේය.\n\nදෙපාර්ශ්වය කරුණු සලකා බැලූ මහාධිකරණ විනිසුරුවරයා අදාළ දඬුවම් නියම කළේය.",
       "URL": "https://www.dinamina.lk/2023/09/06/lawnorder/19862/%e0%b6%af%e0%b7%90%e0%b6%bb%e0%b7%92%e0%b6%ba%e0%b6%9a-%e0%b6%b1%e0%b7%92%e0%b6%bb%e0%b7%94%e0%b7%80%e0%b6%ad%e0%b7%8a-%e0%b6%9a%e0%b6%bb-%e0%b7%83%e0%b7%92%e0%b6%b4%e0%b6%9c%e0%b6%ad%e0%b7%8a/",
       "Category": "lawnorder",
       "Parent URL": "https://www.dinamina.lk/category/lawnorder//page/20/"
}