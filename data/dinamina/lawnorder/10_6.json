{
       "Source": "dinamina",
       "Timestamp": "September 26, 2023 1:00 am",
       "Headline": "‘තනූජ සම්පත් නොහොත් හඳපාන්ගොඩ හඳයාගේ’ සහෝදරයා ඇතුළු 5ක් අයිස් සමඟ කොටු වෙති",
       "News Content": "සංවිධානාත්මක අපරාධ කල්ලි නායකයෙකු හා මහා පරිමාණ මත්ද්‍රව්‍ය ජාවාරම්කරුවකු වන දැනට ඩුබායි රාජ්‍යයට පලා ගොස් සැඟව සිටින Òතනූජ සම්පත් නොහොත් හඳපාන්ගොඩ හඳයාගේÓ මත්ද්‍රව්‍ය ජාලයට සම්බන්ධ ඔහුගේ සහෝදරයකු ඇතුළු පස් දෙනෙකු අයිස් ග්‍රෑම් 42යි, මිලිග්‍රෑම් 150ක් සමඟ අත්අඩංගුවට ගත් බව හෝමාගම පොලිසිය පවසයි.\n\nඅත්අඩංගුවට ගත් සැකකරුවන් අතර මහා පරිමාණ මත්ද්‍රව්‍ය ජාලයකට සම්බන්ධ හඳපාන්ගොඩ හඳයා නමැත්තාගේ සහෝදරයෙකු වන 36 හැවිරිදි Òහෝමාගම චුට්ටාÓ ඇතුළු සිවු දෙනෙකු අතුරුගිරිය ප්‍රදේශයේ සිදු කළ මනුෂ්‍ය ඝාතනයක් සම්බන්ධයෙන් බන්ධනාගාරගතව සිට සති දෙකකට පෙර ඇප ලබා පැමිණ ඇති බව බව පොලිසිය පවසයි.\n\nහෝමාගම පොලිසියේ ස්ථානාධිපති ප්‍රධාන පොලිස් පරීක්ෂක ප්‍රණීත් මානවඩු මහතාට ලද තොරතුරකට අනුව ඉකුත් 23 වැනිදා රාත්‍රී හෝමාගම නියදගල ප්‍රදේශයේ පවත්වාගෙන යන ඇඟලුම් කම්හකක් වටලා පරීක්ෂා කර තිබේ.\n\nඑහිදී මහා පරිමාණයෙන් මත්ද්‍රව්‍ය ගෙන්වා බෙදා හරිමින් සිටින ජාලයකට අයත් පස්දෙනෙකු අත්අඩංගුවට ගෙන පරීක්ෂා කිරීමේ දී ඔවුන් සන්තකයේ තිබී අයිස් ග්‍රෑම් 42යි, මිලි ග්‍රෑම් 150ක් ඉලෙක්ට්‍රොනික තරාදි දෙකක්, හෙරොයින් පැකට් කිරීමට භාවිත කරන ඉටිකොළ තොගයක්, කතුරක් හා මත්ද්‍රව්‍ය අලෙවියෙන් උපයා ගත් බවට සැක කෙරෙන රුපියල් 98,000ක මුදලක් පොලිස් භාරයට ගෙන තිබේ.\n\nපසුව සැකකරුවන්ගෙන් ප්‍රශ්න කිරීමේදී සංවිධානාත්මක අපරාධ කල්ලි නායකයෙකු හා මහා පරිමාණ මත්ද්‍රව්‍ය ජාවාරම්කරුවකු වන දැනට ඩුබායි රාජ්‍යයට පලා ගොස් සැඟව සිටින හඳපාන්ගොඩ හඳයා නමැත්තාගේ සහෝදරයකු සිටි බවත් ඔහු හඳයා නමැත්තාගේ මත්ද්‍රව්‍ය මෙලෙස ගෙනැවිත් මිතුරන් කණ්ඩායමක් සමඟ මෙසේ ජාවාරමේ නිරතව සිටි බවට අනාවරණ වී තිබේ.\n\nමෙම ජාවාරමේ ප්‍රධාන සැකකරු මීට පෙර හෝමාගම පොලිසිය මඟින් හෙරොයින් සමඟ අත්අඩංගුවට ගෙන තිබූ අතර, එම ඔත්තුව පොලිසියට ලබා දී තිබුණේ ඉකුත් ජුනි මස වෙඩි තබා ඝාතනය කළ නියදගල චමිල බවට සැක කරමින් හඳපාන්ගොඩ හඳයා දුරකතන ඇමතුමක් දී චමිල නමැත්තාට මරණීය තර්ජනය කර ඇත. මේ අතර මෙම ජාවාරම සිදු කිරීම සඳහා ආධාර අනුබල දුන් ඇඟලුම් කම්හලේ හිමිකරු මේ වන විට ප්‍රදේශයෙන් පලා ගොස් ඇති අතර, ඔහු අත්අඩංගුවට ගැනීමට නියමිතව ඇත.\n\nඅත්අඩංගුවට ගත් හෝමාගම නියදගල පොල්පිතිගම අතුරුගිරිය හා ඉංගිරිය ප්‍රදේශවල පදිංචි (20 – 40) අතර වයසේ පසුවන සැකකරුවන් හෝමාගම අධිකරණයට ඉදිරිපත් කිරීමට නියමිතව ඇත.\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/09/26/lawnorder/25365/%e0%b6%ad%e0%b6%b1%e0%b7%96%e0%b6%a2-%e0%b7%83%e0%b6%b8%e0%b7%8a%e0%b6%b4%e0%b6%ad%e0%b7%8a-%e0%b6%b1%e0%b7%9c%e0%b7%84%e0%b7%9c%e0%b6%ad%e0%b7%8a-%e0%b7%84%e0%b6%b3%e0%b6%b4%e0%b7%8f/",
       "Category": "lawnorder",
       "Parent URL": "https://www.dinamina.lk/category/lawnorder//page/10/"
}