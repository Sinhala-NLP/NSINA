{
       "Source": "dinamina",
       "Timestamp": "October 6, 2023 1:05 am",
       "Headline": "මහ­ව­ස්ක­ඩුවේ ජල නළ අලු­ත්වැ­ඩි­යා­ව­කදී රාත්‍රී ආර­ක්ෂක ක්‍රම­වේද භාවිත කර නෑ:",
       "News Content": "මහවස්කඩුව ගාලුපාරේ ජල නළයක් පුපුරා සිදුකරන අලුත්වැඩියාවකදී රාත්‍රී කාලයේ භාවිත කළ යුතු නිසි ආරක්ෂක ක්‍රමවේද භාවිත නොකිරීමෙන් ඊයේ (05) අලුයම පෞද්ගලික බස් රථයක් සහ යතුරුපැදියක් මුහුණට මුහුණ ගැටී සිදුවූ රිය අනතුරකින් යතුරුපැදිකරු බරපතළ තුවාල ලබා රෝහල් ගතකර ඇති බව කළුතර උතුර පොලිසිය පවසයි.\n\nඅනතුරෙන් තුවාල ලබා ඇත්තේ කළුතර නාගොඩ ප්‍රදේශයේ පදිංචි පුද්ගලයකු බවත් පොලිසිය කීය.\n\nයතුරුපැදිකරු ඊයේ අලුයම සිය සේවා ස්ථානයට යාමට කළුතර දෙස සිට කොළඹ දෙසට ගමන්කර ඇති අතර කොළඹ සිට මාතර බලා ගමන්ගත් බස් රථයේ ගැටී බරපතළ තුවාල ලබා කළුතර ශික්ෂණ රෝහලට ඇතුළත් කර ඇති බව පොලිසිය කීය.\n\nඅනතුර සිදුව ඇති ස්ථානයේ පෙරදින ජල නළයක් පුපුරා අළුත්වැඩියා කටයුතු සිදුකර එක් මංතීරුවක් වසා දමා ඇති නමුත් ස්ථානයේ රාත්‍රී කාලයට නිසි ආරක්ෂක ක්‍රම භාවිත නොකර ඇති බවත්, එය අනතුරට බලපා ඇති බවත් පොලිසිය සඳහන් කරයි.\n\nබස් රථ රියැදුරු අත්අඩංගුවට ගෙන ඇති බවත්, විමර්ශන කටයුතු නිමාවෙන් පසු කළුතර මහේස්ත්‍රාත් අධිකරණයට ඉදිරිපත් කිරීමට නියමිත බවත් සඳහන් වේ.\n\nස්ථානාධිපති ප්‍රධාන පොලිස් පරීක්ෂක දමිත් ජයතිලක මහතාගේ උපදෙස් පරිදි රථවාහන අංශ ස්ථානාධිපති උප පොලිස් පරීක්ෂක හර්ෂ කුමාර මහතාගේ මෙහෙයවීමෙන් සැරයන්වරුන් වන පුෂ්පවෙල (55325) සහ කොස්තාපල් ගිම්හාන (101380) පරීක්ෂණ පවත්වති.",
       "URL": "https://www.dinamina.lk/2023/10/06/lawnorder/28191/%e0%b6%b8%e0%b7%84%e0%b7%80%e0%b7%83%e0%b7%8a%e0%b6%9a%e0%b6%a9%e0%b7%94%e0%b7%80%e0%b7%9a-%e0%b6%a2%e0%b6%bd-%e0%b6%b1%e0%b7%85-%e0%b6%85%e0%b6%bd%e0%b7%94%e0%b6%ad%e0%b7%8a/",
       "Category": "lawnorder",
       "Parent URL": "https://www.dinamina.lk/category/lawnorder//page/5/"
}