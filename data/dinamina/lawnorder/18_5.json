{
       "Source": "dinamina",
       "Timestamp": "September 12, 2023 2:57 am",
       "Headline": "සරසවි පෙම්වතාගෙන් පහර කා සිහිසුන්ව සිටි කෘෂි විද්‍යා උපාධිධාරිනිය මරුට",
       "News Content": "\n\nඑල්ලක්කල ප්‍රදේශයේ හෝටලයකදී ඉකුත්දා (02) පෙම්වතාගේ ප්‍රහාරයට ලක්ව බරපතළ තුවාල ලබා වතුපිටිවල මූලික රෝහලේ සිහිසුන්ව සිටි පෙම්වතිය පෙරේදා (10) රාත්‍රියේ මිය ගිය බව නිට්ටඹුව පොලිසිය පවසයි. මෙසේ මියගියේ කෘෂි විද්‍යා පිළිබඳ උපාධිධාරිනියක වූ කුරුණෑගල රිදීගම ප්‍රදේශයේ පදිංචි 28 හැවිරිදි තරුණියකි.\n\nපෙම්වතියට පහරදුන් පෙම්වතා රත්නපුර ප්‍රදේශයේ පදිංචි 29 හැවිරිදි තරුණයෙකි. ඔහු අත්අඩංගුවට ගෙන අධිකරණයට ඉදිරිපත් කර රිමාන්ඩ් භාරයට පත් කර ඇත.\n\nපහරකෑමට ලක්වූ පෙම්වතිය වෙනත් තරුණයකු සමඟ ඇති කරගත් ප්‍රේම සම්බන්ධතාවක් මුල් කරගනිමින් මේ පහරදීම සිදුවී ඇති බව පොලිස් විමර්ශනවලදී හෙළි වී ඇත.\n\nපෙම්වතා සහ පෙම්වතිය එකම විශ්වවිද්‍යාලයේ ඉගෙනුම ලබන කාලයේ මේ ප්‍රේම සම්බන්ධතාව ආරම්භ කර ඇති අතර පෙම් සම්බන්ධතාවට මේ වන විට වසර හතරක් ඉක්මවා ඇතැයි ද\n\nඔවුන් මීට වසර දෙකහමාරකට පමණ ඉහත දී විශ්වවිද්‍යාලයෙන් පිටව ගොස් තිබේ. පෙම්වතිය නිට්ටඹුව එල්ලක්කල ප්‍රදේශයේ පිහිටි සත්ත්ව ගොවිපොළක (කුකුළු ෆාම් එකක) රැකියාවක යෙදී සිට ඇතැයි ද පොලිසිය කියයි.\n\nසිය පෙම්වතිය තවත් තරුණයකු සමඟ ප්‍රේම සම්බන්ධතාවක් ඇති කර ගෙන ඇති බවට පෙම්වතා සැකයක් ඇති කරගෙන ඇතැයි ද ඔහු ඉකුත් 02දා පෙම්වතිය රැකියාව නිම වී ආයතනයෙන් පිටතට පැමිණි අවස්ථාවේ ඇය සමඟ බහින්බස් වී ඇතැයි ද හෙළි වී තිබේ.\n\nඑසේ බහින්බස්වීමෙන් පසු දෙදෙනා ප්‍රදේශයේ පිහිටි හෝටලයකට ගොස් ඇති අතර රාත්‍රී 8.00ට පමණ පෙම්වතිය පෙම්වතාගේ ප්‍රහාරයට ගොදුරු වී ඇතැයි විමර්ශනවලදී හෙළිවී ඇත.\n\nහෝටල් කාමරයේ ඇඳේ නිදා සිටි තරුණියගේ හිසට තරුණයා අතින් සහ දණහිස ප්‍රදේශයෙන් වැරෙන් පහර දී ඇති බවත් වැඩිදුරටත් කළ විමර්ශනවලදී අනාවරණය වී ඇත. පසුව පෙම්වතිය සිහිසුන්ව ඇති බව දැනගත් පෙම්වතා ත්‍රිරෝද රථයක් ගෙන්වා වතුපිටිවල මූලික රෝහල වෙත ඇතුළත් කර තිබේ. එහිදී ඇයව කොළඹ ජාතික රෝහලට යවා ඇති අතර වැඩිදුර පරීක්ෂණයකින් අනතුරුව තුවාලකාරිය යළි වතුපිටිවල රෝහලට රැගෙන විත් තිබිණි. තරුණියගේ මරණය සම්බන්ධයෙන් මහේස්ත්‍රාත් පරීක්ෂණය ඊයේ (11) සවස පැවැත්වීමට නියමිතව තිබිණි. සිද්ධිය සම්බන්ධව නිට්ටඹුව මූලස්ථාන පොලිසිය වැඩිදුර විමර්ශන පවත්වයි.\n\nමහේස්ත්‍රාත් පරීක්ෂණය වතුපිටිවල රෝහලේදී…\nදේහය ඥාතීන්ට භාරදී භූමදාන කිරීමට නියෝග:\n\nඅත්තනගල්ල වැඩබලන මහේස්ත්‍රාත් සම්පත් කස්තුරිආරච්චි මහතා ඊයේ (11) පහරදීම කළ එල්ලක්කල ප්‍රදේශයේ පිහිටි හෝටලයේ ස්ථානීය මහේස්ත්‍රාත් පරීක්ෂණය කිරීමෙන් අනතුරුව වතුපිටිවල මූලික රෝහලේ මෘත ශරීරාගාරයේ තැන්පත් කර තිබූ තරුණියගේ මළ සිරුර පිළිබඳව මහේස්ත්‍රාත් පරීක්ෂණය සිදු කරනු ලැබීය. පශ්චාත් මරණ පරීක්ෂණය පැවැත්වීමෙන් අනතුරුව දේහය ඥාතීන්ට භාර දෙන ලෙසත් දේහය භූමදාන කරන ලෙසත් වැඩබලන මහේස්ත්‍රාත් විසින් නියෝග කරන ලදී.\nමෘත දේහය සම්බන්ධව පශ්චාත් මරණ පරීක්ෂණය වතුපිටිවල මූලික රෝහලේදී සිදු කිරීමට නියමිතය. අත්තනගල්ල සහකාර පොලිස් අධිකාරී ප්‍රසාද් ප්‍රනාන්දු මහතාගේ නියෝග මත නිට්ටඹුව මූලස්ථාන පොලිසියේ ස්ථානාධිපති ප්‍රධාන පොලිස් පරීක්ෂක චන්දන කුමාර මහතාගේ අධීක්ෂණය යටතේ අපරාධ විමර්ශන අංශයේ ස්ථානාධිපති පොලිස් පරීක්ෂක නිලන්ත මහතා ඇතුළු නිලධාරීහු කණ්ඩායමක් විමර්ශන කටයුතු සිදු කළහ.\n\nකොටදෙණියාව සමූහ – එම්. පුෂ්පකුමාර සහ වේයන්ගොඩ විශේෂ වාර්තාකරු",
       "URL": "https://www.dinamina.lk/2023/09/12/lawnorder/21402/%e0%b7%83%e0%b6%bb%e0%b7%83%e0%b7%80%e0%b7%92-%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%8f%e0%b6%9c%e0%b7%99%e0%b6%b1%e0%b7%8a-%e0%b6%b4%e0%b7%84%e0%b6%bb-%e0%b6%9a%e0%b7%8f/",
       "Category": "lawnorder",
       "Parent URL": "https://www.dinamina.lk/category/lawnorder//page/18/"
}