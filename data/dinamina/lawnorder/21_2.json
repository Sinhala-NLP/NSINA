{
       "Source": "dinamina",
       "Timestamp": "September 5, 2023 2:39 am",
       "Headline": "කෝටිපති මුදලාලි  මුව දඩයමේ ගිහින්  වනජීවියට කොටු",
       "News Content": "මුවෙකු වෙඩි තබා මරා මහකුඹුක්කඩවල පෙත්තිගම රජමහා විහාරස්ථානය මැදින් කැබ් රථයකින් රැගෙන යමින් සිටි කෝටිපති ව්‍යාපාරිකයකු හා තවත් සැකකරුවන් දෙදෙනෙකු වෙඩි තැබීමට යොදාගත් ගිනි අවිය පතොරම් සමඟ අත්අඩංගුවට ගැනීමට ඊයේ (04) අලුයම කටයුතු කළ බව පුත්තලම වනජීවි පාලන ඒකකය පවසයි.\n\nමෙම සිද්ධියටම සම්බන්ධ මාදැල් හා ඉස්සන් ගොවිපොළක් හිමි කෝටිපති ව්‍යාපාරිකයකු ඇතුළු සැකකරුවන් දෙදෙනෙකු ගිනි අවි දෙකක් සමඟ පලා ගොස් ඇති බවත් මෙම සැකකරුවන් දෙදෙනා අත්අඩංගුවට ගැනීමට කටයුතු කරන බව වනජීවි නිලධාරීන් පවසයි.\n\nඅත්අඩංගුවට ගැනුන සැකකරුවන් තිදෙනා හා පලාගිය සැකකරුවන් දෙදෙනා ඇතුළු සැකකරුවන් පස්දෙනා දඩයම් කටයුතු සඳහා සකස් කළ කැබ් රථයක නැඟී පෙත්තිගම රජමහා විහාරස්ථානයට අයත් භූමියේ වන සතුන් දඩයමට ගොස් ඇති බවත් එහිදි තිත් මුවෙකු වෙඩි තබා මරා රජමහා විහාස්ථානය මැදින් වූ මාර්ගය තුළන් නැවත ප්‍රධාන මාර්ගයට පිවිසීමට පැමිණෙමින් සිටියදී ගම්වැදී සිටින වල් අලි රංචු පලවා හැරීමට පැමිණ සිටි වනජීවි නිලධාරීන්ගේ අත්අඩංගුවට පත්ව ඇත.\n\nඅත්අඩංගුවට ගැනුන සැකකරුවන් හා පලා ගිය සැකකරුවන් නිරන්තරයෙන් මෙම පෙත්තිගම රජමහා විහාරස්ථාන භූමියට අයත් කැලෑවේ දඩයමේ නිරත වෙමින් වන සතුන් දඩයමේ නිරත වී ඇති බව විමර්ශනවලදී හෙළිව තිබේ.\n\nවනජීවී නිලධාරීන් දින ගණනාවක සිට පෙත්තිගම රජමහා විහාරස්ථානයේ කඳවුරු බැඳ ගනිමින් වන අලි පලවා හැරීම් සිදුවන අවස්ථාවේදී මෙසේ අත්අඩංගුවට ගැනුන හා පලාගිය කෝටිපති ව්‍යාපාරිකයින් දෙදෙනා හා අනිකුත් සැකකරුවන් වන සතුන් දඩයම් කිරීම සිදුව ඇති බව පවසයි.\n\nමේ වන විට අත්අඩංගුවට ගෙන ඇති කෝටිපති ව්‍යාපාරිකයා හා අනිකුත් සැකකරුවන් දෙදෙනා හා මහවැව තොඩුවාව හා මහකුඹුක්කඩවල පදිංචිකරුවන් බව ගම්වැසියන් පවසයි.\n\nඒ සමඟම මේ වන විට පැන ගොස් සිටින මාදැල් හා ඉස්සන් ගොවිපොළ හිමි කෝටිපති ව්‍යාපාරිකයා මුන්දලම ප්‍රදේශයේ පදිංචි කරුවෙකු බව ද පවසයි.\n\nවනජීවි නිලධාරීන් පවසන්නේ අත්අඩංගුවට ගැනුන කෝටිපති ව්‍යාපාරිකයාගේ අත් පලඳනාව රුපියල් ලක්ෂ 20 කට ආසන්න වටිනාකමකින් යුතු බවත් ඔහු අත රුපියල් 40,000කට ආසන්න මුදලක්ද තිබු බවද පවසයි.\n\nකෙසේ නමුත් වනජීවි නිලධාරීන් වැටලීමට අදාළ බලපත්‍ර නොමැති ගිනි අවියක් හා ජීවි පතොරම් හයක් හා හිස් පතොරම් හයක් අත්අඩංගුවට ගෙන ඇත.\n\nඅත්අඩංගුවට ගැනුන සැකකරුවන් ආණමඩුව අධිකරණයට ඉදිරිපත් කිරීමට නියමිතව ඇත.\n\nපුත්තලම අතිරේක හිරාන් ප්‍රියංකර ජයසිංහ",
       "URL": "https://www.dinamina.lk/2023/09/05/lawnorder/19522/%e0%b6%9a%e0%b7%9d%e0%b6%a7%e0%b7%92%e0%b6%b4%e0%b6%ad%e0%b7%92-%e0%b6%b8%e0%b7%94%e0%b6%af%e0%b6%bd%e0%b7%8f%e0%b6%bd%e0%b7%92-%e0%b6%b8%e0%b7%94%e0%b7%80-%e0%b6%af%e0%b6%a9%e0%b6%ba%e0%b6%b8/",
       "Category": "lawnorder",
       "Parent URL": "https://www.dinamina.lk/category/lawnorder//page/21/"
}