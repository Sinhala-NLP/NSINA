{
       "Source": "dinamina",
       "Timestamp": "August 25, 2023 1:00 am",
       "Headline": "නිරුවත් කාන්තා ඡායාරූප බද්ධ කර අන්තර්ජාලයට මුදාහළ තරුණයෙක් රිමාන්ඩ්",
       "News Content": "තරුණියන් පස්දෙනෙකුගේ ජායාරූපවලට නිරුවත් කාන්තා ඡායාරූප කොටස් බද්ධ කර අන්තර්ජාලයට මුදා හැර ඇති බව කියන සැකකාර ඡායාරූප ශිල්පියෙකු බවට සඳහන් පුද්ගලයෙකු සැප්තැම්බර් මස 06 වැනිදා දක්වා රිමාන්ඩ් භාරයේ රඳවා තැබීමට අත්තනගල්ල අංක 02 මහේස්ත්‍රාත් මංජුල කරුණාරත්න මහතා පෙරේදා (23) පස්වරුවේ නියෝග කළේය.\n\nනිට්ටඹුව ප්‍රදේශයේ පදිංචි සඳුන් ලහිරු දිල්ෂාන් නැමැත්තෙකු එසේ රිමාන්ඩ් කැරිණි.\n\nතරුණියන් පස්දෙනෙකුගේ ඡායාරූපවලට නිරුවත් කාන්තා ඡායාරූප බද්ධ කර අන්තර්ජාලයට මුදා හැර ඇති බව කියන සිද්ධියක් සම්බන්ධව නිට්ටඹුව පොලිසියේ ළමා හා කාන්තා කාර්යාංශය මඟින් පරීක්ෂණ පවත්වා සැකකරු අත්අඩංගුවට ගෙන ඇත.\n\nනිට්ටඹුව පොලිසියේ නඩු මෙහෙයුම් අංශයේ පොලිස් සැරයන් එච්.ආර්.ඇස්. කුමාර මහතා කරුණු දක්වමින් සැකකරු ඡායාරූප ශිල්පියෙකු වශයෙන් කටයුතු කරමින් සිටියදී තරුණියන් පස් දෙනෙකුගේ ඡායාරූපවලට නිරුවත් කාන්තා ඡායාරූප කොටස් බද්ධ කර අන්තර් ජාලයට මුදා හැර ඇති බවට ලද පැමිණිල්ලකට අනුව නිට්ටඹුව පොලිසියේ ළමා හා කාන්තා කාර්යාංශය මඟින් පරීක්ෂණ පවත්වා අත්අඩංගුවට ගත් බව පවසා සිටියේය.\n\nමොහු එම බද්ධ කරන ලද ඡායාරූප මොහුගේ ජංගම දුරකතනයක් මඟින් අන්තර් ජාලයට මුදා හැර ඇති බවත් පොලිස් සැරයන්වරයා පවසා සිටියේය.\n\nඑසේ අත්අඩංගුවට ගෙන ඇති එම ජංගම දුරකතනය මහේස්ත්‍රාත්වරයා අතට පත් කිරීමෙන් අනතුරුව මහේස්ත්‍රාත්වරයා එය පරීක්ෂා කර බලා එසේ සැකකරු රිමාන්ඩ් භාරයේ රඳවා තැබීමට නියෝග කළේය.\n\nසැකකරු රාගම රෝහලේ මානසික වෛද්‍යවරයකු වෙත ඉදිරිපත් කර වෛද්‍ය පරීක්ෂණයකට භාජනය කර ඊළඟ දිනයේ ඒ පිළිබඳ වෛද්‍ය වාර්තාව අධිකරණයට ඉදිරිපත් කරන ලෙසට ද බන්ධනාගාර නිලධාරීන් හට නියෝග කැරිණි.\n\nමෙම නඩුව නැවත කැඳවීම සැප්තැම්බර් මස 06 වනදාට කල් තැබිණ.",
       "URL": "https://www.dinamina.lk/2023/08/25/lawnorder/17036/%e0%b6%b1%e0%b7%92%e0%b6%bb%e0%b7%94%e0%b7%80%e0%b6%ad%e0%b7%8a-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f-%e0%b6%a1%e0%b7%8f%e0%b6%ba%e0%b7%8f%e0%b6%bb%e0%b7%96%e0%b6%b4-%e0%b6%b6/",
       "Category": "lawnorder",
       "Parent URL": "https://www.dinamina.lk/category/lawnorder//page/24/"
}