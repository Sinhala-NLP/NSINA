{
       "Source": "dinamina",
       "Timestamp": "July 28, 2023 11:08 pm",
       "Headline": "මානසික රෝහලේදී මළඑක්දරු පියාට පහර දුන් ඇටෙන්ඩන් දෙපළට මාංචු",
       "News Content": "බිරිය මිය යෑමෙන් පසු 11 හැවිරිදි දරුවා සමඟ තනි වීමෙන් මානසික ව්‍යාකුල තත්ත්වයට පත්ව සිටි 47 හැවිරිදි පෞද්ගලික ආයතනයක කළමනාකරු අංගොඩ මානසික රෝග විද්‍යායතනයේ ප්‍රතිකාර ලබමින් සිටියදී හදිසියේ මිය යෑම සම්බන්ධයෙන් සැකපිට එම රෝහලේ සෞඛ්‍ය කාර්ය සහායකයන් දෙදෙනකු අත්අඩංගුවට ගත් බව මුල්ලේරියාව පොලිසිය කියයි.\n\nමෙලෙස සැක සහිත අයුරින් මියගොස් තිබුණේ පාදුක්ක වටරැක සමනලතැන්නේ පදිංචිව සිටි එක් දරු පියෙකි. මියගිය පුද්ගලයාට පහර දීමට යොදා ගත් බවට සැක කරන දෙකට වෙන් වූ කොසු මිටක් ද පොලිස් භාරයට ගෙන ඇත.\n\nමීට සතියකට පමණ ඉහතදී පවුලේ ඥාතීන් විසින් මියගිය පුද්ගලයා ප්‍රතිකාර සඳහා රෝහල්ගත කර තිබූ බවත්, මියගිය අය ඉකුත් 25 දින නොසන්සුන්කාරි ලෙස හැසිරී ඇති අතර, ඔහු පාලනය කිරීමට යෑමේදී බිම ඇදවැටුණු බව රෝහල් සේවකයන් පවසා තිබූ බවත් පොලිසිය කියයි.\n\nඅදාළ මරණය සම්බන්ධයෙන් මහේස්ත්‍රාත් පරීක්ෂණයක්ද පැවැත්විණි. අදාළ සිද්ධිය සම්බන්ධයෙන් වැඩිදුර විමර්ශන සඳහා නුගේගොඩ කොට්ඨාස අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක කේ.ජී.කේ. හේවගේ, පොලිස් සැරයන් 60980 ප්‍රමිල මහත්වරුන් වෙත භාර දුන් බව වැඩබලන පොලිස් මාධ්‍ය ප්‍රකාශක නියෝජ්‍ය පොලිස්පති රුවන් ගුණසේකර මහතා පැවසීය. මුල්ලේරියාව පොලිසියේ ස්ථානාධිපති (ප්‍ර.පො.ප) සුනිමල් සුසන්ත මහතාගේ උපදෙස් මත පරීක්ෂණ පැවැත්වේ.\n\n",
       "URL": "https://www.dinamina.lk/2023/07/28/lawnorder/10105/%e0%b6%b8%e0%b7%8f%e0%b6%b1%e0%b7%83%e0%b7%92%e0%b6%9a-%e0%b6%bb%e0%b7%9d%e0%b7%84%e0%b6%bd%e0%b7%9a%e0%b6%af%e0%b7%93-%e0%b6%b8%e0%b7%85%e0%b6%91%e0%b6%9a%e0%b7%8a%e0%b6%af%e0%b6%bb%e0%b7%94/",
       "Category": "lawnorder",
       "Parent URL": "https://www.dinamina.lk/category/lawnorder//page/29/"
}