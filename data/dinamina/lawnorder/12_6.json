{
       "Source": "dinamina",
       "Timestamp": "September 23, 2023 1:18 am",
       "Headline": "බීඩි කොළ ඔතන ව්‍යාපා­රි­ක­යාට පහ­රදී පැහැ­ර­ගෙන ගොස් ලක්ෂ 10ක් බලෙන් ගත්  සුරා­බදු නිල­ධා­රීන්ට  වැඩ වර­දින ලකුණු",
       "News Content": "සු\nරාබදු නිලධාරීන් පිරිසක් තමාව පැහැරගෙන ගොස් පහරදී රුපියල් ලක්ෂ 10ක මුදලක් බලහත්කාරයෙන් ලබා ගත් බවට බීඩි කොල එතීමේ ව්‍යාපාරයක නිරතව සිටින පුද්ගලයෙක් වලස්මුල්ල පොලිසියට පැමිණිල්ලක් කැර තිබේ.\n\nඑම පැමිණිල්ල සම්බන්ධයෙන් විමර්ශනයක් ආරම්භ කැර ඇති බවත් පහරකෑමට ලක්වූ බව කියන ව්‍යාපාරිකයා රෝහල්ගතව ප්‍රතිකාර ලබන බවත් උසස් පොලිස් නිලධාරියෙක් පැවසීය.\n\nවලස්මුල්ල, රාජපුරගොඩ, මාරකැටියේ පදිංචි බීඩි කොළ එතීමේ ව්‍යාපාරයක් පවත්වාගෙන යන කේ. පී. නිශ්ශංක නැමැති අය පොලිසියට පැමිණිලි කරමින් පවසා ඇත්තේ තමා මෙම ව්‍යාපාරය පවත්වාගෙන යනු ලබන්නේ නිසි බලපත්‍රයක් සහිතව බවය. එම බලපත්‍රය පසුගිය ජුනි 26 වැනිදා අවසන් වූ බවත් එය නැවත අලුත් කිරීමට ප්‍රමාද වූ බව ද ඔහු වැඩිදුරටත් පැවසීය.\n\nතංගල්ල සුරාබදු ඒකකයේ ස්ථානාධිපති ඇතුළු නිලධාරීන් කණ්ඩායමක් තමාගේ නිවෙසට පැමිණෙනුයේ පසුගිය 18 වැනිදා බව ඔහු පොලිසියට පවසා තිබේ. ඒ පැමිණි ඔවුන් නිවෙසේ තිබූ බීඩි කොළ ඔවුන් භාරයට ගෙන නඩු පවරන බව පවසා ගොඩින් එය බේරා ගැනීමට රුපියල් ලක්ෂ 14ක් ඉල්ලා සිටි බවද ඔහු පොලිසියට පැමිණිලි කරමින් පවසා තිබේ.\n\nඅනතුරුව තමාව ත්‍රිරෝද රථයක දමාගෙන පැහැරගෙන ගොස් රුපියල් ලක්ෂ 10ක මුදලක් බලහත්කාරයෙන් රැගෙන මුදා හැරිය බවද ඔහු සිය පැමිණිල්ලලෙහි වැඩිදුරටත් සඳහන් කර ඇත.\n\nමේ සම්බන්ධයෙන් විමර්ශනයක් පැවැත්වෙන බව පොලිසිය කියයි.",
       "URL": "https://www.dinamina.lk/2023/09/23/lawnorder/24938/%e0%b6%b6%e0%b7%93%e0%b6%a9%e0%b7%92-%e0%b6%9a%e0%b7%9c%e0%b7%85-%e0%b6%94%e0%b6%ad%e0%b6%b1-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b7%92%e0%b6%9a/",
       "Category": "lawnorder",
       "Parent URL": "https://www.dinamina.lk/category/lawnorder//page/12/"
}