{
       "Source": "dinamina",
       "Timestamp": "July 25, 2023 1:00 am",
       "Headline": "ගාලුමුවදොර දැරිය පැහැර ගන්න හැදූ ත්‍රිරෝද රියැදුරා අල්ලා පොලිසියට භාර දෙයි",
       "News Content": "මවුපියන් සමඟ ගාලුමුවදොර පිටියේ රැඳී සිටි හත් හැවිරිදි දැරියක පැහැර ගැනීමට උත්සාහ කළ බව කියන ත්‍රිරෝද රථ රියැදුරෙකු එහි සිටි පුද්ගලයන් විසින් අල්ලා කොටුව පොලිසියට පෙරේදා (23) රාත්‍රියේ භාර දී තිබේ.\n\nමෙම දැරිය මොරටුවේ සිට සිය මවුපියන් සහ සහෝදරයා සමඟ ගාලුමුවදොරට පැමිණ ඇත්තේ පෙරේදා (23) සවස් කාලයේදීය.\n\nඑහිදී දැරිය සිය සහෝදරයා සමඟ ගාලුමුවදොර පිටියේ සැරිසරමින් සිටියදී එහි පඩිපෙළක් අසලදී මෙම ත්‍රිරෝද රථ රියැදුරු දැරියගේ අත තදින් අල්ලාගෙන පැත්තකට ඇද ඇති බවත් ඒ බව දැරියගේ පියා දැක එතැනට දිවවිත් දියණියව තුරුලු කරගෙන කෑ ගසා ඇති බවත් පොලිසිය කියයි. ඒ දියණියව පැහැර ගැනීමට උත්සාහ කළ බව කියමිනි. ඒ අනුව ගාලුමුවදොර රැඳී සිටි පිරිසක් විසින් එම පුද්ගලයාව අල්ලා පොලිසියට භාර දී තිබේ.\n\nඋඩුපුස්සැල්ලෑවේ බ්ලේයාර් ලෝමන්ඩ් වත්තේ පදිංචිකරුවකු වන 33 හැවිරිදි සැකකරු පොලිස් ප්‍රශ්න කිරීම්වලදී පවසා ඇත්තේ මෙම දියණිය තවත් දරුවෙක් සමඟ පඩිපෙළ බසිමින් සිටි බවත් ඇය වැටෙන්නට යන විට තමා දිවගොස් ඇයව අල්ලාගත් බවත්ය. ඒ හැරුණු කොට ඇයව පැහැරගෙන යාමේ අවශ්‍යතාවක් තමාට නැති බවත් තමා කළේ පඩිපෙළේ වැටෙන්නට ගිය දරුවාව බේරාගත්තා පමණක් බවද ඔහු පොලිසියට පවසා තිබේ.\n\nමෙම සැකකරු උඩුපුස්සැල්ලෑවේ සිට කොළඹ පැමිණ ත්‍රිරෝද රථයක් ධාවනය කරමින් ජීවත්වන අයෙක් බව විමර්ශනවලින් පෙනී ගොස් ඇත. බොරලැස්ගමුව ප්‍රදේශයේ බෝඩිමක නවාතැන් ගෙන සිට ඇති ඔහු කුලී මුදල වැඩි බව පවසා ඉන් ඉවත්ව රාත්‍රී කාලය ගාලුමුවදොර පිටියේ ගතකරන බවත් විමර්ශනවලින් පෙනී ගොස් තිබේ.\n\nමෙසේ රාත්‍රී කාලයට ගාලුමුවදොර පිටියේ රැය පහන්කරන විවිධ වෘත්තිකයන් සිටින බව ද මෙහිදී පොලිසියට පෙනී ගොස් ඇත.\n\nමෙම පුද්ගලයාට එරෙහිව එම දියණියගේ පියා විසින් පැමිණිල්ලක් කර ඇති බැවින් ඔහුව අධිකරණයට ඉදිරිපත් කිරීමට සිදුවන බව උසස් පොලිස් නිලධාරියෙක් සඳහන් කළේය.\n\n",
       "URL": "https://www.dinamina.lk/2023/07/25/lawnorder/9053/%e0%b6%9c%e0%b7%8f%e0%b6%bd%e0%b7%94%e0%b6%b8%e0%b7%94%e0%b7%80%e0%b6%af%e0%b7%9c%e0%b6%bb-%e0%b6%af%e0%b7%90%e0%b6%bb%e0%b7%92%e0%b6%ba-%e0%b6%b4%e0%b7%90%e0%b7%84%e0%b7%90%e0%b6%bb-%e0%b6%9c/",
       "Category": "lawnorder",
       "Parent URL": "https://www.dinamina.lk/category/lawnorder//page/30/"
}