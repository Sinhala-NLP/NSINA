{
       "Source": "dinamina",
       "Timestamp": "July 29, 2023 1:00 am",
       "Headline": "දේපළ ඉවත් කරගැනීමේ වාරණයක් තිබියදී කෝටි 990ක වංචා චෝදනා ලත් මූල්‍ය ආයතන හිමිකරුගේ නිවෙසකින් බඩු ඉවත් කළ දෙදෙනකුට වැඩ වරදී",
       "News Content": "රුපියල් කෝටි 990ක මුදලක් වංචා කිරීම සම්බන්ධයෙන් මූල්‍ය හා වාණිජ අපරාධ විමර්ශන කොට්ඨාසය මඟින් පරීක්ෂණ පවත්වාගෙන යනු ලබන කුරුණෑගල ‘ඉයෝන් ලංකා ඉන්වෙස්ට්මන්ට්’ නමැති මූල්‍ය ආයතනයේ හිමිකරුට අයත් නිවෙසක භාණ්ඩ ඉවත් කරමින් සිටි සැකකරුවන් දෙදෙනකු පෙරේදා (27) අත්අඩංගුවට ගෙන කුරුණෑගල මහේස්ත්‍රාත් අධිකරණයට ඉදිරිපත් කිරීමෙන් අනතුරුව දින 14ක් රක්ෂිත බන්ධනාගාරගත කර තිබේ.\n\nමූල්‍ය හා වාණිජ අපරාධ විමර්ශන කොට්ඨාසයෙන් මේ වංචාව සම්බන්ධ විමර්ශන ආරම්භ කිරීමත් සමඟ වෛද්‍යවරුන්, රජයේ උසස් නිලධාරීන් හා විශ්‍රාමික ආරක්ෂක අංශ නිලධාරීන් ඇතුළු 8,000ක් පමණ පිරිසක් මේ ජාවාරමට හසුව ඇති බවට කරුණු හෙළිව තිබේ. මේ වන විට එම සමාගමේ හිමිකරු ප්‍රදේශයෙන් පලාගොස් ඇති අතර, මීට පෙර ඔහුට දේපළ ඉවත් කිරීම හෝ විදෙස්ගත වීම තහනම් කරමින් අධිකරණය මඟින් වාරණයක්ද නිකුත් කර තිබූ බව කුරුණෑගල මූලස්ථාන පොලිසිය සඳහන් කළේය.\n\nඑසේ තිබියදී ඔහුට අයත් කුරුණෑගල වැව රවුම ප්‍රදේශයේ පිහිටි නිවෙසකින් කිසියම් පිරිසක් විසින් දේපොළ ඉවත් කරනු ලබන බවට වංචාවට හසු වූවන්ට ලද තොරතුරක් මත ඔවුන් පෙරේදා (27) මේ සම්බන්ධව කුරුණෑගල මූලස්ථාන පොලිසියට පැමිණ පැමිණිල්ලක් ඉදිරිපත් කර තිබිණි. ඒ අනුව වහා ක්‍රියාත්මක වූ පොලිසිය එම ස්ථානයට පැමිණ භාණ්ඩ ඉවත් කරමින් සිටි දෙදෙනකු සැකපිට අත්අඩංගුවට ගෙන ඇත.\n\nඉයෝන් ලංකා ඉන්වෙස්ට්මන්ට් මූල්‍ය සමාගම මේ වන විට මහ බැංකුව මඟින් තහනම් කර ඇති අතර, සමාගම ආරම්භයේදී මසකට 6%ක පොලියක් දී, පසුව ඒ පොලී මුදල් දීම පැහැරහැර ඇති බව මේ මූල්‍ය වංචාවට හසු වූ පිරිස් පොලිසියට අනාවරණය කොට තිබේ. මේ සමාගමේ කළමනාකරු ලෙස තවත් විශ්‍රාමික හමුදා සෙබළකු කටයුතු කර ඇති බවත්, ඔහු සම්බන්ධයෙන් මේ වන විට විමර්ශන ආරම්භ කර ඇති බවත් කුරුණෑගල මූලස්ථාන පොලිසිය සඳහන් කළේය.\n\n",
       "URL": "https://www.dinamina.lk/2023/07/29/lawnorder/10106/%e0%b6%af%e0%b7%9a%e0%b6%b4%e0%b7%85-%e0%b6%89%e0%b7%80%e0%b6%ad%e0%b7%8a-%e0%b6%9a%e0%b6%bb%e0%b6%9c%e0%b7%90%e0%b6%b1%e0%b7%93%e0%b6%b8%e0%b7%9a-%e0%b7%80%e0%b7%8f%e0%b6%bb%e0%b6%ab%e0%b6%ba/",
       "Category": "lawnorder",
       "Parent URL": "https://www.dinamina.lk/category/lawnorder//page/29/"
}