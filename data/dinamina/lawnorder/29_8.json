{
       "Source": "dinamina",
       "Timestamp": "July 28, 2023 5:49 pm",
       "Headline": "අමරකීර්ති අතුකෝරල ඝාතනයේ විත්තිකරුවන්ට ඇප",
       "News Content": "හිටපු පාර්ලිමේන්තු මන්ත්‍රි අමරකීර්ති අතුකෝරල මහතාගේ ඝාතනයේ විත්තිකරුවන් 32 නෙකුට අද(28)  ඇප නියම කෙරුණි.\n\nඒ සහන් යාපා බණ්ඩාර, රශ්මි සින්ගප්පුලි සහ රුවන් පතිරණ යන ත්‍රිපුද්ගල මහාධිකරණ විනිසුරු මඩුල්ල හමුවේය.\n\nසැකකරුවන් 5 දෙනෙකු මීට පෙර ඇප මත නිදහස ලබා සිටියේය.\n\nපාර්ලිමේන්තු මන්ත්‍රි අමරකිර්ති අතුකෝරල මහතා අරගල සමයේ අමානුෂික අයුරින් ඝාතනයට ලක්විය.\nමෙම ඝාතනය සම්බන්ධ නඩුව ගම්පහ පළාත්බද මහාධිකරණයේදී අද යළිත් විභාගයට ගැණුනි. ඝාතනය සම්බන්ධයෙන් අධි චෝදනා ලැබ සිටි විත්තිකරුවන් 37 දෙනාම අධිකරණය හමුවේ අද පෙනී සිටියේය.\n\nරක්ෂිත බන්ධනාගාර ගත කර සිටි විත්තිකරුවන් 32නා එහිදී දැඩි ඇප කොන්දේසි මත මුදා හැරීමට නියෝග කෙරුණි.\n\nඒ අනුව දැනට රක්ෂිත බන්ධනාගාරගත කර සිටින විත්තිකරුවන් 32 සහ ඇප මත මුදාහැර සිටින විත්තිකරුවන් පස් දෙනා රුපියල් ලක්ෂයක මුදල් ඇපයක් සහ රුපියල් ලක්ෂ 20 බැගින් වූ ශරීර ඇප 4ක් මත මුදාහැරීමට ත්‍රිපුද්ගල මහාධිකරණ විනිසුරු මඩුල්ල නියෝග කරනු ලැබීය.\n\nමීට අමතරව සැකකරුවන්ට එරෙහිව විදෙස් ගමන් තහනමක් ද පනවා තිබේ.",
       "URL": "https://www.dinamina.lk/2023/07/28/lawnorder/9990/%e0%b6%85%e0%b6%b8%e0%b6%bb%e0%b6%9a%e0%b7%93%e0%b6%bb%e0%b7%8a%e0%b6%ad%e0%b7%92-%e0%b6%85%e0%b6%ad%e0%b7%94%e0%b6%9a%e0%b7%9d%e0%b6%bb%e0%b6%bd-%e0%b6%9d%e0%b7%8f%e0%b6%ad%e0%b6%b1%e0%b6%ba-2/",
       "Category": "lawnorder",
       "Parent URL": "https://www.dinamina.lk/category/lawnorder//page/29/"
}