{
       "Source": "dinamina",
       "Timestamp": "August 31, 2023 1:00 am",
       "Headline": "29 කෝටියක මැණික් රටින් පන්නන්න හැදූ කත අත්අඩංගුවට",
       "News Content": "රුපියල් කෝටි 29.1ක් (විසිනව කෝටි දස ලක්ෂයක්) පමණ වටිනා ග්‍රෑම් 2311.75ක බරින් යුතු මැණික් තොගයක් සමඟ ශ්‍රී ලාංකික කාන්තාවක ශ්‍රී ලංකා රේගුවේ භාරයට ගෙන තිබේ.\n\nඊයේ (30) උදෑසන 3.15ට අංක AI 217 දරන ගුවන් යානයෙන් චෙන්නායි බලා පිටත්වීමට පැමිණි ඔරුගොඩවත්ත ප්‍රදේශයේ පදිංචි තිස්හැවිරිදි ශ්‍රී ලාංකික ව්‍යාපාරික කාන්තාවක් ග්‍රෑම් 2311.75ක බරින් යුතු මැණික් තොගයක් ඇඳුම් තුළ රඳවාගෙන වංචනික ලෙස රටින් පිට කිරීමට උත්සාහ කිරීමේදී ගුවන් තොටුපොළ ආරක්ෂක අංශය මඟින් අත්අඩංගුවට ගෙන රේගුවට ඉදිරිපත් කර තිබේ. මෙම මැණික් තොගයේ වටිනාකම රුපියල් කෝටි 29.1 ක් ලෙස රේගුව තක්සේරු කොට ඇත. සැකකාර කාන්තාව රේගුවේ රඳවාගෙන ප්‍රශ්න කරන බව රේගු මාධ්‍ය ප්‍රකාශක සීවලී අරුක්ගොඩ මහතා ‘දිනමිණට’ කියා සිටි අතර සිද්ධිය සම්බන්ධයෙන් පුළුල් විමර්ශනයක් ආරම්භ කළ බව ද කියා සිටියේය.\n\nමෙම මැණික් ජාවාරම පිටුපස සිටින පුද්ගලයන් සම්බන්ධයෙන් විමර්ශන ආරම්භ කර ඇති බව කී ඒ මහතා විමර්ශන සඳහා සැකකාර කාන්තාව සම්බන්ධයෙන් අධිකරණයට කරුණු වාර්තා කරන බව ද කීවේය.\n\nසුභාෂිණී සේනානායක, කටුනායක – ටී.කේ.ජී. කපිල, කටාන\n\nබර්ටි වීරසිංහ, ජා-ඇළ සමූහ – ප්‍රසංග පෙරේරා",
       "URL": "https://www.dinamina.lk/2023/08/31/lawnorder/18473/29-%e0%b6%9a%e0%b7%9d%e0%b6%a7%e0%b7%92%e0%b6%ba%e0%b6%9a-%e0%b6%b8%e0%b7%90%e0%b6%ab%e0%b7%92%e0%b6%9a%e0%b7%8a-%e0%b6%bb%e0%b6%a7%e0%b7%92%e0%b6%b1%e0%b7%8a-%e0%b6%b4%e0%b6%b1%e0%b7%8a%e0%b6%b1/",
       "Category": "lawnorder",
       "Parent URL": "https://www.dinamina.lk/category/lawnorder//page/22/"
}