{
       "Source": "dinamina",
       "Timestamp": "July 26, 2023 1:00 am",
       "Headline": "මන්ත්‍රී ධුරය අහෝසි කරන්නැයි ඉල්ලූ පෙත්සමට බෙදුණු තීන්දුවක්",
       "News Content": "බ්‍රිතාන්‍ය පුරවැසියකු වන බැවින් රාජ්‍ය ඇමැතිනි ඩයනා ගමගේ මහත්මියගේ පාර්ලිමේන්තු මන්ත්‍රී ධුරය අහෝසි කරන රිට් ආඥාවක් නිකුත් කරන ලෙස ඉල්ලා ගොනු කර ඇති පෙත්සම සම්බන්ධයෙන් එම පෙත්සම විභාග කළ විනිසුරුවරුන් දෙදෙනාගේ බෙදුණු තීන්දුවක් ඇති බව අභියාචනාධිකරණය ඊයේ (25) ප්‍රකාශ කළේය. ඒ අනුව එම පෙත්සම නව අභියාචනාධිකරණ විනිසුරු මඬුල්ලක් හමුවේ නැවත විභාගයට ගැනීමට තීරණය කෙරිණි.\n\nඅදාළ පෙත්සම සම්බන්ධයෙන් වන තීන්දුව ඊයේ (25) ප්‍රකාශ කිරීමට නියමිතව තිබුණි. ඒ සඳහා එම පෙත්සම අභියාචනාධිකරණ සභාපති විනිසුරු නිශ්ශංක බන්දුල කරුණාරත්න මහතා සහ අභියාචනාධිකරණ විනිසුරු එම්.ඒ.ආර්. මරික්කාර් යන මහත්වරුන් හමුවේ කැඳවන ලදී.\n\nඑහිදී අභියාචනාධිකරණ සභාපති විනිසුරුවරයා සඳහන් කළේ මෙම පෙත්සම සම්බන්ධයෙන් විනිසුරුවරුන් දෙදෙනාගේ බෙදුණු තීන්දුවක් ඇති බවයි. ඒ අනුව නව විනිසුරු මඬුල්ලක් හමුවේ කරුණු සලකා බැලීම සඳහා එම පෙත්සම ලබන සැප්තැම්බර් මස 14 වැනිදා නැවත අභියාචනාධිකරණය හමුවේ දී කැඳවීමට තීරණය කෙරිණ.\n\nසමාජ ක්‍රියාකාරිකයකු වන ඕෂල හේරත් මහතා විසින් මෙම පෙත්සම ඉදිරිපත් කරනු ලැබීය.\n\nපෙත්සමෙහි වගඋත්තරකරුවන් ලෙස රාජ්‍ය ඇමැතිනී ඩයනා ගමගේ, ආගමන හා විගමන පාලකවරයා, මහජන ආරක්ෂක ඇමැතිවරයා, සමඟි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුමබණ්ඩාර, මැතිවරණ කොමිසම සහ එහි සාමාජිකයන්, පාර්ලිමේන්තු මහ ලේකම් ඇතුළු පිරිසක් නම් කර සිටිති.\n\nනීතිඥ හෆිල් පාරිස් මහතා පෙත්සම්කරු වෙනුවෙන් පෙනී සිටි අතර ජනාධිපති නීතිඥ ශවීන්ද්‍ර ප්‍රනාන්දු මහතා රාජ්‍ය ඇමැතිනි ඩයනා ගමගේ මහත්මිය වෙනුවෙන් පෙනී සිටියේය.",
       "URL": "https://www.dinamina.lk/2023/07/26/lawnorder/9318/%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%93-%e0%b6%b0%e0%b7%94%e0%b6%bb%e0%b6%ba-%e0%b6%85%e0%b7%84%e0%b7%9d%e0%b7%83%e0%b7%92-%e0%b6%9a%e0%b6%bb%e0%b6%b1%e0%b7%8a/",
       "Category": "lawnorder",
       "Parent URL": "https://www.dinamina.lk/category/lawnorder//page/30/"
}