{
       "Source": "dinamina",
       "Timestamp": "August 12, 2023 1:00 am",
       "Headline": "අගවිනිසුරුට එරෙහිව නීතිපති කාලේ ගොනු වූ පෙත්සමක් නිෂ්ප්‍රභ වේ",
       "News Content": "නීතිපතිවරයා ලෙස කටයුතු කරමින් සිටියදී නඩුවක් සම්බන්ධයෙන් කරුණු ඉදිරිපත් කිරීමේදී වත්මන් අගවිනිසුරු ජයන්ත ජයසූරිය මහතා අධිකරණයට අපහාස කළ බවට චෝදනා කරමින් ගොනු කර තිබූ පෙත්සමක් නිෂ්ප්‍රභ කිරීමට ශ්‍රේෂ්ඨාධිකරණය ඊයේ (11) තීන්දු කළේය.\n\nමුර්දු ප්‍රනාන්දු, ගාමිණී අමරසේකර, ඒ.එච්.එම්.ඩී. නවාස්, ජනක් ද සිල්වා, අචල වෙන්ගප්පුලි යන පංච පුද්ගල ශ්‍රේෂ්ඨාධිකරණ විනිසුරු මඬුල්ල විසින් මේ බව ප්‍රකාශ කරන ලදි.\n\nනීතිඥ නාගානන්ද කොඩිතුවක්කු මහතා විසින් මේ පෙත්සම ගොනු කර තිබිණි. පෙත්සම මීට පෙර කැඳවූ අවස්ථාවේ නීතිපතිවරයා මූලික විරෝධතා ඉදිරිපත් කරමින් සඳහන් කළේ අසත්‍ය, පදනම් විරහිත කරුණු මත මේ පෙත්සම ඉදිරිපත් කර ඇති බවයි. නොමඟ යවන සුලු කරුණු පදනම් කරගෙන එය ගොනු කර ඇති බැවින් එය විභාගයට නොගෙන නිෂ්ප්‍රභ කරන ලෙස එහිදී නීතිපතිවරයා ඉල්ලා තිබිණි.\n\nඒ මූලික විරෝධතා පිළිගත් විනිසුරු මඬුල්ල සඳහන් කළේ ශ්‍රී ලංකාවේ ඉහළම අධිකරණය වන ශ්‍රේෂ්ඨාධිකරණය අවතක්සේරුවට ලක් කිරීමට පෙත්සම්කරු කටයුතු කර ඇති බවයි. මෙවැනි පදනම් විරහිත පෙත්සමක් ගොනු කිරීමෙන් අධිකරණය සතු අධිකාරි බලය, මහජන විශ්වාසය හා ගෞරවය අවතක්සේරුවට සහ අවමානයට ලක් කිරීමට පෙත්සම්කරු කටයුතු කර ඇති බව විනිසුරු මඬුල්ල සඳහන් කළේය. මේ තීන්දුව ප්‍රකාශ කරන අවස්ථාවේ නීතිපති සංජේ රාජරත්නම් මහතාද අධිකරණයට පැමිණ සිටියේය.\n\nනෙල්කා මැදගෙදර",
       "URL": "https://www.dinamina.lk/2023/08/12/lawnorder/13585/%e0%b6%85%e0%b6%9c%e0%b7%80%e0%b7%92%e0%b6%b1%e0%b7%92%e0%b7%83%e0%b7%94%e0%b6%bb%e0%b7%94%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92%e0%b7%80-%e0%b6%b1%e0%b7%93%e0%b6%ad%e0%b7%92%e0%b6%b4/",
       "Category": "lawnorder",
       "Parent URL": "https://www.dinamina.lk/category/lawnorder//page/26/"
}