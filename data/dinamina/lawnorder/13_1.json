{
       "Source": "dinamina",
       "Timestamp": "September 23, 2023 1:00 am",
       "Headline": "බොරු පැමි­ණි­ල්ලක් කර යතු­රු­පැ­දිය උකස් කළ මස්සි­නාට වැඩ වරදී",
       "News Content": "තඹුත්තේගම ඉකිරිවැව ප්‍රදේශයේ ඇඟලුම් කර්මාන්ත ශාලාවක් ආසන්නයේදී ඉකුත් 19 වැනිදා සොරකම් කළ බවට පැමිණිලි ලැබුණු යතුරුපැදිය, පැමිණිලිකරු විසින්ම උකස් කර තිබියදී ඉකුත් 20 වැනිදා සොයාගත් බව තඹුත්තේගම මූලස්ථාන පොලිසිය පවසයි.\n\nඅංක 104, ගම්මාන 11, කුඩාගම, තඹුත්තේගම ප්‍රදේශයේ පදිංචි පුද්ගලයකු ඔහුගේ බිරියගේ අයියාට අයත් යතුරුපැදිය රැකියාව සඳහා රැගෙන ගොස්, තඹුත්තේගම ඇඟලුම් කර්මාන්ත ශාලාව ඉදිරිපිට නවතා යළි සේවය නිමවී රාත්‍රී 10:30ට පැමිණ බැලීමේදී නවතා ගිය ස්ථානයේ යතුරුපැදිය නොමැති බව සඳහන් කරමින් මෙම පැමිණිල්ල ඉදිරිපත් කර තිබූ බව පොලිසිය පවසයි. මෙම සොරකම සම්බන්ධයෙන් සිදු කළ විමර්ශනයකදී නැති වූ බව කියන එම යතුරුපැදිය, තඹුත්තේගම බැඳිවැව, ගම්මාන 10ය ප්‍රදේශයේ කාන්තාවකට පැමිණිලිකරු විසින් උසස් කර රුපියල් 2000ක මුදලක් ලබා ගෙන තිබූ බව අනාවරණය කරගෙන ඇත.\n\nඑහිදී වැඩිදුරටත් කරුණු විමසීමේදී පැමිණිලිකරු විසින් මීට පෙර අවස්ථා තුනකදී එම කාන්තාවටම මෙම යතුරුපැදිය උකස් කර නැවත මුදල් ලබාදී උකස බේරාගෙන තිබූ බව පොලිසිය සඳහන් කළේය.\n\nපැමිණිලිකරු විසින් පොලිසිය නොමඟ යවමින් අසත්‍ය පැමිණිල්ලක් සිදු කිරීම සම්බන්ධයෙන් අධිකරණයට කරුණු වාර්තා කර එම පැමිණිලිකරුට එරෙහිව චෝදනා ගොනු කරන බවද තඹුත්තේගම පොලිසිය වැඩිදුරටත් සඳහන් කළේය.",
       "URL": "https://www.dinamina.lk/2023/09/23/lawnorder/24636/%e0%b6%b6%e0%b7%9c%e0%b6%bb%e0%b7%94-%e0%b6%b4%e0%b7%90%e0%b6%b8%e0%b7%92%e0%b6%ab%e0%b7%92%e0%b6%bd%e0%b7%8a%e0%b6%bd%e0%b6%9a%e0%b7%8a-%e0%b6%9a%e0%b6%bb-%e0%b6%ba%e0%b6%ad%e0%b7%94/",
       "Category": "lawnorder",
       "Parent URL": "https://www.dinamina.lk/category/lawnorder//page/13/"
}