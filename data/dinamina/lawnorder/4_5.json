{
       "Source": "dinamina",
       "Timestamp": "October 7, 2023 1:04 am",
       "Headline": "ඇමැති නසීර්ගේ පක්ෂ තහනම ශ්‍රේෂ්ඨාධිකරණය පිළිගනී",
       "News Content": "උත්තරීතර මණ්ඩලයේ තීරණයකට පටහැනිව කටයුතු කිරීම නිසා ඇමැති නසීර් අහමඩ් මහතාගේ පක්ෂ සාමාජිකත්වය අහෝසි කිරීමට ශ්‍රී ලංකා මුස්ලිම් කොංග්‍රසය ගත් තීරණය නීත්‍යනුකූල බව ශ්‍රේෂ්ඨාධිකරණය ඊයේ (6) තීන්දු කළේය.\n\nසිය පක්ෂ සාමාජිකත්වය අහිමි කිරීමට ගත් තීරණය බල රහිත බවට තීන්දුවක් දෙන ලෙස ඉල්ලා ඇමැති නසීර් අහමඩ් මහතා ඉදිරිපත් කළ පෙත්සම පිළිබඳ පූර්ණ විභාගයක් පැවත්වීමෙන් අනතුරුව එම පෙත්සම නිෂ්ප්‍රභ කරමින් මේ බව ප්‍රකාශ කරන ලදි.\n\nඑකී පෙත්සම් විභාගය සම්බන්ධයෙන් ශ්‍රේෂ්ඨාධිකරණ විනිසුරුවරුන් වන ප්‍රීති පද්මන් සූරසේන, එස්. තුරෙයිරාජා විසින්ද මහින්ද සමයවර්ධන විසින්ද වෙන වෙනම නඩු තීන්දු දෙකක් දෙමින් මේ බව තීරණය කර ඇත.\n\n2021 නොවැම්බර් 12 දා මුදල් ඇමැතිවරයා විසින් පාර්ලිමේන්තුවට ඉදිරිපත් කළ 2022 වසර සඳහා වන විසර්ජන පනත් කෙටුම්පතට පක්ෂව ඡන්දය නොදීමට ශ්‍රී ලංකා මුස්ලිම් කොංග්‍රසය විසින් තීරණය කර තිබිණි. ඒ තීරණයට 2021 නොවැම්බර් 22 දා ශ්‍රී ලංකා මුස්ලිම් කොංග්‍රසයේ උත්තරීතර මණ්ඩලයේ හදිසි රැස්වීමේදී සාමාජිකයන් සියලු දෙනා එකඟතාව පළ කර ඇත. අවශ්‍ය නම් පනතට විරුද්ධව ඡන්දය දීමට හෝ ඡන්දය දීමෙන් වැළකී සිටීමට හැකියාව තිබෙන බවත් උත්තරීතර මණ්ඩලය එහිදී තම පක්ෂයේ පාර්ලිමේන්තු මන්ත්‍රීවරුන්ට දැනුම් දී තිබිණි.\n\nඑසේ තිබියදී නසීර් අහමඩ් මහතා පනත් කෙටුම්පතට පක්ෂව ඡන්දය ප්‍රකාශ කළ අතර, 2022 අප්‍රේල් 23 දා ඔහුගේ පක්ෂ සාමාජිකත්වය නෙරපමින් ශ්‍රී ලංකා මුස්ලිම් කොංග්‍රසයේ මහලේකම් නිසාම් කාරියප්පර් මහතා විසින් ලිපියක් නිකුත් කර තිබිණි.\n\nතමාට කිසිදු සාධාරණ පරීක්ෂණයක් නොලැබුණු බව පවසමින් සිය පක්ෂ සාමාජිකත්වය අහිමි කිරීමට ශ්‍රී ලංකා මුස්ලිම් කොංග්‍රසය ගත් තීරණය නීතියට පටහැනි බවට තීන්දුවක් දෙන ලෙස ඉල්ලා නසීර් අහමඩ් මහතා විසන් ශ්‍රේෂ්ඨාධිකරණයට ඉහත පෙත්සම ඉදිරිපත් කරනු ලැබීය.\n\nත්‍රිපුද්ගල ශ්‍රේෂ්ඨාධිකරණ විනිසුරු මඬුල්ලේ සාමාජික විනිසුරු මහින්ද සමයවර්ධන මහතා සිය තීන්දුව මගින් සඳහන් කර ඇත්තේ පෙත්සම්කරුගේ පක්ෂ සාමාජිකත්වය අහිමි කරමින් එම පක්ෂයේ මහ ලේකම්වරයා විසින් නිකුත් කර තිබෙන ලිපියේ කටයුතුවලට මැදිහත් වීමට තරම් අධිකරණයට සාධාරණ කරුණු කිසිවක් අනාවරණය නොවන බවයි. ඉදිරිපත් වූ කරුණු සලකා බැලීමෙන් අනතුරුව මේ පෙත්සම නිෂ්ප්‍රභ කරන බව එම තීන්දු දෙකෙහිම සඳහන් වේ.\n\nනෙල්කා මැදගෙදර",
       "URL": "https://www.dinamina.lk/2023/10/07/lawnorder/28797/%e0%b6%87%e0%b6%b8%e0%b7%90%e0%b6%ad%e0%b7%92-%e0%b6%b1%e0%b7%83%e0%b7%93%e0%b6%bb%e0%b7%8a%e0%b6%9c%e0%b7%9a-%e0%b6%b4%e0%b6%9a%e0%b7%8a%e0%b7%82-%e0%b6%ad%e0%b7%84%e0%b6%b1%e0%b6%b8-%e0%b7%81/",
       "Category": "lawnorder",
       "Parent URL": "https://www.dinamina.lk/category/lawnorder//page/4/"
}