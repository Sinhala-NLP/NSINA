{
       "Source": "dinamina",
       "Timestamp": "October 6, 2023 1:00 am",
       "Headline": "නැඟෙ­න­හිර ගුරු­ව­රු­න්ගෙන් කොවිඩ් කාලයේ කපා­ගත් වැටුප  නොවැ­ම්බර් 30ට පෙර ගෙව­නවා",
       "News Content": "කොවිඩ් වසංගත සමයේ කපා ගන්නා ලද දෛනික වැටුප් මුදල් නැඟෙනහිර පළාතේ ගුරුවරුන්ට නොවැම්බර් මස 30 වන දාට පෙර යළි ගෙවීමට පියවර ගන්නා බව නීතිපතිවරයා ඊයේ (05) ශ්‍රේෂ්ඨාධිකරණයට දන්වා සිටියේය.\n\nනැඟෙනහිර පළාතේ ගුරුවරුන්ගේ අදහස් විමසීමකින් තොරව ඔවුන්ගේ දිනක වැටුප කපා ගැනීමට එම පළාත් අධ්‍යාපන බලධාරීන් ගත් තීරණයට එරෙහිව ගොනු කර ඇති පෙත්සමක් කැඳවූ අවස්ථාවේදී නීතිපතිවරයා ඇතුළු වගඋත්තරකරුවන් වෙනුවෙන් පෙනී සිටි රජයේ නීතිඥවරයා මේ බව සඳහන් කළේය.\n\nවිජිත් මළල්ගොඩ, ගාමිණි අමරසේකර සහ ජනක් ද සිල්වා මහත්වරුන්ගෙන් සමන්විත ශ්‍රේෂ්ඨාධිකරණ විනිසුරු මඬුල්ල හමුවේ මෙම පෙත්සම් කැඳවනු ලැබිණි.\n\nරජයේ නීතිඥවරයාගේ එම දැනුම් දීම සැලකිල්ලට ගත් විනිසුරු මඬුල්ල පෙත්සම් විභාගය අවසන් කිරීමට තීරණය කළේය.\n\nලංකා ගුරු සංගමය විසින් මෙම මූලික අයිතිවාසිකම් පෙත්සම ගොනු කර තිබුණි.\n\nකොවිඩ් වසංගත සමයේ නැ‍ඟෙනහිර පළාතේ සේවය කළ රජයේ සේවකයන්ගේ දෛනික වැටුප කපා ගන්නා ලෙස දන්වමින් නැ‍ඟෙනහිර පළාත් ආණ්ඩුකාර අනුරාධා යහම්පත් විසින් චක්‍රලේඛයක් නිකුත් කර තිබුණි.\n\nඒ අනුව නැ‍ඟෙනහිර පළාතේ සේවයේ නියුතු ගුරුවරුන්ගේ දිනක වැටුප ඔවුන්ගේ අදහස් විමසීමකින් තොරව කපාගැනීමට පළාත් අධ්‍යාපන බලධාරීන් කටයුතු කළ බවට මෙම පෙත්සම මඟින් චෝදනා කර තිබුණි.\n\nඑමගින් ඔවුන්ගේ මූලික මිනිස් අයිතිවාසිකම් උල්ලංඝනය වන බවට තීන්දුවක් ලබාදෙන ලෙස ඉල්ලා මෙම පෙත්සම මඟින් ඉල්ලා තිබුණි.",
       "URL": "https://www.dinamina.lk/2023/10/06/lawnorder/28177/%e0%b6%b1%e0%b7%90%e0%b6%9f%e0%b7%99%e0%b6%b1%e0%b7%84%e0%b7%92%e0%b6%bb-%e0%b6%9c%e0%b7%94%e0%b6%bb%e0%b7%94%e0%b7%80%e0%b6%bb%e0%b7%94%e0%b6%b1%e0%b7%8a%e0%b6%9c/",
       "Category": "lawnorder",
       "Parent URL": "https://www.dinamina.lk/category/lawnorder//page/6/"
}