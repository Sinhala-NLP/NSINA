{
       "Source": "dinamina",
       "Timestamp": "September 9, 2023 1:00 am",
       "Headline": "පූජිත් හේමසිරි නිදහස් කළාට",
       "News Content": "බුද්ධි තොරතුරු ලැබී තිබියදීත් පාස්කු ප්‍රහාරය වළක්වා නොගැනීම සම්බන්ධයෙන් ගොනු කළ නඩුවෙන් හිටපු පොලිස්පති පූජිත් ජයසුන්දර සහ හිටපු ආරක්ෂක ලේකම් හේමසිරි ප්‍රනාන්දු මහත්වරුන් නිදොස් කොට නිදහස් කළ මහාධිකරණ නඩු තීන්දුවට එරෙහිව නීතිපති ගොනු කළ අභියාචන පෙත්සම් 2ක් පිළිබඳ තීන්දුව ප්‍රකාශ කිරීම කල් තැබීමට ශ්‍රේෂ්ඨාධිකරණය ඊයේ (8) තීරණය කළේය. මේ පෙත්සම් සම්බන්ධයෙන් නීතිඥවරුන් විසින් පක්ෂ විපක්ෂව ඉදිරිපත් කළ කරුණු දින ගණනාවක් පුරා සලකා බැලීමෙන් අනතුරුව පංච පුද්ගල ශ්‍රේෂ්ඨාධිකරණ විනිසුරු මඬුල්ලක් විසින් මේ බව ප්‍රකාශ කරන ලදි.\n\nපෙත්සම් 2 සම්බන්ධ ලිඛිත දේශන සති 3ක් තුළ ගොනු කරන ලෙස පාර්ශ්වකරුවන්ට නියම කෙරුණු අතර, ප්‍රීති පද්මන් සූරසේන, යසන්ත කෝදාගොඩ, කුමුදුනී වික්‍රමසිංහ, මහින්ද සමයවර්ධන, අර්ජුන ඔබේසේකර යන පංච පුද්ගල ශ්‍රේෂ්ඨාධිකරණ විනිසුරු මඬුල්ල හමුවේ මේ අභියාචන පෙත්සම් කැඳවන ලදි.\n\nඑහිදී පෙත්සම්කාර නීතිපතිවරයා වෙනුවෙන් නැවත කරුණු සැල කිරීම සිදු කරමින් ජ්‍යෙෂ්ඨ අතිරේක සොලිස්ටර් ජනරාල් ප්‍රියන්ත නාවාන මහතා දීර්ඝ ලෙස කරුණු ඉදිරිපත් කළේය. ඔහු සඳහන් කළේ අදාළ මහාධිකරණ නඩු විභාගයේදී විත්තියේ සාක්ෂි කැඳවීමෙන් තොරව නඩුව අවසන් කිරීම නීතියට පටහැනි බවයි. අපරාධ නඩු විධාන සංග්‍රහය අනුව නඩු විභාගයකදී පැමිණිලිකාර පාර්ශ්වයේ මෙන්ම විත්තිකාර පාර්ශ්වයේ සාක්ෂිද කැඳවිය යුතු බව ඒ මහතා සඳහන් කළේය. එසේ නොකිරීම නීතියට අනුකූල නොවන බවද ඔහු පැවසීය. එබැවින් විත්තිවාචකය කැඳවීමකින් තොරව විත්තිකරුවන් නිදහස් කිරීමට මහාධිකරණය විසින් ගෙන ඇති තීරණය දෝෂ සහගත බව ඔහු පෙන්වා දුන්නේය. එමෙන්ම අදාළ මහාධිකරණ නඩු තීන්දුව යම් යම් පරස්පර විරෝධී කරුණුවලින් සමන්විත බවට ජ්‍යෙෂ්ඨ අතිරේක සොලිස්ටර් ජනරාල්වරයා කරුණු ඉදිරිපත් කළේය.\n\nමෙවැනි ප්‍රහාරයක් සිදු විය හැකි බවට තොරතුරු ලැබී තිබියදී එය සියලු පොලිස් ස්ථාන වෙත දැන්වීම් මේ හැකියාව තිබූ බව අදාළ නඩු තීන්දුවේ මුල් භාගයේ සඳහන් වන නමුත් කෙටි කාලයකදී එවැන්නක් සිදු කිරීමේ හැකියාව පුද්ගලයෙකුට පවතින බවට එම නඩු තීන්දුවේ අවසන් භාගයේ දී සඳහන් වන බවද ඔහු පෙන්වා දුන්නේය. එබැවින් එකම කරුණ සම්බන්ධයෙන් පරස්පර විරෝධී නිගමනවලට එළඹීමට මහාධිකරණ විනිසුරුවරුන් කටයුතු කර ඇති බව ඔහු සදහන් කළේය. මේ කරුණු සියල්ල සලකා බැලීමේදී මහාධිකරණ නඩු තීන්දුව දෝෂ සහිත වන බැවින් මෙය අවලංගු කරන ලෙස අධිකරණයෙන් ඉල්ලා සිටි ඔහු සිය කරුණු දැක්වීම අවසන් කළේය.\n\nමේ පෙත්සම්වලට අදාළව විත්තිකරුවන් ලෙස නම් කරනු ලැබ සිටින හිටපු ආරක්ෂක ලේකම් හේමසිරි ප්‍රනාන්දු සහ හිටපු පොලිස්පති පූජිත් ජයසුන්දර මහත්වරුන් වෙනුවෙන් ඔවුන්ගේ නීතිඥවරුන් මීට පෙර අවස්ථා කිහිපයකදී ම දීර්ඝ ලෙස කරුණු ඉදිරිපත් කර තිබිණි. නීතිපතිවරයාගේ නැවත කරුණු සැලකිරීම් අවසන් වීමත් සමඟ පෙත්සම් විභාගය අවසන් කෙරිණි.\n\nඅනතුරුව කරුණු සියල්ල සලකා බැලූ පංච පුද්ගල විනිසුරු මඬුල්ල පෙත්සම් සම්බන්ධයෙන් වන තීන්දුව කල් තැබීමට තීරණය කළේය. පාස්කු ඉරුදින සිදුවූ ත්‍රස්ත ප්‍රහාරය වළක්වාගැනීමට කටයුතු නොකිරීමෙන් රාජකාරිය පැහැරහැර සාපරාධී මිනීමැරුම් සිදු කිරීම සහ ආධාර අනුබල දීම සම්බන්ධයෙන් එවකට පොලිස්පතිව සිටි පූජිත් ජයසුන්දර සහ ආරක්ෂක ලේකම් හේමසිරි ප්‍රනාන්දු මහත්වරුන්ට එරෙහිව අධිචෝදනා 855ක් යටතේ නීතිපති විසින් මහාධිකරණය හමුවේ වෙන් වෙන්ව නඩු පවරා තිබිණි. ඒ නඩු නාමල් බලල්ලේ, ආදිත්‍ය පටබැඳිගේ සහ මොහොමඩ් ඉර්සදීන් යන මහාධිකරණ ත්‍රිපුද්ගල විනිසුරු මඬුල්ල හමුවේ විභාගයට ගැනුණු අතර, පැමිණිලි දෙකේම සාක්ෂි අවසන් කිරීමෙන් අනතුරුව විත්තියේ සාක්ෂි කැඳවීමෙන් තොරවම විත්තිකරුවන් නිදොස් කොට නිදහස් කරන ලදි.\n\n2021 පෙබරවාරි 18 දා ප්‍රකාශයට පත් කළ එම මහාධිකරණ ත්‍රිපුද්ගල විනිසුරු මඬුල්ලේ නඩු තීන්දුවට එරෙහිව නීතිපතිවරයා විසින් මෙම අභියාචන පෙත්සම් ශ්‍රේෂ්ඨාධිකරණයට ගොනු කළේ ඉන් අනතුරුවය. විත්තියේ සාක්ෂි කැඳවීමෙන් තොරව විත්තිකරුවන් නිදොස් කොට නිදහස් කිරීම නීති විරෝධී වන අතර‍, එය අපරාධ නඩු විධාන සංග්‍රහයේ 200 වගන්තියට පටහැනි බව මේ පෙත්සම් මඟින් නීතිපති විසින් කරුණු දක්වා තිබිණි. එම නඩු තීන්දු බල රහිත කරන නියෝගක් නිකුත් කරන ලෙස පෙත්සම් මගින් ඉල්ලා ඇත. නියෝජ්‍ය සොලිසිටර් ජෙනරාල්වරුන් වන සුදර්ශන සිල්වා සහ දිලීප පීරිස් මහත්වරුන් සමඟ ජ්‍යෙෂ්ඨ අතිරේක සොලිසිටර් ජෙනරාල් ප්‍රියන්ත නාවාන මහතා නීතිපතිවරයා වෙනුවෙන් පෙනී සිටියේය. ජනාධිපති නීතිඥ මොහාන් වීරකෝන් මහතා විත්තිකාර, වගඋත්තරකාර හේමසිරි ප්‍රනාන්දු මහතා වෙනුවෙන් පෙනී සිටි අතර, නීතිඥ විදුර රණවක මහතා සමඟ නීතිඥ රොෂාන් දෙහිවල මහතා විත්තිකාර, වගඋත්තරකාර පූජිත ජයසුන්දර මහතා වෙනුවෙන් පෙනී සිටියේය.\n\nනෙල්කා මැදගෙදර",
       "URL": "https://www.dinamina.lk/2023/09/09/lawnorder/20958/%e0%b6%b4%e0%b7%96%e0%b6%a2%e0%b7%92%e0%b6%ad%e0%b7%8a-%e0%b7%84%e0%b7%9a%e0%b6%b8%e0%b7%83%e0%b7%92%e0%b6%bb%e0%b7%92-%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b6%9a%e0%b7%85/",
       "Category": "lawnorder",
       "Parent URL": "https://www.dinamina.lk/category/lawnorder//page/19/"
}