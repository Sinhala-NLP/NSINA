{
       "Source": "dinamina",
       "Timestamp": "September 8, 2023 1:00 am",
       "Headline": "පිරමීඩ ජාවාරම්කාර චීනුන් 4කට ශ්‍රී ලාංකිකයකුට විදෙස් ගමන් තහනම්",
       "News Content": "ශ්‍රී ලංකාව කේන්ද්‍රස්ථානය කරගනිමින් දකුණු ආසියාතික රටවල් හරහා ජාත්‍යන්තර පිරමීඩ ජාවාරම සිදු කළ බව කියන චීන ජාතිකයන් හතර දෙනෙකුගේ හා ශ්‍රී ලාංකිකයකුගේ විදේශ ගමන් තහනම් කරමින් කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය ඊයේ (07) නියෝග කළාය.\n\nමෙලෙස විදේශ ගමන් තහනම් කරනු ලැබුවේ සු සු කිං (zu zu qing), සු ජින් පා (xu jinpa), යැං හියුමෙි (Yanghume), කියේ නැන් (qiainan) හා තෙලිකඩ කංකානමිගේ තරිඳු හංසක යන අයගේය.\n\nමේ පිරමීඩ ජාවාරමේ ප්‍රධාන සැකකරු දිනකට කෝටි දෙකකට ආසන්න මුදලක් භාවිත කරමින් කැසිනෝ ක්‍රීඩාවේ නිරත වන බවත්, බම්බලපිටිය හා නාරාහේන්පිට ප්‍රදේශයේ චීන ජාතිකයන් පදිංචි බවට හැඟෙන නිවාස සෝදිසි කිරීමෙන් අනතුරුව අත්අඩංගුවට ගත් චීන ජාතිකයකුගෙන් කරන ලද ප්‍රශ්න කිරීම් අනුව මේ පිරමීඩ ජාවාරම සම්බන්ධ කරුණු අනාවරණය වූ බව පොලිසිය අධිකරණයට කරුණු දැක්වීය. අදාළ නිවාස සෝදිසි කිරීමේදී කුණු බාල්දියක තිබී ජංගම දුරකතන 10ක් ලැප්ටොප් 30ක් පොලිසිය අත්අඩංගුවට ගෙන ඇති අතර, එහි ඇති දත්ත විශ්ලේෂණය සඳහා අපරාධ පරීක්ෂණ දෙපාර්තමේන්තුවේ වෝහාරික පරිගණක අංශය වෙත යොමු කර ඇති බව සඳහන් කළේය. තවද මේ සැකකරුවන් මෙම ගනුදෙනු බැංකු ගිණුම් මඟින් නොව, උන්ඩියල් ක්‍රමයට සිදු කර ඇති බවට කරුණු අනාවරණය වන්නේ යැයි පොලිසිය අධිකරණය හමුවේ සඳහන් කළේය. අදාළ කරුණු සලකා බැලූ මහේස්ත්‍රාත්වරිය චීන ජාතිකයන් සිව් දෙනාගේ හා ශ්‍රී ලාංකිකයාගේ විදේශ ගමන් තහනම් කරමින් නියෝග කළාය.",
       "URL": "https://www.dinamina.lk/2023/09/08/lawnorder/20536/%e0%b6%b4%e0%b7%92%e0%b6%bb%e0%b6%b8%e0%b7%93%e0%b6%a9-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b7%8a%e0%b6%9a%e0%b7%8f%e0%b6%bb-%e0%b6%a0%e0%b7%93%e0%b6%b1%e0%b7%94%e0%b6%b1%e0%b7%8a/",
       "Category": "lawnorder",
       "Parent URL": "https://www.dinamina.lk/category/lawnorder//page/19/"
}