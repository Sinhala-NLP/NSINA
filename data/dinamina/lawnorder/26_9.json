{
       "Source": "dinamina",
       "Timestamp": "August 11, 2023 1:00 am",
       "Headline": "නිපුණතා පියසේ කළමනාකාරිනිය අබිරහස් ලෙස මිය ගිහින්",
       "News Content": "ක්‍රම සම්පාදන හා ආර්ථික කටයුතු පිළිබඳ අමාත්‍යාංශයේ නාරහේන්පිට නිපුණතා පියසේ පර්යේෂණ කළමනාකාරිය ලෙස සේවය කළ කාන්තාවක හිටිහැටියේ මිය ගොස් ඇතැයි පිළියන්දල පොලිසිය කියයි.\n\nමෙලෙස මියගොස් ඇත්තේ නවෝද්‍යා දනන්ජිකා එදිරිසිංහ නැමැති 35 හැවිරිද අවිවාහක තැනැත්තියකි.\n\nමියගිය කළමනාකාරවරිය ඇයගේ සහෝදරියට අයත් පිළියන්දල පල්ලිය පාරේ දෙමහල් නිවසේ උඩු මහලේ පදිංචිව සිටින අතර සහෝදරිය අලුයම කාමරයේ දොරට තට්ටු කර ඇති අතර ඇය නින්දේ පසුවන බව සිතා ඇය රැකියාව සඳහා පිටත්ව ගොස් තිබූ බව පොලිසිය කියයි.\n\nඅනතුරුව රැකියා ස්ථානයේ සිට අවස්ථා කිහිපයකදී මියගිය අයගේ ජංගම දුරකතනයට ඇමතුම් ලබා ගත්තද එයට ප්‍රතිචාරයක් නොදැක්වූ හෙයින් රැකියා ස්ථානයේ සිට නිවෙස කරා පැමිණ අසල්වාසීන් සමඟ නි‍ෙවසේ උඩු මහලේ ජනේලයක වීදුරුවක් කඩා එහි අඟුළු හැර බැලීමේදී ඇය ඇඳ අසල බිම පැත්තට වැටී සිටින අයුරු දැක තිබූ බව පොලිසිය කියයි\n\nඒ වන විට ඇයගේ නහයෙන් වැගිරුණු ලේ මුහුණ පුරා විසිරී තිබී ඇතැයි ද පොලිසිය වැඩිදුරටත් සඳහන් කරයි.\n\nහදිසියේ මියගිය කළමනාකාරවරිය පෙරදින රාත්‍රී සෙම වැඩි වීමේ හේතුවෙන් උණු වතුර දුමාරය අල්ලා තිබූ බවද පොලිස් විමර්ශනවලදී අනාවරණය වී ඇත.\n\nමළ සිරුර තිබූ ස්ථානයට කැස්බෑව අධිකරණයේ මහේස්ත්‍රාත් අසංක බෝදාගොඩ මහතා පැමිණ පරීක්ෂණ පවත්වා මළ සිරුර පශ්චාත් මරණ පරීක්ෂණය සඳහා කළුබෝවිල ශික්ෂණ රෝහලේ තැන්පත් කරන ලෙස නියෝග කළේය.\n\nගල්කිස්ස කොට්ඨාස භාර ජ්‍යෙෂ්ඨ පොලිස් අධිකාරී මංගල දෙහිදෙණිය, සහකාර පොලිස් අධිකාරී එම්. ඩී. ඩී. නිලංග මහත්වරුන්ගේ උපදෙස් මත පිළියන්දල පොලිසියේ ස්ථානාධිපති ප්‍රධාන පොලිස් පරීක්ෂක දිනේෂ් අත්තරගම, අපරාධ අංශයේ ස්ථානාධිපති පොලිස් පරීක්ෂක දිනේෂ් හෙට්ටිආරච්චි, පොලිස් සැරයන් (89858) ප්‍රසන්න, පොලිස් කොස්තාපල් (71425) තුශාන්ත, (93729) වීරසිංහ මහත්වරු පරීක්ෂණ පවත්වති.",
       "URL": "https://www.dinamina.lk/2023/08/11/lawnorder/13313/%e0%b6%b1%e0%b7%92%e0%b6%b4%e0%b7%94%e0%b6%ab%e0%b6%ad%e0%b7%8f-%e0%b6%b4%e0%b7%92%e0%b6%ba%e0%b7%83%e0%b7%9a-%e0%b6%9a%e0%b7%85%e0%b6%b8%e0%b6%b1%e0%b7%8f%e0%b6%9a%e0%b7%8f%e0%b6%bb%e0%b7%92%e0%b6%b1/",
       "Category": "lawnorder",
       "Parent URL": "https://www.dinamina.lk/category/lawnorder//page/26/"
}