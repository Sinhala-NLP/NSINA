{
       "Source": "dinamina",
       "Timestamp": "July 17, 2023 11:02 am",
       "Headline": "වසරකට ආරවුල් ලක්ෂ 03ක් සමථ මණ්ඩලයට",
       "News Content": "තිස් තුන්වන ජාතික සමථ දින සැමරුම් උත්සවය ජුලි 18 වන දිනට යෙදී ඇති අතර, ඒ වෙනුවෙන් වු සැමරුම් උත්සවය අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ජනාධිපති නීතිඥ, ආචාර්ය විජයදාස රාජපක්ෂ මහතාගේ ප්‍රධානත්වයෙන් හෙට(17) පෙරවරු 10.00 ට අධිකරණ අමාත්‍යාංශ ශ්‍රවණාගාරයේදී පැවැත්වේ.\n\n1988 අංක 72 දරණ සමථ මණ්ඩල පනත මගින් මෙරට සමථ මණ්ඩල ස්ථාපිත කර තිබේ. දිවයින පුරා ප්‍රජා සමථ මූල මණ්ඩල 329ක්, දිස්ත්‍රික්ක 16 ක් ආවරණය වන පරිදි ඉඩම් සම්බන්ධ සමථ මණ්ඩල 16ක් ස්ථාපිත කර ඇති අතර, ප්‍රජා සමථ කරුවන් 8400 ක්, විශේෂ ඉඩම් සම්බන්ධ සමථකරුවන් 489 ක් ස්වේඡාවෙන් ඒවායෙහි සේවය කරනු ලබති.\n\nවසරකට ආරවුල් ලක්ෂ 3 කට ආසන්න සංඛ්‍යාවක් සමථ මණ්ඩල වෙත යොමු වන අතර, 2023 වසරේ මැයි 31 වන දින දක්වා සමථ මණ්ඩල වෙත යොමු වු ආරවුල් 99843 න් සීයයට 70 ක් නිරවුල් කර තිබේ.ඉන් වැඩිම ආරවුල් සංඛ්‍යාව බස්නාහිර පළාතෙන් යොමුව ඇති අතර එම සංඛ්‍යාව 20460 ක් වේ. ඉන් වැඩිම ආරවුල් ප්‍රමාණයක් මුදල් සම්බන්ධ ආරවුල් වන අතර එම සංඛයාව 63444 කි.\n\nඋතුරු මැද පළාත තුළින් ආරවුල් 12899ක්, වයඹ පළාත ආරවුල් 12700 ක්, මධ්‍යම පළාත ආරවුල් 11700 ක්, දකුණු පළාතෙන් ආරවුල් 11271 ක්, සබරගමුව පළාතෙන් ආරවුල් 9357 ක්, ඌව පළාතෙන් ආරවුල් 8394ක් නැගෙනහිර පළාතෙන් ආරවුල් 6997 ක් හා උතුරු පළාතෙන් ආරවුල් 5985 ක් 2023 වසරේ මැයි 31 වන දින වන විට සමථ සණ්ඩල සදහා යොමුව ඇත.\n\n2022 වර්ෂය තුළ සමථ මණ්ඩල මගින් ආරවුල් 65453 ක් සදහා විසදුම් ලබා දී තිබේ.\n\nසමථ මණ්ඩල වෙත ආරවුල් යොමු වීම අධිකරණය, පොලිස් ස්ථාන, ප්‍රාදේශිය ලේකම්, ආරවුල්කරුවන් හා වෙනත් ක්‍රම මගින් සිදු වේ.\n\nසමථ ක්‍රමය ආරම්භ කළ දින සිට තම නිසග කුසලතාවයන් කැප කරමින් ස්වේඡාවෙන් මහත් කැපවීමෙන් ජාතික මෙහෙවරක් ඉටු කරනු ලබන සමථ මූල මණ්ඩල සභාපතිවරුන් ඇතුළු සමථකරුවන්ගේ සේවය ඇගයීම සදහා සෑම වසරකම ජාතික සමථ දින උත්සවය සමරනු ලැබේ.\n\nමෙරට අධිකරණ ක්‍රියාවලිය පහසු කිරීමේ අරමුණින් අධිකරණ වෙත යොමු වන සුළු ආරවුල් විසදීමේ විකල්ප ක්‍රමවේදයක් ලෙස සමථ මණ්ඩල ක්‍රමය හදුන්වා දිය ඇති අතර, පාර්ශ්වකරුවන් දෙදෙනෙකු හෝ ඊට වැඩි සංඛ්‍යාවක් අතර ඇති වන සුළු ආරවුල් විසදා ගැනීම සදහා තුන්වන පාර්ශ්වයක් ලෙස සමථකරුවන් කටයුතු කරනු ලබයි.\n\nඅධිකරණ හා බන්ධනාගාර කටයුතු අමාත්‍ය නීතිඥ අනුරාධ ජයරත්න, අධිකරණ අමාත්‍යාංශයේ ලේකම් වසන්තා පෙරේරා, සමථ මණ්ඩල කොමිෂන් සභාවේ සභාපති විශ්‍රාමලත් ශ්‍රේෂ්ඨාධිකරණ විනිසුරු හෙක්ටර් එස්. යාපා යන මහත්වරුන් ඇතුළු සමථ මණ්ඩල කොමිෂන් සභාවේ කොමසාරිස්වරුන් මෙම උත්සව අවස්ථාවට සහභාගි වෙති.",
       "URL": "https://www.dinamina.lk/2023/07/17/lawnorder/7073/%e0%b7%80%e0%b7%83%e0%b6%bb%e0%b6%9a%e0%b6%a7-%e0%b6%86%e0%b6%bb%e0%b7%80%e0%b7%94%e0%b6%bd%e0%b7%8a-%e0%b6%bd%e0%b6%9a%e0%b7%8a%e0%b7%82-03%e0%b6%9a%e0%b7%8a-%e0%b7%83%e0%b6%b8%e0%b6%ae-%e0%b6%b8/",
       "Category": "lawnorder",
       "Parent URL": "https://www.dinamina.lk/category/lawnorder//page/32/"
}