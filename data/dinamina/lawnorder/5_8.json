{
       "Source": "dinamina",
       "Timestamp": "October 6, 2023 1:06 am",
       "Headline": "අංගොඩ ප්‍රදීපා ඝාත­නයේ  සැක­ක­රුවෝ 13 දක්වා රිමාන්ඩ්",
       "News Content": "අංගොඩ, රෝහල් පාර ප්‍රදේශයේ පදිංචිව සිටි තමවිට ගුරුගේ ප්‍රදීපා සිල්වා නමැති පනස් දෙහැවිරිදි තිදරු මව ඝාතනය කර, ඇයගේ හිස හා දෑත ශරීරයෙන් වෙන් කොට, මළ සිරුර වගුරු බිමක දැමීමේ සිද්ධිය සම්බන්ධව පොලිසියට භාර වීමෙන් පසු රැඳවුම් නියෝග මත රඳවා තබාගෙන ප්‍රශ්න ප්‍රධාන සැකකරු හා ඔහුගේ සගයා ඊයේ (5) පස්වරුවේ නැවත මහර අංක 2 අධිකරණයේ මහේස්ත්‍රාත් ජනිතා පෙරේරා මහත්මිය හමුවට ඉදිරිපත් කිරීමෙන් පසු මේ මස 13 දා දක්වා රක්ෂිත බන්ධනාගාරගත කර තැබීමට නියම කළාය.\n\nඑසේ රක්ෂිත බන්ධනාගාරගත කරනු ලැබුවේ මේ ඝාතනයේ ප්‍රධාන සැකකරු වන සියඹලාපේ දකුණ, මාහේන පාර ප්‍රදේශයේ පදිංචි ව්‍යාපාරිකයකු වන බී.ජී. සුධීර (53) හා සියඹලාපේ දකුණ, සමෘද්ධි මාවතේ පදිංචි කපුවකු වන ජී.ආර්. රෝහිත කුමාර (48) යන දෙදෙනා වෙති. මේ සැකකරුවෝ දෙදෙනා ඉකුත් 2 දා පස්වරුවේ නීතිඥයන්ගේ මාර්ගයෙන් සපුගස්කන්ද පොලිස් ස්ථානයට භාර වීමෙන් පසුව මහර මහේස්ත්‍රාත් අධිකරණයෙන් ලබා ගත් රැඳවුම් නියෝග මත පැය 48ක කාලයක් රඳවා තබාගෙන ප්‍රශ්න කිරීමෙන් අනතුරුව ඊයේ (5) නැවත අධිකරණයට ඉදිරිපත් කරන ලැබූහ. මෙසේ රඳවාගෙන ප්‍රශ්න කළ කාලයේදී මේ සැකකරුවන්ගෙන් ඝාතනය සිදු කළ ආකාරය සම්බන්ධව වැදගත් තොරතුරු රැසක් අනාවරණය කර ගැනීමට හැකි වූ බව පොලිසිය පවසයි.\n\nමෙහිදී ප්‍රධාන සැකකාර ව්‍යාපාරිකයා වන බී.ජී. සුධීර පොලිසියට පවසා තිබෙන්නේ ඝාතනයට ලක් වූ කාන්තාව තමාට කරදරයක් බව දෙවැනි සැකකාර කපුවා වන ජී.ආර්. රෝහිත කුමාරට පැවසු බවත්, ඒ අවස්ථාවේ “මම කාන්තාවට වැඩක් කරන්නම්. සර් එයා එක්කරගෙන එන්න” කියා කිවු බවත්ය. මේ අනුව ඉකුත් 27 දා මේ කාන්තාව කඩුවෙලට ගෙන්වාගෙන එතැන් සිට තම මෝටර් රථයෙන් සියඹලාපේ දකුණ මාහේන ප්‍රදේශයේ තිබෙන තමාට අයිති දෙමහල් නිවෙසට එක් කරගෙන ආ බවට ප්‍රධාන සැකකරු තවදුරටත් පවසා ඇත. මේ අතර දෙවැනි සැකකාර ජී.ආර්. රෝහිත කුමාර පොලිසියට කියා සිටියේ ඉකුත් 27 දා දහවල් නිවෙසට “සර් සමග කාන්තාව ආවා. පසුව කාන්තාව නිවෙස තුළ කාමරයෙන් පිටත එන විටම මා ඇයට මන්නයකින් කොටා මරා දැම්මා. එතකොට වෙලාව දහවල් 11.00ත් 12.00ත් අතර ඇති. පසු දින (28) අලුයම කාලයේ අපි දෙන්නා කාන්තාවගේ හිස හා අත් කපා කඳ කොටස උර දෙකකට දමා මෝටර් රථයෙන් ගොස් ගලහිටියාව පාලම අසලින් ඇළට දැම්මා. පසුව අපි ගාල්ලට ගිහින් ඇයගේ ජංගම දුරකතනයෙන් ඡායාරූප කීපයක් අරන් පිරිස නොමඟ යවන්න කීප දෙනෙකුට ඒවා වට්ස්ඇප් දමා එම ජංගම දුරකතනය ගල්ල ප්‍රදේශයේ පාලමකින් විසිකළා. ඝාතනය කළ මන්නය මල්වාන දොම්පේ මාර්ගයේ පහුරුඔය පාලම අසලින් ඇළට දැම්මා. පසුව අපි මෝටර් රථයෙන් නුවරඑළිය ප්‍රදේශයට ගිහින් විහාරස්ථානයක මෝටර් රථය තබා ආවා.”\n\nමේ කාන්තාව ඉකුත් 27 දා උදෑසන අංගොඩ, රෝහල් පාර ප්‍රදේශයේ පිහිටි සිය නිවෙසින් වෙළෙඳසලට යන බවට පවසා යෑමෙන් පසුව අතුරුදන් වී තිබිණි. එහෙත් ඊට පසුදින (28) පස්වරුවේ සියඹලාපේ දකුණ ප්‍රදේශයේ වගුරු බිමක තිබි හිස හා අත් නැතිව මළ සිරුර හමු වූ අතර, ඇයගේ ඥාතීන් ඒ මළ සිරුර හඳුනා ගන්නා ලදි. මේ වන විට මළ සිරුර රාගම මහා රෝහලේ මෘත ශරීරාගාරයේ තබා තිබෙන අතර, තවමත් පශ්චාත් මරණ පරික්ෂණය පවත්වන දිනයක් තීරණය කර නැත.",
       "URL": "https://www.dinamina.lk/2023/10/06/lawnorder/28390/%e0%b6%85%e0%b6%82%e0%b6%9c%e0%b7%9c%e0%b6%a9-%e0%b6%b4%e0%b7%8a%e0%b6%bb%e0%b6%af%e0%b7%93%e0%b6%b4%e0%b7%8f-%e0%b6%9d%e0%b7%8f%e0%b6%ad%e0%b6%b1%e0%b6%ba%e0%b7%9a-%e0%b7%83%e0%b7%90/",
       "Category": "lawnorder",
       "Parent URL": "https://www.dinamina.lk/category/lawnorder//page/5/"
}