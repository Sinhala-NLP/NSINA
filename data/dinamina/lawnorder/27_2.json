{
       "Source": "dinamina",
       "Timestamp": "August 10, 2023 3:00 pm",
       "Headline": "අන්තරේ පිරිසකට අධිකරණ නියෝගයක්",
       "News Content": "අන්තර් විශ්වවිද්‍යාලයීය ශිෂ්‍ය බලමණ්ඩලය අද (10) කොළඹ පැවැත්වීමට නියමිතව තිබෙන උද්ඝෝෂණයකට අදාළව මාලිගාකන්ද මහෙස්ත්‍රාත් අධිකරණය විසින් නියෝගයක් නිකුත් කර තිබේ.\n\nමේ උද්ඝෝෂණය සම්බන්ධයෙන් මරදාන පොලිස් ස්ථානාධිපතිවරයාට ලැබුණු තොරතුරු මත ඔහු විසින් එය තහනම් කරන ලෙසට අපරාධ නඩු විධාන සංග්‍රහයේ පවතින ප්‍රතිපාදන ප්‍රකාරව මාලිගාකන්ද මහෙස්ත්‍රාත් අධිකරණය වෙත ඉල්ලීමක් ඉදිරිපත් කර මෙම නියෝගය ලබා ගෙන ඇත.\n\nඑම නියෝගය අන්තර් විශ්වවිද්‍යාලීය ශිෂ්‍ය බලමණ්ඩලයේ කැඳවුම්කරු මධුෂාන් ඉන්ද්‍රජිත්ට හා අන්තර් විශ්වවිද්‍යාලීය භික්ෂු බලමණ්ඩලයේ කැඳවුම්කරු පූජ්‍ය ගල්වැව සිරිධම්ම හිමි ඇතුළු 10 දෙනෙකුට හා ඔවුන් සමග විරෝධතාවයට එකතුවන පිරිස වෙත නිකුත් කර ඇත.\n\nඒ අනුව උද්ඝෝෂකයින්ට මරදාන පොලිස් වසමේ, ඩීන්ස් පාර, මරදාන හන්දිය, ටී.බී ජයා මාවත, ටෙක්නිකල් හන්දිය, ඔල්කට් මාවත අවසානය දක්වා මහජනතාවට අවහිරයක් වන සේ භාවිත කිරීම තහනම් වේ.\n\nඑය නියෝගය අද දහවල් 12.00 සිට හෙට (11) දහවල් 12.00 දක්වා බලපැවැත්වේ.",
       "URL": "https://www.dinamina.lk/2023/08/10/lawnorder/13113/%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%9a-%e0%b6%b4%e0%b7%92%e0%b6%bb%e0%b7%92%e0%b7%83%e0%b6%9a%e0%b6%a7-%e0%b6%85%e0%b6%b0%e0%b7%92%e0%b6%9a%e0%b6%bb%e0%b6%ab-%e0%b6%b1%e0%b7%92/",
       "Category": "lawnorder",
       "Parent URL": "https://www.dinamina.lk/category/lawnorder//page/27/"
}