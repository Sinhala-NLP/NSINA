{
       "Source": "dinamina",
       "Timestamp": "October 4, 2023 1:00 am",
       "Headline": "හාඩ්වෙයාර් එකකින් ලක්ෂ 5ක පිත්තල ඉස්සූ හොරාට මාංචු",
       "News Content": "වැලිමඩ නගරයේ පිහිටි ගොඩනැගිලි ද්‍රව්‍ය අලෙවි සලකින්\n( Hardware) භාණ්ඩ සොරා ගත් පුද්ගලයකු සොරා ගන්නා ලද භාණ්ඩ ද සමඟ අත්අඩංගුවට ගැනීමට වැලිමඩ පොලිසිය පෙරේදා (02) සමත්ව තිබේ.\nමෙසේ අත්අඩංගුවට පත්ව ඇත්තේ වැලිමඩ නගරය ආසන්නයේ පදිංචිව සිටින 33 හැවිරිදි තරුණයෙකි. වැලිමඩ නගරයේ පිහිටි ගොඩනැගිලි ඉදිකිරීම් ද්‍රව්‍ය අලෙවි සලක භාණ්ඩ අතුරුදන්ව ඇති බවට පොලිසියට ලද පැමිණිල්ලක් අනුව වැලිමඩ පොලිස් ස්ථානාධිපති ප්‍රධාන පොලිස් පරීක්ෂක සම්පත් අබේවික්‍රම මහතාගේ මූලිකත්වයෙන් පොලිස් කණ්ඩායමක් පරීක්ෂණ ආරම්භ කර තිබු අතර, සැක සහිත පුද්ගලයකු සම්බන්ධව කළ විමර්ශනයකදී මෙම සැකකරු අත්අඩංගුවට ගෙන වැඩිදුර ප්‍රශ්න කිරීමේදී මෙලෙස සොරාගෙන ගොස් තිබූ භාණ්ඩ ද සොයා ගැනීමට පොලිසිය සමත්ව ඇත.\n\nසරනේරු, ඇණ , පිත්තල දොර හැඬ්ල්, ජල කරාම ආදී විවිධ ද්‍රව්‍ය රැසක් මෙලෙස සොරාගෙන ගොස් තිබියදී සොයා ගෙන ඇති අතර, ඒවායේ වටිනාකම රුපියල් ලක්ෂ පහකට අධික බව පොලිසිය සඳහන් කර සිටියේය. දින තුනක් පමණ රාත්‍රී කාලයේ මෙම වෙළෙඳ සලේ ගබඩාවෙන් ඉතා සූක්ෂ්ම ලෙස මෙම භාණ්ඩ සොරා ගත් බව මොහුගෙන් කළ ප්‍රශ්න කිරීම්වලදී අනාවරණය වී තිබේ.\n\nබණ්ඩාරවෙල ජ්‍යෙෂ්ඨ පොලිස් අධිකාරි ප්‍රදීප් කලුපහන සහ පොලිස් අධිකාරී එම්.එම්. දසනායක යන මහත්වරුන්ගේ උපදෙස් පරිදි බණ්ඩාරවෙල් දිස්ත්‍රික් දෙක පොලිස් අධිකාරී බී.එච්.එස්. කළණසිරි මහතාගේ මඟපෙන්වීම් මත වැලිමඩ පොලිස් ස්ථානාධිපති ප්‍රධාන පොලිස් පරික්ෂක සම්පත් අබේවික්‍රම මහතාගේ මූලිකත්වයෙන් වැලිමඩ පොලිස් ස්ථානයේ උ:පො:ප: සේනානායක, පො:සැ: 18168 නන්දසේන, පො:සැ: 13264 චමින්ද, පො:සැ: 51464 සුනිල් යන නිලධාරීන් මෙම අත්අඩංගුවට ගැනීම සිදු කර ඇත. අත්අඩංගුවට ගත් සැකකරු සහ භාණ්ඩ තොගය වැලිමඩ මහේස්ත්‍රාත් අධිකරණයට ඉදිරිපත් කිරීමට නියමිතය .\n\nවැලිමඩ සමූහ ආර්. රාජමන්ත්‍රී",
       "URL": "https://www.dinamina.lk/2023/10/04/provincial-news/27484/%e0%b7%84%e0%b7%8f%e0%b6%a9%e0%b7%8a%e0%b7%80%e0%b7%99%e0%b6%ba%e0%b7%8f%e0%b6%bb%e0%b7%8a-%e0%b6%91%e0%b6%9a%e0%b6%9a%e0%b7%92%e0%b6%b1%e0%b7%8a-%e0%b6%bd%e0%b6%9a%e0%b7%8a%e0%b7%82-5%e0%b6%9a/",
       "Category": "lawnorder",
       "Parent URL": "https://www.dinamina.lk/category/lawnorder//page/7/"
}