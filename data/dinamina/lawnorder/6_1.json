{
       "Source": "dinamina",
       "Timestamp": "October 6, 2023 1:04 am",
       "Headline": "ඝාතන 2කට ගිනි අවි සැපයූ   එඬේ­ර­මුල්ලේ ‘ඉමා’   අයිස් එක්ක මාට්ටු",
       "News Content": "පිටිපන ලෙල්ලමේ සහ ගලපිටමඩ සිදුවූ පාතාලයේ මිනිස් ඝාතන දෙකක ගිනි අවි ප්‍රවාහනයට සම්බන්ධව සිටි කාන්තාවක් පොලිස් විශේෂ කාර්ය බළකාය මඟින් පෙරේදා (04) අත්අඩංගුවට ගනු ලැබීය.\n\nමාකිලංගමුවේ සංජීවගේ ගෝලයකු වන මේ වන විට ඩුබායිහි රැඳී සිටින කලන නමැති අපරාධකරු සමඟ සම්බන්ධකම් පවත්වමින් මත්ද්‍රව්‍ය ජාවාරමේ නිරත වත්තල එඬේරමුල්ලේ පදිංචිකාරියක වන ඉමා නමැති 27 හැවිරිදි කාන්තාවක මෙසේ අත්අඩංගුවට ගෙන තිබිණ.\n\nමෙම කාන්තාව අත්අඩංගුවට ගෙන ඇත්තේ රාගම පොලිස් වසමේ කුරුකුලාවේ කළ වැටලීමකදී බව පොලිස් විශේෂ කාර්ය බළකාය සඳහන් කරයි.\n\nඇයව අත්අඩංගුවට ගන්නා විට අයිස් නමැති මත්ද්‍රව්‍ය ග්‍රෑම් 05, මිලිග්‍රෑම් 490ක් හා ජංගම දුරකතනයක් ද සන්තකයේ තිබී සොයා ගත් බව විශේෂ කාර්ය බළකාය සඳහන් කරයි.\n\nසිය දරුවා පාසලට ඇරලවා කැබ් රථයකින් නිවෙස වෙත යමින් සිටි දුනුමාල සරත් නමැති පුද්ගලයාට පසුගිය ජූලි 14 වැනිදා උදෑසන ගලපිටමඩ දුනුමාල හන්දිය ආසන්නයේදී වෙඩි තබා ඝාතනය කිරීමට යොදාගත් ගිනි අවිය හා මීගමුව පිටිපන මාළු ලෙල්ලමේ නතර කරන වාහනවලින් ගාස්තු අය කරමින් සිටි නයිදප්පුලාගේ ධනුෂ්ක ඇන්ජන් උමයංග ප්‍රනාන්දු (25) නමැති තරුණයාට පසුගිය අගෝස්තු 12 වැනිදා වෙඩි තබා මරා දැමීමට යොදාගත් ගිනි අවියත් කලන නමැති පාතාල අපරාධකරු විසින් ඩුබායි සිට ලබා දුන් උපදෙස් මත රැගෙන ගොස් ඇත්තේ මැය විසින් බව විමර්ශනයේදී අනාවරණය වූ බව විශේෂ කාර්ය බළකාය සඳහන් කරයි. දුනුමාල සරත් නමැත්තාට වෙඩි තැබීමට යොදාගත් ටී-56 අවිය ඇය විසින් රැගෙන ගොස් ඇත්තේ වැගන්ආර් වර්ගයේ රථයක දමාගෙන බවත් පිටිපන ලෙල්ලමේ වෙඩි තැබීමට යොදාගත් පිස්තෝලය රැගෙන ගොස් ඇත්තේ අත්බෑගයේ දමාගෙන බවත් විමර්ශනවලින් අනාවරණය වී ඇත. එම ගිනි අවි ප්‍රවාහනය වෙනුවෙන් ඇයට රුපියල් ලක්ෂය බැගින් මුදල් ලැබී ඇති බව අනාවරණය වී තිබේ.\n\nවිශේෂ කාර්ය බළකායේ සේනාවිධායක නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි අධ්‍යක්ෂ බුද්ධි පොලිස් අධිකාරී එම්.එම්.කේ. විජේසිංහ මහතාගේ මඟපෙන්වීම පරිදි සහකාර පොලිස් අධිකාරී (බුද්ධි/විශේෂ මෙහෙයුම්/මත්ද්‍රව්‍ය නාශක හා සංවිධානාත්මක අපරාධ මර්දන) සාගර කුලසේකර මහතාගේ අධීක්ෂණය මත සංවිධානාත්මක අපරාධ මර්දන ඒකකය ii උප පොලිස් පරීක්ෂක ටී.එන්. ධර්මවර්ධන ඇතුළු නිලධාරීහු මෙම වැටලීම කළහ.",
       "URL": "https://www.dinamina.lk/2023/10/06/lawnorder/28533/%e0%b6%9d%e0%b7%8f%e0%b6%ad%e0%b6%b1-2%e0%b6%9a%e0%b6%a7-%e0%b6%9c%e0%b7%92%e0%b6%b1%e0%b7%92-%e0%b6%85%e0%b7%80%e0%b7%92-%e0%b7%83%e0%b7%90%e0%b6%b4%e0%b6%ba%e0%b7%96-%e0%b6%91%e0%b6%ac%e0%b7%9a/",
       "Category": "lawnorder",
       "Parent URL": "https://www.dinamina.lk/category/lawnorder//page/6/"
}