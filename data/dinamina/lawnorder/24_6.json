{
       "Source": "dinamina",
       "Timestamp": "August 24, 2023 2:20 am",
       "Headline": "තලවකැලේ ග්‍රේට් වෙස්ටර්න් කඳු මුදුනේ තිබී සොයාගත් කාන්තා මළ සිරුර -ඝාතනයක්දැයි සැක",
       "News Content": "\n\nවම් අතෙහි වූ පච්චයෙන් සැමියා සිරුර හඳුනා ගනී\n\nඇය සමඟ කඳු මුදුනට ගිය පිරිස සොයා විමර්ශන\n\nමළ සිරුර ඥාතීන්ට භාර දෙයි\n\nතලවකැලේ ග්‍රේට් වෙස්ටර්න් කඳු මුදුනේ තිබී ඉකුත් 01 වැනිදා ළිඳුල පොලිසියෙන් සොයා ගත් අභිරහස් ලෙස මියගිය කාන්තා මළ සිරුර පෙරේදා (22) ඇයගේ නීත්‍යනුකූල සැමියා සහ ඥාතීන් විසින් හඳුනා ගැනීමෙන් පසු නුවරඑළිය මහේස්ත්‍රාත්වරයාගේ නියෝගයක් මත සිරුර එදින පස්වරුවේ ඥාතීන් වෙත භාර දුන් බව ළිඳුල පොලිසිය පැවසීය.\n\nමියගිය කාන්තාවගේ සිරුර හඳුනා ගැනීමට ළිඳුල පොලිසියෙන් එම කාන්තාවගේ ඇඟිලි සලකුණු රැගෙන පොලිස් දෙපාර්තමේන්තුවේ ඇඟිලි සලකුණු රෙජිස්ට්‍රාර් කාර්යාලයට යොමු කිරීමෙන් පසු මියගිය කාන්තාවගේ ඇඟිලි සලකුණු එම රෙජිස්ට්‍රාර් කාර්යාලයේ සටහන් වී තිබූ බවත්, ඒ අනුව මියගිය කාන්තාවගේ ඥාතීන් හඳුනා ගැනීමට හැකි වූ බවත් ළිඳුල පොලිසියේ ස්ථානාධිපති, පොලිස් පරීක්ෂක සිසිර කුමාර මහතා කියා සිටියේය.\n\nමෙසේ අභිරහස් ලෙස මියගොස් සිටියේ තංගල්ල, කිරින්ද ප්‍රදේශයේ පදිංචිව සිටි ජුනයිඩ් ක්‍රිෂාණි නමැති 36 හැවිරිදි මුස්ලිම් ජාතික කාන්තාවකි.\n\nඅභිරහස් ලෙස මියගොස් සිටි කාන්තාව නීත්‍යනුකූල සැමියාගෙන් වෙන්වී වෙනත් පුද්ගලයන් සමඟ සමීප සම්බන්ධකම් පවත්වා ඇති බවත්, මියගිය කාන්තාවගේ නීත්‍යනුකූල විවාහයෙන් ඇයට දරුවන් තිදෙනකු සිටින බවත් ළිඳුල පොලිසියෙන් දැනට කරන ලද විමර්ශනවලදී අනාවරණය වී ඇත.\n\nමියගිය කාන්තාවගේ වම් අතෙහි මධුසංඛ යනුවෙන් සටහන් කර තිබූ පච්චයෙන් ඇයගේ සැමියා විසින් සිරුර හඳුනාගත් බවත්, මියගිය කාන්තාව සමඟ ග්‍රේට් වෙස්ටර්න් කඳු මුදුනට පැමිණි පිරිස අත්අඩංගුවට ගැනීමට ළිඳුල පොලිසිය අංශ කිහිපයක් ඔස්සේ තවදුරටත් විමර්ශන සිදු කරයි.\n\nමේ මළ සිරුර සම්බන්ධයෙන් පශ්චාත් මරණ පරීක්ෂණය පැවැත්වූ නුවරඑළිය දිස්ත්‍රික් මහ රෝහලේ අධිකරණ වෛද්‍යවරයා මෙය ඝාතනයක් බවට සැක කරයි. අභිරහස් ලෙස මියගිය කාන්තාවගේ ශරීරයේ කොටස් කිහිපයක් අධිකරණ වෛද්‍යවරයා විසින් රජයේ රස පරීක්ෂකවරයා වෙත යොමු කර ඇත.\n\nහැටන් – රංජිත් රාජපක්ෂ",
       "URL": "https://www.dinamina.lk/2023/08/24/lawnorder/16686/%e0%b6%ad%e0%b6%bd%e0%b7%80%e0%b6%9a%e0%b7%90%e0%b6%bd%e0%b7%9a-%e0%b6%9c%e0%b7%8a%e0%b6%bb%e0%b7%9a%e0%b6%a7%e0%b7%8a-%e0%b7%80%e0%b7%99%e0%b7%83%e0%b7%8a%e0%b6%a7%e0%b6%bb%e0%b7%8a%e0%b6%b1-2/",
       "Category": "lawnorder",
       "Parent URL": "https://www.dinamina.lk/category/lawnorder//page/24/"
}