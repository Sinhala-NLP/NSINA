{
       "Source": "dinamina",
       "Timestamp": "September 15, 2023 12:55 am",
       "Headline": "බොල්ගොඩ පරිසරය නසන හෝටලයට තහනම් නියෝගයක් ගන්න යයි",
       "News Content": "බොල්ගොඩ ගඟ අසල පවත්වාගෙන යන හෝටලයට විරුද්ධව තහනම් නියෝගයක් ගන්නා බවත්, ඒ සම්බන්ධයෙන් අවශ්‍ය කරුණු වාර්තා කරන ලෙස බණ්ඩාරගම පොලිසියට උපදෙස් දුන් බවත් පාණදුර කොට්ඨාස භාර ජ්‍යෙෂ්ඨ පොලිස් අධිකාරි සමන්ත වෙදගේ මහතා පැවසීය. පාණදුර මහේස්ත්‍රාත් අධිකරණයට කරුණු වාර්තා කිරීමෙන් අනතුරුව මේ තහනම් නියෝගය ගැනීමට නියමිතය.\n\nමේ අතර, විශාල පරිසර හානියක් කරමින් බොල්ගොඩ ගඟ අසල පවත්වාගෙන යන අදාළ හෝටලයේ මල අපද්‍රව්‍ය බට මාර්ගයෙන් බොල්ගොඩ ගඟට බැහැර කරන බවට හෝටලය වෙත පෙරේදා (13) දහවල් පැමිණි මධ්‍යම පරිසර අධිකාරියේ නිලධාරීන්ට පෙන්වා දීමට යෑමේදී ගම්වාසියකු වූ සුමිත් සිල්වා නමැති 52 හැවිරිදි තිදරු පියෙක් හදිසියේ අසනීපව බණ්ඩාරගම දිසා රෝහලට රැගෙන යෑමේදී මිය ගියේය. මියගිය පුද්ගලයාගේ මළ සිරුර තැන්පත් කර තිබූ බණ්ඩාරගම දිසා රෝහල වෙත පැමිණි පාණදුර අධිකරණයේ වැඩ බලන මහේස්ත්‍රාත් සමිතා බණ්ඩාර මහත්මිය සිරුර පරීක්ෂා කිරීමෙන් අනතුරුව එය පාණදුර මූලික රෝහල කරා රැගෙන ගොස් අධිකරණ වෛද්‍ය නිලධාරියකු වෙත යොමු කර පශ්චාත් මරණ පරීක්ෂණය පවත්වා එහි වාර්තාව අධිකරණය වෙත ඉදිරිපත් කරන ලෙස බණ්ඩාරගම පොලිසිය වෙත නියෝග කළේය. පාණදුර කොට්ඨාස භාර ජ්‍යෙෂ්ඨ පොලිස් අධිකාරි සමන්ත වෙදගේ මහතා මහතාගේ උපදෙස් මත බණ්ඩාරගම පොලිසියේ ස්ථානාධිපති ප්‍රධාන පොලිස් පරීක්ෂක තුෂාර ද සිල්වා මහතා පරීක්ෂණ පවත්වයි.",
       "URL": "https://www.dinamina.lk/2023/09/15/lawnorder/22388/%e0%b6%b6%e0%b7%9c%e0%b6%bd%e0%b7%8a%e0%b6%9c%e0%b7%9c%e0%b6%a9-%e0%b6%b4%e0%b6%bb%e0%b7%92%e0%b7%83%e0%b6%bb%e0%b6%ba-%e0%b6%b1%e0%b7%83%e0%b6%b1-%e0%b7%84%e0%b7%9d%e0%b6%a7%e0%b6%bd%e0%b6%ba/",
       "Category": "lawnorder",
       "Parent URL": "https://www.dinamina.lk/category/lawnorder//page/17/"
}