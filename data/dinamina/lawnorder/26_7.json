{
       "Source": "dinamina",
       "Timestamp": "August 11, 2023 1:01 am",
       "Headline": "මුහුණු පොතෙන් හඳුනාගත් පෙම්වතා සොයාගෙන 15 හැවිරිදි දැරිය ගිහින්",
       "News Content": "අළුත්ගම පොලිස් වසමට අයත් දර්ගා නගරය ප්‍රදේශයේ පහළොස් හැවිරිදි සිසු වියක් නිවැසියන්ට හොරරහසේ මුහුණු පොතෙන් හඳුනාගත් තරුණයෙකු සොයා මුල්ලේරියාව ප්‍රදේශයට ගොස් එහිදී එම තරුණයා අතින් ඇය දූෂණයට ලක්වී ඇතැයි කියන සිද්ධියක් සම්බන්ධයෙන් අලූත්ගම පොලිසිය විමර්ශන සිදුකර තිබේ.\n\nතාම දියණිය තනිව නිවසෙන් පිටව ගොස් නැවත නිවසට නොපැමිණීමපිළිබඳ සොයා බලා ඇගේ මව අලුත්ගමපොලිසියට කළ පැමිණිල්ල ඔස්සේ විමර්ශන සිදු කර තිබේ .\n\nඒ අනුව සිදුකළ විමර්ශනවලදී අලුත්ගම පොලිසිය අනාවරණය කර ගත් තොරතුරු මත සැකකාර තරුණයා හා එම සිසුවිය අත්අඩංගුවට ගෙන සිදුකළ වැඩිදුර විමර්ශන වලින් අනතුරුව 26හැවිරිදි සැකකරු මුල්ලේරියාව පොලිසියට භාරදී ඇති බව අලුත්ගම පොලිසිය කියයි .\n\nමෙම තරුණයා හා සිසුවිය අතර මුහුණු පොතේ මිතුදමක් පවත්වා ඇති අතර ඒ අනුව දින කීපයකට පෙර 15 හැවිරිදි දර්ගානගරය ප්‍රදේශයේ පදිංචි සිසුවිය එම තරුණයා සොයා මුල්ලේරියාව ප්‍රදේශයට ගොස් එහිදී ඔහු අතින් ඇය දූෂණයට ලක්වී ඇති බව කියයි. ඒ අනුව එම සිසුවියගෙන් ප්‍රකාශ සටහන් කරගෙන කළුතර නාගොඩ රෝහලට ඇතුළත් කර සිද්ධියට සම්බන්ධ සැකකාර තරුණයා මුල්ලේරියාව පොලිසිය මගින් අධිකරණට ඉදිරිපත් කිරීමට කටයුතු කළ බව අලුත්ගම පොලිස් ස්ථානාධිපති රොමේෂ් රත්නසිංහම් මහතා පැවසීය.\n\nඅලූත්ගම පොලිසියේ අපරාධ , ළමා හා කාන්තා කාර්යාංශය නිලධාරීන් කණ්ඩායමක් විමර්ශන සිදු කරයි.",
       "URL": "https://www.dinamina.lk/2023/08/11/lawnorder/13347/%e0%b6%b8%e0%b7%94%e0%b7%84%e0%b7%94%e0%b6%ab%e0%b7%94-%e0%b6%b4%e0%b7%9c%e0%b6%ad%e0%b7%99%e0%b6%b1%e0%b7%8a-%e0%b7%84%e0%b6%b3%e0%b7%94%e0%b6%b1%e0%b7%8f%e0%b6%9c%e0%b6%ad%e0%b7%8a-%e0%b6%b4/",
       "Category": "lawnorder",
       "Parent URL": "https://www.dinamina.lk/category/lawnorder//page/26/"
}