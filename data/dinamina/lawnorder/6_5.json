{
       "Source": "dinamina",
       "Timestamp": "October 6, 2023 1:00 am",
       "Headline": "මරා දැමුණු අංගොඩ  තිදරු මව­ගේ සිරුරු කොටස් සොයා ඇළක් පීරයි",
       "News Content": "අංගොඩ, රෝහල් පාරේ පදිංචිව සිටි තමවිටගුරුගේ ප්‍රදීපා සිල්වා නමැති පනස් දෙහැවිරිදි තිදරු මවගේ ඝාතනයේ සැකකරුවන් කළ ප්‍රකාශ මත ඊයේ (05) පෙරවරුවේ පොලිස් නාවික කොට්ඨාසයේ කිමිදුම්කරුවන් විසින් සියඹලාපේ ගලහිටියාව පාලම අසල ඇළ හා මල්වානේ පහුරු ඔය පාලම අසල ඇළ පරීක්ෂාවට ලක් කළ නමුත් ඇයගේ ශරීර කොටස් හා පිහිය හමුවී නොතිබිණ.\n\nමේ කිමිදුම්කරුවන් මේ ඇළවල් දෙකම ඊයේ (05 වැනිදා) පෙරවරු 9.00 සිට පස්වරු 1.00 දක්වා සෝදිසියට ලක් කළ බව ද පොලිසිය සඳහන් කරයි.\n\nමේ ඝාතනයට සම්බන්ධව රැඳවුම් නියෝග මත රඳවා තබා ගෙන ප්‍රශ්න කරද්දී සැකකරුවන් ප්‍රකාශ කර තිබුණේ කාන්තාවගේ හිස හා අත්පා සියඹලාපේ ගලහිටියාව පාලමෙන් හා ඝාතනයට යොදා ගත් පිහිය මල්වානේ පහුරුඔය පාලම අසලින් ඇළට දැමූ බවය.\n\nමේ ඝාතනයේ ප්‍රධාන සැකකරු සියඹලාපේ – දකුණ මාහේන පදිංචි බී. ජී. සුදිර හා දෙවන සැකකරු සියඹලාපේ – දකුණ සමෘද්ධි මාවතේ පදිංචි කපුවා වන ජී. ආර්. රෝහිත කුමාර යන අයයි.\n\nමේ සිද්ධිය පිළිබඳව සපුගස්කන්ද පොලිස් ස්ථානාධිපති ප්‍රධාන පොලිස් පරීක්ෂක ඔසිත ලංකා ද සිල්වා, අපරාධ විමර්ශන අංශයේ ස්ථානාධිපති උප පොලිස් පරීක්ෂක ඩී. පී. එස්. එල්. මුතුකුමාරණ, උප පොලිස් පරීක්ෂක එන්. ඒ. නිශ්ශංක, සැරයන් පෙරේරා (32560), පුෂ්පකුමාර (55713), ජගත් (50820), අමිල (70992) හා කාන්තා සැරයන් ජයකොඩි (6228) යන නිලධාරීහු පරීක්ෂණ මෙහෙයවති.",
       "URL": "https://www.dinamina.lk/2023/10/06/lawnorder/28198/%e0%b6%b8%e0%b6%bb%e0%b7%8f-%e0%b6%af%e0%b7%90%e0%b6%b8%e0%b7%94%e0%b6%ab%e0%b7%94-%e0%b6%85%e0%b6%82%e0%b6%9c%e0%b7%9c%e0%b6%a9-%e0%b6%ad%e0%b7%92%e0%b6%af%e0%b6%bb%e0%b7%94-%e0%b6%b8%e0%b7%80/",
       "Category": "lawnorder",
       "Parent URL": "https://www.dinamina.lk/category/lawnorder//page/6/"
}