{
       "Source": "dinamina",
       "Timestamp": "August 12, 2023 1:00 am",
       "Headline": "කඩුවෙල උසාවියට පතරොමක් අරන් ගිහින්",
       "News Content": "කඩුවෙල මහේස්ත්‍රාත් අධිකරණය තුළට ත්‍රීඕත්‍රී වර්ගයේ ගිනි අවිවලට යොදන ජීව උණ්ඩයක් රැගෙන යෑමට උත්සාහ දැරූ පුද්ගලයකු අත්අඩංගුවට ගත් බව කඩුවෙල පොලිසිය කියයි.\n\nඅධිකරණයේ නඩු කටයුතු සඳහා පැමිණෙන පුද්ගලයන් ප්‍රධාන ගේට්ටුවේ මුර පොළ අසලදී දැඩි පරීක්ෂාවකට ලක් කෙරෙන අතර, එහිදී පොලිස් සැරයන් (4391) අබේනායක මහතා විසින් සිදු කළ පරීක්ෂාවේදී සැකකරු සතුව තිබූ ගමන් මල්ල තුළ තිබී එය සොයාගෙන ඇත. එම ජීව උණ්ඩය මි.මී. 77ක් දිගැති එකක් වන අතර, සැකකරුගෙන් ඒ සම්බන්ධයෙන් විමසීමේදී පැහැදිලි ප්‍රකාශයක් ලබා නොදෙන බවත් පොලිසිය කියයි. සැකකරු නඩුවක් සඳහා පෙනී සිටීමට අධිකරණය වෙත පැමිණෙමින් සිට ඇතැයි පොලිස් විමර්ශනවලදී අනාවරණය වී ඇති අතර, මෙම ජීව උණ්ඩය අධිකරණය තුළට රැගෙන යෑමට උත්සාහ දැරුවේ කුමක් සඳහාද යන්න පැති කීපයක් ඔස්සේ පොලිසිය විමර්ශන පවත්වයි. සැකකරු කැලණිය දිප්පිටිගොඩ පදිංචිකරුවෙකි. කඩුවෙල පොලිසියේ ස්ථානාධිපති පොලිස් පරීක්ෂක කාන් වීරසිංහ මහතාගේ උපදෙස් මත පරීක්ෂණ පැවැත්වේ.\n\nබණ්ඩාරගම බිමල් ජයසිංහ,මීගොඩ බී.කේ. කත්‍රිආරච්චි",
       "URL": "https://www.dinamina.lk/2023/08/12/lawnorder/13569/%e0%b6%9a%e0%b6%a9%e0%b7%94%e0%b7%80%e0%b7%99%e0%b6%bd-%e0%b6%8b%e0%b7%83%e0%b7%8f%e0%b7%80%e0%b7%92%e0%b6%ba%e0%b6%a7-%e0%b6%b4%e0%b6%ad%e0%b6%bb%e0%b7%9c%e0%b6%b8%e0%b6%9a%e0%b7%8a-%e0%b6%85/",
       "Category": "lawnorder",
       "Parent URL": "https://www.dinamina.lk/category/lawnorder//page/26/"
}