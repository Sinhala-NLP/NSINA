{
       "Source": "dinamina",
       "Timestamp": "September 15, 2023 1:00 am",
       "Headline": "එන්ට්‍රස්ට් සමාගමේ කොටස් විකිණීම මහබැංකු අධීක්ෂණයට",
       "News Content": "එන්ට්‍රස්ට් සමාගමට එරෙහිව රජයේ මුදල් රු. මිලියන 4223ක මුදලක් අවභාවිත කරමින් සාපරාධි සාවද්‍ය පරිහරණය කළ බව කියන සිද්ධියට අදාළ නඩුවේ එම සමාගමට අයත් කොටස් විකිණීම මහබැංකු අධීක්ෂණය යටතේ සිදු කරන ලෙසත්, විකිණීමෙන් අනතුරුව එහි වටිනාකමෙන් 30.2%ක් අධිකරණයේ තැන්පත් කරන ලෙසත් කොටුව මහේස්ත්‍රාත් තිළිණ ගමගේ මහතා මහ බැංකුවේ මූල්‍ය නොවන කටයුතු දෙපාර්තමේන්තුවේ අධ්‍යක්ෂවරයාට නියෝග කළේය.\n\nසිද්ධිය සම්බන්ධයෙන් නඩුව විවෘත අධිකරණයේ කැඳවූ අවස්ථාවේ අපරාධ පරීක්ෂණ දෙපාර්තමේන්තුව වැඩිදුර වාර්තාවක් ඉදිරිපත් කරමින් සිදු කළ කරුණු දැක්වීමෙන් අනතුරුව මහේස්ත්‍රාත්වරයා මේ නියෝගය කළේය. ශ්‍රී ලංකා මහ බැංකුවේ හිටපු අධිපති අර්ජුන් මහේන්ද්‍රන් මහතා පොලිස්පතිවරයාට කළ ලිඛිත පැමිණිල්ලකට සහ ශ්‍රී ලංකා මහ බැංකුවේ ණය අධිකාරි තුයිය හැන්නදිගේ බුද්ධික සරත්චන්ද්‍ර මහතා අපරාධ පරීක්ෂණ දෙපාර්තමේන්තුවට පැමිණිල්ලක් ඉදිරිපත් කිරීමෙන් අනතුරුව සිදු කළ විමර්ශනයක් අනුව මේ නඩුව අපරාධ පරීක්ෂණ දෙපාර්තමේන්තුව විසින් පවරා ඇත. මේ සිද්ධිය සම්බන්ධයෙන් විමර්ශන අවසන් බවත්, ඊට අදාළ උද්ධෘත නීතිපතිවරයා වෙත යොමු කර ඇති බවත් අපරාධ පරීක්ෂණ දෙපාර්තමේන්තුව අධිකරණයට දන්වා සිටියේය.\n\nමේ නඩුව ඇප මත මුදාහැර ඇති චානුක රත්වත්තේ, ඉසිර ධර්මප්‍රිය මෙන්ඩිස් ඇතුළු අධ්‍යක්ෂවරුන් 5 දෙනකුට එරෙහිව පවරා ඇති අතර, ඉසිර ධර්මප්‍රිය මෙන්ඩිස් යන අය බන්ධනාගාරය විසින් අධිකරණයට ඉදිරිපත් කර තිබුණු අතර මේ සිද්ධියට අදාළව සැකකරුවන්ට එරෙහිව මුදල් විශුද්ධිකරණ පනත යටතේ සහ ලංකා දණ්ඩ නීති සංග්‍රහය යටතේ මූල්‍ය අපාරාධ කොට්ඨාසය චෝදනා ගොනු කර ඇත. ශ්‍රී ලංකා මහ බැංකුව යටතේ ලියාපදිංචි වෙළෙඳ ආයතනයක් වන ලෝක වෙළෙඳ මධ්‍යස්ථානයේ පිහිටි එන්ට්‍රස්ට් සිකියුරිටීස් පීඑල්සී සමාගම රජය ඇතුළු වෙනත් පුද්ගලන්ගේ මුදල් ආයෝජිත සමාගමක් වන අතර, වෙනත් පුද්ගලයන් සහ සමාගම් එහි ආයෝජනය කළ මුදල් අවභාවිත කර ඇති බවත්, විදුලි බල මණ්ඩලය විශ්‍රාම අරමුදල සහ අර්ථසාධක අරමුදල රු. මිලියන 2558ක්ද ශ්‍රී ලංකා මහ බැංකුවේ ප්‍රාදේශීය සංවර්ධන දෙපාර්තමේන්තුව ඇතුළු ක්‍රියාකාරි ගනුදෙනුකරුවන් 350ක් පමණ ආයෝජනය කළ මුදල් එන්ට්‍රස්ට් සමාගම ගෙන ඇතත්, ඒ මුදල් මහ බැංකුවේ තැන්පත් කර නැති බවත් මූල්‍ය අපරාධ කොට්ඨාසය අධඑිකරණයට දැනුම් දී තිබේ.",
       "URL": "https://www.dinamina.lk/2023/09/15/lawnorder/22358/%e0%b6%91%e0%b6%b1%e0%b7%8a%e0%b6%a7%e0%b7%8a%e0%b6%bb%e0%b7%83%e0%b7%8a%e0%b6%a7%e0%b7%8a-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b7%9a-%e0%b6%9a%e0%b7%9c%e0%b6%a7%e0%b7%83%e0%b7%8a/",
       "Category": "lawnorder",
       "Parent URL": "https://www.dinamina.lk/category/lawnorder//page/17/"
}