{
       "Source": "dinamina",
       "Timestamp": "August 24, 2023 2:05 am",
       "Headline": "පයේ හැපුණු පසුම්බියේ හිමිකරු සොයා භාර දුන් මාවනැල්ලේ සිරිසේන",
       "News Content": "මාවනැල්ල ජනාකීර්ණ නගරය මැද සිය පාදයේ හැපුණු පොකට්ටුවක් සහ රුපියල් පනස්දහසකට වැඩි මුදලක් අයිතිකරු සොයා භාරදුන් මාවනැල්ල නගරයේ පෞද්ගලික ආයතනයක සේවය කරන පුද්ගලයකු එම සත්ක්‍රියාව සිදු කිරීම අගය කළ යුතුය.\n\nආර්ථික අපහසුතා ඇති විවිධ ගණයේ සොර සතුරන් සිටින, විවිධ අයුරින් මිනිසුන් රවටා මුදල් වංචාවන් සිදු කරන රටේ මෙම ආදර්ශමත් කටයුත්ත සිදු කර තිබුණේ වයස අවුරුදු 73 ක් වන කඩුගන්නාව, ලගමුව, ශාන්ත හේලෙනාවේ පදිංචි එෆ්. සිරිසේන මහතායි.\n\nඑතුමා දැනට සේවය කරන්නේ මාවනැල්ල නගරයේ පෞද්ගලික රෝහලක ආරක්ෂක නිලධාරියකු ලෙසයි. එතුමා පසුගිය 14 වැනිදා මාවනැල්ල නගරය වෙත ගමන් කරද්දි පදික වේදිකාවේදි තම පාදයට තට්ටු වූ කිසියම් දෙයක් ගැන විපරම් කර බැලිමේදී එය පොකට්ටුවක් බව දැක එය රැගෙන තමන් රාජකාරි කරන ආයතනය වෙත පැමිණ පොකට්ටුව ආරක්ෂක ස්ථානයක තබා සිය රාජකාරි කටයුතු සිදු කර තිබේ.\n\nතමන්ට පැවරී ඇති රාජකාරී අවසන් කර රාත්‍රී 10ට පමණ එම පොකට්ටුව විවෘත කර බැලූ ඔහුට එහි පුද්ගලයකු සතු හැඳුනුම්පත් ඇතුළු පුද්ගලයකු සතු ලියකියවිලි සහ විශාල මුදල් පසුම්බියක්, රුපියල් 5000 නෝට්ටු රැසක් තිබෙනු දැක ගැනීමට හැකි වී ඇති අතර, එහි වූ මුදල් නොවන සියල්ල එම පුද්ගලයාට තැපැල් කර තමාට ඔහුගේ දුරකතන අංකය එවන ලෙස දන්වා තමාගේ දුරකතන අංකයද එහි යොදා තැපැල් කර තිබුණි.\n\nමාවනැල්ල විශේෂ\nසමන් විජය බණ්ඩාර",
       "URL": "https://www.dinamina.lk/2023/08/24/lawnorder/16749/%e0%b6%b4%e0%b6%ba%e0%b7%9a-%e0%b7%84%e0%b7%90%e0%b6%b4%e0%b7%94%e0%b6%ab%e0%b7%94-%e0%b6%b4%e0%b7%83%e0%b7%94%e0%b6%b8%e0%b7%8a%e0%b6%b6%e0%b7%92%e0%b6%ba%e0%b7%9a-%e0%b7%84%e0%b7%92%e0%b6%b8/",
       "Category": "lawnorder",
       "Parent URL": "https://www.dinamina.lk/category/lawnorder//page/24/"
}