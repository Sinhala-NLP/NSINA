{
       "Source": "dinamina",
       "Timestamp": "August 9, 2023 1:00 am",
       "Headline": "බම්බලපිටියේ වෙඩි තැබීමේ සැකකාර සුරාබදු නිලධාරීන්ට විදෙස් ගමන් තහනම්",
       "News Content": "තුවාලකරුවන් පිළිබඳ තොරතුරු අනාවරණය නොවන බව පොලිසිය අධිකරණයට දන්වයි\n\nසැකකටයුතු වෙඩි තැබීමේ සිද්ධියක් සම්බන්ධයෙන් බම්බලපිටිය පොලිසිය විසින් අත්අඩංගුවට ගෙන අධිකරණයට ඉදිරිපත් කරනු ලැබූ සුරාබදු නිලධාරීන් සිවු දෙනාගේ විදේශ ගමන් තහනම් කරමින් ඔවුන් ශරීර ඇප මත මුදාහැරීමට කොළඹ අතිරේක මහේස්ත්‍රාත් පසන් අමරසිංහ මහතා ඊයේ (8) නියෝග කළේය.\n\nසැකකරුවන්ට ඇප නොදීමට තරම් ප්‍රමාණවත් කරුණු අධිකරණයට ඉදිරිපත් වී නැති බව සඳහන් කරමින් මහේස්ත්‍රාත්වරයා සැකකරුවන් සිවුදෙනා ලක්ෂ 10 බැගින් වූ ශරීර ඇප මත මුදාහැරීමට නියෝග කළේය.\n\nසුරාබදු නිලධාරීන් විසින් සිදු කරන ලද මෙම වෙඩි තැබීම රාජකාරිමය වැටලීමක් අතර, සිදු වූවක් බවට බම්බලපිටිය පොලිසිය අධිකරණය හමුවේ කරුණු දැක්වීම සලකා මෙසේ ඇප නියම කෙරිණ.\n\nසැකකරුවන් අධිකරණයට ඉදිරිපත් කරමින් බම්බලපිටිය පොලිසිය අධිකරණයට කරුණු දක්වමින් පවසා සිටියේ ඉකුත් හත්වන දින සුරාබදු නිලධාරීන් බම්බලපිටිය සිපෙට්කෝ අසලදී වෙඩි හුවමාරුවක් සිදු කිරීම සම්බන්ධයෙන් පොලිස් විමර්ශනයක් ආරම්භ කළ බවය.\n\nවෙඩි හුවමාරු වූ ස්ථානයේ රථය අසල තිබී හිස් උණ්ඩ කොපු 5ක් අත්අඩංගුවට ගත් බවත් සීසීටීවී දර්ශන පරීක්ෂා කිරීමේදී P. B. 6527 දරන සුදු පාට ඩොල්පින් වෑන් රථයක් කොල්ලුපිටිය ප්‍රදේශයෙන් එන බවත් C.A.L. 8838 දරන කාර් රථය පිටුපසින් ඩොල්පින් රථය ලුහුබඳින අතර, වෑන් රථයේ සිටි සුරාබදු නිලධාරීන් තිදෙනකු වෙඩි තබන ආකාරය සීසීටීවී දර්ශනය ඔස්සේ දර්ශනය වන බවත් පොලිසිය අධිකරණය හමුවේ පැවසීය.\n\nමහේස්ත්‍රාත්- සුරාබදු වැටලීම් කරන කොට පොලිසිය දැනුම්වත් කළ යුතු ද?\n\nපොලිසිය – නැහැ ස්වාමීනි\n\nවෙඩි තියනවා සීසීටීවී දර්ශනවල තියෙනවා. නිලධාරීන් හතරදෙනෙක් හා ගිනි අවියක් අත්අඩංගුවට ගත්තා. කාර් රථය සොයා ගත්තා. සීසීටීවී අනුව ත්‍රීවිල් රථයකින් පුද්ගලයන් පැන යනවා. තුවාලකරුවන් සම්බන්ධයෙන් කිසිදු කරුණක් අනාවරණය වන්නේ නැහැ. පොලිසිය වැඩිදුරටත් අධිකරණය හමුවේ සඳහන් කළේය.\n\nමහේස්ත්‍රාත්.- මෙම වැටලීම රාජකාරිමය වැටලීමක් ද ? නැත්නම් පුද්ගලික ආරවුලක් ද ?\n\nපොලිසිය.- රාජකාරිමය වැටලීමක් බව ප්‍රකාශවලින් අනාවරණය වුණා.\n\nදුරකතන විශ්ලේෂණ වාර්තා අනුව වැඩිදුර විමර්ශන කරනවා.\n\nසැකකාර සුරාබදු නිලධාරීන් වෙනුවෙන් නීතිඥ ප්‍රසාද් සිල්වා , නීතිඥ රෝහණදීර, නීතිඥ අශෝක විරසිංහ යන මහත්වරුන් පෙනී සිටිමින් සඳහන් කරනු ලැබුවේ පර්ල් බීච් හෝටලයේ කරන වැටලීමක් සම්බන්ධයෙන් සුරාබදු නිලධාරීන් එම ස්ථානයට ගිය බවය.\n\nසුරාබදු දෙපාර්තමේන්තුවේ නීති අංශයේ නියෝජ්‍ය අධ්‍යක්ෂක චන්ද්‍රා සිල්වා මහතා- මෙය නිත්‍යනුකූල වැටලීමක්. රාජකාරිය ඉටුකිරීමක්. ඒය පැහැදිලිව සීසීටීවී ඔස්සේ දර්ශනය වෙනවා.\n\nමහේස්ත්‍රාත් – මෙය නිත්‍යනුකූල වැටලීමක් ද යන්න සම්බන්ධයෙන් කරුණු අනාවරණය වෙනවද ?\n\nපොලිසිය – වැටලීම් රාජකාරියක් බවට ප්‍රකාශ වලින් අනාවරණය වුණා. මෙවැනි වෙඩි තැබීමක් සිදු කළහොත් ආසන්නම පොලිසිය දැනුම්වත් කිරීම සිදු කළ යුතුයි. නමුත් කිසිදු දැනුම් දීමක් සුරාබදු නිලධාරීන් විසින් මේ වන තෙක් සිදු කර නැහැ.\n\nමහේස්ත්‍රාත්වරයා – අත්අඩංගුවට ගැනීමට කොතරම් වේලාවක් ගත වූවා ද?\n\nපොලිසිය – පැය එකහමාරක කාලයක් ගත වූවා. ගිනි අවියත් අත්අඩංගුවට ගත්තා.\n\nමහේස්ත්‍රාත් – අපරාධය සිදු කර ගිනි අවිය ළඟ තබාගෙන අපරාධකරුවන් සැරිසරයි ද?\n\nඅදාළ කරුණු සලකා බැලූ මහේස්ත්‍රාත්වරයා සැකකරුවන්ට ඇප නොදීමට තරම් ප්‍රමාණවත් කරුණු අධිකරණයට ඉදිරිපත් නොවූ බව සඳහන් කරමින් සැකකරුවන් ඇප මත මුදාහැරීමට නියෝග කළේය.",
       "URL": "https://www.dinamina.lk/2023/08/09/lawnorder/12632/%e0%b6%b6%e0%b6%b8%e0%b7%8a%e0%b6%b6%e0%b6%bd%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a-%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90%e0%b6%b6%e0%b7%93%e0%b6%b8%e0%b7%9a/",
       "Category": "lawnorder",
       "Parent URL": "https://www.dinamina.lk/category/lawnorder//page/27/"
}