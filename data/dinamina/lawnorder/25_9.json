{
       "Source": "dinamina",
       "Timestamp": "August 16, 2023 1:00 am",
       "Headline": "තඹුත්තේගම විරෝධතාවේ යෙදුණු 17කට ඇප",
       "News Content": "තඹුත්තේගම නගරයේ ඉඩම් මංකොල්ලයට එරෙහිව විරෝධතාවයේ නිරත වූ පුද්ගලයන් 17 දෙනෙක් පොලිස් අත්අඩංගුවට ගෙන අධිකරණයට ඉදිරිපත් කිරීමෙන් පසු ඊයේ (15) තබුත්තේගම මහේස්ත්‍රාත් අධිකරණය මගින් ඇප මත නිදහස් කරනු ලැබීය.\n\nඅනුරාධපුර දිස්ත්‍රික්කයේ මහවැලි එච් කළාපයේ තඹුත්තේගම නගරයේ පිහිටි වටිනා රජයේ වාණිජ ඉඩම් මහවැලි අධිකාරිය හරහා දේශපාලන හිතවතුන් අතරේ රහසිගතව බෙදා දීමට විරෝධය පළ කරමින් බෙදා දුන් ඉඩම් අහෝසි කරන ලෙස බල කරමින් තඹුත්තේගම ප්‍රදේශවාසීන් පිරිසක් පසුගිය 04 වැනිදාය.\n\nතඹුත්තේගම නගරයේ පිහිටි මහවැලි එච් කළාපයේ නේවාසික ව්‍යාපාර කළමණාකාර කාර්යාලය ඉදිරිපිට මාර්ගය අවහිර කර විරෝධතාවක් සිදු කර එම විරෝධතාකරුවන් නේවාසික ව්‍යාපාර කළමණාකාර කාර්යාලයටද ඇතුළු වී නේවාසික ව්‍යාපාර කළමණාකාරවරයා සමඟද සාකච්ජාවක්ද සිදු කරනු ලැබීය.\n\nඑම උද්ඝෝෂණයට සම්බන්ධ වූ පිරිසෙන් 17 දෙනෙකු මෙලෙස පොලිසිය විසින් අත්අඩංගුවට ගෙන අධිකරණයට ඉදිරිපත් කෙරිණි.ඒ අතර දේශපාලන නියෝජිතයින්, සමාජ ක්‍රියාකාරීන්, රජයේ නිළධාරීන් හා විශ්‍රාමික රජයේ නිළධාරීන්, ව්‍යාපාරිකයින් ලෙස තඹුත්තේගම හා අවට ප්‍රදේශවාසීන් පිරිසක් සිටියහ.\n\nඋද්ඝෝෂණය පැවති දින මහජනතාවට අවහිරයක් වන පරිදී ප්‍රධාන මාර්ගය අවහිර කර උද්ඝෝෂණයක නිරත වී ඇති බවට හා මහවැලි එච් කළාපයේ නේවාසික ව්‍යාපාර කළමණාකාර අයි රණවීර මහතා විසින් උද්ඝෝෂණය පැවති දින උද්ඝෝෂකයින් තම කාර්යාලයට අයුතු ඇතුළු වීම, අයුතු සිරකර ගැනීම, අයුතු බලහත්කාරය පෑම යනදේ සිදු කළ බවට උතුරු මැද පළාත භාර ජේෂ්ඨ නියෝජ්‍යය පොලිස්පතිවරයාට සිදු කළ පැමිණිල්ලකට අනුව පරීක්ෂණ සිදු කර සී.සී.ටී.වී දර්ශණද උපයෝගී කර ගෙන සැකකරුවන් හදුනාගෙන තිබිණි.\n\nඒ අනුව අදාළ සිදුවීමට අදාළ සැකකරුවන් ලෙස හදුනාගත් පිරිස නීතිඥයකු මාර්ගයෙන් පොලීසියට භාර වීමෙන් අනතුරුව අත්අඩංගුවට ගෙන මෙලෙස අධිකරණයට ඉදිරිපත් කෙරිණි.\n\nවිනිසුරුවරයාගේ නිළමැදිරිය තුළ මෙම පැමිණිල්ල විභාගයට ගැණුනු අතර, කරුණු සලකා බැලීමෙන් අනතුරුව සැකකරුවන්ට රුපියල් ලක්ෂය බැගින් වූ ශරීර ඇප මත මුදා හරින ලෙසත් ලබන වසරේ ජනවාරී 22 වැනි දින නැවත අධිකරණය හමුවේ පෙනී සිටින ලෙසත් තඹුත්තේගම මහේස්ත්‍රාත් බුද්ධික මල්වත්ත මහතා නියෝග කෙරිණි.‍ෙසැකකරුවන් වෙනුවෙන් ජේෂ්ඨ නීතීඥවරුන් වන සජීව ගුණරත්න, උත්තරා අබේසිංහ,ශ්‍රී ලාල් මහේස් තලංගල හා සමීර සේනාරත්න යන මහත්ම මහත්මීන් පෙනී සිටියහ.",
       "URL": "https://www.dinamina.lk/2023/08/16/lawnorder/14447/%e0%b6%ad%e0%b6%b9%e0%b7%94%e0%b6%ad%e0%b7%8a%e0%b6%ad%e0%b7%9a%e0%b6%9c%e0%b6%b8-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ad%e0%b7%8f%e0%b7%80%e0%b7%9a-%e0%b6%ba%e0%b7%99%e0%b6%af%e0%b7%94/",
       "Category": "lawnorder",
       "Parent URL": "https://www.dinamina.lk/category/lawnorder//page/25/"
}