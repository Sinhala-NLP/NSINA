{
       "Source": "dinamina",
       "Timestamp": "October 13, 2023 1:00 am",
       "Headline": "ශිෂ්‍යත්ව පන්ති ගිහින් එමින් සිටි සිසුවා ඇළට බිලි",
       "News Content": "මෙවර ශිෂ්වත්ව විභාගයට පෙනී සිටින දෙල්තොට ලිටිල් වැලි ප්‍රදේශයේ දරුවකු පාසල නිම වී එහි අතිරේක ශිෂ්‍යත්ව පන්තියට ද සහභාගි වී නිවස කරා යමින් සිටියදී අධික වර්ෂාවෙන් දෙගොඩතළා ගිය සුදුවැල්ල ජනපද ඔයට වැටී ගසාගෙන යාමෙන් මිය ගොස් සිටියදී ඊයේ 12 උදෑසන හමුවී ඇතැයි ගලහා පොලිසිය පවසයි. මෙසේ මියගොස් ඇත්තේ දෙල්තොට ලිටිල් වැලි කනිෂ්ඨ විද්‍යාලයේ ඉගෙනුම ලැබූ කාන්දීපන් දීවාන් නමැති දස හැවිරිදි සිසුවායි.\n\nමෙම සිසුවා නිවෙස වෙත යමින් සිටියදී අනාරක්ෂිත පාලමකින් 11 දින සවස ඔයට වැටී ගසාගෙන ගොස් අතුරුදහන්ව සිටියදී ගලහ පොලිසිය හා ප්‍රදේශවාසීන් සොයා බැලුවද රාත්‍රිය එළඹ තිබුණු නිසා සොයා ගැනීමට නොහැකි වී ඇත.\n\nඊයේ (12) දින දරුවා වැටී සිටි කුඩා පාලමේ සිට කිලෝමීටර් තුනක් පමණ ගසාගෙන ගොස් කුඹුරුවත්ත හෙල්ලෙන පාලම අසල රැඳී තිබියදී දරුවාගේ සිරුර සොයා ගෙන තිබේ. පාසලේ අතිරේක ශිෂ්‍යත්ව පන්තියට සහභාගි වූ මෙම සිසුවා යළි නිවසට ගොස් ඇත්තේ තනිවම බව පොලිසිය පවසයි.\n\nඅධික වර්ෂාව සමඟ මෙම කුඩා ඔයේ හා මාර්ග වල ජලය වැඩි වී තිබී ඇති අතර, දරුවා මෙම මාර්ගයේ ගමන් කරමින් සිටි බව යමකු දැක තිබේ. නමුත් දරුවා නිවසට ඒම පමා වීම නිසා සොයා බැලීමේදී දරුවා ඔයට වැටී ගසාගෙන ගොස් ඇති බව තහවුරු වී තිබේ.\n\nසුදුවැල්ල ග්‍රාම සේවා වසමේ තිබෙන මෙම ඔය හරහා ඇත්තේ විදුලි කණු හතරක් යොදා ගම්වාසීන් සකසා ගත් කුඩා පාලමකි. දෙපස ඇඳි රහිත ඒදණ්ඩක් බඳු මෙම පාලම මතින් කුඩා දරුවන් ඇතුළු ගම්වාසීන් එගොඩට මෙගොඩ යන්නේ ඉතා අවදානම් ගමනක් බව ඔවුහු පවසති. දරුවා මෙම පාලම මතින් ඔයට වැටී ඇතැයි තහවුරු වීම නිසා ප්‍රදේශවාසීන් මෙසේ සොයා බලා තිබුණි.\n\nමියගිය කාන්දීපන් පවුලේ වැඩිමලා වූ අතර ඔහුට එක් සොයුරියක් හා සොහොයුරෙක් සිටියි. මව පියා එදිනෙදා කුලී වැඩ කරමින් ජීවත් වන්නවුන් වෙයි.\n\nමොහු මෙම ඉරුදින පවත්වන ශිෂ්‍යත්ව විභාගයට සූදානම්ව සිටි අතර ඔහු පන්තියේ දක්ෂ සිසුවකු බව ලිටිල් වැලි කනිෂ්ඨ විද්‍යාලයේ ගුරුවරු පවසති.\n\nගලහා උඩදෙල්තොට පාතහේවාහැට හදිසි මරණ පරික්ෂක ටී.බී. ආරියරත්න මහතා සිද්ධිය වූ ස්ථානයට පැමිණ මරණ පරීක්ෂණය පැවැත්වූ අතර පශ්චාත් මරණ පරීක්ෂණ කටයුතු සඳහා සිරුර පේරාදෙණිය ශික්ෂණ රෝහල වෙත ගෙන යන ලෙස උපදෙස් දෙනු දී ඇත.\n\nගලහා පොලිසිය වැඩිදුර පරීක්ෂණ පවත්වති.",
       "URL": "https://www.dinamina.lk/2023/10/13/provincial-news/30183/%e0%b7%81%e0%b7%92%e0%b7%82%e0%b7%8a%e0%b6%ba%e0%b6%ad%e0%b7%8a%e0%b7%80-%e0%b6%b4%e0%b6%b1%e0%b7%8a%e0%b6%ad%e0%b7%92-%e0%b6%9c%e0%b7%92%e0%b7%84%e0%b7%92%e0%b6%b1%e0%b7%8a-%e0%b6%91/",
       "Category": "lawnorder",
       "Parent URL": "https://www.dinamina.lk/category/lawnorder//page/1/"
}