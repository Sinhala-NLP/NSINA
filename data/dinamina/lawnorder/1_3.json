{
       "Source": "dinamina",
       "Timestamp": "October 13, 2023 1:00 am",
       "Headline": "අඹුසැමි යුවළක් දැලේ",
       "News Content": "අම්බලන්තොට ප්‍රාදේශීය ලේකම් කාර්යාලයට හොර රහසේ ඇතුළු වී එහි සේප්පුව විවර කර රුපියල් ලක්ෂ 19කට අධික මුදලක් සොරා ගැනීමක් සම්බන්ධයෙන් විමර්ශනයක් පැවැත්වූ අම්බලන්තොට පොලිසිය අඹුසැමි යුවළක් පෙරේදා (11) අත්අඩංගුවට ගෙන ඇත. මෙලෙස අත්අඩංගුවට ගෙන ඇත්තේ අම්බලන්තොට මල්පෙත්තාව පදිංචි සරත් මතඟවීර (49) සහ අන්තෝනිගේ රේනුකා (35) යන අඹුසැමි යුවළක් බව පොලිසිය කියයි.\n\nඅම්බලන්තොට ප්‍රාදේශීය ලේකම් කාර්යාලයේ මුදල් සේප්පුව විවෘත කිරීමට හැකියාව ඇත්තේ යතුරු දෙකකිනි. එම යතුරු දෙක ඇත්තේ නිලධාරීනියන් දෙදෙනකු සතුවය. එම යතුරු දෙක එම නිලධාරීනියන් දෙදෙනා කාර්යාලය තුළ තබා යන බව විමර්ශනවලින් පෙනී ගොස් තිබිණි. පසුගිය සැත්තැම්බර් 26 වැනිදා රාත්‍රී කාලයේ ප්‍රාදේශීය ලේකම් කාර්යාලයට ඇතුළු වී සේප්පුව විවර කර එහි තිබුණු රුපියල් දහනව ලක්ෂ දොළොස්දහස් එකසිය හතළිස් අටයි සත පනහක් සොරාගෙන ගොස් තිබුණු බව පොලිසිය සඳහන් කළේය. මෙම සොරකම සම්බන්ධයෙන් පොලිසිය මුලින්ම අත්අඩංගුවට ගනු ලැබුවේ ප්‍රාදේශීය ලේකම් කාර්යාලයේ ආරක්ෂක නිලධාරියාවය.\n\nදීර්ඝ විමර්ශනයකදී මෙම අඹුසැමි යුවළ සම්බන්ධයෙන් තොරතුරු ලැබී ඇත. ඒ අනුව ඔවුන් දෙදෙනාව අත්අඩංගුවට ගෙන තිබේ.\n\nඅත්අඩංගුවට ගත් අඹුසැමි යුවළ සමඟ ළඟ ඇසුරක් සිදු කළ වලස්මුල්ල ප්‍රදේශයේ පුද්ගලයකු මෙම සොරකම් කිරීම සිදු කර ඇති බව ද අනාවරණය වී තිබේ. සොරකම් කර ඇති මුදල්වලින් කොටසක් මෙම අයට දී ඇති බව උසස් පොලිස් නිලධාරියෙක් පැවසීය. එම මුදල් ප්‍රධාන සැකකරු ඔහුට අයත් බැංකු ගිණුමකට වරින් වර ගිණුම්ගත කරගෙන තිබෙන බව පොලිසිය කියයි.\n\nප්‍රධාන සැකකාර පුද්ගලයා දැනට සැඟව සිටින බව පොලිසිය කියයි. ඔහු සම්බන්ධව කිසිම තොරතුරක් නොදන්නා බවද අඹුසැමි යුවළ පොලිසියට පවසා ඇත.\n\nමෙම සොරකම සිදුවීමට එම පුද්ගලයා මෙම අඹුසැමි යුවළගේ නිවෙසට ආගිය බව ද දියණියට ටැබ් එකක් පවා ගෙනැවිත් දී ඇති බවත් අනාවරණය වී ඇත. ඒ හැරුණු කොට දරුවන්ට වෙනත් තෑගි දී ඇති බව ද පොලිසිය කියයි. එසේ දියණියට දුන් ටැබ් එකද පොලිස් භාරයට ගෙන ඇති බව පොලිසිය කියයි.\n\nඅත්අඩංගුවට ගත් සැකකාර අඹුසැමි යුවළ හම්බන්තොට මහේස්ත්‍රාත්වරයා හමුවට ඉදිරිපත් කිරීමට නියමිතව තිබිණි.\n\nඅම්බලන්තොට පොලිස් ස්ථානාධිපති ප්‍රධාන පොලිස් පරීක්ෂක ඒ. සමරනායක මහතාගේ උපදෙස් මත අපරාධ අංශයේ ස්ථානාධිපති උප පොලිස් පරීක්ෂක ගිහාන්, පොලිස් සැරයන්වරුන් වන (4712) සමන්ත, (72937) මිලාන්, (92943) ලක්මාල්, පොලිස් කොස්තාපල් වන (76801) දමිත්, කාන්තා පොලිස් කොස්තාපල් (8945) මනෝහාරී යන නිලධාරීහු පරීක්ෂණ සිදු කරති.",
       "URL": "https://www.dinamina.lk/2023/10/13/lawnorder/30335/%e0%b6%85%e0%b6%b9%e0%b7%94%e0%b7%83%e0%b7%90%e0%b6%b8%e0%b7%92-%e0%b6%ba%e0%b7%94%e0%b7%80%e0%b7%85%e0%b6%9a%e0%b7%8a-%e0%b6%af%e0%b7%90%e0%b6%bd%e0%b7%9a/",
       "Category": "lawnorder",
       "Parent URL": "https://www.dinamina.lk/category/lawnorder//page/1/"
}