{
       "Source": "dinamina",
       "Timestamp": "July 28, 2023 1:00 am",
       "Headline": "උප පොලිස් පරීක්ෂකවරියගේ වැඩ තහනම්",
       "News Content": "නිවෙසක් බිඳ දේපොළ සොරාගැනීමක් සම්බන්ධයෙන් පැමිණිල්ලක් සටහන් කිරීමේදී දේපොළවල වටිනාකම සටහන් නොකර පැමිණිල්ල ලියාගැනීමට කටයුතු කළ මැදගම පොලිසියේ උප පොලිස් පරීක්ෂකවරියකගේ වැඩ තහනම් කිරීමට මොනරාගල කොට්ඨාසය භාර ජ්‍යෙෂ්ඨ පොලිස් අධිකාරිවරයා පියවර ගෙන තිබේ. මැදගම අයිවෙල, සේනාපතිය ප්‍රදේශයේ ලුණුමිදැල්ලගොඩ පාරේ පිහිටි නිවෙසක් හොරු බිඳ දේපොළ සොරාගැනීමක් සම්බන්ධයෙන් පැමිණිල්ලක් සටහන් කරගැනීමේදී මේ අකටයුත්ත සිදුව ඇති බව උසස් පොලිස් නිලධාරියෙක් සඳහන් කළේය.\n\nව්‍යාපාරිකයකු වන නිවෙස් හිමිකරු විසින් සිය පැමිණිල්ල මැදගම පොලිසියට ඉදිරිපත් කිරීමේදී තම නිවෙසේ තිබුණු රුපියල් 125,000ක් වටිනා නිමි ඇඳුම් සහ රුපියල් 25,000ක් වටිනා වීදුරු භාණ්ඩ සොරාගෙන ඇති බව පැහැදිලිවම පොලිසියට පවසා ඇතත් මේ නිලධාරිනිය ඕනෑකමින්ම එය නොලියා ඇති බව ඒ ගැන කළ විමර්ශනයකදී අනාවරණය වී තිබෙන බවද එම නිලධාරියා කීය. අපරාධ අඩු බව පෙන්වීමට බොහෝ පොලිස් ස්ථාන මඟින් මේ වන විට සොරකම් සම්බන්ධයෙන් පැමිණිලි සටහන් කරගැනීම මඟහරින බවටත්, ඇතැම් පොලිස් ස්ථාන මඟින් දේපොළවල වටිනාකම් ලියාගැනීමට මැළිකමක් දක්වන බවටත් තොරතුරු පොලිස් මූලස්ථානයට මෙන්ම ජාතික පොලිස් කොම්ෂන් සභාව වෙතද ලැබී ඇති බව ආරංචි මාර්ග අනාවරණය කළේය.\n\nගයාන් කුමාර වීරසිංහ, ඌව වෙල්ලස්ස විශේෂ\n\nඩී.එස්. ගුණතිලක",
       "URL": "https://www.dinamina.lk/2023/07/28/lawnorder/9914/%e0%b6%8b%e0%b6%b4-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b4%e0%b6%bb%e0%b7%93%e0%b6%9a%e0%b7%8a%e0%b7%82%e0%b6%9a%e0%b7%80%e0%b6%bb%e0%b7%92%e0%b6%ba%e0%b6%9c%e0%b7%9a/",
       "Category": "lawnorder",
       "Parent URL": "https://www.dinamina.lk/category/lawnorder//page/30/"
}