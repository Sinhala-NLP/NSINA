{
       "Source": "dinamina",
       "Timestamp": "September 9, 2023 1:00 am",
       "Headline": "න්‍යෂ්ටික අවි භාවිතයට උතුරු කොරියාවෙන් සබ්මැරීනයක්",
       "News Content": "උතුරු කොරියාව න්‍යෂ්ටික අවි ක්‍රියාත්මක කළ හැකි බව කියන නවීන තාක්ෂණයෙන් යුතු සබ්මැරීනයක් එරට නායක කිම් ජොං උන්ගේ ප්‍රධානත්වයෙන් දියත් කර ඇතැයි විදෙස් මාධ්‍ය වාර්තා කළේය. එරට රජයේ මාධ්‍ය සඳහන් කර ඇත්තේ නව සබ්මැරීනය එරට ආරක්ෂාවට දැඩි ලෙස ඉවහල් වනු ඇති බවය. එරට සිටි කීර්තිමත් නාවික හමුදා නිලධාරියකු වූ ‘හීරෝ කිම් කුං ඔක්’ නමින් නම් කර ඇති මේ සබ්මැරීනය දිය යට න්‍යෂ්ටික ප්‍රහාර සඳහා භාවිත කරනු ඇතැයි ද වාර්තා වේ. යාත්‍රාවේ රැගෙන යා හැකි න්‍යෂ්ටික මිසයිල සංඛ්‍යාව සඳහන් නොවූවද, එය දිගු කාලයක සිට උතුරු කොරියානු නායකයාගේ සිතෙහි තිබූ සිහිනයක් බව ද විදෙස් මාධ්‍ය වාර්තා කළේය.\n\nඋතුර කොරියානු නායකයා සිය හමුදාව ශක්තිමත් කිරීමට අතිවිශාල මුදලක් වැය කරන අතර, එක්සත් ජාතීන්ගේ සංවිධානයේ මානව හිමිකම් ප්‍රධානී වෝල්කර් ටර්ක් පසුගිය මාසයේ පැවති ආරක්ෂක කවුන්සිල රැස්වීමේදී ප්‍රකාශ කර ඇත්තේ එරට ජනතාව කුසගින්නේ පසුවෙද්දී කිම් ජොං උන් සිය හමුදාව ශක්තිමත් කිරීමට මුදල් වැය කරමින් සිටින බවය.",
       "URL": "https://www.dinamina.lk/2023/09/09/foreign/20835/%e0%b6%b1%e0%b7%8a%e0%b6%ba%e0%b7%82%e0%b7%8a%e0%b6%a7%e0%b7%92%e0%b6%9a-%e0%b6%85%e0%b7%80%e0%b7%92-%e0%b6%b7%e0%b7%8f%e0%b7%80%e0%b7%92%e0%b6%ad%e0%b6%ba%e0%b6%a7-%e0%b6%8b%e0%b6%ad/",
       "Category": "foreign",
       "Parent URL": "https://www.dinamina.lk/category/foreign//page/17/"
}