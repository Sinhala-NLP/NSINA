{
       "Source": "dinamina",
       "Timestamp": "July 20, 2023 1:00 am",
       "Headline": "චීන  විදේශ ඇමැති  කෝ?",
       "News Content": "රාජතාන්ත්‍රික වශයෙන් කාර්යබහුල ක්‍රියාකාරකම් සිදුවන කාල පරිච්ඡේදයක් තුළ අසාමාන්‍ය ලෙස දීර්ඝ කාලයක් තිස්සේ චීනයේ විදේශ ඇමැති කිං ගැං ප්‍රසිද්ධියේ පෙනී නොසිටීම මේ වන විට ජාත්‍යන්තර අවධානයට ලක් වූ සිදුවීමක් බවට පත් වී ඇත. විදෙස් මාධ්‍ය රැසක් මේ පිළිබඳ විවිධ වාර්තා පළ කර ඇති අතර, කිසිදු වාර්තාවක් සම්බන්ධව හෝ විදේශ ඇමැතිවරයා කරළියෙන් ඉවත්ව සිටීම සම්බන්ධව හෝ චීනය කිසිදු ප්‍රතිචාරයක් නොදැක්වීම ද විස්මයජනක බව විදෙස් මාධ්‍ය වාර්තා කළේය.\n\nචීන ජනාධීපති ෂි ජින්පින්ගේ විශ්වාසවන්තම සගයකු ලෙස සැලකෙන 57 හැවිරිදි වෘත්තීය රාජ්‍යතාන්ත්‍රිකයාගේ අතුරුදන්වීම සම්බන්ධව විවිධ අදහස් සහ මත පළ වී ඇති අතර, අමෙරිකාවේ චීන තානාපතිවරයා ලෙස කෙටි කාලයක් රාජකාරියේ නිරතව සිට පසුගිය දෙසැම්බරයේ නැවත චීනයට ගිය කිං ගැං විදේශ අමාත්‍යවරයා ලෙස උසස්වීමක් ලැබුවේ ද ජනාධිපතිවරයාගේ විශ්වාසය දිනා ගැනීම නිසා බව කියැවේ. මීට මාස කිහිපයකට පෙර අමෙරිකාවේ ඉහළ අහසේ ඔත්තු බැලීමේ බැලූනයක් පියාසර කිරීමේ සිදුවීම සම්බන්ධයෙන් ද අමෙරිකාවේ දැඩි තරවටු කිරීමට ලක් වූ මේ රාජ්‍යතාන්ත්‍රිකයා පසුගිය ජූනි මස මැද භාගයේ අමෙරිකානු විදේශ ලේකම් ඇන්ටනි බ්ලින්කන් හමුවීම ඇතුළුව ප්‍රධාන කාර්යභාරයක නිරතව සිටියේය. හෙතෙම පසුගිය ජූනි මස 25 වැනිදා ශ්‍රී ලංකාව, වියට්නාමය සහ රුසියාවේ නිලධාරින් සමඟ බීජිං නුවරදී සාකච්ඡාවකට ප්‍රසිද්ධියේ එක්වීමෙන් පසු මේ දක්වා කිසිදු ප්‍රතිචාරයක් නැති බව සීඑන්එන් පුවත් සේවය වාර්තා කළේය. ඔහු අවසන් වරට ප්‍රසිද්ධියේ පෙනී සිට ඇත්තේ පසුගියදා රුසියාවේ වැග්නර් කුලී හමුදාව මොස්කව් නුවර ආක්‍රමණය කිරීමට සූදානම් වීමේ සිදුවීම සම්බන්ධව සාකච්ඡා කිරීමට චීනයට ගිය රුසියානු නියෝජ්‍ය විදේශ ඇමැති ඇන්ඩ්‍රේ රුඩෙන්කෝ සමඟ පැවැති හමුවකදී බවත් වාර්තා වේ.\n\n‘ලෝකයේ චීන තත්ත්වය හා බලපෑම සැලකිල්ලට ගෙන එරට විදේශ ඇමැතිවරයා දින 20කට වඩා වැඩි කාලයක් ප්‍රසිද්ධියේ පෙනී නොසිටීම ඇත්තෙන්ම පුදුම සහගතයි‘ දැනට අමෙරිකාවේ පදිංචිව සිටින චීන කොමියුනිස්ට් පක්ෂ පුවත්පතක හිටපු කර්තෘවරයකු වන ඩෙං යුවෙං එසේ ප්‍රකාශ කර ඇතැයි ද සීඑන්එන් පුවත් සේවය වාර්තා කළේය.\n\nඔහුගේ අතුරුදන්වීම සම්බන්ධව පසුගියදා චීන විදේශ අමාත්‍යාංශයේ ප්‍රකාශිකාව පසුගිය සඳුදා වාර්තාකරුවන්ට ප්‍රකාශ කර ඇත්තේ මේ සම්බන්ධව ‘සැපයීමට කිසිදු තොරතුරක් නැත‘ යනුවෙනි. කෙසේ වෙතත් චීන රාජ්‍යතාන්ත්‍රික කටයුතු සුපුරුදු පරිදි සිදුවන බවත් ඇය සඳහන් කර තිබේ.\n\nචීන විදේශ ඇමැතිවරයා මේ මස මුල් භාගයේදී යුරෝපා සංගමයේ විදේශ ප්‍රතිපත්ති ප්‍රධානි ජෝසෆ් බොරෙල් මුණගැසීමට නියමිතව තිබූ අතර, බීජිං නුවරදී පැවැත්වීමට තිබුණු එම හමුවීම සිදුකළ නොහැකි බව කියමින් චීනය එය කල් දැමීමට කටයුතු යොදා තිබූ බවත් සීඑන්එන් පුවත් සේවය වාර්තා කළේය. එය කල් දමා ඇත්තේ ජෝසෆ් බොරොල් බීජිං නුවරට පැමිණීමට දින දෙකක් ඉතිරිව තිබියදී බවත් වාර්තා වේ. මීට අමතරව පසුගිය සතියේදී ඉන්දුනීසියාවේ පැවැති අග්නිදිග ආසියාතික ජාතින්ගේ සංගමයේ විදේශ අමාත්‍යවරුන්ගේ වාර්ෂික රැස්වීමට ද චීන විදේශ ඇමැතිවරයා සහභාගි වී නැත. ඔහු වෙනුවට සහභාගි වී ඇත්තේ එරට ඉහළම මට්ටමේ රාජ්‍යතාන්ත්‍රික නිලධාරියකු වන වැන්ග් යී බවත් විදෙස් මාධ්‍ය වාර්තා කළේය.",
       "URL": "https://www.dinamina.lk/2023/07/20/foreign/7785/%e0%b6%a0%e0%b7%93%e0%b6%b1-%e0%b7%80%e0%b7%92%e0%b6%af%e0%b7%9a%e0%b7%81-%e0%b6%87%e0%b6%b8%e0%b7%90%e0%b6%ad%e0%b7%92-%e0%b6%9a%e0%b7%9d/",
       "Category": "foreign",
       "Parent URL": "https://www.dinamina.lk/category/foreign//page/45/"
}