{
       "Source": "dinamina",
       "Timestamp": "July 22, 2023 1:00 am",
       "Headline": "ලෙබනනය ආර්ථික අර්බුදයට ඇදදැමූ මහ බැංකු අධිපතිවරයාගේ වත්කම් රාජසන්තකයි",
       "News Content": "දැඩි ආර්ථික අර්බුදයකට මුහුණපා සිටින ලෙබනනයේ මහ බැංකු අධිපතිවරයාට එරෙහිව අධිකරණ ක්‍රියාමාර්ග ගෙන ඇතැයි විදෙස් මාධ්‍ය වාර්තා කළේය. එරට ආර්ථිකය බිඳ වැටීමට මහ බැංකු අධිපති රියාඩ් සලේම් වගකිව යුතු බව කියමින් දහස් ගණනක ජනතාව මාස දෙකකට වැඩි කාලයක් බීරුට් නුවර හා තවත් නගර රැසක උද්ඝෝෂණ පැවැත්වූ අතර, බැංකු රැසක් කඩා විනාශ කර දැමූ බව ද වාර්තා වේ.\n\nලෙබනනයේ මහ බැංකු අධිපතිවරයාගේ ධුර කාලය අවසන් වීමට තවත් මාසයක් ඉතිරිව තිබියදී ඔහුට එරෙහිව අධිකරණ ක්‍රියාමාර්ග ගෙන ඇති අතර, ඔහුගේ දේපළ රාජ සන්තක කිරීමට ද අධිකරණය නියෝග කර ඇතැයි වාර්තා වේ.\n\nවසර 2019 සිට ලෙබනනයේ ආර්ථිකය බිඳ වැටීමට හේතුව මහබැංකු අධිපතිවරයාගේ ක්‍රියාකලාපය බවට අධිකරණය තීරණය කර ඇති අතර, රාජ්‍ය මුදල් අවභාවිතය, මුදල් විශුද්ධිකරණය ඇතුළු චෝදනා රැසකට ඔහු වරදකරු බවට තීන්දු කර ඇත. බීරුට් නුවර සුඛෝපභෝගී නිවාස, මිල අධික මෝටර් රථ ඇතුළු මහ බැංකු අධිපතිවරයාගේ වත්කම් රජයට පවරා ගෙන ඇතැයි ද වාර්තා වේ.\n\n",
       "URL": "https://www.dinamina.lk/2023/07/22/foreign/8397/%e0%b6%bd%e0%b7%99%e0%b6%b6%e0%b6%b1%e0%b6%b1%e0%b6%ba-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba%e0%b6%a7-%e0%b6%87/",
       "Category": "foreign",
       "Parent URL": "https://www.dinamina.lk/category/foreign//page/44/"
}