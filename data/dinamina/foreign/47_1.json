{
       "Source": "dinamina",
       "Timestamp": "July 18, 2023 1:00 am",
       "Headline": "ආර්ථිකය බිඳ වැටීමෙන් පාකිස්තානයට ඩොලර් බිලියන 8ක පාඩුවක්",
       "News Content": "පාකිස්තානය නොඉවසිල්ලෙන් යුතුව බලා සිටි ජාත්‍යන්තර මූල්‍ය අරමුදලේ පළමු ණය වාරිකය ලැබී ඇත. ජාත්‍යන්තර මූල්‍ය අරමුදල විසින් අමෙරිකානු ඩොලර් බිලියන 1.2ක ණය මුදල පාකිස්තානයේ මහ බැංකුවේ තැන්පත් කරනු ලැබුවේ පසුගිය සතියේදීය. එය ඩොලර් බිලියන 3ක ණය ගනුදෙනුවේ එක් කොටසක් පමණි. එය ලබා ගැනීමට පාකිස්තානයට ජාත්‍යන්තර මූල්‍ය අරමුදලේ කොන්දේසි රැසක් සපුරාලීමට සිදුවී තිබිණි. එහෙත් දැඩි ආර්ථික අර්බුදයකට මැදි වී සිටින පාකිස්තානයට එම ණය මුදල කිසිසේත්ම ප්‍රමාණවත් නොවන බව එරට ඇතැම් මාධ්‍ය වාර්තා මගින් කියැවේ.\n\nමෑත කාලීන වාර්තා පෙන්වා දෙන්නේ පසුගිය මූල්‍ය වර්ෂය තුළ පාකිස්තානයට අමෙරිකානු ඩොලර් බිලියන 8.3ක පාඩුවක් සිදු වී ඇති බවය. පාකිස්තානයේ ඩෝන් පුවත් සේවයේ වාර්තාවකට අනුව ශෙබාස් ෂරීෆ්ගේ නායකත්වයෙන් පාකිස්තාන රජය පසුගිය වසරේ අප්‍රේල් මාසයේදී බලයට පත්වීමෙන් පසුව ජාත්‍යන්තර මූල්‍ය අරමුදල සතුටු කිරීම සඳහා දැඩි උත්සාහයක නිරතව ඇත. ෂරීෆ් සහ ඉම්රාන් අතර සිදු වූ බල අරගලය හේතුවෙන් රටේ ආර්ථිකයට අවධානය යොමු වීම අඩු වී ඇති අතර, එම පාඩුව ජාත්‍යන්තර මූල්‍ය අරමුදලෙන් ලැබුණු ණය වාරිකය සහ වෙනත් රටවලින් ලැබුණු මූල්‍යාධාරවලට වඩා අතිවිශාලය.\n\nසරලව කියන්නේ නම් දැවැන්ත බදු බරක්, ඓතිහාසික වශයෙන් ඉහළ පොලී අනුපාත සහ 2023 මූල්‍ය වර්ෂයේ වාර්තාගත උද්ධමනය සහ මුදල් අවප්‍රමාණය වීම සඳහා 2024 මූල්‍ය වර්ෂයට ජාත්‍යන්තර මූල්‍ය අරමුදල මාස 9ක කාලසීමාවක් තුළ ඩොලර් බිලියන 3ක ණය පැකේජයක් ලබා දී තිබේ.\n\nරටට මුදල් ගලා ඒම මේ වන විට 13.6% කින් අඩු වී ඇතැයි ද, ප්‍රධාන වශයෙන් මැදපෙරදිග රැකියා සඳහා මිලියනයකට වැඩි පාකිස්තානුවන් රට හැර ගියද, 2023 මූල්‍ය වර්ෂයේ වර්ධනයක් දක්නට නොලැබුණු බව ද වාර්තා වේ. විදේශගතව සිටින පාකිස්තානුවන්ගෙන් ලැබෙන මුදල් ප්‍රමාණය අවම වීම සහ අපනයනය පහත වැටීම නිසා ඩොලර් බිලියන 4.04ක අලාභයක් විඳ ගැනීමට රජයට සිදුවී ඇතැයි ද ඩෝන් පුවත් සේවය වාර්තා කළේය.\n\nපසුගිය සතියේදී සෞදි අරාබියෙන් සහ එක්සත් අරාබි එමීර් රාජ්‍යයෙන් ඩොලර් බිලියන 4.2ක මුදල් ප්‍රමාණයක් ලැබුණු බව පාකිස්තාන මහ බැංකුව වාර්තා කළේය. ජාත්‍යන්තර මූල්‍ය අරමුදලේ සහයෝගයෙන් පසු ඉදිරි සති හා මාස කිහිපය තුළ තවත් ණය ප්‍රමාණයක් ද අපේක්ෂා කරන පාකිස්තානයට ඩොලර් බිලියන 8.3ක පාඩුව එලෙසින්ම පවතිනු ඇතැයි ද වාර්තා වේ. එරට ආර්ථික විශ්ලේෂකයන්ට අනුව නම් ජාත්‍යන්තර මූල්‍ය අරමුදලේ ණය එරට ආර්ථිකයට ධනාත්මක බලපෑමක් ඇති නොකරනු ඇත. පවතින තත්ත්වය මත පාකිස්තාන රුපියලේ අගය ශක්තිමත් නොවනු ඇතැයි ද අනාවැකි පළ වී තිබිණි. පසුගියදා එරට අන්තර් බැංකු වෙළෙඳපොළේ පාකිස්තාන රුපියලට සාපේක්ෂව ඩොලරය ඉහළ යෑමෙන් ඒ බව තහවුරු වී තිබේ.",
       "URL": "https://www.dinamina.lk/2023/07/18/foreign/7120/%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a%e0%b6%ba-%e0%b6%b6%e0%b7%92%e0%b6%b3-%e0%b7%80%e0%b7%90%e0%b6%a7%e0%b7%93%e0%b6%b8%e0%b7%99%e0%b6%b1%e0%b7%8a-%e0%b6%b4%e0%b7%8f%e0%b6%9a/",
       "Category": "foreign",
       "Parent URL": "https://www.dinamina.lk/category/foreign//page/47/"
}