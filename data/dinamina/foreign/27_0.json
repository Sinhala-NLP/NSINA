{
       "Source": "dinamina",
       "Timestamp": "August 22, 2023 3:18 am",
       "Headline": "අගමැතිනියට ඉවත් වන්නැයි බංග්ලාදේශයේ විරෝධතා",
       "News Content": "විපක්ෂයේ හිතවාදී විරෝධතාකරුවන් සමඟ බංග්ලාදේශ පොලිසිය ඇතිකරගත් ගැටුමකින් 300කට අධික පිරිසක් තුවාල ලබා ඇතැයි විදෙස් මාධ්‍ය වාර්තා කළේය. උතුරු බංග්ලාදේශයේදී රජයට එරෙහිව පැවැති විරෝධතාවක් පාලනය කිරීමට පොලිසිය මාර්ග බාධක දමා තිබූ බවත්, විරෝධතාකරුවන් එම මාර්ග බාධක කඩා බිඳ දමමින් ඉදිරියට පැමිණීමත් සමඟ ගැටුම් සහගත තත්ත්වයක් උදා වූ බවත් විදෙස් මාධ්‍ය වැඩිදුරටත් වාර්තා කළේය.\n\nවිපක්ෂයේ විරෝධතාකරුවන් විසුරුවා හැරීමට පොලිසිය බැටන් පොලු ප්‍රහාරයක් සහ කඳුළු ගෑස් එල්ලකර ඇතැයි ද වාර්තා වේ.\n\nහිටපු අගමැතිනිය කලීඩා සියා විසින් නායකත්වය දෙනු ලබන විපක්ෂ බංග්ලාදේශ ජාතිකවාදී පක්ෂය විසින් සංවිධාන කළ එම විරෝධතාවට දහස් ගණනාවක ජනතාව එක් වී ඇති අතර, වත්මන් අගමැතිනිය ශේක් හසීනාට ධුරයෙන් ඉවත්වන ලෙස බල කරමින් එම විරෝධතාව පවත්වා ඇත. මීළඟ ජනවාරිය දක්වා භාරකාර රජයකට බලය පවරන ලෙස විපක්ෂය රජයට බල කරමින් සිටින බව වාර්තා වේ.\n\n",
       "URL": "https://www.dinamina.lk/2023/08/22/foreign/16113/%e0%b6%85%e0%b6%9c%e0%b6%b8%e0%b7%90%e0%b6%ad%e0%b7%92%e0%b6%b1%e0%b7%92%e0%b6%ba%e0%b6%a7-%e0%b6%89%e0%b7%80%e0%b6%ad%e0%b7%8a-%e0%b7%80%e0%b6%b1%e0%b7%8a%e0%b6%b1%e0%b7%90%e0%b6%ba%e0%b7%92/",
       "Category": "foreign",
       "Parent URL": "https://www.dinamina.lk/category/foreign//page/27/"
}