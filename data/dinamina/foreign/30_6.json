{
       "Source": "dinamina",
       "Timestamp": "August 15, 2023 3:48 am",
       "Headline": "හිමචල් ප්‍රදේශ් ප්‍රාන්තයේ  හින්දු කෝවිලක් නාය යෑමෙන්  9ක් මරුට",
       "News Content": "අධික ගංවතුර තත්ත්වය හේතුවෙන් උතුරු ඉන්දියාවේ හිමචල් ප්‍රදේශ් ප්‍රාන්තයේ හින්දු කෝවිලක් කඩා වැටීමෙන් පුද්ගලයන් 9 දෙනකු ජීවිතක්ෂයට පත්වී ඇතැයි විදෙස් මාධ්‍ය වාර්තා කළේය. තවත් පුද්ගලයන් 25 දෙනකු පමණ සුන්බුන් අතර සිරවී සිටින බවට තොරතුරු අනාවරණය වීමෙන් ඔවුන් බේරා ගැනීමට මෙහෙයුමක් ආරම්භ කර ඇතැයි ද වාර්තා වේ. එසේ නාය යෑමට ලක් වී ඇත්තේ අතිශය ජනප්‍රිය සංචාරක ගමනාන්තයක් වන එම ප්‍රදේශයේ පැරැණි හින්දු කෝවිලක් බව ද වැඩිදුරටත් වාර්තා වේ.\n\nමේ දිනවල හිමචල් ප්‍රදේශ් ප්‍රාන්තයට ධාරානිපාත වර්ෂාවක් ඇද හැලෙන අතර, එම ප්‍රාන්තයේ වෙනත් ප්‍රදේශවල තවත් පුද්ගලයන් 7දෙනෙකු මිය ගොස් ඇතැයි ද එරට මාධ්‍ය වාර්තා කළේය. හින්දු කෝවිල නාය යෑමෙන් පසු පුද්ගලයන් පස්දෙනකු පමණ බේරා ගෙන ඇති අතර, සුන්බුන් ඉවත් කිරීමට අඛණ්ඩව මෙහෙයුම් සිදු කරන බව ප්‍රධාන ඇමැති සුක්වින්ඩර් සිං ප්‍රකාශ කර තිබේ.",
       "URL": "https://www.dinamina.lk/2023/08/15/foreign/14149/%e0%b7%84%e0%b7%92%e0%b6%b8%e0%b6%a0%e0%b6%bd%e0%b7%8a-%e0%b6%b4%e0%b7%8a%e0%b6%bb%e0%b6%af%e0%b7%9a%e0%b7%81%e0%b7%8a-%e0%b6%b4%e0%b7%8a%e0%b6%bb%e0%b7%8f%e0%b6%b1%e0%b7%8a%e0%b6%ad/",
       "Category": "foreign",
       "Parent URL": "https://www.dinamina.lk/category/foreign//page/30/"
}