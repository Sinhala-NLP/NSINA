{
       "Source": "dinamina",
       "Timestamp": "October 4, 2023 1:00 am",
       "Headline": "භෞතික විද්‍යාවේ නොබෙල් ත්‍යාගය විද්‍යාඥයන් තිදෙනකුට",
       "News Content": "පරමාණු හා අණු තුළ ඇති ඉලෙක්ට්‍රෝන ගවේෂණය සඳහා ලොවට නව ක්‍රමවේදයක් හඳුන්වා දීම සම්බන්ධයෙන් විද්‍යාඥයන් තිදෙනකු මෙවර භෞතික විද්‍යාව සඳහා වන නොබෙල් ත්‍යාගයට තෝරාගෙන ඇතැයි විදෙස් මාධ්‍ය වාර්තා කළේය.\n\nඅමෙරිකාවේ පියරේ ඇගොස්ටිනි, ජර්මනියේ ෆෙරෙන්ක් ක්‍රවුස් සහ ස්වීඩනයේ ඈන් එල් හුයිලර් මෙවර භෞතික විද්‍යාව සඳහා වන නොබෙල් ත්‍යාගයට තෝරාගත් බව නොබෙල් ත්‍යාග පිරිනැමීමේ ජූරිය ඊයේ නිවේදනය කර තිබේ. විදත් ගතික අධ්‍යයනය සඳහා නව පර්යේෂණ ක්‍රම හඳුන්වා දීමට එම විද්‍යාඥයන් තිදෙනා විසින් සිදු කරනු ලැබූ පර්යේෂණ ජාත්‍යන්තර පිළිගැනීමට ලක්ව ඇතැයි නොබෙල් ත්‍යාග සඳහා වන ජූරිය වැඩිදුරටත් ප්‍රකාශ කර තිබේ.\n\nකොවිඩ් වයිරසයට එරෙහිව සටන් කිරීම සඳහා mRNA තාක්ෂණය තුළින් පළමු එන්නත සොයා ගත් වෛද්‍ය විශේෂඥයන් වන හංගේරියාවේ කැටලින් කරිකෝ සහ අමෙරිකාවේ ඩ්‍රිව් වීස්මන් පෙරේදා වෛද්‍ය විද්‍යාව සඳහා වන නොබෙල් ත්‍යාගය සඳහා තෝරා ගෙන තිබිණි.\n\nමේ වසරේ නොබෙල් ත්‍යාග අතර රසායන විද්‍යාව සඳහා වන ත්‍යාගය අද (4) ප්‍රකාශයට පත් කිරීමට නියමිත අතර, සාහිත්‍ය සඳහා වන නොබෙල් ත්‍යාගය හෙට (5) නිවේදනය කරන බව වාර්තා වේ. ලබන 6 වැනිදා නොබෙල් සාම ත්‍යාගය ප්‍රකාශයට පත් කරන බවත්, 9 වැනිදා ආර්ථික විද්‍යාව සඳහා වන නොබෙල් ත්‍යාගය නිවේදනය කරනු ලබන බවත් වැඩිදුරටත් වාර්තා වේ.\n\nවසර1896 දී මෙලොවින් සමුගත් කීර්තිමත් නව නිපැයුම්කරු ස්වීඩන් ජාතික ඇල්ෆ්‍රඩ් නොබෙල් සිහි කරමින් වාර්ෂිකව සිදු කෙරෙන මේ ත්‍යාග ප්‍රදානය ලබන දෙසැම්බර් මස 10 වැනිදාට යෙදී ඇති නොබෙල්ගේ අනුස්මරණ දිනයේදී පැවැත්වේ. ත්‍යාගලාභීන්ට එදින නොබෙල් ත්‍යාගය සමඟ සහතිකයක්, රන් පදක්කමක් සහ ඩොලර් මිලියනයක් බැගින් චෙක්පත් ද පිරිනැමීමට නියමිතය.\n\n",
       "URL": "https://www.dinamina.lk/2023/10/04/foreign/27514/%e0%b6%b7%e0%b7%9e%e0%b6%ad%e0%b7%92%e0%b6%9a-%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b7%80%e0%b7%9a-%e0%b6%b1%e0%b7%9c%e0%b6%b6%e0%b7%99%e0%b6%bd%e0%b7%8a-%e0%b6%ad/",
       "Category": "foreign",
       "Parent URL": "https://www.dinamina.lk/category/foreign//page/5/"
}