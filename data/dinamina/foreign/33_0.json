{
       "Source": "dinamina",
       "Timestamp": "August 11, 2023 1:00 am",
       "Headline": "පාකිස්තාන පාර්ලිමේන්තුව විසුරුවා හරී මැතිවරණය නොවැම්බරයේදී",
       "News Content": "දේශපාලන හා ආර්ථික අර්බුද මැද ජාතික මැතිවරණයක් සඳහා අවස්ථාව සලසමින් පාකිස්තාන පාර්ලිමේන්තුව පෙරේදා මධ්‍යම රාත්‍රියේදී විසුරුවා හැරිය බව විදෙස් මාධ්‍ය වාර්තා කළේය. අගමැති ශෙබාස් ෂරීෆ්ගේ උපදෙස් මත ජනාධිපති ආරිෆ් අලෙවි පාර්ලිමේන්තුව විසුරුවා හැරීමේ නියෝගය නිකුත් කර තිබේ. පාකිස්තානයේ වත්මන් රජයේ කාලසීමාව වසර 5 සම්පූර්ණ කිරීමට දින දෙකක් ඉතිරිව තිබියදී පාර්ලිමේන්තුව විසුරුවා හරිනු ලැබුවේ භාරකාර රජයක් යටතේ දින 90ක කාලයක් ඇතුළත පාකිස්තානයේ මහ මැතිවරණය පැවැත්වීමට අවස්ථාව සලසා දෙමිනි.\n\nපාකිස්තානය පාර්ලිමේන්තුව විසුරුවා හැරීමට දින කිහිපයකට පෙර ඉස්ලාමාබාද් අධිකරණයේ නියෝගයක් මත එරට හිටපු අගමැති ඉම්රාන් ඛාන් වසර තුනක කාලසීමාවකට සිරගත කළ අතර, ඔහුට වසර 5ක දේශපාලන තහනමක් අත්වීම හේතුවෙන් මෙවර මහ මැතිවරණයට ඉදිරිපත්වීමේ අවස්ථාව අහිමි වන බවත් විදෙස් මාධ්‍ය වැඩිදුරටත් වාර්තා කළේය.\n\nපසුගිය වසරේ අප්‍රේල් මාසයේදී විශ්වාසභංග යෝජනාවකින් ඉම්රාන් ඛාන්ට අගමැතිධුරය අහිමිවීමෙන් පසු බලයට පත්වූ ශෙබාස් ෂරීෆ් සිය පක්ෂයේ ජයග්‍රහණය නැවත අපේක්ෂා කරන බවත්, දැනට ලන්ඩන් නුවර පදිංචි වී සිටින ඔහුගේ වැඩිමල් සොහොයුරු හිටපු අගමැති නවාස් ශෙරීෆ් මැතිවරණයට පෙර යළි පාකිස්තානයට පැමිණෙන බවත් සඳහන් වේ.",
       "URL": "https://www.dinamina.lk/2023/08/11/foreign/13357/%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94-2/",
       "Category": "foreign",
       "Parent URL": "https://www.dinamina.lk/category/foreign//page/33/"
}