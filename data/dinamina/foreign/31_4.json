{
       "Source": "dinamina",
       "Timestamp": "August 14, 2023 3:40 am",
       "Headline": "පාකිස්තානයට භාරකාර  අගමැතිවරයෙක්",
       "News Content": "පාකිස්තානයේ අඩුම ජනගහනයක් ඇති බලුකිස්තාන ප්‍රාන්තය නියෝජනය කරන ප්‍රකට දේශපාලකයකු නොවන සෙනෙට් සභික අන්වර් උල් හක් පාකිස්තාන භාරකාර අගමැතිවරයා ලෙස නම් කර ඇතැයි එරට මැතිවරණ කොමිසම නිවේදනය කර ඇත. මීළඟ මැතිවරණය පවත්වන තුරු පාකිස්තානයේ රාජ්‍ය නායකයා ලෙස කටයුතු කරන අන්වර් උල් හක් භාරකාර අගමැතිවරයා ලෙස පත් කර ඇත්තේ රජය විසුරුවා හැරීමෙන් පසු අගමැති ධුරයට සමු දුන් ශෙබාස් ෂරීෆ් සහ එරට විපක්ෂ නායක රාජා රියාස් අතර පැවැති සාකච්ඡාවකින් පසුව බව වාර්තා වේ. දෙදෙනාගේ එකඟතාව මත ඔහුගේ නම ජනාධිපතිවරයාගේ අනුමැතියට යවනු ලැබූ බව වැඩිදුරටත් වාර්තා වේ.\n\nපාකිස්තානයේ මීළඟ මැතිවරණය දින 90ක් ඇතුළත පැවැත්විය යුතුව ඇති අතර, පාකිස්තානයේ නව ජන සංගණනයේ ප්‍රතිඵල සම්බන්ධව පසුගිය සතියේදී උද්ගත වූ ගැටලුකාරි තත්ත්වය හේතුවෙන් මැතිවරණය කල් යනු ඇතැයි ද වාර්තා පළ වී තිබේ. ඉන් කියැවෙන්නේ එරට ඡන්ද කොට්ඨාස නැවත සකස් කිරීමට මැතිවරණ කොමිසමට වැඩි කාලයක් අවශ්‍ය වනු ඇති බවය.",
       "URL": "https://www.dinamina.lk/2023/08/14/foreign/13811/%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba%e0%b6%a7-%e0%b6%b7%e0%b7%8f%e0%b6%bb%e0%b6%9a%e0%b7%8f%e0%b6%bb-%e0%b6%85%e0%b6%9c%e0%b6%b8%e0%b7%90/",
       "Category": "foreign",
       "Parent URL": "https://www.dinamina.lk/category/foreign//page/31/"
}