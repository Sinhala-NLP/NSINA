{
       "Source": "dinamina",
       "Timestamp": "July 24, 2023 1:00 am",
       "Headline": "කීර්තිමත් ජෝන්ස් හොප්කින්ස් විශ්වවිද්‍යාලයේ ප්‍රධානි ධුරය  රේ ජයවර්ධනට",
       "News Content": "අමෙරිකාවේ පළමු පර්යේෂණ විශ්වවිද්‍යාලය ලෙසත්, ලොව විශිෂ්ටතම විශ්වවිද්‍යාලයක් ලෙසත් කීර්තියට පත් ජෝන්ස් හොප්කින්ස් විශ්වවිද්‍යාලයේ ප්‍රධානියා ලෙස ජාත්‍යන්තර කීර්තියට පත් තාරකා භෞතික විද්‍යාඥයකු වන රේ ජයවර්ධන මහතා පත් කර ඇතැයි වාර්තා වේ. අතිදක්ෂ ශාස්ත්‍රීය දැනුමකින් හෙබි ඒ මහතා මීට පෙර අමෙරිකාවේ කෝර්නල් විශ්වවිද්‍යාලයේ කලා හා විද්‍යා විද්‍යාලයේ පීඨාධිපතිවරයා ලෙස කටයුතු කර ඇති අතර, ජෝන්ස් හොප්කින්ස් විශ්වවිද්‍යාලයේ 16 වැනි ප්‍රධානියා ලෙස ඉතිහාසයට එක්වනු ඇත. එමෙන්ම එවැනි කීර්තිමත් හා ඉහළ තනතුරකට පත් වූ ගෞරවනීය ශ්‍රී ලාංකිකයකු ලෙසත් මෙරට ඉතිහාසයට එක්වනු ඇත.\n\nගෞරවාන්විත විද්‍යාඥයකු සහ සම්මානලාභී ලේඛකයකු වන රේ ජයවර්ධන මහතා ජෝන්ස් හොප්කින්ස් විශ්වවිද්‍යාලයේ කැපී පෙනෙන ලක්ෂණය වන විශිෂ්ටත්වය සහ නව සොයාගැනීම් සඳහා උද්යෝගීමත්ව කටයුතු කළ දූර්දර්ශී නායකයකු බව ඔහුගේ පත්වීමේ නිවේදනය නිකුත් කරමින් ජෝන්ස් හොප්කින්ස් විශ්වවිද්‍යාලයේ සභාපති රොන් ඩැනියෙල්ස් හොප්කින්ස් ප්‍රකාශ කර ඇතැයි ද වාර්තා වේ. ඔහුගේ ජයග්‍රහණ වාර්තාව සහ විශිෂ්ටත්වයත්, සහයෝගිතාවයෙන් කටයුතු කිරීමට දක්වන කැපවීමත් නිසා ජෝන්ස් හොප්කින්ස් විශ්විද්‍යාලයේ මීළඟ ප්‍රධානියා ලෙස සේවය කිරීමට සුදුසුම පුද්ගලයා ඔහු බව එම නිවේදනයේ වැඩිදුරටත් සඳහන් වේ.",
       "URL": "https://www.dinamina.lk/2023/07/24/foreign/8779/%e0%b6%9a%e0%b7%93%e0%b6%bb%e0%b7%8a%e0%b6%ad%e0%b7%92%e0%b6%b8%e0%b6%ad%e0%b7%8a-%e0%b6%a2%e0%b7%9d%e0%b6%b1%e0%b7%8a%e0%b7%83%e0%b7%8a-%e0%b7%84%e0%b7%9c%e0%b6%b4%e0%b7%8a%e0%b6%9a%e0%b7%92%e0%b6%b1/",
       "Category": "foreign",
       "Parent URL": "https://www.dinamina.lk/category/foreign//page/43/"
}