{
       "Source": "dinamina",
       "Timestamp": "August 12, 2023 1:00 am",
       "Headline": "චීනයේ සිරගත කළ ඔස්ට්‍රේලියානු මාධ්‍යවේදිනියගෙන් සංවේදී ලිපියක්",
       "News Content": "මීට වසර තුනකට පෙර චීනයේදී අත්අඩංගුවට ගෙන සිරගත කරන ලද ඔස්ට්‍රේලියානු මාධ්‍යවේදිනී චෙං ලේයි ඇයගේ සිර ජීවිතයේ කටුක අත්දැකීම් සහ ඔස්ට්‍රේලියාව ඇයට කොතරම් මග හැරුණාදැයි යන්න විස්තර කරමින් සිය පළමු ප්‍රසිද්ධ ප්‍රකාශය නිකුත් කර තිබේ.\n\n“මට හිරු නැතුව පාළුයි. මගේ සිරකුටියේ හිරු එළිය ජනේලයෙන් ඇතුළට එනවා, නමුත් මට හිරු එළිය ලැබෙන්නේ වසරකට පැය 10ක් පමණයි” ඇය සිය ලිපිය මගින් එසේ සඳහන් කර තිබේ.\n\nවර්ග කිලෝමීටර් මිලියන 7ක භූමි ප්‍රදේශයක මිලියන 25ක ජනතාව වෙත ලියන ලිපිය ලෙස සඳහන් කරමින් ඇය විසින් ලියන ලද එම ලිපිය චීනයේ බීජිං අගනුවර ඔස්ට්‍රේලියානු කොන්සියුලර් කාර්යාලයේ නිලධාරියකු මගින් ඇගේ සහකරු වන නික් කොයිල් වෙත යවා ඇතැයි ද වාර්තා වේ.\n\n‘මම අවුරුදු 3කින් ගහකොළ දැකලා නෑ. ‘ ඇගේ ලිපිය මේ වන විට ලොව පුරා සමාජ මාධ්‍ය ජාලයේ වැඩිපුර සංසරණය වන ලිපිය බවට පත් වී ඇත.\n\nචීන සම්භවයක් සහිත 48 හැවිරිදි මේ ඔස්ට්‍රේලියානු මාධ්‍යවේදිනියට බීජිං නුවර සිරබත් කෑමට සිදුවී ඇත්තේ ඇය විසින් සේවය කරනු ලැබූ චයිනා ග්ලෝබල් රූපවාහිනි සේවයේ රැකියාව කරමින් චීන රජයේ ආරක්ෂාවට තර්ජනයක් වන ආකාරයේ පුවත් ප්‍රචාරය කිරීමේ චෝදනාවට බව කියැවේ. රාජ්‍ය රහස් ප්‍රචාරය කිරීමේ වරදට අත්අඩංගුවට පත් වූ මුල් මාස 6දී ඉතා රහසිගත ස්ථානය රැඳවුම් භාරයේ තැබූ බව කියන මේ මාධ්‍යවේදිනිය එම කාලය ඇතුළත ඇගේ පවුලේ සාමාජිකයන්ට හෝ නීතිඥවරුන්ට පවා දැක බලා ගැනීමට අවසර නොලැබුණු බවත් වාර්තා වේ. චීන රජයට අනුව මේ වරද ජීවිතාන්තය දක්වා සිර දඬුවම් ලැබිය හැකි වරදකි. එහි අවම දඬුවම වසර 5ක් බව කියැවේ. ඔස්ට්‍රේලියාවේ සිටින ඇගේ සහකරු සහ පවුලේ සාමාජිකයන්ගේ එකම අපේක්ෂාව ඇය වසර 5කින් නිදහස ලබා නැවත ඔස්ට්‍රේලියාවට පැමිණෙනු ඇති බවය.\n\nඑසේ වුවද ඇයට එරෙහි චෝදනා පිළිබඳ තොරතුරු කිසිවක් චීන බලධාරින් විසින් හෙළිදරවු කර නැති බව ද වාර්තා වේ. එබැවින් ඇගේ සිර දඬුවම් කාල සීමාව පිළිබඳ කිසිවකුට නිශ්චිතව තහවුරු කළ නොහැකි බවත් විදෙස් මාධ්‍ය වැඩිදුරටත් වාර්තා කළේය.\n\nහිරු එළියක් නොලැබෙන ස්ථානයක සිරවීමෙන් කෙදිනක හෝ නිදහස ලබා යළි ඔස්ට්‍රේලියාවට ගියද වැඩි කාලයක් හිරු එළියේ ගත කිරීමට නොහැකි වනු ඇතැයි ද ඇය සිය ලිපිය මඟින් සඳහන් කර ඇතැයි විදෙස් මාධ්‍ය වාර්තා කළේය.\n\nසිය දරුවන් දැකගැනීමට නොහැකි වීමේ සංකාව ගැන වැඩිපුර ලියා ඇතැයි කියන මේ ලිපිය ඉතා සංවේදි ලිපියක් බවත්, එය ඇගේ මානසික තත්ත්වය පවා කොතරම් දුරට පිරීහීමකට ලක්වී තිබේදැයි යන්න පිළිබඳ පැහැදිලි කිරීමක් බවත් විදෙස් මාධ්‍ය සඳහන් කළේය.",
       "URL": "https://www.dinamina.lk/2023/08/12/foreign/13509/%e0%b6%a0%e0%b7%93%e0%b6%b1%e0%b6%ba%e0%b7%9a-%e0%b7%83%e0%b7%92%e0%b6%bb%e0%b6%9c%e0%b6%ad-%e0%b6%9a%e0%b7%85-%e0%b6%94%e0%b7%83%e0%b7%8a%e0%b6%a7%e0%b7%8a%e0%b6%bb%e0%b7%9a%e0%b6%bd/",
       "Category": "foreign",
       "Parent URL": "https://www.dinamina.lk/category/foreign//page/32/"
}