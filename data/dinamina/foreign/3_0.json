{
       "Source": "dinamina",
       "Timestamp": "October 8, 2023 10:45 am",
       "Headline": "ඇෆ්ගනිස්ථානයට ප්‍රබල භූ කම්පනයක් – මියගිය සංඛ්‍යාව 320ක් දක්වා ඉහළට",
       "News Content": "ඇෆ්ගනිස්ථානයට බලපෑ ප්‍රබල භූ කම්පනයකින් පුද්ගලයින් 320කට අධික සංඛ්‍යාවක් ජීවිතක්ෂයට පත්ව ඇති බව ජගත් සංවිධානය නිවේදනය කරයි.\n\nබටහිර ඇෆ්ගනිස්ථානයට භූ කම්පන 6කින් පමණ බලපෑම් එල්ලවී ඇති බව ඇමෙරිකා භූ විද්‍යා සමීක්ෂණ ආයතනය පවසයි. ප්‍රබලතම භූ කම්පනය රිච්ටර් පරිමාණ ඒකක 6.3ක අගයකින් යුතු වේ.\n\nභූ කම්පනයෙන් ගම්මාන 12ක් සම්පූර්ණයෙන්ම විනාශ වී ඇති අතර දහසකට අධික සංඛ්‍යාවක් තුවාල ලබා ඇති බව ඇෆ්ගනිස්ථාන මාධ්‍ය සදහන් කරයි.\n\nගොඩනැගිලි රැසක් සම්පූර්ණයෙන්ම විනාශවීමත් සමඟ සුන්බුන් තුල සිරව සිටින පිරිස් සොයා මේ වනවිටත් මෙහෙයුම් ක්‍රියාත්මකය.\n\nභූ කම්පනයෙන් වැඩිම බලපෑමක් එල්ලවී ඇත්තේ බටහිර ඇෆ්ගනිස්ථානයේ හේරට් දිස්ත්‍රික්කයටය.\n\nමේ වසරේ මාර්තු මාසයේදී ඊසානදිග ඇෆ්ගනිස්ථානයේ ජුර්ම් අසල ඇති වූ රික්ටර් පරිමාණයේ 6.5 ක භූමිකම්පාවකින් ඇෆ්ගනිස්ථානයේ සහ පාකිස්තානයේ පුද්ගලයින් 13 දෙනෙකු මිය ගියහ.",
       "URL": "https://www.dinamina.lk/2023/10/08/foreign/28926/%e0%b6%87%e0%b7%86%e0%b7%8a%e0%b6%9c%e0%b6%b1%e0%b7%92%e0%b7%83%e0%b7%8a%e0%b6%ae%e0%b7%8f%e0%b6%b1%e0%b6%ba%e0%b6%a7-%e0%b6%b4%e0%b7%8a%e0%b6%bb%e0%b6%b6%e0%b6%bd-%e0%b6%b7%e0%b7%96/",
       "Category": "foreign",
       "Parent URL": "https://www.dinamina.lk/category/foreign//page/3/"
}