{
       "Source": "dinamina",
       "Timestamp": "July 27, 2023 9:34 pm",
       "Headline": "සුකී හිරගෙදරින් නිවාස අඩස්සියට",
       "News Content": "මියන්මාරයේ හමුදා කුමන්ත්‍රණයකින් බලයෙන් නෙරපා හරිනු ලැබූ එරට සිවිල් ජන නායිකා අවුන්සාං සුකී වසර ගණනාවකට පසු බන්ධනාගාරයෙන් නිවාස අඩස්සියට යොමු කර ඇතැයි විදෙස් මාධ්‍ය වාර්තා කළේය. වසර 2021 සිදුවූ හමුදා කුමන්ත්‍රණයෙන් පසු කෙටි කාලයක් නිවාස අඩස්සියේ තැබූ සුකී පසුව හමුදා අධිකරණයකදී නඩු විභාග රැසකට මුහුණ දුන් අතර, පසුව බන්ධනාගාරගත කර තිබුණේ වසර 33ක කාලසීමාවකටය.\n\n78 හැවිරිදි මේ ජන නායිකාව බන්ධනාගාරගතව සිටියදී ඇගේ රෝගී තත්ත්වය පිළිබඳ කිසිදු තොරතුරක් වාර්තා නොවූ අතර, ඇය බන්ධනාගාරයෙන් නිවාස අඩස්සියට යොමු කර ඇත්තේ රෝගී තත්ත්වය සැලකිල්ලට ගනිමින් බව ද වාර්තා වේ. ඇය නිවාස අඩස්සියට යොමු කිරීම සම්බන්ධව මියන්මාර හමුදා රජය මෙතෙක් කිසිදු නිල ප්‍රකාශයක් සිදු නොකළද, එය ධනාත්මක සිදුවීමක් බව විදෙස් මාධ්‍ය වැඩිදුරටත් වාර්තා කළේය. සුකී සහ එරට පාර්ලිමේන්තුවේ පහළ මන්ත්‍රී මණ්ඩලයේ කතානායකවරයා අතර විශේෂ හමුවක් හමුදාව විසින් සංවිධාන කර ඇතැයි ද වාර්තා වේ. එම සාකච්ඡාව සම්බන්ධයෙන් ද මියන්මාර හමුදා රජය කිසිදු ප්‍රකාශයක් සිදු කර නැතැයි වැඩිදුරටත් වාර්තා වේ.",
       "URL": "https://www.dinamina.lk/2023/07/27/foreign/9833/%e0%b7%83%e0%b7%94%e0%b6%9a%e0%b7%93-%e0%b7%84%e0%b7%92%e0%b6%bb%e0%b6%9c%e0%b7%99%e0%b6%af%e0%b6%bb%e0%b7%92%e0%b6%b1%e0%b7%8a-%e0%b6%b1%e0%b7%92%e0%b7%80%e0%b7%8f%e0%b7%83-%e0%b6%85%e0%b6%a9/",
       "Category": "foreign",
       "Parent URL": "https://www.dinamina.lk/category/foreign//page/41/"
}