{
       "Source": "dinamina",
       "Timestamp": "August 17, 2023 2:36 am",
       "Headline": "මීළඟ මැතිවරණය හසීනාට  අභියෝගයක්",
       "News Content": "වසර 2024 මහමැතිවරණය වත්මන් අගමැති 75 හැවිරිදි ශේක් හසීනාට දැඩි අභියෝගයක් වනු ඇතැයි ජාත්‍යන්තර ජනරජ ආයතන සමීක්ෂණයකින් අනාවරණය වී ඇතැයි විදෙස් මාධ්‍ය වාර්තා කළේය. අගමැතිවරියගේ ජනප්‍රියත්වය එලෙසින්ම පැවැතියද, විපක්ෂයේ නැඟී සිටීම සහ මහජන අතෘප්තිය වේගයෙන් වර්ධනය වෙමින් තිබෙන බව එම සමීක්ෂණයේ සඳහන් වන බව විදෙස් මාධ්‍ය වැඩිදුරටත් වාර්තා කළේය.\n\nලබන වසරේ ජනවාරි මාසයේ පැවැත්වීමට නියමිත බංග්ලාදේශයේ මහමැතිවරණ උණුසුම මේ වනවිට රට පුරා ක්‍රමයෙන් පැතිරෙමින් තිබෙන අතර, ආර්ථික පසුබැස්ම සහ මැතිවරණ පිළිබඳ අසුබවාදී මත පළ වූවද, බංග්ලාදේශයේ යටිතල පහසුකම් සහ සංවර්ධනය ගැන රජයේ ප්‍රතිපත්ති නිසා අගමැතිනි හසීනාට සැලකිය යුතු ජනතා සහයෝගයක් ඇතැයි ද එම සමීක්ෂණ වාර්තාවේ සඳහන් වී ඇතැයි වාර්තා වේ.\n\nවිපක්ෂයේ බංග්ලාදේශ ජාතිකවාදී පක්ෂය රජයේ මැතිවරණ කළමනාකාරීත්වය සම්බන්ධව ප්‍රශ්න කරමින් මහමැතිවරණය වර්ජනය කරන බව ප්‍රකාශ කර ඇති අතර, හසීනාගේ අවාමි ලීග් පක්ෂයේ සහ විපක්ෂයේ ආධාරකරුවන් රට පුරා විශාල රැලි පවත්වමින් මැතිවරණය සඳහා පූර්ව ප්‍රචාරක කටයුතු ආරම්භ කර ඇතැයි වාර්තා වේ.",
       "URL": "https://www.dinamina.lk/2023/08/17/foreign/14875/%e0%b6%b8%e0%b7%93%e0%b7%85%e0%b6%9f-%e0%b6%b8%e0%b7%90%e0%b6%ad%e0%b7%92%e0%b7%80%e0%b6%bb%e0%b6%ab%e0%b6%ba-%e0%b7%84%e0%b7%83%e0%b7%93%e0%b6%b1%e0%b7%8f%e0%b6%a7-%e0%b6%85%e0%b6%b7%e0%b7%92/",
       "Category": "foreign",
       "Parent URL": "https://www.dinamina.lk/category/foreign//page/29/"
}