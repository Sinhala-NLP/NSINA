{
       "Source": "dinamina",
       "Timestamp": "August 26, 2023 1:00 am",
       "Headline": "චීනයේ හිටපු විදේශ ඇමැතිගේ අතුරුදන් වීමෙන් ජාත්‍යන්තර ඔත්තු සේවා කැලඹෙයි",
       "News Content": "මීට මාස දෙකකට පෙර අසාමාන්‍ය ලෙස අතුරුදන්වූ චීනයේ හිටපු විදේශ ඇමැති කිං ගැං සම්බන්ධයෙන් ගෝලීය බුද්ධි අංශ කැලඹීමකට පත් වී සිටින බව විදෙස් මාධ්‍ය වාර්තා කළේය. යුරෝපයේ සිට අමෙරිකාව දක්වා සහ ලොව ප්‍රකට බුද්ධි අංශ රැසක් චීනයේ හිටපු විදේශ ඇමැතිවරයා සම්බන්ධයෙන් තොරතුරු නිරීක්ෂණයට ලක් කරමින් සිටින බවත්, හැකි සෑම තොරතුරක්ම එක්රැස් කිරීමට තරම් කාර්යබහුල වී සිටින බවත් ඉන්ටෙලිජන් ඔන්ලයින් පුවත් සේවය වාර්තා කළේය. ඔහු අතුරුදන් වූයේ රාජ­්‍යතාන්ත්‍රික වශයෙන් කාර්යබහුල ක්‍රියාකාරකම් සිදුවන කාල පරිච්ඡේදයකදීය. චීනයට ජාත්‍යන්තර වශයෙන් වැදගත් රාජ්‍යතාන්ත්‍රික සංචාර කිහිපයක් අත ළඟ තිබියදීය. එබැවින් ඔහුගේ අතුරුදන්වීම මාස දෙකකට පසුව ද ජාත්‍යන්තර රාජ්‍ය නායකයන්ගේ, තානාපති සේවයේ නිලධාරීන්ගේ සහ මාධ්‍ය අතර අවධානයට ලක් වී තිබේ.\n\nපසුගියදා චීනයේ කොමියුනිස්ට් පක්ෂයේ මධ්‍යම කාරක සභාවේ දේශපාලන කාර්යාංශයේ දෙවැනි සැසියේදී ද කිං ගැං සම්බන්ධව චීනයේ නිලධාරීන්ගේ කතාබහට ලක් වී ඇතැයි ද, එම අතුරුදන්වීම බොහෝ අනුමානවලට තුඩු දී ඇතැයි ද විදෙස් මාධ්‍ය වැඩිදුරටත් වාර්තා කළේය.\n\nචීන ජනාධිපති ෂි ජින්පින්ගේ විශ්වාසවන්තම සගයකු ලෙස සැලකෙන 57 හැවිරිදි වෘත්තීය රාජ්‍යතාන්ත්‍රිකයාගේ අතුරුදන්වීම සම්බන්ධව විවිධ අදහස් සහ මත පළ වී ඇති අතර, අමෙරිකාවේ චීන තානාපතිවරයා ලෙස කෙටි කාලයක් රාජකාරියේ නිරතව සිට පසුගිය දෙසැම්බරයේ නැවත චීනයට ගිය කිං ගැං විදේශ අමාත්‍යවරයා ලෙස උසස්වීමක් ලැබුවේ ද ජනාධිපතිවරයාගේ විශ්වාසය දිනා ගැනීම නිසා බව කියැවේ. මීට මාස කිහිපයකට පෙර අමෙරිකාවේ ඉහළ අහසේ ඔත්තු බැලීමේ බැලූනයක් පියාසර කිරීමේ සිදුවීම සම්බන්ධයෙන් ද අමෙරිකාවේ දැඩි තරවටු කිරීමට ලක් වූ මේ රාජ්‍යතාන්ත්‍රිකයා පසුගිය ජූනි මස මැද භාගයේ අමෙරිකානු විදේශ ලේකම් ඇන්ටනි බ්ලින්කන් හමුවීම ඇතුළුව ප්‍රධාන කාර්යභාරයක නිරතව සිටියේය.\n\nඔහු පසුගිය ජූලි මාසයේ අගභාගයේදී අතුරුදන්වීමෙන් දින කිහිපයකට පසු චීනයේ නව විදේශ ඇමැතිවරයකු පත් වූ අතර, ඒ වන විටත් විදේශ ඇමැතිවරයා සහභාගි විය යුතු වැදගත් රාජ්‍යතාන්ත්‍රික රැස්වීම් ගණනාවක් පවත්වා තිබිණි. සෞඛ්‍ය හේතු මත චීන විදේශ ඇමැතිවරයා විවේක ගන්නා බවට මත පළවූවද මේ වන විට ඒ මතය යටපත් වී ගොස් ඇති අතර, ඔහුගේ අතුරුදන්වීම තවදුරටත් අභිරහසක් බවට පත් වී ඇතැයි වාර්තා වේ. කිං ගැං කාලයක් අමෙරිකාවේ තානාපතිවරයා ලෙස කටයුතු කළ බැවින් ඔහුට අමෙරිකාවේ සමිප සම්බන්ධතා ඇතැයි ද, ඔහු අතුරුදන්වීමට හේතුව චීනයට එරෙහිව අමෙරිකාවට ඔත්තු සැපයීමේ හේතුව බවට ද තවත් මත කිහිපයක්ම පළ වී තිබේ.",
       "URL": "https://www.dinamina.lk/2023/08/26/foreign/17392/%e0%b6%a0%e0%b7%93%e0%b6%b1%e0%b6%ba%e0%b7%9a-%e0%b7%84%e0%b7%92%e0%b6%a7%e0%b6%b4%e0%b7%94-%e0%b7%80%e0%b7%92%e0%b6%af%e0%b7%9a%e0%b7%81-%e0%b6%87%e0%b6%b8%e0%b7%90%e0%b6%ad%e0%b7%92%e0%b6%9c/",
       "Category": "foreign",
       "Parent URL": "https://www.dinamina.lk/category/foreign//page/24/"
}