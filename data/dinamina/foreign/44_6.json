{
       "Source": "dinamina",
       "Timestamp": "July 22, 2023 1:00 am",
       "Headline": "මහාරාෂ්ට්‍ර ප්‍රාන්තයේ නාය යෑමකින් 20ක් මරුට",
       "News Content": "ඉන්දියාවේ මහාරාෂ්ට්‍ර ප්‍රාන්තයේ ගම්මානයක සිදු වූ දැවැන්ත නායයෑමකින් පුද්ගලයන් 20දෙනකු ජීවිතක්ෂයට පත් වී ඇතැයි වාර්තා වේ. පසුගිය බදාදා රාත්‍රී එම ප්‍රාන්තයේ රයිගාඩ් දිස්ත්‍රික්කයේ එම නායයෑම සිදු වී ඇත්තේ ඉර්ෂල්වාඩි නමැති ග්‍රාමීය ප්‍රදේශයකය.\nධාරානිපාත වර්ෂාවත් සමඟ සිදු වූ නාය යෑමෙන් සිර වූ තවත් පුද්ගලයන් සියයකට වැඩි පිරිසක් බේරා ගැනීමට විශේෂ මෙහෙයුම් ආරම්භ කර ඇතැයි එරට මාධ්‍ය වාර්තා කළේය. නිවාස රැසක් බිමට සමතලා වී ඇතැයි ද, පුද්ගලයන් 105 දෙනකු අතුරුදන්වී ඇතැයි ද මෙහෙයුම් නිලධාරීන් ප්‍රකාශ කර තිබේ.\n\nනාය යෑම සිදුවී ඇත්තේ කඳු මුදුනක බැවින් ඒ අසලට ළඟාවීම දුෂ්කර වී ඇති අතර, ඉදිරි දින කිහිපයේදී තවදුරටත් අධික වර්ෂාපතනයක් අපේක්ෂා කරන බැවින් අතුරුදන්වූවන් සොයන මෙහෙයුම් කඩිනම් කිරීමට ද පියවර ගෙන තිබේ. එම පළාතේ පිහිටි නිවාස 50කින් 17කට පමණ හානි සිදු වී ඇතැයි ද වාර්තා වේ.\n\n",
       "URL": "https://www.dinamina.lk/2023/07/22/foreign/8418/%e0%b6%b8%e0%b7%84%e0%b7%8f%e0%b6%bb%e0%b7%8f%e0%b7%82%e0%b7%8a%e0%b6%a7%e0%b7%8a%e0%b6%bb-%e0%b6%b4%e0%b7%8a%e0%b6%bb%e0%b7%8f%e0%b6%b1%e0%b7%8a%e0%b6%ad%e0%b6%ba%e0%b7%9a-%e0%b6%b1/",
       "Category": "foreign",
       "Parent URL": "https://www.dinamina.lk/category/foreign//page/44/"
}