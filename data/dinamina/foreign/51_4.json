{
       "Source": "dinamina",
       "Timestamp": "July 8, 2023 1:00 am",
       "Headline": "චීනයේ ගෘහස්ථ ප්‍රචණ්ඩත්වය ඉහළ ගිය බවට වාර්තාවක්",
       "News Content": "චීනයේ නැගෙනහිර ෂැන්ඩොං පළාතේ පසුගියදා කාන්තාවක් ඝාතනයට ලක්වීම එරට ජනතාව අතර දැඩි කතාබහට ලක් වී ඇතැයි විදෙස් මාධ්‍ය වාර්තා කළේය. මෑත කාලයේ සිට එරට ගෘහස්ථ ප්‍රචණ්ඩත්වය ඉහළ යමින් පවතින බැවින් තරුණ පිරිස් අතර විවාහය සම්බන්ධව ගැටලු සහගත තත්ත්වයක් මතු වී ඇති බවත් විදෙස් මාධ්‍ය වැඩිදුරටත් වාර්තා කළේය.\n\nමේ පිළිබඳ වැඩි කතාබහට ලක් වී ඇත්තේ නැගෙනහිර ෂැන්ඩොං පළාතේ පුද්ගලයකු විසින් කාන්තාවකගේ සිරුර මතින් මෝටර් රථයක් පදවාගෙන යන අයුරු දැක්වෙන වීඩියෝ පටයක් සමාජ මාධ්‍ය ජාලයට නිකුත්වීමෙන් පසුව බවත් විදෙස් මාධ්‍ය වැඩිදුරටත් වාර්තා කළේය. වීඩියෝ පටයෙන් දැක්වෙන පුද්ගලයා නැවත නැවත සිය මෝටර් රථයෙන් කාන්තාව යට කරන අයුරු දැක්වෙන බවත්, පසුව පොලිසිය විසින් කරනු ලැබූ විමර්ශනයකට අනුව එම කාන්තාව මෝටර් රථය පැදවූ පුද්ගලයාගේ බිරිය බවත් හඳුනාගෙන තිබේ.\n\nපවුල් ආරවුලක් හේතුවෙන් එම පළාතේ 37 හැවිරිදි පුද්ගලයකු සිය 38 හැවිරිදි බිරියට පහර දී ඝාතනය කිරීමෙන් පසු අත්අඩංගුවට ගත් බව පසුව පොලිසිය නිවේදනය කර ඇතැයි ද වාර්තා වේ. එරට මිලියන 300ක පිරිසක් එම වීඩියෝ පටය නරඹා ඇතැයි වාර්තා වේ.",
       "URL": "https://www.dinamina.lk/2023/07/08/foreign/5042/%e0%b6%a0%e0%b7%93%e0%b6%b1%e0%b6%ba%e0%b7%9a-%e0%b6%9c%e0%b7%98%e0%b7%84%e0%b7%83%e0%b7%8a%e0%b6%ae-%e0%b6%b4%e0%b7%8a%e0%b6%bb%e0%b6%a0%e0%b6%ab%e0%b7%8a%e0%b6%a9%e0%b6%ad%e0%b7%8a%e0%b7%80/",
       "Category": "foreign",
       "Parent URL": "https://www.dinamina.lk/category/foreign//page/51/"
}