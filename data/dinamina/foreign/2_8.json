{
       "Source": "dinamina",
       "Timestamp": "October 8, 2023 9:26 pm",
       "Headline": "ඊශ්‍රායල – හමාස් යුද ගැටුම් තවත් උත්සන්නයි",
       "News Content": "ඊශ්‍රායලය සහ පලස්තීන සටන්කාමී හමාස් සංවිධානය අතර යුද ගැටුම් උත්සන්න වීම හේතුවෙන් මේ වන විට ඊශ්‍රායල ජාතිකයින් 300 ක් හා පලස්තීන ජාතිකයින් 313 දෙනෙකු මිය ගොස් ඇති බව විදෙස් මාධ්‍ය වාර්තා කරයි.\n\nඊශ්‍රායල අග්‍රාමාත්‍ය බෙන්ජමින් නෙතන්යාහු කියා සිටින්නේ, දෙපාර්ශ්වය අතර දිගු කාලීන සහ වඩාත් දුෂ්කර යුද්ධයක් මේ වන විට ආරම්භ වී ඇති බවයි.\n\nදකුණු ඊශ්‍රායලයේ සහ ගාසා තීරයේ පලස්තීන හමාස් සටන්කාමීන් 400 කට අධික පිරිසක් මිය ගොස් ඇති බව, ඊශ්‍රායල මාධ්‍ය වාර්තාවල සඳහන්නේ.\n\nපලස්තීන සටන්කාමී හමාස් සංවිධානයට එරෙහිව ප්‍රතිප්‍රහාර එල්ල කරන බැවින් ගාසා තීරයේ ප්‍රදේශ කිහිපයක ජනතාවට ඉන් ඉවත්ව යන ලෙස ඊශ්‍රායල හමුදාව දැනුම් දී තිබේ. ඊශ්‍රායල හමුදාව ගාසා තීරයට එල්ල කරන ගුවන් ප්‍රහාර වේගවත් කර ඇති බව වාර්තා වේ. එම ප්‍රහාරවලින් 2,000 කට ආසන්න පිරිසක් තුවාල ලබා ඇති බව, පලස්තීන බලධාරීන් පවසයි.\n\nහමාස් සංවිධානය ප්‍රකාශ කරන්නේ, ඊශ්‍රායල ජාතිකයින් රැසක් සිය ප්‍රාණ ඇපකරුවන් බවට පත්ව සිටින බවයි. හමාස් සංවිධානය, තම රටට එරෙහිව සිදු කළ ආක්‍රමණයට ඉහළම ප්‍රතිචාරය දක්වන බවට, ඊශ්‍රායල අග්‍රාමාත්‍ය බෙන්ජමින් නෙතන්යාහු ප්‍රතිඥා දී තිබේ.\n\nඊශ්‍රායල හමුදාව පවසන්නේ, හමාස් සටන්කාමීන්ට එරෙහිව ඊශ්‍රායලයේ ප්‍රදේශ 22 ක විශේෂ මෙහෙයුම් ක්‍රියාත්මක කර ඇති බවයි. ඊශ්‍රායල ආරක්ෂක කවුන්සිලය ගාසා තීරයට විදුලිය, ඉන්දන සහ භාණ්ඩ සැපයීම නැවැත්වීමට තීරණය කර ඇති බව, නවතම විදෙස් මාධ්‍ය වාර්තා සඳහන් කරයි.",
       "URL": "https://www.dinamina.lk/2023/10/08/foreign/29026/%e0%b6%8a%e0%b7%81%e0%b7%8a%e0%b6%bb%e0%b7%8f%e0%b6%ba%e0%b6%bd-%e0%b7%84%e0%b6%b8%e0%b7%8f%e0%b7%83%e0%b7%8a-%e0%b6%ba%e0%b7%94%e0%b6%af-%e0%b6%9c%e0%b7%90%e0%b6%a7%e0%b7%94%e0%b6%b8/",
       "Category": "foreign",
       "Parent URL": "https://www.dinamina.lk/category/foreign//page/2/"
}