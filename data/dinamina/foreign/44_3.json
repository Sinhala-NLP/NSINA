{
       "Source": "dinamina",
       "Timestamp": "July 22, 2023 1:00 am",
       "Headline": "ස්වීඩනය දෙවැනි වරටත්  කුරානයට අපහාස කරලා",
       "News Content": "හජ් උත්සව දිනය නිවාඩු දිනයක් ලෙස ප්‍රකාශයට පත් කිරීමෙන් පසු ස්වීඩනයේ පැවැති විරෝධතාවක් අතරතුර ඉස්ලාමයේ ශුද්ධ වූ ග්‍රන්ථය වන අල් කුරානයට ගිනි තැබූ ඉරාක ජාතිකයකුට ඒ සඳහා පොලිසිය අවසර දීම සම්බන්ධව සිදුවීමේ උණුසුම පහ වී යෑමට පෙර එරට දෙවැනි වරටත් කුරානයට අපහාස කිරීමේ සිදුවීමක් වාර්තා වීමත් සමඟ ලොව පුරා මුස්ලිම් රටවල් දැඩි කෝපයට පත්වී ඇතැයි විදෙස් මාධ්‍ය වාර්තා කළේය. මේ වනවිට ලොව බොහෝ රටවල් එරට ස්වීඩන තානාපතිවරුන් කැඳවා ප්‍රශ්න කර ඇතැයි විදෙස් මාධ්‍ය වාර්තා කළේය. වසර කිහිපයකට පෙර ඉරාකයේ සිට ස්වීඩනයට පැමිණි සල්වාන් මොමිකා නමැති 37 හැවිරිදි තරුණයකු පසුගිය දිනෙක අල් කුරානයට ගිනි තැබීම සිදු කර ඇති අතර, ඔහු ස්ටොක්හොම් අගනුවර මුස්ලිම් දේවස්ථානයක් ඉදිරිපිට දී එම ක්‍රියාව සිදු කර තිබිණි. පසුගියදා ස්ටොක්හෝම් නුවර පැවැති විරෝධතාවකින් පසුව පිරිසක් කුරානයට පයින් ගසා අපහාස කිරීමේ සිදුවීම මුල් කරමින් මුස්ලිම් රටවල් ස්වීඩනයට සිය අප්‍රසාදය පළ කර තිබේ. මෙය ඉස්ලාමයට අපහාස කිරීමේ සිදුවීමක් බවත්, එය මැඬ පැවැත්වීමට පොලිසිය පියවර නොගැනීම කනගාටුදායක කරුණක් බවත් ලෝක මුස්ලිම් ප්‍රජාව සිදුවීම හෙළා දකිමින් ප්‍රකාශ නිකුත් කර ඇතැයි ද වාර්තා වේ. දෙවැනි වරටත් ස්වීඩනයේදී කුරානයට අපහාස කිරීමේ සිදුවීම වාර්තා වීමෙන් පසු විරෝධතාකරුවන් පිරිසක් ඉරාකයේ බැග්ඩෑඩ් නුවර ස්වීඩන තානාපති කාර්යාලය ගිනි තබා විනාශ කළ බව ද වාර්තා වේ.",
       "URL": "https://www.dinamina.lk/2023/07/22/foreign/8414/%e0%b7%83%e0%b7%8a%e0%b7%80%e0%b7%93%e0%b6%a9%e0%b6%b1%e0%b6%ba-%e0%b6%af%e0%b7%99%e0%b7%80%e0%b7%90%e0%b6%b1%e0%b7%92-%e0%b7%80%e0%b6%bb%e0%b6%a7%e0%b6%ad%e0%b7%8a-%e0%b6%9a%e0%b7%94%e0%b6%bb/",
       "Category": "foreign",
       "Parent URL": "https://www.dinamina.lk/category/foreign//page/44/"
}