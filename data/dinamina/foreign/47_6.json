{
       "Source": "dinamina",
       "Timestamp": "July 17, 2023 1:00 am",
       "Headline": "දකුණු කොරියාවට ගංවතුරක් 26ක් මරුට",
       "News Content": "දින ගණනාවක් පුරා ඇද හැලෙන ධාරානිපාත වර්ෂාව හේතුවෙන් ගංවතුර හා නාය යෑම්වලට ලක්වී ඇති දකුණු කොරියාවේ උමං මාර්ගයක් මුළුමනින්ම ජලයෙන් යටවීමෙන් පුද්ගලයන් රැසක් ජීවිතක්ෂයට පත් වී ඇතැයි වාර්තා වේ. එරට යොන්හැප් පුවත් සේවය සඳහන් කරන්නේ මීටර් 685 ක් දිග උමං මාර්ගයෙන් මේ වන විට මළ සිරුරු 6ක් සොයාගෙන ඇති බවය. අධික ලෙස ජලයෙන් පිරී ඇති බැවින් මෙහෙයුම් කණ්ඩායම්වලට උමං මාර්ගය තුළට ප්‍රවේශ වීමේ දුෂ්කරතා මතු වී ඇතැයි ද වැඩිදුරටත් වාර්තා වේ.\n\nකිමිදුම්කරුවන් ඇතුළු 400කට අධික පිරිසක් මෙහෙයුමට එක්වී සිටින අතර, එම උමං මාර්ගයේ බස් රථයක් ඇතුළු මෝටර් රථ 15ක් පමණ සිරවී ඇතැයි අනුමාන කර තිබේ. සිර වී සිටින පුද්ගලයන් බේරා ගැනීමට සහ මළ සිරුරු සොයා ගැනීමට උමං මාර්ගයේ ජලය පිටතට පොම්ප කිරීමට ද කටයුතු යොදා ඇත. එරට අභ්‍යන්තර හා ආරක්ෂාව පිළිබඳ අමාත්‍යාංශය ප්‍රකාශ කර ඇත්තේ අධික වර්ෂාව හේතුවෙන් සිදුවූ නාය යෑම් සහ ගංවතුර තත්ත්වයෙන් දකුණු කොරියාවේ පුද්ගලයන් 26 දෙනකු ජීවිතක්ෂයට පත්වී ඇති බවය. තවත් පිරිසක් අතුරුදන්වී ඇතැයි ද වාර්තා වේ. පවතින තත්ත්වය මත තවත් පුද්ගලයන් හයදහසකට ආසන්න පිරිසක් නිවාසවලින් ඉවත් කිරීමට ද පියවර ගෙන තිබේ.",
       "URL": "https://www.dinamina.lk/2023/07/17/foreign/6883/%e0%b6%af%e0%b6%9a%e0%b7%94%e0%b6%ab%e0%b7%94-%e0%b6%9a%e0%b7%9c%e0%b6%bb%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%9c%e0%b6%82%e0%b7%80%e0%b6%ad%e0%b7%94%e0%b6%bb%e0%b6%9a%e0%b7%8a-26/",
       "Category": "foreign",
       "Parent URL": "https://www.dinamina.lk/category/foreign//page/47/"
}