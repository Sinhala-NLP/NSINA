{
       "Source": "dinamina",
       "Timestamp": "July 31, 2023 1:00 am",
       "Headline": "කොවිඩ් සමයේදී විදෙස්ගත පුරවැසියන් ගෙන්වන්න අල්ලස් ගත් හිටපු ඇමැතිවරයකු ඇතුළු 54 දෙනකුට සිර දඬුවම්",
       "News Content": "වියට්නාම විශාලතම අල්ලස් හා දූෂණ නඩුව ඉතිහාසයට එක් කරමින් එරට හිටපු ඇමැතිවරයකු ඇතුළු පුද්ගලයන් 54 දෙනකුට වියට්නාම අධිකරණයකින් සිර දඬුවම් නියම කර ඇතැයි වාර්තා වේ. කොවිඩ් වසංගතය අතරතුර විදෙස්ගතව සිටි එරට පුරවැසියන් යළි ගෙන්වා ගැනීමට පුද්ගලයන් විශාල සංඛ්‍යාවකින් මුදල් ලබාගත් බවට එම චෝදනා එල්ල වී තිබිණි. එරට හිටපු ඇමැතිවරයකු අමෙරිකානු ඩොලර් ලක්ෂ 9කට වැඩි මුදලක් එසේ අල්ලස් ලෙස ලබාගෙන ඇති අතර, ඔහුට වසර 16ක සිර දඬුවම් නියම කර ඇතැයි විදෙස් මාධ්‍ය වාර්තා කළේය. සති දෙකකට වඩා හැනෝයි අධිකරණයේ පැවැති නඩු විභාගයට හිටපු නිලධාරීන් දුසිම් ගණනක් ද ජ්‍යෙෂ්ඨ රාජ්‍ය තාන්ත්‍රික නිලධාරීන් කිහිපදෙනකු ද, හිටපු නියෝජ්‍ය විදේශ ඇමැතිවරයකු ඇතුළු පිරිසක් ද සිර දඬුවම් ලැබූ බව වැඩිදුරටත් වාර්තා වේ.\nරජයේ නිලධාරීන් 25 දෙනකුට අමෙරිකානු ඩොලර් මිලියන 7.4ක් නැවත ගෙවීමට අධිකරණය නියෝග කර ඇති අතර, ව්‍යාපාරිකයන් හා සිවිල් වැසියන් දස දෙනකුට අත්හිටවූ සිර දඬුවම් නියම කර තිබේ.\n\n",
       "URL": "https://www.dinamina.lk/2023/07/31/foreign/10361/%e0%b6%9a%e0%b7%9c%e0%b7%80%e0%b7%92%e0%b6%a9%e0%b7%8a-%e0%b7%83%e0%b6%b8%e0%b6%ba%e0%b7%9a%e0%b6%af%e0%b7%93-%e0%b7%80%e0%b7%92%e0%b6%af%e0%b7%99%e0%b7%83%e0%b7%8a%e0%b6%9c%e0%b6%ad-%e0%b6%b4/",
       "Category": "foreign",
       "Parent URL": "https://www.dinamina.lk/category/foreign//page/39/"
}