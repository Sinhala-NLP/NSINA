{
       "Source": "dinamina",
       "Timestamp": "July 17, 2023 1:00 am",
       "Headline": "චීනය ටිබෙට් ජාතිකයන්ට කොන්දේසි පනවයි",
       "News Content": "රේඩියෝ ෆ්‍රී ඒෂියා පුවත් සේවයෙන් වාර්තාවක්\n\nටිබෙට් දේශයේ අාධ්‍යාත්මික නායක දලායිලාමා හෙළා දකින ලෙස චීන බලධාරීන් ටිබෙටයේ ආරාම සහ හික්ෂූන් වහන්සේලාට බල කරන බව රේඩියෝ ෆ්‍රී ඒෂියා පුවත් සේවය වාර්තා කළේය. මේ වන විට ඉන්දියාවේ ජීවත්වන දලායි ලාමා මෑතකදී සිය ජන්ම දිනය සැමරූ අතර, නැවත මව්බිම වෙත පැමිණීමේ බලාපොරොත්තුවෙන් පසුවන බව ප්‍රකාශ කර තිබිණි.\n\nදලායි ලාමා නැවත ටිබෙට් දේශයට පැමිණෙනු ඇතැයි පැතිරී ගිය පුවතට ප්‍රතිචාර දක්වමින් චීන බලධාරීන් ඔහු බෙදුම්වාදියකු ලෙස ලේබල් ගත කර ඇතැයිද රේඩියෝ ෆ්‍රී ඒෂියා පුවත් සේවය වැඩිදුරටත් වාර්තා කළේය.\n\nටිබෙට් දේශය චීනයේ ස්වයං පාලනයට යටත් කලාපයක් ලෙස පිළිගනු ලබන්නේ ටිබෙට් දේශයේ භාෂාවේ, සංස්කෘතියේ හා ආගමේ ආරක්ෂාව සම්බන්ධව සහතික කරන්නේ නම් පමණක් බව ස්වයං පිටුවහල්වීමකින් පසු ඉන්දියාවේ නිත්‍ය පදිංචියට පැමිණි දලායි ලාමා ප්‍රකාශ කර ඇතැයි ද වාර්තා වේ.\n\nරජයේ කාර්යාවල තනතුරු දැරීමට හෝ රැකියාවේ නිරත වීමට කොන්දේසියක් ලෙස දලායි ලාමා සමඟ ඇති සියලු සම්බන්ධතා ප්‍රතික්ෂේප කළ යුතු බවට පසුගිය වසරේදී චීනය ටිබෙට් ජාතිකයන්ට දැනුම් දී ඇතැයි ද රේඩියෝ ෆ්‍රී ඒෂියා පුවත් සේවය වාර්තා කළේය.",
       "URL": "https://www.dinamina.lk/2023/07/17/foreign/6893/%e0%b6%a0%e0%b7%93%e0%b6%b1%e0%b6%ba-%e0%b6%a7%e0%b7%92%e0%b6%b6%e0%b7%99%e0%b6%a7%e0%b7%8a-%e0%b6%a2%e0%b7%8f%e0%b6%ad%e0%b7%92%e0%b6%9a%e0%b6%ba%e0%b6%b1%e0%b7%8a%e0%b6%a7-%e0%b6%9a%e0%b7%9c/",
       "Category": "foreign",
       "Parent URL": "https://www.dinamina.lk/category/foreign//page/47/"
}