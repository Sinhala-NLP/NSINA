{
       "Source": "dinamina",
       "Timestamp": "September 4, 2023 2:02 am",
       "Headline": "‘ග්ලෝබල් ෆයිනෑන්ස්’  සඟරාවේ ලොව හොඳම  මහබැංකු අධිපති ඉන්දියාවෙන්",
       "News Content": "ජාත්‍යන්තර ‘ග්ලෝබල් ෆයිනෑන්ස්’ සඟරාවේ 2023 වසරේ හොඳම මහබැංකු අධිපතිවරුන්ගේ ශ්‍රේණිගත කිරීම්වලින් ඉන්දීය මහබැංකු අධිපති ශක්තිකාන්ත දාස් පළමු ස්ථානයට පත්වී ඇතැයි විදෙස් මාධ්‍ය වාර්තා ක‍ළේය. 66 හැවිරිදි ශක්තිකාන්ත් එම ලැයිස්තුවේ අතිවිශිෂ්ට ‘A+’ වර්ගීකරණයට ඇතුළත් කර ඇති අතර, එම කෙටි වර්ගීකරණය යටතේ ස්විට්සර්ලන්තයේ මහබැංකු අධිපති තෝමස් ජේ. ජෝර්ඩ්න් සහ වියට්නාම මහබැංකු අධිපති එන්ගුයෙන් ති හොං ද සිටින බව වාර්තා වේ. ග්ලෝබල් ෆයිනෑන්ස් සඟරාව විසින් වාර්ෂිකව නිවේදනය කරනු ලබන ජාත්‍යන්තර මහබැංකු අධිපතිවරුන්ගේ ශ්‍රේණිගත කිරීම A+, A සහ A-‘ වශයෙන් කාණ්ඩගත කර තිබේ.\n\nඋද්ධමනයට එරෙහිව සටන් කිරීම, ඉහළ ගිය ඉල්ලුම සහ බිඳ වැටුණු සැපයුම් දාම යළි ප්‍රකෘති කිරීමට කටයුතු කිරීම වශයෙන් විවිධ සාධක අධ්‍යයනය කරමින් එම ශ්‍රේණිගත කිරීම් සිදු කර ඇති අතර, එහි A ශ්‍රේණිගත කිරීම්වල බ්‍රසීල, ඊශ්‍රායල, මොරිෂස්, නවසීලන්ත, පැරගුවේ, පෙරු, තායිවාන හා උරුගුවේ මහ බැංකු අධිපතිවරු සිටිති. කොලොම්බියා, ඩොමිනිකන් රාජ්‍යය, අයිස්ලන්ත, ඉන්දුනීසියා, මෙක්සිකෝ, මොරොක්කෝ, නෝර්වේ, දකුණු අප්‍රිකා, දකුණු කොරියා සහ ශ්‍රී ලංකාවේ මහබැංකු අධිපතිවරු ‘ A-’ ශ්‍රේණිගත කිරීම්වලට ඇතුළත් වෙති.",
       "URL": "https://www.dinamina.lk/2023/09/04/foreign/19255/%e0%b6%9c%e0%b7%8a%e0%b6%bd%e0%b7%9d%e0%b6%b6%e0%b6%bd%e0%b7%8a-%e0%b7%86%e0%b6%ba%e0%b7%92%e0%b6%b1%e0%b7%91%e0%b6%b1%e0%b7%8a%e0%b7%83%e0%b7%8a-%e0%b7%83%e0%b6%9f%e0%b6%bb/",
       "Category": "foreign",
       "Parent URL": "https://www.dinamina.lk/category/foreign//page/20/"
}