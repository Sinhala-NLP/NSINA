{
       "Source": "dinamina",
       "Timestamp": "August 1, 2023 1:16 am",
       "Headline": "ලෙබනනය ආර්ථික ආගාධයට ඇද දැමූ මහ බැංකු අධිපති ධුරයෙන් ඉවත් වෙයි",
       "News Content": "මුදල් විශුද්ධිකරණය, වංචා සහ රාජ්‍ය මුදල් අවභාවිත කිරීම සම්බන්ධව දෙස් විදෙස් චෝදනා ලබා සිටි ලෙබනනයේ මහ බැංකු අධිපති රියාඩ් සලේම් සිය ධුරයෙන් ඉවත් වූ බව විදෙස් මාධ්‍ය වාර්තා කළේය. වසර 1993දී එවකට සිටි අගමැතිවරයාගේ ඉල්ලීම මත ලෙබනනයේ මහ බැංකු අධිපතිධුරය භාර ගත් රියාඩ් වසර 30ක් පුරා ලෙබනනය අතිශයින්ම දිළිඳු රටක් බවට පත් කර ඇතැයි එරට ජනතාව චෝදනා කර ඇතැයි ද වාර්තා වේ. 73 හැවිරිදි මේ පුද්ගලයා පසුගියදා සිය ධුරයෙන් ඉවත් වන විට ලෙබනනයේ මූල්‍ය පාඩුව අමෙරිකානු ඩොලර් බිලියන 72 ඉක්මවා තිබූ බවත්, එය 2021 දී එරට දේශීය දළ නිෂ්පාදනයට වඩා තුන් ගුණයක වැඩි වීමක් බවත් එරට ආර්ථික විශ්ලේෂකයන් ප්‍රකාශ කර තිබේ.\n\nඔහු ධුරයෙන් ඉවත් කිරීමට ලෙබනනයේ දහස් ගණනක ජනතාව මාස දෙකකට වැඩි කාලයක් බීරුට් නුවර හා තවත් නගර රැසක උද්ඝෝෂණ පැවැත්වූ අතර, බැංකු රැසක් කඩා විනාශ කර දමා තිබිණි. මීට මාසයකට පෙර බීරුට් නුවර සුඛෝපභෝගී නිවාස, මිල අධික මෝටර් රථ ඇතුළු මහ බැංකු අධිපතිවරයාගේ වත්කම් රජයට පවරා ගෙන තිබූ බවත් වාර්තා වේ.\n\n",
       "URL": "https://www.dinamina.lk/2023/08/01/foreign/10699/%e0%b6%bd%e0%b7%99%e0%b6%b6%e0%b6%b1%e0%b6%b1%e0%b6%ba-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%86%e0%b6%9c%e0%b7%8f%e0%b6%b0%e0%b6%ba%e0%b6%a7-%e0%b6%87%e0%b6%af-%e0%b6%af/",
       "Category": "foreign",
       "Parent URL": "https://www.dinamina.lk/category/foreign//page/39/"
}