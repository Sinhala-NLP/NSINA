{
       "Source": "dinamina",
       "Timestamp": "October 6, 2023 1:24 am",
       "Headline": "සිකිම් ගංව­තු­රට හසු වී  අතු­රු­දන් වූ පුද්ග­ල­යන්ගේ සංඛ්‍යාව  102 දක්වා ඉහ­ළට",
       "News Content": "ඉන්දියාවේ නැඟෙනහිර දෙසින් පිහිටි සිකිම් පළාතට ඇද හැළුණු අධික වර්ෂාව හේතුවෙන් උද්ගත වූ ගංවතුරට හසු වී අතුරුදන් වූ පුද්ගලයන්ගේ සංඛ්‍යාව 102 දක්වා ඉහළ ගොස් ඇතැයි විදෙස් මාධ්‍ය වාර්තා කළේය. ගංවතුරට හසු වී අතුරුදන් වූ පුද්ගලයන් අතර හමුදා සෙබළුන් 22 දෙනකු ද සිටින බව මීට පෙර වාර්තා වී තිබිණි. අතුරුදන්වූ පුද්ගලයන් සෙවීමේ මෙහෙයුම් වේගවත් කර ඇතැයි ද වැඩිදුරටත් වාර්තා වේ.\n\nඅධික වර්ෂාව හේතුවෙන් හිමාල කඳුවැටිය ආසන්නයේ පිහිටි ජලාශයක් පිටාර ගැලීමෙන් පසු එහි ඉවුරු පුපුරා යෑමෙන් මේ හදිසි ගංවතුර තත්ත්වය උද්ගත වූ බවත්, ගංවතුරට හසු වූ පුද්ගලයන් 14 දෙනකුගේ මළසිරුරු හමු වී ඇති බවත් එරට මාධ්‍ය වාර්තා කළේය. නිවාස හා ගොඩනැගිලි මෙන්ම පාලම් සහ මහාමාර්ග රැසක් ද ගංවතුරට හසුවීමෙන් විනාශ වී ඇති අතර, මෝටර් රථ, බස් සහ වෙනත් වාහන විශාල ප්‍රමාණයක් ගසාගෙන ගොස් ඇතැයි එරට මාධ්‍ය වැඩිදුරටත් වාර්තා කළේය.\n\nඑම පළාතේ සැරිසරමින් සිටි සංචාරකයන් තුන්දහසකට අධික පිරිසක් ද ගංවතුර හේතුවෙන් කොටු වී සිටින අතර, ඉන්දීය හමුදාව ඔවුන් මුදා ගැනීමේ මෙහෙයුමක් ද ආරම්භ කර ඇතැයි වාර්තා වේ.\n\n",
       "URL": "https://www.dinamina.lk/2023/10/06/foreign/28328/%e0%b7%83%e0%b7%92%e0%b6%9a%e0%b7%92%e0%b6%b8%e0%b7%8a-%e0%b6%9c%e0%b6%82%e0%b7%80%e0%b6%ad%e0%b7%94%e0%b6%bb%e0%b6%a7-%e0%b7%84%e0%b7%83%e0%b7%94-%e0%b7%80%e0%b7%93-%e0%b6%85%e0%b6%ad/",
       "Category": "foreign",
       "Parent URL": "https://www.dinamina.lk/category/foreign//page/4/"
}