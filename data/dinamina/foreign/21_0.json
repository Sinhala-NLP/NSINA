{
       "Source": "dinamina",
       "Timestamp": "September 2, 2023 9:41 pm",
       "Headline": "අමෙරිකා ගායන ශිල්පි ජිමී බෆට් මිය යයි",
       "News Content": "අමෙරිකානු ගායන ශිල්පියෙකු මෙන්ම ගීත රචකයෙකු වූ ජිමී බෆට් (Jimmy Buffett) මියගොස් තිබේ.\n\nමිය යන විට ඔහු 76 හැවිරිදි වියේ පසුවිය.\n\nජිමී බෆට්ගේ වෙබ් අඩවියේ ප්‍රකාශ කර ඇත්තේ ජිමී සැප්තැම්බර් 1 වැනිදා රාත්‍රියේ සාමකාමීව අභාවප්‍රාප්ත වූ බවයි. බෆට්ගේ මරණයට හේතුව සඳහන් නොකළ නමුත් ඔහු පසුගිය මාස කිහිපය තුළ රෝහලේ කාලය ගත කළේය.\n\n‘Margaritaville’ සහ ‘Fins’ ඇතුළු ජනප්‍රිය ගීත රැසක් ඔහුගේ නිර්මාණ අතරට අයත් වන අතර ඔහු විසින් ගීත ඇල්බම 27ක් පමණ නිර්මාණය කර ඇති බව සඳහන්වේ.\n\nජිමී බෆට් මිය යාම සම්බන්ධයෙන් ලොව පුරා සිටින ඔහුගේ රසික රසිකාවියන් සමාජ මාධ්‍ය ජාල ඔස්සේ ශෝකය පළ කර ඇති ආකාරය ද විදෙස් මාධ්‍ය වාර්තා කර තිබේ.\n\nසංගීත ශිල්පියෙකුට අමතරව ජිමී බෆට් දක්ෂ කතුවරයෙකු ද වේ.\n\n\n\n",
       "URL": "https://www.dinamina.lk/2023/09/02/foreign/19153/%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f-%e0%b6%9c%e0%b7%8f%e0%b6%ba%e0%b6%b1-%e0%b7%81%e0%b7%92%e0%b6%bd%e0%b7%8a%e0%b6%b4%e0%b7%92-%e0%b6%a2%e0%b7%92%e0%b6%b8%e0%b7%93/",
       "Category": "foreign",
       "Parent URL": "https://www.dinamina.lk/category/foreign//page/21/"
}