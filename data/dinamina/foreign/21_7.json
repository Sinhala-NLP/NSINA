{
       "Source": "dinamina",
       "Timestamp": "September 2, 2023 1:00 am",
       "Headline": "පාකිස්තානයේ හමුදා ට්‍රක් රථ පෙළකට මරාගෙන මැරෙන බෝම්බ ප්‍රහාරයක්",
       "News Content": "වයඹ දිග පාකිස්තානයේ හමුදා රථ පෙළක් ඉලක්ක කර මරාගෙන මැරෙන බෝම්බ ප්‍රහාරයක් එල්ල වී ඇතැයි වාර්තා වේ. ඇෆ්ගනිස්ථානයට මායිම්ව පිහිටි කයිබර් පක්ටුන්කාවා ප්‍රාන්තයේ බන්නු දිස්ත්‍රික්කයේදී මේ ප්‍රහාරය එල්ල වී ඇති අතර, ඉන් හමුදා සෙබළුන් 9 දෙනකු ජීවිතක්ෂයට පත්වී ඇතැයි විදෙස් මාධ්‍ය වාර්තා කළේය. තවත් සෙබළුන් පස්දෙනකු තුවාල ලබා රෝහල්ගත කර ඇතැයි ද වාර්තා වේ. ප්‍රහාරයෙන් පසු පාකිස්තාන ආරක්ෂක අංශ පළාත පුරා දැවැන්ත සෝදිසි මෙහෙයුමක් ආරම්භ කර ඇත.\n\nහමුදා ට්‍රක් රථ පෙළ ධාවනය වූ මාර්ගයේ බෝම්බයක් බැඳගත් යතුරුපැදියක් ගමන් කර ඇතැයි ද, ඔහු තම යතුරුපැදිය හමුදා ට්‍රක් රථ පෙළෙහි ගැටෙන්නට සලස්වා ඇතැයි ද වැඩිදුරටත් වාර්තා වේ. මේ ප්‍රහාරයේ වගකීම මෙතකේ කිසිවකු භාර ගෙන නැති බව ද වැඩිදුරටත් වාර්තා වේ.",
       "URL": "https://www.dinamina.lk/2023/09/02/foreign/19038/%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba%e0%b7%9a-%e0%b7%84%e0%b6%b8%e0%b7%94%e0%b6%af%e0%b7%8f-%e0%b6%a7%e0%b7%8a%e0%b6%bb%e0%b6%9a%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/21/"
}