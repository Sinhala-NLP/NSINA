{
       "Source": "dinamina",
       "Timestamp": "August 3, 2023 9:54 am",
       "Headline": "ලොව සුරූපීම අගමැති බිරිඳ වසර 18ක විවාහ දිවියට සමුදෙයි",
       "News Content": "කැනේඩියානු අග්‍රාමාත්‍ය ජස්ටින් ටෘඩෝ සහ ඔහුගේ බිරිඳ සොෆී ග්‍රෙගෝයර්ගෙන් වෙන් වන බව‍ බදාදා සිය ඉන්ස්ටග්‍රෑම් ගිණුම ඔස්සේ පණිවිඩයක් තබමින් නිවේදනය කර ඇත.\n\nවසර 18ක්වන මොවුන්ගේ විවාහ දිවිය ආරම්භ වී ඇත්තේ 2005 වසරේ මැයි මාසයේදී ය.\n\nලෝක නායකයන්ගේ බිරින්ඳෑවරුන් අතරින් අගමැති ටෘඩෝගේ බිරිඳ සුරූපීම බිරිඳ ලෙස හදුන්වනු ලැබේ.\n\n51 හැවිරිදි ටෘඩෝ සහ 48 හැවිරිදි සොෆී දෙපළට වයස අවුරුදු 15, 14 සහ 9 යන වයස්වල දරුවන් තිදෙනෙක් සිටිති.\n\n2020 වසරේ පැවැති ඔවුන්ගේ සංවත්සරයේදී ටෘඩෝ සිය බිරිදව විස්තර කළේ “my rock, my partner, and my best friend.” ලෙසයි.\n\n“බොහෝ අර්ථවත් හා දුෂ්කර සංවාද වලින් පසුව, අපි වෙන්වීමට තීරණය කළා” යනුවෙන් ටෘඩෝ අගමැතිවරයා සිය ඉන්ස්ටග්‍රෑම් ගිණුමේ මෙම වෙන්වීම සටහන් කර තිබේ.\n\nටෘඩෝ මේ සතියේ වෙන්වීම ගැන ප්‍රසිද්ධියේ කතා කිරීමට ඉඩ ඇති බව ද වාර්තාවේ.\n\nටෘඩෝගේ කාර්යාලය පැවසුවේ ඔවුන් දෙදෙනා නීතිමය ගිවිසුමකට අත්සන් කර ඇති අතර, යුවළ තම දරුවන් ඇති දැඩි කිරීම කෙරෙහි අවධානය යොමු කරන බව යි.\n\nකෙසේ වෙතත් මෙම දෙපළගේ වෙන් වීම කැනේඩියානු ජනතාව තුළ ශෝකය දනවන සුළු කරුණක් වනු ඇතැයි විදෙස් මාධ්‍ය සදහන් කර ඇත.",
       "URL": "https://www.dinamina.lk/2023/08/03/foreign/11375/justin-trudeau/",
       "Category": "foreign",
       "Parent URL": "https://www.dinamina.lk/category/foreign//page/37/"
}