{
       "Source": "dinamina",
       "Timestamp": "July 17, 2023 1:00 am",
       "Headline": "යුක්රේන යුද අර්බුදය විසඳීමට ඕනෑම රටකට මැදිහත් විය හැකියි",
       "News Content": "යුක්රේන යුද අර්බුදය අවසන් කිරීමට ඉන්දියාව හෝ වෙනත් ඕනෑම රටකට ඉටු කළ හැකි කාර්ය භාරය තමන් පිළිගන්නා බව අමෙරිකාව ප්‍රකාශ කර ඇතැයි වාර්තා වේ. යුක්රේන යුද අර්බුදය නිමා කර ස්ථීර සාමයක් ඇති කිරීමට ඉන්දියාව ගන්නා වෑයම පැසසුමට ලක් කරමින් අමෙරිකාව මේ ප්‍රකාශය සිදු කර ඇතැයි විදෙස් මාධ්‍ය වාර්තා කළේය.\n\nයුක්රේන යුද අර්බුදයෙන් එරටට මෙන්ම රුසියාවට ද දරුණු හානි සිදු වී ඇතැයි ද, එය ලෝකයේ සාමයට හා ස්ථාවරයට බලපා ඇතැයි ද අමෙරිකාවේ රාජ්‍ය දෙපාර්තමේන්තුවේ ප්‍රකාශක මැතිව් මිලර් සඳහන් කර ඇතැයි වාර්තා වේ. යුක්රේන යුද අර්බුදය හේතුවෙන් අමෙරිකාව විසින් රුසියාවට පනවනු ලැබූ සම්බාධක සහ අපනයන පාලනයන් හේතුවෙන් ආර්ථිකය අඩපණ වී ඇතැයි ද ඔහු වැඩිදුරටත් ප්‍රකාශ කර තිබේ. එබැවින් යුක්රේන යුද අර්බුදය අවසන් කිරීමට ලොව ඕනෑම රටකට කළ හැකි දේ සම්බන්ධව අමෙරිකාවේ උනන්දුව හා අවධානය යොමුවනු ඇතැයි ද අමෙරිකාවේ රාජ්‍ය දෙපාර්තමේන්තු ප්‍රකාශක සඳහන් කර ඇතැයි විදෙස් මාධ්‍ය වාර්තා කළේය.",
       "URL": "https://www.dinamina.lk/2023/07/17/foreign/6886/%e0%b6%ba%e0%b7%94%e0%b6%9a%e0%b7%8a%e0%b6%bb%e0%b7%9a%e0%b6%b1-%e0%b6%ba%e0%b7%94%e0%b6%af-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba-%e0%b7%80%e0%b7%92%e0%b7%83%e0%b6%b3/",
       "Category": "foreign",
       "Parent URL": "https://www.dinamina.lk/category/foreign//page/47/"
}