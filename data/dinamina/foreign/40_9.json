{
       "Source": "dinamina",
       "Timestamp": "July 28, 2023 1:00 am",
       "Headline": "වතිකානුවේ කාදිනල්වරයකුට වසර 7ක සිර දඬුවම් දෙන්නැයි අධිකරණයට ඉල්ලීමක්",
       "News Content": "එංගලන්තයේ ලන්ඩන් නුවර දේපළ වෙළඳාමක් සම්බන්ධව අවුල් සහගත ගනුදෙනුවකට මුල් වූ බව කියන වතිකානුවේ හිටපු කාදිනල්වරයකු ඇතුළු පුද්ගලයන් දසදෙනකුට එරෙහිව නඩු පවරා ඇතැයි රොයිටර් පුවත් සේවය වාර්තා කළේය. එම කාදිනල්වරයා වරදකරු කර ඔහුට වසර 7කුත්, මාස 3ක සිර දඬුවම් නියම කරන ලෙස එම දූෂණ නඩුවේ පැමිණිලිකාර නීතිඥවරයා අධිකරණයෙන් ඉල්ලා ඇතැයි ද රොයිටර් පුවත් සේවය වැඩිදුරටත් වාර්තා කළේය. වතිකානුවේ සියවසේ නඩු විභාගය ලෙස දැනටමත් මහා ආන්දෝලනයට තුඩු දී ඇති එම නඩුවේ චූදිතයන් වූ සෙසු පුද්ගලයන්ට අවුරුදු 3 සිට අවුරුදු 13 කාලයක සිර දඬුවමක් නියම කරන ලෙසත් අධිකරණයෙන් ඉල්ලා ඇතැයි වාර්තා වේ.\n\nවතිකානුවේ රාජ්‍ය ලේකම් කාර්යාලය මගින් වසර 2015දී ලන්ඩනයේ සුඛෝපභෝගී ගොඩනැගිලි සංකීර්ණයක් මිලදී ගැනීමේදී පවුම් මිලියන 350ක අවභාවිතය සම්බන්ධව කාදිනල්වරයා ඇතුළු පුද්ගලයන් දසදෙනකුට චෝදනා එල්ල වී තිබිණි. එම කාදිනල්වරයා පසුගිය 2020 වසරේදී වෙනත් ගැටලුවක් සම්බන්ධව ෆ්‍රැන්සිස් පාප් වහන්සේ විසින් නෙරපා හැරීමට කටයුතු කර තිබූ බව ද වාර්තා වේ. ඊට පෙර එම කාදිනල්වරයා වතිකානුවේ බලවත්ම පුද්ගලයන් අතර සිටි බවත්, වසර 2011 සිට 2018 දක්වා කාලය තුළ නියෝජ්‍ය රාජ්‍ය ලේකම් ලෙසත්, වසර 2018 සිට 2020 දක්වා කාලය තුළ සාන්තුවරය සඳහා අපේක්ෂකයන් අධ්‍යයනය කරන වතිකානු දෙපාර්තමේන්තුවේ ප්‍රධානියා ලෙසත් කටයුතු කර තිබේ. 75 හැවිරිදි ඇන්ජෙලෝ බැචූ නමැති මේ කාදිනල්වරයා මෙවැනි නඩු විභාගයකට මුහුණ දුන් ඉහළම වතිකානුවේ නිලයක් දරන පුද්ගලයා ද වන බව වාර්තා වේ.",
       "URL": "https://www.dinamina.lk/2023/07/28/foreign/9856/%e0%b7%80%e0%b6%ad%e0%b7%92%e0%b6%9a%e0%b7%8f%e0%b6%b1%e0%b7%94%e0%b7%80%e0%b7%9a-%e0%b6%9a%e0%b7%8f%e0%b6%af%e0%b7%92%e0%b6%b1%e0%b6%bd%e0%b7%8a%e0%b7%80%e0%b6%bb%e0%b6%ba%e0%b6%9a%e0%b7%94%e0%b6%a7/",
       "Category": "foreign",
       "Parent URL": "https://www.dinamina.lk/category/foreign//page/40/"
}