{
       "Source": "dinamina",
       "Timestamp": "July 31, 2023 1:00 am",
       "Headline": "තායිලන්තයේ ගිනිකෙළි ගබඩාවක පිපිරීමක්",
       "News Content": "දකුණු තායිලන්තයේ වෙළෙඳපොළ ගිනිකෙළි ගබඩාවක පසුගියදා සිදු වූ පිපිරීමකින් දරුවන් තිදෙනකු ඇතුළුව අවම වශයෙන් පුද්ගලයන් දස දෙනකු ජීවිතක්ෂයට පත්වී ඇතැයි විදෙස් මාධ්‍ය වාර්තා කළේය. මේ පිපිරීම සිදුවී ඇත්තේ දකුණු තායිලන්තයේ මැලේසියානු දේශසීමාව අසල පිහිටි සුංගායි කොලොක් නගරයේ වෙළෙඳපොළකදීය. පිපිරීමෙන් තවත් පුද්ගලයන් 115 දෙනකු පමණ තුවාල ලබා ඇති අතර, ඉන් වැඩි පිරිසකගේ තත්ත්වය බරපතළ බවත් විදෙස් මාධ්‍ය වැඩිදුරටත් වාර්තා කළේය.\nමේ පිපිරීමෙන් අසල පිහිටි බොහෝ ගොඩනැඟිලිවල වහල හා කවුළු කඩා වැටී ඇති අතර, විශාල දුමාරයක් සමඟ ගින්නක් හටගෙන ඇතැයි ද, ගිනි නිවන හමුදාව විසින් ගින්න මැඬ පැවැත්වීමට කටයුතු කරනු ලැබූ බව ද වාර්තා වේ. ගිනිකෙළි ගබඩාවේ වානේ පෑස්සුමක් අතරතුර මේ පිපිරීම සිදුවී ඇතැයි මූලික පරීක්ෂණයේදී අනාවරණය වී තිබේ.",
       "URL": "https://www.dinamina.lk/2023/07/31/foreign/10372/%e0%b6%ad%e0%b7%8f%e0%b6%ba%e0%b7%92%e0%b6%bd%e0%b6%b1%e0%b7%8a%e0%b6%ad%e0%b6%ba%e0%b7%9a-%e0%b6%9c%e0%b7%92%e0%b6%b1%e0%b7%92%e0%b6%9a%e0%b7%99%e0%b7%85%e0%b7%92-%e0%b6%9c%e0%b6%b6%e0%b6%a9%e0%b7%8f/",
       "Category": "foreign",
       "Parent URL": "https://www.dinamina.lk/category/foreign//page/39/"
}