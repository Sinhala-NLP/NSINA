{
       "Source": "dinamina",
       "Timestamp": "August 19, 2023 1:00 am",
       "Headline": "අන්තර්ජාල සමාගම්වල බෙදාහැරීමේ සේවකයන්ට ඉන්දීය රජයෙන් සුබසාධන සැලසුමක්",
       "News Content": "අන්තර්ජාල ඔස්සේ භාණ්ඩ හා ආහාර අලෙවි කරන සමාගම්වල බෙදාහැරීමේ කටයුතුවල නිරතව සිටින පුද්ගලයන් වෙනුවෙන් සුබසාධන ක්‍රියාමාර්ග ආරම්භ කිරීමට ඉන්දිය රජය සැලසුම් කර ඇතැයි වාර්තා වේ. එරට මාධ්‍ය සඳහන් කරන්නේ 2020 වසරේදී පනවනු ලැබූ සමාජ ආරක්ෂණ නීති සංග්‍රහයේ කොටසක් වන මේ සැලසුමට හදිසි අනතුරු, සෞඛ්‍ය රක්ෂණ හා විශ්‍රාම ප්‍රතිලාභ ඇතුළත් විය හැකි බව ය.\n\nඇමසන්, ඌබර් හා ඉන්දීය සමාගමක් වන සොමාටෝ වැනි සමාගම්වල බෙදා හැරීමේ කටයුතුවල නිරතව සිටින පුද්ගලයන්ට සහන ක්‍රියාමාර්ග ප්‍රකාශයට පත් කිරීමේ හදිසි අවශ්‍යතාවක් මතු වී ඇතැයි ද, හාම්පුතුන්ගේ ශ්‍රමය සූරාකෑම හමුවේ එම සේවකයන්ට රාජ්‍ය ආරක්ෂාව හා රැකවරණය අවශ්‍ය වී ඇතැයි ද මේ සම්බන්ධව ප්‍රකාශයක් නිකුත් කරමින් එරට වෘත්තීය සමිති නිලධාරින් සඳහන් කර තිබේ.\n\nලබන වසරේ මුල් භාගයේදී මැතිවරණයට පෙර එම කටයුතු සිදු වනු ඇතැයි ද වැඩිදුරටත් වාර්තා වේ. එවැනි සමාගම්වල බෙදාහැරීමේ කටයුතුවල නිරතව සිටින සංඛ්‍යාව නිල වශයෙන් නිකුත් කර නැති වුවද, ඇතැම් වාර්තා මඟින් සඳහන් වන්නේ පුද්ගලයන්ගේ සංඛ්‍යාව මිලියන 10ක් හෝ මිලියන 15ක් විය හැකි බවය.",
       "URL": "https://www.dinamina.lk/2023/08/19/foreign/15515/%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a%e0%b6%a2%e0%b7%8f%e0%b6%bd-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b7%8a%e0%b7%80%e0%b6%bd-%e0%b6%b6%e0%b7%99%e0%b6%af%e0%b7%8f%e0%b7%84/",
       "Category": "foreign",
       "Parent URL": "https://www.dinamina.lk/category/foreign//page/28/"
}