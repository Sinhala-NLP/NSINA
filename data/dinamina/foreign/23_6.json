{
       "Source": "dinamina",
       "Timestamp": "August 28, 2023 1:44 am",
       "Headline": "තමිල්නාඩුවේ දුම්රිය මැදිරියක ගෑස් සිලින්ඩරයක් පිපිරී 10ක් මරුට",
       "News Content": "ඉන්දියාවේ තමිල්නාඩු ප්‍රාන්තයේ මධුරෙයි දුම්රිය ස්ථානයේ නවතා තිබූ දුම්රියක මැදිරියක් තුළ හටගත් ගින්නකින් පුද්ගලයන් 10 දෙනකු ජීවිතක්ෂයට පත්වී ඇති අතර, තවත් පුද්ගලයන් 20කට වැඩි පිරිසක් තුවාල ලබා ඇතැයි වාර්තා වේ.\n\nමේ ගින්න හටගෙන ඇත්තේ එම දුම්රිය ස්ථානයේ නවතා තිබූ දුම්රියක බවත්, පෞද්ගලික සංචාරයක් සඳහා සහභාගි වූ මගීන් පිරිසක් වෙන් කරගෙන තිබූ එම දුම්රිය මැදිරියකදී බවත්, වැඩිදුරටත් වාර්තා වේ. මේ ගින්නෙන් මැදිරි කිහිපයක්ම විනාශ වී ඇත.\n\nඋත්තර් ප්‍රදේශ් ප්‍රාන්තයේ සිට බැතිමතුන් 50කට වැඩි පිරිසක් සංචාරය කරමින් තිබූ බව කියන එම දුම්රිය මැදිරියේ ගින්න හට ගැනීමට හේතු වී ඇත්තේ ගමන අතරතුර ආහාර පාන සකස් කරගැනීම සඳහා එක්තරා මගියකු විසින් ගෙන එනු ලැබූ බව කියන ගෑස් සිලින්ඩරයක් පුපුරා යෑම බව වාර්තා වේ.",
       "URL": "https://www.dinamina.lk/2023/08/28/foreign/17696/%e0%b6%ad%e0%b6%b8%e0%b7%92%e0%b6%bd%e0%b7%8a%e0%b6%b1%e0%b7%8f%e0%b6%a9%e0%b7%94%e0%b7%80%e0%b7%9a-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%b8%e0%b7%90%e0%b6%af%e0%b7%92/",
       "Category": "foreign",
       "Parent URL": "https://www.dinamina.lk/category/foreign//page/23/"
}