{
       "Source": "dinamina",
       "Timestamp": "August 24, 2023 2:48 am",
       "Headline": "ඉන්දීය – චීන හමුදා අතර දේශසීමා සාකච්ඡාවක්",
       "News Content": "ඉන්දියාව සහ චීනය අතර දේශසීමාවේ නැඟෙනහිර ලඩාක් ප්‍රදේශයේ ඉතිරිව ඇති දේශසීමා ගැටලු කඩිනමින් විසඳීමට දෙපාර්ශ්වයම එකඟ වී ඇතැයි ඉන්දීය මාධ්‍ය වාර්තා කළේය. ඒ සමඟ ඉන්දියා-චීන හමුදා නායකයන්ගේ මට්ටමේ සාකච්ඡාවේ 19 වැනි වටය සාර්ථක වී ඇතැයි ද, එම පළාතේ දේශසීමා රේඛාවේ ගැටලු ප්‍රමාදයකින් තොරව විසඳීමට දෙපාර්ශ්වයම එකඟතාව පළ කර ඇතැයි ද ඉන්දීය විදේශ කටයුතු අමාත්‍යාංශය නිවේදනයක් නිකුත් කරමින් ප්‍රකාශ කර ඇතැයි වැඩිදුරටත් වාර්තා වේ.\nදෙදිනක් පුරා පැවැති එම සාකච්ඡාවේදී විවෘතව හා ඉදිරි දැක්මක් සහිතව දෙපාර්ශ්වයම අදහස් හුවමාරු කරගත් බව ද සඳහන් වේ. මේ සාකච්ඡාවේ ධනාත්මක ප්‍රතිඵලය සම්බන්ධව ඉන්දියාව මෙන්ම චීනය ද එකවර නිවේදන නිකුත් කිරීම කැපී පෙනෙන සිදුවීමක් බවට ද පත් වී ඇතැයි වාර්තා වේ. නැඟෙනහිර ලඩාක් ප්‍රදේශයේ දේශසීමා භූමියේ සාමය හා සන්සුන්භාවය පවත්වා ගැනීමට ද ඉන්දීය හා චීන හමුදා එකඟතාව පළ කර තිබේ.",
       "URL": "https://www.dinamina.lk/2023/08/24/foreign/16791/%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b6%a0%e0%b7%93%e0%b6%b1-%e0%b7%84%e0%b6%b8%e0%b7%94%e0%b6%af%e0%b7%8f-%e0%b6%85%e0%b6%ad%e0%b6%bb-%e0%b6%af%e0%b7%9a%e0%b7%81%e0%b7%83/",
       "Category": "foreign",
       "Parent URL": "https://www.dinamina.lk/category/foreign//page/25/"
}