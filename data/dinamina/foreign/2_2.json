{
       "Source": "dinamina",
       "Timestamp": "October 10, 2023 1:00 am",
       "Headline": "ඊශ්‍රායල-පලස්තීන යුද්ධයේදී ශ්‍රී ලංකා දෙදෙනෙක් අතුරුදන්",
       "News Content": "ඊශ්‍රායලය සහ පලස්තීනය අතර පවතින යුද ගැටුම් හේතුවෙන් ශ්‍රී ලාංකිකයන් දෙදෙනකු අතුරුදන්ව ඇති බව විදේශ කටයුතු අමාත්‍යාංශය ප්‍රකාශ කරයි.\n\nඅතුරුදන් ශ්‍රී ලාංකිකයන් අතර කාන්තාවක් ද වන අතර ඊට අමතරව තවත් එක් ශ්‍රී ලාංකිකයෙකු තුවාල ලබා සිටින බවද විදේශ කටයුතු අමාත්‍යාංශයේ ජ්‍යෙෂ්ඨ ප්‍රකාශිකාවක් ÒදිනමිණÓ ට පැවසුවාය.\n\nතුවාල ලැබූ ශ්‍රී ලාංකිකයා ගාසා තීරයට උතුරු කොටසේ සිටින බීච් නමැති සංචාරක හෝටලයේ සේවය කළ පුද්ගලයෙක් බවට අනාවරණය කරගෙන තිබෙන අතර ඔහුගේ අතට සහ උදර ප්‍රදේශයට තුවාල සිදුව තිබෙන බව ඊශ්‍රායලයේ ශ්‍රී ලංකා තානාපති කාර්යාලය පවසයි.\n\nමේ අතර අතුරුදන් වී සිටින ශ්‍රී ලාංකික තරුණයා සහ කාන්තාව සම්බන්ධයෙන් මේ වනවිට තොරතුරු සොයා බලමින් සිටින බව පෙන්වාදෙන එම තානාපති කාර්යාලය ඔවුන් පිළිබඳ එරට රතු කුරුස සංවිධානය දැනුවත් කර තිබෙන බවද කියා සිටී. ඊශ්‍රායලය තුළ ශ්‍රී ලාංකිකයින් 8,000 කට අධික පිරිසක් ජීවත්වන අතර එයින් බොහෝ පිරිසක් අගනුවර වන ටෙල්අවිව්, ජෙරුසලම සහ හයිෆා යන නගර කේන්ද්‍ර කරගනිමින් ජීවත්වන බවද පෙන්වා දෙයි.\n\nකෙසේ වුවද ඊශ්‍රායලයේ සේවය කරන ශ්‍රී ලාංකිකයින්ගේ ආරක්ෂාව තහවුරු කිරීමට එරට තානාපති කාර්යාලය සමඟ එක්ව ශ්‍රී ලංකා රජය කටයුතු කරන බවද ඒ අනුව ඊශ්‍රායලයේ රැඳී සිටින ශ්‍රී ලාංකිකයෙකුට ගැටලුවක් ඇති වුවහොත් 0094716640560 අංකයට වට්ස්ඇප් ඔස්සේ තොරතුරු යොමු කළ හැකි බවද ශ්‍රී ලංකා විදේශ සේවා නියුක්ති කාර්යාංශය පවසයි.\n\n1967 වර්ෂයේ ස්ථාපිත දේශසීමා මත පදනම්ව ජීවත්වන ජනතාවක් සිටින මෙම රාජ්‍යයන් ද්විත්වය සම්බන්ධයෙන් ජාත්‍යන්තර එකඟතාව සහිත ප්‍රමිතීන්ට අනුකූල සාකච්ඡාමය විසඳුමකට එළැඹීමට සහාය වීම සඳහා ශ්‍රී ලංකාව බැඳී සිටින බවද ප්‍රචණ්ඩත්වය හේතුවෙන් තම සමීපතමයන් අහිමි වූ සහ විපතට පත් පවුල්වලට බලවත් ශෝකය ප්‍රකාශ කරන බවද විදේශ කටයුතු අමාත්‍යාංශය පවසයි.\n\nටෙල් අවිව් සහ රමල්ලා හි ශ්‍රී ලංකා දූත මණ්ඩල මෙම තත්ත්වය සමීපව නිරීක්ෂණය කරමින් සිටින අතර විපතට පත් ප්‍රදේශවල වෙසෙන ශ්‍රී ලාංකිකයන් සමඟ ද සබඳතා පවත්වන බවද එම අමාත්‍යාංශය කියයි.\n\nමහින්ද අලුත්ගෙදර",
       "URL": "https://www.dinamina.lk/2023/10/10/foreign/29373/%e0%b6%8a%e0%b7%81%e0%b7%8a%e0%b6%bb%e0%b7%8f%e0%b6%ba%e0%b6%bd-%e0%b6%b4%e0%b6%bd%e0%b7%83%e0%b7%8a%e0%b6%ad%e0%b7%93%e0%b6%b1-%e0%b6%ba%e0%b7%94%e0%b6%af%e0%b7%8a%e0%b6%b0%e0%b6%ba%e0%b7%9a/",
       "Category": "foreign",
       "Parent URL": "https://www.dinamina.lk/category/foreign//page/2/"
}