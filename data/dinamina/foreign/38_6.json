{
       "Source": "dinamina",
       "Timestamp": "August 1, 2023 5:19 am",
       "Headline": "සහකරුට කැමැත්ත දෙන්න  හොලිවුඩ් නිළිය දින 6992ක් කල් අරන්",
       "News Content": "හොලිවුඩ් සිනමාවේ ජනප්‍රිය නිළියක වන ඔස්කාර් සම්මානලාභි මිෂේල් යෝ පසුගියදා යුග දිවියට ඇතුළත් වූ බව වාර්තා වේ. මැලේසියානු සම්භවයක් සහිත 60 හැවිරිදි මිෂේල් අතිනත ගත්තේ 77 හැවිරිදි ධනපතියකු වූ ජීන් ටොඩ් නමැති ප්‍රංශ ජාතිකයකු සමඟය. දෙදෙනාගේ විවාහ උත්සවය ඉතා චාම් අයුරින් ස්විට්සර්ලන්තයේ පැවැති බව ද වාර්තා වේ. මේ ප්‍රංශ ව්‍යාපාරිකයා මිෂේල්ට විවාහ යෝජනාව ඉදිරිපත් කර ඇත්තේ 2004 වසරේ ජූලි මස 26 වැනිදා වන අතර, ඇය කැමැත්ත ප්‍රකාශ කර ඇත්තේ පසුගිය ජූලි මාසයේ 27 වැනිදාය. ජීන්ට කැමැත්ත දීමට දින 6992ක්, එනම් වසර 19ක් ගත වූ බව සමාජ මාධ්‍ය ජාලයේ සටහනක් තබමින් හොලිවුඩ් නිළිය සඳහන් කර තිබේ. ඔවුන් එදිනම විවාහ වූ බව විදෙස් මාධ්‍ය වාර්තා කළේය.\n\nඅනූව දශකයේ මුල් භාගයේදී හොලිවුඩ් සිනමාවට පිවිසි මිෂේල් 1997දී ‘Tomorrow Never Dies‘ ජේම්ස් බොන්ඩ් චිත්‍රපටයෙන් සහ 2000දී Crouching Tiger, Hidden Dragon සටන් චිත්‍රපටයෙන් අතිශය ජනප්‍රියත්වයට පත් වූ අතර, පසුගිය වසරේදී ‘Everything Everywhere All at Once‘ චිත්‍රපටයේ රංගනය උදෙසා හොඳම නිළිය ලෙස ඔස්කාර් සම්මානයෙන් පිදුම් ලැබුවාය. ඔස්කාර් සම්මාන දිනූ පළමු ආසියාතික නිළිය ලෙස ඇය වාර්තාපොතට එක් වූවාය.",
       "URL": "https://www.dinamina.lk/2023/08/01/foreign/10714/%e0%b7%83%e0%b7%84%e0%b6%9a%e0%b6%bb%e0%b7%94%e0%b6%a7-%e0%b6%9a%e0%b7%90%e0%b6%b8%e0%b7%90%e0%b6%ad%e0%b7%8a%e0%b6%ad-%e0%b6%af%e0%b7%99%e0%b6%b1%e0%b7%8a%e0%b6%b1-%e0%b7%84%e0%b7%9c%e0%b6%bd/",
       "Category": "foreign",
       "Parent URL": "https://www.dinamina.lk/category/foreign//page/38/"
}