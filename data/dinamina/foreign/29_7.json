{
       "Source": "dinamina",
       "Timestamp": "August 17, 2023 2:35 am",
       "Headline": "ඉන්දියාව 2027දී ලොව තුන්වැනි ආර්ථිකය බවට IMF වාර්තාවක්",
       "News Content": "ජාත්‍යන්තර මූල්‍ය අරමුදලේ වාර්තාවකට අනුව ඉන්දියාව වසර 2027දී ලොව තුන්වැනි ආර්ථිකය බවට පත් වනු ඇතැයි විදෙස් මාධ්‍ය වාර්තා කළේය. වසර 2021දී බ්‍රිතාන්‍යය අභිභවා ලොව පස්වැනි ආර්ථිකය බවට පත්වූ ඉන්දියාව ඒ අනුව තවත් වසර තුනකින් ජපානය අභිභවා යනු ඇතැයි අනාවැකි පළ වී තිබේ. එරට මාධ්‍ය සඳහන් කරන්නේ අඛණ්ඩ සංවර්ධන ගමනක යෙදෙන ඉන්දියාව G20 සමුළුව හරහා ගෝලීය දකුණේ නැගී එන බලවතකු ලෙස නැඟී සිටීමේ පසුබිම මේ සමුළුවෙන් නිර්මාණය වනු ඇති බවය.\n\nලොව බලවත් රටවල් විස්සක රාජ්‍ය නායකයන් සහභාගි වන G20 සමුළුව සඳහා ඉන්දියාවේ නවදිල්ලි නුවර ජාත්‍යන්තර ප්‍රදර්ශන මධ්‍යස්ථානයේ සමුළුව පවත්වනු ලබන ස්ථානයේ ඉන්දීය රුපියල් බිලියන 27ක වියදමින් ප්‍රතිසංස්කරණ ව්‍යාපෘතියක් සිදු කර ඇතැයි වාර්තා වේ.\n\nපසුගිය වසරේ දෙසැම්බරයේදී ඉන්දුනීසියාවෙන් G20 සභාපතිත්වය ලබා ගත් ඉන්දියාව ගත වූ මාස 7ක කාලය ඇතුළත වේගවත් සංවර්ධනයක් කරා ගොස් ඇතැයි ද, එක්සත් ජාතීන්ගේ සංවිධානයට අනුව චීනය අභිබවා ලොව වඩාත්ම ජනාකීර්ණ රට බවට ද පත්ව ඇතැයි ද වාර්තා වේ.",
       "URL": "https://www.dinamina.lk/2023/08/17/foreign/14873/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80-2027%e0%b6%af%e0%b7%93-%e0%b6%bd%e0%b7%9c%e0%b7%80-%e0%b6%ad%e0%b7%94%e0%b6%b1%e0%b7%8a%e0%b7%80%e0%b7%90%e0%b6%b1%e0%b7%92/",
       "Category": "foreign",
       "Parent URL": "https://www.dinamina.lk/category/foreign//page/29/"
}