{
       "Source": "dinamina",
       "Timestamp": "October 9, 2023 1:00 am",
       "Headline": "ඊශ්‍රායල – පලස්තීන යුද්ධය ඇරඹෙයි – පලස්තීනයෙන් රොකට් ප්‍රහාර 500ක්ඊශ්‍රායලයෙන් දරුණු ප්‍රතිප්‍රහාර",
       "News Content": "මැදපෙරදිග වඩාත්ම දරුණු හා බිහිසුණු යුද්ධය ලෙස ඉතිහාසගත වූ ඊශ්‍රායල පලස්තීන යුද ගැටුම් යළි ආරම්භ වූ බව විදෙස් මාධ්‍ය වාර්තා කළේය. ගැටුම් ආරම්භ වූයේ පසුගියදා පලස්තීනයේ හමාස් සංවිධානය අඛණ්ඩව රොකට් ප්‍රහාර 500කට වැඩි ප්‍රමාණයක් ඊශ්‍රායලයට එල්ල කිරීමත් සමඟ බවද විදෙස් මාධ්‍ය වැඩිදුරටත් පැවසීය.\n\nඑය හමාස් සංවිධානයෙන් ඊශ්‍රායලයට එල්ල වූ වඩාත්ම දරුණු ප්‍රහාරය බවත්, ඉන් 300කට අධික පිරිසක් ජීවිතක්ෂයට පත් වූ බවත් වාර්තා වේ.\n\nහමාස් සංවිධානය හා පලස්තීනය යුද්ධයක් ප්‍රකාශ කර ඇතැයිද, තම රට යුද්ධයකට මැදි වී ඇතැයිද කියමින් ඊශ්‍රායලයේ අගමැති බෙන්ජමින් නෙතන්යාහු ප්‍රතිප්‍රහාර එල්ල කිරීමට සිය හමුදාවට නියෝග කළේ මේ ප්‍රහාරයෙන් පසුව බවද වාර්තා වේ.\n\nගාසා තීරයේ හමාස් සංවිධානයේ ඉලක්ක වෙත ඊයේ වන විට ඊශ්‍රායල හමුදාව දරුණු රොකට් ප්‍රහාරයක් එල්ල කර ඇති අතර, එමඟින් ගාසා තීරයේ 300කට අධික පිරිසක් ජීවිතක්ෂයට පත් වී ඇතැයිද, තවත් දෙදහසක් පමණ තුවාල ලබා ඇතැයිද පලස්තීනය ප්‍රකාශ කළේය.",
       "URL": "https://www.dinamina.lk/2023/10/09/foreign/29034/%e0%b6%8a%e0%b7%81%e0%b7%8a%e0%b6%bb%e0%b7%8f%e0%b6%ba%e0%b6%bd-%e0%b6%b4%e0%b6%bd%e0%b7%83%e0%b7%8a%e0%b6%ad%e0%b7%93%e0%b6%b1-%e0%b6%ba%e0%b7%94%e0%b6%af%e0%b7%8a%e0%b6%b0%e0%b6%ba/",
       "Category": "foreign",
       "Parent URL": "https://www.dinamina.lk/category/foreign//page/2/"
}