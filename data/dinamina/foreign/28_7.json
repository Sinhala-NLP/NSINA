{
       "Source": "dinamina",
       "Timestamp": "August 19, 2023 1:00 am",
       "Headline": "සිරගත කළ ඉම්රාන්ට තවත් නඩුවක්",
       "News Content": "පාකිස්තානයේ ෆෙඩරල් විමර්ශන ඒජන්සියේ ඒකබද්ධ විමර්ශන කණ්ඩායමක් පසුගියදා පාකිස්තානයේ හිටපු අගමැති ඉම්රාන් ඛාන් ඇටොක් බන්ධනාගාරය තුළදී රාජ්‍යතාන්ත්‍රික කේබල් පණිවුඩ පද්ධතියක් අතුරුදන්වීම සම්බන්ධව ප්‍රශ්න කර ඇත. මේ කේබල් පණිවුඩය මෙය සිය රජය පෙරළා දැමීමට අමෙරිකාව කුමන්ත්‍රණය කළ බවට චෝදනා කරමින් පසුගිය මාර්තුවේදී ඉම්රාන් ඛාන් විසින් මහජන රැලියකදී ප්‍රසිද්ධියේ ප්‍රදර්ශනය කළ බව කියන කේබල් පණිවුඩයට අදාළ සිදුවීමකි. ඉම්රාන් ඛාන් විශ්වාසභංග යෝජනාවකින් පාර්ලිමේන්තුවෙන් ඉවත් කරනු ලැබුවේ පසුගිය අප්‍රේල් මාසයේ අග භාගයේදිය. ඔහු එම කේබල් පණිවුඩය මහජනයා හමුවේ ප්‍රදර්ශනය කර ඇත්තේ ඊට මාසයකට පෙරය. එබැවින් එය ජාත්‍යන්තර සම්ප්‍රදාය සහ රහස්‍ය ලිපියක් ප්‍රසිද්ධියට පත් කිරීමේ අපරාධ චෝදනාවක් ගොනු කළ හැකි සිදුවීමක් බවට ද වාර්තා වේ.\n\nරාජ්‍යතාන්ත්‍රික කේබල් පණිවුඩ පද්ධතිය අතුරුදන්වීම සම්බන්ධව පාකිස්තාන ෆෙඩරල් විමර්ශන ඒජන්සියේ නිලධාරීන් ඉම්රාන්ගෙන් පැය දෙකකට ආසන්න කාලයක් ප්‍රශ්න කර ඇති අතර, රහසිගත රාජ්‍යතාන්ත්‍රික කේබල් පණිවුඩයක් ප්‍රසිද්ධියට පත් කර එය ඔහු සන්තකයේ තබා ගැනීම සම්බන්ධයෙන් හිටපු අගමැතිවරයාට එරෙහිව සිදු කෙරෙන විමර්ශනයක ආරම්භය එසේය. සාමාන්‍යයෙන් රාජ්‍යතාන්ත්‍රික කේබල් පණිවුඩයක් හෝ තානාපති කාර්යාල කේබල් පණිවුඩයක් ලෙසත් හඳුන්වනු ලබන රාජ්‍යතාන්ත්‍රික කේබල් පණිවුඩ විදේශ අමාත්‍යාංශ අතර හුවමාරු වන අතිශය රහසිගත ලියවිල්ලකි. එය කේත ආධාරයෙන් සටහන් කරනු ලබන අතර, එවැනි ලේඛනයක් ප්‍රසිද්ධියට පත් කිරීම සාපරාධි ක්‍රියාවක් ලෙස පිළි ගැනේ.\n\nඑබැවින් ටොෂ්කානා නඩුව නමින් හඳුන්වනු ලබන අගමැති ධුරයේ සිටියදී විදෙස් රාජ්‍ය නායකයන්ගෙන් සහ රාජ්‍යතාන්ත්‍රික දූතයන්ගෙන් ලැබෙන මිල අධික ත්‍යාග භාණ­්ඩාගාරයට ලබා නොදී සන්තකයේ තබාගැනීම සහ මිතුරන් අතර බෙදාදීම, අලෙවි කර මුදල් උපයා ගැනීම ආදි චෝදනා රැසකට වරදකරු වූ සිරගෙට ගිය ඉම්රාන්ට ඉදිරියේදී ඊට වඩා බරපතළ නඩු විභාගයකට පෙනී සිටීමට සිදුවිය හැකි බව විදෙස් මාධ්‍ය වාර්තා කළේය. එම සිදුවීමේ ස්වභාවය අනුව ඉම්රාන් ඛාන්ට අධිචෝදනා ගොනු කළ හැකි බව පාකිස්තාන මාධ්‍ය සඳහන් කර තිබේ. සිදු කරනු ලබන විමර්ශනය පුළුල් කිරීමට ද ෆෙඩරල් විමර්ශන ඒජන්සියට පාකිස්තාන භාරකාර රජයෙන් උපදෙස් හා අවසර ලැබෙන බවට ද වාර්තා වේ.\n\nභාරකාර අගමැතිවරයා ලෙස පත් වී සිටින්නේ පාකිස්තානයේ අඩුම ජනගහණයක් ඇති බලුකිස්තාන ප්‍රාන්තය නියෝජනය කරන ප්‍රකට දේශපාලකයකු නොවන සෙනෙට් සභික අන්වර් උල් හක්ය. ඔහු ෂෙරීෆ් පවුලේ සමීපතම සගයකු බවත් වාර්තා මඟින් සඳහන් වේ. ඇරත් මීළඟ මැතිවරණය පවත්වන තුරු පාකිස්තානයේ රාජ්‍ය නායකයා ලෙස කටයුතු කරන අන්වර් උල් හක් භාරකාර අගමැතිවරයා ලෙස පත් කර ඇත්තේ රජය විසුරුවා හැරීමෙන් පසු අගමැති ධුරයට සමු දුන් ශෙබාස් ෂරීෆ් සහ එරට විපක්ෂ නායක රාජා රියාස් අතර පැවැති සාකච්ඡාවකින් පසුව බව වාර්තා වේ. දෙදෙනාගේ එකඟතාව මත ඔහුගේ නම ජනාධිපතිවරයාගේ අනුමැතියට යවනු ලැබූ බව වැඩිදුරටත් වාර්තා වේ. එබැවින් භාරකාර අගමැතිවරයා ෂරීෆ් පවුලට අවශ්‍ය ආකාරයට ඉම්රාන් ඛාන්ට එරෙහිව ගත හැකි සියලු ක්‍රියාමාර්ග හා නඩු ගොනු කිරීම් සිදු කරනු ඇතැයි ද දේශපාලන විශ්ලේෂකයන් අනාවැකි පළ කර ඇතැයි වාර්තා වේ.",
       "URL": "https://www.dinamina.lk/2023/08/19/foreign/15514/%e0%b7%83%e0%b7%92%e0%b6%bb%e0%b6%9c%e0%b6%ad-%e0%b6%9a%e0%b7%85-%e0%b6%89%e0%b6%b8%e0%b7%8a%e0%b6%bb%e0%b7%8f%e0%b6%b1%e0%b7%8a%e0%b6%a7-%e0%b6%ad%e0%b7%80%e0%b6%ad%e0%b7%8a-%e0%b6%b1%e0%b6%a9/",
       "Category": "foreign",
       "Parent URL": "https://www.dinamina.lk/category/foreign//page/28/"
}