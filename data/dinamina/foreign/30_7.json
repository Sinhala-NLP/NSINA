{
       "Source": "dinamina",
       "Timestamp": "August 15, 2023 3:48 am",
       "Headline": "කෙන්යානු සෙබළුන් අපයෝජනය කළ බවට  බ්‍රිතාන්‍ය හමුදාවට එරෙහිව පරීක්ෂණයක්",
       "News Content": "කෙන්යානු හමුදා සෙබළුන් පුහුණු කිරීමේ ඒකකයේදී බ්‍රිතාන්‍ය සෙබළුන් විසින් සිදු කළ බව කියන අපයෝජන සම්බන්ධව පුළුල් පරීක්ෂණයක් පැවැත්වීමට එරට රජය තීරණය කර ඇතැයි විදෙස් මාධ්‍ය වාර්තා කළේය. එරට මන්ත්‍රීවරු ප්‍රකාශ කර ඇත්තේ බ්‍රිතාන්‍ය හමුදාවට කෙන්යාවේ පුහුණුවීම්වලට ඉඩ ලබා දුන් ද්විපාර්ශ්වික ආරක්ෂක ගනුදෙනුවට එය බලපානු ඇති බවය. නයිරෝබි අගනුවරට කිලෝමීටර් 125ක් පමණ උතුරින් පිහිටි නන්යුකී හමුදා කඳවුරට ආසන්නයේ එක්තරා ස්ථානයකදී ලිංගික අපයෝජන පමණක් නොව මිනීමැරුම් ද සිදු කර ඇති බවට බ්‍රිතාන්‍ය හමුදාවට චෝදනා එල්ල වී ඇතැයි වැඩිදුරටත් වාර්තා වේ.\n\nවසර 1963දී බ්‍රිතාන්‍යයෙන් නිදහස ලැබීමෙන් පසු එරට හමුදා ක්‍රියාකාරකම් සම්බන්ධව කෙන්යාවේ සිදු කෙරෙන පළමු පරීක්ෂණය මෙය බව ද වාර්තා වේ. බ්‍රිතාන්‍ය හමුදාව විසින් සිදු කළ බව කියන ඕනෑම අපරාධයක් හෝ වැරැදි ක්‍රියාවක් පිළිබඳ පෙත්සම් ඉදිරිපත් කරන ලෙස කෙන්යානු රජය ජනතාවගෙන් ඉල්ලීමක් ද කිරීමට නියමිතව ඇත. මේ පරීක්ෂණය ලබන ඔක්තෝබර් මාසයේදී ආරම්භ කිරීමට ද නියමිත බව විදෙස් මාධ්‍ය වැඩිදුරටත් වාර්තා කළේය.",
       "URL": "https://www.dinamina.lk/2023/08/15/foreign/14147/%e0%b6%9a%e0%b7%99%e0%b6%b1%e0%b7%8a%e0%b6%ba%e0%b7%8f%e0%b6%b1%e0%b7%94-%e0%b7%83%e0%b7%99%e0%b6%b6%e0%b7%85%e0%b7%94%e0%b6%b1%e0%b7%8a-%e0%b6%85%e0%b6%b4%e0%b6%ba%e0%b7%9d%e0%b6%a2%e0%b6%b1%e0%b6%ba/",
       "Category": "foreign",
       "Parent URL": "https://www.dinamina.lk/category/foreign//page/30/"
}