{
       "Source": "dinamina",
       "Timestamp": "August 4, 2023 3:50 pm",
       "Headline": "ආහාර අර්බුදය විසඳීමේ දී ගෝලීය එක්සත්භාවයේ වැදගත්කම චීනය අවධාරණය කරයි",
       "News Content": "ආහාර අර්බුදය විසඳීමේ දී ගෝලීය ආහාර සහ කෘෂිකර්ම පරිපාලන පද්ධතිය වැඩිදියුණු කළ යුතු බව චීනය කියා සිටී.\n\nඑක්සත් ජාතීන්ගේ චීන ස්ථාවර නියෝජිත චං ජුන් මේ බව පැවසුවේ, එක්සත් ජාතීන්ගේ ආරක්ෂක මණ්ඩලයේ ඊයේ (3) පැවති ‘ගැටුම් සහ ආහාර අර්බුදය’ පිළිබඳ රැස්වීමේ දී ය.\n\nඑක්සත් ජාතීන්ගේ නියෝජිත ආයතනවල වෘත්තීයමය ප්‍රතිලාභ සහ සම්බන්ධීකරණ භූමිකාවන්ට චීනය සහාය දක්වයි.\n\nආහාර අර්බුදයේ විශාලතම ගොදුරු බවට පත්ව ඇත්තේ සංවර්ධනය වෙමින් පවතින රටවල් බව චං ජුන් මහතා මෙහිදී පෙන්වා දුන්නේය. ආහාර අනාරක්ෂිත භාවය, ගෝලීය වශයෙන් සිදුව ඇති ප්‍රමාණවත් නොවන සහ අසමතුලිත සංවර්ධනයේ ප්‍රතිඵලයක් බව ද හෙතෙම පැවසීය.\n\nආරවුල් සාමකාමී ව විසඳීමට උත්සාහ කරන ලෙසත්, ආහාර සුරක්ෂිතතාව වැනි විවිධ අභියෝගවලට සහයෝගයෙන් සහ ධනාත්මක චින්තනයෙන් යුතුව ප්‍රතිචාර දක්වන ලෙසත් චීනය ඉල්ලා සිටින බව චීන නියෝජිතයා ප්‍රකාශ කළේය.",
       "URL": "https://www.dinamina.lk/2023/08/04/foreign/11741/%e0%b6%86%e0%b7%84%e0%b7%8f%e0%b6%bb-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba-%e0%b7%80%e0%b7%92%e0%b7%83%e0%b6%b3%e0%b7%93%e0%b6%b8%e0%b7%9a-%e0%b6%af%e0%b7%93-%e0%b6%9c/",
       "Category": "foreign",
       "Parent URL": "https://www.dinamina.lk/category/foreign//page/36/"
}