{
       "Source": "dinamina",
       "Timestamp": "July 22, 2023 1:00 am",
       "Headline": "පැසිෆික් දූපත් රටවලට චීනයෙන් බලපෑම්",
       "News Content": "තායිවානය සමඟ ඇති සම්බන්ධතා අවම කරන ලෙස හෝ නතර කර දමන ලෙස පැසිෆික් දූපත් රටවලට චීනය බලපෑම් කරමින් සිටින බව විදෙස් මාධ්‍ය වාර්තා කළේය. පැසිෆික් දූපත් රාජ්‍යයක් වන පාලවුහි ජනාධිපති සුරන්ජෙල් විප්ස් මේ බව තහවුරු කර ඇතැයි ද විදෙස් මාධ්‍ය වැඩිදුරටත් වාර්තා කළේය. තායිවානය සමඟ ඇති සම්බන්ධතා චීනය වෙත හරවන මෙන් බලපෑම් එල්ල වී ඇතැයි පසුගියදා පාලවු දූපත් රාජ්‍යයේ ජනාධිපතිවරයා ප්‍රකාශ කර ඇතැයි විදෙස් මාධ්‍ය සඳහන් කළේය.\n\nපසුගිය මාසයේ පාලවු රාජ්‍යයට අයත් මුහුදු කලාපයට චීන යාත්‍රා කිහිපයක් අනවසරයෙන් සේන්දු වී තිබූ අතර, ඒ සම්බන්ධව පාලවු ජනාධිපතිවරයා සිය කනස්සල්ල පළ කර තිබිණි. එමෙන්ම එම මුහුදු සීමාවේ මුර සංචාර වැඩි කරන ලෙස අමෙරිකාවෙන් ඉල්ලීමක් ද කළ බව පාලවු ජනාධිපතිවරයා රොයිටර් පුවත් සේවයට ප්‍රකාශ කර තිබිණි.\n\nතායිවානය සමඟ සම්බන්ධතා පැවැත්වීම මත චීනය මේ පියවර ගෙන ඇතැයි ද, පාලවු රජය චීනය සමඟ සම්බන්ධතා වර්ධනය කරන්නේ නම් එවැනි ආක්‍රමණයක් සිදු නොවනු ඇතැයි ද විදෙස් මාධ්‍ය වැඩිදුරටත් වාර්තා කළේය. අදාළ යාත්‍රා මුහුදේ නැංගූම් ලා ඇති බවත්, කිසිදු සමීක්ෂණයක් හෝ විමර්ශනයක් සිදු නොවන බවත් මේ සම්බන්ධව චීනයේ විදේශ අමාත්‍යාංශයේ ප්‍රකාශයකු වන වැන්ග් වෙන්බින් සඳහන් කර ඇත. රටවල් අතර ආරක්ෂක සහයෝගිතාවට තෙවැනි පාර්ශ්වයේ මැදිහත්වීම් සිදු නොවිය යුතු බවත් ඔහු සඳහන් කර ඇතැයි වාර්තා වේ.\n\n",
       "URL": "https://www.dinamina.lk/2023/07/22/foreign/8408/%e0%b6%b4%e0%b7%90%e0%b7%83%e0%b7%92%e0%b7%86%e0%b7%92%e0%b6%9a%e0%b7%8a-%e0%b6%af%e0%b7%96%e0%b6%b4%e0%b6%ad%e0%b7%8a-%e0%b6%bb%e0%b6%a7%e0%b7%80%e0%b6%bd%e0%b6%a7-%e0%b6%a0%e0%b7%93%e0%b6%b1/",
       "Category": "foreign",
       "Parent URL": "https://www.dinamina.lk/category/foreign//page/44/"
}