{
       "Source": "dinamina",
       "Timestamp": "July 25, 2023 1:00 am",
       "Headline": "හොංකොං දේශයට අත්‍යවශ්‍ය පුද්ගලයාගේ පවුලම අත්අඩංගුවට",
       "News Content": "දැනට පිටුවහල් වී සිටින හොංකොං දේශයට අත්‍යවශ්‍ය පුද්ගලයකු ලෙස ලැයිස්තුගත කර ඇති ප්‍රජාතන්ත්‍රවාදී හිතවාදී ක්‍රියාකාරීන් අටදෙනාගෙන් කෙනකු වන එල්මර් යුවේන්ගේ පුත්‍රයා ඩෙරික් සහ වැඩිමල් දියණිය මිමි ලොස් ඇන්ජලිස් නුවර සිට හොංකොං බලා පැමිණි වහා ගුවන්තොටුපොළේදි හොංකොං ජාතික ආරක්ෂක පොලිසිය විසින් අත්අඩංගුවට ගෙන තිබේ. ඔවුන් අත්අඩංගුවට ගෙන ඇත්තේ රඳවා ගෙන ප්‍රශ්න කිරීමට බව හොංකොං නිදහස් මාධ්‍ය පුවත් සේවය වාර්තා කළේය.\n\nඅමෙරිකාව පදනම් කරගත් 74 හැවිරිදි ව්‍යාපාරිකයකු වන එල්මර් යුවේන් හොංකොං දේශයට සම්බාධක පනවන ලෙස විදෙස් රටවලින් ඉල්ලා සිටීම හේතුවෙන් එරටට අත්‍යවශ්‍ය පුද්ගලයකු ලෙස නම් කර තිබුණේ මීට දින විස්සකට පමණ පෙරය. ඔහු ඇතුළු අටදෙනකු අත්අඩංගුවට ගැනීමට හොංකොං ජාතික ආරක්ෂක පොලිසිය වරෙන්තු නිකුත් කර ඇති අතර, දැනට ඔස්ට්‍රේලියාවේ, අමෙරිකාවේ සහ බ්‍රිතාන්‍යයේ පදිංචිව සිටින ඔවුන්ගෙන් එක් අයකු ගැන තොරතුරු සපයන පුද්ගලයන්ට හොංකොං ඩොලර් මිලියනයක් ත්‍යාග වශයෙන් පිරිනමන බවත් හොංකොං ජාතික ආරක්ෂක පොලිසිය නිවේදනය කර තිබේ.\n\nඩෙරික් සහ මිමි අත්අඩංගුවට ගෙන ඇත්තේ විදේශීය බලවේග සමඟ එක්ව හොංකොං දේශයට විරුද්ධව කටයුතු කළ බවට චෝදනා ලබා සිටින එල්මර් යුවේන් ගැන තොරතුරු දැනගැනීමට බව ද වාර්තා වේ. ජාතික ආරක්ෂාව අනතුරේ හෙළීම සඳහා කඩාකප්පල්කාරී ක්‍රියාවන්හි නිරතවීම එල්මර්ට විරුද්ධව ඇති චෝදනාව වුවද, ඔහුගේ පුත්‍රයා සහ වැඩිමල් දියණිය අත්අඩංගුවට ගැනීම සම්බන්ධව හොංකොංහි සමාජ ක්‍රියාකාරීන් සිය විරෝධතාව එල්ල කර ඇතැයි ද වාර්තා වේ.\n\nඑල්මර් යුවේන්ගේ පුත්‍රයාගේ බිරිය එවුනිස් යං හොංකොං දේශයේ නව ජනතා පක්ෂයේ සාමාජිකාවක වන අතර, පුත්‍රයා එම පක්ෂයේ හිටපු උපදේශකවරයෙකි. එමෙන්ම හොංකොං දේශයේ ජාත්‍යන්තර ප්‍රතිපත්ති පිළිබඳ විශේෂඥවරයෙකි. ඩෙරික් පසුගියදා මාධ්‍ය හමුවකදී ප්‍රකාශ කර ඇත්තේ අමෙරිකාවේ සිටින තම පියා සමඟ කෙටි සාකච්ඡාවක නිරතවුවද කිසිදු මූල්‍යමය ගනුදෙනුවක් සිදු නොකළ බවය. ඔහුගේ බිරිය සිය මාමණ්ඩිය සමඟ තිබූ සියලු සම්බන්ධතා අත්හැර දමනු ලැබුවේ පසුගිය වසරේදීය. එමෙන්ම හොංකොං ජාතික ආරක්ෂක පොලිසිය වරෙන්තු නිකුත් කිරීමෙන් පසු ඇය සිය මාමණ්ඩියට උපදෙස් දී ඇත්තේ නැවත හොංකොං දේශයට ගොස් පොලිසියට භාර වන ලෙසය. එවැනි පසුබිමකදී එල්මර්ගේ පුත්‍රයා අත්අඩංගුවට ගැනීම සම්බන්ධව හොංකොං දේශයේ සමාජ ක්‍රියාකාරීන් දැඩි විමතියට පත්ව ඇතැයි ද වාර්තා වේ.\n\nමේ සම්බන්ධව බ්‍රිතාන්‍යයේ ‘දි ගාඩියන්‘ පුවත් සේවය හොංකොං දේශයේ ජාතික ආරක්ෂක පොලිසියෙන් කරුණු විමසීමේදී ඔවුන් ප්‍රකාශ කර ඇත්තේ කාන්තාවන් දෙදෙනකු සහ පිරිමි පුද්ගලයකු අත්අඩංගුවට ගෙන රඳවා තබාගෙන සිටින බවය. එහෙත් ඔවුන්ගේ නම් හෙළි කිරීමෙන් වැළකී සිටි බවත් දි ගාඩියන් පුවත් සේවය වාර්තා කළේය.",
       "URL": "https://www.dinamina.lk/2023/07/25/foreign/8987/%e0%b7%84%e0%b7%9c%e0%b6%82%e0%b6%9a%e0%b7%9c%e0%b6%82-%e0%b6%af%e0%b7%9a%e0%b7%81%e0%b6%ba%e0%b6%a7-%e0%b6%85%e0%b6%ad%e0%b7%8a%e0%b6%ba%e0%b7%80%e0%b7%81%e0%b7%8a%e0%b6%ba/",
       "Category": "foreign",
       "Parent URL": "https://www.dinamina.lk/category/foreign//page/42/"
}