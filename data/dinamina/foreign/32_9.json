{
       "Source": "dinamina",
       "Timestamp": "August 11, 2023 1:01 am",
       "Headline": "එක්වදෝර් ජනපති අපේක්ෂක වෙඩි ප්‍රහාරයකින් මරුට",
       "News Content": "මේ මස 20 වැනිදා පැවැත්වීමට නියමිත එක්වදෝරයේ ජනාධිපතිවරණයට ඉදිරිපත් වී සිටි එරට සිදුවන දූෂණ අපරාධ හා අපරාධ කල්ලිවලට එරෙහිව හඬක් නැඟූ ෆර්නෑන්ඩෝ විලේවිසෙන්සියෝ වෙඩි තබා ඝාතනය කර ඇතැයි විදෙස් මාධ්‍ය වාර්තා කළේය. ඔහුගේ ඝාතනයත් සමඟ එක්වදෝරයට හදිසි තත්ත්වයක් ප්‍රකාශයට පත් කිරීමට එරට ජනාධිපති ගුයිලමෝ ලාසෝ පියවර ගෙන ඇතැයි ද වාර්තා වේ. එරට කොංග්‍රස් සභිකයකු සහ හිටපු මාධ්‍යවේදියකු වූ විලේවිසෙන්සියෝ ඉලක්ක කරමින් වෙඩි ප්‍රහාර 30කට අධික ප්‍රමාණයක් එල්ල කර ඇති අතර, ඉන් පුද්ගලයන් 9 දෙනකු ද තුවාල ලබා ඇතැයි වාර්තා වේ. ජනාධිපති අපේක්ෂකයාට වෙඩි තැබූ පුද්ගලයා පසුව ආරක්ෂක අංශ සමඟ වෙඩි හුවමාරුවකදී තුවාල ලබා ජීවිතක්ෂයට පත්වූ බවත් වැඩිදුරටත් වාර්තා වේ. 59 හැවිරිදි ජනාධිපති අපේක්ෂකයා වෙඩි තබා ඝාතනය කර ඇත්තේ කුයිටෝ අගනුවර පැවැති ප්‍රචාරක රැලියකට සහභාගිවීමෙන් පසු සිය මෝටර් රථයට ගොඩ වූ අවස්ථාවේදී වන අතර, එම සිදුවීම ඇතුළත් වීඩියෝ පටය මේ වන විට සමාජ මාධ්‍ය ජාලය පුරා සංසරණය වෙමින් තිබේ.",
       "URL": "https://www.dinamina.lk/2023/08/11/foreign/13372/%e0%b6%91%e0%b6%9a%e0%b7%8a%e0%b7%80%e0%b6%af%e0%b7%9d%e0%b6%bb%e0%b7%8a-%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%85%e0%b6%b4%e0%b7%9a%e0%b6%9a%e0%b7%8a%e0%b7%82%e0%b6%9a-%e0%b7%80/",
       "Category": "foreign",
       "Parent URL": "https://www.dinamina.lk/category/foreign//page/32/"
}