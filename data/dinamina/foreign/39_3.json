{
       "Source": "dinamina",
       "Timestamp": "July 31, 2023 1:00 am",
       "Headline": "පිටසක්වළ ජීවීන්-යානා  අමෙරිකානු අඩස්සියේ",
       "News Content": "අමෙරිකානු රජය හඳුනා නොගත් ආකාශ වස්තූන් සහ හඳුනා නොගත් අද්භූත ගුවන් සිදුවීම් සම්බන්ධව අතිශය රහසිගත වැඩසටහනක් පවත්වාගෙන යන බවටත්, මිනිසුන් රහිත පිටසක්වල අභ්‍යකාශ යානා පිටසක්වල ජීවීන් යැයි පැවැසෙන ගුවන් නියමුවන්ගේ මළ සිරුරු අමෙරිකානු රජය සතුව ඇති බවටත් එරට ගුවන් හමුදාවේ සහ බුද්ධි අංශයේ හිටපු නිලධාරී ඩේවිඩ් ග්‍රස්ච් ප්‍රසිද්ධියේ ප්‍රකාශ කර ඇතැයි විදෙස් මාධ්‍ය වාර්තා කළේය. ඔහු වැඩිදුරටත් සඳහන් කර ඇත්තේ නම් හෙළි නොකරන නිලධාරීන් කිහිප දෙනකු එය තමාට පැවැසූ බවය. ඩේවිඩ් ග්‍රස්ච්ගේ අනාවරණය මේ වන විට අමෙරිකාවේ පමණක් නොව ලොව බොහෝ රටවල ආන්දෝලනයට තුඩු දුන් හෙළිදරව්වක් බවට පත් වී ඇතැයි ද වාර්තා වේ.\n\nඩේවිඩ් ග්‍රස්ච් මේ අනාවරණය සිදු කිරීමට පෙර පසුගිය වසරේදී නීති විරෝධී හා සදාචාරාත්මක නොවන ක්‍රියාකාරකම් අමෙරිකාවේ බුද්ධි තොරතුරු සම්බන්ධ කටයුතු කිරීමට තෝරා ගත් සෙනෙට් කමිටුව සමඟ හුවමාරු කරගැනීම සඳහා සහාය වන ලෙස ඉල්ලමින් බුද්ධි අංශයේ නිලධාරීන්ගේ ප්‍රධානියාගේ කාර්යාලයට පැමිණිල්ලක් ද යොමු කර තිබූ බව සඳහන් වේ. එවැනිම පැමිණිල්ලක් 2021 වසරේදී ඉදිරිපත් කිරීමෙන් තම සේවා ප්‍රධානියාගේ පළි ගැනීමකට ලක් වූ බවටත් ඔහු පැමිණිලි කර ඇතැයි වැඩිදුරටත් වාර්තා වේ.\n\nබුද්ධි අංශයේ හිටපු නිලධාරියකු පුන පුනා ප්‍රකාශ කරන මේ ආන්දෝලනාත්මක හෙළිදරව්ව සුළුවෙන් තැකිය නොහැකි බවට තවත් හේතු සාධක රැසකි. ඊට හේතුව වන්නේ තමා සමඟ එම කාරණා බෙදා හදා ගත් පුද්ගලයන් රැසක් තොරතුරු වසන් කිරීමට රජය දරන උත්සාහයේ කොටසක් ලෙස මේ වන විට ඝාතනයට ලක්වී ඇතැයි වාර්තා වන බැවිනි. ඔහු විසින් පසුගිය මාසයේදී අනාවරණය කළ ඉහත සඳහන් තොරතුරු සම්බන්ධව නාසා ආයතනය සහ අමෙරිකාවේ ආරක්ෂක දෙපාර්තමේන්තුව නිවේදන දෙකක් නිකුත් කර ඇති අතර, ඉන් ප්‍රකාශ කර ඇත්තේ පිටසක්වල ජීවීන් සම්බන්ධව කිසිදු සාක්ෂියක් නොමැති බවය. එමෙන්ම අමෙරිකානු රජය සතුව පිටසක්වල යානා හෝ වෙනත් කිසිදු උපකරණ ඇතැයි පිළිගත හැකි කිසිදු තොරතුරක් නැති බවය.\n\nඑහෙත් පසුගියදා කොංග්‍රස් සභාවේදී අධීක්ෂණය හා වගවීම පිළිබඳ සභා කමිටුව හමුවේ දිවුරුම් දෙමින් ඩේවිඩ් ග්‍රස්ච් එය යළිත් ප්‍රකාශ කිරීම නිසා තත්ත්වය වඩාත් බරපතළ ස්වරූපයකට හැරී ඇතැයි ද වාර්තා වේ. ඔහු පමණක් නොව අමෙරිකානු ප්‍රහාරක යානා නියමුවන් වන රයන් ග්‍රේව්ස් සහ ඩේවිඩ් ෆ්‍රේවර් ද එය තහවුරු කරමින් අදාළ කමිටුව හමුවේ ප්‍රකාශ සිදු කර තිබේ. ප්‍රසිද්ධියේ ප්‍රකාශ කළ නොහැකි තවත් කරුණු ඇතැයි ද, ඒවා සංවේදී තොරතුරු සැපයුමේ පහසුකම් සහිත කුටියකදී වැඩිදුරටත් ප්‍රකාශ කිරීමට හැකි බව ද ඩේවිඩ් ග්‍රස්ච් කමිටුව හමුවේ සඳහන් කර තිබේ.\n\nපෙන්සිල්වේනියා ප්‍රාන්තයේ උපත ලබා පසුකාලීනව ගුවන් හමුදාවට බැඳී ඇෆ්ගනිස්තානයේ යුද අරගලළයට ද සහභාගි වූ ඩේවිඩ් ග්‍රස්ච්ගේ පසුබිම සොයා බැලීමේදී ඔහු එරට භූගෝලීය බුද්ධි ඒජන්සියේ සහ ජාතික ඔත්තු බැලීමේ කාර්යාංශයේ ප්‍රවීණ නිලධාරියකු බව පැහැදිලිය. එමෙන්ම ඔහු ඔත්තු බැලීමේ කාර්යාංශයේ නියෝජිතයා ලෙස හඳුනා නොගත් ගුවන් සංසිද්ධි පිළිබඳ කාර්ය සාධක බළකායේ ද සේවය කර තිබේ. මීට අමතරව පසුගිය වසරේ ජූලි මාසය දක්වා හඳුනා නොගත් ගුවන් සංසිද්ධි පිළිබඳ කාර්ය සාධක බළකායේ කටයුතු විශ්ලේෂණ කිරීම සඳහා ජාතික භූගෝලීය බුද්ධි ඒජන්සියේ සම ප්‍රධානියා ලෙසත් කටයුතු කර ඇති අතර, මේ වසරේ මුල් භාගයේදී ජාතික ආරක්ෂක බලය පැවැරීමේ පනත කෙටුම්පත් කිරීමට සහාය වූ විශාරදයකු ද වේ. හඳුනා නොගත් ආකාශ වස්තූන් සහ හඳුනා නොගත් අද්භූත ගුවන් සිදුවීම් සම්බන්ධ විධි විධාන ඊට ඇතුළත් වන අතර, රහස් තොරතුරු හෙළි කරන පුද්ගලයන්ගේ ආරක්ෂාව සහ හෙළිදරව් නොකිරීමේ නියෝග සහ ගිවිසුම්වලින් ඔවුන් නිදහස් කිරීමේ විධි විධානයන් ද ඇතුළත් ය. ඒ අනුව ඩේවිඩ් ග්‍රස්ච් ඉහත සඳහන් අතිශය රහසිගත තොරතුරු හෙළිදරව් කර ඇත්තේ තමා විසින්ම දායකත්වය දුන් ජාතික ආරක්ෂක බලය පැවරීමේ පනතට ආවරණය වෙමින් බව පෙනේ. පසුගියදා ඔහු මේ බව අනාවරණය කිරීමත් සමඟ පසුගිය පෙබරවාරි මාසයේදී අමෙරිකානු ගුවන් හමුදාව විසින් පහර දී බිම දැමූ හඳුනා නොගත් ආකාශ වස්තූන් හතරක් සම්බන්ධව කොංග්‍රස් කමිටුවේ අවධානය යොමු වූ බවත් වැඩිදුරටත් වාර්තා වේ. පසුගිය පෙබරවාරි මාසයේ මුල් භාගයේදී ඇලස්කාව, උතුරු කැරොලිනා, යූකෝන් සහ මිචිගන් පළාත්වලදී අමෙරිකානු ගුවන් ප්‍රහාර මඟින් බිම හෙළනු ලැබූ හඳුනා නොගත් බව කියන ආකාශ වස්තූන් පිළිබඳ වැඩිදුර තොරතුරු යටපත් වූයේ ඒ කාලයේදීම චීනයට අයත් ඔත්තු බැලීමේ බැලූනයක් අමෙරිකානු අහස් සීමාවට පැමිණි බව කියන සිදුවීම හේතුවෙනි.\n\nෆවුස් මොහොමඩ්",
       "URL": "https://www.dinamina.lk/2023/07/31/foreign/10354/%e0%b6%b4%e0%b7%92%e0%b6%a7%e0%b7%83%e0%b6%9a%e0%b7%8a%e0%b7%80%e0%b7%85-%e0%b6%a2%e0%b7%93%e0%b7%80%e0%b7%93%e0%b6%b1%e0%b7%8a-%e0%b6%ba%e0%b7%8f%e0%b6%b1%e0%b7%8f-%e0%b6%85%e0%b6%b8%e0%b7%99/",
       "Category": "foreign",
       "Parent URL": "https://www.dinamina.lk/category/foreign//page/39/"
}