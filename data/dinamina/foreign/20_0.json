{
       "Source": "dinamina",
       "Timestamp": "September 5, 2023 2:19 am",
       "Headline": "ස්පාඤ්ඤයේ මැඩ්රිඩ් නුවරට හදිසි ගංවතුරක් නගරය තාවකාලිකව වසා දමයි  දෙදෙනෙක් අතුරුදන්",
       "News Content": "\n\nස්පාඤ්ඤයේ මැඩ්රිඩ් අගනුවරට ඇද හැළෙන ධාරානිපාත වර්ෂාව සහ ගංවතුර තත්ත්වය හේතුවෙන් නගරය අගුළුලෑමට සිදු වී ඇතැයි විදෙස් මාධ්‍ය වාර්තා කළේය. එරට ළැව්ගිනි හටගෙන සති කිහිපයකට පසු උද්ගත වූ මේ අනපේක්ෂිත ගංවතුර තත්ත්වය හේතුවෙන් මැඩ්රිඩ් නුවර සියලු මාර්ග සහ උමං මාර්ග ජලයෙන් යටවීමෙන් පුද්ගලයන් දෙදෙනකු ද අතුරුදන් වී ඇතැයි විදෙස් මාධ්‍ය වැඩිදුරටත් වාර්තා කළේය.\n\nඅධිවේගී උමං මාර්ග දුම්රිය සේවය මුළුමනින්ම අත්හිටුවා ඇතැයි ද මාර්ග රැසක මෝටර් රථ සහ වෙනත් වාහන ජලයට යට වී ඇතැයි ද වාර්තා වේ. ආපදා කළමනාකරණ සේවකයන් දහසකට වැඩි පිරිසක් මේ වන විට අතුරුදන් වූ පුද්ගලයන් දෙදෙනා සොයා මෙහෙයුමක් ද ක්‍රියාත්මක කර තිබේ. එසේ අතුරුදන් වී ඇත්තේ එකම පවුලක පියකු සහ පුත්‍රයකු බව ද වාර්තා වේ. අවසන් වරට ඔවුන් වාහනයක් තුළ සිටි බව ආපදා කළමනාකරණ ඒකකයට වාර්තා වී තිබේ.\n\nසියලු නිවැසියන්ට නිවෙස්වල රැඳී සිටින ලෙස පසුගිය ඉරිදා මැඩ්රිඩ් නගරාධිපතිවරයා නිවේදනයක් නිකුත් කර ඇති අතර, එරට ජාතික කාලගුණ ඒජන්සිය උපරිම රතු අනතුරු නිවේදනයක් ද නිකුත් කර ඇතැයි වාර්තා වේ.",
       "URL": "https://www.dinamina.lk/2023/09/05/foreign/19576/%e0%b7%83%e0%b7%8a%e0%b6%b4%e0%b7%8f%e0%b6%a4%e0%b7%8a%e0%b6%a4%e0%b6%ba%e0%b7%9a-%e0%b6%b8%e0%b7%90%e0%b6%a9%e0%b7%8a%e0%b6%bb%e0%b7%92%e0%b6%a9%e0%b7%8a-%e0%b6%b1%e0%b7%94%e0%b7%80%e0%b6%bb%e0%b6%a7/",
       "Category": "foreign",
       "Parent URL": "https://www.dinamina.lk/category/foreign//page/20/"
}