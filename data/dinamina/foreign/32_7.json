{
       "Source": "dinamina",
       "Timestamp": "August 12, 2023 1:00 am",
       "Headline": "විදුලි සංදේශ කොමිසමේ නව අධ්‍යක්ෂ ජනරාල් මධුශංක දිසානායක",
       "News Content": "ශ්‍රී ලංකා විදුලි සංදේශ නියාමන කොමිෂන් සභාවේ නව අධ්‍යක්ෂ ජනරාල්වරයා ලෙස මධුශංක දිසානායක මහතා පත්කර තිබේ.තාක්ෂණ විෂය භාර ඇමැතිවරයා ලෙස ජනාධිපති රනිල් වික්‍රමසිංහ මහතා විසින් ඊයේ (11) ක්‍රියාත්මක වන පරිදි ඒ මහතා පත්කර තිබෙන බව ශ්‍රී ලංකා විදුලි සංදේශ නියාමන කොමිෂන් සභාව පවසයි.\n\nඔස්ට්‍රේලියාවේ මෙල්බර්න් විශ්ව විද්‍යාලයේ තොරතුරු තාක්ෂණ පද්ධති කළමනාකරණය පිළිබඳ පශ්චාත් උපාධිධාරියකු වන ඒ මහතා කොළඹ විශ්ව විද්‍යාලයෙන් රාජ්‍ය කළමනාකරණය පිළිබඳ පශ්චාත් උපාධියක් ද ඔස්ට්‍රේලියාවේ කර්ටින් තාක්ෂණ විශ්ව විද්‍යාලයෙන් පරිගණක පද්ධති හා ජාලකරණය පිළිබඳ උපාධියක් මෙන්ම ශ්‍රී ලංකා විවෘත විශ්ව විද්‍යාලයෙන් නීතිවේදී උපාධිය ද හිමි කරගෙන ඇත.\n\nශ්‍රී ලංකා පරිපාලන සේවායේ වසර ගණනාවක අත්දැකීම් සහිත නිලධාරියකු වන දිසානායක මහතා රාජ්‍ය ආරක්ෂක අමාත්‍යාංශය, නීතිය හා සාමය පිළිබඳ අමාත්‍යාංශය, අගමැති කාර්යාලය, ශ්‍රී ලංකා පාර්ලිමේන්තුව හා අධිකරණ අමාත්‍යාංශය වැනි රාජ්‍ය ආයතන කීපයක ඉහළ තනතුරු හොබවා තිබේ.\n\nමහින්ද අලුත්ගෙදර",
       "URL": "https://www.dinamina.lk/2023/08/12/foreign/13518/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b7%83%e0%b6%82%e0%b6%af%e0%b7%9a%e0%b7%81-%e0%b6%9a%e0%b7%9c%e0%b6%b8%e0%b7%92%e0%b7%83%e0%b6%b8%e0%b7%9a-%e0%b6%b1%e0%b7%80-%e0%b6%85/",
       "Category": "foreign",
       "Parent URL": "https://www.dinamina.lk/category/foreign//page/32/"
}