{
       "Source": "dinamina",
       "Timestamp": "September 23, 2023 1:30 am",
       "Headline": "සික් ජාති­ක­යාගේ ඝාත­න­යට  ඉන්දි­යාව සම්බන්ධ බව කැන­ඩාවේ අග­මැ­ති­ව­රයා  යළි කියයි",
       "News Content": "කැ\nනඩාවේදී සික් ජාතික බෙදුම්වාදී නායකයකු වෙඩි තබා ඝාතනය කිරීමේ සිදුවීම සම්බන්ධයෙන් ඉන්දියාව සහ කැනඩාව අතර උද්ගත වූ රාජ්‍යතාන්ත්‍රික අර්බුදය තවදුරටත් උත්සන්න වී ඇතැයි විදෙස් මාධ්‍ය වාර්තා කළේය.\n\nසික් දේවස්ථානයක් ඉදිරිපිටදී පසුගිය ජුනි මාසයේදී සික් ජාතික නායකයා ඝාතනයට ලක්වීම පිටුපස ඉන්දියාවේ සම්බන්ධතාවක් ඇතැයි තමා මිට පෙර කළ ප්‍රකාශය කිසිසේත්ම වෙනස් කර නොගන්නා බව පෙරේදා කැනඩාවේ අගමැති ජස්ටින් ටෘඩෝ නැවතත් අවධාරණය කර ඇතැයි විදෙස් මාධ්‍ය වැඩිදුරටත් වාර්තා කළේය.\n\nඑක්සත් ජාතීන්ගේ සංවිධානයේ සැසිවාරය සඳහා අමෙරිකාවේ නිව්යෝර්ක් නුවරට ගොස් සිටින කැනඩාවේ අගමැතිවරයා එහිදී වාර්තාකරුවන්ට ප්‍රකාශ කර ඇත්තේ පෙර ප්‍රකාශ කළ පරිදිම කැනඩා භූමියේදී කැනඩාවේ පුරවැසිභාවය ලැබු සික් ජාතිකයකු ඝාතනය කිරීමට ඉන්දීය රජයේ නියෝජිතයන් සම්බන්ධ බවට විශ්වාස කළ හැකි හේතු ඇති බවය.\n\nඉන්දියාව එම චෝදනාව තරයේම ප්‍රතික්ෂේප කරමින් ඊට ප්‍රතිචාරයක් ලෙස ඉන්දියාවේ කැනඩා රාජ්‍යතාන්ත්‍රික නිලධාරියකු රටින් පිටුවහල් කිරීමේ නිවේදනය ද නිකුත් කර තිබිණි.\n\nඊට පිළිතුරු වශයෙන් කැනඩාව ද එරට ඉන්දීය රාජ්‍යතාන්ත්‍රික නිලධාරියකු රටින් පිටුවහල් කිරීමට කටයුතු කර තිබිණි.\n\nදෙරට අතර රාජ්‍යතාන්ත්‍රික අර්බුදයේ උණුසුම අතරතුර කැනඩා ජාතිකයන්ට වීසා බලපත් නිකුත් කිරීම අත්හිටුවීමට ද ඉන්දීය රජය පියවර ගෙන තිබේ.\n\n",
       "URL": "https://www.dinamina.lk/2023/09/23/foreign/24767/%e0%b7%83%e0%b7%92%e0%b6%9a%e0%b7%8a-%e0%b6%a2%e0%b7%8f%e0%b6%ad%e0%b7%92%e0%b6%9a%e0%b6%ba%e0%b7%8f%e0%b6%9c%e0%b7%9a-%e0%b6%9d%e0%b7%8f%e0%b6%ad%e0%b6%b1%e0%b6%ba%e0%b6%a7/",
       "Category": "foreign",
       "Parent URL": "https://www.dinamina.lk/category/foreign//page/10/"
}