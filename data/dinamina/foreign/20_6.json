{
       "Source": "dinamina",
       "Timestamp": "September 4, 2023 3:01 am",
       "Headline": "සඳ තරණය කළ ඉන්දියාව  සූර්යයාටත් කිට්ටු කරයි  ‘ආදිත්‍යා’ ගමන් අරඹයි",
       "News Content": "සඳ ගමන සාර්ථක කරගත් ඉන්දියාවේ අභ්‍යවකාශ පර්යේෂණ ආයතනය සූර්යයා ජය ගැනීමේ ඓතිහාසික මෙහෙයුම දියත් කරමින් ‘ආදිත්‍යා L1‘ යානය පෙරේදා දහවල් ගුවන් ගත කළේය. ආන්ද්‍රා ප්‍රාන්තයේ පිහිටි සතිෂ් ධවාන් අභ්‍යවකාශ මධ්‍යස්ථානයේ සිට ගමන් ඇරැඹූ ‘ආදිත්‍යා – L1‘ යානය ඉන්දියාවේ ඓතිහාසික ජයග්‍රහණයක් බව නිවේදනයක් නිකුත් කරමින් ඉන්දීය අභ්‍යවකාශ පර්යේෂණ ආයතනය ප්‍රකාශ කළ බව විදෙස් මාධ්‍ය වාර්තා කළේය.\n\nඉන්දීය අභ්‍යවකාශ පර්යේෂණ ආයතනය මඟින් සූර්යයා අධ්‍යයනය කිරීමේ මෙහෙයුමක් ආරම්භ කරන පළමු අවස්ථාව මෙය වන අතර, මේ දැවැන්ත මෙහෙයුම අභ්‍යවකාශ කාලගුණය පිළිබඳ අවබෝධයක් ලබාගැනීමේ අරමුණින් සිදු වන්නකි. පෘථීවියේ සිට ආසන්න වශයෙන් කිලෝමීටර් මිලියන 1.5ක දුරින් පිහිටා ඇති සූර්ය- පෘථිවි පද්ධතිය වන ලග්‍රාන්ජ් ලක්ෂ්‍යය වටා ආලෝක කක්ෂයක ස්ථානගත කර එමඟින් සූර්යයාගේ හැසිරීම පිළිබඳ පෙර නොවූ විරූ ආකාරයේ අවබෝධයක් පෘථිවි ජනතාවට ලබාදීම ‘ආදිත්‍යා – L1‘ මඟින් සිදු කෙරෙන බව ඉන්දීය අභ්‍යවකාශ පර්යේෂණ ආයතනය ප්‍රකාශ කර තිබේ.\n\nමේ දුර ප්‍රමාණය පෘථිවියේ සිට සෞර ග්‍රහ මණ්ඩලයේ විශාලතම වස්තුව වන සූර්යයාට ඇති මුළු දුර ප්‍රමාණයෙන් 1%ක් වන අතර, එය තරණය කිරීමට මාස 4ක කාලයක් ගත වනු ඇතැයි ද ඉන්දීය අභ්‍යවකාශ පර්යේෂණ ආයතනය වැඩිදුරටත් සඳහන් කර තිබේ.",
       "URL": "https://www.dinamina.lk/2023/09/04/foreign/19251/%e0%b7%83%e0%b6%b3-%e0%b6%ad%e0%b6%bb%e0%b6%ab%e0%b6%ba-%e0%b6%9a%e0%b7%85-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80-%e0%b7%83%e0%b7%96%e0%b6%bb%e0%b7%8a%e0%b6%ba-2/",
       "Category": "foreign",
       "Parent URL": "https://www.dinamina.lk/category/foreign//page/20/"
}