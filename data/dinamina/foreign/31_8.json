{
       "Source": "dinamina",
       "Timestamp": "August 14, 2023 1:44 am",
       "Headline": "පර්සෙයිඩ්ස් උල්කාපාත වර්ෂාව මේ දිනවල ජනතාවට දැකගන්න පුළුවන්",
       "News Content": "\n\nපර්සෙයිඩ්ස් (Perseids) උල්කාපාත වර්ෂාව මේ දිනවල මෙරට ජනතාවට දැක ගත හැකිය.\nපර්සියස් තාරකා රාශියෙන් මේ උල්කා වර්ෂාව පැමිණෙනවා සේ පෙනෙන නිසා එයට පර්සෙයිඩ්ස් නාමය දී තිබෙන බව කොළඹ විශ්වවිද්‍යාලයේ භෞතික විද්‍යා අංශයේ ජ්‍යෙෂ්ඨ කථිකාචාර්ය, තාරකා විද්‍යාඥ, ආචාර්ය ජනක අඩස්සූරිය මහතා පැවැසීය.\nඋල්කා වර්ෂාව පිළිබඳව වැඩිදුරටත් අදහස් දක්වමින් ඔහු මෙසේ ද ප්‍රකාශ කළේය.\n“මෙවැනි උල්කාපාත වර්ෂා ඇති වන්නේ වල්ගා තරුවක් හේතුවෙන්. මේ දිනවල දිස්වන මේ උල්කා වර්ෂාවට හේතුව වල්ගා තරුවක් ගමන් කළ මාර්ගය හරහා පෘථිවිය ගමන් කිරීමයි. මේ උල්කා වර්ෂාවේ උච්චතම අවස්ථාව ඊයේ (13) සහ පෙරේදා (12) දිනවලදී ඇති වූණා. ජූලි මස 14 වෙනිදා සිට සැප්තැම්බර් මස 01 වෙනිදා දක්වා මේ උල්කාපාත වර්ෂාව ජනතාවට දැක ගත හැකියි.\nපර්සියස් තාරකා රාශිය අපට දිස්වන්නේ උදෑසන 3.00ට පමණයි. රාත්‍රී 12ට සහ 1.00ට පමණ නිරීක්ෂණය කළ විටද උල්කාපාත පෙනෙනවා. නමුත් උල්කාපාත වැඩිපුර දිස්වන්නේ රාත්‍රී 3.00න් පසුවයි. උතුරු ක්ෂිතිජයෙන් මේ උල්කාපාත දැක ගත හැකියි.”\n\nඋපාලි කරුණාරත්න",
       "URL": "https://www.dinamina.lk/2023/08/14/foreign/13826/%e0%b6%b4%e0%b6%bb%e0%b7%8a%e0%b7%83%e0%b7%99%e0%b6%ba%e0%b7%92%e0%b6%a9%e0%b7%8a%e0%b7%83%e0%b7%8a-%e0%b6%8b%e0%b6%bd%e0%b7%8a%e0%b6%9a%e0%b7%8f%e0%b6%b4%e0%b7%8f%e0%b6%ad-%e0%b7%80%e0%b6%bb%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/31/"
}