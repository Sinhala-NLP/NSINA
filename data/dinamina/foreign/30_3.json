{
       "Source": "dinamina",
       "Timestamp": "August 16, 2023 1:00 am",
       "Headline": "ඉන්දීය නිදහස් දිනයේදී ආක්ෂේ කුමාර්ට පුරවැසිභාවය",
       "News Content": "ජනප්‍රිය බොලිවුඩ් නළු ආක්ෂේ කුමාර්ට 77 වැනි ඉන්දීය නිදහස් දිනය සැමරූ ඊයේ එරට පුරවැසිභාවය පිරිනමා ඇතැයි ඉන්දීය මාධ්‍ය වාර්තා කළේය. උපතින්ම ඉන්දීය ජාතිකයකු වන ආක්ෂේ කුමාර්ට නැවත එරට පුරවැසිභාවය ලැබීමේ පුවත කුතුහලයට හේතුවක් වුවද, සැබෑව නම් ඔහු 2011 සිට ඊයේ දක්වා ඉන්දියාවේ ජීවත්වූයේ කැනේඩියානු ජාතියකු ලෙසිනි.\n\nඉන්දියාවේ පන්ජාබ් පළාතේ උපත ලද ආක්ෂේ කුමාර් දෙරට අතර සංචාරක ප්‍රවර්ධනයට දුන් දායකත්වය ඇගැයීමට ලක් කරමින් 2011දී කැනඩාවේ පුරවැසිභාවය පිරිනැමූ අතර, ඇතැම් වාර්තා මඟින් සඳහන් වූයේ එවකට කැනඩාවේ අගමැතිවරයා ලෙස සිටි ටෝනි ක්ලෙමන්ට්ගේ මැතිවරණ ව්‍යාපාරයට දුන් සහාය මත ඔහුට එරට පුරවැසිභාවය පිරිනැමූ බවය.\n\nඉන්දියාවේ ආණ්ඩුක්‍රම ව්‍යවස්ථාවට අනුව ද්විත්ව පුරවැසිභාවයට අවසර නැති අතර, ආක්ෂේ කුමාර් කැනඩාවේ පුරවැසිභාවය ලැබීමෙන් පසු ඔහුට ඉන්දියාවේ පුරවැසිභාවය අහිමි විය. කෙසේ වුවද ඔහු නැවත ඉන්දියාවේ පුරවැසිභාවය ලබා ගැනීමට 2019 සිට උත්සාහයක නිරතව සිටි බව ද වාර්තා වේ. එය කල් ගියේ කොවිඩ් වසංගතයේ ව්‍යාප්තිය හේතුවෙනි.",
       "URL": "https://www.dinamina.lk/2023/08/16/foreign/14397/%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b6%af%e0%b7%92%e0%b6%b1%e0%b6%ba%e0%b7%9a%e0%b6%af%e0%b7%93-%e0%b6%86/",
       "Category": "foreign",
       "Parent URL": "https://www.dinamina.lk/category/foreign//page/30/"
}