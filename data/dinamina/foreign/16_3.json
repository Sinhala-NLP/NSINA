{
       "Source": "dinamina",
       "Timestamp": "September 12, 2023 5:16 am",
       "Headline": "යුක්රේන යුද අර්බුදයට විසඳුම් සෙවීමේ එකඟතාව මැදින් G20 ජාත්‍යන්තර සමුළුව නිමාවට පත් වෙයි",
       "News Content": "යුක්රේන – රුසියා යුද ගැටුමට රාජ්‍යතාන්ත්‍රික හා දේශපාලන සංවාදයක් සඳහා සම්මුතියකට වේදිකාවක් තනා දෙමින් G20 ජාත්‍යන්තර සමුළුව ඉන්දියාවේ නවදිල්ලි නුවරදී නිමාවට පත් විය. බටහිර රටවල නායකත්වයේ සහාය ලබන යුක්රේනය සහ G7 කණ්ඩායම සහ අසීමිත මිත්‍රත්වයක ස්වරූපය ගත් චීන සහයෝගය ඇති රුසියාව අතර ඕනෑම සාකච්ඡාවකට පසුබිම නිර්මාණය කරදීමට G20 සමුළුවේදී එකඟතාවකට පැමිණ ඇතැයි වාර්තා වේ.\n\nමේ සමුළුව තුළින් යුක්රේන යුද ගැටුමේ අවසානයේ සාධාරණ හා කල්පවත්නා සාමයක් සඳහා විසඳුම කුමක්දැයි ඉදිරියේදී සොයා බැලීමට හැකියාව ලැබුණු බව ඊට සහභාගි වූ G7 කණ්ඩායමේ නියෝජිතයකු මාධ්‍යයට ප්‍රකාශ කර තිබේ. ඉන්දියාවේ ප්‍රදේශ 50ක් පුරා පැවැති G20 රැස්වීම් 200කට ආසන්න සංඛ්‍යාවකදී මේ දෙපාර්ශ්වයටම සහාය පළ කරන නියෝජිතයන් එම සෑම රැස්වීමකදීම එකට එක්වී ඡායාරූප ගැනීම පවා ප්‍රතික්ෂේප කර තිබූ බව ඉන්ඩියන් එක්ස්ප්‍රස් පුවත් සේවය වාර්තා කළේය.\n\nඑසේ වුවද නවදිල්ලි නුවර G20 සමුළුවේදී රුසියාවට මෙන්ම යුක්රේනයට ද සහාය පළ කරන සියලු පාර්ශ්ව ඒකරාශි කිරීමට අගමැති නරේන්ද්‍ර මෝදි සමත්වීම කැපී පෙනෙන සිදුවීමක් බවට පත් වූ බව ද ඉන්දීය මාධ්‍ය වාර්තා කළේය.\n\n",
       "URL": "https://www.dinamina.lk/2023/09/12/foreign/21432/%e0%b6%ba%e0%b7%94%e0%b6%9a%e0%b7%8a%e0%b6%bb%e0%b7%9a%e0%b6%b1-%e0%b6%ba%e0%b7%94%e0%b6%af-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba%e0%b6%a7-%e0%b7%80%e0%b7%92%e0%b7%83/",
       "Category": "foreign",
       "Parent URL": "https://www.dinamina.lk/category/foreign//page/16/"
}