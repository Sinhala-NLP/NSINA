{
       "Source": "dinamina",
       "Timestamp": "August 2, 2023 1:47 am",
       "Headline": "යෙන් මිලියන 2ක් වැය කර සුනඛ වෙස් ගත් ටෝකෝ",
       "News Content": "සුනඛ ඇඳුම නිර්මාණය කරන්න දවස් 40ක් වැය වෙලා\n\nයෙන් මිලියන දෙකක් වියදම් කර සුනඛ වෙස්ගත් මිනිසකු ගැන ජපානයෙන් වාර්තා වේ. ටෝකෝ නමැති මේ ජපාන මිනිසා සිය ප්‍රියතම සුනඛ වර්ගය වන කොලී සුනඛයකුගේ පෙනුමට සමාන ඇඳුමක් නිර්මාණය කරගෙන ඇති අතර, දැන් එය පැලඳ සුනඛයකු ලෙස ජීවත්වන බව වාර්තා වේ.\n\nඑහෙම පිටින්ම සුනඛයකුගේ වෙස් ගැනීමට ඔහු ජපානයේ සෙපෙට් නමැති සමාගමක් කුලියට ගෙන තිබූ අතර, වරින් වර විවිධ අත්හදා බැලීම් සිදු කරමින් ටෝකෝ වෙනුවෙන් සුනඛ ඇඳුම නිර්මාණය කිරීමට එම සමාගමට දින 40ක් වැය වී ඇත.\n\n“මම ඒ ඇඳුම ඇන්දාම කොලී සුනඛයකුම තමයි.” ටෝකෝ එසේ කියන්නේ සිනාසෙමිනි.\n\nකොලී වෙස් ගෙන සුනඛයකු ලෙස බිම පෙරළෙමින් සුරතල් වන ටෝකෝගේ වීඩියෝ රැසක් පසුගියදා සමාජ මාධ්‍යජාලා අතර අතිශය ජනප්‍රියත්වයට පත් වූ අතර, එය ලොව පුරා බොහෝ රටවල ජනතාව අතර කතාබහට ලක් විය.\n\n“කොලී කියන්නේ මගේ ආසම සුනඛ විශේෂයයි. උන් හරි හුරුබුහුටියි. ඒ වගේම කීකරුයි. ඉතින් මටත් හිතුණා කොලී කෙනෙක් වෙන්න ඕන කියලා. මේ හීනය පොඩි කාලේ ඉඳලම මගේ හිතේ තිබුණා.” ටෝකෝ කීවේය.\n\nටෝකෝ එය සැහැල්ලුවට ගත්තත්, එම ලෝම සහිත සැබෑ සුනඛයකුගේ පෙනුම දෙන ඒ ඇඳුම නිර්මාණය කළ සෙපෙට් සමාගමේ සේවකයකු නම් කීවේ මිනිස් සිරුරකට සරිලන ආකාරයේ සුනඛ රුවක් නිර්මාණය කිරීම දුෂ්කර කාර්යයක් වූ බවය.\n\n“අපි විවිධ ක්‍රම අත්හදා බැලුවා. අන්තිමට අපේ ටීම් එක සමත් වුණා. සුනඛයකුගේ ඇටසැකිල්ල මිනිස් ඇටසැකිල්ලට මත ප්‍රතිනිෂ්පාදනය කළ හැකි බව පස්සේ අපට අවබෝධ වුණා. ඒත් ඇටසැකිල්ලේ ව්‍යුහය බොහෝ වෙනස් නිසා ඊට සුනඛ පෙනුම ඇති කරන්නේ කොහොමද කියලා අපි දවස් ගණනාවක් කල්පනා කරන්නට ඇති. ඒ එක්කම විවිධ කෝණවලින් ලබාගත් ඡායාරූප එකතු කරලා ඒවායින් කොලීගේ අලංකාර කබාය ටෝකෝගේ සිරුරට සරිලන ආකාරයෙන් නිර්මාණය කළා.” සෙපෙට් සමාගමේ සේවකයකු එසේ පැහැදිලි කළේය.\n\nමුලින් නිවෙසේදී පමණක් කොලී සුරතලකු මෙන් හැසිරුණු ටෝකෝ පසුව මිනිසුන්ගේ සහ වෙනත් සුනඛයන්ගේ ප්‍රතිචාර දැක බලා ගැනීමට එළිමහනටත් යෑමට පටන් ගත්තේය. සුනඛ ඇඳුමෙන් ප්‍රසිද්ධියේ පෙනී සිටි පළමු අවස්ථාව වීඩියෝ ගත කර එය සමාජ මාධ්‍ය ජාලයටත් මුදා හැරියේය. පළමු වතාවේදී මේ සැබෑ කොලී සුනඛයකු ලෙස රැවටුණු අවට සිටි මිනිසුන් බියට පත්වූ බවත්, පසුව ටෝකෝගේ සැබෑ කතා පුවත දැන ගැනීමෙන් පසු ඔහු සමඟ වෙනදාට වඩා සුහදත්වයක් ගොඩනඟා ගත් බවත් වාර්තා වේ. මිනිසුන්ගේ ප්‍රතිචාර එසේ වූවාට සැබෑ සුනඛයන්ගේ ප්‍රතිචාර නම් කිසිසේත්ම යහපත් නොවූ බවත්, උන් මේ සද්දන්ත කොලී සුනඛයා දැක බියපත් වූ බව වැඩිදුරටත් වාර්තා වේ.\n\nෆවුස් මොහොමඩ්",
       "URL": "https://www.dinamina.lk/2023/08/02/foreign/10967/%e0%b6%ba%e0%b7%99%e0%b6%b1%e0%b7%8a-%e0%b6%b8%e0%b7%92%e0%b6%bd%e0%b7%92%e0%b6%ba%e0%b6%b1-2%e0%b6%9a%e0%b7%8a-%e0%b7%80%e0%b7%90%e0%b6%ba-%e0%b6%9a%e0%b6%bb-%e0%b7%83%e0%b7%94%e0%b6%b1%e0%b6%9b/",
       "Category": "foreign",
       "Parent URL": "https://www.dinamina.lk/category/foreign//page/38/"
}