{
       "Source": "dinamina",
       "Timestamp": "July 29, 2023 1:00 am",
       "Headline": "හොංකොං විරෝධතා ගීයට රජය ඉල්ලූ වාරණය ප්‍රතික්ෂේපයි",
       "News Content": "වසර 2019 දී හොංකොං දේශයේ ආරම්භ වූ මහජන විරෝධතා අතරතුර නිර්මාණය වූ Glory to Hong Kong මහජන විරෝධතා ගීතය තහනම් කිරීමට එරට රජය කළ ඉල්ලීම හොංකොං අධිකරණය ප්‍රතික්ෂේප කර තිබේ. එම ඉල්ලීම ප්‍රතික්ෂේප කරමින් විනිසුරු සඳහන් කර ඇත්තේ එම තහනම මඟින් ප්‍රකාශනයේ නිදහසට බලපෑම් ඇති කරන බවය. හොංකොං දේශයේ ප්‍රකාශනයේ නිදහසට එරෙහිව අභියෝගයක් අධිකරණය මඟින් ප්‍රතික්ෂේප වූ සුවිශේෂී තීන්දුවක් ලෙස එය ඉතිහාසයට එක්වනු ඇතැයි විදෙස් මාධ්‍ය වාර්තා කළේය. එම වාරණ නියෝගය සඳහා හොංකොං රජයෙන් අයැදුම්පතක් ඉදිරිපත් වූයේ පසුගිය කාලයේ රග්බි, අයිස් හොකී ඇතුළු ක්‍රීඩා තරගාවලි රැසකදී වැරදීමකින් චීනයේ ජාතික ගීත වෙනුවට Glory to Hong Kong වාදනය කිරීම හේතුවෙනි.\n\nචීනය විසින් පාලනය කරනු ලබන හොංකොං දේශයට ස්වකීය ජාතික ගීයක් නැති අතර, 1997දී බ්‍රිතාන්‍ය යටත් විජිතවාදයෙන් නිදහස ලැබීමෙන් පසු එය චීන කලාපයක් ලෙස නම් කරමින් චීනයේ ජාතික ගීය නිල වශයෙන් පිළිගෙන තිබිණි. එහෙත් 2019 වසරේ හොංකොං දේශයේ පැතිරී ගිය මහජන විරෝධතා අතරතුර අතිශය ජනප්‍රියත්වයට පත්වීමෙන් පසු Glory to Hong Kong ගීතයට ජාතික වශයෙන් ජනතාව තුළ පිළිගැනීමක් ලැබී තිබිණි.\n\nකෙසේ වුවද මහජන විරෝධතා මැඬ පැවැත්වීමට සහ මර්දනය කිරිමට ඇති අවශ්‍යතාව හේතුවෙන් චීන පාර්ලිමේන්තුවේදී හොංකොං දේශයට ජාතික ආරක්ෂක පනත සම්මත කිරීමෙන් පසු එම ගීතය නීති විරෝධී බව රජය නිවේදනය කර තිබිණි.\n\nඊයේ රජය විසින් ඉල්ලා සිටිනු ලැබූ වාරණ නියෝගය ප්‍රතික්ෂේප කරමින් එරට මහාධිකරණ විනිසුරු ඇන්තනී චෑන් ලිඛිත තීන්දුවක් නිකුත් කර ඇති අතර, එහි සඳහන් වන්නේ රජය විසින් ඉදිරිපත් කරනු ලැබූ අයැදුම්පත සලකා බැලීමේදී එය අදහස් ප්‍රකාශ කිරීමේ අයිතියට පටහැණි බවය.\n\nඑබැවින් මහජන ප්‍රකාශන නිදහස අධිකරණය පිළිගන්නා බව එහි සඳහන් වී ඇත. රජයේ ඉල්ලීමට අනුව වාරණ නියෝගයක් පැනවුවහොත් එමඟින් බලපෑම් සිදුවිය හැකි බවත්, දරුණු ප්‍රතිවිපාක ඇති කරන වාරණ නියෝගය කඩ කිරීමට බියෙන් ගීතය සම්බන්ධ නීත්‍යනුකූල ක්‍රියාවන්ගෙන් ජනතාව ඈත්වනු ඇති බවත් මහාධිකරණ විනිසුරුවරයා වැඩිදුරටත් ප්‍රකාශ කර ඇතැයි වාර්තා වේ.\n\nGlory to Hong Kong ගීතයට වාරණ නියෝගයක් ලබා දෙන ලෙස පසුගිය මාසයේදි හොංකොං රජය අයැදුම්පතක් ඉදිරිපත් කිරීමෙන් පසු එම ගීතය iTunes සහ Spotify ඇතුළු සබැඳි සංගීත ප්‍රවාහ රැසකින් කඩිනමින් ඉවත් කරගෙන තිබූ අතර, අන්තර්ජාල පරිශීලකයන් හොංකොං ජාතික ගීය සොයන විට එම ගීතය වෙනුවට චීනයේ ජාතික ගීය ප්‍රදර්ශනය කිරීම සඳහා එහි සෙවුම් ප්‍රතිඵල වෙනස් කරන්නැයි හොංකොං නිලධාරීන් ගූගල් සමාගමෙන් ඉල්ලීමක් කර තිබිණි.\n\nඑහෙත් එම ඉල්ලීම ගූගල් සමාගම ප්‍රතික්ෂේප කර තිබේ.",
       "URL": "https://www.dinamina.lk/2023/07/29/foreign/10056/%e0%b7%84%e0%b7%9c%e0%b6%82%e0%b6%9a%e0%b7%9c%e0%b6%82-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ad%e0%b7%8f-%e0%b6%9c%e0%b7%93%e0%b6%ba%e0%b6%a7-%e0%b6%bb%e0%b6%a2%e0%b6%ba-%e0%b6%89/",
       "Category": "foreign",
       "Parent URL": "https://www.dinamina.lk/category/foreign//page/40/"
}