{
       "Source": "dinamina",
       "Timestamp": "July 24, 2023 1:00 am",
       "Headline": "ඊශ්‍රායල ජනතාව පාර්ලිමේන්තුව වටලයි",
       "News Content": "\n\nරජයේ සහ ඇමැතිවරුන්ගේ තීරණවලට එරෙහිව කටයුතු කළ නොහැකි ආකාරයෙන් ශ්‍රේෂ්ඨාධිකරණ බලතල අඩු කිරීමට ඊශ්‍රායලයේ අගමැති බෙන්ජමින් නෙතන්යාහු එරට පාර්ලිමේන්තුවට ඉදිරිපත් කළ පනතට එරෙහිව ජනතා උද්ඝෝෂණ හා විරෝධතා උත්සන්න වී ඇතැයි විදෙස් මාධ්‍ය වාර්තා කළේය. ඊයේ සහ අද එම පනත සම්බන්ධ අවසන් විවාදය පැවැත්වෙන අතර, මේ වන විට දහස් සංඛ්‍යාත ජනතාව එරට පාර්ලිමේන්තුව වටලා කඳවුරු බැඳ සිටින බවත්, පනතට විරුද්ධව ඡන්දය ප්‍රකාශ කරන ලෙස මැති ඇමැතිවරුන්ට බල කරමින් සිටින බවත් විදෙස් මාධ්‍ය වැඩිදුරටත් වාර්තා කළේය.\n\nඅගමැති නෙතන්යාහුගේ මතභේදාත්මක අධිකරණ ප්‍රතිසංස්කරණ සැලසුම්වලට එරෙහිව පෙළ ගැසී සිටින ජනතාව එරට පාර්ලිමේන්තුව වට කිරීමට ජෙරුසලමේ සහ ටෙල් අවිව් සිට පැමිණ ඇත්තේ ඊශ්‍රායල ධජය සහිත කිලෝමීටර් ගණනාවකට විහිදුණු පා ගමනක් ලෙසිනි.\n\nමේ අතර ශ්‍රේෂ්ඨාධිකරණ බලතල අඩු කිරීමේ පනත සම්බන්ධ විවාදයේ තීරණාත්මක දින දෙකක් ආසන්නව තිබියදී අගමැති නෙතන්යාහු හදිසි සැත්කමකට රෝහල්ගත කර ඇතැයි ද වාර්තා වේ. පසුගිය සෙනසුරාදා ඔහු රෝහල්ගත කර ඇත්තේ විජලනය හේතුවෙන් බවත්, ඔහුගේ සෞඛ්‍ය තත්ත්වය යහපත් බවත් වාර්තා වේ. තමාට පාර්ලිමේන්තුවට පැමිණීමට ප්‍රමාණවත් සෞඛ්‍ය තත්ත්වයක් ඇතැයි අගමැතිවරයා ප්‍රකාශ කර ඇතැයි ද වාර්තා වේ.",
       "URL": "https://www.dinamina.lk/2023/07/24/foreign/8783/%e0%b6%8a%e0%b7%81%e0%b7%8a%e0%b6%bb%e0%b7%8f%e0%b6%ba%e0%b6%bd-%e0%b6%a2%e0%b6%b1%e0%b6%ad%e0%b7%8f%e0%b7%80-%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1/",
       "Category": "foreign",
       "Parent URL": "https://www.dinamina.lk/category/foreign//page/43/"
}