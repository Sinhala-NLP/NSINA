{
       "Source": "dinamina",
       "Timestamp": "August 19, 2023 2:14 pm",
       "Headline": "කැනඩාවේ කොටසකට හදිසි තත්වයක්",
       "News Content": "කැනඩාවේ බටහිර “බ්‍රිටිෂ් කොලම්බියා” පළාතට හදිසි තත්වයක් ප්‍රකාශයට පත්කර තිබේ.\n\nලැව් ගිනි පාලනය කිරීමට නොහැකි ලෙස ශීඝ්‍රයෙන් පැතිර යාම ඊට හේතුව වේ.\n\nකැනඩාවේ බටහිර “බ්‍රිටිෂ් කොලම්බියා” පළාත් බලධාරින් අනතුරු අඟවන්නේ, ලැව් ගිනි ව්‍යාප්තිය වේගවත් වී ඇති බැවින් ඉදිරි දින කිහිපය අතිශයින් අභියෝගමත් වනු ඇති බවයි. “වෙස්ට් කෙලෝනා” නගරය අශ්‍රිත ප්‍රදේශයේ ලැව් ගිනි ශීඝ්‍රයෙන් පැතිර යාම නිසා නිවාස රැසක් විනාශ වීමේ දැඩි අවදානමක් පවතින බව, බලධාරින් පවසයි.\n\n“මැක්ඩොගාල් ක්‍රීක්” ලෙස හදුන්වනු ලබන ලැව් ගිනි පැය 24 ක් තුළ හෙක්ටයාර 6,800 ක භූමි ප්‍රදේශක පැතිර ගොස් ඇතැයි වාර්තා වේ. එම නිසා 4,800 ක පමණ පිරිසකට එම ප්‍රදේශයෙන් ඉවත් වීමට නියෝග කර තිබේ.\n\nලැව් ගිනි හේතුවෙන් කැනඩාවේ වයඹ දිග ප්‍රදේශයේ 22,000 ක පමණ පිරිසක් අවතැන්ව සිටින බව වාර්තා වේ. ගිනි නිවීමේ සහ අවතැන් ජනතාව වෙනුවෙන් සහන මෙහෙයුම් අඛණ්ඩව ක්‍රියාත්මකය.",
       "URL": "https://www.dinamina.lk/2023/08/19/foreign/15634/%e0%b6%9a%e0%b7%90%e0%b6%b1%e0%b6%a9%e0%b7%8f%e0%b7%80%e0%b7%9a-%e0%b6%9a%e0%b7%9c%e0%b6%a7%e0%b7%83%e0%b6%9a%e0%b6%a7-%e0%b7%84%e0%b6%af%e0%b7%92%e0%b7%83%e0%b7%92-%e0%b6%ad%e0%b6%ad%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/28/"
}