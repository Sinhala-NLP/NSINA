{
       "Source": "dinamina",
       "Timestamp": "July 29, 2023 1:00 am",
       "Headline": "දේශගුණික බලපෑම් අවම කරන පුනර්ජනනීය බලශක්තිය",
       "News Content": "අමෙරිකාවේ සංගණන කාර්යාංශයේ ජාත්‍යන්තර දත්ත ගබඩාවට අනුව මේ වසරේ ඔක්තෝබර් මාසය වන විට බිලියන 8 දක්වා ළඟා වනු ඇතැයි ගණන් බලා ඇති සමස්ත ජනගහනයට ළඟා වෙමින් සිටින ලොව රටවල් පොසිල ඉන්ධන සංචිත ප්‍රමාණය අඩුවීම සහ පැන නගින පාරිසරික අසමතුලිතා ගැටලු හේතුවෙන් විකල්ප බලශක්ති ප්‍රභවයන් වෙත යොමුවී සිටී. සූර්ය ශක්තිය, සුළං ශක්තිය, ජල විදුලිය වැනි පුනර්ජනනීය බලශක්ති භාවිතය වේගයෙන් ඉහළ යමින් පවතින්නේ ඉහළ සංවර්ධනයක් ඇති රටවල පමණි.\n\nසංවර්ධනය වෙමින් පවතින රටවල පසුගිය වසර පහක පමණ කාලය ඇතුළත වුවද එය එකම මට්ටමක පවතින බවත්, පුනර්ජනනීය බලශක්තිය උත්පාදනයට වසර 2015දී ඩොලර් ට්‍රිලියනයක් පමණ වැය කළ එම රටවල් අද වනවිට පවා වැය කරමින් සිටින්නේ ඩොලර් ට්‍රිලියන 1.7ක පමණ ආයෝජනයක් පමණක් බවත් ජාත්‍යන්තර බලශක්ති ඒජන්සියේ විධායක අධ්‍යක්ෂ තුර්කි ජාතික ෆතීහ් බිරොල් ප්‍රකාශ කර ඇත. එබැවින් බලශක්ති සංක්‍රාන්තියේදී සංවර්ධිත රටවල් විසින් සංවර්ධනය වෙමින් පවතින රටවලට සහාය වන ලෙසත් ඔහු ඉල්ලීමක් කර තිබේ.\n\n‘කාබන් විමෝචනය ‘පාස් පෝට්’ නැත. දේශ සීමා නැත. සදාචාරාත්මකව පමණක් නොව තාර්කිකව ද බලන්නේ නම් පුනර්ජනනීය බලශක්ති ආයෝජනය සැපයීම හෝ සංවර්ධනය වෙමින් පවතින රටවලට පහසුකම් සැපයීම හෝ අතිශය වැදගත් වේ.’ ජාත්‍යන්තර බලශක්ති ඒජන්සියේ විධායක අධ්‍යක්ෂවරයාගේ ප්‍රකාශ දේශගුණික විපර්යාස සම්බන්ධව සිදු කරන අනතුරු ඇඟවීමකි.\n\nආසියානු කලාපයේ පුනර්ජනනීය බලශක්තිය සම්බන්ධව වැඩිම කාර්යභාරයක් සිදු කළ හැකි රට ඉන්දියාව බව ඔහුගේ අදහස වී තිබේ. ගෝලීය බලශක්ති සංක්‍රාන්තිය සඳහා ඉන්දියාවට තුන් ආකාරයක දායකත්වයක් ලබා දිය හැකි බව ඔහු සඳහන් කර තිබේ. පසුගිය වසර කිහිපය ඇතුළත ඉන්දියාව ලබාගත් ප්‍රගතිය අනුව එය වඩාත් ශක්තිමත් කිරීමේ හැකියාව පෙන්නුම් කර ඇතැයි ජාත්‍යන්තර බලශක්ති ඒජන්සියේ විධායක අධ්‍යක්ෂවරයා කියා සිටි. ග්‍රාමීය පළාත්වලට විදුලිය සැපයීම, දරිද්‍රතා රේඛාවෙන් පහළ මට්ටමෙ පසුවන පවුල්වල කාන්තාවන්ට ද්‍රව පෙට්‍රෝලියම් ගෑස් සම්බන්ධතා ලබාදීම වැනි වැඩ සටහන් බොහෝ රටවලට කදිම ආදර්ශයක් බව ද ඔහු සඳහන් කර තිබේ. මෙය වසර 2016 මැයි 1 වැනිදා ඉන්දීය අගමැති නරේන්ද්‍ර මෝදි විසින් උජ්වාලා යෝජනා ක්‍රමය ලෙස ආරම්භ කරනු ලැබූ ව්‍යාපෘතියකි. එය දරිද්‍රතා රේඛාවෙන් පහළ මට්ටමේ පසුවන පවුල්වල කාන්තාවන්ට ද්‍රව පෙට්‍රෝලියම් ගෑස් සම්බන්ධතා මිලියන 50ක් බෙදා හැරීම සඳහා ආරම්භ කළ එකකි. ඒ සඳහා ඉන්දීය රජය එරට මුදලින් රුපියල් බිලියන 80ක ප්‍රතිපාදන අයවැය තුළින් වෙන් කරනු ලැබුවකි.\n\nපසුගියදා වොෂින්ටන් නුවරදී ඉන්දීය අගමැතිවරයා අමෙරිකානු ජනාධිපති ජෝ බයිඩ්න් හමුවූ අවස්ථාවේදී ඉන්දියාවට පූර්ණ සහයෝගය ලබා දීම පිළිබඳ ඒකාබද්ධ නිවේදනයක් නිකුත් කර තිබූ බවත්, ඉන්දියාව ඉක්මනින්ම ජාත්‍යන්තර බලශක්ති ඒජන්සියේ සාමාජිකයකු වනු ඇතැයි තමා බලාපොරොත්තු වන බවත් ඔහු වැඩිදුරටත් ප්‍රකාශ කර තිබේ. ඉන්දියාවට පුනර්ජනනීය බලශක්ති සංක්‍රාන්තියේදී ප්‍රධානත්වය ගත හැකි බව ඔහුගේ අදහස වී ඇත.",
       "URL": "https://www.dinamina.lk/2023/07/29/foreign/10029/%e0%b6%af%e0%b7%9a%e0%b7%81%e0%b6%9c%e0%b7%94%e0%b6%ab%e0%b7%92%e0%b6%9a-%e0%b6%b6%e0%b6%bd%e0%b6%b4%e0%b7%91%e0%b6%b8%e0%b7%8a-%e0%b6%85%e0%b7%80%e0%b6%b8-%e0%b6%9a%e0%b6%bb%e0%b6%b1-%e0%b6%b4/",
       "Category": "foreign",
       "Parent URL": "https://www.dinamina.lk/category/foreign//page/40/"
}