{
       "Source": "dinamina",
       "Timestamp": "August 12, 2023 1:00 am",
       "Headline": "හවායි දූපත් සමූහයේ ළැව් ගින්න දරුණු අතට හැරෙයි",
       "News Content": "ශාන්තිකර සාගරයේ පිහිටි සුප්‍රකට සංචාරක පාරාදීසයක් වන හවායි දූපත් සමූහයට අයත් මායූ දූපතේ පසුගියදා හටගත් ළැව් ගින්නට හසුවී මිය ගිය පුද්ගලයන්ගේ සංඛ්‍යාව 55 දක්වා ඉහළ ගොස් ඇතැයි විදෙස් මාධ්‍ය වාර්තා කළේය. අධික සුළං තත්ත්වයත් සමඟ වේගයෙන් පැතිරී යන ළැව්ගින්න හේතුවෙන් අතුරුදන් වූ සංඛ්‍යාව දහසකට ආසන්න බවත් විදෙස් මාධ්‍ය වැඩිදුරටත් වාර්තා කළේය. මායු දූපතේ ගොඩනැගිලි, නිවාස සහ මෝටර් රථ විශාල සංඛ්‍යාවක් ගින්නෙන් විනාශ වී ඇති අතර, එරට මාධ්‍ය වාර්තාවලට අනුව ගොඩනැගිලි 1,700ක් පමණ ගිනිබත් වී තිබේ. මේ ළැව්ගින්න හවායි දූපත් ඉතිහාසයේ වඩාත්ම ව්‍යවසනකාරී සිදුවීම ලෙස නම් කර ඇති අතර, මරණ සංඛ්‍යාව තවදුරටත් ඉහළ යනු ඇතැයි ආණ්ඩුකාර ජොෂ් ග්‍රීන් ප්‍රකාශ කර තිබේ.\n\nඊයේ වන විට මායු දූපතින් සංචාරකයන් 14,000ක් ඉවත් කර ඇති අතර, තවත් සංචාරකයන් විශාල පිරිසක් දූපතේ කොටු වී සිටින බව ඇතැම් මාධ්‍ය වාර්තා සඳහන් කර තිබේ. තත්ත්වය සැලකිල්ලට ගනිමින් මායු දූපතට හදිසි තත්ත්වයක් ද ප්‍රකාශයට පත් කර ඇති අතර, අතිවිශාල මෙහෙයුමක් දියත් කරමින් සංචාරකයන් සහ දූපත්වාසීන් බේරා ගැනීමට හැකි සෑම පියවරක්ම ගන්නා බව ආණ්ඩුකාරවරයා වැඩිදුරටත් සඳහන් කර තිබේ.",
       "URL": "https://www.dinamina.lk/2023/08/12/foreign/13507/%e0%b7%84%e0%b7%80%e0%b7%8f%e0%b6%ba%e0%b7%92-%e0%b6%af%e0%b7%96%e0%b6%b4%e0%b6%ad%e0%b7%8a-%e0%b7%83%e0%b6%b8%e0%b7%96%e0%b7%84%e0%b6%ba%e0%b7%9a-%e0%b7%85%e0%b7%90%e0%b7%80%e0%b7%8a-%e0%b6%9c/",
       "Category": "foreign",
       "Parent URL": "https://www.dinamina.lk/category/foreign//page/32/"
}