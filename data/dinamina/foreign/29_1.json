{
       "Source": "dinamina",
       "Timestamp": "August 18, 2023 1:00 am",
       "Headline": "චීනයේ විරැකියාව ඉහළට",
       "News Content": "චීනයේ තරුණ විරැකියාව අඛණ්ඩව වාර්තාගත අයුරින් ඉහළ මට්ටමකට පැමිණ ඇතැයි විදෙස් මාධ්‍ය වාර්තා කළේය. මේ තත්ත්වය මත එරට ජාතික සංඛ්‍යාලේඛන කාර්යාංශය තරුණ විරැකියා මාසික දත්ත නිකුත් කිරීම නවතා දැමීමට ද පියවර ගෙන ඇතැයි සීඑන්එන් පුවත් සේවය සඳහන් කළේය.\n\nරජය මෙවැනි පියවරක් ගැනීම සමාජ මාධ්‍යවල උපහාසයට ලක්වූ කාරණාවක් ද වී ඇතැයි වැඩිදුරටත් වාර්තා වේ.\n\nඅවසන් වරට පසුගිය ජූනි මාසයේදී නිකුත් කළ චීනයේ තරුණ විරැකියා දත්තවලට අනුව අවුරුදු 16 සිට 24 දක්වා තරුණ පරපුර අතර විරැකියා අනුපාතය 21.3% දක්වා ඉහළ ගොස් තිබූ බවත්, ආර්ථික පසුබෑමකට ලක්වීමෙන් පසු මෑත මාස කිහිපය ඇතුළත එම අගය අඛණ්ඩව ඉහළ යමින් තිබෙන බවත් විදෙස් මාධ්‍ය වාර්තාවලින් සඳහන් වේ\n\nචීනයේ ජාතික සංඛ්‍යාලේඛන කාර්යාංශයේ ප්‍රකාශකයකු වන ෆූ ලිංහුයි සඳහන් කර ඇත්තේ වත්මන් සංඛ්‍යාලේඛන යාවත්කාලීන සහ වැඩිදියුණු කිරීමට අවශ්‍ය බැවින් දත්ත නිකුත් කිරීම තාවකාලිකව නවතා දැමූ බවකි.\n\nඅදාළ වයස් කාණ්ඩයේ සිසුන්ගේ සංඛ්‍යාව වර්ධනය වී ඇති අතර, ඔවුන්ගේ ප්‍රධාන කාර්යය විය යුත්තේ රැකියා සෙවීම නොව ඉගෙනීම කෙරෙහි අවධානය යොමු කිරීම බව ද ඔහු ප්‍රකාශ කර තිබේ. උපාධියට පෙර රැකියා සොයන සිසු සිසුවියන් මේ දත්ත වාර්තාවලට ඇතුළත් කළ යුතුද යන්න සොයා බැලීමට වැඩිදුර පර්යේෂණ අවශ්‍ය බවත් චීනයේ ජාතික සංඛ්‍යාලේඛන කාර්යාංශයේ ප්‍රකාශක ෆූ ලිංහුයි සඳහන් කළ බව සීඑන්එන් පුවත් සේවය වාර්තා කළේය.\n\nවයස් පරාසය නිර්වචනය කිරීමට වැඩිදුර අධ්‍යයනයක් අවශ්‍ය බවත්, තරුණ පරපුර වසර වැඩි ගණනක් පාසලේ ගත කරන බවක් කියමින් ඔහු අවධාරණය කර ඇත්තේ දැනට පවතින දත්ත ක්‍රමවේදය වැඩිදියුණු කිරීමෙන් පසු නැවත දත්ත නිකුත් කරන බවය.\n\nඑසේ වුවද චීන ජාතික සංඛ්‍යාලේඛන කාර්යාංශය මේ පියවර ගෙන ඇත්තේ අඛණ්ඩව වාර්තාගත අයුරින් තරුණ විරැකියාව ඉහළම මට්ටමට පැමිණීමෙන් පසුව වීම කැපී පෙනේ.\n\nපසුගිය අප්‍රේල් මාසයේදී එරට තරුණ විරැකියා අනුපාතය 20.4% ක අගයක් ගෙන ඇති අතර, මැයි මාසයේදී එය 20.8% දක්වා ඉහළ ගොස් තිබේ.\n\nමේ වසරේදී වාර්තාගත උපාධිධාරීන් මිලියන 11.6ක් රැකියා සොයමින් සිටින බවත්, පශ්චාත් වසංගත සමයෙන් පසු එළැඹුණු දෙවැනි කාර්තුවෙන් පසුව චීන ආර්ථිකය වේගය අඩාළ වූ බැවින් එරට තරුණ පරපුරේ අනාගත අපේක්ෂාවන් අඳුරට තල්ලු වෙමින් පවතින බවත් සීඑන්එන් පුවත් සේවය වැඩිදුරටත් වාර්තා කළේය.",
       "URL": "https://www.dinamina.lk/2023/08/18/foreign/15160/%e0%b6%a0%e0%b7%93%e0%b6%b1%e0%b6%ba%e0%b7%9a-%e0%b7%80%e0%b7%92%e0%b6%bb%e0%b7%90%e0%b6%9a%e0%b7%92%e0%b6%ba%e0%b7%8f%e0%b7%80-%e0%b6%89%e0%b7%84%e0%b7%85%e0%b6%a7-2/",
       "Category": "foreign",
       "Parent URL": "https://www.dinamina.lk/category/foreign//page/29/"
}