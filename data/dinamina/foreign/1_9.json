{
       "Source": "dinamina",
       "Timestamp": "October 10, 2023 1:32 pm",
       "Headline": "චීන ජනපති ඇමරිකානු කොංග්‍රස නියෝජිතයන් හමුවෙයි",
       "News Content": "චීන ජනාධිපති ෂී ජින්පිං මහතා ඇමරිකානු සෙනෙට් මණ්ඩලයේ බහුතරය හිමි නායක Chuck Schumer මහතා ප්‍රමුඛ කොංග්‍රස නියෝජිත කණ්ඩායම හමු වේ. ඊයේ  (9) පස්වරුවේ බෙයිජිං හි මහජන මහා ශාලාවේ දී එම හමුව පැවැත්විණ.\n\nලොවට අතිශයින්ම වැදගත් වන ද්විපාර්ශ්වික සබඳතාව පවතින්නේ චීනය හා ඇමරිකාව අතර බව චීන ජනාධිපතිවරයා මෙහිදී පැවසීය. දෙරට සතු අන්‍යොන්‍ය ප්‍රතිලාභ, මතභේදයන්ට වඩා බොහෝ පුළුල් වන අතර, එකිනෙකාගේ ජයග්‍රහණ ඔවුනොවුන් සතු අවස්ථා මිස අභියෝග නොවේය යන්න චීනයේ සර්වකාලීන අදහස බව ෂී ජින්පිං මහතා එහිදී අවධාරණය කළේය.\n\nපශ්චාත් වසංගත යුගයේ ගෝලීය පුනර්ජීවනය, දේශගුණ විපර්යාසයට මුහුණ දීම, ජාත්‍යන්තර හා කලාපීය ගැටළු විසඳීම ඇතුළු විවිධ ක්ෂේත්‍රවල චීනය හා ඇමරිකාව අතර සම්බන්ධීකරණය හා සහයෝගිතාව අතිශය වැදගත් වේ. චීනය සහ ඇමරිකාව ලොව දැවැන්ත රටවල් දෙකක් වශයෙන් ඉතිහාසයටත්, ජනතාවටත්, ලෝකයටත් වගකීමේ ආකල්පයක සිට ද්විපාර්ශ්වික සම්බන්ධතාව මනාව පාලනය කළ යුතු බව චීන ජනාධිපතිවරයා මෙහිදී පෙන්වා දුන්නේය. දෙරට ජනතාවගේ සුබසෙත තහවුරු කිරීමට මෙන්ම මානව සමාජයේ ප්‍රගතිය ප්‍රවර්ධනයටත්, ලෝක සාමය හා සංවර්ධනයටත් දෙරට දායක විය යුතු බව ද හෙතෙම පැවසීය.\n\nචීනයේ සංවර්ධනය හා සමෘද්ධිය ඇමරිකානු ජනතාවගේ සුබ සිද්ධියට ද ඉවහල් වන බව Chuck Schumer මහතා ප්‍රමුඛ කොංග්‍රස නියෝජිත පිරිස එහිදී කියාසිටියහ. චීනය සමග ගැටළු ඇතිකර ගැනීම හෝ චීනය සමග පවතින සම්බන්ධතා බිඳදැමීම ඇමරිකාවේ අභිප්‍රාය නොවේ. එසේම, අවංක භාවය හා අන්‍යොන්‍ය ගරුත්වය යන සාරධර්ම සහිතව චීනය සමග සංවාද පැවැත්වීමට ඇමරිකාව සූදානමින් සිටී.\n\nචීනය සමග සම්බන්ධතාවයේ විධිමත් වර්ධනය වගකීමෙන් යුක්තව පාලනය කරමින් එය ඉදිරියට රැගෙන යාම තම රටේ අපේක්ෂාව බව ද ඇමරිකානු නියෝජිත කණ්ඩායම එහිදී ප්‍රකාශ කළහ.",
       "URL": "https://www.dinamina.lk/2023/10/10/foreign/29452/chuck-schumer/",
       "Category": "foreign",
       "Parent URL": "https://www.dinamina.lk/category/foreign//page/1/"
}