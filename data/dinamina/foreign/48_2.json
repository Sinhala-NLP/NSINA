{
       "Source": "dinamina",
       "Timestamp": "July 14, 2023 1:00 am",
       "Headline": "පැන්ස 30කට මිල දී ගත් හැරී පොටර් කෘතියක් වෙන්දේසියේදී පවුම් දසදහසකට අලෙවි වෙලා",
       "News Content": "බ්‍රිතාන්‍ය පැන්ස 30කට (රුපියල් 110.50) මිල දී ගත් හැරී පොටර් නවකතා මාලාවේ දුර්ලභ පළමු මුද්‍රණයේ පිටපතක් වෙන්දේසියකදී පවුම් දසදහස් පන්සියයකට (රුපියල් ලක්ෂ හතළිස් තුනකට) අලෙවි වීමේ පුවතක් බීබීසී පුවත් සේවය වාර්තා කළේය. වසර 1997දී ප්‍රකාශයට පත් වී ඇති Harry Potter and the Philosopher’s Stone නමැති එම කෘතියේ පළමු මුද්‍රණය පිටපත් 500කට සීමා වී ඇති අතර, ඉන් පුස්තකාලවලට යවනු ලැබූ පිටපත් 300න් එකක් එංගලන්තයේ වූල්හැම්ටන්හි පුස්තකාලයකින් පැන්ස 30කට මිල දී ගෙන ඇත්තේ ලන්ඩන් නුවර බර්න්ට්වුඩ්හි පදිංචි පොත් එකතු කරන්නකු විසිනි. මේ දුර්ලභ කෘතිය මිල දී ගත් 55 හැවිරිදි හිමිකරු මේ වසරේ මුලදී අකල් මරණයකට ගොදුරු වීමෙන් පසු එම කෘතිය වෙන්දේසිකරුවන්ට හමුවී ඇත්තේ ඔහු සතුව තිබූ සියලු පොත් ඔහුගේ සොහොයුරිය බාරයේ තිබියදීය. මාර්ගගත ක්‍රමයට පැවැති පොත් වෙන්දේසියේදී හැරී පොටර් කෘතියේ දුර්ලභ පිටපත ඉහළම මිලට ලබාගෙන ඇත්තේ අමෙරිකාවේ ලොස් ඇන්ජලීස් නුවර පදිංචිකරුවකු විසිනි.",
       "URL": "https://www.dinamina.lk/2023/07/14/foreign/6445/%e0%b6%b4%e0%b7%90%e0%b6%b1%e0%b7%8a%e0%b7%83-30%e0%b6%9a%e0%b6%a7-%e0%b6%b8%e0%b7%92%e0%b6%bd-%e0%b6%af%e0%b7%93-%e0%b6%9c%e0%b6%ad%e0%b7%8a-%e0%b7%84%e0%b7%90%e0%b6%bb%e0%b7%93-%e0%b6%b4/",
       "Category": "foreign",
       "Parent URL": "https://www.dinamina.lk/category/foreign//page/48/"
}