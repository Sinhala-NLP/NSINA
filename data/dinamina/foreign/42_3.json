{
       "Source": "dinamina",
       "Timestamp": "July 26, 2023 1:00 am",
       "Headline": "G20 සමුළුවට පුටින්ගේ සහභාගිත්වය අවිනිශ්චිතයි",
       "News Content": "යුක්රේන යුද අර්බුදයෙන් පසු ලොව කිසිදු ජාත්‍යන්තර සමුළුවකට සහභාගි නොවූ රුසියානු ජනාධිපති ව්ලැදිමිර් පුටින් ලබන සැප්තැම්බර් මස ඉන්දියාවේ පැවැත්වෙන G20 සමුළුවට සහභාගි වීම මෙතෙක් තහවුරු වී නැතැයි ඉන්දීය මාධ්‍ය වාර්තා කළේය. G20 සමුළුවට සහභාගි වීම සඳහා සියලුම නායකයන්ට ආරාධනා යවා ඇති ඉන්දීය විදේශ කටයුතු අමාත්‍යාංශය ඔවුන් පිළිගැනීමට සියලු කටයුතු සූදානම් කරමින් සිටියද, රුසියානු ජනාධිපතිවරයා සහභාගි වන්නේදැයි යන්න පිළිබඳ කිසිදු ප්‍රකාශයක් නිකුත් කර නැති බව ද වැඩිදුරටත් වාර්තා වේ.\n\nපසුගියදා ඉන්දීය විදේශ කටයුතු අමාත්‍යාංශයේ නිල ප්‍රකාශක අරින්දම් බග්චි සඳහන් කර ඇත්තේ කිසියම් නායකයකු සම්බන්ධව ප්‍රතිචාර දැක්වීමක් කළ නොහැකි බවය. කෙසේ වුවත් සියලුම G20 සාමාජිකයන්ට මෙන්ම ආරාධිත රටවලට, ජාත්‍යන්තර සංවිධානවලට ආරාධනා කර ඇතැයි ද, සියලුම ආරාධිතයන් සහභාගි වනු ඇතැයි බලාපොරොත්තු වන බව ද ඔහු ප්‍රකාශ කර තිබේ.\n\nමීට පෙර 2022 වසරේදී ඉන්දුනීසියාවේ බාලි දූපතේ පැවති G20 සමුළුවට රුසියානු ජනාධිපතිවරයා සහභාගි නොවූ අතර, ඔහු වෙනුවට රුසියානු විදේශ ඇමැති සර්ජි ලැව්රොව් එම සමුළුවට එක්වී තිබිණි.",
       "URL": "https://www.dinamina.lk/2023/07/26/foreign/9275/g20-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80%e0%b6%a7-%e0%b6%b4%e0%b7%94%e0%b6%a7%e0%b7%92%e0%b6%b1%e0%b7%8a%e0%b6%9c%e0%b7%9a-%e0%b7%83%e0%b7%84%e0%b6%b7%e0%b7%8f%e0%b6%9c%e0%b7%92/",
       "Category": "foreign",
       "Parent URL": "https://www.dinamina.lk/category/foreign//page/42/"
}