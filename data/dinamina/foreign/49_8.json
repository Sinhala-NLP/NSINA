{
       "Source": "dinamina",
       "Timestamp": "July 11, 2023 1:00 am",
       "Headline": "ඉන්දියාවේ පළමු විදෙස් විශ්වවිද්‍යාලය ටැන්සානියාවේ",
       "News Content": "ඉන්දියාව පළමුවරට විදෙස් රටක විවෘත කරන විශ්වවිද්‍යාලය ලබන ඔක්තෝබර් මාසයේ ටැන්සියාවේ සන්සිබාර් නුවර විවෘත කිරීමට නියමිත බව එරට මාධ්‍ය වාර්තා කළේය. ඉන්දියාවේ මැඩ්රාස් තාක්ෂණික ආයතනයේ ශාඛාවක් ලෙස විවෘත කිරීමට නියමිත එම විශ්වවිද්‍යාලයේ පළමු කණ්ඩායමට උපාධි අපේක්ෂක අපේක්ෂිකාවන් 50 දෙනකු බඳවා ගැනීමට නියමිත අතර, ශාස්ත්‍රපති උපාධිය සඳහා අපේක්ෂ අපේක්ෂිකාවන් 20 දෙනකු බඳවා ගැනීමට නියමිත බව ද වාර්තා වේ. ඉන්දීය විදේශ කටයුතු ඇමැති එස්. ජයිශංකර් පසුගියදා එරට දින 4ක සංචාරයක් ආරම්භ කළ අතර, දෙපාර්ශ්වය අතර සම්බන්ධතාව තවදුරටත් ශක්තිමත් කිරීමට සන්සිබාර් නුවර සංචාරය කිරීමට ද නියමිතව තිබිණි.\n\nඉන්දීය අධ්‍යාපන අමාත්‍යාංශය, මැඩ්රාස් තාක්ෂණික ආයතනය සහ ටැන්සානියාවේ අධ්‍යාපන අමාත්‍යාංශය සහ සන්සිබාර් දුරස්ථ පුහුණු ඒකකය අතර එම විශ්වවිද්‍යාලය සම්බන්ධව අවබෝධතා ගිවිසුම පසුගියදා අත්සන් තබා තිබිණි. එම විශ්වවිද්‍යාලය අයිඅයිටී මැඩ්රාස් සන්සිබාර් නමින් ස්ථාපිත කිරීමට නියමිත බව ද වැඩිදුරටත් වාර්තා වේ.",
       "URL": "https://www.dinamina.lk/2023/07/11/foreign/5547/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%b4%e0%b7%85%e0%b6%b8%e0%b7%94-%e0%b7%80%e0%b7%92%e0%b6%af%e0%b7%99%e0%b7%83%e0%b7%8a-%e0%b7%80%e0%b7%92/",
       "Category": "foreign",
       "Parent URL": "https://www.dinamina.lk/category/foreign//page/49/"
}