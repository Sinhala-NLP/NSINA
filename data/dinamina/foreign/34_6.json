{
       "Source": "dinamina",
       "Timestamp": "August 9, 2023 1:00 am",
       "Headline": "තලේබාන් රජය අවුරුදු 10න් ඉහළ දැරියන්ටත් අධ්‍යාපනය තහනම් කරයි",
       "News Content": "කාන්තා අයිතිවාසිකම් සහ නව යොවුන් දැරියන්ට පාසල් අධ්‍යාපනය තහනම් කළ ඇෆ්ගනිස්තානයේ දැඩි මූලධර්මවාදී තලේබාන් රජය අවුරුදු 10 ට වැඩි දැරියන්ටත් පාසල් අධ්‍යාපනය තහනම් කර ඇතැයි විදෙස් මාධ්‍ය වාර්තා කළේය. ඇෆ්ගනිස්තාන ඉතිහාසයේ පෙර නොවූ විරූ අයුරින් එරට දැරියන්ට පනවා ඇති මේ අධ්‍යාපන තහනම ජාත්‍යන්තර රටවල දැඩි අප්‍රසාදයට හා විවේචනයට ලක් වී ඇති අතර, එරට බොහෝ පළාත්වල මේ වනවිට නව නීතිය ක්‍රියාත්මක කර ඇතැයි ද වාර්තා වේ.\n\nපසුගියදා තලේබාන් රජයේ නිලධාරීන් බොහෝ පළාත්වල පාසල් විදුහල්පතිවරුන්ට විශේෂ සමුළුවක් පවත්වා ඇති අතර, එහිදී අවධාරණය කර ඇත්තේ අවුරුදු 10ට වැඩි කිසිදු දැරිවියකට ප්‍රාථමික පාසල්වල ඉගෙන්වීමට අවසර නැති බවය. තලේබාන් රජය මීට පෙර තහනම පනවා ඇත්තේ හය වැනි ශ්‍රේණියේ සිට ඉහළට ද්විතීයික අධ්‍යාපනය ලබන දැරිවියන් සඳහා පමණි. නව නීතිය මගින් තුන් වැනි ශ්‍රේණියෙන් ඉහළ දැරිවියන්ට පාසල් භූමියට ඇතුළුවීම තහනම් කර තිබේ.",
       "URL": "https://www.dinamina.lk/2023/08/09/foreign/12673/%e0%b6%ad%e0%b6%bd%e0%b7%9a%e0%b6%b6%e0%b7%8f%e0%b6%b1%e0%b7%8a-%e0%b6%bb%e0%b6%a2%e0%b6%ba-%e0%b6%85%e0%b7%80%e0%b7%94%e0%b6%bb%e0%b7%94%e0%b6%af%e0%b7%94-10%e0%b6%b1%e0%b7%8a-%e0%b6%89%e0%b7%84/",
       "Category": "foreign",
       "Parent URL": "https://www.dinamina.lk/category/foreign//page/34/"
}