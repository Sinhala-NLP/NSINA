{
       "Source": "dinamina",
       "Timestamp": "October 4, 2023 1:00 am",
       "Headline": "පාකිස්තානයේ මහ පරිමාණ මිනිස් අවයව ජාවාරමක්",
       "News Content": "පාකිස්තානයේ ඊසානදිග පළාතේ මහ පරිමාණයෙන් සිදු කරමින් පැවැති මිනිස් අවයව ජාවාරමක් සොයා ගැනීමට පොලිසිය සමත්වූ බව එරට මාධ්‍ය වාර්තා කළේය. ජාවාරම් කල්ලියේ සාමාජිකයන් අටදෙනකු ද අත්අඩංගුවට ගෙන ඇතැයි වැඩිදුරටත් වාර්තා වේ.\n\nමේ ජාවාරමේ මහමොළකරු ලෙස සැලකෙන ෆවාඩ් මුක්තාර් නමැති පුද්ගලයා ද අත්අඩංගුවට ගත් පිරිස අතර සිටින බවත්, ඔහු මීට පෙර අවස්ථා 5කදී විවිධ චෝදනා යටතේ අත්අඩංගුවට ගෙන ඇප මත නිදහස ලැබූ අයකු බවත් වාර්තා වේ.\n\nපුද්ගලයන් 300කට අධික පිරිසකගෙන් වකුගඩු ලබාගෙන පසුව ඒවා ධනවත් වකුගඩු රෝගීන්ට පාකිස්තාන රුපියල් මිලියන 10 බැගින් අලෙවි කර ඇතැයි ද තොරතුරු හෙළි වී තිබේ.\n\nපන්ජාබ් ප්‍රාන්තයේ ක්‍රියාත්මක වන බව කියන මේ මිනිස් අවයව ජාවාරම පාකිස්තාන කාශ්මීර් ප්‍රාන්තයේද සිදු කර ඇති අතර, වකුගඩු ලබා ගැනීමේදී වෛද්‍යවරයාගේ සහායක ලෙස කටයුතු කර ඇත්තේ මෝටර් රථ කාර්මිකයකු බවත් හෙළි වී තිබේ. පාකිස්තානයේ පවතින උද්ධමනය හේතුවෙන් බොහෝ පළාත්වල දිළිඳු පුද්ගලයන් සිය වකුගඩු අලෙවි කරන බවත්, ඇතැම් පුද්ගලයන් සැත්කම අතරතුර ජීවිතක්ෂයට පත් වී ඇති බවත් පොලිසියට තොරතුරු ලැබී ඇතැයි ද වාර්තා වේ.\n\n",
       "URL": "https://www.dinamina.lk/2023/10/04/foreign/27520/%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba%e0%b7%9a-%e0%b6%b8%e0%b7%84-%e0%b6%b4%e0%b6%bb%e0%b7%92%e0%b6%b8%e0%b7%8f%e0%b6%ab-%e0%b6%b8%e0%b7%92/",
       "Category": "foreign",
       "Parent URL": "https://www.dinamina.lk/category/foreign//page/5/"
}