{
       "Source": "dinamina",
       "Timestamp": "October 3, 2023 1:00 am",
       "Headline": "උතුරු මෙක්සිකෝවේ දේවස්ථානයක වහලය කඩා වැටී 10ක් මරුට",
       "News Content": "උතුරු මෙක්සිකෝවේ කතෝලික දේවස්ථානයක වහල කඩා වැටීමෙන් දරුවන් තිදෙනකු ඇතුළු පුද්ගලයන් 10 දෙනකු ජීවිතක්ෂයට පත් වූ බව විදෙස් මාධ්‍ය වාර්තා කළේය. මේ අනතුර සිදු වී ඇත්තේ උතුරු මෙක්සිකෝවේ සියුඩෑඩ් මඩීරෝ නුවර පිහිටි එම දේවස්ථානයේ බෞතීස්ම උත්සවයක් පැවැත්වෙමින් තිබියදීය.\n\nදේවස්ථානයේ වහල කඩා වැටීමට හේතුව මෙතෙක් අනාවරණය වී නැති අතර, වහලේ සුන්බුන්වලට යට වූ පුද්ගලයන් සොයා මෙහෙයුමක්ද ආරම්භ කර ඇතැයි වාර්තා වේ. තුවාල ලැබූ 60කට අධික පිරිසක් රෝහල්ගත කර ඇති අතර, ඔවුන්ගේ තත්ත්වය බරපතළ නොවන බව වැඩිදුරටත් වාර්තා වේ. මෙක්සිකෝවේ රතු කුරුස සංවිධානයේ සාමාජිකයන්, ආරක්ෂක අංශ සහ ප්‍රදේශවාසීන් විශාල පිරිසක් දේවස්ථානය තුළ සිර වූ පුද්ගලයන් බේරා ගැනීමේ මෙහෙයුමට එක්වී සිටින බව ද වාර්තා වේ.",
       "URL": "https://www.dinamina.lk/2023/10/03/foreign/27195/%e0%b6%8b%e0%b6%ad%e0%b7%94%e0%b6%bb%e0%b7%94-%e0%b6%b8%e0%b7%99%e0%b6%9a%e0%b7%8a%e0%b7%83%e0%b7%92%e0%b6%9a%e0%b7%9d%e0%b7%80%e0%b7%9a-%e0%b6%af%e0%b7%9a%e0%b7%80%e0%b7%83%e0%b7%8a%e0%b6%ae%e0%b7%8f/",
       "Category": "foreign",
       "Parent URL": "https://www.dinamina.lk/category/foreign//page/6/"
}