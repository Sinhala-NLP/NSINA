{
       "Source": "dinamina",
       "Timestamp": "August 30, 2023 1:03 am",
       "Headline": "පැසිෆික් සයුරේ ආරක්ෂාවට ඔස්ට්‍රේලියාවේදී නාවික අභ්‍යාසයක්",
       "News Content": "පැසිෆික් සාගරයේ ගුවාම් වෙරළට ඔබ්බෙන් මීට දශක දෙකකට පෙර ආරම්භ කළ මලබාර් නාවික අභ්‍යාසමාලාව 25 වැනි වරටත් පසුගියදා පැවැති බව වාර්තා වේ. අමෙරිකාව, ඔස්ට්‍රේලියාව, ජපානය හා ඉන්දියාව ඇතුළත් වන ක්වාඩ් රටවල් හතරේ එකමුතුව විසින් ආරම්භ කරනු ලැබූ මේ නාවික අභ්‍යාස පැසිෆික් සාගරයේ ආරක්ෂාව වෙනුවෙන් ක්‍රියාත්මක වන අතර, පසුගියදා දින 11ක් පුරා පැවැති නව අභ්‍යාස මාලාවට එම රටවල් හතරේ නාවිකයන් එක්ව සිටි බව වැඩිදුරටත් වාර්තා වේ.\n\nනැඟෙනහිර ඔස්ට්‍රේලියානු වෙරළට ඔබ්බෙන් පසුගියදා නිමාවට පත් වූ මලබාර් නාවික අභ්‍යාසමාලාවට ගුවන් හා මුහුදු අභ්‍යාස රැසක් ඇතුළත් වී තිබේ. ඒ සඳහා රටවල් හතරේ යුද නෞකා, සබ්මැරීන් සහ ගුවන් යානා ඇතුළත් වී ඇති අතර, ක්වාඩ් ප්‍රඥාප්තියට අනුව සියලු ජාතීන්ට නාවික නිදහස සහතික කිරීම මේ අභ්‍යාස මාලාවේ අරමුණ බව ඉන්දියාවේ ආරක්ෂක මාණ්ඩලික ප්‍රධානි ජෙනරාල් බිපින් රාවට් ප්‍රකාශ කර තිබේ.\n\n",
       "URL": "https://www.dinamina.lk/2023/08/30/foreign/18173/%e0%b6%b4%e0%b7%90%e0%b7%83%e0%b7%92%e0%b7%86%e0%b7%92%e0%b6%9a%e0%b7%8a-%e0%b7%83%e0%b6%ba%e0%b7%94%e0%b6%bb%e0%b7%9a-%e0%b6%86%e0%b6%bb%e0%b6%9a%e0%b7%8a%e0%b7%82%e0%b7%8f%e0%b7%80%e0%b6%a7/",
       "Category": "foreign",
       "Parent URL": "https://www.dinamina.lk/category/foreign//page/22/"
}