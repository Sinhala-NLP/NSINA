{
       "Source": "dinamina",
       "Timestamp": "August 21, 2023 2:16 am",
       "Headline": "කැනඩාවේ ළැව් ගිනි දරුණු අතට",
       "News Content": "කැනඩාවේ ‘බ්‍රිටිෂ් කොලම්බියා‘ ප්‍රාන්තයේ ළැව් ගිනි 400කට ආසන්න ප්‍රමාණයක් හටගෙන ඇති බැවින් තිස්දහසකට අධික නිවැසියන්ට වහාම ආරක්ෂිත ස්ථාන කර යන ලෙස කැනඩාවේ බලධාරීන් නියෝග කර ඇතැයි වාර්තා වේ. එක්ලක්ෂ තිස්දහසක පමණ ජනගහනයක් ඇති කෙලොව්නා ප්‍රදේශයේ ළැව් ගිනි ඉතා දරුණු තත්ත්වයක් ගෙන ඇති අතර, එම පළාතේ සංචාරය ජනතාවට සීමා කිරීමට ද කැනඩාවේ බලධාරීන් පියවර ගෙන තිබේ. එවැනි පියවරක් ගෙන ඇත්තේ හදිසි ආපදා සේවකයන් සඳහා නවාතැන් සැපයීමේ පහසුව සඳහා බව කියැවේ.\n\nබටහිර කෙලොව්නා පළාතේ නිවාස රැසක් ළැව් ගින්නෙන් විනාශ වී ඇති අතර, ඊට සැතපුම් සිය ගණනක් උතුරින් පිහිටි යෙලෝනයිෆ් නගරය දක්වාම ගින්න පැතිරී ගොස් ඇතැයි විදෙස් මාධ්‍ය වැඩිදුරටත් වාර්තා කළේය. ළැව් ගිනි හටගත් පළාත්වල පදිංචිව සිටි සියලු පවුල් ගුවන් යානා මඟින් හෝ මෝටර් රථ මඟින් ආරක්ෂිත ස්ථාන කරා පිටත් කර ඇතැයි කැනඩාවේ ආපදා කළමනාකරණ ඒකකය තහවුරු කර තිබේ.",
       "URL": "https://www.dinamina.lk/2023/08/21/foreign/15737/%e0%b6%9a%e0%b7%90%e0%b6%b1%e0%b6%a9%e0%b7%8f%e0%b7%80%e0%b7%9a-%e0%b7%85%e0%b7%90%e0%b7%80%e0%b7%8a-%e0%b6%9c%e0%b7%92%e0%b6%b1%e0%b7%92-%e0%b6%af%e0%b6%bb%e0%b7%94%e0%b6%ab%e0%b7%94-%e0%b6%85/",
       "Category": "foreign",
       "Parent URL": "https://www.dinamina.lk/category/foreign//page/28/"
}