{
       "Source": "dinamina",
       "Timestamp": "September 14, 2023 2:02 am",
       "Headline": "පුටින්-කිම් ජොන් නැඟෙනහිර රුසියාවේදී මුණගැසෙති",
       "News Content": "ජනාධිපති ව්ලැදිමීර් පුටින් සමඟ සාකච්ඡාව පැවැත්වීමට රුසියාවට පැමිණි උතුරු කොරියානු නායක කිම් ජොන් උං ඊයේ රුසියාවේ නැඟෙනහිර පළාතේදී රුසියානු ජනාධිපතිවරයා විසින් උණුසුම් අයුරින් පිළිගත් බව විදෙස් මාධ්‍ය වාර්තා කළේය. උතුරු කොරියාවේ දේශසීමාවට කිලෝමීටර් 200ක් පමණ දුරින් පිහිටි රුසියාවට අයත් වැලැදිවොස්ටොක් නුවරට උතුරු කොරියානු නායකයා පැමිණියේ ඔහුට අයත් අධිආරක්ෂිත සහ අතිසුඛෝපභෝගී දුම්රියෙන් වන අතර, එය බර අවි සහිත අවි ආයුධවලින් සන්නද්ධ වූ විශේෂිත දුම්රියක් බව ද වාර්තා වේ.\n\nපුටින් සහ කිම් ජොන් අතර පළමු හමුව සිදුවී ඇත්තේ වොස්ටොච්නි අභ්‍යවකාශ මධ්‍යස්ථානයේදී බවත්, ඒ මොහොතේ දෙදෙනා අතර කෙටි සංවාදයක් පමණක් සිදු වූ බවත් වැඩිදුරටත් වාර්තා වේ. විදෙස් මාධ්‍ය සඳහන් කරන්නේ රාජ්‍ය නායකයන් දෙදෙනාගේ නිල සාකච්ඡාව පැවැත්වෙන දිනය හා ස්ථානය නිවේදනය කර නැති බවය.\n\n",
       "URL": "https://www.dinamina.lk/2023/09/14/foreign/22070/%e0%b6%b4%e0%b7%94%e0%b6%a7%e0%b7%92%e0%b6%b1%e0%b7%8a-%e0%b6%9a%e0%b7%92%e0%b6%b8%e0%b7%8a-%e0%b6%a2%e0%b7%9c%e0%b6%b1%e0%b7%8a-%e0%b6%b1%e0%b7%90%e0%b6%9f%e0%b7%99%e0%b6%b1%e0%b7%84%e0%b7%92/",
       "Category": "foreign",
       "Parent URL": "https://www.dinamina.lk/category/foreign//page/15/"
}