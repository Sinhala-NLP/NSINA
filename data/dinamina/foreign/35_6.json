{
       "Source": "dinamina",
       "Timestamp": "August 7, 2023 1:53 am",
       "Headline": "හමුදාව ශක්තිමත් කිරීමට චීන ජනපතිගේ අවධානය",
       "News Content": "චීනයේ සන්නද්ධ හමුදාවේ නවීකරණ කටයුතු ඉක්මන් කළ යුතු බව ජනාධීපති ෂී ජින්පින් ප්‍රකාශ කර ඇතැයි එරට ෂිංහුවා පුවත් සේවය වාර්තා කළේය. චීන කොමියුනිස්ට් පක්ෂයේ මධ්‍යම කාරක සභාවේ ප්‍රධාන ලේකම් සහ මධ්‍යම හමුදා කොමිසමේ සභාපතිවරයා ද වන ජින්පින් මේ ප්‍රකාශය සිදු කර ඇත්තේ පසුගියදා නිරිතදිග චීනයේ සිචූවාන් ප්‍රාන්තයේ පැවැති මහජන විමුක්ති හමුදාවේ ගුවන් හමුදා සේනාංක පරීක්ෂාවකට එක් වෙමිනි. එය පසුගිය පළමුවැනිදාට යෙදී තිබූ චීන හමුදා දිනය සැමරීමට සංවිධාන කරනු ලැබූ උත්සවයක් බව ද වාර්තා වේ. නිත්‍ය ගුවන් ආරක්ෂාව සැලකිල්ලට ගෙන ගුවන් ආරක්ෂාව තර කිරීමේ කටයුතු ද ඉහළ දැමිය යුතු බවත්, නවීන උපකරණ හා අවි ආයුධවලින් හමුදාව ශක්තිමත් කළ යුතු බවත් චීන ජනාධිපතිවරයා වැඩිදුරටත් ප්‍රකාශ කර ඇතැයි ෂිංහුවා පුවත් සේවය වැඩිදුරටත් වාර්තා කළේය. නිසි අධ්‍යාපන ක්‍රමවේදයක් තුළින් හමුදාවේ සංවර්ධනයට අවශ්‍ය පියවර ගත යුතු බවත් ඔහු අවධාරණය කර ඇතැයි වාර්තා වේ.\n\n",
       "URL": "https://www.dinamina.lk/2023/08/07/foreign/12213/%e0%b7%84%e0%b6%b8%e0%b7%94%e0%b6%af%e0%b7%8f%e0%b7%80-%e0%b7%81%e0%b6%9a%e0%b7%8a%e0%b6%ad%e0%b7%92%e0%b6%b8%e0%b6%ad%e0%b7%8a-%e0%b6%9a%e0%b7%92%e0%b6%bb%e0%b7%93%e0%b6%b8%e0%b6%a7-%e0%b6%a0/",
       "Category": "foreign",
       "Parent URL": "https://www.dinamina.lk/category/foreign//page/35/"
}