{
       "Source": "dinamina",
       "Timestamp": "July 27, 2023 1:00 am",
       "Headline": "වසර 400ක් පැරැණි ඉන්දියාවේ  ජමා ඉස්ලාම් දේවස්ථානය ඉතිහාසයට",
       "News Content": "වසර 400කට පමණ පෙර මෝගල් අධිරාජ්‍ය සමයේ ඉදි කරනු ලැබූ උතුරු ඉන්දියාවේ දිල්ලි නුවර පිහිටි ජමා ඉස්ලාම් දේවස්ථානයේ දේශනයක් පැවැත්වූ පළමු විදෙස් ආගමික නායකයා ලෙස මුස්ලිම් ලෝක ලීගයේ මහලේකම් සහ මුස්ලිම් විද්වතුන්ගේ සංවිධානයේ සභාපති ෂෙයික් මොහොමඩ් බින් අබ්දුල් කරීම් ඉතිහාසයට එක් වූ බව ඉන්දීය මාධ්‍ය වාර්තා කළේය. ඉන්දීය උපමහාද්වීපයේ විශාලතම හා වඩාත්ම සුන්දර ඉස්ලාම් දේවස්ථානය ලෙස සැලකෙන ජමා ඉස්ලාම් දේවස්ථානයේ පසුගිය සිකුරාදා ප්‍රධාන දේශනය පවත්වනු ලැබුවේ මුස්ලිම් ලෝක ලීගයේ මහලේකම්වරයා විසින් බව ඉන්දීය මාධ්‍ය වැඩිදුරටත් වාර්තා කළේය.\n\nබැතිමතුන් 85,000කට එකවර දේව මෙහෙයට සහභාගි වීමේ ඉඩකඩ ඇති එම දේවස්ථානයේ සිකුරාදා ප්‍රධාන දේශනයට මුස්ලිම් ලෝක ලීගයේ මහලේකම් සහ මුස්ලිම් විද්වතුන්ගේ සංවිධානයේ සභාපති ෂෙයික් මොහොමඩ් බින් අබ්දුල් කරීම් සහභාගි වී ඇත්තේ එම දේවස්ථානයේ ප්‍රධාන මවුලවිවරයාගේ ආරාධනයට අනුව බවත්, එම අවස්ථාවට දහස් ගණනක ඉස්ලාම් බැතිමතුන් පිරිසක් සහභාගි වූ බවත් වාර්තා වේ.",
       "URL": "https://www.dinamina.lk/2023/07/27/foreign/9498/%e0%b7%80%e0%b7%83%e0%b6%bb-400%e0%b6%9a%e0%b7%8a-%e0%b6%b4%e0%b7%90%e0%b6%bb%e0%b7%90%e0%b6%ab%e0%b7%92-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%a2/",
       "Category": "foreign",
       "Parent URL": "https://www.dinamina.lk/category/foreign//page/41/"
}