{
       "Source": "dinamina",
       "Timestamp": "August 21, 2023 2:18 am",
       "Headline": "වසර තුනක බල හුවමාරුවකට නයිජර් හමුදා නායකයාගෙන් යෝජනා",
       "News Content": "හමුදා කුමන්ත්‍රණයකින් නයිජර් දේශයේ බලය අත්පත් කරගත් එරට හමුදා නායක ජෙනරාල් අබ්දූරහ්මානි ට්ජායිනි වසර තුනක බල හුවමාරුවකට යෝජනා ඉදිරිපත් කර ඇතැයි විදෙස් මාධ්‍ය වාර්තා කළේය. පසුගියදා බටහිර අප්‍රිකානු රටවල නියෝජිතයන් සමඟ සාකච්ඡාවක් පැවැත්වීමෙන් පසු නයිජර් හමුදා නායකයා මේ යෝජනාව කර ඇතැයි වාර්තා වේ. නයිජර් හමුදා බලයට එරෙහිව එල්ලවන ඕනෑම ප්‍රහාරයකට ප්‍රතිප්‍රහාර එල්ල කරන බවටත් ඔහු අනතුරු අඟවා ඇතැයි වැඩිදුරටත් වාර්තා වේ.\n\nපසුගියදා එරට ජාතික රූපවාහිනියෙන් ජාතිය අමතා විශේෂ ප්‍රකාශයක් කර ඇති හමුදා නායකයා වසර තුනක බල හුවමාරුව සහ ආක්‍රමණයකට එරෙහිව කටයුතු කරන ආකාරය සම්බන්ධව එවැනි ප්‍රකාශ නිකුත් කළද, බල හුවමාරුව සිදුවන ආකාරය ගැන කිසිදු පැහැදිලි කිරීමක් කර නැතැයි ද වාර්තා වේ. මේ වන විට හමුදා අඩස්සියේ පසුවන හිටපු ජනාධිපති මොහොමඩ් බාසුම් වහාම නිදහස් කර රාජ්‍ය බලය නැවත ඔහුට පවරන ලෙස බටහිර අප්‍රිකානු රටවල් සමූහය මීට පෙර නයිජර් හමුදා රජයට බලකර සිටි අතර, අනතුරු ඇඟවීමක් ද කර තිබිණි. නයිජර් හමුදාව රාජ්‍ය බලය පැහැරගැනීම බටහිර රටවල් සහ යුරෝපා සංගමය දැඩි ලෙස හෙළා දකිමින් ප්‍රකාශ නිකුත් කර තිබිණි.",
       "URL": "https://www.dinamina.lk/2023/08/21/foreign/15739/%e0%b7%80%e0%b7%83%e0%b6%bb-%e0%b6%ad%e0%b7%94%e0%b6%b1%e0%b6%9a-%e0%b6%b6%e0%b6%bd-%e0%b7%84%e0%b7%94%e0%b7%80%e0%b6%b8%e0%b7%8f%e0%b6%bb%e0%b7%94%e0%b7%80%e0%b6%9a%e0%b6%a7-%e0%b6%b1%e0%b6%ba/",
       "Category": "foreign",
       "Parent URL": "https://www.dinamina.lk/category/foreign//page/28/"
}