{
       "Source": "dinamina",
       "Timestamp": "August 8, 2023 1:01 am",
       "Headline": "චන්ද්‍රයාන් -3 රොකට්ටුව සඳුගේ ඡායාරූප පෘථිවියට එවයි",
       "News Content": "ලෝක අභ්‍යවකාශ ඉතිහාසයේ නව පිටුවක් පෙරළමින් ඉන්දියාව විසින් පසුගියදා සඳට යවනු ලැබූ චන්ද්‍රයාන් -3 රොකට්ටුව සඳුගේ කක්ෂයට ඇතුළුවීමෙන් පසු ලබාගත් පළමු ඡායාරූපය ඉන්දීය අභ්‍යවකාශ පර්යේෂණ සංවිධානය ඊයේ අන්තර්ජාලයට මුදා හැර තිබේ. සඳ මතට රොකට්ටුවක් යවනු ලැබූ ලොව සිවුවැනි රට බවට ඉතිහාසයට එක්වීමේ අපේක්ෂාවෙන් ඉන්දියාව පසුවන අතර, චන්ද්‍රායන් – 3 රොකට්ටුවේ ලෑන්ඩරය සහ රෝවරය මේ මස 23 වැනිදා සඳ මතට ගොඩ බසිනු ඇතැයි අනුමාන කර තිබේ. මීට පෙර අමෙරිකාව, රුසියාව සහ චීනය සඳ මතට රොකට්ටු යැවීමේ මෙහෙයුම් සාර්ථකව අත්හදා බැලූ රටවල් අතර වේ.\nචන්ද්‍ර පෘෂ්ඨයේ ඇති ආවාට ඡායාරූපවලින් දැක්වෙන අතර, ඉන්දීය අභ්‍යවකාශ පර්යේෂණ සංවිධානය ප්‍රකාශ කර ඇත්තේ මේ දක්වා චන්ද්‍රයාන් -3 කිසිදු ගැටලුවකින් තොරව සිය මෙහෙයුම ක්‍රියාත්මක කරමින් සිටින බවය. මෙය ඉන්දියාවේ චන්ද්‍ර ගවේෂණ වැඩසටහනේ තුන්වැන්න වන අතර, එහි පෙර මෙහෙයුම්වලට වඩා සාර්ථකත්වයක් පෙන්නුම් කරමින් තිබෙන බව විද්‍යාඥයන් ප්‍රකාශ කර තිබේ.\n\n",
       "URL": "https://www.dinamina.lk/2023/08/08/foreign/12483/%e0%b6%a0%e0%b6%b1%e0%b7%8a%e0%b6%af%e0%b7%8a%e0%b6%bb%e0%b6%ba%e0%b7%8f%e0%b6%b1%e0%b7%8a-3-%e0%b6%bb%e0%b7%9c%e0%b6%9a%e0%b6%a7%e0%b7%8a%e0%b6%a7%e0%b7%94%e0%b7%80-%e0%b7%83%e0%b6%b3/",
       "Category": "foreign",
       "Parent URL": "https://www.dinamina.lk/category/foreign//page/35/"
}