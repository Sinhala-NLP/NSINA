{
       "Source": "dinamina",
       "Timestamp": "August 22, 2023 3:16 am",
       "Headline": "තායිවාන ජනපතිවරණයට එන අමෙරිකානු හිතවාදී අපේක්ෂකයා",
       "News Content": "හමුදා අභ්‍යාසයක පියවරක් ලෙස චීනයට අයත් යුද ප්‍රහාරක ගුවන් යානා 40කට වැඩි ප්‍රමාණයක් තායිවාන ගුවන් සීමාව හරහා පියාසර කර ඇති අතර, එය කෝප ගන්වනසුලු අයුක්ති සහගත ක්‍රියාවක් බව තායිවානය ප්‍රකාශ කර ඇතැයි වාර්තා වේ. චීන ප්‍රහාරක ගුවන් යානා 26ක් පමණ තායිවාන සමුද්‍ර සන්ධියේ දේශ සීමාව උල්ලංඝනය කළ බව තායිවාන ආරක්ෂක අමාත්‍යාංශය නිවේදනය කර තිබේ.\n\nඑහි සඳහන් වන්නේ චීනය ඉදිරියේදී පැවැත්වීමට නියමිත තායිවාන ජනාධිපතිවරණයට බලපෑම් කිරීමට ගන්නා උත්සාහයක් බවය. චීනය කියන්නේ එය සිය හමුදාවේ ශක්තිය උරගා බැලීමට කළ හමුදා අභ්‍යසයක් පමණක් බවය. එය වැඩිදුරටත් තහවුරු කරමින් චීන මහජන විමුක්ති හමුදාව ගුවන් හා මුහුදු ජංගම මුර සේවයක් සහිත හමුදා අභ්‍යාසයක නිරත වූ බවත්, එරට ගුවන් හා යුද හමුදා ඒකාබද්ධව තායිවාන මුහුදු සීමාවේදී එම අභ්‍යාසය සිදු කළ බවත් චීන හමුදා ප්‍රකාශක ෂි යීගේ ප්‍රකාශයක් උපුටා දක්වමින් එරට ෂිංහුවා පුවත් සේවය සඳහන් කළේය.\n\nඑමෙන්ම එය තායිවානයේ ස්වාධීනත්වය ඉල්ලා සිටින බෙදුම්වාදී කණ්ඩායම් සහ විදෙස් බලවේග අතර සිදු කෙරෙන කුමන්ත්‍රණයකට දැඩි අනතුරු ඇඟවීමක් බවත් චීන හමුදා ප්‍රකාශක වැඩිදුරටත් සඳහන් කර තිබේ. චීනයේ කෝපයට හේතු වී ඇත්තේ තායිවාන උප ජනාධිපති විලියම් ලායි පසුගියදා පැරගුවේ සංචාරයකට යමින් සිටියදී අමෙරිකාවට ගොඩ බැසීමය. තායිවාන උප ජනාධිපතිවරයා නිව්යෝක් නුවරට ගොඩ බැසීම චීනයේ කෝපයට හේතු වූ බව රොයිටර් පුවත් සේවය වාර්තා කර තිබිණි.\n\nචීනය මීට පෙර එවකට අමෙරිකාවේ කතානායකවරිය ලෙස කටයුතු කළ නැන්සි පෙලෝසි පසුගිය වසරේදී තායිවානයේ සංචාරය කිරීමට ප්‍රතිචාර වශයෙන් ද එවැනිම හමුදා අභ්‍යාස සිදු කළ බව වාර්තා වේ. ලබන ජනවාරියේ පැවැත්වීමට නියමිත තායිවන ජනාධිපතිවරණයේ ඉදිරියෙන්ම සිටින විලියම් ලායි චීනයට අනුව ‘කරදරකාරයෙකි‘.\n\nඑබැවින් තායිවානයේ ස්වෛරීභාවය සහ භෞමික අඛණ්ඩතාව ආරක්ෂා කිරීමට අධිෂ්ඨානශීලී ක්‍රියාමාර්ග ගන්නා බව චීනය දැනටමත් ප්‍රකාශ කර ඇතැයි බීබීසී පුවත් සේවය වාර්තා කළේය.\nචීනයේ ක්‍රියාකලාපයට ප්‍රතිචාර දැක්වීමට කටයුතු කරන බව තායිවානය ප්‍රකාශ කර තිබේ. එම තත්ත්වය පාලනය කිරීමට ජාතික හමුදාවේ ඔත්තු බැලීමේ ක්‍රම භාවිත කරන බවත් තායිවානය ප්‍රකාශ කර ඇතැයි වාර්තා වේ.\n\n",
       "URL": "https://www.dinamina.lk/2023/08/22/foreign/16109/%e0%b6%ad%e0%b7%8f%e0%b6%ba%e0%b7%92%e0%b7%80%e0%b7%8f%e0%b6%b1-%e0%b6%a2%e0%b6%b1%e0%b6%b4%e0%b6%ad%e0%b7%92%e0%b7%80%e0%b6%bb%e0%b6%ab%e0%b6%ba%e0%b6%a7-%e0%b6%91%e0%b6%b1-%e0%b6%85%e0%b6%b8/",
       "Category": "foreign",
       "Parent URL": "https://www.dinamina.lk/category/foreign//page/27/"
}