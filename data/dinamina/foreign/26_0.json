{
       "Source": "dinamina",
       "Timestamp": "August 24, 2023 1:49 am",
       "Headline": "කේබල් කාරයේ සිර වූ සිසුන් පැය 12ක මෙහෙයුමකින් පසු බේරා ගනී",
       "News Content": "පාකිස්තානයේ මිටියාවක ඉහළින් ගමන් කරමින් තිබියදී එක් රැහැනක් කැඩී යෑමෙන් අඩි 900ක් ඉහළින් සිර වී තිබූ කේබල් රථයේ සිටි පාසල් සිසුන් 6 දෙනා සහ ගුරුවරුන් දෙදෙනා පාකිස්තාන යුද හා ගුවන් හමුදා සිදුකළ ඒකාබද්ධ මෙහෙයුමකින් නිරුපද්‍රිතව බේරා ගැනීමට සමත් වූ බව එරට මාධ්‍ය වාර්තා කළේය.\n\nපෙරේදා උදෑසන මේ අනතුරට ලක්වූ කේබල් රථයේ සිර වූ පුද්ගලයන් බේරා ගැනීමේ මෙහෙයුමට පැය 12කට අධික කාලයක් ගත වී තිබූ බවත්, ඒ අතරතුර කාලයේදී සිරවූ සිසුන් සහ ගුරුවරුන් දැඩි භීතියට හා කළබලයට පත්ව සිටි බවත් වැඩිදුරටත් වාර්තා වේ. මෙහෙයුම සාර්ථකව අවසන් කිරීමෙන් පසු ඊයේ එම කේබල් රථයේ හිමිකරු අත්අඩංගුවට ගෙන ඇතැයි ද වාර්තා වේ. අනාරක්ෂිත කේබල් රථයක් සංචාරකයන් සඳහා භාවිත කිරීම සම්බන්ධයෙන් ඔහුට චෝදනා එල්ල කර ඇතැයි ද වැඩිදුරටත් වාර්තා වේ.\n\nඊයේ පස්වරුවේ අඳුර වැටීමෙන් පසු ගුවන් හමුදා හෙලිකොප්ටර් මෙහෙයුම නවතා දැමුව ද, රාත්‍රී කාලය පුරා සිය මෙහෙයුම් අඛණ්ඩව සිදු කළ පාකිස්තාන යුද හමුදා කොමන්ඩෝ බළකායේ සෙබළුන් තනි රැහැනේ එල්ලී යමින් කේබල් රථයට ගොඩ වී ඇති අතර, පසුව සිසුන් වරකට එක් අයකු බැගින් බේරා ගැනීමට හැකි වූ බව එරට යුද හමුදා ප්‍රකාශක සඳහන් කර තිබේ.\n\n‘ඒක මගේ ජීවිතයේ අන්තිම දවස කියලයි හිතුණේ‘ කොමන්ඩෝ සෙබළුන් විසින් බේරා ගනු ලැබූ සිසුවකු වාර්තාකරුවන්ට එසේ ප්‍රකාශ කර ඇති අතර, දරුවන්ගේ භීතිය දුරු කරමින් ඔවුන් කළබල කිරීම පාලනය කිරීමට දැඩි උත්සාහයක යෙදීමට සිදුවූ බව එහි සිර වී සිටි ගුරුවරයකු ප්‍රකාශ කර ඇතැයි වාර්තා වේ. කේබල් රථයේ සිරවූ සිසුන් හා ගුරුවරුන් බේරා ගැනීමට සිදු කළ ඒකාබද්ධ හමුදා මෙහෙයුම සම්බන්ධව භාරකාර අගමැති අන්වර් උල් හක් ද හමුදාවට සිය පැසසුම් පළ කර තිබේ.",
       "URL": "https://www.dinamina.lk/2023/08/24/foreign/16796/%e0%b6%9a%e0%b7%9a%e0%b6%b6%e0%b6%bd%e0%b7%8a-%e0%b6%9a%e0%b7%8f%e0%b6%bb%e0%b6%ba%e0%b7%9a-%e0%b7%83%e0%b7%92%e0%b6%bb-%e0%b7%80%e0%b7%96-%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/26/"
}