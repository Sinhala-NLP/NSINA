{
       "Source": "dinamina",
       "Timestamp": "September 12, 2023 2:21 am",
       "Headline": "නව ආර්ථික කොරිඩෝවකට G20 සමුළුවේදී එකඟතාවක්",
       "News Content": "ඉන්දියාව, මැදපෙරදිග හා යුරෝපා අතර නව ආර්ථික ඒකාබද්ධතාවක් සඳහා පෙරේදා නවදිල්ලි නුවරදී අවසන් වූ G20 සමුළුවේදී එකඟතාවට පැමිණ ඇතැයි විදෙස් මාධ්‍ය වාර්තා කළේය. මේ සඳහා වන ඓතිහාසික ගිවිසුම කලාපයේ පෙරළිකාර ආයෝජනයක් වනු ඇතැයි අමෙරිකාවේ ජනාධිපති ජෝ බයිඩ්න් ප්‍රකාශ කර ඇතැයි ද වැඩිදුරටත් වාර්තා වේ.\n\nට්විටර් සමාජ මාධ්‍යජාලාවේ සිය ගිණුමෙහි සටහනක් තබමින් අමෙරිකානු ජනාධිපතිවරයා වැඩිදුරටත් සඳහන් කර ඇත්තේ අමෙරිකාව, ඉන්දියාව, සෞදි අරාබිය, එක්සත් අරාබි එමීර් රාජ්‍යය, ප්‍රංශය, ජර්මනිය, ඉතාලිය සහ යුරෝපා සංගමය නව ඉන්දීය – මැදපෙරදිග- යුරෝපා ආර්ථික කොරිඩෝවක් සඳහා ඓතිහාසික ගිවිසුමකට එක්වීමට තීන්දු කළ බවය.\n\nකලාපීය දේශසීමාවලට සම්බන්ධතා සීමා නොකරන බවත්, සියලුම කලාප සමඟ සම්බන්ධතාව වැඩි කිරීම ඉන්දියාවේ ප්‍රමුඛත්වය වී ඇති බවත් ඉන්දීය අගමැති නරේන්ද්‍ර මෝදි සිය ට්විටර් ගිණුමෙහි සඳහන් කර තිබේ. ඒ අනුව ඉන්දීය-මැදපෙරදිග- යුරෝපා ආර්ථික කොරිඩෝව සහයෝගිතාව, නවෝත්පාදනය හා හවුල් ප්‍රගතිය ආලෝකවත් කරන බවට ඔහු විශ්වාසය පළ කර ඇත.\n\n",
       "URL": "https://www.dinamina.lk/2023/09/12/foreign/21436/%e0%b6%b1%e0%b7%80-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%9a%e0%b7%9c%e0%b6%bb%e0%b7%92%e0%b6%a9%e0%b7%9d%e0%b7%80%e0%b6%9a%e0%b6%a7-g20-%e0%b7%83%e0%b6%b8%e0%b7%94%e0%b7%85/",
       "Category": "foreign",
       "Parent URL": "https://www.dinamina.lk/category/foreign//page/16/"
}