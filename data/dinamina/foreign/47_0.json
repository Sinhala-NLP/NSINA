{
       "Source": "dinamina",
       "Timestamp": "July 18, 2023 1:00 am",
       "Headline": "චීනයේ විරැකියාව ඉහළට",
       "News Content": "චීනයේ තරුණ විරැකියාව ඉහළ මට්ටමකට පැමිණ ඇතැයි විදෙස් මාධ්‍ය වාර්තා කළේය. පශ්චාත් කොවිඩ් වසංගතයෙන් පසු චීනයේ නාගරික ප්‍රදේශවල අවුරුදු 16 සහ 24 අතර තරුණයන්ගේ රැකියා විරහිත අනුපාතය පසුගිය මාසයේදී 21.3% දක්වා ඉහළ ගොස් ඇතැයි ද විදෙස් මාධ්‍ය වැඩිදුරටත් වාර්තා කළේය. කොවිඩ් වසංගතය හේතුවෙන් දැඩි පසුබෑමකට ලක් වූ චීනයේ ආර්ථිකය නංවාලීමට බලධාරීන් කඩිනම් ක්‍රියාමාර්ග ගනු ඇතැයි එරට ආර්ථික විශ්ලේෂකයන් ප්‍රකාශ කර ඇති අතර, එරට ජාතික සංඛ්‍යාලේඛන කාර්යාංශය ප්‍රකාශ කර ඇත්තේ තත්ත්වය යහපත් අතට හැරෙමින් තිබෙන බවය.\n\nඒෂියා ටයිම්ස් පුවත් සේවයට අනුව චීනයේ අවුරුදු 16 සහ 24 වයස් කාණ්ඩයේ පුද්ගලයන් මිලියන 6ක් තවමත් රැකියා විරහිතභාවයෙන් පීඩාවට පත්ව සිටින බවය. මීට අමතරව නව උපාධිධාරීන් මිලියන 11.6ක් පමණ සිටින බව ද වාර්තා වේ. මේ සංඛ්‍යාලේඛනවලට ඇතුළත් වී ඇත්තේ අවුරුදු 24 දක්වා තරුණ පිරිස පමණක් වුවද, අවුරුදු 30 දක්වා වයස් කාණ්ඩයේ පුද්ගලයන් වැඩි පිරිසක් ද ආදායම් තත්ත්වයේ අස්ථාවරත්වය හේතුවෙන් පීඩාවට පත්ව සිටින බව වැඩිදුරටත් වාර්තා වේ.",
       "URL": "https://www.dinamina.lk/2023/07/18/foreign/7121/%e0%b6%a0%e0%b7%93%e0%b6%b1%e0%b6%ba%e0%b7%9a-%e0%b7%80%e0%b7%92%e0%b6%bb%e0%b7%90%e0%b6%9a%e0%b7%92%e0%b6%ba%e0%b7%8f%e0%b7%80-%e0%b6%89%e0%b7%84%e0%b7%85%e0%b6%a7/",
       "Category": "foreign",
       "Parent URL": "https://www.dinamina.lk/category/foreign//page/47/"
}