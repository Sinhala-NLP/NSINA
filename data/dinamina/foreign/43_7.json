{
       "Source": "dinamina",
       "Timestamp": "July 24, 2023 1:00 am",
       "Headline": "ග්‍රීසියේ රෝඩ්ස් දූපතේ  ළැව් ගින්නක්",
       "News Content": "නිවාස-හෝටල-රථවාහන රැසක් ගිනිබත් වෙලා\n\nසියලු ගුවන් ගමන් අත්හිටුවයි\n\nඅධික උෂ්ණත්වය හේතුවෙන් ග්‍රීසියේ රෝඩ්ස් දූපතේ හටගත් ළැව් ගින්නකින් එහි සිටි දහස් ගණනක සංචාරකයන් ඇතුළු ජනතාව අවතැන් වී ඇතැයි විදෙස් මාධ්‍ය වාර්තා කළේය. දින කිහිපයක් පුරා පැතිරී ගිය මේ ලැව් ගින්න පෙරේදා වන විට බරපතළ තත්ත්වයකට පත් වී ඇතැයි ද, නිවාස සහ හෝටල් රැසක් ද ගිනිබත් වී ඇතැයි ද විදෙස් මාධ්‍ය වාර්තා කළේය. දැඩි සුළං තත්ත්වය නිසා ගින්න මැඬ පැවැත්වීම ඉතා දුෂ්කර වී ඇති අතර, ඉතාලියෙන් සහ ප්‍රංශයෙන් ගිනි නිවන ගුවන් යානා 4ක් ද මේ වන විට රෝඩ්ස් දූපත් බලා ගුවන්ගත වී ඇතැයි වාර්තා වේ.\n\nඑරට ගිනි නිවන හමුදාව ප්‍රකාශ කර ඇත්තේ ග්‍රීක ඉතිහාසයේ මුහුණ දුන් වඩාත්ම දරුණු ලැව් ගින්න මෙය වන බවය. සංචාරකයන්ගේ ආකර්ෂණීය ගමනාන්තයක් වන රෝඩ්ස් දූපතේ ලැව් ගින්න හේතුවෙන් තිස් දහසකට අධික පිරිසක් ඉන් පිටවීමට ගුවන්තොටුපොළට හා මුහුදු වෙරළට එක්රොක් වී සිටින බව ද වාර්තා වේ. ලැව් ගින්න හේතුවෙන් රෝඩ්ස් දූපතේ ගුවන් ගමන් අවලංගු කර ඇති අතර, මුහුදු මාර්ගයෙන් ජනතාව ඉවත් කිරීමට එරට ආරක්ෂක අංශ සහ ගිනි නිවන හමුදාව කටයුතු කරමින් සිටින බවත් වාර්තා වේ.",
       "URL": "https://www.dinamina.lk/2023/07/24/foreign/8773/%e0%b6%9c%e0%b7%8a%e0%b6%bb%e0%b7%93%e0%b7%83%e0%b7%92%e0%b6%ba%e0%b7%9a-%e0%b6%bb%e0%b7%9d%e0%b6%a9%e0%b7%8a%e0%b7%83%e0%b7%8a-%e0%b6%af%e0%b7%96%e0%b6%b4%e0%b6%ad%e0%b7%9a-%e0%b7%85/",
       "Category": "foreign",
       "Parent URL": "https://www.dinamina.lk/category/foreign//page/43/"
}