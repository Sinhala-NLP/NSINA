{
       "Source": "dinamina",
       "Timestamp": "July 24, 2023 1:00 am",
       "Headline": "ඉතිහාසයේ පළමුවරට අමෙරිකාවේ  නාවික හමුදාපති ධුරය කාන්තාවකට",
       "News Content": "අමෙරිකානු හමුදා ඉතිහාසයේ පළමුවරට කාන්තාවක් නාවික හමුදාපති ලෙස පත් කිරීමට ජනාධිපති ජෝ බයිඩ්න් පියවර ගෙන ඇතැයි විදෙස් මාධ්‍ය වාර්තා කළේය. ලීසා ෆ්‍රැන්ෂේට් නමැති 59 හැවිරිදි මේ නාවික හමුදා නිලධාරිනිය අමෙරිකා නාවික හමුදාවේ මෙහෙයුම් උප ප්‍රධානියා ලෙස කටයුතු කළ අතර, ඇය නාවික හමුදාපති ධුරයට පත් කිරිමත් සමඟ ඒකාබද්ධ මාණ්ඩලික ප්‍රධානින් අතර පළමු කාන්තාව ලෙසත් එරට ඉතිහාසයට එක්වනු ඇතැයි වාර්තා වේ.\n\nවසර 38ක සේවා පළපුරුද්දක් ඇති ලීසා ෆ්‍රැන්ෂේට් උපාය මාර්ගික සැලසුම් හා ඒකාබද්ධ කාර්ය මණ්ඩල ප්‍රතිපත්ති පිළිබඳ අධ්‍යක්ෂවරිය ලෙස සේවය කරමින් බයිඩ්න් රජයේ පැසසුමට ලක්වූ නිලධාරිනියක් බව ද වැඩිදුරටත් වාර්තා වේ.",
       "URL": "https://www.dinamina.lk/2023/07/24/foreign/8781/%e0%b6%89%e0%b6%ad%e0%b7%92%e0%b7%84%e0%b7%8f%e0%b7%83%e0%b6%ba%e0%b7%9a-%e0%b6%b4%e0%b7%85%e0%b6%b8%e0%b7%94%e0%b7%80%e0%b6%bb%e0%b6%a7-%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f/",
       "Category": "foreign",
       "Parent URL": "https://www.dinamina.lk/category/foreign//page/43/"
}