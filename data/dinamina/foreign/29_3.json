{
       "Source": "dinamina",
       "Timestamp": "August 17, 2023 3:33 am",
       "Headline": "පාකිස්තානය රුසියානු බොරතෙල් ආනයනය අත්හිටුවයි",
       "News Content": "පිරිපහදු ක්‍රියාවලියේදී පෙට්‍රල්වලට වඩා උඳුන් සඳහා භාවිත කරන තෙල් වැඩිපුර නිපදවීම හේතුවෙන් රුසියාවෙන් බොරතෙල් ආනයනය කිරීම අත්හිටුවීමට පාකිස්තාන රජය පියවර ගෙන ඇතැයි එරට ‘දි නිවුස් ඉන්ටර්නැෂනල්’ පුවත් සේවය වාර්තා කළේය. පාකිස්තානය නිරතුරුවම රුසියානු බොරතෙල්වල නියම මිල සහ ආනයනික තොගය රහසිගතව තබා ගැනීම හේතුවෙන් මේ ගැටලුව පැන නැගුණු බව වැඩිදුරටත් වාර්තා වේ.\n\nපාකිස්තාන රජය මේ පියවර ගෙන ඇත්තේ එරට හිටපු රාජ්‍ය ඇමැති මුසාදික් මලික්ගේ දැඩි විරෝධය හමුවේ බවත් නිවුස් ඉන්ටර්නැෂනල් පුවත් සේවය සඳහන් කළේය. එම පුවත් සේවයට අනුව රුසියානු බොරතෙල් ආනයනය අත්හිටුවීමට සිදුවී ඇත්තේ පාකිස්තානයේ තෙල් පිරිපහදු සමාගම ප්‍රකාශ කර ඇත්තේ මැදපෙරදිග රටවලින් ආනයනය කරනු ලබන බොරතෙල් පිරිපහදුවට වඩා රුසියානු බොරතෙල් පිරිපහදුවෙන් ලැබෙන පෙට්‍රල් ප්‍රමාණය 20% කින් අඩු බවය.\n\nරුසියානු බොරතෙල් නැව් දෙකක් පසුගිය ජූනි මාසයේ 11 සහ 26 දෙදින කරච්චි වරායට සේන්දු වීමෙන් පසු මේ දක්වා කිසිදු රුසියානු බොරතෙල් නැවක් එරටට පැමිණ නැති බවත් නිවුස් ඉන්ටර්නැෂනල් පුවත් සේවය වැඩිදුරටත් වාර්තා කළේය.",
       "URL": "https://www.dinamina.lk/2023/08/17/foreign/14863/%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba-%e0%b6%bb%e0%b7%94%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%b6%e0%b7%9c%e0%b6%bb%e0%b6%ad/",
       "Category": "foreign",
       "Parent URL": "https://www.dinamina.lk/category/foreign//page/29/"
}