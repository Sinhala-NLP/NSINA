{
       "Source": "dinamina",
       "Timestamp": "July 21, 2023 1:00 am",
       "Headline": "අමෙරිකාවේ වාණිජ ලේකම්වරියගේ විදත් තැපෑල ‘හැක්’ කිරීම ගැන විමර්ශනයක්",
       "News Content": "චීන හැකර්වරු විසින් අමෙරිකාවේ වාණිජ ලේකම්වරියගේ සහ එරට රාජ්‍ය දෙපාර්තමේන්තුවේ විදත් තැපෑලට ප්‍රවේශ වී දත්ත සොරකම් කරනු ලැබූ බවට වාර්තා වූ තොරතුරු මත එරට රාජ්‍ය දෙපාර්තමේන්තුව විමර්ශනයක් සිදු කරන බව විදෙස් මාධ්‍ය සඳහන් කළේය. මේ සම්බන්ධ මූලික විමර්ශන මත පදනම්ව නිලධාරීන්ගේ විශ්වාසය වී ඇත්තේ කිසිදු රහසිගත විද්‍යුත් තැපෑලයක් විනිවිද නොයන බැවින් හැකර්වරුන්ට දත්ත සොරකම් කිරීමට ඉඩකඩ ප්‍රමාණවත් නොවන බවය. රජයේ ආයතනවල විදත් තැපෑලට හැකර්වරු අනවසරයෙන් ඇතුළු වී ඇතැයි පළමුව සොයාගෙන ඇත්තේ අමෙරිකාවේ රාජ්‍ය දෙපාර්තමේන්තුව විසින් බව නිව්යෝක් ටයිම්ස් පුවත් සේවය වාර්තා කළේය.\n\nඑරට වාණිජ ලේකම් ජීන් රයිමන්ඩෝගේ විදත් තැපෑලට හැකර්වරු ඇතුළු වී ඇති අතර, රාජ්‍ය ලේකම් ඇන්ටනි බ්ලින්කන්ගේ විදත්් තැපෑලට පිවිසීමට හැකර්වරුන්ට නොහැකි වී ඇතැයි අමෙරිකාවේ රාජ්‍ය දෙපාර්තමේන්තුව වැඩිදුරටත් සඳහන් කර තිබේ. චීන හැකර්වරු මීට පෙර සිදු කර ඇති බවට සැක කෙරෙන මහා පරිමාණයේ දත්ත සොරාගැනීමට වඩා මෙවර ප්‍රහාරය එක් එක් පුද්ගලයන්ගේ විදත් තැපෑල ගිණුම් වෙත එල්ල වී තිබූ බව ද වාර්තා වේ.",
       "URL": "https://www.dinamina.lk/2023/07/21/foreign/8048/%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f%e0%b7%80%e0%b7%9a-%e0%b7%80%e0%b7%8f%e0%b6%ab%e0%b7%92%e0%b6%a2-%e0%b6%bd%e0%b7%9a%e0%b6%9a%e0%b6%b8%e0%b7%8a%e0%b7%80%e0%b6%bb/",
       "Category": "foreign",
       "Parent URL": "https://www.dinamina.lk/category/foreign//page/45/"
}