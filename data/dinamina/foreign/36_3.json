{
       "Source": "dinamina",
       "Timestamp": "August 5, 2023 1:00 am",
       "Headline": "ගුජරාට් අධිකරණයේ නඩු තීන්දුව ශ්‍රේෂ්ඨාධිකරණය අත්හිටුවයි",
       "News Content": "වසර 2019දී පැවැති මැතිවරණ රැලියක් අතරතුර අගමැති නරේන්ද්‍ර මෝදිගේ වාසගම සම්බන්ධව අපහාසාත්මක ප්‍රකාශයක් සිදු කළ බවට ගොනු කර තිබූ සාපරාධී අපහාස නඩුවට ඉන්දීය විපක්ෂ නායක රාහුල් ගාන්ධි වරදකරු කිරීම අත්හිටුවීමට එරට ශ්‍රේෂ්ඨාධිකරණය තීන්දු කර ඇතැයි වාර්තා වේ.\nමේ ප්‍රකාශය හේතුවෙන් රාහුල් ගාන්ධිට වසර දෙකක අත්හිටවූ සිර දඬුවමක් ද පසුගිය මාර්තුවේදී නියම කර තිබූ අතර, පාර්ලිමේන්තු මන්ත්‍රීවරයකු ලෙස නුසුදුස්සකු බවට ද පත් කර තිබිණි.\nඊයේ ප්‍රකාශයට පත් කළ ශ්‍රේෂ්ඨාධිකරණ තීන්දුවෙන් පසු රාහුල්ට යළි පාර්ලිමේන්තුවට පිවිසීමට අවස්ථාව ලැබී ඇති අතර, ලබන වසරේ මහ මැතිවරණයට ඉදිරිපත්වීමටද හැකි වී ඇතැයි වැඩිදුරටත් වාර්තා වේ.\nරාහුල් ගාන්ධිට වසර දෙකක සිර දඬුවම් ලබාදීමට එම අපහාස නඩුව විභාග කළ විනිසුරුවරයා විසින් දක්වනු ලැබූ හේතු ප්‍රමාණවත් නොවන බව ශ්‍රේෂ්ඨාධිකරණයේ අදහස වී තිබූ අතර, මෙවැනි ප්‍රකාශ සිදු කිරීමේදී වඩාත් ප්‍රවේශම් විය යුතුව තිබූ බවට ශ්‍රේෂ්ඨාධිකරණය ඔහුට අවවාද කර ඇතැයි ද වාර්තා වේ.",
       "URL": "https://www.dinamina.lk/2023/08/05/foreign/11941/%e0%b6%9c%e0%b7%94%e0%b6%a2%e0%b6%bb%e0%b7%8f%e0%b6%a7%e0%b7%8a-%e0%b6%85%e0%b6%b0%e0%b7%92%e0%b6%9a%e0%b6%bb%e0%b6%ab%e0%b6%ba%e0%b7%9a-%e0%b6%b1%e0%b6%a9%e0%b7%94-%e0%b6%ad%e0%b7%93%e0%b6%b1/",
       "Category": "foreign",
       "Parent URL": "https://www.dinamina.lk/category/foreign//page/36/"
}