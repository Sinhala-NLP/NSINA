{
       "Source": "dinamina",
       "Timestamp": "August 2, 2023 11:48 am",
       "Headline": "චීනයේ ශෙන්චෞ 15 යානයේ ගගනගාමීහු සිය අත්දැකීම් හෙළිකරති",
       "News Content": "චීනයේ ශෙන්චෞ 15, මිනිසුන් සහිත අභ්‍යවකාශ යානයේ ගගනගාමීහු මාධ්‍ය හමුවකට එක්වෙති.\n\nඑය බෙයිජිං අගනුවර පිහිටි චීන ගගනගාමීන්ගේ විද්‍යා පර්යේෂණ හා පුහුණු මධ්‍යස්ථානයේ දී පසුගිය 31 වැනිදා පැවැත්විණ. මේ කණ්ඩායම පෘථිවියට යළි පැමිණියේ මීට දින 57 කට පෙර යි.\n\nඅභ්‍යවකාශ යානයේ රැඳී සිටි කාලය හා පෘථිවියට නැවත පැමිණීමෙන් පසු තත්ත්වයන් පිළිබඳව මාධ්‍යවේදීන් නැගූ ප්‍රශ්නවලට ඔවුහු පිළිතුරු ලබා දුන්හ.\n\nගගනගාමී ඩෙං චිංමිං පැවසුවේ, චීන සිහිනය, අභ්‍යවකාශ සිහිනය සහ තමාගේ සිහිනය සුසංයෝග කිරීමට උපරිම උත්සාහ දරන බවයි. ඒ ඔස්සේ චීනයේ චමත්කාරජනක නවයුගයක් නිර්මාණය කළ හැකි බවට හෙතෙම විශ්වාසය පළ කළේය.\n\nතම කණ්ඩායම ශෙන්චෞ 14 සහ ශෙන්චෞ 16 අභ්‍යවකාශ යානා දෙකෙහි රැඳී සිටි ගගනගාමීන් යානය තුළ හමු වී, අදාළකාර්ය භාරයන් එකිනෙකාට භාරදීම පිළිබඳව චං ලූ මෙහිදී සිහිපත් කළේය. ගගනගාමීන් අතර පැවති ගැඹුරු මිත්‍රත්වය සහ දැඩි අන්‍යොන්‍ය විශ්වාසය, චීන අභ්‍යවකාශ උරුමය ජීවමාන කරන බව ද හෙතෙම පැවසීය.\n\nචීනයේ චන්ද්‍ර ගවේෂණ මෙහෙයුම සම්බන්ධයෙන් ද මෙහිදී අදහස් පළවිය. ශෙන්චෞ 15 අභ්‍යවකාශ යානයේ අණදෙන නිලධාරි ෆෙයි ජුන්ලොං ප්‍රකාශ කළේ, හැකි ඉක්මණින් සඳ තරණය කිරීම සඳහා, චීන ජාතිකයන් අධිෂ්ඨානශීලී ව කැපවන බව යි.",
       "URL": "https://www.dinamina.lk/2023/08/02/foreign/11127/%e0%b6%a0%e0%b7%93%e0%b6%b1%e0%b6%ba%e0%b7%9a-%e0%b7%81%e0%b7%99%e0%b6%b1%e0%b7%8a%e0%b6%a0%e0%b7%9e-15-%e0%b6%ba%e0%b7%8f%e0%b6%b1%e0%b6%ba%e0%b7%9a-%e0%b6%9c%e0%b6%9c%e0%b6%b1%e0%b6%9c%e0%b7%8f/",
       "Category": "foreign",
       "Parent URL": "https://www.dinamina.lk/category/foreign//page/38/"
}