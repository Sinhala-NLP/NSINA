{
       "Source": "dinamina",
       "Timestamp": "July 29, 2023 1:00 am",
       "Headline": "නාවික හමුදාව නිපදවූ ජල පෙරණ යන්ත්‍රය නිල වශයෙන් භාර දෙයි",
       "News Content": "එක්සත් ජාතීන්ගේ සාමසාධක මෙහෙයුම්වලට සහභාගි වන පොලිස් විශේෂ කාර්ය බළකාය වෙනුවෙන් නාවික හමුදාව විසින් නිපද වූ ජංගම ප්‍රති ආශ්‍රැති ජල පෙරණ යන්ත්‍රය නිල වශයෙන් භාර දෙයි. දකුණු සුඩානයේ එක්සත් ජාතීන්ගේ සාමසාධක මෙහෙයුම් සඳහා සහභාගීවීමට නියමිත පොලිස් විශේෂ කාර්ය බළකාය වෙනුවෙන්, නාවික හමුදා පර්යේෂණ හා සංවර්ධන ඒකකය විසින් නිපදවූ ජංගම ප්‍රති ආශ්‍රැති ජල පෙරණ යන්ත්‍රය, එම බළකාය වෙත නිල වශයෙන් භාරදීම, පසුගිය 25 වන දින කටුකුරුන්ද පොලිස් විශේෂ කාර්ය බළකා පුහුණු පාසලේදී සිදු කෙරිණි.\n\nශ්‍රී ලංකා නාවික හමුදාව සහ පොලිස් විශේෂ කාර්ය බළකාය අතර පසුගිය 2022 වර්ෂයේ දෙසැම්බර් මස 29 වන දින අත්සන් කරන ලද අවබෝධතා ගිවිසුමකට අනුව, නාවික හමුදාපති වයිස් අද්මිරාල් ප්‍රියන්ත පෙරේරා මහතාගේ මඟපෙන්වීම යටතේ, ආරක්‍ෂක අමාත්‍යාංශය සහ මහජන ආරක්‍ෂක අමාත්‍යාංශයේ සහයෝගයෙන්, දකුණු සුඩානයේ එක්සත් ජාතීන්ගේ සාමසාධක මෙහෙයුම සමඟ සම්බන්ධ වීමට නියමිත ශ්‍රී ලංකා පොලිස් විශේෂ කාර්ය බළකායේ භාවිතය සඳහා අඩි 20 ප්‍රමාණයේ බහාලුමක් තුළ මෙම ජංගම ජල පෙරණ යන්ත්‍රය නිපදවීම නාවික හමුදා පර්යේෂණ හා සංවර්ධන ඒකකය මඟින් ආරම්භ කෙරිණි.\n\nවෙ‍ෙළඳ පොළේ පවත්නා මිලට වඩා අඩු පිරිවැයකින් සැලසුම් කර විශේෂයෙන් නිපදවන ලද මේ ජල පෙරණ යන්ත්‍රය මඟින් දිනකට ටොන් 60ක පමණ ජල ප්‍රමාණයක් පිරිපහදු කිරීමේ හැකියාව ඇති අතර, එහි නිපදවීමේ කටයුතු ඉහළ ගුණාත්මකභාවයෙන් යුතුව සම්පූර්ණ කිරීමෙන් පසුව, මෙලෙස පොලිස් විශේෂ කාර්ය බළකාය වෙත නිල වශයෙන් භාරදීම පසුගියදා (25) සිදු කෙරිණි.\n\nනාවික හමුදා සමාජයීය මෙහෙවර ව්‍යාපෘතියේ ජ්‍යෙෂ්ඨ සම්බන්ධීකාරක, කොමාන්ඩර් බුද්ධික රන්දිමාල් සහ පොලිස් විශේෂ කාර්ය බළකායේ නිලධාරීහු පිරිසක් මේ අවස්ථාවට සහභාගි වූහ.\n\n\n\n\n\n",
       "URL": "https://www.dinamina.lk/2023/07/29/foreign/10064/%e0%b6%b1%e0%b7%8f%e0%b7%80%e0%b7%92%e0%b6%9a-%e0%b7%84%e0%b6%b8%e0%b7%94%e0%b6%af%e0%b7%8f%e0%b7%80-%e0%b6%b1%e0%b7%92%e0%b6%b4%e0%b6%af%e0%b7%80%e0%b7%96-%e0%b6%a2%e0%b6%bd-%e0%b6%b4%e0%b7%99/",
       "Category": "foreign",
       "Parent URL": "https://www.dinamina.lk/category/foreign//page/40/"
}