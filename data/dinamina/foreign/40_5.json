{
       "Source": "dinamina",
       "Timestamp": "July 29, 2023 1:00 am",
       "Headline": "පිලිපීනයට දරුණු විනාශයක් සිදු කළ ඩොක්සුරි සුළි කුණාටුව චීනයට හැරෙයි",
       "News Content": "පිලිපීනයේ පළාත් රැසකට විශාල විනාශයක් සිදු කරමින් පුද්ගලයන් 39 දෙනකුට ජීවිත අහිමි කළ ඩොක්සුරි සුළි කුණාටුව චීනයේ ගිනිකොනදිග වෙරළ තීරයට ඊයේ කඩා වැදුණු බව එරට රාජ්‍ය කාලගුණ ආයතනය ප්‍රකාශ කර තිබේ. දැඩි සුළං තත්ත්වයත් සමඟ චීනයට කඩා වැදුණු ඩොක්සුරි සුළි කුණාටුව බෝට්ටු රැසක් පෙරළා දමා ඇතැයි ද වාර්තා වේ. එරට ෆුජියැන් ප්‍රාන්තයේ ජින්ජියැංග් වෙරළබඩ පළාතට එමඟින් දරුණු බලපෑම් සිදු වී ඇතැයි ද විදෙස් මාධ්‍ය වාර්තා කළේය.\n\nඩොක්සුරි සුළි කුණාටුවේ බලපෑම් සමඟ චීනයේ බොහෝ ප්‍රාන්තවලට දැඩි වර්ෂාවක් ඇද වැටෙනු ඇතැයි අනාවැකි පළ වී ඇත. සුළි කුණාටුව වෙරළබඩ තීරයට ළඟා වෙද්දී පැයට කිලෝමීටර් 175ක සුළං තත්ත්වයක් තිබූ බවත්, ගොඩබිමට සේන්දු වීමෙන් පසු එහි වේගය තරමක් අඩාළ වූ බවත් වැඩිදුරටත් වාර්තා වේ.",
       "URL": "https://www.dinamina.lk/2023/07/29/foreign/10059/%e0%b6%b4%e0%b7%92%e0%b6%bd%e0%b7%92%e0%b6%b4%e0%b7%93%e0%b6%b1%e0%b6%ba%e0%b6%a7-%e0%b6%af%e0%b6%bb%e0%b7%94%e0%b6%ab%e0%b7%94-%e0%b7%80%e0%b7%92%e0%b6%b1%e0%b7%8f%e0%b7%81%e0%b6%ba%e0%b6%9a%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/40/"
}