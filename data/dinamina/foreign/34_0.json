{
       "Source": "dinamina",
       "Timestamp": "August 10, 2023 1:36 am",
       "Headline": "අමෙරිකානු ඉතිහාසයේ තුන්වැනි විශාලතම ජැක්පොට් දිනුම ඩොලර් බිලියන 1.58ක් ෆ්ලොරිඩා වැසියකුට",
       "News Content": "අමෙරිකානු ලොතරැයි ඉතිහාසයේ තුන්වැනි විශාලතම ජැක්පොට් දිනුම ලෙස ඩොලර් බිලියන 1.58ක මුදලක් දිනා ගැනීමට ෆ්ලොරිඩා ප්‍රාන්තයේ පුද්ගලයකු සමත් වී ඇතැයි විදෙස් මාධ්‍ය වාර්තා කළේය. එම දිනුම ඇදී ඇත්තේ ‘මෙගා මිලියන්ස්’ නමින් හඳුන්වනු ලබන ඩොලර් දෙකකට අලෙවි කරන ලොතරැයිය මඟිනි. මෙවැනි ජැක්පොට් ලොතරැයි දිනුමක් දිනා ගැනීමේ වාසනාව සාමාන්‍යයෙන් ඉතා දුර්ලභ අවස්ථාවක් බවත්, එය හිමිවන්නේ ජනතාවගෙන් මිලියන 302කින් එක් පුද්ගලයකුට පමණක් බවත් වැඩිදුරටත් වාර්තා වේ. මේ ජැක්පොට් දිනුම මෙතෙක් මෙගා මිලියන්ස් ලොතරැයියේ විශාලතම දිනුම ද වන බව එරට මාධ්‍ය සඳහන් කළේය.\n\nමීට පෙර පසුගිය නොවැම්බරයේදී කැලිෆෝනියාවේ එඩ්වින් කස්ත්‍රෝ නැමැති පුද්ගලයකු පවර් බෝල් ලොතරැයියෙන් ඩොලර් බිලියන 2.04ක ජැක්පොට් දිනුමක් අත්කරගනිමින් අමෙරිකානු ඉතිහාසයේ විශාලතම ජැක්පොට් දිනුමේ වාර්තාවට හිමිකම් කීවේය. මෙවර ඩොලර් බිලියන 1.58ක ජැක්පොට් දිනුමේ වාසනාවන්තයා මෙතෙක් අනාවරණය වී නැති අතර, එය ෆ්ලොරිඩා ප්‍රාන්තයේ නෙප්චූන් බිච්හි සුපිරි වෙළෙඳ සැලකින් අලෙවි වී ඇති බව ද වැඩිදුරටත් වාර්තා වේ.\n\n",
       "URL": "https://www.dinamina.lk/2023/08/10/foreign/13007/%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f%e0%b6%b1%e0%b7%94-%e0%b6%89%e0%b6%ad%e0%b7%92%e0%b7%84%e0%b7%8f%e0%b7%83%e0%b6%ba%e0%b7%9a-%e0%b6%ad%e0%b7%94%e0%b6%b1%e0%b7%8a%e0%b7%80/",
       "Category": "foreign",
       "Parent URL": "https://www.dinamina.lk/category/foreign//page/34/"
}