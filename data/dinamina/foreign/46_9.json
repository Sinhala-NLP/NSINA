{
       "Source": "dinamina",
       "Timestamp": "July 18, 2023 1:00 am",
       "Headline": "පැසිෆික් සයුරේ මාස දෙකක් අතරමංව සිටි ඔස්ට්‍රේලියානුවා සහ සුනඛයා දිවි බේරා ගනී",
       "News Content": "පැසිෆික් සයුරේ අබලන් බෝට්ටුවක මාස දෙකක කාලයක් මහමුහුද සමඟ සටන් කරමින් දිවි බේරාගත් ඔස්ට්‍රේලියානු ජාතික මුහුදු යාත්‍රිකයකු සහ ඔහුගේ සුරතල් සුනඛයා ගැන කතා පුවතක් විදෙස් මාධ්‍ය වාර්තා කළේය. ඔස්ට්‍රේලියාවේ සිඩ්නි නුවර පදිංචිකරුවකු වූ 51 හැවිරිදි ටිම් ෂැඩොක් නමැති මේ යාත්‍රිකයා පසුගිය අප්‍රේල් මාසයේ එක්තරා දිනයක මෙක්සිකෝවේ සිට ප්‍රංශ අර්ධද්වීපය දක්වා පැසිෆික් සයුර හරහා බෝට්ටුවකින් ගමන් කරමින් සිටියදී කුණාටුවකට හසු වී මේ අනතුරට මුහුණ පා ඇති අතර, පසුගියදා ට්‍රෝලර් යාත්‍රාවක් ඔහු බේරා ගන්නා තුරු දිවි රැකගෙන ඇත්තේ මත්ස්‍යයන් ආහාරයට ගනිමින් සහ වැසි ජලය පානය කරමිනි.\n\nපැසිෆික් සයුරට ඉහළින් පියාසර කළ හෙලිකොප්ටර් යානයකින් මුදා හළ පණිවිඩයකට අනුව ඒ අසලින් යාත්‍රා කරමින් තිබූ ට්‍රෝලර් යාත්‍රාවක් වහා ඔහුගේ අබලන් බෝට්ටුව වෙත පැමිණ ඇති අතර, ෂැඩොක් සහ ඔහුගේ සුරතල් සුනඛයා වන බෙලා නිරුපද්‍රිතව බේරා ගෙන තිබේ.\n\nමාස දෙකක කාලයක් පැසිෆික් සයුරේ සියලු ස්වභාවික ව්‍යසනයන්ට මුහුණ දෙමින් ජීවිතය රැකගත් මේ දිරිය මිනිසා නීරෝගීව සිටින බව ඔහු පරීක්ෂා කිරීමෙන් පසු වෛද්‍යවරු ප්‍රකාශ කර ඇතැයි ද වාර්තා වේ.\n\nතරබාරු මිනිසකු වූ ෂැඩොක්ගේ සිරුර මාස දෙකක මුහුදු ජීවිතයෙන් පසු සිහින් සිරුරක් බවට පරිවර්තනය වී තිබූ අතර, අධික ලෙස වැවුණු රැවුලකින් යුතුව සිටි බවත්, ඔහුගේ බලු සුරතලා ද සුපුරුදු සුවෙන් පසුවන බවත් වැඩිදුරටත් වාර්තා වේ.\n\n\n\nබෝට්ටුවේ තිබූ ධීවර ආම්පන්න නිසා මත්ස්‍යයන් අල්ලා ගැනීමට හැකි වූ බවත්, අධික හිරු රශ්මියෙන් බේරී සිටීමට අබලන් බෝට්ටුවේ උඩු වියන පිහිට වූ බවත් ඔහු පසුව ප්‍රකාශ කර තිබේ. අධික රුධිර පීඩනය පරීක්ෂා කිරීමේ උපකරණයක් ද ඔහු සතුව තිබූ බව වාර්තා වේ.\n\n",
       "URL": "https://www.dinamina.lk/2023/07/18/foreign/7122/%e0%b6%b4%e0%b7%90%e0%b7%83%e0%b7%92%e0%b7%86%e0%b7%92%e0%b6%9a%e0%b7%8a-%e0%b7%83%e0%b6%ba%e0%b7%94%e0%b6%bb%e0%b7%9a-%e0%b6%b8%e0%b7%8f%e0%b7%83-%e0%b6%af%e0%b7%99%e0%b6%9a%e0%b6%9a%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/46/"
}