{
       "Source": "dinamina",
       "Timestamp": "August 26, 2023 1:00 am",
       "Headline": "මාස 9කට පසු චීන කොටස් වෙළෙඳපොළ පහතට",
       "News Content": "යුවාන් මුදල් ඒකකය දුර්වල තත්ත්වයට පත්වීමත් සමඟ චීනයේ කොටස් වෙළෙඳපොළ මාස 9කට පසු අවම මට්ටමට පත්වූ බව විදෙස් මාධ්‍ය වාර්තා කළේය. ආයෝජකයන් දිරිගැන්වීමට චීන බලධාරීන් ගත් උත්සාහයන් අසාර්ථක වීමත් ඊට හේතු වී ඇතැයි වැඩිදුරටත් වාර්තා වේ. පසුගිය සඳුදා වන විට යුවාන් මුදල් ඒකකය සැලකිය යුතු අයුරින් පහත වැටී ඇතැයි චැනල් නිව්ස් ඒසියා පුවත් සේවය වාර්තා කළේය.\n\nරටේ ආර්ථිකය ශක්තිමත් කිරීමට රජයට හැකියාව ඇති බවට විශ්වාසයක් ආයෝජකයන් තුළ නැති බවත්, රජය පෙර නොවූ විරූ අයුරින් ණය අර්බුදයකට මුහුණ පා සිටින බවත් විදෙස් මාධ්‍ය වැඩිදුරටත් වාර්තා කළේය.\n\nලොව දෙවැනි විශාලතම ආර්ථිකය වන චීනය මේ වන විට එරට දැවැන්ත දේපළ අංශයේ අර්බුදයකට මුහුණ පා සිටින අතර, එහි වර්ධනයක් නොපෙනෙන බැවින් ආයෝජකයන් පසුබැස්මකට ලක්වී ඇතැයි ද විදෙස් මාධ්‍ය සඳහන් කළේය. පශ්චාත් කොවිඩ් වසංගතයෙන් පසු එරට ආර්ථිකය ඉහළ දැමීමට චීනය පියවර රැසක් ගෙන තිබුණ ද, ආයෝජකයන් දිරිගැන්වීම සඳහා එය ප්‍රමාණවත් නොවන බවට ආර්ථික විශ්ලේෂකයන් ප්‍රකාශ කර තිබේ.",
       "URL": "https://www.dinamina.lk/2023/08/26/foreign/17389/%e0%b6%b8%e0%b7%8f%e0%b7%83-9%e0%b6%9a%e0%b6%a7-%e0%b6%b4%e0%b7%83%e0%b7%94-%e0%b6%a0%e0%b7%93%e0%b6%b1-%e0%b6%9a%e0%b7%9c%e0%b6%a7%e0%b7%83%e0%b7%8a-%e0%b7%80%e0%b7%99%e0%b7%85%e0%b7%99%e0%b6%b3/",
       "Category": "foreign",
       "Parent URL": "https://www.dinamina.lk/category/foreign//page/24/"
}