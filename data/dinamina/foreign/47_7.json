{
       "Source": "dinamina",
       "Timestamp": "July 15, 2023 6:00 am",
       "Headline": "ලෝක මුස්ලිම් ලීගයේ නායකයෝ ඉන්දීය ජනපතිනිය හමුවෙති",
       "News Content": "ලෝක මුස්ලිම් ලීගයේ ඉහළ මට්ටමේ නායකයන් කිහිපදෙනකු පසුගියදා ඉන්දියාවේ නවදිල්ලි නුවර රාෂ්ට්‍රපති භවන්හිදී එරට ජනාධිපතිනිය ඩ්‍රව්පදි මුර්මු මුණ ගැසී සාකච්ඡා කළ බව විදෙස් මාධ්‍ය වාර්තා කළේය. මුස්ලිම් ලීගයේ මහලේකම් ආචාර්ය මොහොමඩ් බින් අබ්දුල්කරිම් අල් ඉසා ඇතුළු නියෝජිත පිරිසක් ඊට එක් වී සිටි අතර, මෙය මුස්ලිම් ලීගයේ ලේකම්වරයාගේ පළමු ඉන්දීය සංචාරය ද වූ බව විදෙස් මාධ්‍ය වැඩිදුරටත් වාර්තා කළේය.\n\nඅන්තර් ආගමික සංවාදය ප්‍රවර්ධනය කිරීමේදී ලෝක මුස්ලිම් ලීගයේ කාර්යභාරය සහ අරමුණු ඉහළින්ම අගය කරන බව එම සාකච්ඡාවේදී ඉන්දීය ජනාධිපතිනිය මුර්මු ප්‍රකාශ කර ඇතැයි වාර්තා වේ.\n\nඉවසීමේ වටිනාකම ප්‍රවර්ධනය කිරීමේදී සහ එහි සාරධර්ම මුස්ලිම් ලීගය තුළින් ලොවට විදහා දක්වා ඇතැයි ද ඉන්දීය ජනාධිපතිනිය අවධාරණය කර ඇතැයි වැඩිදුරටත් වාර්තා වේ.\n\nබහු සංස්කෘතික, බහු භාෂා, බහු වාර්ගික සහ බහු ආගමික සමාජයක් ලෙස ඉන්දියාව ද විවිධත්වය තුළ ඒකීයත්වය සමරනු ලබන බවත් ඉන්දීය ජනාධිපතිනිය ලෝක මුස්ලිම් ලීගයේ ලේකම්වරයාට ප්‍රකාශ කර තිබේ.",
       "URL": "https://www.dinamina.lk/2023/07/15/foreign/6684/%e0%b6%bd%e0%b7%9d%e0%b6%9a-%e0%b6%b8%e0%b7%94%e0%b7%83%e0%b7%8a%e0%b6%bd%e0%b7%92%e0%b6%b8%e0%b7%8a-%e0%b6%bd%e0%b7%93%e0%b6%9c%e0%b6%ba%e0%b7%9a-%e0%b6%b1%e0%b7%8f%e0%b6%ba%e0%b6%9a%e0%b6%ba/",
       "Category": "foreign",
       "Parent URL": "https://www.dinamina.lk/category/foreign//page/47/"
}