{
       "Source": "dinamina",
       "Timestamp": "July 14, 2023 1:00 am",
       "Headline": "දමිළ සුපිරි නළු විජෙයි දේශපාලනයට",
       "News Content": "දමිළ සිනමාවේ සුපිරි නළු විජෙයි දේශපාලනයට පිවිසීමට සූදානමින් පසුවන බව ඉන්දීය මාධ්‍ය වාර්තා කළේය. ඉන්දියාවේ ඉහළම මුදලක් අය කරන නළුවන් අතර මුල් පෙළේ සිටින 49 හැවිරිදි විජෙයි තමිල්නාඩුවේ මක්කල් ඉයක්කම් නමැති කුඩා පක්ෂයකින් සිය දේශපාලන ගමන ආරම්භ කරනු ඇතැයි වාර්තා වේ. එම පක්ෂයේ ප්‍රබල සාමාජිකයකු ලෙස ප්‍රකට විජෙයි දේශපාලනයට පිවිසීමෙන් පසු සිනමාවට සමුදෙනු ඇතැයි ද වාර්තා පළ වී තිබේ. ඔහුගේ නවතම චිත්‍රපටය ‘ලියෝ‘ මේ වසරේ ඔක්තෝබර් මාසයේදී තිරගත වීමට නියමිතව ඇති අතර, ඉන්දීය මාධ්‍ය සඳහන් කරන්නේ ඉන් පසු ඔහු සිනමාවෙන් සමුගැනීමට හෝ වසර තුනක විරාමයක් ගැනීමට සැලසුම් කරමින් දේශපාලනයට එක්වීමට සූදානමින් සිටින බවය.\n\nමේ සුපිරි නළුවා දමිළ චිත්‍රපට අධ්‍යක්ෂවරයකු වන එස්.ඒ.චන්ද්‍රසේකර් සහ කර්නාටක චිත්‍රපට පසුබිම් ගායිකාවක වූ ශෝබා චන්ද්‍රසේකර්ගේ එකම පුත්‍රයා වන අතර, ඔහුගේ එකම සොහොයුරිය දෙහැවිරිදි වියේදී අකල් මරණයකට ගොදුරු වූ බව වාර්තා වේ. 70 දශකයේ සිනමාවත් දේශපාලනයත් එකට යා කරමින් තමිල්නාඩුව ජයගත් එම්.ජී.ආර්. හා සමාන ජනප්‍රියත්වයක් දේශපාලනයෙන් ද විජෙයි අත්කර ගනු ඇතැයි දැනටමත් අනාවැකි පළ වී තිබේ.",
       "URL": "https://www.dinamina.lk/2023/07/14/foreign/6448/%e0%b6%af%e0%b6%b8%e0%b7%92%e0%b7%85-%e0%b7%83%e0%b7%94%e0%b6%b4%e0%b7%92%e0%b6%bb%e0%b7%92-%e0%b6%b1%e0%b7%85%e0%b7%94-%e0%b7%80%e0%b7%92%e0%b6%a2%e0%b7%99%e0%b6%ba%e0%b7%92-%e0%b6%af%e0%b7%9a/",
       "Category": "foreign",
       "Parent URL": "https://www.dinamina.lk/category/foreign//page/48/"
}