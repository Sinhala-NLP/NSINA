{
       "Source": "dinamina",
       "Timestamp": "August 30, 2023 2:02 am",
       "Headline": "සයිබර් තර්ජන  මැඬලීමට  ඉන්දියාව- බංග්ලාදේශය එක් වෙයි",
       "News Content": "\n\nසයිබර් තර්ජන මැඬලීමට ඉන්දියාව සහ බංග්ලාදේශය ඒකාබද්ධව වැඩසටහන්මාලාවක් ආරම්භ කර ඇතැයි විදෙස් මාධ්‍ය වාර්තා කළේය. දෙපාර්ශ්වයේ නියෝජිතයන් ඇතුළත් වන පරිදි සයිබර් අභ්‍යාස, වැඩමුළු සැලසුම් කර ඇතැයි ද වැඩිදුරටත් වාර්තා වේ.\n\nපසුගියදා ඉන්දියාවේ නවදිල්ලි නුවර පරිගණක හදිසි ප්‍රතිචාර ඒකකයේ මූලස්ථානයේ පැවැති ඉන්දීය – බංග්ලාදේශ සයිබර් තාක්ෂණ නියෝජිතයන්ගේ රැස්වීමේදී මේ සම්බන්ධව එකඟතාවකට පැමිණ ඇතැයි ද විදෙස් මාධ්‍ය වැඩිදුරටත් වාර්තා කළේය. මේ සාකච්ඡාවට බංග්ලාදේශයේ තොරතුරු හා සන්නිවේදන තාක්ෂණ නියෝජ්‍ය ඇමැති සුනෙයිඩ් අහමඩ් පලාක්ගේ සහ ඉන්දියාවේ පරිගණක හදිසි ප්‍රතිචාර ඒකකයේ අධ්‍යක්ෂ ජනරාල් ආචාර්ය සංජේ බහ්ල්ගේ ප්‍රධානත්වයෙන් පැවැති එම රැස්වීමට එම ඒකකයේ ජ්‍යෙෂ්ඨ නිලධාරීන් පිරිසක් ද සහභාගි වී ඇත. රටවල රජයේ හා ආරක්ෂක අංශවල අතිශය පෞද්ගලික හා රාජ්‍යතාන්ත්‍රික පරිගණක පද්ධතිවලට තර්ජනය වන ආකාරයේ ක්‍රියාකාරකම් පසුගිය වසර කිහිපය ඇතුළත විශාල වශයෙන් ඉහළ ගොස් ඇති අතර, ඒ සඳහා අවශ්‍ය පියවර ගැනීමට ලොව සියලුම රටවල විශේෂිත ඒකක ස්ථාපනය කර තිබේ.",
       "URL": "https://www.dinamina.lk/2023/08/30/foreign/18169/%e0%b7%83%e0%b6%ba%e0%b7%92%e0%b6%b6%e0%b6%bb%e0%b7%8a-%e0%b6%ad%e0%b6%bb%e0%b7%8a%e0%b6%a2%e0%b6%b1-%e0%b6%b8%e0%b7%90%e0%b6%ac%e0%b6%bd%e0%b7%93%e0%b6%b8%e0%b6%a7-%e0%b6%89%e0%b6%b1%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/22/"
}