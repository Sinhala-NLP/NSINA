{
       "Source": "dinamina",
       "Timestamp": "August 3, 2023 1:05 am",
       "Headline": "ඉන්දීය සහල් අපනයන තහනමින් ලොව පුරා රටවල් රැසකට බලපෑම් ආර්ථික විශ්ලේෂණයකින් පෙන්වා දෙයි",
       "News Content": "ලොව විශාලතම සහල් අපනයනකරු වන ඉන්දියාව බාස්මතී නොවන සුදු සහල් වර්ග අපනයනය තහනම් කිරීමෙන් ආසියාතික රටවල් ඇතුළු ලොව පුරා රටවල් රැසකට බලපෑම් එල්ල වී ඇතැයි විදෙස් මාධ්‍ය වාර්තා කළේය. දේශීය වෙළෙඳ පොළේ සහල් මිල ඉහළ යෑම වළක්වා ගැනීමේ අපේක්ෂාවෙන් ඉන්දීය රජය මේ පියවර ගෙන ඇතැයි විදෙස් මාධ්‍ය වැඩිදුරටත් වාර්තා කළේය.\n\nගෝලීය සහල් වෙළෙඳ පොළට 40%ක සහල් අපනයනය සිදු කරන ඉන්දියාව බාස්මති නොවන සුදු සහල් වර්ග අපනයනය තහනම් කිරීමෙන් ආසියානු කලාපයේ වැඩිම බලපෑම මැලේසියාවට එල්ල වී ඇතැයි ගෝලීය ආර්ථික කටයුතු සම්බන්ධ බාක්ලේස් විශ්ලේෂණ සමාගම මෑතකදී නිකුත් කළ වාර්තාවක සඳහන් වේ. සිංගප්පූරුව සහ පිලිපීනය ද ආසියාතික කලාපයේ ප්‍රධාන ඉන්දීය සහල් ගැනුම්කරුවන් වන බැවින් එම රටවලටද විශාල බලපෑමක් සිදුවනු ඇතැයි බාක්ලේස් වාර්තාව සඳහන් කර තිබේ. මීට අමතරව මැදපෙරදිග රටවල් සහ බොහෝ අප්‍රිකානු රටවලට එම තහනමින් බලපෑම් එල්ල වනු ඇතැයි වාර්තා වේ.",
       "URL": "https://www.dinamina.lk/2023/08/03/foreign/11209/%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b7%83%e0%b7%84%e0%b6%bd%e0%b7%8a-%e0%b6%85%e0%b6%b4%e0%b6%b1%e0%b6%ba%e0%b6%b1-%e0%b6%ad%e0%b7%84%e0%b6%b1%e0%b6%b8%e0%b7%92%e0%b6%b1/",
       "Category": "foreign",
       "Parent URL": "https://www.dinamina.lk/category/foreign//page/38/"
}