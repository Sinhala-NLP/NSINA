{
       "Source": "dinamina",
       "Timestamp": "August 24, 2023 2:49 am",
       "Headline": "ඇෆ්ගනිස්තානයේ පොත් වෙළෙඳාම 30%කින් කඩා වැටිලා",
       "News Content": "වෙළෙඳාම පහත වැටී ඇති බැවින් ඇෆ්ගනිස්තානයේ පොත් වෙළෙඳුන්ගෙන් 30%ක් තම ව්‍යාපාර වසා දමා ඇතැයි එරට පොත් වෙළෙඳුන්ගේ ගැටලු තක්සේරු කිරීමේ කොමිෂන් සභාව අනාවරණය කර තිබේ. ඇෆ්ගනිස්තානයේ ටෝලෝ පුවත් සේවය සඳහන් කරන්නේ ව්‍යාපාර කඩා වැටී ඇති නිසා බදු ගෙවීමේ අපහසුතාව පිළිබඳ ඔවුන්ගෙන් පැමිණිලි ලැබී ඇතැයි ද එම කොමිෂන් සභාවේ ප්‍රකාශකයකු සඳහන් කළ බවය.\n\nතලේබාන් රජය එරට කාන්තාවන්ට අධ්‍යාපනය තහනම් කිරීමත්, විශ්වවිද්‍යාල සිසු සිසුවියන්ගේ පහත වැටීමත් නිසා පොත් වෙළෙඳාමට දැඩි බලපෑමක් එල්ල වී ඇතැයි ද, එරට පොත් කියැවීමේ සංස්කෘතිය සැලකිය යුතු ආකාරයෙන් බිඳ වැටී ඇතැයි ද පොත් වෙළෙඳුන් කනස්සල්ලට පත්ව සිටින බව ද වාර්තා වේ.\n\nඑමෙන්ම තලේබාන් රජය පත්වීමෙන් පසු ඇෆ්ගනිස්තානයට උද්ගත වී ඇති දරුණු ආර්ථික අහේනිය නිසා ජනතාව පොත් කියැවීමට වඩා දෛනික ජීවිතයේ අත්‍යවශ්‍ය භාණ්ඩ මිලදී ගැනීමට පවා මුදල් හිඟයෙන් පෙළෙන බව ද සඳහන් වේ.",
       "URL": "https://www.dinamina.lk/2023/08/24/foreign/16793/%e0%b6%87%e0%b7%86%e0%b7%8a%e0%b6%9c%e0%b6%b1%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba%e0%b7%9a-%e0%b6%b4%e0%b7%9c%e0%b6%ad%e0%b7%8a-%e0%b7%80%e0%b7%99%e0%b7%85%e0%b7%99%e0%b6%b3/",
       "Category": "foreign",
       "Parent URL": "https://www.dinamina.lk/category/foreign//page/25/"
}