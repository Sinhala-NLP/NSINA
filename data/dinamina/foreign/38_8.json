{
       "Source": "dinamina",
       "Timestamp": "August 1, 2023 1:18 am",
       "Headline": "චීන ආයෝජන ව්‍යාපෘතියට එක්වීම ඉතාලි ආරක්ෂක ඇමැතිගේ කනස්සල්ලට",
       "News Content": "චීන ජනාධිපති ෂි ජින්පින්ගේ එක් මාවතක්- එක් තීරයක් ගෝලීය ආර්ථික ආයෝජන ව්‍යාපෘතියට එක්වීම සාහසික තීරණයක් බව ඉතාලියේ ආරක්ෂක ඇමැති ගුයිඩෝ ක්‍රොසෙට්ටෝ ප්‍රකාශ කර ඇතැයි බීබීසී පුවත් සේවය වාර්තා කළේය. එම ව්‍යාපෘතියෙන් චීනයේ අපනයනය ඉහළ නැංවීම හැරුණු විට අන් කිසිදු ප්‍රතිඵලයක් අත් නොවූ බවත්, එකම ජයග්‍රහකයා චීනය පමණක් බවත් ඔහු සඳහන් කර තිබේ.\nචීනයේ ගෝලීය ආර්ථික ආයෝජන ව්‍යාපෘතිය දෙරටට ඉතා ඵලදායි බව චීනය මීට පෙර ප්‍රකාශ කළ ද, එය එසේ සිදු නොවන බව ඉතාලි ආරක්ෂක ඇමැතිවරයා වැඩිදුරටත් ප්‍රකාශ කර ඇතැයි බීබීසී පුවත් සේවය වාර්තා කළේය.\n\nවසර 2019දී චීන ආර්ථික ව්‍යාපෘතියට එක් වූ ලොව පළමු සංවර්ධිත රට ඉතාලිය වන අතර, එවකට ඒ පිළීබඳ බටහිර රටවල් ඉතාලිය දැඩි විවේචනයට ලක් කර තිබූ බවත් බීබීසී පුවත් සේවය වැඩිදුරටත් වාර්තා කළේය.\nචීනය සමඟ ඇති සබඳත පළුදු නොකර එම ගනුදෙනුවෙන් ඉවත් වන්නේ කෙසේදැයි ඉතාලිය දැන් සොයා බැලිය යුතු බව ද එරට ආරක්ෂක ඇමැතිවරයා සඳහන් කර තිබේ.\n\n",
       "URL": "https://www.dinamina.lk/2023/08/01/foreign/10710/%e0%b6%a0%e0%b7%93%e0%b6%b1-%e0%b6%86%e0%b6%ba%e0%b7%9d%e0%b6%a2%e0%b6%b1-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%98%e0%b6%ad%e0%b7%92%e0%b6%ba%e0%b6%a7-%e0%b6%91%e0%b6%9a/",
       "Category": "foreign",
       "Parent URL": "https://www.dinamina.lk/category/foreign//page/38/"
}