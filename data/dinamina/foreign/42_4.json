{
       "Source": "dinamina",
       "Timestamp": "July 26, 2023 1:00 am",
       "Headline": "ඉම්රාන්ට අධි චෝදනා",
       "News Content": "පාකිස්තානයේ හිටපු අගමැති ඉම්රාන් ඛාන් මැතිවරණ කොමිසම හමුවේ ඊයේ පෙනී සිටි බව වාර්තා වේ. ඔහු මැතිවරණ කොමිසමට පැමිණ ඇත්තේ ඔහුට ඇප දිය නොහැකි අත්අඩංගුවට ගැනීමේ වරෙන්තුවක් නිකුත් කිරීමෙන් පසුවය. පැය දෙකහමාරක කාලයක් මැතිවරණ කොමිසම හමුවේ ප්‍රකාශ ලබා දුන් බව කියන ඉම්රාන්ට වරෙන්තු නිකුත් කර තිබුණේ කොමිසම හමුවේ පෙනී සිටීමට නොතිසි නිකුත් කර තිබියදිත් එය මඟහැරීම හේතුවෙනි.\n\nපාකිස්තාන දේශපාලන ඉතිහාසයේ පළමුවරට විශ්වාසභංග යෝජනාවකින් අගමැතිධුරය අහිමි වූ හිටපු ක්‍රිකට් නායකයා පසුගිය කාලය තුළ නඩු විභාග රැසකට මුහුණ දුන් අතර, එරට දේශපාලන ක්ෂේත්‍රයට කළු පැල්ලමක් එක් කළ පසුගිය මැයි 9 වැනිදා රට පුරා ප්‍රචණ්ඩ ක්‍රියා ව්‍යාප්තවීමට ද චුදිතයකු බවට පත් කර තිබිණි. ත්‍රස්ත මර්දන පනත යටතේ ඔහු හමුදා අධිකරණයේ නඩු විභාගයට මුහුණ දීමේ අවදානමක් ද මතුවී තිබූ බැවින් මැතිවරණ කොමිසමේ චෝදනාව සම්බන්ධව ජනතාව අතර දැඩි අවධානයක් යොමු වී තිබිණි.\n\nපාකිස්තාන මැතිවරණ කොමිසම ඉම්රාන්ට ඇප දිය නොහැකි වරෙන්තුවක් නිකුත් කරනු ලැබුවේ පසුගිය සඳුදාය. ඔහු අත්අඩංගුවට ගෙන මැතිවරණ කොමිසම වෙත ඉදිරිපත් කරන ලෙස ඉස්ලාමාබාද් නුවර පොලිස් ප්‍රධානියාගෙන් ද එම කොමිසම ඉල්ලීමක් කර තිබිණි. ඊයේ මැතිවරණ කොමිසම හමුවේ පෙනී නොසිටියේනම් අපහාස කිරීමේ චෝදනා යටතේ තවත් නඩුවක් ගොනු වීමේ අවදානමක් ද මතු වී තිබිණි.\n\nඊයේ මැතිවරණ කොමිසම හමුවට පැමිණි ඉම්රාන් ඛාන්ගෙන් ප්‍රකාශ සටහන් කරගත් එම කොමිසම මැතිවරණ කොමසාරිස්වරයාට අපහාස කිරීම සම්බන්ධයෙන් ඉම්රාන්ට අධිචෝදනා ගොනු කරන බව තහවුරු කර ඇති අතර, එය අගෝස්තු මස 2 වැනිදා දක්වා කල් තබා ඇතැයි වාර්තා වේ.",
       "URL": "https://www.dinamina.lk/2023/07/26/foreign/9272/%e0%b6%89%e0%b6%b8%e0%b7%8a%e0%b6%bb%e0%b7%8f%e0%b6%b1%e0%b7%8a%e0%b6%a7-%e0%b6%85%e0%b6%b0%e0%b7%92-%e0%b6%a0%e0%b7%9d%e0%b6%af%e0%b6%b1%e0%b7%8f/",
       "Category": "foreign",
       "Parent URL": "https://www.dinamina.lk/category/foreign//page/42/"
}