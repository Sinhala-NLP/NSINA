{
       "Source": "dinamina",
       "Timestamp": "July 28, 2023 1:00 am",
       "Headline": "සිංගප්පූරුවේ වසර 20කට පසු පළමු වරට කාන්තාවකට මරණ දඬුවම",
       "News Content": "මත්ද්‍රව්‍ය සම්බන්ධව දැඩි ප්‍රතිපත්තියක් අනුගමනය කරන සිංගප්පූරුව වසර 20කට පසු පළමු වරට කාන්තාවකට මරණ දඬුවම නියම කර ඇතැයි විදෙස් මාධ්‍ය වාර්තා කළේය. සිංගප්පූරු ජාතික සරිදේවි ජමානි නමැති 45 හැවිරිදි කාන්තාවකට මේ මරණ දඬුවම නියම කර ඇත්තේ වසර 2018දී හෙරොයින් ග්‍රෑම් 30ක් ජාවාරම් කිරීමේ චෝදනාවකට වැරැදිකාරිය විම හේතුවෙනි. ලොව දරුණුතම මත්ද්‍රව්‍ය නීති ස්ථාපිත කර ඇති සිංගප්පූරුව පසුගියදා සිංගප්පූරු ජාතික මොහොමඩ් අසීස් බින් හුසේන් නමැති පුද්ගලයකු ද මරණ දණ්ඩනයට ලක් කර තිබිණි.\n\nසිංගප්පූරු නීතියට අනුව හෙරොයින් ග්‍රෑම් 15කට වැඩි ප්‍රමාණයක් සහ ගංජා ග්‍රෑම් 500කට වැඩි ප්‍රමාණයක් ප්‍රවාහනය කිරීම හා ජාවාරම් කිරීම මරණ දඬුවම ක්‍රියාත්මක කළ හැකි අපරාධයකි. එරට මධ්‍යම මත්ද්‍රව්‍ය නාශක කාර්යාංශය ප්‍රකාශ කර ඇත්තේ සමාජ ආරක්ෂාව වෙනුවෙන් මේ දඬුවම් ක්‍රියාත්මක කරන බවය.",
       "URL": "https://www.dinamina.lk/2023/07/28/foreign/9862/%e0%b7%83%e0%b7%92%e0%b6%82%e0%b6%9c%e0%b6%b4%e0%b7%8a%e0%b6%b4%e0%b7%96%e0%b6%bb%e0%b7%94%e0%b7%80%e0%b7%9a-%e0%b7%80%e0%b7%83%e0%b6%bb-20%e0%b6%9a%e0%b6%a7-%e0%b6%b4%e0%b7%83%e0%b7%94-%e0%b6%b4/",
       "Category": "foreign",
       "Parent URL": "https://www.dinamina.lk/category/foreign//page/41/"
}