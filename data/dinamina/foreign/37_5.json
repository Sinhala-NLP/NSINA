{
       "Source": "dinamina",
       "Timestamp": "August 3, 2023 2:17 am",
       "Headline": "ඉන්දීය කාන්තාවක් නෞකාවකින් මුහුදට පැන අතුරුදන් වෙයි",
       "News Content": "ඉන්දීය ජාතික කාන්තාවක් සිංගප්පූරුවට අයත් මගී නෞකාවකින් මුහුදට පැන අතුරුදන් වී ඇතැයි විදෙස් මාධ්‍ය වාර්තා කළේය. 64 හැවිරිදි රීටා සහානි නැමැති මේ කාන්තාව මුහුදට පැන ඇත්තේ සිය සැමියා වන ජාකේශ් සහානි සමඟ එම මගී නෞකාවෙන් සිංගප්පූරුව බලා ගමන් කරමින් සිටියදී බව විදෙස් මාධ්‍ය වැඩිදුරටත් වාර්තා කළේය. සිංගප්පූරුවේ පදිංචිව සිටින බව කියන සහානි යුවළ මැලේසියාවේ පීනෑන්ං දූපත ආශ්‍රිතව දින 4ක සංචාරයක් නිමා කරමින් ආපසු ගමන් කරමින් සිටි බවත්, මේ සිදුවීම වී ඇත්තේ එම නෞකාව සිංගප්පූරු සමුද්‍ර සන්ධිය හරහා ගමන් කරමින් තිබෙන අතරතුර බවත් වැඩිදුරටත් වාර්තා වේ.\n\nමේ වනතුරු ඇගේ සිරුර සොයා ගැනීමට නොහැකි වී ඇති අතර, නෞකාව අයත් සමාගම එය මඟ හැරීමට කටයුතු කරමින් සිටින බව සඳහන් කරමින් ඇගේ පුත්‍රයා සිය මවගේ සිරුර සොයා ගැනීමට ඉන්දීය අගමැති කාර්යාලයෙන් සහ විදේශ අමාත්‍යාංශයෙන් සහාය ඉල්ලා ඇතැයි ද වාර්තා වේ.",
       "URL": "https://www.dinamina.lk/2023/08/03/foreign/11191/%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80%e0%b6%9a%e0%b7%8a-%e0%b6%b1%e0%b7%9e%e0%b6%9a%e0%b7%8f%e0%b7%80%e0%b6%9a%e0%b7%92/",
       "Category": "foreign",
       "Parent URL": "https://www.dinamina.lk/category/foreign//page/37/"
}