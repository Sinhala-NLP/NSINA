{
       "Source": "dinamina",
       "Timestamp": "August 17, 2023 2:37 am",
       "Headline": "ඇෆ්ගන් දැරියන්ගේ අධ්‍යාපන තහනම එක්සත් ජාතීන්ගේ සංවිධානයේ විවේචනයට",
       "News Content": "ඇෆ්ගනිස්තානයේ දැරියන්ගේ අධ්‍යාපන අයිතිය තහනම් කිරීම එක්සත් ජාතීන්ගේ සංවිධානයේ අධ්‍යාපන පරිවර්තන සමුළුවේ විශේෂ උපදේශක ලෙනාර්ඩෝ ගානියර්ගේ දැඩි අවිවේචනයට ලක්වූ බව විදෙස් මාධ්‍ය වාර්තා කළේය. ඇෆ්ගනිස්තානයේ ටෝලෝ පුවත් සේවය සඳහන් කරන්නේ ඇෆ්ගනිස්තානයේ දැරියන්ගේ අධ්‍යාපනයට තහංචි දැමීම හේතුවෙන් තලේබාන් රජයට එක්සත් ජාතීන්ගේ සංවිධානයෙන් හා ජාත්‍යන්තර ප්‍රජාවගෙන් දැඩි පීඩනයක් එල්ල වීම ඉතා බරපතළ තත්ත්වයක් බවට ගානියර් මාධ්‍ය හමුවකදී ප්‍රකාශ කළ බවය.\nදැරියන්ගේ අධ්‍යාපන තහංචි හේතුවෙන් ඇෆ්ගනිස්තානය දැඩි අන්තවාදී තත්ත්වයට පත්වී ඇතැයි ද, එම තහංචි ඉවත් කිරීමට එක්සත් ජාතීන්ගේ සංවිධානයෙන් හා ජාත්‍යන්තර ප්‍රජාවගෙන් තලේබාන් රජයට දැඩි බලපෑම් කළ යුතුව ඇතැයි ද ඔහු වැඩිදුරටත් ප්‍රකාශ කර තිබේ.\nමේ අතර යුනෙස්කෝ සංවිධානයේ සහකාර අධ්‍යාපන අධ්‍යක්ෂ ජනරාල් ස්ටෙෆානියා ගියානිනි ද මේ සම්බන්ධව ප්‍රකාශයක් නිකුත් කරමින් සඳහන් කර ඇත්තේ එක්සත් ජාතීන්ගේ සංවිධානය ඇෆ්ගනිස්තානයේ කාන්තා අධ්‍යාපනය පිළිබඳ දිගින් දිගටම ප්‍රශ්න කරන බවය. එමෙන්ම ඒ සම්බන්ධයෙන් ගන්නා උත්සාහයන් නතර නොකරන බවත් ඇය අවධාරණය කර ඇතැයි ටෝලෝ පුවත් සේවය වැඩිදුරටත් වාර්තා කළේය.",
       "URL": "https://www.dinamina.lk/2023/08/17/foreign/14877/%e0%b6%87%e0%b7%86%e0%b7%8a%e0%b6%9c%e0%b6%b1%e0%b7%8a-%e0%b6%af%e0%b7%90%e0%b6%bb%e0%b7%92%e0%b6%ba%e0%b6%b1%e0%b7%8a%e0%b6%9c%e0%b7%9a-%e0%b6%85%e0%b6%b0%e0%b7%8a%e0%b6%ba%e0%b7%8f%e0%b6%b4/",
       "Category": "foreign",
       "Parent URL": "https://www.dinamina.lk/category/foreign//page/29/"
}