{
       "Source": "dinamina",
       "Timestamp": "September 16, 2023 1:25 am",
       "Headline": "ඩයනා කුම­රි­යගේ ස්වීට­ර­යක්  ඩොලර් මිලි­යන 1.1කට  අලෙවි වෙලා",
       "News Content": "බ්‍රිතාන්‍ය රජ පවුලේ ජනප්‍රියතම කුමරිය ලෙස ප්‍රකටව සිටි අභාවප්‍රාප්ත ඩයනා කුමරිය භාවිත කළ ස්වීටරයක් එක්තරා වෙන්දේසියකදී අමෙරිකානු ඩොලර් මිලියන 1.1ක මුදලකට අලෙවි වී ඇතැයි විදෙස් මාධ්‍ය වාර්තා කළේය. ඩයනා කුමරිය භාවිත කළ ඇඳුම් අතුරින් වෙන්දේසියකදී ඉහළම මිලකට අලෙවි වූ ඇඳුම මෙය බව ද වාර්තා වේ.\n\nඅන්තර්ජාලය මඟින් ලංසු තැබීමේ ක්‍රමවේදයට අනුව එම වෙන්දේසිය පවත්වනු ලැබූ ආයතනය නිවේදනය කර ඇත්තේ එම ස්වීටරය එවකට 19 හැවිරිදි වියේදී ඩයනා කුමරිය භාවිත කළ බවය. ඇය 1981 ජුනි මාසයේ පැවැති පෝලෝ ක්‍රීඩා තරගයකදී එවකට චාල්ස් කුමරු හා විවාහ ගිවිස ගැනීමෙන් දින කිහිපයකට පසු එම ස්වීටරය පැලඳ පෝලෝ ක්‍රීඩා තරගය නැරඹීමට පැමිණ සිටි බව ද වෙන්දේසි ආයතනය සඳහන් කර තිබේ.",
       "URL": "https://www.dinamina.lk/2023/09/16/foreign/22787/%e0%b6%a9%e0%b6%ba%e0%b6%b1%e0%b7%8f-%e0%b6%9a%e0%b7%94%e0%b6%b8%e0%b6%bb%e0%b7%92%e0%b6%ba%e0%b6%9c%e0%b7%9a-%e0%b7%83%e0%b7%8a%e0%b7%80%e0%b7%93%e0%b6%a7%e0%b6%bb%e0%b6%ba/",
       "Category": "foreign",
       "Parent URL": "https://www.dinamina.lk/category/foreign//page/13/"
}