{
       "Source": "dinamina",
       "Timestamp": "September 14, 2023 6:57 am",
       "Headline": "ඩැනියෙල් සුළි කුණාටුවෙන් ලිබියාවේ මරණ ගණන 5300 පනී",
       "News Content": "නැඟෙනහිර ලිබියාවට කඩා වැදුණු ‘ඩැනියෙල් සුළි කුණාටුව‘ හේතුවෙන් ජිවිතක්ෂයට පත්වූ පුද්ගලයන්ගේ සංඛ්‍යාව ඊයේ වන විට 5,300 ඉක්මවා ඇතැයි එරට සිවිල් ගුවන් සේවා ඇමැති හිෂේම් අබු ච්කෝට් ප්‍රකාශ කළ බව බීබීසී පුවත් සේවය වාර්තා කළේය. ඔහු වැඩිදුරටත් සඳහන් කර ඇත්තේ මරණ ගණන දෙගුණයක් විය හැකි බවය.\n\nනැඟෙනහිර ලිබියාවේ ප්‍රධානතම නගරය වන ඩෙර්නා නුවර සම්පූර්ණයෙන්ම විනාශ වී ඇති අතර, සුළි කුණාටුවෙන් ඇති වූ බලපෑමෙන් විශාල වේලි දෙකක් පුපුරා යෑමෙන් උද්ගත වූ ගංවතුර තත්ත්වය නිසා නැඟෙනහිර ලිබියාවේ නගර හා ගම්මාන රැසක් මුළුමනින්ම ජලයෙන් යටවී ඇති අතර, පෙරේදා අතුරුදන් වූ බවට නිවේදනය කළ පුද්ගලයන් දසදහසක් පිළිබඳ මෙතෙක් කිසිදු තොරතුරක් නැති බවත් වාර්තා වේ.\n\nඩෙර්නා නගරයේ යටිතල පහසුකම් කුණාටුවලට ඔරොත්තු දෙන ආකාරයෙන් ඉදිකර නැති බවට ද වාර්තා පළ වී ඇති අතර, පුපුරා ගිය වේලි දශක දෙකකට වැඩි කාලයක් නඩත්තු කර නොතිබූ බවත් වාර්තා වේ. අඩි 330ක් උසැති පළමු වේල්ල සුළි කුණාටුවට හසු වී පුපුරා යෑමෙන් පසු දෙවැනි වේල්ල කුණාටුවට හසු වූ බවත්, වේලි පුපුරා යෑමත් සමඟ අධික වේගයෙන් ගලා ගිය ජල ධාරිතාව මුළු නගරයම සුනාමියකට හසු වූ ආකාරයේ විනාශයක් සිදු කළ බවත් ඩෙර්නා නුවර නියෝජ්‍ය නගරාධිපතිවරයා ප්‍රකාශ කර ඇත.\n\n",
       "URL": "https://www.dinamina.lk/2023/09/14/foreign/22062/%e0%b6%a9%e0%b7%90%e0%b6%b1%e0%b7%92%e0%b6%ba%e0%b7%99%e0%b6%bd%e0%b7%8a-%e0%b7%83%e0%b7%94%e0%b7%85%e0%b7%92-%e0%b6%9a%e0%b7%94%e0%b6%ab%e0%b7%8f%e0%b6%a7%e0%b7%94%e0%b7%80%e0%b7%99%e0%b6%b1%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/14/"
}