{
       "Source": "dinamina",
       "Timestamp": "August 18, 2023 1:00 am",
       "Headline": "සිංගප්පූරුවේ විශාලතම මුදල් විශුද්ධිකරණ විමර්ශනයෙන් ඇ.ඩොලර් මිලියන 735ක වත්කම් රාජසන්තකයි",
       "News Content": "සිංගප්පූරුවේ එතෙක් මෙතෙක් සිදුකළ විශාලතම මුදල් විශුද්ධිකරණ විමර්ශනයෙන් අමෙරිකානු ඩොලර් මිලියන 735ක වත්කම් රාජසන්තක කර ඇතැයි විදෙස් මාධ්‍ය වාර්තා කළේය. රාජසන්තක කළ වත්කම් අතර සුඛෝපභෝගී නිවාස 94ක් සහ සුපිරි වර්ගයේ මෝටර් රථ 50ක් ද ඇති අතර, මීට අමතරව රන් බිස්කට්, මිල අධික කාන්තා අත් බෑග්, ඉස්තරම් වයින් වර්ග සහ සිංගප්පූරු ඩොලර් මිලියන 23ක මුදලක් පොලිසිය විසින් කරනු ලැබූ වැටලීමකදී හමු වී තිබේ. එම වැටලීමේදී පුද්ගලයන් 10 දෙනකු අත්අඩංගුවට පත් වී ඇතැයි ද වාර්තා වේ. අත්අඩංගුවට පත් වූ සියලුදෙනා විදේශිකයන් බවත්, ඒ අතර කාම්බෝජ, තුර්කි සහ චීන ජාතිකයන් සිටින බවත් විදෙස් මාධ්‍ය වැඩිදුරටත් වාර්තා කළේය.\n\nඔවුන් සියලුදෙනාම අවුරුදු 31 සහ 44 වයස් කාණ්ඩයේ පසුවන අතර, ඔවුන් සංවිධානාත්මක අපරාධ ක්‍රියාකාරකම් සහ මාර්ගගත සූදුව ඇතුළු අපරාධවලින් අතිවිශාල මුදල් තොගයක් උපයාගෙන ඇතැයි අනාවරණය වී තිබේ. සිංගප්පූරුවේ විශේෂ මෙහෙයුම්, කැරලි මර්දන පොලිසිය සහ පොලිස් බුද්ධි දෙපාර්තමේන්තුව ඇතුළු ආයතන රැසක නිලධාරීන් 400කට වැඩි පිරිසක් මේ වැටලීමට එක්වී සිටි බව ද වාර්තා වේ.",
       "URL": "https://www.dinamina.lk/2023/08/18/foreign/15166/%e0%b7%83%e0%b7%92%e0%b6%82%e0%b6%9c%e0%b6%b4%e0%b7%8a%e0%b6%b4%e0%b7%96%e0%b6%bb%e0%b7%94%e0%b7%80%e0%b7%9a-%e0%b7%80%e0%b7%92%e0%b7%81%e0%b7%8f%e0%b6%bd%e0%b6%ad%e0%b6%b8-%e0%b6%b8%e0%b7%94/",
       "Category": "foreign",
       "Parent URL": "https://www.dinamina.lk/category/foreign//page/28/"
}