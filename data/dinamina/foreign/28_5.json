{
       "Source": "dinamina",
       "Timestamp": "August 19, 2023 1:00 am",
       "Headline": "චන්ද්‍රයාන් ලෑන්ඩරය සඳට කිට්ටු වෙයි",
       "News Content": "ලෝක අභ්‍යවකාශ ඉතිහාසයේ නව පිටුවක් පෙරළමින් ඉන්දියාව විසින් පසුගිය මාසයේ සඳට යවනු ලැබූ චන්ද්‍රයාන් -3 රොකට්ටුවේ රෝවරය රැගත් වික්‍රම් ලෑන්ඩරය තවත් දින තුනකට පසු සඳෙහි දක්ෂිණ ධ්‍රැවයේ මෘදු ගොඩබෑමකට ආසන්න වෙමින් තිබේ. ඒ අනුව චන්ද්‍රයාන් – 3 මෙහෙයුමේ අවසන් අදියර ආරම්භ වී තිබේ. පෙරේදා රෝවරය සහිත වික්‍රම් ලෑන්ඩරය පෙරේදා සාර්ථකව ප්‍රධාන මොඩියුලයෙන් වෙන් වූ බව ද වාර්තා වේ. ලබන 23 වැනිදා සඳ මත ගොඩ බැසීම සනිටුහන් කිරීමත් සමඟ ඉන්දියාව සඳ මත රොකට්ටුවක් සාර්ථකව යවනු ලැබූ සිවු වැනි රට ලෙස ඉතිසාහයට එක්වනු ඇත. මීට පෙර අමෙරිකාව, රුසියාව සහ චීනය සඳ මතට රොකට්ටු යැවීමේ මෙහෙයුම් සාර්ථකව අත්හදා බැලූ රටවල් අතර වේ.\n\nඊයේ ඉන්දීය අභ්‍යවකාශ පර්යේෂණ සංවිධානය නිවේදනය කළේ රෝවරය සහිත වික්‍රම් ලෑන්ඩරය පෙරේදා සාර්ථකව ප්‍රධාන මොඩියුලයෙන් වෙන්වීමෙන් පසු ගොඩ බෑම සඳහා එහි වේගය අඩු කිරීමට ‘ඩිබූස්ට්’ ක්‍රියාපටිපාටියක් ආරම්භ කරන බවය. එමඟින් සඳට ආසන්නයේ කිලෝමීටර් 30ක දුරකට එය කේන්ද්‍ර ගත වන බවත්, අනතුරුව කිලෝමීටර් 100ක් වන කක්ෂයක ස්ථානගත කිරීමට අපේක්ෂා කරන බවත් එම නිවේදනයේ සඳහන් විය. ඒ අනුව චන්ද්‍රයාන් -3 රොකට්ටුවේ වික්‍රම් ලෑන්ඩරය රැගත් රෝවරය ලබන බදාදා සඳ ස්පර්ශ කිරීමට මෙතැන් සිට ගමන් ආරම්භ කර තිබේ. ලෑන්ඩරයේ ඇති සියලුම උපකරණ සක්‍රිය කර ඒවා සාමාන්‍ය පරිදි ක්‍රියාත්මක වේදැයි යන්න පරීක්ෂා කිරීම ද සිදු වෙමින් පවතින බව වැඩිදුරටත් වාර්තා වේ.\n\nමේ වන විට අභ්‍යකාශය සම්බන්ධව උනන්දුවක් දක්වන ජනතාව පමණක් නොව සියලු රටවල ජනතාවගේ අවධානය යොමු වී ඇත්තේ පළමුව සඳ ස්පර්ශ කරනු ලබන්නේ චන්ද්‍රයාන් -3 ද ? නොඑසේ නම් රුසියාව විසින් පසුගියදා යවනු ලැබූ ලූනා -25 ද යන්න ගැන දැනගැනීමටය. වසර 47කට පසු පළමු වරට රුසියාව විසින් සඳ වෙත රොකට්ටුවක් යවනු ලැබුවේ පසුගිය මාසයේ 14 වැනිදා චන්ද්‍රයාන් -3 රොකට්ටුව යැවීමෙන් දින 27කට පසුවය. එය චන්ද්‍රයාන් රොකට්ටුව මෙන්ම සඳුගේ දක්ෂිණ ගෝලයට පතිත කිරීමට සැලසුම් කර ඇත. චන්ද්‍රයාන් -3 රොකට්ටුවේ ලෑන්ඩරය සඳ ස්පර්ශ කරන දිනයේදීම ලූනා – 3 රොකට්ටුවේ ලෑන්ඩරය ද සඳ ස්පර්ශ කරනු ඇතැයි අනුමාන කර තිබේ.\n\nරුසියානු අභ්‍යවකාශ කටයුතු පිළිබඳ රොස්කොස්මොස් රාජ්‍ය ආයතනය සඳහන් කර ඇත්තේ ලූනා රොකට්ටුවේ ලෑන්ඩරය සඳට ගොඩ බැසීමට පෙර සඳ කක්ෂයේ දින පහක් හෝ හතක් පමණ ගත කරනු ඇති බවය. එම කාල සටහනට අනුව පෙන්නුම් කෙරෙන්නේ රුසියාවේ මෙහෙයුම ඉන්දියානු මෙහෙයුමට සමාන වේලාවක සඳ මත ගොඩ බසිනු ඇති බවය. එසේ වුවද එම මෙහෙයුම් දෙකම එකිනෙකට බාධා නොකරන බව රොස්කොස්මොස් ආයතනය සහතික වී ඇත. ඔවුන් වෙන් වෙන් වශයෙන් ගොඩ බෑමේ ප්‍රදේශ සැලසුම් කර ඇතැයි ද එකිනෙකාට බාධා කිරීමේ හෝ ගැටීමේ අනතුරක් නැතැයි ද රුසියානු අභ්‍යවකාශ ඒජන්සිය වැඩිදුරටත් සඳහන් කර තිබේ. සඳ මත සිටින ඕනෑම අයකුට ප්‍රමාණවත් ඉඩක් ඇතැයි ද රොස්කොස්මොස් ආයතනය සඳහන් කළ බව රොයිටර් පුවත් සේවය වාර්තා කළේය.",
       "URL": "https://www.dinamina.lk/2023/08/19/foreign/15523/%e0%b6%a0%e0%b6%b1%e0%b7%8a%e0%b6%af%e0%b7%8a%e0%b6%bb%e0%b6%ba%e0%b7%8f%e0%b6%b1%e0%b7%8a-%e0%b6%bd%e0%b7%91%e0%b6%b1%e0%b7%8a%e0%b6%a9%e0%b6%bb%e0%b6%ba-%e0%b7%83%e0%b6%b3%e0%b6%a7/",
       "Category": "foreign",
       "Parent URL": "https://www.dinamina.lk/category/foreign//page/28/"
}