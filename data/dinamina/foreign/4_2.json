{
       "Source": "dinamina",
       "Timestamp": "October 6, 2023 11:14 am",
       "Headline": "සිරියාවේ හමුදා පාසලකට ඩ්‍රෝන ප්‍රහාරයක් – 100ක් මරුට",
       "News Content": "සිරියාවේ ”හෝම්ස්” නගරයේ පිහිටි හමුදා විද්‍යාලයකට එල්ල වූ ඩ්‍රෝන ප්‍රහාරයකින් පුද්ගලයින් සියදෙනෙකු මියගොස් තිබේ.\n\nපුද්ගලයින් 240 දෙනෙකු පමණ තුවාල ලබා ඇති බව විදෙස් මාධ්‍ය වාර්තාවල සඳහන්ව ඇත.\n\nමියගිය පුද්ගලයන් ගණන තවත් ඉහළ යා හැකි බව වාර්තා වේ. පුපුරණ ද්‍රව්‍ය සහිත ඩ්‍රෝන යානා ප්‍රහාරය සිදු කර ඇත්තේ, කැඩෙට් නිලධාරීන්ගේ පවුල්වල පිරිසකගේ සහභාගිත්වයෙන් පැවති උපාධි ප්‍රදානෝත්සවයක් ඉලක්ක කර ගෙන බව වාර්තාවේ.\n\nසිද්ධියෙන් කාන්තාවන් හා ළමයින් පිරිසක්ද මියගොස් තිබේ.\n\nඋත්සවය අවසන් වීමත් සමග ශාලාවෙන් පිටතට පැමිණි පිරිස එළිමහන් භූමියේ එක්රැස්ව සිටි අවස්ථාවේ ඩ්‍රෝන ප්‍රහාරය එල්ල වූ බව සිරියානු සන්නද්ධ හමුදා ප්‍රධානියා පවසයි. එරට ආරක්ෂක අමාත්‍යවරයා ද උපාධි ප්‍රදානෝත්සවයට සහභාගි වී සිටි අතර, ප්‍රහාරයට මිනිත්තු කිහිපයකට පෙර ඔහු එම ස්ථානයෙන් පිටත්ව ගොස් ඇති බව වාර්තා වේ.\n\nඩ්‍රෝන ප්‍රහාරය එල්ල කර ඇත්තේ, හෝම්ස් නගරයට වයඹ දෙසින් විපක්ෂය පාලනය යටතේ පවතින ප්‍රදේශවලින් බවට විශ්වාස කෙරේ. ප්‍රහාරයේ වගකීම කිසිදු පාර්ශ්වයක් විසින් බාරගෙන නොමැත.\n\nඑක්සත් ජාතීන්ගේ මහ ලේකම් ඇන්ටෝනියෝ ගුටරේස් මෙම ප්‍රහාරය සම්බන්ධයෙන් සිය දැඩි ශෝකය පළ කර තිබේ.",
       "URL": "https://www.dinamina.lk/2023/10/06/foreign/28639/%e0%b7%83%e0%b7%92%e0%b6%bb%e0%b7%92%e0%b6%ba%e0%b7%8f%e0%b7%80%e0%b7%9a-%e0%b7%84%e0%b6%b8%e0%b7%94%e0%b6%af%e0%b7%8f-%e0%b6%b4%e0%b7%8f%e0%b7%83%e0%b6%bd%e0%b6%9a%e0%b6%a7-%e0%b6%a9%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/4/"
}