{
       "Source": "dinamina",
       "Timestamp": "August 12, 2023 1:00 am",
       "Headline": "විශ්වාසභංගයෙන් මෝදිට ජය",
       "News Content": "මනිපූර්හි උද්ගත වී ඇති ජනවාර්ගික ගැටුම් පාලනය කිරීමට හෝ මැඬ පැවැත්වීමට භාරතීය ජනතා පක්ෂ රජය අසමත් වූ බව කියමින් කොංග්‍රස් පක්ෂය ඇතුළු විපක්ෂයේ මන්ත්‍රීවරුන් විසින් පාර්ලිමේන්තුවට ඉදිරිපත් කරනු ලැබූ විශ්වාසභංග යෝජනාව ජය ගැනීමට අගමැති නරේන්ද්‍ර මෝදි සමත් වූ බව විදෙස් මාධ්‍ය වාර්තා කළේය. දින තුනක් පැවැති විශ්වාසභංග විවාදය පෙරේදා අවසන් වූයේ භාරතීය ජනතා පක්ෂ රජයට බහුතර පාර්ලිමේන්තුවේ විශ්වාසය රැක ගැනීමට හැකි වීමෙනි. මේ විශ්වාසභංග යෝජනාව ඉන්දියාව අපකීර්තියට පත් කිරිමට විරුද්ධ පක්ෂ දරන උත්සාහයක් බව අගමැතිවරයා ප්‍රකාශ කර ඇති අතර, විපක්ෂය සඳහන් කර ඇත්තේ මනිපූර් ගැටලුව සම්බන්ධව අගමැතිවරයාට ප්‍රකාශයක් නිකුත් කරන ලෙස බලපෑම් කරමින් මේ විශ්වාසභංග යෝජනාව ඉදිරිපත් කළ බවය.\n\nවසර 2014දී මෝදිගේ රජය බලයට පත්වීමෙන් පසු ඔහුට එරෙහිව පාර්ලිමේන්තුවට ඉදිරිපත් වූ දෙවැනි විශ්වාසභංග යෝජනාව මෙය වන අතර, මීට පෙර 2018 දී දකුණු ආන්ද්‍ර පළාතට විශේෂ තත්ත්වයක් ලබා දීම සම්බන්ධයෙන් පාර්ලිමේන්තුවට ඉදිරිපත් වූ විශ්වාසභංග යෝජනාව පැය 12ක විවාදයකින් පසු ජයගැනීමට අගමැතිවරයා සමත් විය. පසුගිය මැයි මාසයේ ආරම්භ වූ මනිපූර් ජනවාර්ගික ගැටුමෙන් මේ දක්වා පුද්ගලයන් 150කට අධික පිරිසක් මිය ගොස් ඇති අතර, දහස් ගණනක් අවතැන් වී ඇතැයි වාර්තා වේ.",
       "URL": "https://www.dinamina.lk/2023/08/12/foreign/13490/%e0%b7%80%e0%b7%92%e0%b7%81%e0%b7%8a%e0%b7%80%e0%b7%8f%e0%b7%83%e0%b6%b7%e0%b6%82%e0%b6%9c%e0%b6%ba%e0%b7%99%e0%b6%b1%e0%b7%8a-%e0%b6%b8%e0%b7%9d%e0%b6%af%e0%b7%92%e0%b6%a7-%e0%b6%a2%e0%b6%ba/",
       "Category": "foreign",
       "Parent URL": "https://www.dinamina.lk/category/foreign//page/32/"
}