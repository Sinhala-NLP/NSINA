{
       "Source": "dinamina",
       "Timestamp": "July 29, 2023 1:00 am",
       "Headline": "ලොව උසම දුම්රිය පාලම දෙසැම්බරයේදී විවෘත වෙයි",
       "News Content": "වසර 15ක් පුරා කාශ්මීරයේ ඉදිකරනු ලැබූ ලොව උසම දුම්රිය පාලම ලබන දෙසැම්බරයේදී හෝ 2024 ජනවාරියේදී විවෘත කිරීමට නියමිත බව එරට මාධ්‍ය වාර්තා කළේය. මීටර් 359ක් උසැති එම දුම්රිය පාලම පැරීසියේ අයිෆල් කුලුනට වඩා මීටර් 29ක් උස් බවත්, එය විවෘත කිරීමෙන් පසු කාශ්මීරයේ ජන ජීවිතයේ පෙරළිකාර වෙනසක් සිදුවනු ඇති බවත් වැඩිදුරටත් වාර්තා වේ.\n\nමතභේදයට තුඩු දී ඇතැයිද, හුදෙකලා කලාපයක් බවට පත් වී ඇතැයි ද ඇතැම් පාර්ශ්ව විසින් නඟනු ලබන චෝදනා මේ පාලම විවෘත කිරීමත් සමඟ යටපත් වනු ඇතැයි ද එරට මාධ්‍ය සඳහන් කළේය.\n\nනව පාලම කාශ්මීරය සෞභාග්‍යය කරා රැගෙන යෑමට උපකාරි වනු ඇතැයි ඉන්දීය රජය ප්‍රකාශ කර ඇති අතර, දේශීය වෙළෙඳාම සහ සංචාරක ව්‍යාපාරයද ඉහළ නැංවීමට පාලම ඉවහල් වනු ඇතැයි අපේක්ෂා කර තිබේ.\n\nමේ වන විට කාශ්මීරයේ ප්‍රධාන නගරයක් වන ශ්‍රීනගර් වෙත යෑමට ඇත්තේ එක් ප්‍රධාන මාර්ගයක් පමණක් වන අතර, එය වර්ෂාව පවතින දිනවල නායයෑම්වලට ලක්වන බව වාර්තා වේ. එබැවින් නව පාලම විවෘත කිරීම එම ප්‍රාන්තයේ ජනතාවට සිය අස්වනු කඩිනමින් රට තුළට සැපයීමට සහ සිවිල් ජනතාවට මෙන්ම හමුදාවටත් ගමන් බිමන් යෑම සඳහා පහසුම මාර්ගය බවට පත්වනු ඇතැයි ඉන්දීය මාධ්‍ය වැඩිදුරටත් වාර්තා කළේය.",
       "URL": "https://www.dinamina.lk/2023/07/29/foreign/10054/%e0%b6%bd%e0%b7%9c%e0%b7%80-%e0%b6%8b%e0%b7%83%e0%b6%b8-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%b4%e0%b7%8f%e0%b6%bd%e0%b6%b8-%e0%b6%af%e0%b7%99%e0%b7%83%e0%b7%90/",
       "Category": "foreign",
       "Parent URL": "https://www.dinamina.lk/category/foreign//page/40/"
}