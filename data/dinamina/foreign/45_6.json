{
       "Source": "dinamina",
       "Timestamp": "July 20, 2023 1:00 am",
       "Headline": "අමෙරිකාවේ සහ යුරෝපයේ උෂ්ණත්වය ඉහළ යයි  කැනඩාවේ ළැව් ගිනි 900ක්",
       "News Content": "අමෙරිකාවට සහ දකුණු යුරෝපයට බලපා ඇති දැඩි උෂ්ණත්වය හේතුවෙන් මිලියන ගණනාවක ජනතාවට එළිමහනට නොපැමිණෙන ලෙස රටවල් රැසක බලධාරීන් අනතුරු අඟවා ඇතැයි විදෙස් මාධ්‍ය වාර්තා කළේය. උතුරු අමෙරිකාවේ, විශේෂයෙන් බටහිර හා දකුණු අමෙරිකාවේ උෂ්ණත්වය අධික ලෙස ඉහළ ගොස් ඇති අතර, මිලියන 80කට වැඩි පිරිසකට උණුසුමට නිරාවරණය නොවන ලෙස රජය උපදෙස් දී ඇතැයි වැඩිදුරටත් වාර්තා වේ. පසුගිය දින කිහිපය තුළ කැලිෆෝනියාවේ ලැව්ගිනි විශාල ප්‍රමාණයක් හටගෙන ඇතැයි ද, අක්කර අටදහසක් පමණ ලැව්ගින්නෙන් විනාශ වී ඇතැයි ද වාර්තා වේ. පසුගිය සඳුදා වන විට කැනඩාවේ ලැව්ගිනි 900කට අධික ප්‍රමාණයක් සිදු වී ඇතැයි ඒ.එෆ්.පී. පුවත් සේවය වාර්තා කළේය. ඉන් 600කට වැඩි ප්‍රමාණයක් පාලනය කිරීමට අපහසු තත්ත්වයේ පවතින බවත් වාර්තා වේ.\n\nමීට අමතරව දකුණු යුරෝපයේ ද උෂ්ණත්වය අධික ලෙස ඉහළ ගොස් ඇති අතර, ඉතාලියේ සාඩිනියා දූපතේ උෂ්ණත්වය සෙල්සියස් අංශක 46 ඉක්මවා ගොස් ඇතැයි වාර්තා වේ. ඉතාලියේ ඇතැම් පළාත්වලට තවත් දින 10ක් ගතවනතුරු අධික උණුසුම් තත්ත්වයක් පවතිනු ඇතැයි ද අනාවැකි පළ වී තිබේ. ස්පාඤ්ඤයේ සහ ග්‍රීසියේ ලැව්ගිනි රැසක් ද වාර්තා වේ.",
       "URL": "https://www.dinamina.lk/2023/07/20/foreign/7789/%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f%e0%b7%80%e0%b7%9a-%e0%b7%83%e0%b7%84-%e0%b6%ba%e0%b7%94%e0%b6%bb%e0%b7%9d%e0%b6%b4%e0%b6%ba%e0%b7%9a-%e0%b6%8b%e0%b7%82%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/45/"
}