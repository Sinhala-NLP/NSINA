{
       "Source": "dinamina",
       "Timestamp": "August 22, 2023 2:15 am",
       "Headline": "එක්වදෝරයේ ජනාධිපතිවරණය දෙවැනි වටයට යයි",
       "News Content": "දේශපාලන ඝාතන රැල්ලකින් උඩුයටිකුරු වූ එක්වදෝරයේ ජනාධීපතිවරණයෙන් කිසිදු අපේක්ෂකයකුට 50%ක බහුතරයක් ලබාගැනීමට නොහැකි වීමෙන් දෙවැනි වටයේ ඡන්ද විමසීමකට යෑමට සිදුවී ඇතැයි විදෙස් මාධ්‍ය වාර්තා කළේය.\n\nමෙවර ජනාධිපතිවරණයට ඉදිරිපත්වූ අපේක්ෂකයන් අටදෙනාගෙන් ලුයිසා ගොන්සාලෙස් ඡන්ද 33%ක ප්‍රතිශතයක් ලබාගත් අතර, සෙසු අපේක්ෂකයන්ට ලැබී ඇත්තේ ඊට වඩා අඩු ඡන්ද ප්‍රතිශතකයකි. දැඩි ආරක්ෂක රැකවල් මැද පැවැති එක්වදෝර ජනාධිපතිවරණය දෙවැනි වටයට යෑමෙන් වළක්වා ගැනීමට සියලු අපේක්ෂකයන් ජනතාව දිරිගන්වා තිබුණ ද එය සාර්ථක වී නැත.\n\nඅපේක්ෂකයන් මෙවැනි පියවරක් ගෙන ඇත්තේ ජනාධිපතිවරණයට ඉදිරිපත්වී සිටි ෆර්නැන්ඩෝ විලේවිසෙන්සියෝ එරට කුයිටෝ අගනුවරදී වෙඩි ප්‍රහාරයකින් ඝාතනයට ලක්වීමත්, ඊට දින කිහිපයකට පසු වාමාංශික පුරවැසි විප්ලව පක්ෂයේ නායකයා වන පෙඩ්රෝ බ්‍රියොන්ස් එස්මරේල්ඩස් පළාතේ පිහිටි ඔහුගේ නිවෙසේදී යතුරුපැදියකින් පැමිණි තුවක්කුකරුවන් විසින් එල්ල කරනු ලැබූ වෙඩි ප්‍රහාරයකින් ඝාතනය වීමත් සැලකිල්ලට ගනිමිනි. දෙවැනි වටයේ ඡන්ද විමසුම සඳහා ඔක්තෝබර් මස 15 වැනිදාට දින නියම කර ඇතැයි ද වාර්තා වේ.\n\n",
       "URL": "https://www.dinamina.lk/2023/08/22/foreign/16103/%e0%b6%91%e0%b6%9a%e0%b7%8a%e0%b7%80%e0%b6%af%e0%b7%9d%e0%b6%bb%e0%b6%ba%e0%b7%9a-%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92%e0%b7%80%e0%b6%bb%e0%b6%ab%e0%b6%ba-%e0%b6%af/",
       "Category": "foreign",
       "Parent URL": "https://www.dinamina.lk/category/foreign//page/27/"
}