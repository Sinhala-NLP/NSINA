{
       "Source": "dinamina",
       "Timestamp": "October 13, 2023 1:02 am",
       "Headline": "ප්‍රාණ ඇපකරුවන් නිදහස් කරනතුරු ගාසා තීරයට විදුලිය, ජලය, ඉන්ධන නෑ",
       "News Content": "යුද්ධයෙන් වාසි නොගන්නැයි අරාබි රටවලට අමෙරිකාවෙන් අනතුරු ඇඟවීමක්\n\n\n\nහමාස් සංවිධානය විසින් ප්‍රාණ ඇපයට ගනු ලැබූ ඊශ්‍රායල ජාතිකයන් නිදහස් කරනතුරු ගාසා තීරයට විදුලිය, ජලය සහ ඉන්ධන සැපයුම අත්හිටුවූ බව එරට බලශක්ති ඇමැති ඉස්රායිල් කට්ස් ප්‍රකාශ කළ බව ‘ටයිම්ස් ඔෆ් ඊශ්‍රායල්‘ පුවත් සේවය වාර්තා කළේය. මානව හිතවාදි විය යුතුවන්නේ මානව හිතවාදීන්ට පමණක් බවත්, කිසිවකු ඊශ්‍රායලයට සදාචාරය කියා දිය යුතු නැති බවත් ඔහු දැඩිව අවධාරණය කර ඇතැයි ද වාර්තා වේ.\n\nහමාස් සංවිධානය පසුගියදා දෙපාර්ශ්වය අතර යුද්ධයට මුල පුරමින් ඊශ්‍රායලයට රොකට් ප්‍රහාර එල්ල කරමින් එරට ජාතිකයන් 150කට අධික සංඛ්‍යාවක් ප්‍රාණ ඇපයට ගෙන ඇති අතර, ඔවුන් පිළිබඳ මෙතෙක් කිසිදු තොරතුරක් නැති බව වැඩිදුරටත් වාර්තා වේ.\n\nයුද ගැටුම් ආරම්භ වීමෙන් පසු මේ දක්වා දෙපාර්ශ්වයේම ජීවිත තුන්දහසකට ආසන්න සංඛ්‍යාවක් යුද්ධයට බිලි වී ඇතැයි වාර්තා වන අතර, එම සංඛ්‍යාව තවදුරටත් ඉහළ යනු ඇතැයි ද යුද විශ්ලේෂකයන් ප්‍රකාශ කර තිබේ.\n\nමේ වන විට ඊශ්‍රායල හමුදාවෙන් අඛණ්ඩව ගාසා තීරයට තවදුරටත් රොකට් ප්‍රහාර එල්ල වෙමින් තිබෙන බවත්, ගාසා තීරයේ පලස්තීන ජාතිකයන් ලක්ෂ තුනහමාරක පමණ පිරිසක් අවතැන් වී සිටින බවත් විදෙස් මාධ්‍ය සඳහන් කළේය.\n\nමේ අතර පවතින යුද තත්ත්වය තුළින් කිසිදු වාසියක් නොගන්නැයි සෙසු අරාබි රටවලට ධවල මන්දිරයෙන් අනතුරු ඇඟවීමක් සිදු කර ඇතැයි බීබීසී පුවත් සේවය වාර්තා කළේය.",
       "URL": "https://www.dinamina.lk/2023/10/13/foreign/30237/%e0%b6%b4%e0%b7%8a%e0%b6%bb%e0%b7%8f%e0%b6%ab-%e0%b6%87%e0%b6%b4%e0%b6%9a%e0%b6%bb%e0%b7%94%e0%b7%80%e0%b6%b1%e0%b7%8a-%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b6%9a/",
       "Category": "foreign",
       "Parent URL": "https://www.dinamina.lk/category/foreign//page/1/"
}