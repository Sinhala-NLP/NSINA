{
       "Source": "dinamina",
       "Timestamp": "July 15, 2023 1:00 am",
       "Headline": "ඉතිහාසයේ පළමු වතාවට ඔස්ට්‍රේලියාවේ මහ බැංකුවේ අධිපති ධුරය කාන්තාවකට",
       "News Content": "=වසර 63ක ඔස්ට්‍රේලියානු මහ බැංකු ඉතිහාසයේ කාන්තාවක් සභාපති ධුරයට පත්වූ පළමු අවස්ථාව වාර්තා කරමින් මිෂේල් බුලොක් එරට මහ බැංකුවේ අධිපතිනිය ලෙස පත්වීමට නියමිත බව බීබීසී පුවත් සේවය වාර්තා කළේය. ඔස්ට්‍රේලියා මහ බැංකුවේ වත්මන් අධිපති පිලිප් ලෝවේගේ වසර 7ක ධුරකාලය ඉදිරියේදී අවසන් වීමත් සමඟ මිෂේල්ගේ පත්වීම සිදුවන බවද වාර්තා වේ.\n\nමිෂෙල් බුලොක් ඔස්ට්‍රේලියාවේ මහ බැංකු අධිපතිනිය ලෙස පත්වන්නේ එරට අත්‍යවශ්‍ය භාණ්ඩ මිල ඉහළ යමින් පවතින කාලයකදී බවත්, උද්ධමනය මැඬ පැවැත්වීමට දශකයකට වැඩි කාලයක සිට පොලී අනුපාතික ඉහළ දමමින් සිටින ඔස්ට්‍රේලියාවට ඇගේ පත්වීම තීරණාත්මක වනු ඇති බවත් ආර්ථික විශ්ලේෂකයන් අනාවැකි පළ කර තිබේ.\n\nමිෂෙල් බුලොක් මේ වන විට ඔස්ට්‍රේලියා මහ බැංකුවේ නියෝජ්‍ය අධිපති ලෙස කටයුතු කරන අතර, ඇය ලබන සැප්තැම්බර් මස 18 වැනිදා මහ බැංකුවේ අධිපතිනිය ලෙස වසර 7ක කාලයකට වැඩභාර ගැනීමට නියමිතය.",
       "URL": "https://www.dinamina.lk/2023/07/15/foreign/6693/%e0%b6%89%e0%b6%ad%e0%b7%92%e0%b7%84%e0%b7%8f%e0%b7%83%e0%b6%ba%e0%b7%9a-%e0%b6%b4%e0%b7%85%e0%b6%b8%e0%b7%94-%e0%b7%80%e0%b6%ad%e0%b7%8f%e0%b7%80%e0%b6%a7-%e0%b6%94%e0%b7%83%e0%b7%8a%e0%b6%a7/",
       "Category": "foreign",
       "Parent URL": "https://www.dinamina.lk/category/foreign//page/47/"
}