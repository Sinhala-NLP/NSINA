{
       "Source": "dinamina",
       "Timestamp": "August 23, 2023 4:11 pm",
       "Headline": "ඉන්දියාවේ පාලමක් කඩා වැටීමෙන් 17ක් මරුට",
       "News Content": "ඊසානදිග ඉන්දියාවේ ඉදිවෙමින් පවතින පාලමක් කඩා වැටීමෙන් කම්කරුවන් 17කට වඩා මිය ගොස් ඇති බව විදෙස් මාධ්‍ය වාර්තා කරයි.\n\nඉන්දියාවේ ඊසානදිග මිසෝරාම් ප්‍රාන්තයේ Sairang නගරයේ මෙම පාලම කඩා වැටීමෙන් තවත් කිහිප දෙනෙකු තුවාල ලබා ඇත. සිද්ධිය වන විට කම්කරුවන් 35-40ක් පමණ එම ස්ථානයේ සිට ඇති බව සදහන් ය.\n\nබ්‍රික්ස් ආර්ථික සමුළුව සඳහා දකුණු අප්‍රිකාවට ගොස් සිටින අග්‍රාමාත්‍ය නරේන්ද්‍ර මෝදි ද මෙම සිදුවීමෙන් මියගිය අය වෙනුවෙන් සිය ශෝකය පළ කර තිබේ.\n\nමේ අතර මියගිය අයගේ සමීපතම ඥාතීන්ට ඩොලර් 2,500 කට ආසන්න මුදලක් සහ තුවාල ලැබූ කම්කරුවන්ට ඩොලර් 600 ක මුදලක් ලබා දී ඇති බව විදෙස් මාධ්‍ය වාර්තා කරයි.\n\nවිදෙස් මාධ්‍ය පෙන්වා දෙන්නේ මෙවැනි පාලම් අනතුරු ඉන්දියාවට නුහුරු සිද්ධියක් නොවන බවයි.\n\nපසුගිය වසරේ ඔක්තෝම්බර් මාසයේදී බටහිර ගුජරාට් ප්‍රාන්තයේ මෝර්බි හි යටත් විජිත යුගයේ ඉදිකළ එල්ලෙන පාලමක් කඩා වැටී 135 දෙනෙකු මිය ගියේය. ජුනි මාසයේදී රටේ දුප්පත්ම ප්‍රාන්තය වන බිහාර් හි ඉදිකරමින් සිටි එල්ලෙන පාලමක් කඩා වැටී එක් පුද්ගලයෙකු මිය ගියේය.",
       "URL": "https://www.dinamina.lk/2023/08/23/foreign/16650/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%b4%e0%b7%8f%e0%b6%bd%e0%b6%b8%e0%b6%9a%e0%b7%8a-%e0%b6%9a%e0%b6%a9%e0%b7%8f-%e0%b7%80%e0%b7%90%e0%b6%a7/",
       "Category": "foreign",
       "Parent URL": "https://www.dinamina.lk/category/foreign//page/26/"
}