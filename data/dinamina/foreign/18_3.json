{
       "Source": "dinamina",
       "Timestamp": "September 8, 2023 1:00 am",
       "Headline": "ඉතිහාසයේ පළමු වරට මෙක්සිකෝව තොටිල්ල පදවන අතකට",
       "News Content": "මෙක්සිකෝ දේශපාලන ඉතිහාසයේ පළමු වරට එරට ජනපති ධුරයට කාන්තාවක් පත්වීමට නියමිත බව විදෙස් මාධ්‍ය වාර්තා කළේය. ලබන වසරේ පැවැත්වෙන මෙක්සිකෝවේ විරුද්ධ පාර්ශ්වයෙන් ෂෝචිට්ල් ගැල්වේස් ජනාධිපතිවරණයට ඉදිරිපත් වන බව නිවේදනය කිරීමෙන් පසු වත්මන් රජයේ ජනපති අපේක්ෂක ලෙස හිටපු නගරාධිපතිනියක වූ ක්ලෝඩියා ෂයින්බයුම් එක්වීමත් සමඟ මෙක්සිකෝවේ මීළඟ නායකත්වය තොටිල්ල පදවන අතකට හිමි වන බව තහවුරු විය.\n\n60 හැවිරිදි ව්‍යාපාරිකාවක සහ පරිගණක ඉංජිනේරුවරියක වන ෂෝචිට්ල් එරට පාර්ලිමේන්තුවේ සෙනෙට් සාමාජිකාවක වන අතර, ඇය එරට ස්වදේශී ගෝත්‍රික ප්‍රජාවට නෑකම් කියන දේශපාලනඥවරියකි. 61 හැවිරිදි ක්ලෝඩියා වත්මන් ජනාධිපති ඇන්ඩ්‍රිස් මැනුවෙල්ගේ සමීපතම මිතුරියක වන අතර ජනපති සටන ජය ගන්නා බවට දැනටමත් උදම් අනමින් සිටින බව වාර්තා වේ.",
       "URL": "https://www.dinamina.lk/2023/09/08/foreign/20573/%e0%b6%89%e0%b6%ad%e0%b7%92%e0%b7%84%e0%b7%8f%e0%b7%83%e0%b6%ba%e0%b7%9a-%e0%b6%b4%e0%b7%85%e0%b6%b8%e0%b7%94-%e0%b7%80%e0%b6%bb%e0%b6%a7-%e0%b6%b8%e0%b7%99%e0%b6%9a%e0%b7%8a%e0%b7%83%e0%b7%92/",
       "Category": "foreign",
       "Parent URL": "https://www.dinamina.lk/category/foreign//page/18/"
}