{
       "Source": "dinamina",
       "Timestamp": "October 4, 2023 1:00 am",
       "Headline": "ඉතිහාසයේ පළමු වතාවට අමෙරිකාවේ කථානායක ඉවත් කිරීමේ යෝජනාවක් පාර්ලිමේන්තුවට",
       "News Content": "ජනාධිපති ජෝ බයිඩ්න්ගේ ඩිමොක්‍රොටික් රජයේ මන්ත්‍රීවරුන්ගේ සහාය ලබා ගනිමින් රජයේ ආයතන වෙත මුදල් සැපයීම සඳහා වන කෙටි කාලීන අය වැය යෝජනාවක් සම්මත කිරීමට කටයුතු කිරීම හේතුවෙන් අමෙරිකානු පාර්ලිමේන්තුවේ කථානායකවරයා වන රිපබ්ලිකන් පක්ෂයේ කෙවින් මැකාර්තිට එරෙහිව එම පක්ෂයේම මන්ත්‍රීවරයකු ඓතිහාසික මෝසමක් ඉදිරිපත් කර ඇතැයි විදෙස් මාධ්‍ය වාර්තා කළේය.\nරිපබ්ලිකන් පක්ෂයෙන් ෆ්ලොරිඩා ප්‍රාන්තය නියෝජනය කරන මැට් ගේට්ස් නමැති මන්ත්‍රීවරයා එම මෝසම පාර්ලිමේන්තුවට ඉදිරිපත් කර ඇතැයි වාර්තා වේ. උග්‍ර ට්‍රම්ප්වාදියකු වන මැට් ගේට්ස් සිය පක්ෂය නියෝජනය කරන කථානායකවරයා රජයට අවශ්‍ය පරිදි කටයුතු කිරීම දැඩි ලෙස විවේචනයට ලක් කර ඇතැයි ද වාර්තා වේ. රිපබ්ලිකන් පක්ෂයේ මන්ත්‍රී කණ්ඩායම ද මෝසමට සහාය පළ කරනු ඇතැයි විදෙස් මාධ්‍ය වැඩිදුරටත් වාර්තා කළේය.\nමීට පෙර අමෙරිකානු දේශපාලන ඉතිහාසයේ කිසිදු අවස්ථාවක කතානායකවරයකු බලයෙන් පහ කර නැති අතර, ඔහුට එරෙහිව පාර්ලිමේන්තුවේ ඡන්ද විමසීමක් ඉදිරියේදී පැවැත්වෙනු ඇතැයි ද වාර්තා වේ.\n\n",
       "URL": "https://www.dinamina.lk/2023/10/04/foreign/27516/%e0%b6%89%e0%b6%ad%e0%b7%92%e0%b7%84%e0%b7%8f%e0%b7%83%e0%b6%ba%e0%b7%9a-%e0%b6%b4%e0%b7%85%e0%b6%b8%e0%b7%94-%e0%b7%80%e0%b6%ad%e0%b7%8f%e0%b7%80%e0%b6%a7-%e0%b6%85%e0%b6%b8%e0%b7%99%e0%b6%bb/",
       "Category": "foreign",
       "Parent URL": "https://www.dinamina.lk/category/foreign//page/5/"
}