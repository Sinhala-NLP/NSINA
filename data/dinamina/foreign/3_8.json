{
       "Source": "dinamina",
       "Timestamp": "October 7, 2023 1:00 am",
       "Headline": "ආරක්ෂක නිලධාරීන් 11 දෙනකු සපා කෑ බයිඩ්න්ගේ බල්ලා ධවල මන්දිරයෙන් ඉවතට",
       "News Content": "අමෙරිකාවේ ධවල මන්දිර පරිශ්‍රයේදී සහ ජනාධිපති ජෝ බයිඩ්න්ගේ නිවෙසේදී ආරක්ෂක නිලධාරීන් 11 දෙනකු සපා කෑ ඔහුගේ බලු සුරතලා වන ‘කමාන්ඩර්‘ ධවල මන්දිරයෙන් ඉවත් කර ඇතැයි වාර්තා වේ.\n\nබයිඩ්න් පවුලේ සුරතලා වන දෙහැවිරිදි මේ ජර්මන් ශෙපර්ඩ් වර්ගයේ සුනඛයා පසුගියදා රාත්‍රියක 11 වැනි ආරක්ෂක නිලධාරියා සපා කෑමෙන් පසු මේ පියවර ගෙන ඇතැයි ද වැඩිදුරටත් වාර්තා වේ.\n\n‍ෙපසුගිය ජූලි මාසයේදි ද ‘කමාන්ඩර්‘ගේ ප්‍රහාරයට ඔත්තු සේවා නිලධාරියකු ගොදුරු වීමෙන් පසු එම බලු සුරතලා පුහුණු කිරිමට නව ක්‍රමවේදයක් ආරම්භ කර තිබුණද, එය සාර්ථක වී නැති අතර, ‘කමාන්ඩර්‘ ධවල මන්දිරයෙන් ඉවත් කිරීමට ජනාධිපතිවරයා පියවර ගෙන ඇත්තේ ආරක්ෂක නිලධාරින්ගේ මැසිවිල්ල හේතුවෙන් බව ද වාර්තා වේ.\n\nමීට පෙර ධවල මන්දිරයේ සිටි බයිඩ්න් පවුලේ තවත් බලු සුරතලකු වන ‘මේජර්‘ ද මෙසේ ආරක්ෂක නිලධාරීන් සපා කෑමෙන් පසු ධවල මන්දිරයෙන් ඉවත් කිරීමට ජනාධිපතිවරයා කටයුතු කර ඇති අතර, ‘කමාන්ඩර්‘ ධවල මන්දිරයට පැමිණ ඇත්තේ ඉන් පසුවය.",
       "URL": "https://www.dinamina.lk/2023/10/07/foreign/28765/%e0%b6%86%e0%b6%bb%e0%b6%9a%e0%b7%8a%e0%b7%82%e0%b6%9a-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a-11-%e0%b6%af%e0%b7%99%e0%b6%b1%e0%b6%9a%e0%b7%94-%e0%b7%83/",
       "Category": "foreign",
       "Parent URL": "https://www.dinamina.lk/category/foreign//page/3/"
}