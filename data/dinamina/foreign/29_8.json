{
       "Source": "dinamina",
       "Timestamp": "August 17, 2023 2:34 am",
       "Headline": "හිටපු පෙම්වතියගේ නිරුවත් ඡායාරූප අන්තර්ජාලයට දැමූ  තරුණයාට ඉතිහාසයේ විශාලතම වන්දිය ගෙවන්න වෙයි",
       "News Content": "\n\nහිටපු පෙම්වතියගෙන් පළිගැනීමට ඇගේ නිරුවත් ඡායාරූප අන්තර්ජාලයට මුදා හළ පුද්ගලයකුට අමෙරිකානු ඩොලර් බිලියන 1.2ක මුදලක් ගෙවන ලෙස ටෙක්සාස් අධිකරණයකින් නියෝග කර ඇතැයි වාර්තා වේ. මේ නියෝගය කර ඇත්තේ ප්‍රසිද්ධියේ අපහාස කිරීම යටතේ ඇය විසින් ගොනු කරනු ලැබූ නඩුවක් විභාග කිරීමෙන් පසුවය.\n\nඑම කාන්තාව වසර 2016 සිට ඔහු සමඟ පෙමින් බැඳී සිටි බවත්, පසුව ඔහුගෙන් ඉවත් වීමෙන් පසු ඇය සමාජය ඉදිරියේ අගෞරවයට පත් කිරීමෙන් පළිගැනීමට එසේ කර ඇති බවත් ඇගේ නීතිඥවරුන් අධිකරණයට ප්‍රකාශ කර තිබේ.\n\nඑය අමෙරිකානු අධිකරණ ඉතිහාසයේ මෙවැනි නඩුවකට වන්දි ලෙස ගෙවනු ලබන විශාලතම වන්දිය ලෙස වාර්තා වන අතර, වන්දි මුදලට අමතරව ඇය මානසික රෝගී තත්ත්වයට පත් කිරීම හේතුවෙන් ඩොලර් මිලියන 200ක අමතර මුදලක් ගෙවන ලෙසත් අධිකරණය ඔහුට නියෝග කර ඇතැයි වාර්තා වේ.\n\nදෙදෙනාගේ ප්‍රේමය 2021 වසරේදී බිඳීයෑමෙන් පසු ඔවුන් පෙම්වතුන්ව සිටියදී ඇය විසින් ඔහුට යවනු ලැබූ නිරුවත් ඡායාරූප අවසරයකින් තොරව මෙසේ අන්තර්ජාලයට මුදා හැර ඇති අතර, එවැනි ඡායාරූප තොගයක් ඇගේ පවුලේ සාමාජිකයන්ට සහ මිතුරු මිතුරියන්ට වෙන වෙනම යවා ඇතැයි ද අධිකරණයේදී හෙළි වී තිබේ.",
       "URL": "https://www.dinamina.lk/2023/08/17/foreign/14871/%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%92%e0%b6%ba%e0%b6%9c%e0%b7%9a-%e0%b6%b1%e0%b7%92%e0%b6%bb%e0%b7%94%e0%b7%80%e0%b6%ad%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/29/"
}