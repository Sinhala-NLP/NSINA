{
       "Source": "dinamina",
       "Timestamp": "July 25, 2023 1:00 am",
       "Headline": "උයිගර් සිසුවියන් ඇඟලුම් සේවයට බලහත්කාරයෙන් යොදාගත් බවට චෝදනා",
       "News Content": "චීනයේ ෂිංජියැන් ප්‍රාන්තයේ උයිගර් ප්‍රජාවට අයත් යොවුන් තරුණියන් 90කට ආසන්න පිරිසක් එම ප්‍රාන්තයේ පවත්වාගෙන යනු ලබන ඇඟලුම් කම්හලක සිරකර තබාගෙන සිටින බව විදෙස් මාධ්‍ය වාර්තා කළේය. එහිදී ඔවුන්ට දිනකට පැය 14ක් වශයෙන් සතියේ දින 7 පුරාම රැකියාවේ නිරතවීමට බල කෙරෙන බවත්, දෛනිකව වාචික හා ශාරීරික හිංසනයන්ට මුහුණ දීමට සිදුවී ඇති බවත් රේඩියෝ ෆ්‍රී ඒෂියා පුවත් සේවය වාර්තා කළේය.\n\nඑම පුවත් සේවය විසින් සිදු කරනු ලැබූ පරීක්ෂණයකට අනුව එම ඇඟලුම් කර්මාන්ත ශාලාව ඒ ආසන්නයේ පිහිටි පාසලක ප්‍රධානින් සමඟ රහසිගත ගිවිසුමකට එළැඹ ඇතැයි ද, ඒ යටතේ අවුරුදු 16 සිට අවුරුදු 18 දක්වා වයසේ පසුවන සිසුවියන් බලහත්කාරයෙන් සේවයට බඳවා ගෙන ඇතැයි ද රේඩියෝ ෆ්‍රී ඒෂියා පුවත් සේවය වැඩිදුරටත් වාර්තා කළේය. සිය දරුවන් එම ඇඟලුම් කර්මාන්ත ශාලාවේ රැකියාව කිරීම සම්බන්ධව විරුද්ධ නොවන ලෙසට එම ප්‍රදේශය භාර නිලධාරියා බලපෑම් කර ඇතැයි ද වාර්තා වේ. ඇඟලුම් කර්මාන්තශාලාවේ සේවය කරන එම සිසුවියන්ට කර්මාන්තශාලා සංකීර්ණයේ නේවාසිකාගාරවල රාත්‍රිය ගත කරන ලෙසට ද බල කෙරෙන බව වැඩිදුරටත් වාර්තා වේ.",
       "URL": "https://www.dinamina.lk/2023/07/25/foreign/8998/%e0%b6%8b%e0%b6%ba%e0%b7%92%e0%b6%9c%e0%b6%bb%e0%b7%8a-%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba%e0%b6%b1%e0%b7%8a-%e0%b6%87%e0%b6%9f%e0%b6%bd%e0%b7%94%e0%b6%b8%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/43/"
}