{
       "Source": "dinamina",
       "Timestamp": "September 8, 2023 1:00 am",
       "Headline": "මියන්මාරයේ මාධ්‍යවේදියකුට වසර 20ක සිරදඬුවම්",
       "News Content": "හමුදා රජය යටතේ පාලනය වන මියන්මාරයේ අධිකරණයකින් එරට ඡායාරූප මාධ්‍යවේදියකුට වසර 20ක සිරදඬුවම් නියම කර ඇතැයි විදෙස් මාධ්‍ය වාර්තා කළේය. මීට මාස කිහිපයකට පෙර මියන්මාරයට කඩා වැදුණු මෝචා සුළි කුණාටුවේ වාර්තාකරණයේ නිරත වූ ඡායාරූප මාධ්‍යවේදියකු වන සායි සෝ ටයිකේ අත්අඩංගුවට ගෙන ඇත්තේ ස්වාභාවික විපත් සහ විදුලි සංදේශ නීති උල්ලංඝනය කළ බවට චෝදනා කරමිනි. ‘මියන්මාර් නව්’ පුවත්පතේ සේවය කරමින් සිටි ඔහුට චෝදනා 4ක් යටතේ නඩු පවරා තිබූ බවත්, මෙවැනි දීර්ඝ සිරදඬුවමක් එරට මාධ්‍යවේදියකුට නියම කළ පළමු අවස්ථාව මෙය බවත් අල් ජසීරා පුවත් සේවය සඳහන් කළේය.\n\nඔහුට සිරදඬුවම් නියම කිරීමට බලපෑ හේතු කුමක්දැයි මෙතෙක් නිකුත් කර නැති අතර, ඔහුගේ පවුලේ සාමාජිකයන්ට සහ නීතිඥයන්ට ඔහු දැකීමට අවස්ථාවක් ලබා දී නැත. සිය මාධ්‍ය සගයාට සිරදඬුවම් නියම කිරීම මියන්මාරයේ මාධ්‍ය නිදහස සම්පූර්ණයෙන්ම අත්හිටුවා ඇති බවට අනතුරු ඇඟවීමක් බව ඔහු සේවය කළ පුවත්පතේ කතුවරයා ප්‍රකාශ කර තිබේ.",
       "URL": "https://www.dinamina.lk/2023/09/08/foreign/20577/%e0%b6%b8%e0%b7%92%e0%b6%ba%e0%b6%b1%e0%b7%8a%e0%b6%b8%e0%b7%8f%e0%b6%bb%e0%b6%ba%e0%b7%9a-%e0%b6%b8%e0%b7%8f%e0%b6%b0%e0%b7%8a%e0%b6%ba%e0%b7%80%e0%b7%9a%e0%b6%af%e0%b7%92%e0%b6%ba%e0%b6%9a/",
       "Category": "foreign",
       "Parent URL": "https://www.dinamina.lk/category/foreign//page/18/"
}