{
       "Source": "dinamina",
       "Timestamp": "August 25, 2023 1:00 am",
       "Headline": "පාකිස්තානයේ කතෝලික දේවස්ථාන ගිනිතැබුවාට ලන්ඩන් නුවර විරෝධතා රැලියක්",
       "News Content": "කතෝලික ප්‍රජාවට අයත් පුද්ගලයන් දෙදෙනකු කුරානයට අපහාස කළ බව කියමින් සිය ගණනක මුස්ලිම් පිරිසක් පාකිස්තානයේ ෆයිසලාබාද් නුවර පිහිටි කතෝලික දේවස්ථාන සහ කතෝලික ජාතිකයන්ගේ නිවාස රැසක් ගිනි තබා විනාශ කිරීමේ සිදුවීම මුල් කරමින් එංගලන්තයේ ලන්ඩන් නුවර පාකිස්තාන මහකොමසාරිස් කාර්යාලය අසල දැවැන්ත විරෝධතා රැලියක් පවත්වා ඇතැයි විදෙස් මාධ්‍ය වාර්තා කළේය. බ්‍රිතාන්‍යයේ හා යුරෝපයේ කතෝලික ප්‍රජාවට අයත් විශාල පිරිසක් මේ විරෝධතාවට සහභාගි වී ඇතැයි ද වාර්තා වේ.\n\nපසුගියදා ෆයිසලාබාද් නුවර ජරන්වාලා ප්‍රදේශයේ කතෝලික දේවස්ථාන රැසක් එසේ විනාශ කර තිබූ අතර, කතෝලික ජාතිකයන්ගේ නිවාස රැසක් ද ගිනිබත් කළ බව පාකිස්තානයේ පළවන ඩෝන් පුවත් සේවය වාර්තා කර තිබිණි.\n\nපාකිස්තානයේ පිහිටි කතෝලික දේවස්ථාන 21ක් ඉස්ලාම් අන්තවාදීන් විසින් ගිනිබත් කරනු ලැබූ බවත්, නිවාස රැසක් ගිනි තැබීමෙන් එරට වෙසෙන කතෝලික ප්‍රජාවට අයත් විශාල පිරිසක් අවතැන් වූ බවත් කියමින් මේ විරෝධතාව පවත්වා ඇතැයි විදෙස් මාධ්‍ය වැඩිදුරටත් වාර්තා කළේය.",
       "URL": "https://www.dinamina.lk/2023/08/25/foreign/17086/%e0%b6%b4%e0%b7%8f%e0%b6%9a%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1%e0%b6%ba%e0%b7%9a-%e0%b6%9a%e0%b6%ad%e0%b7%9d%e0%b6%bd%e0%b7%92%e0%b6%9a-%e0%b6%af%e0%b7%9a%e0%b7%80%e0%b7%83%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/25/"
}