{
       "Source": "dinamina",
       "Timestamp": "September 9, 2023 1:00 am",
       "Headline": "වසර 140කට පසු හොංකොං දේශයට ලොකු වැස්සක්",
       "News Content": "හොංකොං දේශයට සහ දකුණු චීනයට ඇදහැලෙන ධාරානිපාත වර්ෂාව හේතුවෙන් නගර රැසක් ජලයෙන් යට වී ඇති අතර, පාසල් සහ සේවා ස්ථාන වසා දැමීමට බලධාරීන් පියවර ගෙන ඇතැයි විදෙස් මාධ්‍ය වාර්තා කළේය. හොංකොං හි මාර්ග සහ උමං දුම්රිය ස්ථාන රැසක් ද ජලයෙන් යට වී ඇතැයි වැඩිදුරටත් වාර්තා කළේය. එරට කඳුකර හා ජනාකීර්ණ ප්‍රදේශවලට දැඩි හානි සිදුවීමේ ඉඩකඩ ඇති බැවින් නිවාසවලින් බැහැරට නොයන ලෙස රජය නිවේදනය කර ඇතැයි ද වාර්තා වේ. හොංකොං දූපත සහ කොව්ලෝන් නගරය සම්බන්ධ වන හරස් වරායේ උමං මාර්ගය ජලයෙන් යටවී ඇති අතර, ඇතැම් ප්‍රදේශවලට නාය යෑමේ අනතුරු ඇඟවීම් ද නිකුත් කර තිබේ.\n\nපෙරේදා ඇද වැටුණු වර්ෂාව හොංකොං දේශයේ වසර 140කට පසු වාර්තා වූ විශාලතම වර්ෂාව වන අතර, පැරැණි වාර්තාවලට අනුව ඊට පෙර එවැනි වර්ෂාපතනයක් සිදු වී ඇත්තේ 1884 දී බව ද සඳහන් වේ. හොංකොං දේශයේ කාලගුණ විද්‍යා ඒජන්සියේ නිරීක්ෂණයට අනුව පැයකට මිලිමීටර් 158.1ක වර්ෂාපතනයක් ඇද වැටී තිබේ.\n\nහදිසි ආපදා සේවා ප්‍රකාශ කර ඇත්තේ වර්ෂාවට හා ගංවතුරට හසු වී තුවාල ලැබූ පුද්ගලයන් 100කට වැඩි පිරිසක් රෝහල්ගත කර ඇති බවය.",
       "URL": "https://www.dinamina.lk/2023/09/09/foreign/20812/%e0%b7%80%e0%b7%83%e0%b6%bb-140%e0%b6%9a%e0%b6%a7-%e0%b6%b4%e0%b7%83%e0%b7%94-%e0%b7%84%e0%b7%9c%e0%b6%82%e0%b6%9a%e0%b7%9c%e0%b6%82-%e0%b6%af%e0%b7%9a%e0%b7%81%e0%b6%ba%e0%b6%a7-%e0%b6%bd%e0%b7%9c/",
       "Category": "foreign",
       "Parent URL": "https://www.dinamina.lk/category/foreign//page/17/"
}