{
       "Source": "dinamina",
       "Timestamp": "August 30, 2023 2:01 am",
       "Headline": "සැම්බියාවට ඊජිප්තුවෙන් පැමිණි  පෞද්ගලික ගු වන් යානයක් අත්අඩංගු වට",
       "News Content": "ඩොලර් මිලියන 5ක්, කිලෝ 127ක රන් සමඟ අවි ආයුධ විශාල තොගයක්\n\nඊජිප්තුවේ කයිරෝ නුවර සිට පැමිණි කුලියට ගත් පෞද්ගලික ගුවන් යානයකින් ඩොලර් මිලියන 5කට වැඩි මුදලක් සමඟ කිලෝග්‍රෑම් 127ක් බරැති රත්රන්, තුවක්කු සහ ජීව උණ්ඩ විශාල ප්‍රමාණයක් සැම්බියාවේ ආරක්ෂක අංශ විසින් සොයා ගනු ලැබූ බව විදෙස් මාධ්‍ය වාර්තා කළේය. ලුසාකා නුවර කෙනත් කවුන්ඩා ගුවන්තොටුපොළට පැමිණ ඇති එම ගුවන් යානය කුලියට ගත් පුද්ගලයන් කවුරුන්දැයි මෙතෙක් අනාවරණය වී නැති අතර, එහි සිටි ඊජිප්තු ජාතිකයන් 5 දෙනකු සහ සැම්බියානු ජාතිකයන් 6 දෙනකු ද අත්අඩංගුවට ගෙන ඇතැයි වාර්තා වේ. සැකකරුවන් අධිකරණයට ඉදිරිපත් කළ බව ද වැඩිදුරටත් වාර්තා වේ. එම ගුවන් යානයේ ගමනාන්තය පිළිබඳ හෝ ජාත්‍යන්තර ජාවාරමකට ඇති සම්බන්ධතාව ගැන හෝ මෙතෙක් හෙළි වී නැත. අත්අඩංගුවට ගත් පිරිස අතර, ඊජිප්තුවේ හමුදා නිලධාරීන් තිදෙනකු සහ ජ්‍යෙෂ්ඨ පොලිස් නිලධාරියකු ද, සැම්බියාවේ ජනාධිපති කාර්ය මණ්ඩලයේ නිලධාරියකු සහ රජයේ නිලධාරින් කිහිප දෙනකු ද සිටින බැවින් එය මේ වන විට දෙරටේම දැඩි කතාබහට ලක් වූ සිදුවීමක් බවට පත්වී තිබේ.",
       "URL": "https://www.dinamina.lk/2023/08/30/foreign/18167/%e0%b7%83%e0%b7%90%e0%b6%b8%e0%b7%8a%e0%b6%b6%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%8a%e0%b6%a2%e0%b7%92%e0%b6%b4%e0%b7%8a%e0%b6%ad%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%b4/",
       "Category": "foreign",
       "Parent URL": "https://www.dinamina.lk/category/foreign//page/22/"
}