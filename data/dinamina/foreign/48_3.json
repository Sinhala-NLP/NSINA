{
       "Source": "dinamina",
       "Timestamp": "July 14, 2023 1:00 am",
       "Headline": "චීන හිතවාදී හැකර්වරුන් අමෙරිකාවේ රාජ්‍ය ආයතන 25ක විදත් තැපෑලට ඇතුළු වෙලා",
       "News Content": "චීනය වෙනුවෙන් සේවය කරන හැකර්වරු අමෙරිකාවේ රාජ්‍ය ආයතන ඇතුළු සංවිධාන 25ක පමණ විදත් තැපෑලට පිවිස තොරතුරු සොරාගෙන ඇතැයි මයික්‍රොසොෆ්ට් සමාගම ප්‍රකාශ කර තිබේ. බීබීසී පුවත් සේවය සඳහන් කරන්නේ එම හැකර්වරු පිවිසි අමෙරිකාවේ රාජ්‍ය ආයතන කවරේදැයි මයික්‍රොසොෆ්ට් සමාගම හෙළි කර නැති බවය.\n\nකෙසේ වෙතත් විදත් තැපෑල හැක් කිරීම සම්බන්ධව එම සමාගම දැනුම් දීමක් කළ බව අමෙරිකාවේ වාණිජ දෙපාර්තමේන්තුව තහවුරු කර තිබේ. එසේ හැක් කරනු ලැබූ විදත් තැපෑල ගිණුම් අතර අමෙරිකාවේ වාණිජ දෙපාර්තමේන්තුවේ ලේකම් ජීනා රයිමොන්ඩෝගේ විදත් තැපෑල ද තිබෙන බවට තොරතුරු වාර්තා වී ඇතැයි බීබීසී පුවත් සේවය වැඩිදුරටත් සඳහන් කළේය. මේ වන විට සිය විදත් තැපෑල පද්ධතිය නිරීක්ෂණයට ලක් කරමින් සිටින බවත්, එවැනි හැක් කිරීම් තවදුරටත් පවතින්නේදැයි සොයා බලා කඩිනම් ක්‍රියාමාර්ග ගන්නා බවත් අමෙරිකාවේ වාණිජ දෙපාර්තමේන්තුව ප්‍රකාශ කර තිබේ. මේ අතර අමෙරිකාවේ රාජ්‍ය දෙපාර්තමේන්තුවේ විදත් තැපෑල ද හැක් කිරීමට ලක්වී ඇති බවට එරට මාධ්‍ය වාර්තා කර ඇත.",
       "URL": "https://www.dinamina.lk/2023/07/14/foreign/6442/%e0%b6%a0%e0%b7%93%e0%b6%b1-%e0%b7%84%e0%b7%92%e0%b6%ad%e0%b7%80%e0%b7%8f%e0%b6%af%e0%b7%93-%e0%b7%84%e0%b7%90%e0%b6%9a%e0%b6%bb%e0%b7%8a%e0%b7%80%e0%b6%bb%e0%b7%94%e0%b6%b1%e0%b7%8a-%e0%b6%85/",
       "Category": "foreign",
       "Parent URL": "https://www.dinamina.lk/category/foreign//page/48/"
}