{
       "Source": "dinamina",
       "Timestamp": "August 26, 2023 1:00 am",
       "Headline": "බ්‍රික්ස් සමුළුව නිමා වෙයි",
       "News Content": "දකුණු අප්‍රිකාවේදී පසුගියදා පැවැති ‘බ්‍රික්ස්‘ රටවල් අතර සමුළුවේදී දකුණු ගෝලීය ගැටලු පිළිබඳ සාකච්ඡා කිරීමට පසුබිමක් නිර්මාණය වූ බවත්, විවිධ අංශ හරහා ශක්තිමත් සහයෝගිතා න්‍යාය පත්‍රයක් ක්‍රියාත්මක වූ බවත් වාර්තා වේ. බ්‍රසීලය, රුසියාව, ඉන්දියාව, චීනය හා දකුණු අප්‍රිකාව ප්‍රධාන රටවල් අතර පවත්වනු ලබන ‘බ්‍රික්ස්‘ රටවල් පහේ සමුළුව පසුගිය 22 දා සිට 24 දක්වා දකුණු අප්‍රිකාවේ ජොහැන්නස්බර්ග් නුවරදී එරට ජනාධිපති සිරිල් රම්පෝසාගේ සභාපතිත්වයෙන් පැවැත්විණි.\n\nසංවර්ධන අවශ්‍යතා සහ බහුපාර්ශ්වික පද්ධතියේ ප්‍රතිසංස්කරණ ඇතුළුව සමස්ත දකුණු ගෝලීය ගැටලු පිළිබඳ සාකච්ඡා කිරීමට එහිදී ඉන්දීය අගමැති නරේන්ද්‍ර මෝදිගේ අවධානය යොමු වී තිබූ බව ද වාර්තා වේ. මෙවර දකුණු අප්‍රිකානු සංචාරය ඉන්දියාව සහ දකුණු අප්‍රිකාව අතර රාජ්‍යතාන්ත්‍රික සබඳතාවට වසර 30ක් සම්පූර්ණ වීම ද සිදු වූ අතර, අගමැති ධුරයට පත්වීමෙන් පසු ඉන්දීය අගමැති නරේන්ද්‍ර මෝදි දකුණු අප්‍රිකාවේ සංචාරය කළ තුන්වැනි අවස්ථාව ද විය. රුසියානු ජනාධිපති ව්ලැදිමිර් පුටින් බ්‍රික්ස් සමුළුවට අන්තර්ජාලය ඔස්සේ සම්බන්ධ වී ඇති අතර, එරට විදේශ ඇමැති සර්ජි ලැව්රෝව්ගේ ප්‍රධානත්වයෙන් විශේෂ දූත පිරිසක් ද සහභාගි වී තිබේ. ප්‍රධාන රටවල් පහට අමතරව ආරාධිත රටවල් කිහිපයක් ද සමුළුවට සහභාගි වී ඇත.",
       "URL": "https://www.dinamina.lk/2023/08/26/foreign/17387/%e0%b6%b6%e0%b7%8a%e0%b6%bb%e0%b7%92%e0%b6%9a%e0%b7%8a%e0%b7%83%e0%b7%8a-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80-%e0%b6%b1%e0%b7%92%e0%b6%b8%e0%b7%8f-%e0%b7%80%e0%b7%99/",
       "Category": "foreign",
       "Parent URL": "https://www.dinamina.lk/category/foreign//page/24/"
}