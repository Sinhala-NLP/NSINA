{
       "Source": "dinamina",
       "Timestamp": "October 6, 2023 4:37 pm",
       "Headline": "සිරගතව සිටින නාර්ගේස් මොහොමඩිට 2023 නොබෙල් සාම ත්‍යාගය",
       "News Content": "මෙවර 2023 වසරේ නොබෙල් සාම ත්‍යාගලාභියා සිරගතව සිටින ඉරාන ක්‍රියාකාරිනියක වන නාර්ගේස් මොහොමඩි වෙත ලබාදෙන බව නිවේදනය කෙරේ.\n\n” ඉරානයේ කාන්තා හිංසනයට එරෙහි ඇයගේ සටන සහ මානව හිමිකම් නිදහස ප්‍රවර්ධනය කිරීම“ සඳහා ඇයගේ නම තෝරා ගත් බව කමිටුව ප්‍රකාශ කළේය.\n\nඔස්ලෝහිදී ත්‍යාගය ප්‍රකාශයට පත් කළ නෝර්වීජියානු නොබෙල් කමිටුවේ සභාපති බෙරිට් රීස්-ඇන්ඩර්සන් පැවසුවේ “ඇය ක්‍රමානුකූලව වෙනස් කොට සැලකීමට සහ පීඩනයට එරෙහිව කාන්තාවන් වෙනුවෙන් සටන් කරයි.“ යනුවෙනි.\n\nවාර්තාකරුවන්ගේ ප්‍රශ්නවලට පිළිතුරු දෙමින්, නෝර්වීජියානු නොබෙල් කමිටුවේ ප්‍රධානී බෙරිට් රීස්-ඇන්ඩර්සන්, නාර්ගේස් මොහොමඩි සිරගතව සිටින නිසා ත්‍යාගය පිළිගැනීමට නියමිත දෙසැම්බර් මාසයේදී කුමක් සිදුවේද යන්න පැහැදිලි කළේය.\n\nඇන්ඩර්සන්,පැවසුවේ “ඉරාන බලධාරීන් නිවැරදි තීරණයක් ගතහොත් ඔවුන් ඇයව සිරෙන් නිදහස් කරන” බැවින් ඇයට උත්සවයට සහභාගී විය හැකි බවයි.\n\nනාර්ගේස් මොහොමඩි යනු ඉරානයේ මානව හිමිකම් වෙනුවෙන් සිය ජීවිත කාලයම කැප කළ ක්‍රියාකාරිනියකි.\n\nමොහොමඩි පසුගිය දශක දෙකේ වැඩි කාලයක් සිරකාරියකි. මරණීය දණ්ඩනයට සහ හුදකලා සිරගත කිරීම්වලට එරෙහිව ඇයගේ නොනවතින උද්ඝෝෂණය හේතුවෙන් ඇය නැවත නැවතත් දණ්ඩනයට ලක්ව ඇත.\n\nජාතික ආරක්ෂාවට එරෙහි ක්‍රියාමාර්ග සහ රාජ්‍යයට එරෙහි ප්‍රචාර සම්බන්ධයෙන් චෝදනා ලැබ සිටින මොහොමඩි මේ වන විට වසර 10 යි මාස 9 ක සිර දඬුවමක් විඳිමින් සිටී.\n\nඇයට කස පහර 154 ක් ද, දඬුවම් ලබාදී ඇති අතර, සංචාර සහ වෙනත් තහනම් කිරීම් ද නියම කරන ලදී.\n\nලෝකයේ ඉතා ඉහළ පිලිගැනීමක් ඇති නොබෙල් සාම ත්‍යාගය මෙවර 104 වැනි වරට ප්‍රදානය කිරීමට නියමිතය.",
       "URL": "https://www.dinamina.lk/2023/10/06/foreign/28688/%e0%b7%83%e0%b7%92%e0%b6%bb%e0%b6%9c%e0%b6%ad%e0%b7%80-%e0%b7%83%e0%b7%92%e0%b6%a7%e0%b7%92%e0%b6%b1-%e0%b6%b1%e0%b7%8f%e0%b6%bb%e0%b7%8a%e0%b6%9c%e0%b7%9a%e0%b7%83%e0%b7%8a-%e0%b6%b8%e0%b7%9c/",
       "Category": "foreign",
       "Parent URL": "https://www.dinamina.lk/category/foreign//page/4/"
}