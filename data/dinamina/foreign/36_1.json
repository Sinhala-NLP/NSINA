{
       "Source": "dinamina",
       "Timestamp": "August 5, 2023 1:00 am",
       "Headline": "ඇෆ්ගනිස්තාන අර්බුද ගැන දෝහා නුවරදී විශේෂ සාකච්ඡාවක්",
       "News Content": "ඇෆ්ගනිස්තාන විශේෂ නියෝජිත තෝමස් වෙස්ට් සහ ඇෆ්ගනිස්තාන කාන්තාවන් හා දැරියන් සහ මානව හිමිකම් පිළිබඳ අමෙරිකාවේ විශේෂ නියෝජිත රීනා අමිරි තලේබාන් නියෝජිත පිරිසක් මුණගැසී එරට කාන්තාවන්, දැරියන් හා මානව හිමිකම් පිළිබඳ සාකච්ඡාවක් පැවැත් වූ බව අමෙරිකානු රාජ්‍ය දෙපාර්තමේන්තුව නිවේදනය කළේය. ඇෆ්ගනිස්තානයේ වැඩ බලන විදේශ ඇමැති අමීර් මුටාකිගේ ප්‍රධානත්වයෙන් එම නියෝජිත පිරිස සාකච්ඡාවට එක්වී ඇතැයි ද වාර්තා වේ.\n\nකටාර් දේශයේ දෝහා නුවර දෙදිනක් පුරා පැවැත්වෙන මේ හමුවේදී ඇෆ්ගනිස්තානය සඳහා මානුෂීය සහයෝගය, ආරක්ෂක ගැටලු, කාන්තා අයිතිවාසිකම්, ආර්ථික ස්ථාවරත්වය සහ මත්ද්‍රව්‍ය නිෂ්පාදනයට සහ ජාවාරමට එරෙහිව කටයුතු කිරීම මේ සාකච්ඡාවේ අරමුණ වූ බවත් විදෙස් මාධ්‍ය වාර්තා කළේය.\n\nඑක්සත් ජාතීන්ගේ සංවිධානයේ තලේබාන් නියෝජිත සුහයිල් ෂහීන් ද දෝහා නුවර සිටි අතර, ඔහු ද මේ සාකච්ඡාවට එක්වී ඇතැයි වාර්තා වේ. අමෙරිකාව විසින් අත්හිටවනු ලැබූ ඇෆ්ගනිස්තාන මහබැංකු අරමුදල් පිළිබඳ ගැටලුව සමථයකට පත් කිරීම ද සාකච්ඡාවේ එක් අරමුණක් වී තිබේ.\n\nතලේබාන් සංවිධානය රටේ මූලික නිදහසට සහ කාන්තාවන්ට සීමා පැනවීමට එරෙහිව පසුගිය කාලය තුළ ජාත්‍යන්තර වශයෙන් විශාල අවධානයක් යොමු වී තිබිණි.",
       "URL": "https://www.dinamina.lk/2023/08/05/foreign/11937/%e0%b6%87%e0%b7%86%e0%b7%8a%e0%b6%9c%e0%b6%b1%e0%b7%92%e0%b7%83%e0%b7%8a%e0%b6%ad%e0%b7%8f%e0%b6%b1-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af-%e0%b6%9c%e0%b7%90%e0%b6%b1-%e0%b6%af/",
       "Category": "foreign",
       "Parent URL": "https://www.dinamina.lk/category/foreign//page/36/"
}