{
       "Source": "dinamina",
       "Timestamp": "August 7, 2023 1:51 am",
       "Headline": "බලයේ සිටියදී භාණ්ඩාගාරයට වංචා කළා යැයි  ඉම්රාන්ට වසර තුනක සිරදඬුවම්",
       "News Content": "චෝදනා පිට චෝදනා එල්ලවීමෙන් දැඩි දේශපාලන අර්බුදයකට මුහුණ පා සිටි පාකිස්තානයේ හිටපු අගමැති ඉම්රාන් ඛාන්ගේ ඉරණම තීන්දු කරමින් ඉස්ලාමාබාද් නුවර දිස්ත්‍රික් අධිකරණය ඔහුට වසර තුනක සිරදඬුවමක් නියම කර ඇත. බලයේ සිටියදී විදෙස් රාජ්‍ය නායකයන්ගෙන් සහ රාජ්‍ය තාන්ත්‍රිකයන්ගෙන් ලැබුණු මිල අධික ත්‍යාග නීති විරෝධී ලෙස අලෙවි කිරීම ඔහුට විරුද්ධව එල්ල වූ චෝදනාව වන අතර, සිරදඬුවම් නියම කිරීමෙන් පසු 70 හැවිරිදි හිටපු ක්‍රිකට් නායකයා නැගෙනහිර ලාහෝර් නුවර පිහිටි ඔහුගේ නිවෙසේදී පොලිසිය විසින් අත්අඩංගුවට ගනු ලැබීය.\n\nවසර 2018 සිට 2022 දක්වා කාලය තුළ අගමැති ධුරයේ කටයුතු කළ ඉම්රාන් සිය බලය අනිසි ලෙස භාවිත කරමින් එසේ නීතිවිරෝධී ලෙස ත්‍යාග භාණ්ඩ අලෙවි කිරීමෙන් පාකිස්තාන රුපියල් මිලියන 140කට වඩා උපයාගෙන ඇතැයි චෝදනා එල්ල වි තිබිණි. ඔහු වරදකරු කර ඇත්තේ එසේ උපයාගත් මුදල් ප්‍රමාණය ප්‍රකාශ නොකිරිම හේතුවෙනි. ටොෂ්කානා නඩු විභාගය ලෙස හඳුන්වනු ලැබූ එම නඩුව විභාගයට ගත් කිසිදු අවස්ථාවක ඔහු අධිකරණය හමුවේ පෙනී නොසිටීම ද අත්අඩංගුවට ගැනීමට බලපෑ සාධකයක් බව වාර්තා වේ.\n\nවසර තුනක සිරදඬුවමට අමතරව ඉදිරි වසර පහක කාලසීමාවකට ඔහුට කිසිදු දේශපාලන කටයුත්තක නිරත විය නොහැකි ආකාරයෙන් ඔහු දේශපාලනයට නුසුදුස්සකු බවටත් අධිකරණය ප්‍රකාශ කර ඇත.\n\nඔහුගේ නඩු තීන්දුව සටහන් කරමින් විනිසුරු හුමායුන් දිල්වාර් ප්‍රකාශ කර ඇත්තේ ඉම්රාන්ගේ වංකභාවය සැකයෙන් තොරව ඔප්පු වූ බවය. නීතිවිරෝධී අයුරින් උපයා ගත් මුදල වුවමනාවෙන්ම සැඟවීමෙන් වරදකරු බවට පත් වූ බව ද එම නඩු තීන්දුවෙන් ප්‍රකාශයට පත් වී තිබේ. ඒ අනුව ඔහු වහාම අත්අඩංගුවට ගන්නා ලෙස අධිකරණය පොලිසියට නියෝග කර තිබේ.\n\nවසර තුනක සිරදඬුවමට අමතරව ඔහුට පාකිස්තාන රුපියල් ලක්ෂයක වන්දියක් ගෙවන ලෙසත්, එය නොගෙවන්නේ නම් තවත් මාස 6ක සිරදඬුවමකට යටත් වීමට සිදුවන බවත් අධිකරණය ප්‍රකාශ කර තිබේ.\n\nනඩු තීන්දුව ප්‍රකාශයට පත් වීමෙන් පසු ලාහෝර් නුවර පිහිටි ඉම්රාන්ගේ නිවස පොලිසිය විසින් වටකර ඇති අතර, ඔහු අත්අඩංගුවට ගැනීමට එරෙහිව ජනතාව වීදී බැස විරෝධතා පැවැත්වීම ආරම්භ කර තිබේ. නඩු තීන්දුවට එරෙහිව මහාධිකරණයේ පෙත්සමක් ගොනු කරන බව ඉම්රාන්ගේ නීතිඥවරු පසුව වාර්තාකරුවන්ට ප්‍රකාශ කර තිබේ.\n\nමේ වනවිටත් නඩු සියයකට වැඩි ප්‍රමාණයකට මුහුණ දී සිටින ඉම්රාන් පසුගිය මැයි මාසයේ මුල් භාගයේදී අධිකරණ භූමියක් තුළ අත්අඩංගුවට ගැනීම හේතුවෙන් රට පුරා පැතිර ගිය ප්‍රචණ්ඩත්වය යළි ඉස්මතු වනු ඇතැයි එදිනම පළවූ අනාවැකි සැබෑ කරමින් මේ වන විට එරට නගර රැසක ඉම්රාන් හිතවාදී ජනතාව වීදි බැස උද්ඝෝෂණයක නිරතව සිටින බව විදෙස් මාධ්‍ය වාර්තා කළේය. පවතින තත්ත්වය මත ඉදිරි දින කිහිපය පාකිස්තානයට අතිශය තීරණාත්මක වනු ඇතැයි ද දේශපාලන විශ්ලේෂකයෝ පවසති.\n\nඉම්රාන් ඛාන්ට නඩු තීන්දුව දුන් විනිසුරු දිල්වාර් ඊයේ රාත්‍රී ලන්ඩන් නුවර බලා පිටත්ව ගොස් ඇතැයි ද ඇතැම් වාර්තා සඳහන් කළේය. එබැවින් ඉම්රාන් අත්අඩංගුවට ගැනීම ලන්ඩන් සැලසුමක් බවට ද ජනතාව චෝදනා කර තිබේ. දූෂණ වංචා තොගයකට හසුවී සිරදඬුවම් ලැබූ හිටපු අගමැති නවාස් ෂරීෆ් මේ වන විට පදිංචිව සිටින්නේ ලන්ඩන් නුවරය. වත්මන් අගමැති ශෙබාස් ෂරීෆ්ගේ වැඩිමල් සොහොයුරා වන නවාස් සිරදඬුවම් විඳිමින් සිටියදී රෝගාතූර වීම නිසා ඔහුට ලන්ඩන් නුවරට ගොස් ප්‍රතිකාර ගැනීමට එවකට විශේෂ අධිකරණ අවසරයක් ලැබී තිබිණි. වසර 2019දී එසේ වෛද්‍ය ප්‍රතිකාර සඳහා ලන්ඩන් නුවරට ගිය නවාස් ෂරීෆ් යළි පාකිස්තානයට පැමිණියේ නැත.",
       "URL": "https://www.dinamina.lk/2023/08/07/foreign/12206/%e0%b6%b6%e0%b6%bd%e0%b6%ba%e0%b7%9a-%e0%b7%83%e0%b7%92%e0%b6%a7%e0%b7%92%e0%b6%ba%e0%b6%af%e0%b7%93-%e0%b6%b7%e0%b7%8f%e0%b6%ab%e0%b7%8a%e0%b6%a9%e0%b7%8f%e0%b6%9c%e0%b7%8f%e0%b6%bb%e0%b6%ba%e0%b6%a7/",
       "Category": "foreign",
       "Parent URL": "https://www.dinamina.lk/category/foreign//page/35/"
}