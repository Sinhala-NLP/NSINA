{
       "Source": "dinamina",
       "Timestamp": "July 7, 2023 2:39 pm",
       "Headline": "දළදා මාලිගා අධි ආරක්ෂිත කලාපයට ඩ්‍රෝන යැවූ  විදේශිකයෙක් අත්අඩංගුවට",
       "News Content": "මහනුවර අවන්හල පරිශ්‍රයේ සිට ශ්‍රී දළදා මාලිගා අධි ආරක්ෂිත කලාපයට ඩ්‍රෝන කැමරාවක් පියාසර කර වූ බව කියන ඇමරිකානු ජාතිකයෙකු දළදා මාලිගාවේ පොලිස් ස්ථානයේ නිලධාරීන් විසින් අද (07) පෙරවරුවේ අත්අඩංගුවට ගෙන තිබේ.\n\nශ්‍රී දළදා මාලිගා පරිශ්‍රය තුළ ඩ්‍රෝන කැමරා පියාසර කරවීමට සිවිල් ගුවන් සේවා අධිකාරියෙන් හෝ ආරක්ෂක මාණ්ඩලික ප්‍රධානී කාර්යාලයෙන් අවසර නොදෙන තත්ත්වයක් තිබිය දී මෙම විදේශීය ජාතිකයා ඩ්‍රෝන කැමරාව දළදා මාලිගා පරිශ්‍රයට යොමුකර තිබෙන බව පොලීසිය පවසයි.\n\nමෙලෙස අවසර ලබා දීමක් සිදු නොකළ ද දළදා මාලිගා පරිශ්‍රයට ඩ්‍රෝන කැමරා යැවූ පුද්ගලයින් පසුගිය කාලයේ දී අවස්ථා ගණනාවක දී ම පොලිස් අත්අඩගුංවට පත්විය.\n\nඩ්‍රෝන කැමරා නිරික්ෂණය කිරිමේ රේඩාර් පද්ධතිය මිහිරිගම ගුවන් හමුදා කඳවුරේ ස්ථාපිත කර තිබෙන අතර දළදා මාලිගා පරිශ්‍රයට කවුරුන් හෝ ඩ්‍රෝන කැමරාවක් යොමු කරනු ලැබුවහොත් එය අක්‍රීය කිරීමට සීගිරිය ගුවන් හමුදා කඳවුරේ නිලධාරීන් පැමිණීමට අවශ්‍යය බව පරීක්ෂණ මගින් හෙළිව ඇත.\n\nමේ හේතුවෙන් ශ්‍රී දළදා මාලිගාවේ ආරක්ෂාව සඳහා ගැටලුකාරී තත්ත්වයක් ඇති බැවින් ඩ්‍රෝන කැමරා පියාසර කිරීම වැළැක්වීම සඳහා ඩ්‍රෝන ජෑමර් (Drone jammer) උපකරණයක් සවිකළ යුතු බව ආරක්ෂක අංශ පෙන්වා දී තිබේ. මෙම උපකරණ විශේෂ අවස්ථාවලදි පමණක් දළදා මාලිගා පරිශ්‍රයේ සවිකරන බව ද දැන ගන්නට තිබේ.",
       "URL": "https://www.dinamina.lk/2023/07/07/foreign/4937/%e0%b6%af%e0%b7%85%e0%b6%af%e0%b7%8f-%e0%b6%b8%e0%b7%8f%e0%b6%bd%e0%b7%92%e0%b6%9c%e0%b7%8f-%e0%b6%85%e0%b6%b0%e0%b7%92-%e0%b6%86%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad-%e0%b6%9a/",
       "Category": "foreign",
       "Parent URL": "https://www.dinamina.lk/category/foreign//page/51/"
}