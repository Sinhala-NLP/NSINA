{
       "Source": "dinamina",
       "Timestamp": "July 6, 2023 1:00 am",
       "Headline": "ධවල මන්දිරයෙන් කොකේන් සොයා ගනී",
       "News Content": "අමෙරිකාවේ ජනාධිපති නිල නිවස වන ධවල මන්දිරයේ බටහිර කොටස තුළින් කොකේන්\nමත්ද්‍රව්‍ය සොයාගෙන ඇතැයි විදෙස් මාධ්‍ය වාර්තා කළේය. මීට දිනකට පෙර සැක කටයුතු\nකුඩු වර්ගයක් සොයාගත් බව නිවේදනය කරමින් ධවල මන්දිරයේ සියලුම කාර්ය මණ්ඩලය\nතාවකාලිකව ඉවත් කිරීමට පියවරගත් බුද්ධි අංශයේ නිලධාරීන් එම කුඩු වර්ගය කොකේන්\nමත්ද්‍රව්‍ය බව අනාවරණය කරගෙන ඇත්තේ ඒ පිළිබඳ කළ පරීක්ෂණයකදීය.\n\nධවල මන්දිරයේ ආරක්ෂාව බාරව සිටින බුද්ධි අංශයේ නිලධාරින් විසින් එහි බටහිර\nප්‍රදේශයේ සිදු කළ මුර සංචාරයකදී පළමුව මේ කුඩු වර්ගය සොයාගෙන තිබිණි.\n\nමේ සම්බන්ධව විමර්ශනයක් සිදුවන බැවින් වැඩිදුර තොරතුරු අනාවරණය කිරීමෙන් ධවල\nමන්දිරයේ ප්‍රකාශකයන් වැළකී සිටින බව ද වාර්තා වේ. එම කුඩු වර්ගය කොකේන්\nමත්ද්‍රව්‍ය බව අනාවරණය වීමෙන් පසු ධවල මන්දිරයේ කාර්ය මණ්ඩලයට නැවත එහි\nප්‍රවේශවීමට අවසර ලැබී තිබේ. එම ද්‍රව්‍යය අනතුරුදායක නොවන බව තක්සේරු කිරීමට සහ\nතීරණය කිරීමට කොලොම්බියා දිස්ත්‍රික්කයේ ගිනි නිවන ඒකකය ද කැඳවා තිබිණි.",
       "URL": "https://www.dinamina.lk/2023/07/06/foreign/4481/%e0%b6%b0%e0%b7%80%e0%b6%bd-%e0%b6%b8%e0%b6%b1%e0%b7%8a%e0%b6%af%e0%b7%92%e0%b6%bb%e0%b6%ba%e0%b7%99%e0%b6%b1%e0%b7%8a-%e0%b6%9a%e0%b7%9c%e0%b6%9a%e0%b7%9a%e0%b6%b1%e0%b7%8a-%e0%b7%83%e0%b7%9c/",
       "Category": "foreign",
       "Parent URL": "https://www.dinamina.lk/category/foreign//page/52/"
}