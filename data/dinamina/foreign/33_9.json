{
       "Source": "dinamina",
       "Timestamp": "August 10, 2023 1:37 am",
       "Headline": "සංක්‍රමණිකයන්ගේ බෝට්ටුවක් මධ්‍යධරණී මුහුදට බිලි",
       "News Content": "ටියුනීසියාවේ සිට දියත් කළ සංක්‍රමණිකයන් රැගත් බෝට්ටුවක් මධ්‍යධරණී මුහුදේදී අනතුරට ලක්වීමෙන් එහි සිටි පුද්ගලයන් 41 දෙනකු ජීවිතක්ෂයට පත්ව ඇතැයි ඉතාලි මාධ්‍ය වාර්තා කළේය. ඉතාලි මාධ්‍ය මේ වාර්තාව නිකුත් කර ඇත්තේ බෝට්ටුවේ සිට දිවි ගලවා ගත් පුද්ගලයන් සිවුදෙනකු විසින් කරනු ලැබූ ප්‍රකාශයකට අනුව බව ද වැඩිදුරටත් වාර්තා වේ. මෝල්ටා රාජ්‍යයට අයත් රිමෝනා නැමැති යාත්‍රාවකින් එම සිවුදෙනා බේරාගෙන ඇත්තේ සිසිලි සමුද්‍ර සන්ධිය ආසන්නයේදී බව ද වාර්තා වේ.\n\nපසුව ඔවුන් ඉතාලි වෙරළාරක්ෂක හමුදාවට භාර දී තිබේ. එරට රතු කුරුස සංවිධානයේ ප්‍රකාශිකාවක සඳහන් කර ඇත්තේ දිවි ගලවා ගත් පුද්ගලයන් අතර වැඩිහිටි පිරිමි දෙදෙනකු, කාන්තාවක සහ කුඩා දරුවකු සිටින බවය.\nපසුගිය කාලයේදී ටියුනීසියාවේ සිට ඉතාලිය බලා සංක්‍රමණිකයන් රැගෙන ගිය ජාවාරම්කරුවන්ගේ බෝට්ටු රැසක් මුහුදුබත් වී ඇත. එරට අභ්‍යන්තර කටයුතු අමාත්‍යාංශයට අනුව මේ වසරේ මේ දක්වා කාලය ඇතුළත සංක්‍රමණිකයන් 93,000ක් ඉතාලියට පැමිණ ඇති බවත්ය. එය පසුගිය වසරේ මේ කාලසීමාව තුළ ඉතාලියට පැමිණි සංක්‍රමණිකයන්ගේ 45,000ක පිරිසට වඩා දෙගුණයක් බව ද වැඩිදුරටත් වාර්තා වේ. මේ අතුරින් වැඩිම සංක්‍රමණිකයන් පිරිසක් පැමිණ ඇත්තේ ටියුනීසියාව, ඊජිප්තුව, ගිනියාව සහ අයිවරි කොස්ට් රටවලිනි.\n\n",
       "URL": "https://www.dinamina.lk/2023/08/10/foreign/13009/%e0%b7%83%e0%b6%82%e0%b6%9a%e0%b7%8a%e0%b6%bb%e0%b6%b8%e0%b6%ab%e0%b7%92%e0%b6%9a%e0%b6%ba%e0%b6%b1%e0%b7%8a%e0%b6%9c%e0%b7%9a-%e0%b6%b6%e0%b7%9d%e0%b6%a7%e0%b7%8a%e0%b6%a7%e0%b7%94%e0%b7%80-2/",
       "Category": "foreign",
       "Parent URL": "https://www.dinamina.lk/category/foreign//page/33/"
}