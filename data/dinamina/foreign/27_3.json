{
       "Source": "dinamina",
       "Timestamp": "August 22, 2023 3:07 am",
       "Headline": "හිලරි කුණාටුව අතරතුර",
       "News Content": "පළාත් රැසකට හදිසි තත්ත්වයක්\nඅමෙරිකාවේ දකුණු කැලිෆෝනියා ප්‍රාන්තයට බලපෑ හිලරි සුළි කුණාටුවෙන් ජනතාව දැඩි පීඩාවට පත්ව සිටියදී ඊයේ රිච්ටර් මාපකයේ 5.1ක භූ කම්පනයක් ද සිදු වී ඇතැයි විදෙස් මාධ්‍ය වාර්තා කළේය. ලොස් ඇන්ජලීස් නුවරට වයඹ දෙසින් මේ භූ කම්පනය හටගෙන ඇති අතර, ඉන් ජීවිත හානි සිදුවී නැති බවත්, සුළු දේපළ හානි පමණක් වාර්තා වන බවත් වැඩිදුරටත් වාර්තා වේ. එසේ වුවද ලොස් ඇන්ජලීස් නුවර නගරාධිපති කැරන් බාස් ප්‍රකාශ කර ඇත්තේ ස්ථාන 100කට අධික ප්‍රමාණයක ගොඩනැඟිලි හානි පරීක්ෂාවට ලක් කරමින් තිබෙන බවය.\nහිලරි සුළි කුණාටුව හේතුවෙන් එරට ප්‍රාන්ත ආපදා කළමනාකරණ මධ්‍යස්ථාන නිවේදනය කර ඇත්තේ මහජනතාවට වහාම සිය ආරක්ෂාව සලසා ගැනීමට ප්‍රමුඛතාව දෙන ලෙසය. ඇතැම් පළාත්වලට හදිසි තත්ත්වයක් ද ප්‍රකාශයට පත් කර ඇතැයි දකුණු කැලිෆෝනියා ආණ්ඩුකාර ගැවින් නිව්සොම් සඳහන් කර තිබේ.\nහිලරි සුළි කුණාටුව හේතුවෙන් හටගත් ගංවතුර තත්ත්වය නිසා දහස් සංඛ්‍යාත ජනතාවට බලපෑම් එල්ල වී ඇති අතර, ජීවිත හානියක් ද වාර්තා වේ. තවත් පුද්ගලයන් 5 දෙනකු අතුරුදන්වී ඇතැයි ද විදෙස් මාධ්‍ය වාර්තා කළේය.\n\n",
       "URL": "https://www.dinamina.lk/2023/08/22/foreign/16096/%e0%b7%84%e0%b7%92%e0%b6%bd%e0%b6%bb%e0%b7%92-%e0%b6%9a%e0%b7%94%e0%b6%ab%e0%b7%8f%e0%b6%a7%e0%b7%94%e0%b7%80-%e0%b6%85%e0%b6%ad%e0%b6%bb%e0%b6%ad%e0%b7%94%e0%b6%bb/",
       "Category": "foreign",
       "Parent URL": "https://www.dinamina.lk/category/foreign//page/27/"
}