{
       "Source": "dinamina",
       "Timestamp": "August 15, 2023 2:49 am",
       "Headline": "ලතින් අමෙරිකාවේ චීන ආයෝජන අමෙරිකාවේ අවධානයට",
       "News Content": "ලතින් අමෙරිකානු රටවල ආයෝජන සමඟ චීනය අමෙරිකාවේ රතු කලාපය වෙත සමීප වී සිටින බව එරට දක්ෂිණ විධාන ජෙනරාල් ලෝරා රිචඩ්සන් ප්‍රකාශ කර ඇතැයි විදෙස් මාධ්‍ය වාර්තා කළේය. චීන ජනාධිපති ෂි ජින්පින්ගේ එක් මාවතක් – එක් තීරයක් ගෝලීය අායෝජන ව්‍යාපෘතිය හරහා ලතින් අමෙරිකානු රටවල ආයෝජන සිදු කර එම රටවල යටිතල පහසුකම් පුළුල් කිරීමෙන් චීනය අමෙරිකාව වෙත සමීප වෙමින් සිටින බව ඇය සඳහන් කර ඇතැයි වාර්තා වේ. වොයිස් ඔෆ් අමෙරිකා පුවත් සේවය සඳහන් කරන්නේ පසුගියදා වොෂින්ටන් නුවර පැවැති මූලෝපායික හා ජාත්‍යන්තර අධ්‍යයන මධ්‍යස්ථානයේදී ඇය මේ ප්‍රකාශය සිදු කළ බවය.\n\nචීනය මේ දක්වා බටහිර අර්ධගෝලයේ සිය හමුදා මුරපොළක් ස්ථාපිත නොකළද, වසර 2019දී කියුබාවේ බුද්ධි තොරතුරු එක්රැස් කිරීමේ පහසුකම් වැඩිදියුණු කරගැනීමෙන් පසු එම තත්ත්වය වෙනස් වෙමින් පවතින බව ජෙනරාල්වරිය වැඩිදුරටත් සඳහන් කර තිබේ.",
       "URL": "https://www.dinamina.lk/2023/08/15/foreign/14151/%e0%b6%bd%e0%b6%ad%e0%b7%92%e0%b6%b1%e0%b7%8a-%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f%e0%b7%80%e0%b7%9a-%e0%b6%a0%e0%b7%93%e0%b6%b1-%e0%b6%86%e0%b6%ba%e0%b7%9d%e0%b6%a2/",
       "Category": "foreign",
       "Parent URL": "https://www.dinamina.lk/category/foreign//page/30/"
}