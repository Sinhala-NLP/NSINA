{
       "Source": "dinamina",
       "Timestamp": "September 9, 2023 1:00 am",
       "Headline": "ලන්ඩන් බන්ධනාගාරයකින් ත්‍රස්තවාදි සැකකරුවකු පැන ගිහින්",
       "News Content": "ලන්ඩන් නුවර වැන්ඩ්ස්වර්ත් බන්ධනාගාරයෙන් ත්‍රස්තවාදි සැකකරුවකු පලා ගොස් ඇති අතර, ඔහු සෙවීමේ මෙහෙයුම් ආරම්භ කර ඇතැයි එරට මාධ්‍ය වාර්තා කළේය. ඉරානයට ඔත්තු බැලූ බවට සැක කෙරෙන 21 හැවිරිදි කාලීෆ් නමැති මේ තරුණයාට පැය 22ක් පුරා කුටියෙන් පිටතට නොගන්නා බන්ධනාගාරයකින් පැන යෑමට නිලධාරීන් හෝ රැඳවියන් උදව් කළේද යන්න සොයා බලමින් සිටින බව එම බන්ධනාගාරයේ ප්‍රධාන නියාමකවරයා ප්‍රකාශ කර තිබේ. මෙවැනි ත්‍රස්තවාදී සැකකරුවකු අධි ආරක්ෂිත ‘ඒ’ කාණ්ඩයේ සිර මැදිරියක නොව ‘බී’ කාණ්ඩයේ සිරමැදිරියක රඳවා තැබීම සම්බන්ධයෙන් ද ගැටලු මතු වී ඇතැයි වාර්තා වේ.\n\nමේ වන විට සිරකරු සොයා දැවැන්ත මෙහෙයුමක් ආරම්භ කර ඇති අතර, ඔහු නැවත අත්අඩංගුවට ගැනීමට පොලිස් නිලධාරීන් දිවා රාත්‍රී මෙහෙයුමක යෙදී සිටින බව G20 සමුළුවට සහභාගි වීමට ඊයේ ඉන්දියාවට පැමිණි බ්‍රිතාන්‍ය අගමැති රිෂී සුනාක් ප්‍රකාශ කර තිබේ. ලන්ඩන් නුවර පිහිටි මහජනතාව බහුලව ගැවසෙන උද්‍යාන හා දකුණු ලන්ඩනයේ පිහිටි විශාල වනාන්තරයක ද ඔහු සෙවීමේ මෙහෙයුම් සිදු කර ඇති අතර, ඒ සඳහා විශේෂිත පොලිස් කණ්ඩායම් කිහිපයක් යොදවා ඇතැයි වාර්තා වේ.",
       "URL": "https://www.dinamina.lk/2023/09/09/foreign/20831/%e0%b6%bd%e0%b6%b1%e0%b7%8a%e0%b6%a9%e0%b6%b1%e0%b7%8a-%e0%b6%b6%e0%b6%b1%e0%b7%8a%e0%b6%b0%e0%b6%b1%e0%b7%8f%e0%b6%9c%e0%b7%8f%e0%b6%bb%e0%b6%ba%e0%b6%9a%e0%b7%92%e0%b6%b1%e0%b7%8a-%e0%b6%ad%e0%b7%8a/",
       "Category": "foreign",
       "Parent URL": "https://www.dinamina.lk/category/foreign//page/17/"
}