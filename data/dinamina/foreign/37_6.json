{
       "Source": "dinamina",
       "Timestamp": "August 3, 2023 1:26 am",
       "Headline": "දෙවන ලෝක යුද්ධයේදී ඉන්දීය හමුදාවේ දායකත්වයට ඉතාලියෙන් ගෞරව",
       "News Content": "දෙවැනි ලෝක මහා යුද්ධයේදී ඉතාලි හමුදාවට සහාය දුන් ඉන්දීය යුද හමුදාවට ගෞරව උපහාර පිදීමේ උත්සවයක් පසුගියදා ඉතාලියේදී පැවැත්වූ බව විදෙස් මාධ්‍ය වාර්තා කළේය. මේ උපහාර උත්සවයට ඉතාලියේ ඉන්දීය තානාපති නීනා මල්හෝත්‍රා ඇතුළු ඉන්දීය හමුදාව නියෝජනය කරමින් උසස් නිලධාරින් ද සහභාගි වූ බව වැඩිදුරටත් වාර්තාවේ.දෙවැනි ලෝක මහා යුද්ධයේදී ඉතාලියේ 4 වැනි, 8 වැනි හා 10 වැනි සේනාංකවල ඉන්දීය හමුදා සෙබළුන් පනස්දහසකට අධික සංඛ්‍යාවක් ඇතුළත් වී ඇති අතර, එහිදී ඉන්දීය සෙබළුන් විසිතුන්දහසකට අධික පිරිසක් දිවි පිදූ බවත් විදෙස් මාධ්‍ය වාර්තා කළේය.\nඉන්දීය යුද හමුදාවට ගෞරව උපහාර පිදීමේ උත්සවයේදී ඉතාලියේ පොදු රාජ්‍ය මණ්ඩලයීය යුද සොහොන් 40ක අනුස්මරණ සිදු කර ඇති අතර, ඉතාලියේ පේරුජියා නුවර පිහිටි මොන්ටොන් හි එම සැමරුම් උත්සවය පවත්වා තිබේ. දෙවැනි ලෝක මහා යුද සංග්‍රාමයේදී ඉන්දීය හමුදා සෙබළුන් ඉතාලි මෙහෙයුම්වලට විශිෂ්ට දායකත්වයක් සැපයූ බව නිවේදනයක් නිකුත් කරමින් ඉන්දීය ආරක්ෂක අමාත්‍යාංශය ප්‍රකාශ කර තිබේ.",
       "URL": "https://www.dinamina.lk/2023/08/03/foreign/11207/%e0%b6%af%e0%b7%99%e0%b7%80%e0%b6%b1-%e0%b6%bd%e0%b7%9d%e0%b6%9a-%e0%b6%ba%e0%b7%94%e0%b6%af%e0%b7%8a%e0%b6%b0%e0%b6%ba%e0%b7%9a%e0%b6%af%e0%b7%93-%e0%b6%89%e0%b6%b1%e0%b7%8a%e0%b6%af%e0%b7%93/",
       "Category": "foreign",
       "Parent URL": "https://www.dinamina.lk/category/foreign//page/37/"
}