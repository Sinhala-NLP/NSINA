{
       "Source": "dinamina",
       "Timestamp": "September 20, 2023 1:00 am",
       "Headline": "ඩොලර් බිලියන 6කට ඉරානය අමෙරිකානු සිරකරුවන් 5ක් නිදහස් කරයි",
       "News Content": "වසර ගණනාවක් පුරා ඉරානයේ සිරගත කර සිටි සහ ප්‍රාණ ඇපකරුවන් ලෙස රඳවා තබාගෙන සිටි අමෙරිකානු ජාතිකයන් පස්දෙනකු පෙරේදා නිදහස ලබා අමෙරිකාව බලා පිටත්ව ගිය බව විදෙස් මාධ්‍ය වාර්තා කළේය. ඉරාන රජය අමෙරිකානුවන් පස්දෙනා නිදහස් කිරීමට පියවර ගෙන ඇත්තේ දෙරට අතර ඇතිකරගත් ගනුදෙනුවක් හේතුවෙන් බවත්, එම ගනුදෙනුවට අනුව දැනට අමෙරිකාවේ බලපෑම් මත දකුණු කොරියාවේ බැංකුවල රඳවා තබාගෙන සිටින ඉරානයට අයත් අමෙරිකානු ඩොලර් බිලියන 6ක මුදලක් නැවත නිදහස් කිරීමේ කොන්දේසියට අනුවය.\n\nකටාර් රාජ්‍යයේ මැදිහත්වීමෙන් මේ ගනුදෙනුව සිදු කර ඇතැයි ද, අමෙරිකානුවන් පස්දෙනා ඉරානයේ ටෙහෙරාන් නුවර සිට කටාර් රාජ්‍යය හරහා අමෙරිකාව බලා පිටත්ව ගිය බව ද විදෙස් මාධ්‍ය වැඩිදුරටත් වාර්තා කළේය.\n\nටෙහෙරාන් නුවර කුප්‍රකට එවින් නමැති බන්ධනාගාරයේ වසර 8කට ආසන්න කාලයක් ගත කර ඇති අමෙරිකානු සිරකරුවන් හුවමාරුවේ තවත් පියවරක් ලෙස අමෙරිකාවේ සම්බාධක උල්ලංගනය කිරීමේ චෝදනාවට ලක්ව අමෙරිකාව තුළ සිරගත කර සිටින ඉරාන ජාතිකයන් පස්දෙනකුට ද නිදහස ලැබෙන බව වැඩිදුරටත් වාර්තා වේ.",
       "URL": "https://www.dinamina.lk/2023/09/20/foreign/23831/23831/",
       "Category": "foreign",
       "Parent URL": "https://www.dinamina.lk/category/foreign//page/11/"
}