{
       "Source": "dinamina",
       "Timestamp": "October 10, 2023 1:00 am",
       "Headline": "ඊශ්‍රායල හමුදාවෙන් ගාසා තීරයට එකදිගට රොකට් ප්‍රහාර",
       "News Content": "මැදපෙරදිග කලාපය යුද පිටියක් බවට පත්වීමේ පෙරනිමිති පහළ කරමින් ඊශ්‍රායලය හා පලස්තීනය අතර මේ වන විට දරුණු සටන් ඇවිළී ඇතැයි විදෙස් මාධ්‍ය වාර්තා කළේය. ගාසා තීරයට සහ බටහිර ඉවුරට අයිතිවාසිකම් කියමින් විසිවැනි සියවසේ ආරම්භයේදී දෙපාර්ශ්වය අතර ඇති වූ දේශපාලන විරසකය මත වරින් වර ඇවිළෙන මේ යුද්ධය මෙවර දරුණු මුහුණුවරක් ගෙන ඇතැයි විදෙස් මාධ්‍ය වැඩිදුරටත් වාර්තා කළේය. මෙවර යුද්ධය ආරම්භ වූයේ ගාසා තීරයට හිමිකම් කියන හමාස් සංවිධානය පසුගිය සෙනසුරාදා ඊශ්‍රායලට එල්ල කළ හදිසි ප්‍රහාරය හේතුවෙනි. පලස්තීනයේ පාර්ශ්ව දෙකක් අතර 2006දී ඇති වූ සටන් නිසා එරට ගාසා තීරයේ අයිතිය හමාස් සංවිධානයට අත් වී තිබූ අතර, බටහිර ඉවුරේ අයිතිය ෆටා සංවිධානය අත්කර ගෙන තිබිණි.\n\nජෙරුසෙලමේ පිහිටි අල් අක්සා ඓතිහාසික මුස්ලිම් දේවස්ථානය වරින් වර ඊශ්‍රායල හමුදා ආක්‍රමණය කිරීමට සහ ඉස්ලාම් බැතිමතුන්ට සාහසික ලෙස පහර දීම මුල් කරමින් හමාස් සංවිධානය ආරම්භ කළ ප්‍රහාරය නිසා මේ වන විට දෙරටේම සිවිල් වැසියන් දහසකට වැඩි ප්‍රමාණයකට ජීවිතයෙන් වන්දි ගෙවීමට සිදුවී ඇති අතර, ඊයේ පස්වරුව වන විට ඊශ්‍රායල හමුදාව ගාසා තීරයට පැය 24ක් පුරා අඛණ්ඩව රොකට් ප්‍රහාර එල්ල කරමින් තිබිණි.\n\nහමාස් සංවිධානයට එරෙහිව නිල වශයෙන් යුද්ධය ප්‍රකාශ කිරීමෙන් පසු ගාසා තීරය සම්පූර්ණයෙන්ම වට කර ප්‍රහාර එල්ල කිරීමට ඊශ්‍රායල ආරක්ෂක ඇමැති නියෝග කර ඇති අතර, දෙපාර්ශ්වයෙන්ම එල්ල වන රොකට් ප්‍රහාරවලට මැදි වූ සිවිල් වැසියන් ජීවිත බේරා ගැනීමට හිස් ලූ ලූ අත දිව යන බව විදෙස් මාධ්‍ය වාර්තා කළේය. ගාසා තීරය අසල දහසකට වැඩි ඊශ්‍රායල හමුදා කණ්ඩායමක් ස්ථාපිත කර ඇති අතර, අඟලෙන් අඟල ආක්‍රමණය වේගවත් කිරීමට පියවර ගෙන ඇතැයි ද වාර්තා වේ. හමාස් සංවිධානයට එරෙහිව සටන් වැදීම සඳහා යුද ආධාර සැපයීමට අමෙරිකාව හදිසි තීරණයක් ගෙන ඇතැයි ද, මේ වන විටත් අමෙරිකානු හමුදාවට අයත් යුද නෞකා සහ යුද ගුවන් යානා පිටත් කරන ලෙස ජනාධිපති ජෝ බයිඩ්න් නියෝග කර ඇතැයි ද වාර්තා වේ. හමාස් සංවිධානයේ ප්‍රහාරවලින් අමෙරිකානු වැසියන් කිහිපදෙනකු ජීවිතක්ෂයට පත්වී ඇතැයි ද ජනාධිපති බයිඩ්න් ප්‍රකාශ කර තිබේ.\n\nඊයේ උදෑසන වන විට හමාස් සංවිධානයේ රොකට් ප්‍රහාරවලින් ඊශ්‍රායලයේ මිය ගිය පිරිස 700කට අධික බවත්, විදේශිකයන් ඇතුළු විශාල පිරිසක් ප්‍රාණ ඇපයට ගෙන ඇති බවත් ඊශ්‍රායල මාධ්‍ය වාර්තා කළේය. ගාසා තීරයට එල්ල වූ ඊශ්‍රායලයේ ප්‍රතිප්‍රහාරවලින් ප්‍රාණ ඇපයට ගත් පුද්ගලයන් සිව්දෙනකු ඇතුළුව පලස්තීනුවන් 400කට අධික සංඛ්‍යාවක් මිය ගොස් ඇතැයි විදෙස් මාධ්‍ය සඳහන් කළේය.\n\nඊශ්‍රායල හමුදාවේ රොකට් ප්‍රහාරවලින් ජීවිත බේරා ගැනීමට පලා ගිය පිරිස එක්ලක්ෂ විසිදහසකට අධික බවත්, ඉන් හැත්තෑපන්දහසක පමණ පිරිස පාසල්වල නවාතැන් ගෙන සිටින බවත් එක්සත් ජාතීන්ගේ සංවිධානය ප්‍රකාශ කර තිබේ.\n\n\n\nමේ වන විට ඊශ්‍රායලයෙන් ගාසා තීරයට ජලය හා ආහාර සැපයුම ද නැවැත්වීමට පියවර ගත් බව ඊශ්‍රායලය ප්‍රකාශ කර ඇති අතර, ඊශ්‍රායල රොකට් ප්‍රහාරවලින් ගාසා තීරයේ සරණාගත කඳවුරු දෙකක් විනාශ වූ බව පලස්තීනයේ විදේශ කටයුතු අමාත්‍යාංශය නිවේදනය කර තිබේ.\n\nඊයේ පස්වරුව වන විට ඊශ්‍රායල රොකට් ප්‍රහාරවලින් ගාසා තීරයේ මිය ගිය සිවිල් වැසියන්ගේ සංඛ්‍යාව 511 දක්වා ඉහළ ගිය බව එරට සෞඛ්‍ය අමාත්‍යාංශය නිවේදනය කර ඇතැයි විදෙස් මාධ්‍ය වාර්තා කළේය. ගාසා තීරයේ ඇති හමාස් සංවිධානයේ කඳවුරු වෙත අඛණ්ඩව රොකට් ප්‍රහාර එල්ල වන බවත් වැඩිදුරටත් වාර්තා වේ.\n\nඊශ්‍රායලයට ප්‍රහාර එල්ල කිරීමෙන් පසු හමාස් සංවිධානය විසින් ප්‍රාණ ඇපයට ගත් තායි ජාතිකයන් 12 දෙනකු ජීවිතක්ෂයට පත් වී ඇතැයි ද, ඊශ්‍රායලයේ අධ්‍යාපනය ලැබූ නේපාල සිසුන් 10 දෙනකු හමාස් සංවිධානයේ ප්‍රහාරවලින් ජීවිතක්ෂයට පත් වී ඇතැයි ද විදෙස් මාධ්‍ය වාර්තා ක‍ළේය. මීට අමතරව බ්‍රසීල ජාතිකයකු, යුක්රේන ජාතිකයකු සහ මෙක්සිකෝ ජාතිකයකු ද ජීවිතක්ෂයට පත්වී ඇතැයි වාර්තා වේ.\n\nඋද්ගත වී ඇති යුද්ධය හේතුවෙන් පෝලන්තය, හංගේරියාව ඇතුළු රටවල් රැසක් ඊශ්‍රායලයේ සිටින සිය පුරවැසියන් නැවත ගෙන්වා ගැනීමට පියවර ගෙන ඇතැයි ද වාර්තා වේ.\n\nතෙල් මිලත් ඉහළට\n\nමේ අතර ඊශ්‍රායල – පලස්තීන යුද්ධය ආරම්භ වීමත් සමඟ මැදපෙරදිග තෙල් නිෂ්පාදනයට බලපෑමක් එල්ල වනු ඇතැයි අනාවැකි පලවීම හේතුවෙන් ලෝක වෙළෙඳපොළේ බොරතෙල් බැරලයක අමෙරිකානු ඩොලර් 89 දක්වා 4% කින් ඉහළ ගිය බව වාර්තා වේ. ඊශ්‍රායලයට යුද ආධාර සැපයීමට අමෙරිකාව පියවර ගැනීමත් සමඟ ඉදිරියේදී යුද්ධය බරපතළ මුහුණුවරක් ගනු ඇතැයි ද අනාවැකි පළවීම හේතුවෙන් බොරතෙල් මිල ඉහළ ගිය බව වැඩිදුරටත් වාර්තා වේ. මේ තත්ත්වය මත ලොව බොහෝ රටවලට බලපා ඇති උද්ධමනය තවත් දිගු කාලයකට ඇදී යනු ඇතැයි ද අනාවැකි පළ වී තිබේ. හමාස් සංවිධානයට සහාය දෙනු බව කියන ලොව ප්‍රධාන තෙල් නිෂ්පාදකයකු වන ඉරානය විසින් ගාසා තීරයට ප්‍රහාර එල්ල කිරීමත් සමඟ ඊශ්‍රායලය ඇතුළු රටවලට තෙල් සැපයුම සීමා කිරීමේ අවදානමක් ද මතු වී ඇතැයි විදෙස් මාධ්‍ය වැඩිදුරටත් වාර්තා කළේය.\n\nෆවුස් මොහොමඩ්",
       "URL": "https://www.dinamina.lk/2023/10/10/foreign/29277/%e0%b6%8a%e0%b7%81%e0%b7%8a%e0%b6%bb%e0%b7%8f%e0%b6%ba%e0%b6%bd-%e0%b7%84%e0%b6%b8%e0%b7%94%e0%b6%af%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%9c%e0%b7%8f%e0%b7%83%e0%b7%8f/",
       "Category": "foreign",
       "Parent URL": "https://www.dinamina.lk/category/foreign//page/2/"
}