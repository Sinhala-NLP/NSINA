{
       "Source": "dinamina",
       "Timestamp": "August 6, 2023 9:30 am",
       "Headline": "අත්අඩංගුවට ගත් ඉම්රාන් ඛාන්ගෙන් වීඩියෝවක්",
       "News Content": "පවතින දේශපාලන තත්ත්වය තුළ සන්සුන්ව කටයුතු කරන්නැයි අත්අඩංගුවට ගැනුණු පකිස්ථාන හිටපු අග්‍රාමාත්‍ය ඉම්රාන් ඛාන් සිය ආධාරකරුවන්ගෙන් ඉල්ලා ඇත.\n\nඅත්අඩංගුවට ගැනීමට පෙර පටිගත කරන ලද විඩියෝවක් හරහා හිටපු අග්‍රාමාත්‍යවරයා මේබව සිය ආධාරකරුවන්ට දැනුම් දී තිබේ.\n\nසෙනසුරාදා ඔහු අත්අඩංගුවට ගැනීමට පෙර පටිගත කරන ලද වීඩියෝවක ඛාන් ආධාරකරුවන්ගෙන් ඉල්ලා සිටියේ “නිදහස සහ මානව හිමිකම්” සහතික කිරීම සඳහා සාමකාමීව විරෝධතා දක්වන ලෙසයි.\n\n“පකිස්තානයේ දරුවන්ගේ අනාගතය” වෙනුවෙන් තමා මෙම “අරගල” හරහා යන බව ඔහු පැවසීය. තමන්ව අත්අඩංගුවට ගනු ඇතැයි අපේක්ෂා කරන බැවින් ඊට පෙර මෙම වීඩියෝව තමන් විසින් පටිගත කරන බවද ඉම්රාන් ඛාන් එහිදි පවසා තිබේ.\n\n70 හැවිරිදි ඉම්රාන් ඛාන්ව පසුගිය වසරේ පාර්ලිමේන්තු විශ්වාසභංගයකින් අගමැති ධූරයෙන් නෙරපා හරින ලදි.\n\nටොෂකානා දූෂණ නඩුවට අදාළව පකිස්ථානයේ පී ටි අයි පක්ෂයේ සභාපති, එරට හිටපු අග්‍රාමාත්‍ය ඉම්රාන් ඛාන්ට ඊයේ වසර 3ක සිර දඬුවමක් නියම විය. අධිකරණ තීන්දුවෙන් පසු ඛාන් ලාහෝර්හි ඔහුගේ නිවසේදී අත්අඩංගුවට ගනු ලැබූ අතර මේවන විට ඉස්ලාමාබාද් අගනුවරට රැගෙන විත් ඇතැයි විදෙස් මාධ්‍ය වාර්තා කරයි.\n\nකෙසේ නමුත් හිටපු අග්‍රාමාත්‍යවරයා ඔහුට එරෙහි සියලු චෝදනා නැවත නැවතත් ප්‍රතික්ෂේප කර ඇතැයි සදහන් වේ.\n\n",
       "URL": "https://www.dinamina.lk/2023/08/06/foreign/12003/imran-khan/",
       "Category": "foreign",
       "Parent URL": "https://www.dinamina.lk/category/foreign//page/35/"
}