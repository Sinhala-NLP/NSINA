{
       "Source": "dinamina",
       "Timestamp": "July 28, 2023 1:00 am",
       "Headline": "නරේන්ද්‍ර මෝදිගේ මීළඟ ඉලක්කය",
       "News Content": "වසර 2024 ඉන්දීය මහමැතිවරණයේදී සිය තුන්වැනි ධුර කාලය බලාපොරොත්තුවෙන් පසුවන අගමැති නරේන්ද්‍ර මෝදි එම කාලසීමාවේදී ඉන්දියාව ලොව තුන්වැනි ආර්ථිකය බවට පත් කරන බව ප්‍රකාශ කර ඇතැයි එරට මාධ්‍ය වාර්තා කළේය. වසර 2014 සිට මේ දක්වා ඉන්දියාවේ අගමැතිවරයා ලෙස කටයුතු කරන මෝදි මේ ගත කරන්නේ දෙවැනි ධුර කාලයේ අවසන් මාස කිහිපය වන අතර, මීළඟ මහමැතිවරණය ලබන වසරේ අප්‍රේල් සහ මැයි මාසවලදී පැවැත්වීමට නියමිතය. නවදිල්ලි නුවර උත්සවයකට සහභාගි වෙමින් අගමැතිවරයා සඳහන් කර ඇත්තේ ලොව බලවත්ම ආර්ථිකයක් බවට ඉන්දියාව පත් කිරීම තම ඒකායන ප්‍රාර්ථනය බවය.\n\nනැඟෙනහිර සිට බටහිරට, උතුරේ සිට දකුණට ඉන්දියාවේ යටිතල පහසුකම් වෙනස් වෙමින් පවතී. ලෝකයේ උසම දුම්රිය පාලම, දිගම උමං මාර්ගය, උසම මෝටර් රථ මාර්ගය, විශාලතම ක්‍රීඩාංගණය, විශාලතම පිළිමය වැනි දැවැන්ත ව්‍යාපෘති තුළින් ගෝලීය සංවර්ධනයේ කැපී පෙනෙන ප්‍රගතියක් අත්කරගත් ඉන්දියාව මීළඟට ලොව හොඳම තුන්වැනි ආර්ථිකය බවට පත් වනු ඇතැයි අගමැතිවරයා ප්‍රකාශ කර තිබේ.\n\n‘මගේ පළමු වාරයේදී ඉන්දියාව ආර්ථිකය අතින් ලොව 10 වැනි තැන සිටියා. මගේ දෙවැනි ධුර කාලයේදී එය ලෝකයේ පස්වැනි තැනට පැමිණියා. තුන්වැනි වාරයේදී මගේ ඉලක්කය ලොව තුන්වැනි ආර්ථිකය බවට ඉන්දියාව පත් කිරීමයි. මෙය මෝදිගේ සහතිකයයි‘ අගමැති මෝදි එසේ සඳහන් කර තිබේ.\n\nඉන්දීය අගමැතිවරයාගේ මේ ප්‍රකාශය සිදුවූයේ ඊසානදිග ඉන්දියාවේ මනිපූර් ප්‍රාන්තයේ මාස දෙකකට වැඩි කාලයක් පුරා සිදුවන ජනවාර්ගික ගැටුම් මැඬ පැවැත්වීමට රජය අසමත් බව කියමින් ඔහුට විරුද්ධව විශ්වාසභංග යෝජනාවක් පාර්ලිමේන්තුවට ඉදිරිපත් කිරීමට ඉන්දීය විපක්ෂය සූදානම් වන මොහොතකදීය. කෙසේ වෙතත් නරේන්ද්‍ර මෝදිගේ භාරතීය ජනතා පක්ෂයට පාර්ලිමේන්තුවේ පහළ මන්ත්‍රි මණ්ඩලයේ බහුතර බලය ඇති බැවින් එවැනි විශ්වාසභංග යෝජනාවකින් අගමැතිවරයාට බලපෑම් සිදු නොවනු ඇතැයි අල් ජසීරා පුවත් සේවය වාර්තා කළේය. ආසන 542කින් සමන්විත පාර්ලිමේන්තුවේ පහළ මන්ත්‍රී මණ්ඩලයේ මන්ත්‍රීවරුන් 301ක සහාය භාරතීය ජනතා පක්ෂයට ලැබෙනු ඇතැයි ද අල්ජසීරා පුවත් සේවය සඳහන් කළේය. ඉන්දිය අගමැතිවරයා ලෙස පත්වීමෙන් පසු මෝදිගේ රජය යටතේ එරට ගෝලීය වශයෙන් ලැබූ ආර්ථික හා දේශපාලන ජයග්‍රහණ පසුගිය වසර කිහිපය ඇතුළත කැපී පෙනෙන සිදුවීමක් බවට පත්වී තිබූ අතර. කොවිඩ් වසංගත සමයේදී ආසියානු කලාපයේ ආර්ථිකය ශක්තිමත්ව ස්ථාවරත්වයක රඳවා ගැනීමට සමත් වූ එකම රාජ්‍යය බවට ඉන්දියාව පත්වූ බව ගෝලීය ආර්ථික විශ්ලේෂකයන් ප්‍රකාශ කර තිබිණි. වසර 2024 ඉන්දීය මහමැතිවරණයට මාස ගණනාවක් ඉතිරිව තිබුණද, දේශපාලන විචාරකයන් දැනටමත් අනාවැකි පළ කර ඇත්තේ මීළඟ මහමැතිවරණයේදී ද මෝදිගේ රජය ජයග්‍රහණය අත්කර ගනු ඇති බවටය.",
       "URL": "https://www.dinamina.lk/2023/07/28/foreign/9864/%e0%b6%b1%e0%b6%bb%e0%b7%9a%e0%b6%b1%e0%b7%8a%e0%b6%af%e0%b7%8a%e0%b6%bb-%e0%b6%b8%e0%b7%9d%e0%b6%af%e0%b7%92%e0%b6%9c%e0%b7%9a-%e0%b6%b8%e0%b7%93%e0%b7%85%e0%b6%9f-%e0%b6%89%e0%b6%bd/",
       "Category": "foreign",
       "Parent URL": "https://www.dinamina.lk/category/foreign//page/41/"
}