{
       "Source": "dinamina",
       "Timestamp": "July 13, 2023 1:00 am",
       "Headline": "කැනරි දූපත් ආසන්නයේදී අතුරුදන් වූ බෝට්ටුවල සිටි සංක්‍රමණිකයන් 86 ක් බේරාගැනේ",
       "News Content": "සෙසු පුද්ගලයන් සොයා මෙහෙයුම් අඛණ්ඩව\n\nඅප්‍රිකානු සම්භවයක් සහිත සංක්‍රමණිකයන් 300කට අධික පිරිසක් රැගත් ධීවර බෝට්ටු තුනක් ස්පාඤ්ඤයයේ කැනරි දූපත් ආසන්න මුහුදු සීමාවේදී අතුරුදන් වූ බවට තොරතුරු වාර්තා වීමෙන් පසු දැවැන්ත මෙහෙයුමක් ආරම්භ කළ ස්පාඤ්ඤයේ වෙරළාරක්ෂක හමුදාව පුද්ගලයන් 86 දෙනකු නිරුපද්‍රිතව බේරා ගැනීමට සමත් වී ඇතැයි විදෙස් මාධ්‍ය වාර්තා කළේය. මෙහෙයුමට එක් වූ ගුවන් යානයකින් කළ සෝදිසියකදී එම පුද්ගලයන් සොයා ගැනීමට හැකි වී තිබේ. මීට සතියකට පමණ පෙර සෙනගාලයෙන් මුහුදට දියත් කළ බව කියන එම බෝට්ටුවල කුඩා දරුවන් ද විශාල සංඛ්‍යාවක් සිටි බවට තොරතුරු වාර්තා වන අතර, මේ වන විට සෙසු පුද්ගලයන් සෙවීමේ මෙහෙයුම ක්‍රියාත්මක වන බව ද වාර්තා වේ.\nඑම බෝට්ටුවල පිළිවෙළින් සංක්‍රමණිකයන් 200ක්, 65ක් සහ 60ක් සිටි බවට අනාවරණය වී ඇතැයි ද විදෙස් මාධ්‍ය සඳහන් කළේය. ස්පාඤ්ඤ වෙරළාරක්ෂක හමුදාවට අමතරව එරට ගුවන් හමුදාවට අයත් ගුවන් යානයක් ද අතුරුදන් වූවන් සොයන මෙහෙයුමට එක්වී සිටින බව වාර්තා වේ.\n\n",
       "URL": "https://www.dinamina.lk/2023/07/13/foreign/6123/%e0%b6%9a%e0%b7%90%e0%b6%b1%e0%b6%bb%e0%b7%92-%e0%b6%af%e0%b7%96%e0%b6%b4%e0%b6%ad%e0%b7%8a-%e0%b6%86%e0%b7%83%e0%b6%b1%e0%b7%8a%e0%b6%b1%e0%b6%ba%e0%b7%9a%e0%b6%af%e0%b7%93-%e0%b6%85%e0%b6%ad/",
       "Category": "foreign",
       "Parent URL": "https://www.dinamina.lk/category/foreign//page/49/"
}