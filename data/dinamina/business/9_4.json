{
       "Source": "dinamina",
       "Timestamp": "August 26, 2023 1:00 am",
       "Headline": "Marina Square ව්‍යාපෘතියෙහි අඛණ්ඩ ප්‍රගතිය විදහා දක්වමින් Tower Cove හි වැඩ අවසන් කරයි",
       "News Content": "කොළඹ වරායට මුහුණුලා ඉදි කෙරෙන ශ්‍රී ලංකාවේ ප්‍රථම සහ විශාලතම මිශ්‍ර සංවර්ධන ව්‍යාපෘතිය වන Marina Square – Uptown Colombo ඉදි කිරීම් ව්‍යාපෘතියේ කැපී පෙනෙන සන්ධිස්ථානයක් සටහන් කරමින් අදාළ ව්‍යාපෘතිය යටතේ සැලසුම් කර ඇති කුලුනු පහෙන්, හතරවන කුලුනු ‌ලෙසින් Tower Cove හි ව්‍යුහාත්මක ඉදිකිරීම් කටයුතුවල වැඩ අවසන් කරන ලදි. ඒ සමඟින්ම මෙය, මෙම ඉදි කිරීම් කටයුත්තෙහි සම්මත කාල රාමුව ඇතුළත ළඟා වූ 6 වැනි වැදගත් සන්ධිස්ථානය බවට පත්වෙමින්, මහල් 147 කින් යුත් ව්‍යාපෘතියේ මහල් 125 ක ව්‍යුහාත්මක ඉදි කිරීම් කටයුතුවල අවසන් අදියරද සනිටුහන් කරයි.\n\nව්‍යාපෘතියෙහි ඉදි කිරීම් කටයුතුවල සුවිශේෂී අවස්ථාවක් ලෙසින් මෙම සන්ධිස්ථානය උත්සවශ්‍රීයෙන් සැමරීමද සිදුවිය. ඒ, මෙම ඉදිකිරීම් ව්‍යාපෘතිය ක්‍රියාවට නංවන ඉදිකිරීම් සමාගම් දෙකද ඇතුළුව, ව්‍යාපෘති විශේෂඥයින්, නියාමන ආයතන මෙන්ම අනෙකුත් සම්භාවනීය අමුත්තන් රැසකගේ සහභාගිත්වයෙනි. 2022 වසරේ ශ්‍රී ලංකාවේ පැවති ආර්ථික අභියෝග හමුවේ වසරක් තුළ ඇගයිය යුතු ප්‍රගතියක් අත්කර ගනිමින් ව්‍යාපෘතිය මෙලෙස සුවිශේෂී කඩඉමක් සනිටුහන් කිරීම කැපී පෙනෙන ජයග්‍රහණයක් ද වේ. මෙහි ඉදිකිරීම් පාර්ශ්වකරුවන් දෙපළ ලෙසින් ක්ෂේත්‍රයේ දැවැන්තම සමාගම් දෙකක් වන Access Engineering PLC (AEL) සහ China Harbour Engineering Company (CHEC) අත්වැල් බැඳගෙන සිටී.",
       "URL": "https://www.dinamina.lk/2023/08/26/business/17448/marina-square-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%98%e0%b6%ad%e0%b7%92%e0%b6%ba%e0%b7%99%e0%b7%84%e0%b7%92-%e0%b6%85%e0%b6%9b%e0%b6%ab%e0%b7%8a%e0%b6%a9-%e0%b6%b4%e0%b7%8a/",
       "Category": "business",
       "Parent URL": "https://www.dinamina.lk/category/business//page/9/"
}