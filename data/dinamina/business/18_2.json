{
       "Source": "dinamina",
       "Timestamp": "July 15, 2023 1:00 am",
       "Headline": "නිව් ඇන්තනීස් සමාගමට Sustainability U.S. Soy සම්මානය හිමිවෙයි",
       "News Content": "ශ්‍රී ලංකාවේ ප්‍රමුඛතම මාංශ ආහාර නිෂ්පාදකයෙකු වන New Anthoney’s සිය තිරසාරත්වය වැඩපිළිවෙළ ඉදිරියට යමින් සහ පරිසර හිතකාමී බව ප්‍රකට කරමින්, කීර්තිමත් ‘Sustainability U.S. Soy’ ලාංඡනය ඔවුන්ගේ ඇසුරුම්වල භාවිතා කිරීමේ අයිතිය මෑතකදී හිමිකර ගැනීමට සමත්විය. මෙම සහතිකය දිනාගත් දකුණු ආසියානු සහ උප සහරා අප්‍රිකානු කලාපයේ පළමුවැනි සමාගම නිව් ඇන්තනීස් සමූහය වීම ද කැපී පෙනේ.\n\nමෙම සුවිශේෂී සන්ධිස්ථානය සනිටුහන් කරමින් ජූලි 05 වැනි දින වෝටර්ස් එජ්හිදී උත්සවයක් පැවැත්විණි. තම නිෂ්පාදනවල තිරසාර යූ.එස්. සෝයා භාවිතා කරන නිෂ්පාදකයින්ට සුප්‍රකට ‘Sustainability U.S. Soy’ ලාංඡනය ඔවුන්ගේ ඇසුරුම් සඳහා පිරිනමනු ලබන අතර, ලොව පුරා නිෂ්පාදන 550කට අධික ප්‍රමාණයක ලාංඡනය භාවිත කරන සමාගම් 30කට නිව් ඇන්තනී සමූහය සම්බන්ධ වේ. ප්‍රෝටීන් ඌනතාවයේ ගෝලීය බර පිළිබඳව දැනුම්වත් කිරීම සඳහා ක්‍රියා කරන රයිට් ටු ප්‍රෝටීන ව්‍යාපාරයේ නවතම ආධාරකරු ද නිව් ඇන්තනී සමූහය යි.\n\nපාලන පියවර සහ රෙගුලාසි අනුගමනය කිරීම, ජෛව විවිධත්වය සහ ඉහළ කාබන් ධාරිතාව, නිෂ්පාදන පිළිවෙත්, මහජන සහ කම්කරු සෞඛ්‍ය සහ සුබසාධනය සහ අඛණ්ඩ වැඩිදියුණු කිරීම් යන ප්‍රධාන අංග හතරක් මත පදනම්ව ‘Sustainability U.S. Soy’ ලාංඡන ප්‍රොටෝකෝලය (SSAP) සාර්ථකව පිළිපැදීමෙන් අනතුරුව එම පිළිගැනීම හිමි වීම ද විශේෂත්වයකි.\n\nU.S. Soybean Export Council (USSEC) හි මෙම වැඩසටහන හරහා ජාත්‍යන්තර ආහාර සමාගම්වලට තම අමුද්‍රව්‍ය සහ නිෂ්පාදන වෙනුවෙන් තිරසර සෝයි නිෂ්පාදන ඇණවුම් කිරීමේ හැකියාව උදා වේ.\n\n‘Sustainability U.S. Soy ලාංඡනය අපගේ ඇසුරුම් සඳහා භාවිත කිරීමට අවස්ථාව හිමි වීම ගැන අපි මහත් සේ සතුටට පත්වෙනවා. එය, තිරසර අමුද්‍රව්‍ය සපයා ගැනීම වෙනුවෙන් අපි අනුගමනය කළ පුළුල් කැපවීමෙහි ප්‍රතිඵලයක්. තිරසර වැඩපිළිවෙළ ආරම්භ වන්නේ ගොවිපොළේදී බව අපි දැඩිව විශ්වාස කරනවා. මෙය අපගේ තිරසර ගමන්මඟ තුළ සුවිශේෂී සන්ධිස්ථානයක් ලෙසත් හැඳින්විය හැකියි, යනුවෙන් නිව් ඇන්තනීස් සමූහයේ ප්‍රධාන විධායක නිලධාරී නීල් සුරවීර ප්‍රකාශ කළේය.\n\nU.S. Soy Sustainability & Marketing හි දකුණු ආසියානු සහ උප සහරා අප්‍රිකානු කලාපයේ ප්‍රධානී ඩීබා ගියානෝලිස් මෙම අවස්ථාවට සහභාගී වෙමින් U.S. Soy ප්‍රතීතන සහතිකය පිළිබඳව විස්තර කරමින් එය ආහාර නිෂ්පාදනය තුළ තිරසරභාවය සහ විශ්වාසනීයත්වය පිළිබිඹු කරන ආකාරය ගැන පැහැදිලි කළාය. USSEC හි සත්ත්ව උපයෝගීතා අංශයේ දකුණු ආසියානු සහ උප සහරා අප්‍රිකානු කලාපයේ ප්‍රධානී ආචාර්ය සුසිල් සිල්වා ද මෙහිදී අදහස් දැක්වීය.",
       "URL": "https://www.dinamina.lk/2023/07/15/business/6763/%e0%b6%b1%e0%b7%92%e0%b7%80%e0%b7%8a-%e0%b6%87%e0%b6%b1%e0%b7%8a%e0%b6%ad%e0%b6%b1%e0%b7%93%e0%b7%83%e0%b7%8a-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b6%a7-sustainability-u-s-soy-%e0%b7%83/",
       "Category": "business",
       "Parent URL": "https://www.dinamina.lk/category/business//page/18/"
}