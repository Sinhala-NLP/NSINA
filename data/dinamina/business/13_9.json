{
       "Source": "dinamina",
       "Timestamp": "August 3, 2023 1:58 am",
       "Headline": "වියදම් අඩුකරන  ආදායම් වැඩිකරන  පාම් ඔයිල්",
       "News Content": "එය අපූරු තාලවර්ගයේ ගසකි. බොහෝ දෙනා මෙය හඳුන්වන්නේ ඔයිල් පාම් යන නමිනි (oil palm) එසේ වීමට හේතුව මෙම ගසේ ඵලදාවෙහි මිනිස් පරිභෝජනයට අවැසි පෝෂණයෙන් අනූන තෙල් ඉහළ ප්‍රතිශතයකින් ගබඩා වී තිබීමයි. මෙම තෙල් අස්වැන්න කොතෙක්දැයි කිවහොත් ශාකමය තෙල් උකහා ගන්නා අනෙකුත් භෝග හා සැසඳීමේදී පස් හය ගුණයකින් ඉහළ වීම විශේෂත්වයයි.\n\nලොව බහුතරය ඔයිල් පාම් ලෙස කරන හැඳින්වීම සිංහල භාවිතයට පැමිණ ඇත්තේ “ඔයිල් පාම්” ලෙසය. පොල් වතු දැක, හුරු පුරුදු දෑස්වලට ඔයිල් පාම් වගාවේ පොල්වලට හුරු පෙනුමත් එහි අතුවල ඇති කටුසහිත ස්වභාවය නිසාත් “ඔයිල් පාම්” ලෙස ව්‍යවහාර වේ. ලංකාවේ මුලින්ම මේ වගාව මහා පරිමාණ වතු ආශ්‍රිතව දැකගත හැකිවූ නිසාම පාම් ඔයිල් ලෙස ව්‍යවහාර විණි.\n\nකෙසේ වෙතත් නාමකරණයේ සිටම දුරවබෝධයෙන් යුත් වගාවක් වූ පාම් ඔයිල් හී නිසි ප්‍රයෝජනය ගැනීමට නොහැකි අවාසනාවන්ත තත්ත්වයක් උදා වී ඇත්තේ විද්‍යාත්මක නොවන මිත්‍යාවන් බොහොමයක් මෙම අපූරු වගාව වටා චිත්‍රණය කොට තිබීම නිසා වෙනි. මෙසේ මිථ්‍යාව පැතිරවීම පිටුපස කූට ව්‍යාපාර සැඟව සිටී.\n\nවිද්‍යාත්මකව Elaeis guineensis ලෙස හඳුන්වන ඔයිල් පාම් හි ජන්ම භූමිය නිරිතදිග බටහිර අප්‍රිකාවයි. ඇන්ගෝලාව සහ නැම්බියාවට අයත් ප්‍රදේශයක් වන එම ප්‍රදේශය guineensis ලෙස හඳුන්වයි. තෙල් ලබාගැනීම සඳහා පාම් ඔයිල් ඵලයෙහි පිටත මාංසල කොටස මෙන්ම කටුවෙන් වට වූ කුඩා මදය යොදා ගැනීම ආරම්භ වී ඇත්තේ දැනට වසර 5000කට පෙර සිට බව පුරාවිද්‍යාඥයන් විසින් හඳුනාගෙන ඇත.\n\nඊජීප්තුවෙහි ඇති Abydos නමින් හඳුන්වන සොහොනක තිබී පාම් තෙල් හමුවී තිබේ. මෙම සොහොන්වල තැන්පත් කර තිබූ දේවල් පිළිබඳව පුරාවිද්‍යාත්මක මතය නම් එම සොහොන්වල තැන්පත් කර ඇති පුද්ගලයන් ජීවත්ව සිටි කාල‍ෙය් එදිනෙදා පරිහරණය කළ දේවල් මෙලෙස සොහොන්වල තැන්පත් කරන්නේ මරණින් මතුත් ඒ දේවල් අඩුවක් නැතිව ඔවුනගේ පරිහරණයට ලැබේවා යන ප්‍රාර්ථනාවෙන් යුතුවයි. මෙසේ අප්‍රිකාවේ බටහිර අන්තයේ සිට පාම් තෙල් ඊජීප්තුව වෙත රැගෙන විත් ඇත්තේ අරාබි ජාතික වෙළෙඳුන් බවට අනුමාන කරයි. බටහිර අප්‍රිකාව නිජබිම වූ මෙම තෙල් ඒ ප්‍රදේශවල වැසියන් ශරීරයේ ඇතිවන තැළීම් සමනය කිරීම සඳහා භාවිතා කොට ඇත. විශේෂයෙන් වහල් මෙහෙවරෙහි යෙදෙන විට හාම්පුතුන් විසින් කස පහර එල්ල කිරීමෙන් ඇතිවන සීරීම් හා තැළීම් සමනය කිරීම සඳහා මෙම තෙල් උපකාරී වී ඇත. වහල්හිමියන් විසින් වෙන්දේසියට වහලුන් ඉදිරිපත් කිරීමේදී තමාට අයත් වහලුන්ගේ ශරීරයේ මෙම තෙල් ගල්වා ගැනීමට අණකර ඇත්තේ ඔවුන් වඩාත් ශක්ති සම්පන්න බවත් නීරෝගි බවත් ගැනුම්කරුවන්ට ඒත්තු ගැන්වීමටයි. ඒ අනුව වසර 5000 කාලයක සිට පාම් ඔයිල් ආහාරයක් සේම ඇඟ ගල්වනයක් ලෙසත් භාවිතා වී තිබේ.\n\nපාම් තෙල් මූලික අමුද්‍රව්‍ය ලෙස භාවිතයට ගනිමින් කරන නිෂ්පාදන මූලික වශයෙන් කොටස් දෙකකි. පළමුව විශාල වශයෙන් භාවිතා වෙන්නේ ආහාර සහ පානවර්ග සැකසීමේ මූලික අමුද්‍රව්‍යයක් ලෙසයි. ඒ සඳහා යොදා ගන්නේ ඔයිල් පාම් ගෙඩියේ කහ හෝ තැඹිලි හෝ ඇතැම්විට රතු වර්ණිත ලෙල්ලයි. කටුවකින් ආවරණය වූ පොල් මදය වැනි කුඩා කොටස නිස්සාරණය කොට ගන්නා තෙල් වැඩි වශයෙන් භාවිතා කරන්නේ රූපලාවණ්‍ය නිෂ්පාදන හා සේදුම් කාරක සහ සබන් වැනිදේ මෙන්ම ඖෂධ සැකසීමටය. ජෛව ඩීසල් නිෂ්පාදනය ද පාම් තෙල් නිෂ්පාදනයේ තවත් පැතිකඩකි. ඉන්දුනීසියාව වැනි රටවල නිෂ්පාදකයන් මේ පිළිබඳව විශේෂ අවධානයක් යොමුකර ඇත.\n\nපාම් ඔයිල් නිෂ්පාදන ලැයිස්තුව ඉතා දිගු වූවකි. ඉන් ප්‍රමුඛතම අමුද්‍රව්‍ය එළවළු තෙල්වන අතර මාගරින්, චොකලට්, බේකරි ආහාර නිෂ්පාදනය සඳහා ඉහළ ඉල්ලුමක් තිබේ. එසේම බීම වර්ග, snacks, Frozen, සේදුම් කාරක වර්ග, දන්තා ලේප, සබන්, සත්ත්ව ආහාර වර්ග, ළමා ආහාර මෙන්ම බිස්කට් නිෂ්පාදනයේදී අත්‍යවශ්‍ය අමුද්‍රව්‍යකි. මේ අනුව ලෝක වෙළෙඳපොළෙහි පසුගිය වසරේ පාම් ඔයිල් අලෙවිය අ‍ෙමරිකානු ඩොලර් බිලියන 65.8ක් වී තිබිණි. එම අගය මේ වසරෙහිදී අ‍ෙමරිකානු ඩොලර් බිලියන 68.14ක් වනු ඇතැයි අපේක්ෂා කෙරේ. ඒ අනුව ඉදිරි වසර 10දී ඉල්ලුමේ වේගය 5.2% වේගයකින් ඉහළයනු ඇතැයි වෙළෙඳපොළ සමීක්ෂණ හඳුනාගෙන ඇත.\n\nවෙළෙඳපොළෙහි පවතින අනෙකුත් නිෂ්පාදන අතරින් තරගකාරීත්වය සැලකීමේදී වඩාත් අඩු මිලක් ඇති පෝෂණ ගුණයෙන් අනූන නිෂ්පාදනය පාම් තෙල්ය. එසේම නිෂ්පාදන ක්‍රියාවලියේදී තත්ත්වය ඉහළ දැමීමේ යෝග්‍යතාව අනෙකුත් අමුද්‍රව්‍යවලට වඩා පාම් තෙල්වල වඩා ඉහළ බව පැවසෙයි. සැකසූ ආහාර රසය මෙන්ම ඒවායෙහි ස්වභාවය වෙනස් නොවී ස්ථායීව පවත්වා ගැනීමට පාම් තෙල් හි සුවිශේෂී හැකියාවක් ඇති බවට තහවුරු වී ඇත.\n\nමෙහි ඇති සම්තෘප්ත හා අසම්තෘප්ත මේද ප්‍රතිශතය සැලකීමේදී සම්තෘප්ත මේද ප්‍රතිශතය ඉහළ නිසා හෘද රෝග ඇති නොකරන බවත් දිරවීමේ ක්‍රියාවලිය පහසු කරන කැරොටිනොයිඩ් පෝෂක බහුල අතරම, විටමින් A මෙන්ම විටමින් E සහ බීටා කැරොටින්, මේද අම්ල සංයුතිය නිසාම මෙහි පෝෂණ ගුණය සුවිශේෂීව තහවුරු වෙයි.\n\nගෝලීයව පාම් තෙල් නිෂ්පාදනය පිළිබඳව සැලකිලිමත් වීමේදී. පසුගිය වසරේ පාම් තෙල් වාර්ෂික ආදායමෙන් 72% උපයා ඇත්තේ ආසියා පැසිපික් කලාපයයි. දෙවැන්නා ලෙස 13.3% ආදායමක් උපයා ඇත්තේ උතුරු අ‍ෙමරිකාවයි. යුරෝපා කලාපය 10%ක් පමණි. ලතින් අ‍ෙමරිකාව 3%ක අපනයන ආදායමක් උපයා ඇති අතර අනෙකුත් කලාපයන්ගේ සහභාගීත්වය 1.7%කි.\n\nඔයිල් පාම් සඳහා හිරුඑළිය මෙන්ම වර්ෂාපතනය ඉහළ මට්ටමකින් පැවතිය යුතුයි. නිවර්තන කලාපයේ දැඩි හිරුඑළිය මෙන්ම වසර පුරා ඇදහැලෙන අධික වර්ෂාව ඉහළ ඵලදාවක් ලැබීමේ මූලික සාධකයන් වෙයි. ආසියා පැසිපික් කලාපයේ ඔයිල් පාම් වගාව ශීඝ්‍රයෙන් ව්‍යාප්තවීම සඳහා මෙම හේතුව මූලික සාධකය බවට පත් වී තිබේ. මේ අනුව 1848 දී ලන්දේසි ජාතිකයන් විසින් ජාවා දූපත් වෙත ඔයිල් පාම් හඳුන්වා දී ඇති අතර, මැලේසියාවේ වගාව ආරම්භ කර ඇත්තේ 1961දී පමණි. පාම් තෙල් නිෂ්පාදනයේ ලොව ප්‍රමුඛයා වන්නේ ඉන්දුනීසියාවයි. දෙවැන්නා මලයාසියාවයි. ඉන්දුනීසියානු දළ දේශීය නිෂ්පාදිතයෙන් 9.17% කොටසක් පාම් ඔයිල් කර්මාන්තයෙන් උපයයි. එරට මිලියන 8ක පමණ ජනයා සේවය කරන්නේ ඔයිල් පාම් කර්මාන්තය ආශ්‍රිත කරගෙනයි. මෙපමණක් නොවේ කුඩා වතු ආශ්‍රිතව පාම් තෙල් කර්මාන්තය සිදු කිරීම නිසා මලයාසියාවේ මෙන්ම ඉන්දුනීසියාවේ දුප්පත්කම අඩුවීමට බලපා තිබේ. එහි ජනගහනයෙන් මිලියන 21ක් ඔයිල් පාම් කර්මාන්තය ඇසුරෙන් ජීවත් වෙති.\n\nලොව පාම් තෙල් පරිභෝජනය කරන රටවල් අතර, මුල් තැන ඉන්දියාවට හිමිවෙයි. ඉන්දීය නිදහස් දිනය අමතමින් අගමැති නරේන්ද්‍ර මෝදි කළ කතාව ඉදිරි ආර්ථික සැලසුම් පිළිබඳව අවධානය යොමුවූවක් වූ අතර, එහිදී වැඩි අවධානයක් යොමු වී තිබුණේ තිරසර ඔයිල් පාම් වගාවන් ව්‍යාප්ත කර පරිභෝජනයට අවශ්‍ය එළවළු තෙල් රටේම නිෂ්පාදනය කිරීම පිළිබඳවයි. ලොව වැඩිම පාම් තෙල් ප්‍රමාණයක් ආනයන කරන ඉන්දියාව පාම් තෙල් අපනයනකරුවන් අතර 20 වැනි ස්ථානයේ පසුවෙයි.\n\n2019 – 2020 වකවානුවේ ඉන්දියාවේ ඔයිල් පාම් වගාව හෙක්ටයාර 350,000 වගා කොට පැවති ඇති අතර, ඉන් ලද පාම් තෙල් අස්වැන්න මෙට්‍රික්ටොන් මිලියන 1.02 කි. ඉන්දීය රජයේ අරමුණ 2025 – 2026 වනවිට එම ප්‍රමාණය හෙක්ටයාර මිලියනය දක්වා ව්‍යාප්ත කිරීමයි. ඉන් අපේක්ෂිත පාම් තෙල් අස්වැන්න ටොන් මිලියන 1.12කි. 2030 වනවිට හෙක්ටයාර මිලියන 16.7 දක්වා වගාව වැඩි දියුණු කිරීමට අපේක්ෂා කරන අතරම ඉන් අපේක්ෂිත අස්වැන්න ටොන් මිලියන 50කි.\n\nමේ ව්‍යාපෘතිය ක්‍රියාත්මක කිරීමේදී ඉන්දීය රජය ජාතික ප්‍රතිපත්තියක් අනුගමනය කර තිබේ.\n\nමෙසේ වසර කීපයක් ඇතුළත නිවර්තන කාලගුණය සහිත ප්‍රදේශවල ඉඩම් අක්කර මිලියන 2ක් ඔයිල් පාම් සඳහා වෙන්වීම ගැන ඉන්දීය පරිසරවේදීන් මෙන්ම විශේෂඥයන් බොහෝදෙනෙක් මීට එරෙහිව මත ඉදිරිපත් කරමින් පවසා සිටියේ “පරිසරයට විරුද්ධව පැමිණි සංවර්ධනය නැඟී සිටින බවයි.” මේ අනතුරු ඇඟවීම් පිළිබඳව එරට ආණ්ඩුවේ මතය තිරසර හා පාරිසරික හිතකාමී ප්‍රතිපත්ති අනුගමනය කරමින් අහිතකර බලපෑම් අවමකළ හැකි බවයි. ඒ අනුව එක් භූමියක් තුළ භෝග කීහිපයක් වගා කළ යුතුය යනුවෙන් ප්‍රතිපත්තියක් හඳුන්වා දී තිබේ.\n\nආසියා අප්‍රිකා මෙන්ම ලතින් අමරිකානු රටවල වැඩිවන ජනගහනයට අඩුපිරිවැයකින් ලබාගතහැකි පෝෂණීය ආහාරයක් වන පාම් තෙල් සැපයුම අඛණ්ඩව පවත්වා ගැනීමට නිෂ්පාදන ධාරිතාව ඉහළ දැමීම අත්‍යවශ්‍ය කරුණකි. පරිසරයට ඇති බලපෑම හැකිතාක් අවම කරමින් අපනයන ආදායම් ඉහළ දැමීමත් ආනයන වියදම් අඩු කරමින් ආහාර සුරක්ෂිතතාව ආරක්ෂා කිරීම සඳහා වන ක්‍රියා පිළිවෙත් ආසියා පැසිපික් කලාපයේ ඔයිල් පාම් කර්මාන්තයේ තිරසර පැවැත්ම සඳහා ආදර්ශ සපයයි.\n\nබුද්ධිකා බ්‍රාහ්මණගේ",
       "URL": "https://www.dinamina.lk/2023/08/03/business/11175/%e0%b7%80%e0%b7%92%e0%b6%ba%e0%b6%af%e0%b6%b8%e0%b7%8a-%e0%b6%85%e0%b6%a9%e0%b7%94%e0%b6%9a%e0%b6%bb%e0%b6%b1-%e0%b6%86%e0%b6%af%e0%b7%8f%e0%b6%ba%e0%b6%b8%e0%b7%8a-%e0%b7%80%e0%b7%90%e0%b6%a9/",
       "Category": "business",
       "Parent URL": "https://www.dinamina.lk/category/business//page/13/"
}