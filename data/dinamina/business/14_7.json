{
       "Source": "dinamina",
       "Timestamp": "August 1, 2023 1:21 am",
       "Headline": "ජපාන විදේශ ඇමැති කොළඹ වරායේ නිරීක්ෂණ චාරිකාවක",
       "News Content": "දෙදින නිල සංචාරයක් සඳහා ශ්‍රී ලංකාවට පැමිණි ජපාන විදේශ කටයුතු ඇමැති හයාෂි යොෂිමාසා මහතා කොළඹ වරායේ නිරීක්ෂණ චාරිකාවකට එක්ව තිබේ.\nකොළඹ වරාය වෙත පැමිණි ජපාන විදේශ ඇමැතිවරයා ඇතුළු දූත පිරිස ශ්‍රී ලංකා වරාය අධිකාරියේ සභාපති කීත් ඩී. බර්නාඩ් මහතා විසින් වරාය මෙහෙයුම් කුලුන පරිශ්‍රයේදී උණුසුම් අයුරින් පිළිගත් බව ශ්‍රී ලංකා වරාය අධිකාරිය පවසයි.\nමෙහිදී ඇමැතිවරයා ඇතුළු පිරිස මෙහෙයුම් කුලුන පරිශ්‍රයේ සිට කොළඹ වරායේ පිහිටීම හා එහි දැනට සිදුවන සංවර්ධන කටයුතු නිරීක්ෂණය කර තිබෙන අතර, ඒ මහතාගේ කොළඹ වරාය සංචාරය වෙනුවෙන් ශ්‍රී ලංකා වරාය අධිකාරියේ සභාපතිවරයා අතින් සමරු තිළිණයක් ද පිළිගන්වා ඇත.\nසිය දෙදින නිල සංචාරය අතරතුර කොළඹ වරාය වෙත පැමිණි ජපාන විදේශ කටයුතු ඇමැති හයාෂි යොෂිමාසා මහතා කොළඹ වරාය වෙත පැමිණ තිබූ ජපාන යුද නෞකාවක් වූ JS Samidare නෞකාව ද නිරීක්ෂණය කර තිබේ. ශ්‍රී ලංකාවේ ජපාන තානාපති මිෂුකොෂි හිදෙකි, ශ්‍රී ලංකා වරාය අධිකාරියේ අධ්‍යක්ෂ (අලෙවි හා ව්‍යාපාර ප්‍රවර්ධන) සරත් දයානන්ද, අධ්‍යක්ෂ (ආරක්ෂක) විශ්‍රාමික මේජර් ජෙනරාල් සුදත් පෙරේරා, හාබර් මාස්ටර් නිර්මාල් සිල්වා, ප්‍රධාන කළමනාකරු (සන්නිවේදන හා මහජන සම්බන්ධතා) චිත්‍රාල් ජයවර්ණ මහත්වරුන් ඇතුළු පිරිසක් මේ අවස්ථාවට එක්ව සිටියහ.\n\nමහින්ද අලුත්ගෙදර",
       "URL": "https://www.dinamina.lk/2023/08/01/business/10766/%e0%b6%a2%e0%b6%b4%e0%b7%8f%e0%b6%b1-%e0%b7%80%e0%b7%92%e0%b6%af%e0%b7%9a%e0%b7%81-%e0%b6%87%e0%b6%b8%e0%b7%90%e0%b6%ad%e0%b7%92-%e0%b6%9a%e0%b7%9c%e0%b7%85%e0%b6%b9-%e0%b7%80%e0%b6%bb%e0%b7%8f/",
       "Category": "business",
       "Parent URL": "https://www.dinamina.lk/category/business//page/14/"
}