{
       "Source": "dinamina",
       "Timestamp": "August 25, 2023 1:00 am",
       "Headline": "ධීවර සංස්ථා මාළු මිල දී ගැනීමට නව ක්‍රමවේද එයි",
       "News Content": "ලංකා ධීවර සංස්ථාව වර්තමාන වෙළෙඳපොළට සරිලන පරිදි සකස් කරමින් ධීවර සංස්ථා මත්ස්‍ය නිෂ්පාදන ONLINE ක්‍රමය හරහා UBER, PICKME වෙතින් ගෙදරට ගෙන්වා ගැනීමට පාරිභෝගිකයන්ට අවස්ථාව උදාවී ඇතැයි ධීවර රාජ්‍ය ඇමැති පියල් නිශාන්ත ද සිල්වා මහතා කියයි.\n\nපළමු අදියරේ දී කොළඹ සහ තදාසන්න ප්‍රදේශවල ජනතාවට මේ පහසුකම සැලසෙනු ඇති බවත් පාරිභෝගිකයාට පහසුවන පරිදි ධීවර සංස්ථා අලෙවිසල් රැසක QR ක්‍රමයට මුදල් ගෙවීමේ හැකියාව ද උදාකර දී ඇතැයිද රාජ්‍ය ඇමැතිවරයා පවසයි.\n\nනාරාහේන්පිට කිරිමණ්ඩල මාවතේ ආර්ථික මධ්‍යස්ථාන පරිශ්‍රයේ පිහිටි H18 ධීවර සංස්ථා වෙ‍ළෙඳසල නවීකරණය කර පෙරේදා (23) විවෘත කිරීමේ අවස්ථාවට එක්වෙමින් ධීවර රාජ්‍ය ඇමැතිවරයා මේ බව සඳහන් කළේය.\n\nධීවර අමාත්‍යංශය සහ ධීවර සංස්ථාව ද විවිධ අභියෝගයන්ට මුහුණ දෙමින් සිටිය ද, දැක්මක් සහිතව ඉදිරියට ගෙනයෑමට, තමා උත්සාහ දරන බව පැවසූ ධීවර රාජ්‍ය ඇමැතිවරයා අවධාරණය කළේ නව ලෝකයට ගැලපෙන පරිදි අපේ කටයුතු සකස් කර ගත යුතු බවයි.",
       "URL": "https://www.dinamina.lk/2023/08/25/business/17017/%e0%b6%b0%e0%b7%93%e0%b7%80%e0%b6%bb-%e0%b7%83%e0%b6%82%e0%b7%83%e0%b7%8a%e0%b6%ae%e0%b7%8f-%e0%b6%b8%e0%b7%8f%e0%b7%85%e0%b7%94-%e0%b6%b8%e0%b7%92%e0%b6%bd-%e0%b6%af%e0%b7%93-%e0%b6%9c%e0%b7%90/",
       "Category": "business",
       "Parent URL": "https://www.dinamina.lk/category/business//page/10/"
}