{
       "Source": "dinamina",
       "Timestamp": "September 30, 2023 1:00 am",
       "Headline": "කුරිකාරා හිරෝමි පාසලේ 40කට ජපන් වීසා",
       "News Content": "පුද්ගලයෙකුට ආර්ථික හා සාමාජීය ජීවිතය පවත්වා ගෙන යෑමට භාෂා ප්‍රවීණත්වය අත්‍යවශ්‍ය සාධකයක් බව හඳුනා ගනිමින් නව අධ්‍යාපන ප්‍රතිසංස්කරණ සැලසුම් කරන බව අධ්‍යාපන අමාත්‍යාංශ ලේකම් නිහාල් රණසිංහ මහතා පවසයි.\n\nසිංහල,දෙමළ හා ඉංග්‍රීසි යන භාෂා තුනම එක හා සමානව ප්‍රගුණ කිරීමේ අවකාශය පාසල් පද්ධතියට ඇතුළු කළ යුතුව තිබෙන බව ද ඒ මහතා කීය.\n\nකුරිකාරා හිරෝමි (Kurikara Hiromi) ජපන් භාෂා පාසලේ අධ්‍යාපන ලද සිසුන් 40 දෙනෙකුට ජපන් රටේ අධ්‍යාපනය ලැබීම සඳහා වීසා හිමි වීම නිමිත්තෙන් මහනුවර රෝයල් කැන්ඩියන් හෝටලයේ දී පැවැති උත්සවයක දී ලේකම්වරයා මේ බව ප්‍රකාශ කළේය.\n\nවිශේෂයෙන් විදේශ රටවල අධ්‍යාපනය ලැබීමට යන සිසුන් එම රටේ භාෂාව පිළිබඳ අවබෝධයකින් යන්නේ නම් පහසුකම් රැසක් අත්විඳින්නට හැකිවනු ඇති බවත්, මේ නිසා විවිධ භාෂා ඉගෙනීම සඳහා කටයුතු කිරීම අනාගත අභියෝග ජය ගැනීමේ ක්‍රියාවලිය සඳහා මනා පිටුබලයක් වනු ඇති බවත් හෙතෙම අවධාරණය කළේය.\n\nපාසල් අධ්‍යාපනය අවසන් කරන සිසුන්ට තමන් කැමැති ක්ෂේත්‍රයක් ඔස්සේ වැඩිදුර අධ්‍යාපන කටයුතු කරගෙන යෑමට අවශ්‍ය ශක්තිය ලබාදීම සඳහා වන ක්‍රියාවලියක් කෙරෙහි අවධානය යොමු කරමින් නව අධ්‍යාපන ප්‍රතිසංස්කරණ සැලසුම් කරන බව ද රණසිංහ මහතා කීවේය.\n\nභාෂා දැනුම ලබා දීමේ දී පුහුණු ගුරුවරු නොමැති වීම අභියෝගයක් බවත් ඒ සම්බන්ධව ද විශේෂ අවධානයක් යොමුකර තිබෙන බවත් ඒ මහතා පැවසුවේය.\n\nමෙහිදී අදහස් දැක් වූ කුරිකාරා හිරෝමි (Kurikara Hiromi) ජපන් භාෂා පාසලේ නිර්මාතෘ, විධායක අධ්‍යක්ෂ සුමිත් තිලකරත්න මහතා විදේශ ගතව අධ්‍යාපනය ලැබීමට බොහෝ පිරිසක් කැමැත්තෙන් පසුවුවත් නිවැරදි මග පෙන්වීම යටතේ නීත්‍යනුකූලව එම කාර්යය සිදු කරන ආයතන සීමිත යැයි ප්‍රකාශ කළේය.\n\nවිදේශ රටකට ගොස් තමන් පෞද්ගලිකව ගොඩනැඟෙන අතරතුර රටටත් එහි ප්‍රතිලාභ හිමිවන ලෙස කටයුතු කිරීම සියලු දෙනාගේ වගකීම හා යුතුකම යැයි ද ඒ මහතා පැවසුවේය.\n\nමෙම අවස්ථාවට වයඹ පළාත් රාජ්‍ය සේවා කොමිෂන් සභාවේ සාමාජික නීතිඥ මංගල රණරාජා, ප්‍රවීණ චිත්‍රපට අධ්‍යක්ෂ බෙනට් රත්නායක යන මහත්වරු ද සහභාගි වූහ.\n\nඅසේල කුරුළුවංශ",
       "URL": "https://www.dinamina.lk/2023/09/30/business/26508/%e0%b6%9a%e0%b7%94%e0%b6%bb%e0%b7%92%e0%b6%9a%e0%b7%8f%e0%b6%bb%e0%b7%8f-%e0%b7%84%e0%b7%92%e0%b6%bb%e0%b7%9d%e0%b6%b8%e0%b7%92-%e0%b6%b4%e0%b7%8f%e0%b7%83%e0%b6%bd%e0%b7%9a-40%e0%b6%9a%e0%b6%a7/",
       "Category": "business",
       "Parent URL": "https://www.dinamina.lk/category/business//page/2/"
}