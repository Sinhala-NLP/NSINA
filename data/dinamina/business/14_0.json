{
       "Source": "dinamina",
       "Timestamp": "August 3, 2023 1:14 am",
       "Headline": "BOC 84 වැනි සංවත්සරය නිමිත්තෙන්  සුළු හා මධ්‍ය පරිමාණ ව්‍යවසායකයන්ට  අඩු පොලියට ණය",
       "News Content": "\n\nලංකා බැංකුවේ 84 වැනි සංවත්සරය නිමිත්තෙන් සුළු හා මධ්‍ය පරිමාණ ව්‍යවසායකයන්ට අඩු පොලී අනුපාත යටතේ ණය ලබාදීම සඳහා රුපියල් කෝටි 500ක විශේෂ අරමුදලක් පිහිටුවීමට පියවර ගෙන තිබේ.\n\nමෙහිදී අදහස් දක්වමින් ලංකා බැංකුවේ සභාපති ජනාධිපති නීතිඥ රොනල්ඩ් සී. පෙරේරා මහතා පෙන්වා දුන්නේ බලාපොරොත්තු වූවාට වඩා වේගවත් ආර්ථික ප්‍රබෝධයක් ඇති වීමත් සමඟ කොවිඩ් වසංගතය හේතුවෙන් පීඩාවට පත් වූ සහ ඉන් පසුව ඇති වූ ආර්ථික අර්බුදය හේතුවෙන් බලපෑමට ලක්වූ බොහෝ ව්‍යාපාර මේ වනවිට යළි ආරම්භ කරමින් පවතින බවයි.\n\nදේශීය ණය ප්‍රතිව්‍යුහගත කිරීමේ ක්‍රියාවලිය රාජ්‍ය බැංකුවලට බලපෑමක් එල්ලවන බවට සෘණාත්මක ප්‍රචාරයක් ජනිත වූ නමුත්, එය වැරදි බව ඔප්පු වී තිබෙන බව සඳහන් කළ ඒ මහතා මීට අමතරව නව ව්‍යාපාර බොහොමයක් සහ අලුතින් ව්‍යාපාර ආරම්භ කිරීම නිරීක්ෂණය කර ඇති අතර, ඔවුන් සියල්ලන්ටම අඩු පොලී අනුපාත යටතේ ණය සඳහා ප්‍රවේශ විය හැකි බවද පෙන්වා දුන්නේය.\n\nරුපියල් බිලියන 5ක ප්‍රාග්ධන පදනමක් සහිත මෙම නව යෝජනා ක්‍රමය මඟින් සියයට 12.5ක් වැනි අඩු පොලී අනුපාත යටතේ ණය පහසුකම් ලබාදෙන බව සඳහන් කළ සභාපතිවරයා මිලියන 26ක පමණ ගනුදෙනුකරුවන් ලංකා බැංකුව සතුව සිටින අතර එයින් මිලියන 23ක් පමණ අන්තර්ජාලය ඔස්සේ ගනුදෙනු කරන බවද සඳහන් කළේය.\n\nලංකා බැංකුව ආරම්භ කිරීම නූතන යුගයේ රටේ ආර්ථික ඉතිහාසයේ ප්‍රධාන සිදුවීමක් බව පෙන්වා දෙන රොනල්ඩ් සී. පෙරේරා මහතා සාමාන්‍ය පුරවැසියන්ට සහ දේශීය ව්‍යාපාර සඳහා නවීන බැංකු සේවා සපයන බවද බ්‍රිතාන්‍ය ආණ්ඩුකාර ශ්‍රීමත් ඇන්ඩෘ කැල්ඩෙකොට් විසින් 1939 අගෝස්තු 01 වැනි දින ලංකා බැංකුව ව්‍යාපාර කටයුතු වෙනුවෙන් විවෘත කළ බව සිහිපත් කළේය.\n\nවිශාලතම වත්කම් පදනම, ශාඛා, කාර්ය මණ්ඩලය සහ ගනුදෙනුකරුවන් සිටින ශ්‍රී ලංකාවේ හොඳම බැංකුව මෙය බව සඳහන් කළ සභාපතිවරයා ලෝකයේ හොඳම බැංකු 100 අතර සිටින බවද පෙන්වා දුන්නේය.\n\nමෙහිදී ලංකා බැංකුවේ මහා කළමනාකාර රසල් ෆොන්සේකා මහතා පැවසුවේ නම්‍යශීලී ආයෝජන සැලැස්මක් හරහා පාරිභෝගිකයන් සවිබල ගැන්වීම සඳහා නව හඳුන්වා දීමක් වන “BOC Flexi Investor” ගිණුම උත්සවාකාරයෙන් දියත් කළ බවයි.\n\nඡායාරූපය – විමල් කරුණාතිලක",
       "URL": "https://www.dinamina.lk/2023/08/03/business/11321/boc-84-%e0%b7%80%e0%b7%90%e0%b6%b1%e0%b7%92-%e0%b7%83%e0%b6%82%e0%b7%80%e0%b6%ad%e0%b7%8a%e0%b7%83%e0%b6%bb%e0%b6%ba-%e0%b6%b1%e0%b7%92%e0%b6%b8%e0%b7%92%e0%b6%ad%e0%b7%8a%e0%b6%ad%e0%b7%99%e0%b6%b1/",
       "Category": "business",
       "Parent URL": "https://www.dinamina.lk/category/business//page/14/"
}