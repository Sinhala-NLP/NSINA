{
       "Source": "dinamina",
       "Timestamp": "July 29, 2023 1:00 am",
       "Headline": "INSEE Cement වෙතින් රණවිරුවන්ට සහනදායී මිලට සිමෙන්ති",
       "News Content": "ශ්‍රී ලංකාවේ ප්‍රමුඛතම සිමෙන්ති නිෂ්පාදන සමාගම වන INSEE Cement, ආරක්ෂක අමාත්‍යාංශය යටතේ පවතින රණවිරු සේවා අධිකාරිය සමග විශේෂ ගිවිසුමකට පසුගියදා අත්සන් තැබී ය. මෙම ගිවිසුම යටතේ යුද්ධයේදී ආබාධිත වූ හෝ මරණයට පත් වූ රණවිරුවන්ගේ පවුල්වලට සහනදායී මිලගණන් යටතේ සිමෙන්ති කොට්ට මිලදී ගැනීමට අවස්ථාව හිමි වේ.\n\nත්‍රිවිධ හමුදාවන්හි සාමාජික සාමාජිකාවන් රට වෙනුවෙන් ඉටුකළ හා ඉටුකරන මෙහෙවරට උපහාරයක් වශයෙන් ඔවුන්ට සහ ඔවුන්ගේ පවුල්වලට සහනදායී මිලගණන් යටතේ සිමෙන්ති මිලදී ගැනීමට අවස්ථාව සලසා දීම සඳහා INSEE Cement සමාගම මෙම වසර ආරම්භයේදී පුළුල් වැඩසටහනක් ක්‍රියාත්මක කළ අතර, රණවිරු සේවා අධිකාරිය සමග ඇතිකරගත් මෙම ගිවිසුම එහි එක් පියවරකි.\n\nරණවිරු සේවා අධිකාරියේ සභාපති මේජර් ජෙනරල් (විශ්‍රාමික) නන්දන සේනාධීර සහ INSEE Cement Sri Lanka සමාගමේ සභාපති නන්දන ඒකනායක විසින් මෙම අවබෝධතා ගිවිසුමට අත්සන් තබන ලදි. INSEE Cement සමාගමේ නාලිකා සංවර්ධන සහ බාහිර කටයුතු ප්‍රධානී චන්දන නානායක්කාර මහතා සහ අලෙවිකරණ ප්‍රධානී ගයනි පෙරේරා මහත්මියද මෙම අවස්ථාවට සහභාගී වූහ.",
       "URL": "https://www.dinamina.lk/2023/07/29/business/10024/insee-cement-%e0%b7%80%e0%b7%99%e0%b6%ad%e0%b7%92%e0%b6%b1%e0%b7%8a-%e0%b6%bb%e0%b6%ab%e0%b7%80%e0%b7%92%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b7%83%e0%b7%84%e0%b6%b1%e0%b6%af/",
       "Category": "business",
       "Parent URL": "https://www.dinamina.lk/category/business//page/15/"
}