{
       "Source": "dinamina",
       "Timestamp": "August 26, 2023 1:00 am",
       "Headline": "COYLE, ‘ALEC-Unite and Rebuild’ යටතේ දීපව්‍යාප්ත ව්‍යවසායකයන් එක් කරයි",
       "News Content": "COYLE විසින් නිර්මාණය කරන ලද ශ්‍රී ලංකා ව්‍යවසායකයන්ගේ වාණිජ මණ්ඩලය (ALEC) මඟින් මෙරට සියලුම පරිමාණයේ ව්‍යවසායකයන්ගෙන් සමන්විත විශේෂ සමුළුවක් සංවිධානය කෙරුණු අතර, එහි ප්‍රධාන ආරාධිතයා වශයෙන් මහජන බැංකුවේ සභාපති සුජීව රාජපක්ෂ මහතා සහභාගි විය. ව්‍යවසායකයන් අතර, සමගිය ඉහළ නංවමින් රට තුළ ව්‍යාපාර හා ආර්ථික වර්ධනය සඳහා ස්ථාවර ප්‍රතිපත්තිවල අවශ්‍යතාව පිළිබඳව මෙම සමුළුවේදී ප්‍රධාන වශයෙන් අවධානය යොමු විය.\n\nCOYLE ආයතනයේ සභාපති රසිත් වික්‍රමසිංහ මහතා සමුළුව අමතමින්, ස්ථාවර ප්‍රතිපත්තිවල වැදගත්කම පිළිබඳ අවධාරණය කළේය. ප්‍රතිපත්ති සම්පාදනයේදී බොහෝ විට අත්තනෝමතික ලෙස වෙනස්කම් සිදු කිරීම හේතුවෙන් එල්ල වන අහිතකර බලපෑම් පිළිබඳව එහිදී ප්‍රකාශ කළ වික්‍රමසිංහ මහතා, සිය සේවකයන්ගේ දැනුම වර්ධනය කිරීමට සහ දැනුම බෙදාහැරීමට කටයුතු කරමින් සේවක සුභසාධනය ප්‍රශස්ත කිරීම ව්‍යවසායකයන්ගේ වගකීමක් බව ද අවධාරණය කළේය.\n\nවාණිජ මණ්ඩලයක සාම්ප්‍රදායික කාර්යභාරයෙන් ඔබ්බට යමින්, විවිධ අරමුණු සහිත ව්‍යවසායකයන් පිරිසක් නියෝජනය කරන COYLE, සිය සංවිධානය බලගැන්වීමේ සහ තිරසර ආර්ථිකයක් ගොඩනැංවීමේ අරමුණ සාක්ෂාත් කිරීම සඳහා සංවර්ධනයේ මූලික වටිනාකම් මත පදනම් වූ සේවාවක් ප්‍රවර්ධනය කිරීම වෙනුවෙන් පෙනී සිටියි. රෙදිපිළි, තොරතුරු තාක්ෂණ, ඉදිකිරීම්, නිෂ්පාදන, මූල්‍ය සේවා, ඖෂධ සහ බලශක්ති ආදී වශයෙන් ව්‍යාපාරික ක්ෂේත්‍ර ගණනාවක් ආවරණය කරමින් සිය වැඩසටහන් ක්‍රියාත්මක කරන COYLE, ශ්‍රී ලංකාව තුළ පවතින ගෝලීය ව්‍යාපාරික අවස්ථා හා ආනයන හා අපනයන අවස්ථාවලින් තවමත් නිසි ප්‍රයෝජන ගෙන නොමැති බව පවසයි.\n\nALEC හි සභාපති නිශාන් වාසලතන්ත්‍රී මහතා ද සිය ආයතනික ඉතිහාසය සහ අරමුණු පිළිබඳව අදහස් දක්වමින් සභාව ඇමතුවේ ය. ශ්‍රී ලාංකික ව්‍යවසායකයින් නියෝජනය කිරීම සඳහා ආරම්භ කරන ලද ALECහි අරමුණ වන්නේ අභියෝගවලට සාර්ථකව මුහුණ දීම සහ එම බාධක අවම කිරීම සඳහා සහයෝගය ලබා දීමයි. වසර ගණනාවක් පුරා COYLE, විවිධ ආයතන සමඟ සහයෝගීතා ගොඩනංවා ගනිමින්, එම ආයතන සමඟ සිය සාමාජිකයන් සම්බන්ධ කිරීමට සහ ඒ ඔස්සේ කර්මාන්ත ක්ෂේත්‍රය ආශ්‍රිත විවිධ ගැටලු කළමනාකරණය කිරීම සඳහා ගිවිසුම් ගත වීම ඔස්සේ සහයෝගය ලබා දීමට කටයුතු කරයි. COYLE විසින්, ALEC ආයතනය නිර්මාණය කිරීමත් සමඟ, දැනට ක්‍රියාත්මක වන දිස්ත්‍රික්ක 9ක සාමාජිකයන් සම්බන්ධ කිරීම වෙනුවෙන් ආයතන 28ක් ක්‍රියාත්මක වන බව පැවසිය යුතුමය.",
       "URL": "https://www.dinamina.lk/2023/08/26/business/17441/coyle-alec-unite-and-rebuild-%e0%b6%ba%e0%b6%a7%e0%b6%ad%e0%b7%9a-%e0%b6%af%e0%b7%93%e0%b6%b4%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8a%e0%b6%ad-%e0%b7%80%e0%b7%8a/",
       "Category": "business",
       "Parent URL": "https://www.dinamina.lk/category/business//page/9/"
}