{
       "Source": "dinamina",
       "Timestamp": "August 14, 2023 4:43 am",
       "Headline": "ලංකා බැංකුව ලීසිං රන්බඩු උකස් සුළු ව්‍යාපාර පොලී අනුපාත අඩු කරයි",
       "News Content": "ලීසිං, රන් භාණ්ඩ අත්තිකාරම්, සුළු සහ මධ්‍ය පරිමාණ ව්‍යවසාය ණය පහසුකම් ලබාගෙන සිටින පිරිසගෙන් අය කරන ණය පොලී අනුපාත මේ සතියේදී අඩු කිරීමට ලංකා බැංකුව තීරණය කර තිබේ.\nශ්‍රී ලංකා මහා බැංකුවේ මුදල් මණ්ඩලය අවස්ථා දෙකකදී සිය ප්‍රතිපත්ති පොලී අනුපාතික සහ ව්‍යවස්ථාපිත සංචිත අවශ්‍යතාවය පහත හෙළීම සමඟ ඇතිවූ අරමුදල් ප්‍රවේශයන්හී වාසිය සැලකිල්ලට ගෙන තම බැංකුව එම තීරණය ගත් බව ලංකා බැංකුවේ ප්‍රධාන විධායක නිලධාරී සහ මහා කළමනාකරු රසල් ෆොන්සේකා මහතා ‘දිනමිණ’ට ඊයේ (13) ප්‍රකාශ කළේය.\nපොලී අනුපාතික අඩුවීම මේ සතියේ ඇරඹෙන අතර ලීසිං සඳහා අයකරන පොලිය 16% දක්වා, රන් භාණ්ඩ උකස් අත්තිකාරම් පොලිය 20% දක්වා, සුළු සහ මධ්‍ය පරිමාණ ව්‍යවසායක ණය පහසුකම්වල පොලිය 17% දක්වා අඩු කිරීමට කටයුතු කරනු ඇත.\nමීට අමතරව ලංකා බැංකුව විසින් කාන්තා සහ තරුණ ව්‍යවසායකත්වය බල ගැන්වීම සඳහා රුපියල් බිලියන පහක මුදලක් ව්‍යාපෘති පදනම් කරගෙන අඩු පොලී අනුපාත යටතේ ලබා දීමටද කටයුතු කරන බව රසල් ෆොන්සේකා මහතා කීය.\nවිශේෂයෙන් අපනයන මුල් කර ගත් නිෂ්පාදන කර්මාන්ත දිරි ගැන්වීම, අලුතින් ව්‍යාපාර ආරම්භ කිරීම සඳහා උනන්දුවක් දක්වන අයගේ ව්‍යාපෘති වාර්තා පදනම් කොට සහ ඇපකරුවන්ගේ සුරකුම් සලකා බලා අඩු පොලී අනුපාත යටතේ ණය මුදල් පිරිනමන බවද ඒ මහතා පැවසීය.",
       "URL": "https://www.dinamina.lk/2023/08/14/business/13917/%e0%b6%bd%e0%b6%82%e0%b6%9a%e0%b7%8f-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80-%e0%b6%bd%e0%b7%93%e0%b7%83%e0%b7%92%e0%b6%82-%e0%b6%bb%e0%b6%b1%e0%b7%8a%e0%b6%b6%e0%b6%a9%e0%b7%94/",
       "Category": "business",
       "Parent URL": "https://www.dinamina.lk/category/business//page/12/"
}