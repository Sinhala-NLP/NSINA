{
       "Source": "dinamina",
       "Timestamp": "August 26, 2023 1:00 am",
       "Headline": "ජෝන් කීල්ස් පදනම මත්ද්‍රව්‍ය භාවිතයේ ආදීනව පිළිබඳව පාසල් දරුවන් දැනුම්වත් කරයි",
       "News Content": "මෙරට දරුවන් අතර මත්ද්‍රව්‍ය භාවිතය භයානක ලෙස ඉහළ ගොස් ඇති බව ශ්‍රී ලංකා මත්ද්‍රව්‍ය විරෝධී සංගමය පවසයි. මේ අතරින් වැඩි වශයෙන්ම මත්ද්‍රව්‍ය භාවිතයට යොමු වී සිටින්නේ වයස අවුරුදු 11ත් 16ත් අතර දරුවන් බව ඔවුන් පෙන්වා දී තිබේ. එමෙන්ම මෙරට බරපතළම ලෙස මත්ද්‍රව්‍ය භාවිතා කරන්නන් වන්නේ වයස අවුරුදු 16ත් 25ත් අතර තරුණ තරුණියන්ය. දරුවන් ඉලක්ක කර ගත් මත්ද්‍රව්‍ය ප්‍රධාන වශයෙන් රසකැවිලි ආදිය මෙන් සැකසූ වේදනා නාශක ඖෂධ වැනි ද්‍රව්‍ය වන අතර, පාසල් සහ අධ්‍යාපන ආයතන අසල ගැවසෙන ජාවාරම්කරුවන් විසින් මේවා දරුවන් වෙත අලෙවි කරනු ලබයි. දරුවන් ළමා කාලයේ දී එතරම් දරුණු නොවන මත්ද්‍රව්‍ය වෙත යොමු කර, පසුකාලීනව ඔවුන් අයිස් හෝ හෙරොයින් වැනි බරපතළ මත්ද්‍රව්‍ය භාවිතයට යොමු කර වීම මෙම ජාවාරම්කරුවන්ගේ අරමුණ වී ඇත.\n\nමෙම ගැටලුවෙහි බරපතළකම මැනවින් හඳුනා ගනිමින්, ජෝන් කීල්ස් සමූහ ව්‍යාපාරයේ ප්‍රජා සත්කාර ඒකකය වන ජෝන් කීල්ස් පදනම 2020 වසරේ සිටම මත්ද්‍රව්‍ය භාවිතය වැළැක්වීම සඳහා දැනුම්වත් කිරීම් සිදු කිරීමේ වැඩසටහන් මාලාවක් ක්‍රියාවට නංවා තිබේ. දරුවන් කුඩා අවධියේදීම මෙම ගැටලුව පිළිබඳව ඔවුන් දැනුම්වත් කරමින්, මත්ද්‍රව්‍ය භාවිතය සහ ඒ ආශ්‍රිත චර්යාමය ගැටලු වැළැක්වීම මෙහි අරමුණ වී ඇත.\n\nමෙහි තවත් පියවරක් වශයෙන්, මෙවර ජාත්‍යන්තර මත්ද්‍රව්‍ය නිවාරණ දිනයට සමගාමීව, ජෝන් කීල්ස් පදනමේ ‘ප්‍රජා ශක්ති’ වැඩසටහන් ක්‍රියාත්මක වන ජා-ඇල ප්‍රදේශයේ පාසැල් ඉලක්ක කරගෙන දැනුම්වත් කිරීමේ වැඩසටහනක් සංවිධානය කරන ලදි. යහපත් පුරුදු සහ ජීවන රටාවන් මඟින් මත්ද්‍රව්‍ය භාවිතය සහ ඇබ්බැහිය පිටුදැකීම සඳහා තරුණ පරපුර සවිබල ගැන්වීම අරමුණු කර ගෙන පැවැත්වුණු මෙම වැඩසටහන වෙත ජාතික අන්තරායකර ඖෂධ පාලක මණ්ඩලයේ දායකත්වය ද හිමි විය. 2023 ජුනි 28 වන දින පැවති මෙම වැඩසටහනට ප්‍රදේශයේ පාසල් 5ක ශිෂ්‍ය ශිෂ්‍යාවන් 71 දෙනෙකු සහභාගී වූ අතර, මත්ද්‍රව්‍ය භාවිතයේ භයානක ප්‍රතිඵල, මත්ද්‍රව්‍ය වලට ඇබ්බැහි වීම සිදු වන ආකාරය සහ ඉන් මිදීම සඳහා අනුගමනය කළ හැකි ක්‍රියා මාර්ග ආදිය සම්බන්ධයෙන් එහිදී ඔවුන් දැනුම්වත් කරන ලදි. මත්ද්‍රව්‍ය භාවිතයේ ප්‍රතිවිපාක පිළිබඳව තරුණ පරපුර දැනුම්වත් කරමින්, මත්ද්‍රව්‍ය භාවිතයෙන් තොර සහ වඩාත් නීරෝගී ප්‍රජාවන් බිහි කිරීම ජෝන් කීල්ස් පදනමේ මෙම ප්‍රයත්නයන්හි මූලික ඉලක්කය වී තිබේ.",
       "URL": "https://www.dinamina.lk/2023/08/26/business/17428/%e0%b6%a2%e0%b7%9d%e0%b6%b1%e0%b7%8a-%e0%b6%9a%e0%b7%93%e0%b6%bd%e0%b7%8a%e0%b7%83%e0%b7%8a-%e0%b6%b4%e0%b6%af%e0%b6%b1%e0%b6%b8-%e0%b6%b8%e0%b6%ad%e0%b7%8a%e0%b6%af%e0%b7%8a%e0%b6%bb/",
       "Category": "business",
       "Parent URL": "https://www.dinamina.lk/category/business//page/9/"
}