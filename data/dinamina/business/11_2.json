{
       "Source": "dinamina",
       "Timestamp": "August 19, 2023 1:00 am",
       "Headline": "සෙලාන් බැංකුව සහ ජාතික වාණිජ මණ්ඩලය අතර ගිවිසුමක්",
       "News Content": "සුහද හදක් ඇති දේශීය බැංකුව, සෙලාන් බැංකුව, ශ්‍රී ලංකාවේ අපනයන ක්ෂේත්‍රය සවිබල ගැන්වීම සඳහා ජාතික අපනයන වාණිජ මණ්ඩලය සමඟ ක්‍රමෝපායික ගිවිසුමකට පසුගියදා අත්සන් තැබී ය. සෙලාන් බංකුවේ ‘Export Expert’ සේවාව හරහා පළපුරුදු අපනයනකරුවන්ට මෙන්ම නවක ව්‍යවසායකයන්ට පුළුල් මූල්‍ය විසඳුම් හා සහය සේවාවන් ලබා දෙමින්, දේශීය නිෂ්පාදන ජාත්‍යන්තර වෙළඳපොළ වෙත රැගෙන යාම මෙම ගිවිසුමෙහි මූලික අරමුණ වී ඇත.\n\nසෙලාන් බැංකුවේ අධ්‍යක්ෂ/ ප්‍රධාන විධායක නිලධාරී රමේෂ් ජයසේකර මහතා සහ ජාතික අපනයන වාණිජ මණ්ඩලයේ මහලේකම්/ ප්‍රධාන විධායක නිලධාරී ශිහාම් මරික්කාර් මහතා විසින් මෙම ගිවිසුමට අත්සන් තබන ලද අතර, දෙපාර්ශ්වය නියෝජනය කරන තවත් නිලධාරීහු පිරිසක් මෙම අවස්ථාවට සහභාගි වූහ.\n\nමෙම හවුල්කාරිත්වය ඔස්සේ ශ්‍රී ලංකාවේ අපනයන වෙ‍ෙළඳපොළ දියුණු කිරීමට සහ ආර්ථික සමෘද්ධිය ඇතිකිරීමට මෙන්ම රටේ මූල්‍ය සාක්ෂරතාව වැඩිදියුණු කිරීමටද සෙලාන් බැංකුවට සහ ජාතික අපනයන වාණිජ මණ්ඩලයට හැකි වනු ඇත. විශේෂයෙන්ම මෙමඟින් රටේ විවිධ ක්ෂේත්‍රවල අපනයනකරුවන්ට අවශ්‍ය මඟපෙන්වීම ලබා දෙමින් හා මූල්‍ය මැදිහත්කරුවෙකු ලෙස කටයුතු කරමින් රටේ අපනයන කටයුතු වර්ධනය කිරීමට දායක වීමට දෙපාර්ශ්වයට හැකියාව ලැබේ.\n\nසෙලාන් බැංකුව විසින් මෑතකදී හඳුන්වා දෙන ලද Export Expert සේවාව, ජාත්‍යන්තර වෙළඳපොළ වෙත පිවිසීමට අපේක්ෂා කරන අපනයනකරුවන්ගේ සහ ව්‍යවසායකයන්ගේ අවශ්‍යතා සපුරාලීම ඉලක්ක කරගත් පෙරළිකාරි සේවාවකි. සෙලාන් බැංකුව සහ ජාතික අපනයන වාණිජ මණ්ඩලය මෙලෙස අත්වැල් බැඳගැනීම මඟින්, දේශීය ව්‍යාපාර සහ ජාත්‍යන්තර වෙළඳපොළ අතර පරතරය පියවීම වඩාත් පහසු වනු ඇත.",
       "URL": "https://www.dinamina.lk/2023/08/19/business/15451/%e0%b7%83%e0%b7%99%e0%b6%bd%e0%b7%8f%e0%b6%b1%e0%b7%8a-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80-%e0%b7%83%e0%b7%84-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b7%80%e0%b7%8f/",
       "Category": "business",
       "Parent URL": "https://www.dinamina.lk/category/business//page/11/"
}