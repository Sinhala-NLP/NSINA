{
       "Source": "dinamina",
       "Timestamp": "October 12, 2023 1:00 am",
       "Headline": "පියෝඩේල් අනුග්‍රහයෙන් තිස්සමහාරාම නරේන්ද්‍ර මෝදි ගම්මානයට පානීය ජලය",
       "News Content": "100%ක් ස්වාභාවික කිරි තේ ලෙස ශ්‍රී ලාංකේය ජනතාවගේ නොමඳ විශ්වාසය හිමිකරගෙන සිටින පියෝඩේල් කිරි තේ සිය සමාජ සත්කාරක මෙහෙවරේ තවත් පියවරක් සනිටුහන් කිරීමට පසුගියදා සමත් විය.\n\nඒ තිස්සමහාරාම – නරේන්ද්‍ර මෝදි ගම්මානයේ ජනතාව මුහුණදුන් පානීය ජල ගැටලුවට විසඳුම් ලබා දෙමිනි. පාරිභෝගික අවශ්‍යතා සපුරාලමින් ඔවුන්ට පෝෂණයෙන් මෙන්ම ගුණයෙන් අනූන රසවත් කිරි තේ කෝප්පයක රස විඳීමේ අවස්ථාව සලසා දෙන පියෝඩේල් සිය ව්‍යාපාරකරණයෙන් ඔබ්බට යමින් සමාජ සත්කාර වැඩසටහන් රැසක් මේ වන විට දියත් කොට ඇත. එහි නවතම ව්‍යාපෘතිය ලෙස නරේන්ද්‍ර මෝදි ගම්මානයේ ජනතාවට පිරිසිදු පානීය ජලය ලබා දීමේ ව්‍යාපෘතිය සඳහන් කළ හැකිය.\n\nපවතින වියළි කාලගුණික තත්වයත් සමඟ තිස්සමහාරාම නරේන්ද්‍ර මෝදි ගම්මානයේ ගම්වැසියන්ට පිරිසිදු පානීය ජලය සපයා ගැනීම ඉතා දුෂ්කර කරුණක් බවට පත් විය. වගකිවයුත්තන් විසින් එම ගම්මානයේ ජනතාව වෙනුවෙන් ආරම්භ කළ පානීය ජල ව්‍යාපෘති ඉදිකිරීම්වලට පමණක් සීමා විය. මේ බව මනාව හඳුනාගත් පියෝඩේල් ජනතාවගේ පානීය ජල අවශ්‍යතාව සපුරාලීම සඳහා කඩිනම් ව්‍යාපෘතියක් ආරම්භ කිරීමට කටයුතු කරන ලදි. ඒ සඳහා මේ වන විටත් රුපියල් මිලියන 2කට අධික මුදලක් ආයෝජනය කර ඇති පියෝඩේල් සමාගම පානීය ජල අවශ්‍යතාවන් සපුරාලීම වෙනුවෙන් තවදුරටත් පහසුකම් සැලසීමට බලාපොරොත්තු වේ.\n\nසිය සමාජ සත්කාරක ව්‍යාපෘති හා තිස්සමහාරාම නරේන්ද්‍ර මෝදි ගම්මානයේ පානීය ජල ව්‍යාපෘතිය පිළිබඳ අදහස් දැක්වූ පියෝඩේල්හි සභාපති හා කළමනාකාර අධ්‍යක්ෂ ආචාර්ය ලක්ෂ්මන් වීරසූරිය මහතා සඳහන් කර සිටියේ “ශ්‍රී ලාංකිකයින් වෙත තත්ත්වයෙන් උසස් නිෂ්පාදන ලබා දීම පිළිබඳ නිරන්තරයෙන් අවධානය යොමු කරන පියෝඩේල් ජනතාවගේ අවශ්‍යතා සපුරාලීම සඳහා කැපවී කටයුතු කරනවා.\n\nවිශේෂයෙන් ජනතාව මුහුණදෙන දුෂ්කරතාවන්හිදී ඔවුන්ට පිහිටක් වන්නට කටයුතු කර ඇති අපගේ නවතම සමාජ සත්කාරක ව්‍යාපෘතිය ලෙස තිස්සමහාරාම නරේන්ද්‍ර මෝදි ගම්මානයේ පානීය ජල ව්‍යාපෘතිය හඳුන්වා දිය හැකියි. ඒ තුළින් ජනතාවගේ පිපාසය සංසිඳුවීමට අවශ්‍ය පිරිසිදු පානීය ජලය ලබා දීමට අපි කටයුතු කළා. ඒ වගේම ව්‍යාපාරකරණයෙන් ඔබ්බට යමින් මේ ආකාරයේ සමාජ සත්කාරක ව්‍යාපෘති ඉදිරියටත් ජනතාව වෙනුවෙන් ක්‍රියාත්මක කිරීමට අපි බලාපොරොත්තු වෙනවා යනුවෙන් ද ඒ මහතා වැඩිදුරටත් පැවසීය.",
       "URL": "https://www.dinamina.lk/2023/10/12/business/29858/%e0%b6%b4%e0%b7%92%e0%b6%ba%e0%b7%9d%e0%b6%a9%e0%b7%9a%e0%b6%bd%e0%b7%8a-%e0%b6%85%e0%b6%b1%e0%b7%94%e0%b6%9c%e0%b7%8a%e0%b6%bb%e0%b7%84%e0%b6%ba%e0%b7%99%e0%b6%b1%e0%b7%8a-%e0%b6%ad%e0%b7%92/",
       "Category": "business",
       "Parent URL": "https://www.dinamina.lk/category/business//page/1/"
}