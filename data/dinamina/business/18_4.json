{
       "Source": "dinamina",
       "Timestamp": "July 15, 2023 1:00 am",
       "Headline": "ඔස්ට්‍රේලියාවට නීති විරෝධීව ප්‍රවේශවීමට කිසිම හැකියාවක් නැහැ",
       "News Content": "නීති විරෝධී සංක්‍රමණ වැළැක්වීම සඳහා දේශසීමා සහයෝගිතාවය වැදගත් වේ. නීති විරෝධී ලෙස මිනිස් ජාවාරම් කිරීම වැළැක්වීම සවිමත් කිරීම පිළිබඳව සිදු කළ විශේෂ මාධ්‍ය හමුවක් ඔස්ට්‍රේලියානු ස්වෛරී දේශසීමා මෙහෙයුම් බළකායේ ප්‍රධාන අණදෙන නිලධාරී රියර් අද්මිරාල් ජස්ටින් ජෝන්ස් (CSC, RAN) මහතාගේ ප්‍රධානත්වයෙන් මෙම සතියේ කොළඹ දී සිදු කළ සංචාරයකදී පැවැත්විණි.\n\nඔහුගේ මෙම සංචාරය සිදු වූයේ පසුගිය මැයි මස මුලදී වාලච්චේන ප්‍රදේශයේ සිට නීති විරෝධී ලෙස ඔස්ට්‍රේලියාවට බෝට්ටුවකින් සංක්‍රමණය වීමට උත්සාහ කළ ශ්‍රී ලාංකිකයන් 41 දෙනෙකු ඔස්ට්‍රේලියානු රජය විසින් සිදු කළ ස්වෛරී දේශසීමා මෙහෙයුමකින් පසු මෙරටට හරවා එවීමෙන් අනතුරුවය.\n\nමෙම මාධ්‍ය හමුවේදී අදහස් දක්වමින් රියර් අද්මිරාල් ජෝන්ස් මහතා මෙසේ පැවසීය. “නීති විරෝධී මිනිස් ජාවාරම් මැඬලීම උදෙසා ඇති කරගනු ලැබූ හවුල්කාරීත්වය ඉතා වටිනවා. මෑතකදී දෙපාර්ශ්වය එක්ව සිදු කරන ලද අන්තර් නිරෝධනය එයට කදිම සාක්ෂියක්”. එම ප්‍රකාශය තවදුරටත් පැහැදිලි කරමින් ඔහු මෙසේ අදහස් දැක්වීය. “මෙම නීති විරෝධී සංචාරවල ඇති අනතුරුදායක බව සහ ප්‍රතිවිපාක පිළිබඳව ජනතාව දැනුවත් කිරීම සඳහා අඛණ්ඩව කටයුතු කිරීමේ වැදගත්කම එම මැඬලීමේ මෙහෙයුම් මඟින් අපට අනාවරණය වුණා.”\n\nශ්‍රී ලංකා නාවික හමුදාපති වයිස් අද්මිරාල් ප්‍රියන්ත පෙරේරා මහතා ද මෙම විශේෂ මාධ්‍ය සාකච්ඡාව සමඟ සම්බන්ධ වී සිටි අතර නීති විරෝධී මිනිස් සංක්‍රමණ පිළිබඳව දැනුවත් කිරීමේ අවශ්‍යතාවය ඔහු එහිදී මෙසේ ඉදිරිපත් කළේය. “ජනතාව දුක් මහන්සියෙන් උපයාගත් ඉතුරුම් මෙවැනි නීති විරෝධී මිනිස් සංක්‍රමණ සඳහා යෙදවීමට පෙලඹෙන්නේ මෙම ජාවාරම්කරුවන් විසින් එම නීති විරෝධී සංක්‍රමණ සාර්ථක වන බවට පවසන බොරු විශ්වාස කිරීම නිසායි. එහෙත් ඒවා කිසිසේත්ම සිදු නොවන හුදෙක් වංචාකාරී ක්‍රියාවන් බව අප ජනතාවට අවබෝධ කරවිය යුතුයි. මෙවැනි ප්‍රජා දැනුවත් කිරීම් හරහා අප ඔවුන්ට එහි ඇති අනතුරුදායක බව සහ නෛතික පසුබිම පිළිබඳව සත්‍ය අවබෝධය ලබා දීම ඉතා අත්‍යවශ්‍ය කරුණක්.”\n\nමෙහිදී ශ්‍රී ලංකා පොලිස් මාධ්‍ය ප්‍රකාශක නිහාල් තල්දූව මහතා නීති විරෝධී මුහුදු ජාවාරම් වැළැක්වීම සහ මැඬලීම සඳහා ශ්‍රී ලංකාව සහ ඔස්ට්‍රේලියාව අතර පවතින හවුල්කාරිත්වයේ සඵලතාවය ඇගයීමට ලක් කරමින් මෙසේ සඳහන් කළේය. “පුද්ගල ජාවාරම් සහ අනෙකුත් ජාත්‍යන්තර සංවිධානාත්මක අපරාධවලට එරෙහිව සටන් කිරීමට ශ්‍රී ලංකා පොලිසිය ඔස්ට්‍රේලියාව සමඟ ඉතා සමීපව කටයුතු කරනවා. අවදානමට ලක්විය හැකි පුද්ගලයින් මිනිස් ජාවාරම්කරුවන්ගේ ගොදුරු බවට පත්වීම නැවැත්වීම අපගේ අරමුණයි.”\n\nමෙම සබඳතාවයේ සාර්ථකත්වය මැනවින් පිළිබිඹු වන එක් අංගයක් ලෙස නීති විරෝධී මිනිස් ජාවාරමට එරෙහි ඔස්ට්‍රේලියානු රජයේ ‘Zero Chance’ සන්නිවේදන ව්‍යාපාරය දැක්විය හැකිය.",
       "URL": "https://www.dinamina.lk/2023/07/15/business/6774/%e0%b6%94%e0%b7%83%e0%b7%8a%e0%b6%a7%e0%b7%8a%e0%b6%bb%e0%b7%9a%e0%b6%bd%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%b1%e0%b7%93%e0%b6%ad%e0%b7%92-%e0%b7%80%e0%b7%92%e0%b6%bb%e0%b7%9d/",
       "Category": "business",
       "Parent URL": "https://www.dinamina.lk/category/business//page/18/"
}