{
       "Source": "dinamina",
       "Timestamp": "August 17, 2023 1:36 am",
       "Headline": "අභියෝග මධ්‍යයේ පෑන් ඒෂියා බැංකුව  වසරේ ප්‍රථම අර්ධයේ දී ස්ථාවර වර්ධනයක් වාර්තා කරයි",
       "News Content": "මේ අනුව මෙහෙයුම් ලාභය 182%කින් (රුපියල් මිලියන 2,071) ඉහළට, බදු පෙර ලාභය 206%කින් (රුපියල් මිලියන 1,516) ඉහළ ගොස් ඇති අතර, බදු පසු ලාභය 179% කින් ඉහළ ගොස් ඇති අතර, රුපියල් බිලියන 18.3ක වර්ධනයක් සමඟින් මුළු වත්කම් රුපියල් බිලියන 226ක් දක්වා ඉහළ ගොස් ඇති අතරම පාරිභෝගික තැන්පතු පදනම 5% ක (රුපියල් බිලියන 171) වර්ධනයක් ලබා ඇත. එමෙන්ම 1.41%ක වත්කම් පදනම් කර ගත් ප්‍රතිලාභයක් (බදු පෙර) ලබා ඇත.\n\nමෙරට ප්‍රමුඛතම බැංකුවක් වන පෑන් ඒෂියා බැංකුව, රට තුළ පැවති සාර්ව අභියෝගාත්මක තත්ත්වයන් මධ්‍යයේ 2023 වසරේ ප්‍රථම අර්ධය තුළ ස්ථාවර වර්ධනයක් වාර්තා කිරීමට සමත් විය. 2023 ජුනි 30 දිනෙන් අවසන් වූ මාස හයක කාලසීමාව තුළ පෑන් ඒෂියා බැංකුව විසින් රුපියල් මිලියන 1,516ක බදු පෙර ලාභයක් වාර්තා කළ අතර, එය පසුගිය වසරේ අදාළ කාලසීමාවට සාපේක්ෂව 206%ක වර්ධනයකි.\n\nවර්තමානය වන විට ශ්‍රී ලංකා ආර්ථිකය ක්‍රමානුකූලව ප්‍රකෘතිමත් වීම පිළිබඳව යම් සාධනීය ලක්ෂණ මතුවෙමින් පවතින අතර, පෙර කාලපරිච්ඡේදය හා සසඳන විට ඇමරිකානු ඩොලරයට සාපේක්ෂව ශ්‍රී ලංකා රුපියලේ අගය වර්ධනය වීම, IMF සහයෝගයත් සමඟ දේශීය ණය ප්‍රශස්තකරණය (DDO), සමාලෝචිත කාලසීමාව තුළ ක්‍රියාත්මක වූ විවිධ ප්‍රතිසාධන වැඩසටහන් යනාදී කරුණු හේතුවෙන් 2022 වසරේ ප්‍රථම අර්ධයට සාපේක්ෂව 2023 වසරේ ප්‍රථම අර්ධය තුළ නොගෙවන ණය සඳහා කරන වෙන් කිරීම් 31% කින් අඩු විය. පෙර වසරේ අදාළ කාලසීමාව තුළ පැවති වෙළෙඳපොළ ණය අනුපාත ඉහළ යාම සහ පැවති වෙළෙඳපොළ තත්ත්වයන්ට ප්‍රතිචාර වශයෙන් පහසුකම්වල ගාස්තු වෙනස් වීම් හේතුවෙන් 2023 වසරේ ප්‍රථම අර්ධය තුළ බැංකුවේ පොලී ආදායම 73% කින් ඉහළ ගියේය.\n\n2023 වසරේ ප්‍රථම අර්ධය තුළ පෑන් ඒෂියා බැංකුවේ පොලී වියදම 148% කින් සැලකිය යුතු ලෙස ඉහළ ගිය අතර, එහි ප්‍රතිඵලයක් ලෙස රුපියල් මිලියන 4,552ක් ලෙස වාර්තා වූ ශුද්ධ පොලී ආදායම පෙර වසරට සාපේක්ෂව 12% කින් පහළ ගියේ ය. එමෙන් ම අදාළ කාලසීමාව තුළ පැවති සාර්ව ආර්ථික තත්ත්ව මත ණය සඳහා ඇති ඉල්ලුම අඩු වූ නිසා බැංකුවේ ශුද්ධ ගාස්තු සහ කොමිස් ආදායම 26% කින් පහත වැටුණි.\n\nකාර්ය මණ්ඩල සුබසාධන කටයුතු හේතුවෙන් 2023 වසරේ ප්‍රථම කාර්තුවේ දී පෑන් ඒෂියා බැංකුවේ පෞද්ගලික වියදම් ඉහළ ගිය අතර, අදාළ කාලසීමාව තුළ නඩත්තු වියදම්, කාඩ්පත් ආශ්‍රිත වියදම් සහ භාණ්ඩ මිල ගණන් ඉහළ යාම හේතුවෙන් බැංකුවේ අනෙකුත් මෙහෙයුම් වියදම් ද පෙර වසරට සාපේක්ෂව 28% කින් ඉහළ ගියේය. වර්ධනය වූ මෙහෙයුම් ලාභය සහ වැඩි වූ බදු අනුපාත හේතුවෙන් අදාළ කාලසීමාව තුළ ආදායම් බදු වියදම් 260%කින් වර්ධනය විය.\n\nපෑන් ඒෂියා බැංකුවේ ස්ථාවර වර්ධනය පිළිබඳව අදහස් දක්වමින් එම බැංකුවේ අධ්‍යක්ෂ සහ ප්‍රධාන විධායක නිලධාරී නලීන් එදිරිසිංහ මහතා පැවසුවේ, “2023 වසරේ ප්‍රථම භාගයේදී අප ලබා ගත් ස්ථාවර වර්ධනය මඟින් පෙන්නුම් කරන්නේ, අප අපගේ ඉලක්ක වෙත ඉතා සාර්ථකව ගමන් කරන බවයි.",
       "URL": "https://www.dinamina.lk/2023/08/17/business/14757/%e0%b6%85%e0%b6%b7%e0%b7%92%e0%b6%ba%e0%b7%9d%e0%b6%9c-%e0%b6%b8%e0%b6%b0%e0%b7%8a%e0%b6%ba%e0%b6%ba%e0%b7%9a-%e0%b6%b4%e0%b7%91%e0%b6%b1%e0%b7%8a-%e0%b6%92%e0%b7%82%e0%b7%92%e0%b6%ba/",
       "Category": "business",
       "Parent URL": "https://www.dinamina.lk/category/business//page/11/"
}