{
       "Source": "dinamina",
       "Timestamp": "July 6, 2023 1:00 am",
       "Headline": "ජාතික කර්මාන්ත ප්‍රදර්ශනය සාර්ථකව නිමවෙයි",
       "News Content": "කර්මාන්ත හා වැවිලි කර්මාන්ත අමාත්‍ය වෛද්‍ය රමේෂ් පතිරණ මහතාගේ නායකත්වය හා මඟ\nපෙන්වීම යටතේ, රාජ්‍ය අමාත්‍යවරුන් වන ප්‍රසන්න රණවීර සහ චාමර සම්පත් දසනායක යන\nමහත්වරුන්ගේ සහයෝගීතාවයෙන් යුතුව කර්මාන්ත අමාත්‍යාංශය, කාර්මික සංවර්ධන මණ්ඩලය,\nසියලු රාජ්‍ය යන්ත්‍රණය හා එක්ව ජුනි 22 වෙනිදා ‘ජාතික කර්මාන්ත දිනය’ ලෙසින් නම්\nකොට ජුනි 28 වෙනිදා දක්වා ක්‍රියාත්මක කෙරුණු ‘ජාතික කර්මාන්ත සතිය’ අපනයන\nකේන්ද්‍රීය නිෂ්පාදන ආර්ථිකයක් වෙනුවෙන් රටම පුබුදුවාලමින් සාර්ථකව නිමාවට පත්විය.\nඑහි දී ජාතික කර්මාන්ත සතියට සමගාමීව ජුනි 21 වෙනිදා සවස ගාලු මුවදොර පිටියේ සිට\nBMICH දක්වා දේශීයව එකලස් කරන ලද වාහන නිෂ්පාදන කර්මාන්තයේ අසිරිය විදහා දක්වමින්\nජාතික වාහන පෙරහැර ( National Vehicle Parade ) පවත්වනු ලැබිණි.\n\nජුනි 22 වෙනිදා සිට ජුනි 25 වෙනිදා දක්වා ජාතික කර්මාන්ත සතියේ ප්‍රමුඛතම කාර්ය\nලෙසින්, දේශීය කර්මාන්තකරුවන් ශක්තිමත් කිරීමේ අරමුණින් සියලු රජයේ ආයතන සහ\nපෞද්ගලික අංශයේ සහයෝගීත්වයෙන් ‘Industry 2023 ජාතික කර්මාන්ත ප්‍රදර්ශනය’ BMICH\nපරිශ්‍රයේ දී පවත්වනු ලැබිණි. කර්මාන්ත සතියේ දිනයන් තේමාත්මකව නම් කෙරුණු අතර ඒ\nඅනුව ජුනි 22 වෙනිදා උසස් තාක්ෂණ දිනය (Advanced Technology Day) ලෙසත්, ජුනි 23\nවෙනිදා හරිතකරණ කර්මාන්ත දිනය (Greening Industries Day) ලෙසත්, ජුනි 24 වෙනිදා\nතරුණ සහ කාන්තා ව්‍යවසායකයින්ගේ දිනය (Youth & Women Entrepreneurs Day )ලෙසත්,\nජුනි 25 කර්මාන්ත කුසලතා වැඩි දියුණු කිරීමේ දිනය (Industry Skills Enhancement\nDay) ලෙසින් නම් කරමින් ප්‍රදර්ශන භූමිය තුළ විවිධ වැඩසටහන් ක්‍රියාත්මක කෙරිණි.\n\nප්‍රදර්ශන භූමිය තුළ දේශීය නිෂ්පාදන කර්මාන්තකරුවන්ගේ ශක්තිය, හැකියාව ලොවට\nවිදහාපාන ප්‍රදර්ශන කුටි 750ක් දෘශ්‍යමාන කෙරුණු අතර ප්‍රදර්ශනය අවසාන දින වූ 25\nවෙනිදා සිට අතත්‍ය ප්‍රදර්ශනය (Virtual Exhibition) අන්තර්ජාලය ඔස්සේ දින 14ක\nකාලයකට ජනගත කෙරිණි. මේ වනවිට එය සාර්ථකව ක්‍රියාත්මක වෙයි. එමෙන්ම ප්‍රදර්ශනය\nඅවසාන දිනයේදීම 2024 වර්ෂයේ ප්‍රදර්ශනය සඳහා දිනයන් ලෙස ජුනි 19 වෙනිදා සිට ජුනි 23\nවෙනිදා දක්වා දිනයන් ප්‍රකාශයට පත් කෙරුණු අතර මෙවර ජාතික කර්මාන්ත ප්‍රදර්ශනය\nලෙසින් නම් කෙරුණු ප්‍රදර්ශනය 2024 වර්ෂයේ දී ‘Industry 2024 ජාත්‍යන්තර කර්මාන්ත\nප්‍රදර්ශනය’ ලෙසින් නම් කෙරිණි.\n\nජාතික කර්මාන්ත සතියට සමගාමීව ජුනි 26 වෙනිදා කර්මාන්තපුර ස්ථාපිත කිරීමේ දිනය\n(Establishment of Industrial Zone Day ) ලෙසින් නම් කොට ගාල්ල ඇල්පිටියේ කෘෂි හා\nආහාර ආශ්‍රිත නිෂ්පාදන කාර්මික ජනපදයේ ඉදිකිරීම් සහ මිල්ලනියේ ‘කළුතර රයිගම හරිත\nකර්මාන්ත හා තාක්ෂණික සංවර්ධන අධි කලාපයේ’ පළමු අදියරේ ඉදිකිරීම් ආරම්භ කෙරිණි.",
       "URL": "https://www.dinamina.lk/2023/07/06/business/4395/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%9a%e0%b6%bb%e0%b7%8a%e0%b6%b8%e0%b7%8f%e0%b6%b1%e0%b7%8a%e0%b6%ad-%e0%b6%b4%e0%b7%8a%e0%b6%bb%e0%b6%af%e0%b6%bb%e0%b7%8a%e0%b7%81%e0%b6%b1/",
       "Category": "business",
       "Parent URL": "https://www.dinamina.lk/category/business//page/19/"
}