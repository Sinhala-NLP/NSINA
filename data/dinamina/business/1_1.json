{
       "Source": "dinamina",
       "Timestamp": "October 12, 2023 1:00 am",
       "Headline": "බ්‍රවුන්ස් හොටෙල්ස් ඇන්ඩ් රිසෝට්ස් ලෝක සංචාරක දිනය සමරයි",
       "News Content": "ලෝක සංචාරක දිනය, සැප්තැම්බර් 27 වැනිදා ලොව පුරා සමරනු ලබන්නේ ආර්ථික වර්ධනය, සංස්කෘතික සබඳතා සහ පාරිසරික සංරක්ෂණය ප්‍රවර්ධනය කිරීමේදී සංචාරක ව්‍යාපාරය මඟින් ඉටු කරන වැදගත් කාර්යභාරය සිහිගන්වමිනි. ශ්‍රී ලාංකේය ආගන්තුක සත්කාරයේ ප්‍රමුඛතම නාමයක් වන බ්‍රවුන්ස් හොටෙල්ස් ඇන්ඩ් රිසෝට්ස් ලෝක සංචාරක දිනය සැමරීම උදෙසා සිය සුප්‍රකට වෙරළාසන්න නිකේතනය ‘තාල බෙන්තොට’ දී අදහස් එළිදක්වන සංවාද සමුළුවක් පවත්වන ලදි. 2023 ලෝක සංචාරක දිනයේ තේමාව වන “සංචාරක ව්‍යාපාරය සහ හරිත ආයෝජන” පිළිබඳව අදහස් දැක්වීමට ක්ෂේත්‍රයේ ප්‍රවීණයන් එක් විය.\n\nතිරසාරත්වය උදෙසා වූ කැපවීම පිළිබඳ කීර්තිමත් බ්‍රවුන්ස් හොටෙල්ස් ඇන්ඩ් රිසෝට්ස්, ශ්‍රී ලංකාවේ සංචාරක ව්‍යාපාරයේ අනාගතය වෙනුවෙන් ක්‍රමෝපාය දිරිගන්වන අර්ථවත් සංවාදයක නිරතවීමට මෙය අවස්ථාවක් කර ගනු ලැබීය. මෙම විද්වත් කතිකාව මෙහෙයවූයේ ට්‍රැවල් ටෝක් ඒෂියා (Travel Talk Asia) සඟරාවේ ප්‍රධාන කර්තෘ සහ ශ්‍රී ලංකා සංචාරක සන්ධානයේ මෙහෙයුම් අධ්‍යක්ෂ දිනුෂ්කා චන්ද්‍රසේන විසිනි.\n\n“සංචාරක ව්‍යාපාරය සැබවින්ම තිරසර ලෙස සැලකිය හැක්කේ එමඟින් ආදායම් සහ ප්‍රශස්ත මට්ටමේ රැකියා ජනනය, වෙළඳාම සහ සම්බන්ධතා දිරිගැන්ම මෙන්ම අපේ ස්වාභාවික හා සංස්කෘතික පරිසරයට ගරු කරමින් එය ආරක්ෂා කරන්නේ නම් පමණි. සංචාරක ආගමනය සහ සංචාරක ව්‍යාපාරයේ ඉපැයීම් අඛණ්ඩව ඉහළ යාමත් සමඟ අවිවාදාත්මක ලෙස අද අපේ ආර්ථිකයේ ශක්තිමත්ම අංශය වී ඇත්තේ සංචාරක ව්‍යාපාරයයි.\n\nඒ අතරම, ක්ෂේත්‍රය මඟින් දසදහස් ගණනකට රැකියා අවස්ථා සපයන අතර, කෘෂිකර්මාන්තය, නිෂ්පාදනය, ප්‍රවාහනය සහ විනෝදාස්වාදය වැනි තවත් අංශ රැසකට ජීවය සපයන බව ” ශ්‍රී ලංකා සංචාරක සහ හෝටල් කළමනාකරණ ආයතනයේ සභාපති ශිරන්ත පීරිස් මෙම සංවාදාත්මක කතිකාවේදී අවධාරණය කළේය.",
       "URL": "https://www.dinamina.lk/2023/10/12/business/29856/%e0%b6%b6%e0%b7%8a%e0%b6%bb%e0%b7%80%e0%b7%94%e0%b6%b1%e0%b7%8a%e0%b7%83%e0%b7%8a-%e0%b7%84%e0%b7%9c%e0%b6%a7%e0%b7%99%e0%b6%bd%e0%b7%8a%e0%b7%83%e0%b7%8a-%e0%b6%87%e0%b6%b1%e0%b7%8a%e0%b6%a9/",
       "Category": "business",
       "Parent URL": "https://www.dinamina.lk/category/business//page/1/"
}