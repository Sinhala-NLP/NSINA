{
       "Source": "dinamina",
       "Timestamp": "August 3, 2023 1:02 am",
       "Headline": "අපිත් කැමැතියි  ඔයිල් පාම් වවන්න",
       "News Content": "\n\nපසුගිය දිනෙක අගනුවර පැවති මාධ්‍ය හමුවකදී හරිත දෙරණ සුළු හා මධ්‍ය පරිමාණ වගාකරුවන්ගේ සංගමය කරුණු කීපයක් අවධාරණය කෙරිණි. ඒ අතර මූලික කරුණ වූයේ වැවිලි භෝගයක් ලෙස ඔයිල් පාම් වැවීම සඳහා අවස්ථාව ලබාදෙන ලෙසයි.\n\nලංකාවේ ඔයිල් පාම් වැවීමට කැමැති වගාකරුවෝ මේ වන විටත් රබර්, පොල් හෝ තේ වගාවන් හි නිරත වී අත්දැකීම් සහිත පිරිසකි. නමුත් විවිධ පාරිසරික හේතු මෙන්ම කම්කරු හිඟය සහ පොහොර මිල ඉහළ යාම වැනි කරුණු හේතුවෙන්, අනෙකුත් වගාවන් කරන අතර, ඔයිල් පාම් වගාවට ඉඩක් ඇති දැයි විමසති.\n\nඑලෙස කළ අදහස් දැක්වීම් කීපයකි මේ.\n\n\n\n“මම පදිංචි වෙලා ඉන්නේ පැලෑඳියේ ඔයිල් පාම් වතුයායට මායිමේ. මම මේ වගාව පටන් ගත්දා ඉඳලම මේ ගස් උස්මහත් වීම දැක්කා. මේ ගස් පරිසරයට හානියි කියන අදහස ඇයි ආවේ කියල මට අදටත් ප්‍රශ්නයක්. මේ අවට අපි ඒ කාලේ සිටම දැක්ක ඇළ, දොළ, ළිං කිසි වෙනසක් නැතිව අදටත් ඒ විදිහටම තියෙනවා. ඇත්ත කාරණය තමයි මේ පැතිවලට මේ වැස්ස වැඩීවීම.\n\nමට අක්කර 08ක රබර් වගාවක් තිබුණා. අවුරුද්දේ දවස් 365න් දින 30ක්වත් රබර් කිරි කපාගන්න බැරි තරමට වැස්ස. බැරි තැන රබර් ගලවලා අක්කර 04ක තේ වගා කළා. තේවලට තියන ප්‍රශ්නය කම්කරුවෝ හිඟකම. තේ පොහොර නැතිව බෑ නිසි ආදායමක් ලබාගන්න. පොහොර මිටියක් රුපියල් 13000ක්. මේ කිසි ගැටලුවක් ඔයිල් පාම් වගාවට නෑ, අක්කර 08 තියා‍ෙගන අපි නිසි ආදායමක් නැතිකමින් දුක් විඳිනවා. අපි ලෑස්තියි කැපවීමෙන් වැඩ කරන්න. ඔයිල් පාම් ඉන්දන්න අවසර ලැබෙනවා නම් මම කැමතියි. දැනට කිසි ප්‍රයෝජනයක් නොගන්න මගේ ඉතිරි අක්කර 04 ඔයිල් පාම් වවන්න.”\n\n2010 වසරේදී මෙරට ඔයිල් පාම් වගාව හෙක්ටයාර් 20000 දක්වා වැඩි කිරීමට ආණ්ඩුවේ සැලසුම විය. ඒ අනුව ඔයිල් පාම් පාම් තෙල් කර්මාන්තයේ නිරත සමාගම් විසින් ඒ සඳහා කුඩා හා මධ්‍ය පරිමාණ ඉඩම් හිමියන් දැනුම්වත් කිරීමේ වැඩසටහන් දියත් කර ඇති අතරම අලුතින් වගා කරන ඉඩම්වල සිටුවීමට සුදුසු බීජ ආනයනය කොට තවාන් සැකසීමට කටයුතු කොට තිබිණි. ඒ අනුව කළුතර, බදුරලිය, ගාල්ල, මාතර ප්‍රදේශවල අක්කරය දෙක ඇති අය මෙන්ම අකකර 10 – 15 හිමි ඉඩම් හිමියන් ඔයිල් පාම් සිටුවීමට සූදානම්ව සිටි අතර, මෙහිදී අදහස් දැක්වූවන් අතර එවැනි අත්දැකීම් ඇති අය ද විය.\n\nඑස්. කේ. ගමඇතිගේ මහත්මිය –\n\n“මම හරිත දෙරණ වගාකරුවන්ගේ සංගම‍ෙය් ලේකම් ලෙසයි කටයුතු කරන්නේ. සුළු හා මධ්‍ය පරිමාණ ඉඩම් හිමියන් ලෙස සංවිධානය වී ආණ්ඩුවෙන් ඉල්ලා සිටින්නේ ඔයිල් පාම් වගා කිරීම සඳහා අවස්ථාව ලබාදෙන ලෙසයි.\n\nමට අක්කරයක ඉඩමක් තියෙනවා. දැනට ගෙවත්තක් විදිහට කහ, ඉඟුරු, කොස්, දෙල්, පොල් ආදිය වවා තිබෙනවා. නමුත් මම කැමතියි මේ ඉඩමේ ඔයිල් පාම් වවන්න. ඊට හේතුව ගෙදර අපිටම පුළුවන් එවැනි වගාවක් නඩත්තු කරන්න. මගේ මහත්තයා ආබාධිත තත්ත්වයේ පසුවෙන කෙනෙක්. එයාගේ සහාය නැතිව වුණත් අපිට වගාව නඩත්තු කිරීම පහසුවෙක් කළ හැකියි. අපි අහල ති‍ෙයනවා මැලේසියාව, ඉන්දුනීසියාව වැනි රටවල කුඩා ගොවියෝ මේ කර්මාන්තයෙන් හොඳ ආදායමක් ලබා ගන්නවා.\n\nපාම් ගස් පරිසරයට හානියි, අහිතකරයි කීවට පාම් තෙල් පිටරටින් ගෙන්වන එක නතර කරනවද? අපි කන බිස්කට්, ඇස්ට්‍රා, පාන් මේ හැමදේකම පාම් තෙල් අඩංගුයි. ඒ තෙල් ගෙන්නන්න ඩොලර් කොයිතරම් වැය වෙනවද? ඒ පැත්ත ගැන ඇයි වගකිවයුත්තෝ හිතන්නේ නැත්තේ.\n\nඅපි සමෘද්ධිය ඉල්ලන් නෑ. වෙනත් ආධාර ඉල්ලන් නෑ. අපි ඉල්ලන්නෙ මේ වගාව කිරීමට පහසුකම් දෙන්න කියලා. තේ, පොල්, රබර් මේවා වගේම ඔයිල් පාම් වැවීමත් පරිසරයට හානි නොවන ආකාරයෙන් කළ හැකියි. අපි විශ්වාස කරනවා. ඔයිල් පාම් තනිව වගා නොකර අනෙකුත් භෝග අතුරු භෝග ලෙස සිටුවිය හැකියි.”\n\nඑම්. එස්. සමරනායක\n\nඇදුරගල ඉංගිරිය, බදුරලිය\n\nමම අවුරුදු 05ක වයසැති රබර් අක්කර 05ක් වගාකොට තිබෙනවා.නමුත් වැස්ස නිසාම එයින් හරි ආදායමක් ලබාගැනීම අසීරුයි. කිරි කපන්න නම් රබර් ගස්වලට දවස් තුන, හතරක් හෝ හොඳින් ඉර අව්ව ලැබිය යුතුයි. මේ තද අව් වැසිවලට ගැළපෙන ඔයිල් පාම් වැවිය හැකි නම් මේ ඉඩම්වලින් හොඳ ආදායමක් ලබාගත හැකියි”\n\nඩී. ජී. නිශ්ශංක විජේරත්න, වතු අධිකාරි පුංචි ලොළවත්ත,\n\nඅපේ වතු සමාගම සතුව වසර 23ක් පැරණි රබර් අක්කර 30ක්, පොල් අක්කර 9ක්, තේ අක්කර 3ක් තිබෙනවා. රබර් වගාවෙන් නම් ආදායමක් නොලැබෙන තරම්. කම්කරු ගැටලුව අපි මුහුණදෙන ලොකුම ප්‍රශ්නය. මේ ඉඩම්වලින් නිසි ඵලදායී ආදායමක් ඉපැයීමට නම් ඔයිල් පාම් වැනි වගාවක් ඉතාමත් යෝග්‍යයි. මට මේ හැම භෝගයක් සමඟම කටයුතු කර අත්දැකීම් තිබෙනවා. ඔයිල් පාම් කියන්නේ තේ, රබර්, පොල් වගේම තවත් භෝගයක්. එහි මූල පද්ධතිය අඩි 04ක් පමණ දුරට විහිදෙන්නේ. කිතුල්, පොල් වැනි ගස්වල මූල පද්ධතියට සමානයි. භූගත ජලයට කොහොමත් ඒ මුල්වල සම්බන්ධයක් නෑ. ඔයිල් පාම් වගාකර ඇති බිම්වල ඇති ඇළ, දොළ කිසිවක් හිඳී නෑ. අපිට හිතාගන්න බෑ ඇයි මෙහෙම බොරු ප්‍රචාර යවන්නෙ කියලා.”\n\nවිජේසිංහ – පෑලෑඳ\n\nමම අක්කර දහයක ඉඩම් හිමි වැවිලිකරුවෙක්. තේ, රබර්, පොල්, අගාවුඩ් මම වගා කරල තිබෙනවා. මම දිනපතාම මුහුණදෙන ලොකුම ගැටලුව කම්කරුවො නැතිකම. දැන් ඉඩම්වලට එන්නේ වියපත් කම්කරුවෝ. ඔවුන්ගේ දරුවෝ මේ රැකියාවලට එන්නෑ. ඒ නිසාම අපි මේ ඉඩම්වලින් නියම ප්‍රතිඵල ගැනීමට නම් ඔයිල් පාම් වැනි වගාවකට මාරුවීම වැදගත්. රබර් වගාවෙන් අපිට කිසිම ආදායමක් ලැබෙන්නෙ නෑ.”\n\nවී. කේ. කුරුප්පු – හොරණ\n\nමම පදිංචි වෙලා ඉන්නේ හොරණ. මගේ ඉඩම් අක්කර 10ක් පමණ මේ බදුරලිය ප්‍රදේශයේ තිබෙනවා. දුර සිට වගා කටයුතු මෙහෙයවීම අපේක්ෂා කරන මා වැනි අයට ඔයිල් පාම් ඉතාමත් ඔබින වගාවක්. මොකද සොරුන්ගෙන් මේ වගාවට තර්ජනයක් නෑ. ඔයිල් පාම් සඳහා මිලක් ලැබෙන්නේ කර්මාන්ත ශාලාවට ලබාදීමෙන් පසුයි. කර්මාන්තශාලාව මිලදී ගන්නේ ලියාපදිංචි ගැණුම්කරුවන්ගෙන් කෙනෙකුට ඔයිල් පාම් වලු 10-20ක් කර්මාන්තශාලාවට ලබාදීම සඳහා පහසුකම් ඇත්තේ නෑ.\n\nමේ ප්‍රදේශවල දේශගුණය වෙනස් වෙලා. මොනරාගල ප්‍රදේශයේ රබර්වලින් ඉහළ අස්වැන්නක් ලැබෙන බව වාර්තා වී තිබුණා. මම යෝජනා කරන්නේ මොනරාගලට රබර් දීලා මේ ප්‍රදේශවලට ඔයිල් පාම් ලබාදෙන ලෙසයි. එවිට දැනට තිබෙන වගාබිම්මයි ඔයිල් පාම් සඳහා යොදාගන්නේ. අප වැනි ගොවියන්ට වගේම ඉන් රටටත් වාසි අත්වෙනවා. දැනටමත් රටට අවශ්‍ය පාම් තෙල්වලින් 70% ආනයනය කරනවා. එසේ පිටතට යන ඩොලර් ප්‍රමාණය අඩු කර ගැනීමට යම් ප්‍රමාණයකට හෝ ඔයිල් පාම් වැවීමට අවසර දීම කාලීන අවශ්‍යතාවක්. මම කියන්නේ මේ සඳහා අපි දැනටමත් ප්‍රමාද බවයි. ඊට හේතුව මැලේසියාව, ඉන්දුනීසියාව වැනි රටවල් මේ කර්මාන්තය තිරසාර ආකාරයෙන් කිරීම සඳහා දැනටමත් ක්‍රියාත්මක වෙනවා. ඒ සම්බන්ධ දැනුම, අත්දැකීම් මෙන්ම හැකියාවන් අතින් ඔවුන් ඉදිරියෙන් පසුවෙනවා.\n\nමම මේ පිළිබඳව 2010 සිටම කරුණු සෙව්වා. මේක තවත් එක වැවිලි භෝගයක් විතරයි. වෙනස පොල් ගහකින් ලබන ආදායමට වඩා පස්, හය ගුණයකින් මින් ආදායමක් ලැබෙනවා. වැයවෙන වියදමත් අඩුයි. මගේ ඉල්ලීම එක් වගාකරුවෙකුට අඩු තරමින් අක්කර 05ක් ඔයිල් පාම් වගා කිරීමට අවස්ථාව ලබා දෙන්න. දැනටමත් ඔයිල් පාම් වගාකොට ඇති ප්‍රදේශවල වැස්ස ගැන වසර 10ක වාර්තා බලන්න. ඒ අනුව වැටහේවි. වැස්සට හෝ ජල මූලාශ්‍රවලට හානියක් නැති බව. මේ වන විට මැලේසියාව වැනි රටවල් තිරසර ඔයිල් පාම් වගාව ගැන කතා කරනවා. ඔවුන්ගේ වගා උපක්‍රම පාංශු සංරක්ෂණ ක්‍රම අපිට ගැළපෙන ආකාරයෙන් යොදාගත හැකියි. දුප්පත්කම නැති කිරීම රටක් වශයෙන් අපිට ඇති පළමු අභියෝගය බව තීරකයෝ දත යුතුයි.”\n\nඊ.ඒ චන්දලාල්\n\nපැලෑඳ, බදුරලිය",
       "URL": "https://www.dinamina.lk/2023/08/03/business/11179/%e0%b6%85%e0%b6%b4%e0%b7%92%e0%b6%ad%e0%b7%8a-%e0%b6%9a%e0%b7%90%e0%b6%b8%e0%b7%90%e0%b6%ad%e0%b7%92%e0%b6%ba%e0%b7%92-%e0%b6%94%e0%b6%ba%e0%b7%92%e0%b6%bd%e0%b7%8a-%e0%b6%b4%e0%b7%8f%e0%b6%b8/",
       "Category": "business",
       "Parent URL": "https://www.dinamina.lk/category/business//page/14/"
}