{
       "Source": "dinamina",
       "Timestamp": "August 31, 2023 3:34 pm",
       "Headline": "සයිනොපෙක් ලංකාවේ වැඩ අරඹයි",
       "News Content": "චීනයේ සයිනොපෙක් ඉන්ධන සමාගම ශ්‍රී ලංකාව තුල සිය පළමු ඉන්ධන පිරවුම්හල විවෘත කර තිබෙන අතර ඒ අනුව සයිනොපෙක් වෙළෙඳනාමය යටතේ වූ මුල්ම ඉන්ධන පිරවුම්හල මත්තේගොඩ ප්‍රදේශයේ ක්‍රියාත්මක වේ.\n\nඔවුන් පෙට්‍රල් සහ ඩීසල් සඳහා රුපියල් 3ක වට්ටමක් සහිතව ඉන්ධන බෙදාහැරීම ආරම්භ කර ඇත.\n\nඉදිරියේ දී සයිනොපෙක් ආයතනයට පවරාදෙනු ලබන ඉන්ධන පිරවුම්හල් 150ක් පමණ ශ්‍රී ලංකාවේ මෙහෙයුම් සඳහා විවෘත කෙරේ.\n\nඊට අදාලව දැනට ක්‍රියාත්මක අදාළ ඉන්ධන පිරවුම්හල් ප්‍රමාණයක් සයිනොපෙක් කළමනාකාරිත්වය සඳහා ඔක්තෝම්බර් මාසය නිමවීමට පෙර පවරා දීමට නියමිතය.\n\nඊට අමතරව සමාගම විසින් අලුතින් ඉන්ධන පිරවුම්හල් 50ක් ද ආරම්භ කිරීමට නියමිත බව සදහන් කෙරේ.\n\nපසුගිය ජුලි මාසයේ ශ්‍රී ලංකා රජය සමඟ එළඹුණ ගිවිසුම යටතේ සයිනොපෙක් සමාගමට මෙරට ඉන්ධන විකිණීම, බෙදාහැරීම, ගබඩාකිරීම හා ආනයනය සඳහා වසර 20ක කාලයකට බලය පවරා දෙනු ලැබීය.\nඉන්ධන අලෙවියේ දී තරගකාරී බවක් නිර්මාණය කිරීම මෙහි අපේක්ෂාව බව රජය පෙන්වා දෙයි.",
       "URL": "https://www.dinamina.lk/2023/08/31/breaking-news/18520/%e0%b7%83%e0%b6%ba%e0%b7%92%e0%b6%b1%e0%b7%9c%e0%b6%b4%e0%b7%99%e0%b6%9a%e0%b7%8a-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b7%80%e0%b7%90%e0%b6%a9-%e0%b6%85%e0%b6%bb%e0%b6%b9/",
       "Category": "business",
       "Parent URL": "https://www.dinamina.lk/category/business//page/9/"
}