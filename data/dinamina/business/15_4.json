{
       "Source": "dinamina",
       "Timestamp": "July 29, 2023 1:00 am",
       "Headline": "ප්‍රමිතිගත නිෂ්පාදන වෙළෙඳපොළේ පහසුවෙන් තරග කරනවා",
       "News Content": "වෙළෙඳපොළ මූලික ආර්ථිකයක පදනම ප්‍රමිතියයි. ගෝලීය වෙළෙඳපොළ ජයගැනීම සඳහා ප්‍රවේශ මඟ වන්නේ ප්‍රමිතියයි. ඒ පිළිබඳව ශ්‍රී ලංකා ප්‍රමිති ආයතනයේ අධ්‍යක්ෂ ජනරාල් සිද්ධිකා සේනාරත්න සමඟ කළ සාකච්ඡාවකි.\n\nප්‍රමිතිය අපේ රටට වැදගත් වෙන්නේ කොහොමද?\n\nප්‍රමිතිය යනු කිසියම් භාණ්ඩයක හෝ සේවාවක තිබෙන ගුණාත්මක මට්ටම නිර්වචනය කරනු ලබන නිර්ණායකයක් වේ. මෙය සම්මුතියක් මඟින් ස්ථාපනය කර පිළිගත් ආයතනයක් විසින් අනුමත කරනු ලැබූ, ඒ වගේම පොදුවේ නැවත නැවත භාවිත කළ හැකි ලේඛනයක් වෙනවා.\n\nමෙම ප්‍රමිතීන් තුළ අඩංගු නිර්ණායකයන් ක්‍රියාත්මක කිරීමෙන් වඩා උසස් ගුණාත්මකභාවයකින් යුතු ආරක්ෂාකාරී සහ හිතකර භාණ්ඩයක් හෝ සේවාවක් පාරිභෝගිකයාට ලබා දීමට හැකි වේ. එමෙන්ම භාණ්ඩ අලෙවි කිරීමේ කාර්යට ද මෙය යහපත් බලපෑමක් කරනු ලැබේ.\n\nජාතික ප්‍රමිති ආයතනය කියන්නේ කුමක් ද සහ එහි කාර්යභාරය කෙටියෙන් පැහැදිලි කළොත්?\n\nශ්‍රී ලංකාව තුළ ජාතික ප්‍රමිතීන් සකස් කිරීම සම්බන්ධයෙන් වන නීතිමය බලතල සහිත එකම ආයතනය ශ්‍රී ලංකා ප්‍රමිති ආයතනයයි. මෙය ජාතික ප්‍රමිති ආයතනය ලෙස, ප්‍රමිතිකරණය සඳහා ජාත්‍යන්තර ආයතනයේ (International Organization for Standardization-ISO) නිත්‍ය සාමාජිකත්වය දරමින් ශ්‍රී ලංකාව නියෝජනය කරන ආයතනය වෙනවා. ශ්‍රී ලංකා ප්‍රමිති ආයතනයේ ප්‍රමුඛතම කාර්යභාරය වනුයේ ශ්‍රී ලංකාවට අවශ්‍ය ජාතික ප්‍රමිති සකස් කිරීමත්, ශ්‍රී ලාංකික ජනතාවගේ ජීවන තත්ත්වය උසස් කිරීම සඳහා ප්‍රමිතිකරණය මඟින් ලබාදිය හැකි සේවාවන් සහ දැනුම ප්‍රවර්ධනය කිරීමයි. මෙම සිදු කරන වැදගත් කාර්යභාරය නිසා අප ආයතනය ගුණාත්මක භාවයේ ආරක්ෂකයා ලෙස විරුදාවලිය ලබා සිටී.\n\nප්‍රමිති ආයතනය මඟින් සිදුකරන විශේෂඥ සේවා මොනවාද?\n\nවගකිවයුතු රාජ්‍ය ආයතනයක් ලෙස ශ්‍රී ලංකා ප්‍රමිති ආයතනය පාරිභෝගික අයිතීන් සුරක්ෂිත කිරීම වෙනුවෙන් ප්‍රමිතිකරණ කාර්යයට අදාළව පුළුල් විශේෂඥ සේවා රැසක් ක්‍රියාත්මක කරනු ලබනවා. ප්‍රමිති සකස් කිරීම, ප්‍රකාශනය පත් කිරීම, භාණ්ඩ පරීක්ෂාව, භාණ්ඩ සහ කළමනාකරණ පද්ධති සහතික කිරීම. පුහුණු කිරීම, ආනයන පරීක්ෂාවන් ඇතුළු කර්මාන්ත සහ වාණිජ ක්ෂේත්‍ර තුළ මෙන්ම ජාතික ප්‍රමිති සූත්‍රගත කිරීම (formulation of standards) සහ නිකුත් කිරීමේ කාර්යයට අමතරව, නිෂ්පාදන හා වෙළෙඳ භාණ්ඩ සඳහා SLS භාණ්ඩ සහතික ලාංඡන ක්‍රමය ක්‍රියාත්මක කිරීම, පරීක්ෂණාගාර සේවාව, ආනයන හා අපනයන භාණ්ඩවල තත්ත්ව ආරක්ෂණ ක්‍රියාවලිය, මිනුම් උපකරණ ක්‍රමාංකන (Instrument calibration) සේවාව, පද්ධති සහතිකකරන (system certification) ක්‍රියාවලිය, විදුලි උපකරණවල බලශක්ති කාර්යක්ෂමතා තරු ශ්‍රේණිගත ඇඟයීමේ ක්‍රියාවලිය, ප්‍රමිතිකරණය හා තත්ත්ව කළමනාකරණය ආශ්‍රිත පුහුණු පාඨමාලා පැවැත්වීම උපලේඛන හා තොරතුරු සේවාව සහ ජාතික තත්ත්ව සම්මාන (National Quality Awards) ප්‍රදානය ආදී සේවා සපයනු ලබයි.\n\nප්‍රමිතිය සහතික කිරීමෙන් පාරිභෝගිකයන්ට වගේම ව්‍යවසායකයින්ට ලැබෙන ප්‍රතිලාභ මොනවද?\n\nපාරිභෝගික භාණ්ඩයක් මත SLS ලාංඡනය ඇති විට එය අදාල ශ්‍රී ලංකා ප්‍රමිතියට අනුකූල බව සහ නිෂ්පාදකයා විසින් එම තත්ත්වයන් අඛණ්ඩව පවත්වාගෙන යන බවට සහතිකයක් පාරිභෝගිකයාට ලබා දෙනු ලබයි. ඒ වගේම ශ්‍රී ලංකා ප්‍රමිති ජාත්‍යන්තර ප්‍රමිති හා සමාන්තරව පවත්වා ගෙන යන බැවින් ප්‍රමිතියට අනුකූල නිෂ්පාදනයකට හෝ වෙළෙඳ භාණ්ඩයකට ජාත්‍යන්තර වෙළෙඳපොළේ තරග කිරීම පහසුවනවා.\n\nප්‍රමිතිකරණය ලාංකීය ජන ජීවිතයේ වර්ධනයට සිදුකරන බලපෑම කෙටියෙන් විස්තර කළොත්?\n\nප්‍රමිතියක් කියන්නේ පෙර අප සඳහන් කළ පරිදි විද්‍යාත්මක ක්‍රමවේදයක් ඔස්සේ නිර්මාණය කර, එය අධීක්ෂණයට ලක්කර පිළිගත් ආයතනයක් මඟින් සම්මත කරනු ලැබූවක්. මෙයින් මූලික වශයෙන්ම කිසියම් ගුණාත්මක තත්ත්වයක් පවත්වා ගැනීම තමයි සිදු කරන්නේ. රටක, සමාජයක සංවර්ධන කාර්යයේදී මේ පොදු ගුණාත්මක බව රැකගැනීම වැදගත් වෙනවා වගේම එයින් අදාළ ඉලක්ක වෙත වඩා පහසුවෙන් සහ වේගයෙන් ගමන් කිරීමේ හැකියාවත් පවතිනවා.\n\nආයතනයක් විදිහට ප්‍රමිතිකරණය සම්බන්ධයෙන් ජනතාවගේ අවබෝධය වර්ධනය කිරීම සඳහා ගෙන ඇති පියවර මොනවාද?\n\nප්‍රමිති ආයතනය විදිහට අපි විශ්වාස කරන දෙයක් තමයි, ප්‍රමිතිකරණය සහ ගුණාත්මකභාවය සම්බන්ධයෙන් ජනතාව දැනුම්වත් වීම ඔවුන්ට වඩා උසස් සාර්ථක ජීවන තත්ත්වයන් ළඟා කරගැනීමට ඉවහල් වන බවයි. මේ අනුව ප්‍රමිති ආයතනය ලෙස දිවයින පුරා පිහිටි සියලුම රාජ්‍ය ආයතන, ප්‍රාදේශීය හා දිස්ත්‍රික් ලේකම් කාර්යාල, වාණිජ මණ්ඩල, පාසල් සහ විශ්වවිද්‍යාල සමඟ ඒකාබද්ධ වී ජනතාව දැනුම්වත් කිරීම වෙනුවෙන් දිවයින පුරා විවිධ දැනුම්වත් කිරීමේ වැඩසටහන් සහ පුහුණු වැඩමුළු රැසක් ක්‍රියාත්මක කරනු ලබනවා. මෙම කාර්යයන් මඟින් කර්මාන්තකරුවන්, ව්‍යවසායකයන්, පාසල් සහ විශ්වවිද්‍යාල සිසුන් මෙන්ම මහජනතාවගේ දැනුම වර්ධනය කිරීමට අප කටයුතු කරනු ලබනවා.\n\nශ්‍රී ලංකා ප්‍රමිති ආයතනය විසින් ව්‍යවසායකයන් වෙනුවෙන් සිදු කරනු ලබන සේවාවන් මොනවාද?\n\nඅප ව්‍යවසායකයන් නඟාසිටුවීම වෙනුවෙන් නිරන්තරවම කැපවී සිටින ප්‍රධාන රාජ්‍ය ආයතනයක් වේ. මොවුන්ගේ ව්‍යාපාර මූලික අදියරේදී ISO සහතිකකරණය හෝ SLS සහතිකකරණය ලබාගැනීමට තිබෙන අපහසුව නිසා අප විසින් ක්ෂ්ද්‍ර, සුළු හා මධ්‍ය පරිමාණ ව්‍යවසායකයින්ට අවශ්‍ය කරන විදාතා සහතිකකරණය, GMP (යහපත් නිෂ්පාදන පිළිවෙත්) සහතිකකරණය හඳුන්වා දී තිබෙනවා. තව ද අප විසින් ආයතනයන්හි ගුණාත්මකභාවය හා කාර්යක්ෂමතාවය වැඩි දියුණු කිරීම සඳහා තත්ත්ව කළමනාකරණ පාඨමාලා, ආයතනික ඵලදායිතාවය නැංවීම සඳහා වන පාඨමාලා සහ ආයතනයන් වෙනුවෙන්ම සකස් කරන ලද ඔවුන්ගේ ආයතනවලට ගොස් සිදු කරනු ලබන විශේෂිත පාඨමාලා ද ඇතුළු පාඨමාලාවන් විශාල ප්‍රමාණයක් පවත්වා ගෙන යනු ලබනවා.\n\nප්‍රමිති ආයතනය මඟින් ඉදිරියේදී ක්‍රියාත්මක කිරීමට සැලසුම් කර ඇති කාර්යයන් මොනවාද?\n\nශ්‍රී ලංකා ප්‍රමිති ආයතනය මඟින් පූර්ව අපනයන භාණ්ඩ පරීක්ෂාවට ලක්කිරීමේ වැඩසටහනක් දියත්කර ඇති අතර කාබනික භාණ්ඩ සහතිකකරණය සඳහා යුරෝපා සංගමයට අදාළ ප්‍රමිතිකරණය (EU Accreditation) ලබාගැනීමට ද සැලසුම්කර ඇත. මෙමඟින් ශ්‍රී ලංකාවේ ව්‍යවසායකයන්ට සහ අපනයනකරුවන්ට විදේශීය ඉල්ලුමට සරිලන ප්‍රමිතියෙන් යුතු කාබනික භාණ්ඩ සපයා වැඩි ආදායමක් ඉපයීමට හැකියාව ලැබේ. තව ද අපගේ නිල වෙබ් අඩවිය මඟින් ගැණුම්කරුවන්ට අවශ්‍ය සේවාවන් හා ගෙවීම් කිරීමට අවකාශය ලබා දීමට කටයුතු සිදු කරමින් සිටී. මෙමඟින් ගැණුම්කරුවන්ට සියලුම ගෙවීම් හා අදාළ සේවාවන් මාර්ගගත ක්‍රමය ඔස්සේ සිදුකරගැනීමට හැකිවන අතරම ඔවුන්ට වඩාත් කාර්යක්ෂම සේවාවක් ලබා දීමට මෙමඟින් හැකි වේ.\n\n",
       "URL": "https://www.dinamina.lk/2023/07/29/business/10014/%e0%b6%b4%e0%b7%8a%e0%b6%bb%e0%b6%b8%e0%b7%92%e0%b6%ad%e0%b7%92%e0%b6%9c%e0%b6%ad-%e0%b6%b1%e0%b7%92%e0%b7%82%e0%b7%8a%e0%b6%b4%e0%b7%8f%e0%b6%af%e0%b6%b1-%e0%b7%80%e0%b7%99%e0%b7%85%e0%b7%99/",
       "Category": "business",
       "Parent URL": "https://www.dinamina.lk/category/business//page/15/"
}