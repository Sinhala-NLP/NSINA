{
       "Source": "dinamina",
       "Timestamp": "July 21, 2023 1:00 am",
       "Headline": "සමුපකාර ව්‍යාපාරයේ ප්‍රමුඛයා සී / ස කොටපොල විවිධ සේවා සමුපකාර සමිතිය",
       "News Content": "– මහා පරිමාණ විවිධ සේවා සමුපකාර සමිති අතුරින් රන් සම්මානය අප දිනා ගත්තා.\n– 2023 වර්ෂයේ සමුපකාර දින තරගාවලියේ පළාත් ක්‍රීඩා සූරතාවය දිනා ගැනීමට ද අපට හැකියාව ලැබුණා.\n\nරවක් කෝරළයේ පුරාවට විහිදී තිබූ කඩ සමිති ඒකාබද්ධ කර ගනිමින් 1971 මාර්තු මස 13 වැනි දින සී/ස කොටපොල විවිධ සේවා සමුපකාර සමිතිය ආරම්භ කර තිබෙන අතර, එහි මුල්ම සාමාජික සංඛ්‍යාව දස දෙනකු වේ.\n\nඑසේ පිහිටුවා ගත් මෙම සමුපකාර සමිතිය අද වන විට 57,000 කට අධික සාමාජික සංඛ්‍යාවක් හා 565 ක කාර්ය මණ්ඩලයක් දක්වා සන්නද්ධ වී තිබීම විශේෂත්වයකි.\n\nඑදා සිට අද දක්වා පැමිණි දිගු ගමන් මඟ තුළ ප්‍රදේශයේ ජනතාවට අත්‍යවශ්‍ය සේවාවන් රැසක් ලබා දෙමින් වර්තමානය වන විට කොටපොල විවිධ සේවා සමුපකාර සමිතිය දකුණු පළාතට පමණක් නොව මුළු මහත් සමුපකාර ව්‍යාපාරයටම ආදර්ශයක් එක් කරමින් පළාත් මට්ටමේ සිට ජාතික මට්ටම දක්වා ජයග්‍රහණ රැසක් ලබා ගනිමින් ප්‍රමුඛ පෙළේ සමුපකාර සමිතියක් ලෙස දෙස්, විදෙස් ජනතාවගේ කීර්තියට මෙන්ම අභිමානයට ලක්ව ඇති සමුපකාර සමිතියක්ද වේ.\n\nඑලෙස කොටපොල විවිධසේවා සමුපකාර සමිතිය ආරම්භයේ සිට මේ දක්වා පැමිණි ගමන් මග පිළිබඳ එම සමිතියේ වත්මන් සභාපති මනෝජ් ජයවර්ධන මහතා සමග සිදු කළ සංවාදයකි මේ.\n\nකොටපොළ සමුපකාර සමිතියේ ආරම්භය පිළිබඳ කෙටියෙන් කතා කළොත්?\n\nඅපේ සමුපකාර සමිතිය සාමාජික සංඛ්‍යාව 10 දෙනකු වැනි කුඩා සංඛ්‍යාවකින් පිහිටුවා ගත් ආයතනයක්. නමුත් අද වන විට අපේ සමිතියේ සාමාජික සංඛ්‍යාව 57,000ක් දක්වාත්, කාර්ය මණ්ඩලය 565 ක් දක්වාත් වර්ධනය වී තිබෙනවා.\n\nඑච්.ජී.වීරසිංහ, සැම්සන් මොහොට්ටි, කේ.වී.ඒ.හෙන්ද්‍රික්, මහින්ද විදානපතිරණ, දිවංගත බන්දු රණවක යන මහත්වරු මෙම සමිතිය මේ තත්ත්වයට පත් කිරීම සඳහා ප්‍රබල නායකත්වයක් සහ මග පෙන්වීමක් ලබා දී තිබීම විශේෂයෙන් සඳහන් කළ යුතු කරුණක්.\n\nඔබ සමුපකාර සමිතිය මඟින් ජනතාවට ලබා දෙන සේවාවන් මොනවාද ?\n\nතොග ගබඩා, මෙගා කෝප් සිටි, මිනි කෝප් සිටි, සමුපකාර ප්‍රාදේශික සහ සංචාරක වෙළඳ සේවාවක්, අලෙවි නියෝජිත අංශ අටක්, ඉන්ධන පිරවුම්හල් දෙකක් ඇතුළුව පාරිභෝගික සේවාවන් රැසක් ක්‍රියාත්මක වන අතර, ග්‍රාමීය බැංකු ශාඛා 16ක්, තේ කම්හල් දෙකක් , තේ ඉඩම් තුනක්, තේ පැළ තවාන් සහ මුද්‍රණාලයක් මෙන්ම සුරක්ෂා පෙරපාසල් පහක්, ප්‍රවාහන සේවා අංශයක්, ලුහු ඉංජිනේරු අංශයක්, සුරක්ෂා අවමංගල්‍ය අංශයක්, සුරක්ෂා කේටරින් සේවා අංශයක් සහ සමුපකාර රක්ෂණ සේවාවක් ඇතුළු සේවාවන් රැසක් ලබා දෙනවා.\n\nකොටපොල විවිධ සේවා සමුපකාර සමිතිය මගින් සිදු කරනු ලබන ප්‍රජා සත්කාර කටයුතු පිළිබඳවත් දැන ගැනීමට කැමැතියි\n\nසමිති බල ප්‍රදේශය පුරාවටම පාසල්, දහම් පාසල්, පෙර පාසල්, සර්ව ආගමික ස්ථාන, රෝහල්, ස්වේච්ඡා සමිති සංවිධාන නගා සිටුවීම සඳහා මූල්‍යමය හා ද්‍රව්‍යමය අනුග්‍රහය ලබා දෙනවා. එමෙන්ම අප බල ප්‍රදේශය තුළ ජීවත්වෙන ආබාධිත අය සඳහා රෝද පුටු, කිහිලිකරු සහ ඇස් කණ්ණාඩි අවැසි ප්‍රජාව සඳහා නිරන්තරව එම පහසුකම් ලබා දීම, වෛද්‍ය සායන, ලේ දන් දීම හා ශ්‍රමදාන පැවැත්වීම, මගී නිවහන් ඉදිකිරීම, අඩු ආදායම්ලාභී සාමාජිකයන් සඳහා නිවාස ඉදිකිරීම සඳහා අනුග්‍රහය ලබා දීම, මංමාවත් ඉදිකිරීම සහ පිළිසකර කිරීම, රෝහල් හා ආරෝග්‍යශාලා වාට්ටු ප්‍රතිසංස්කරණය කිරීම සහ බල ප්‍රදේශය තුළ පවතින වැදගත් ඓතිහාසික සිද්ධස්ථානයක් වන ගැටබරු රාජ මහා විහාරස්ථානයේ ඇසළ තොරණ සහ පෙරහර මංගල්‍ය සඳහා වාර්ෂිකව අඛණ්ඩව ප්‍රධාන දායකත්වය ලබා දීම අප සමිතිය විසින් කරනු ලබන වැදගත් සේවාවන් ලෙස හඳුන්වන්න පුළුවන්. තවද, සාමාජික දුවා දරුවන් සඳහා රන් තිළිණ ශිෂ්‍යත්ව පිරිනැමීම, සාමාජික සුරක්ෂා ප්‍රතිදාන, අමු දලු සාමාජිකයින් සඳහා “පිහිට” සුභසාධන ප්‍රතිදාන වැඩසටහන් හා අමු දලු සාමාජිකයින්ගේ දුවා දරුවන් සඳහා “සමුදිරිය” ශිෂ්‍යත්ව ලබා දෙමින් සුවිශේෂී ප්‍රජා සේවාවන් රැසක්ම ඉටු කරනු ලබනවා.\n\nසේවක සුබසාධන කටයුතු සිදු කෙරෙන අාකාරය ගැනත් පැහැදිලි කරන්න…\n\nඅප සමිතියේ සේවකයන් සඳහා වාර්ෂික තනතුරු උසස් කිරීම සහ ඊට අදාළ වැටුප් වර්ධක ලබා දෙමින් රැකියා සුරක්ෂිතතාව තහවුරු කරනවා. තවද ඔවුන්ගේ සේවය දිරිගැන්වීම වෙනුවෙන් මාසික දිරිදීමනා ලබා දෙනවා. ඊට අමතරව කාර්ය මණ්ඩලය සඳහා සමූහ සේවක රක්ෂාවරණයක් ද ක්‍රියාත්මකයි.\n\nවාර්ෂිකව සේවක නිල ඇඳුම් ලබාදීම, ප්‍රසාද දීමනා ලබාදීම, අඩු පොලී ණය ලබාදීම, සේවක විශ්‍රාම වැටුප් ක්‍රමය ක්‍රියාත්මක කිරීම ඇතුළු සේවක වරප්‍රසාද රැසක් හිමිකර දෙමින් ඔවුන්ගේ ජීවන තත්ත්වය ඉහළ නැංවීමටත්, විවිධ පුහුණු පාඨමාලා සඳහා යොමු කරමින් ඔවුන්ගේ හැකියා හා දක්ෂතා වැඩි දියුණු කිරීමටත්, වාර්ෂික විනෝද චාරිකා සහ විවිධ උත්සව කටයුතු සංවිධානය කිරීම මෙන්ම සේවක පවුල්වල දුවා දරුවන්ගේ අධ්‍යාපන කටයුතු වෙනුවෙන් සේවක සුරක්ෂා ප්‍රතිදාන ගෙවීම සහ ශිෂ්‍යත්ව ලබාදීමටද කටයුතු යොදා තිබෙනවා.\n\nසමිතියේ මේ වන විට වත්කම්වල තත්ත්වය කෙබඳුද ?\n\nවර්තමානය වන විට සමිතිය සතුව මිලියන 5,000 කට අධික වත්කම් සමූහයක් තිබෙනවා.\n\nඒ වගේම රුපියල් මිලියන 500ක පමණ විකුණුම් පිරිවැටුපක් ලබමින් ඉතා ලාභදායී ලෙස ක්‍රියාත්මක වෙනවා.\n\nඔබ සමිතිය විසින් මේ දක්වා ලබාගෙන ඇති ජයග්‍රහණ ගැන සඳහන් කළොත්…\n\nජාතික සමුපකාර කාර්යසාධන තරගාවලියේ මහා පරිමාණ විවිධ සේවා සමුපකාර සමිති අතුරින් රන් සම්මානයෙන් පිදුම් ලබා තිබෙනවා. එමෙන්ම පසුගිය වසරවල දී මෙන්ම මෙවරද දකුණු පළාත් සමුපකාර දින ක්‍රීඩා තරගාවලියේ ක්‍රීඩා සූරතාව දිනා ගැනීමට ද අප සමිතියට හැකිවුණා.\n\nවත්මන් අධ්‍යක්ෂ මණ්ඩලය ගැන සඳහන් කළොත් ?\n\nඅධ්‍යක්ෂ මණ්ඩලය හත් දෙනකුගෙන් සමන්විතයි. මනෝජ් ජයවර්ධන වන මා සභාපති ලෙසත්, උප සභාපතිවරයා ලෙස කේ. සෝමසිරි මහතාත් කටයුතු කරන අතර චම්ලි ප්‍රියංකර ගමගේ, මෙත්සිරි කුමාර අබේවික්‍රම, කේ. ලලිත් දේශප්‍රිය, නිසංක දිල්හාන් අනුරාධ මදරසිංහ සහ එම්.පී.ජී. සුපුන් තාරක යන මහත්වරු අධ්‍යක්ෂවරු ලෙස කටයුතු කරනවා.\n\nඔබ සමුපකාර සමිතිය කෙටි කාලයකින් දියුණු වීමට බලපෑ හේතු මොනවාද ?\n\nඅපේ සමිතිය දිනෙන් දින දියුණු වෙන්න බලපාන ප්‍රධාන හේතුව තමයි සියලු දෙනා එකාමෙන් වැඩ කිරීම.\n\nඒ වගේම උප සභාපතිතුමා, අධ්‍යක්ෂ මණ්ඩලය සහ මහා සභාවේ සහයෝගය මෙන්ම මාතර දිස්ත්‍රික් උප කොමසාරිස්තුමිය සහ දකුණු පළාත් සමුපකාර සංවර්ධන කොමසාරිස් රෙජිස්ට්‍රාර් ටී.ජී. සරත් කුමාර යන මහත්ම මහත්මීන්ගේ ආශිර්වාදයද, සාමාන්‍යාධිකාරීතුමාගේ සහ විධායක නිලධාරි මණ්ඩලයේ නිරන්තර අධීක්ෂණය මෙන්ම කාර්ය මණ්ඩලයේ මනා කැපවීමත් පිටිවහලක් වුණා.\n\nඒ විතරක් නොවෙයි, සමස්ත සාමාජිකත්වය අප කෙරෙහි තැබූ විශ්වාසය මේ තාක් දුර දිගු ගමනක් ඒමට මහත් ශක්තියක් වූ බව කීම නිවැරැදියි.\n\nඉදිරි බලාපොරොත්තු හා සැලසුම් පිළිබඳව සඳහන් කළොත් ?\n\nමගේ අරමුණ සමුපකාර සමිතියේ ව්‍යාපාර ජාලය තව තවත් පුළුල් කිරීමයි. ඒ අනුව දෙනියාය සංචාරක ව්‍යාපාරය ඉලක්ක කර ගනිමින් විශේෂ ව්‍යාපෘතියක් ස්ථාපිත කිරීම සහ නවීන තාක්ෂණය උපයෝගී කර ගනිමින් තෘප්තිමත් සේවාවක් සාමාජිකයන්ට මෙන්ම ගනුදෙනුකරුවන්ට ද ලබාදීමට සැලසුම් වී තිබෙනවා. තවද සමුපකාර රෝහල් සංකල්පය ක්‍රියාවට නංවමින් විශේෂඥ වෛද්‍ය චැනලින් සේවාව සමග රෝහල් පද්ධතියක් දෙනියාය කලාපයේ ස්ථාපිත කිරීමත් අපගේ ඉලක්කයක්.\n\n",
       "URL": "https://www.dinamina.lk/2023/07/21/business/8002/%e0%b7%83%e0%b6%b8%e0%b7%94%e0%b6%b4%e0%b6%9a%e0%b7%8f%e0%b6%bb-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b6%ba%e0%b7%9a-%e0%b6%b4%e0%b7%8a%e0%b6%bb%e0%b6%b8/",
       "Category": "business",
       "Parent URL": "https://www.dinamina.lk/category/business//page/16/"
}