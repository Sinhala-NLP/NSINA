{
       "Source": "dinamina",
       "Timestamp": "August 17, 2023 1:37 am",
       "Headline": "කාගීල්ස් සමාගම USAID ශ්‍රී ලංකා බල ශක්ති  වැඩසටහන සමඟ අත්වැල් බැඳ ගනී",
       "News Content": "ශ්‍රී ලංකාව විදුලි බලයෙන් ගමනාගමනයේ යෙදීමට : E – Mobility ප්‍රවේශ වීමට දරන ප්‍රයත්නයට සහාය දක්වනු වස්, කාගිල්ස් සහ ජාත්‍යන්තර සංවර්ධනය සඳහා වන එක්සත් ජනපද නියෝජිත ආයතනයෙහි (USAID) ශ්‍රී ලංකා බලශක්ති වැඩසටහන එක්ව කොළඹ නගරයේ කාගිල්ස් වෙළඳසැල් පිහිටි ස්ථානයන්හි විද්‍යුත් වාහන (Electric Vehicles) ආරෝපිත මධ්‍යස්ථාන පිහිටුවීම සඳහා මූල්‍ය ප්‍රධාන ගිවිසුමක් අත්සන් කරන ලදි.\n\nලංකාවේ විශාලතම සුපිරි වෙළඳසැල් ජාලය වන කාගිල්ස් ඔස්සේ විද්‍යුත් ත්‍රිරෝද රථ, යතුරුපැදි සඳහා නියමු ව්‍යාපෘතියක් ලෙස පුනර්ජනනීය බලශක්තියෙන් ආරෝපිත මධ්‍යස්ථාන ඇති කිරීම සඳහා මෙම ප්‍රදානය පිරිනැමෙයි.\n\nමෙම නව්‍ය සහ කාලීන ඇරඹුම මඟින් කාගිල්ස් වෙතින් ප්‍රජාව උදෙසා පිරිනමනු ලබන සේවා තවදුරටත් ඉහළ නංවනු ඇත. මෙම ව්‍යාපෘතියෙහි පුළුල් පරමාර්ථ අතර මෙරට බලශක්ති අංශයේ ශ්‍රම බළකාය සඳහා කාන්තාවන් සවිබල ගැන්වීමත්, විද්‍යුත් වාහන රැකියා උදෙසා තරුණයන් යොමු කිරීමත් මූලික වෙයි.\n\nසිය දේශයට සේවා සැපයීම අරමුණු කරගත් ප්‍රමුඛ පෙළේ සමාගමක් වශයෙන් කාගිල්ස් සිය පාරිභෝගිකයින් සඳහා විවිධ අගයන් නිර්මාණය කරමින් ද දිවයින පුරා විවිධ ප්‍රජාවන් වෙනුවෙන් ආයෝජනය කරමින් ද සිය මෙහෙවර ඉටුකරන අතරම දේශීය නිෂ්පාදකයින් හා ව්‍යවසායකයින් නංවාලීමෙහිලා ද අඛණ්ඩ දායකත්වයක් සපයනු ලබයි.\n\nමෙම ව්‍යාපෘතියට අනුව බහුවිධ වෙළෙඳසැල් පිහිටි ස්ථානයන්හි විද්‍යුත් වාහන ආරෝපණ යටිතල පහසුකම් පිරිනමනු ලබන ශ්‍රී ලංකාවේ ප්‍රථම සුපිරි වෙ‍ෙළඳසැල් ජාලය බවට පත්වෙමින් කාගිල්ස් කොළඹ නගරයේ පිහිටි බ්ලූමැන්ඩල් පාර, බෞද්ධාලෝක මාවත, ග්‍රීන්පාත්, ඩුප්ලිකේෂන් පාර, නොරිස් කැනල් පාර, දෙමටගොඩ ආදී සුපිරි වෙළඳසැල් හයක (06) විද්‍යුත් වාහන ආරෝපිත මධ්‍යස්ථාන පිහිටවනු ලබයි. ශ්‍රී ලංකාවේ විද්‍යුත් වාහන ආරෝපණය කිරීමේ යටිතල පහසුකම් සපයනු ලබන ප්‍රමුඛ පෙළේ සැපයුම්කරුවකු වන චාජ් නෙට් ආයතනය මඟින් අදාළ ආරෝපිත ඒකක සපයනු ලබයි.\n\nපුනර්ජනනීය නොවන බලශක්ති ප්‍රභවයන් එනම් පොසිල ඉන්ධන මත තවදුරටත් වැඩි ප්‍රතිශතයකින් රඳා පැවතීම තුළින් පෙන්නුම් කරනු ලබන්නේ ශ්‍රී ලංකාවට තිරසර පිරිසිදු බලශක්ති විභවයක ඇති කඩිනම් අවශ්‍යතාවයයි.\n\nUSAID ශ්‍රී ලංකා බලශක්ති වැඩසටහනේ අංශ ප්‍රධානී රික් විටේකර් ප්‍රකාශ කරන්නේ ශ්‍රී ලංකාවේ හරිතාගාර වායු විමෝචනයට විශාලම දායකත්වයක් දරන්නේ ප්‍රවාහන අංශය බවයි.",
       "URL": "https://www.dinamina.lk/2023/08/17/business/14763/%e0%b6%9a%e0%b7%8f%e0%b6%9c%e0%b7%93%e0%b6%bd%e0%b7%8a%e0%b7%83%e0%b7%8a-%e0%b7%83%e0%b6%b8%e0%b7%8f%e0%b6%9c%e0%b6%b8-usaid-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a/",
       "Category": "business",
       "Parent URL": "https://www.dinamina.lk/category/business//page/11/"
}