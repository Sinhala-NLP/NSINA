{
       "Source": "dinamina",
       "Timestamp": "August 3, 2023 1:00 am",
       "Headline": "රටම අඳුරේ තිබියදීත්  වැඩකරන කර්මාන්ත ශාලාවක්",
       "News Content": "අගලවත්ත මැතිවරණ කොටිඨාසයට අයත් බදුරලිය බස්නාහිර පළාතේ කළුතර දිස්ත්‍රික්කයෙහි ස්ථානයකි. තේ, රබර් මෙන්ම ඔයිල් පාම් වගාවන් කෙරෙන මේ ප්‍රදේශය බස්නාහිර පළාතට වඩා දේශගුණය අතින් සමීප සබරගමුවට හෝ පහතරට තෙත් කලාපයටයි.\n\nදැන් අප සිටින්නේ රබර්වතු යායකට ඉහළින් සොඳුරු වතුයායක් මධ්‍යයේ පිහිට් AEN Palm Oil Processing කර්මාන්ත ශාලාව තුළයි.\n\nඔයිල් පාම් වගාව මෙන්ම පාම් තෙල් නිෂ්පාදනය ආධුනිකවූ වසර 45කට පමණ පෙර මෙරට ස්ථාපිතව පැවතියේ එක් පාම් තෙල් නිස්සාරණ ආයතනයකි. ඒ ගාල්ල නාකියාදෙණිය වතුයාය යටතේයි.\n\nමෙරට දෙවැනියට ස්ථාපිතවූ පාම් තෙල් කර්මාන්ත ශාලාව AEN Palm Oil Processing (Pvt.) LTD ආයතනයයි. මෙම කර්මාන්ත ශලාව සමූහ ව්‍යාපාරයක් ලෙස පවත්වා ගැනීම සඳහා අගලවත්ත, ඇල්පිටිය හා නමුණුකුල වතු සමාගම් විසින් ආයෝජනය කර ඇත. එම වතුසමාගම්වලට අයත් ඔයිල් පාම් අස්වැන්න මෙන්ම අවට වෙනත් වගාකරුවන්ගේ ඔයිල් පාම් අස්වැන්න ද තෙල් බවට පත්කරන්නේ මෙම සුවිසල් කර්මාන්ත ශාලාවේදීයි.\n\nඑහි ප්‍රධාන විධායක නිලධාරී රුවන් ගුණවර්ධන මහතාගේ කාර්යාලයට පිවිස ඔයිල් පාම් වගාව ගැනත් එහි අස්වැන්න ජීවාණුහරණය කර, අඹරා නිපදවන තෙල් අස්වැන්න පිළිබඳත් මේ කර්මාන්තයෙන් ලංකාවේ ආර්ථික දියුණුව ළඟාකර ගතහැකි ආකාරය පිළිබඳවත් සුහද සංවාදයක් අතරතුර නිරීක්ෂණ චාරිකාව ඇරඹීමු.\n\n” මහ පොළොවෙ පහසුවෙන් කැණීම් කර බොර තෙල් ලබාගැනීමට අවස්ථාවක් නැති අපි වගේ රටවල්වලට ස්වභාදහම පැය 7ක් වැනි කාලයක් දැඩි හිරු රශ්මියත්, මෝසම් වැසිත් ලබා දෙනවා. ඒ මඟින් බොර තෙල් නැති අපිට බොර තෙල්වලට වඩා හොඳ තෙලක් නිෂ්පාදනය කළ හැකි ඔයිල් පාම් වගාකිරීමේ හැකියාව පවතිනවා යැයි ගුණවර්ධන මහතා පැවසීය.\n\n“කටු පොල් යකෙක්ය” යනුවෙන් මා තුළ වූ සිතුවම නම් තවමත් එසේමය. තවදුරටත් මේ පිළිබඳව විද්‍යාත්මක තොරතුරු ගවේෂණය කිරීමේ අදහසින් සංවාදයට අවතීර්ණ වීමි.\n\nඔයිල් පාම් ලංකාවේ ඕනෑම තැනක වවන්න පුළුවන්ද?\n\nඔයිල් පාම් රටේ සෑම තැනකම වවන්න බෑ, වැවීමට හැකි සෑම තැනකම වගා කළ යුතුත් නෑ. ඔබ දකින්න ඇති දැනුත් මේ ප්‍රදේශයට වහිනවා. ඒවගේම හිරු රශ්මියත් තියෙනවා. මේ පළාතේ රබර් වගාවන් තිබුණත් අවුරුද්දේ මාස අටක් පමණම වහින නිසා මාසෙකට වතාවක්වත් අස්වැන්න නෙළාගන්න බෑ ඒ සඳහා දවසක් දෙකක් වැස්ස නැතිවුණත් කම්කරුවන් සොයාගැනීම දුෂ්කරයි. දැනට පවතින වැවිලි භෝගවලින් අස්වැන්න නොලබන පාඩු ලබන වතු සඳහායි ඔයිල් පාම් ගැළපෙන්නේ. ඒ සඳහා වනාන්තර එළිකළ යුතු යැයි මම කිසිසේත්ම විශ්වාස කරන්නේ නෑ. ඉන්දුනීසියාව, මැලේසියාව වැනි රටවල පාරිසරික ගැටලු පැනනැඟීමට හේතුව මින් අත්වූ ලාභය දැක ඉවක් බවක් සීමාවක් නැතිව වනාන්තර හෙළිකර ඔයිල් පාම් සිටුවීමයි.”\n\nඑහෙත් වැඩි අස්වැන්නක් ලබාගත හැකි තැන්වල ඉහළ පාලනයකින් යුතුව මෙම භෝගය සිටුවිය හැකිනම් අනෙකුත් වැවිලි භෝගයන්ගෙන් සිදුවන පාඩුපවා අවමකර ගැනීමත් ඒවායින් වැඩි සාර්ථකත්වයක් ලබාගැනීමටත් ඔයිල් පාම් ඉවහල් කරගත හැකියි” රුවන් ගුණවර්ධන මහතා විශ්වාසයෙන් පවසයි.\n\nකඳුගැටයක් මත පිහිටි කර්මාන්ත ශාලාව නැරඹීමේ කාර්යයේදී අපි මුලින්ම පසුකළේ බර මනින පාලමයි. කර්මාන්ත ශාලාව වෙත ගෙනඑන ඔයිල් පාම් අස්වැන්නෙහි බර මැනීම සිදු කරන්නේ ඔයිල් පාම් පිරවූ ට්‍රක්රථ පාලම මතින් ගමන් කරන විට බර සටහන්වීම සඳහා ස්ථාපිත කළ විද්‍යුත් තරාදියක ආධාරයෙනි.\n\nඉහළ අංගණයේදී තෝරන කටු පොල් පොකුරු (වලු) බැකෝ යන්ත්‍රයක ආධාරයෙන් රැස්කර බෑවුමේ ඇති දම්වැල් වාහකයකට (conveyor) පුරවයි. මෙම වාහකය ක්‍රියාත්මක කර ඔයිල් පාම් පොකුරු විශාල ටැංකියක අසුරනු ලැබේ. මේ ටැංකිය තුළදී සිදු වන්නේ වාෂ්පීකරණයෙන් තැම්බීමකට (ජීවාණුහරණයකට) ලක්වීමයි. මෙසේ තැම්බීම හේතුවෙන් ජීවානුහරණය වී විෂබීජ හරණය වීමක් අපේක්ෂාකරන අතරම ඔයිල් පාම් වලුවල ඇලී ඇති කුඩා ගෙඩි වල්ලෙන් වෙන්වීම අපේක්ෂා කරයි. තව ද මෙම ක්‍රියාවලියේ දී ඔයිල් පාම් ගෙඩි මෘදු වී ගෙඩිය තුළ ඇති තෙල් වෙන් කිරීමේ කාර්ය පහසු කරයි. ඉන් පසු ඔයිල් පාම් ගෙඩි සහ හිස් වලු පෙරනයක් මඟින් වෙන් කරනු ලැබේ.\n\nඑක් පීල්ලක් දිගේ කහ පැහැ පාම් ගෙඩි නොමැති හිස් වලු ඉහළට ඇදීයයි. ” අර මොකද්ද? මම, අප වෙත කර්මාන්ත ශාලාව පිළිබඳව විස්තර ගෙන ආ තාක්ෂණික නිලධාරිනියගෙන් විමසීමි. ” ඒ පාම් ගෙඩි ඉවත්කරගත් හිස් වලු, ඒවා ඔතනින් ඉවත්කර වෙනම අඹරා ගන්නවා, ඉන්පස්සේ අපි නැවතත් ඉන්ධන විදිහට ඒවා පාවිච්චියට ගන්නවා.” ජීවානුහරණයේදී අවශ්‍ය හුමාලය, විශාල බොයිලේරුවක් තුළ වාෂ්පීකරණය කිරීම මෙන්ම හුමාලය මඟින් විදුලිය උත්පාදනය කිරීම ආදී සෑම කටයුත්තක් සඳහාම මෙම වලු ඇඹරීම මඟින් ලබාගන්නා ඉන්ධන නිරතුරුව ප්‍රයෝජනයට ගනී.\n\nමින් අනතුරුව සිදුවෙන්නේ ඇඹරීමේ ක්‍රියාවලියකි. ජීවාණුහරණය කළ ඔයිල් පාම් කුඩා ගෙඩි තලපයක් සේ සකසා, අඹරන යන්ත්‍රය තුළ මිරිකීමෙන් ඔයිල් පාම් ගෙඩිවල පිටතින් පිහිටි කෙඳි සහ තෙල් අඩංගු මාංශමය කොටස වෙන්වීම සිදුවෙයි.\n\n“මේ ක්‍රියාවලියේදී එකතුවෙන තෙල් නළයක් දිගේ ගොස් ටැංකියකට එකතුවීම සිදුවන අතර, කටුව සහිත මදය ඇති කොටස වෙනත් මෝලක ආධාරයෙන් යන්ත්‍රයකදී කටුව කැඩී වෙන් වී ඉන් ඉවත් කෙරෙන අතර මැද පොල් වැනි මාංශ කොටස නිස්සාරණය කොට වෙනත් තෙල් වර්ගයක් වෙන්කර ගැනීම සිදු කරයි. මෙම මදයෙන් ලබාගන්නා තෙල් නිෂ්පාදන ක්‍රියාවලිය පොල් තෙල් නිෂ්පාදන ක්‍රියාවලියට සමාන කමක් දක්වයි.\n\nමුල් ක්‍රියාවලියේදී එක්වූ තෙල් නියම තත්ත්වයට පිරිසිදු කරගැනීම මීළඟ කාර්යයි.\n\nඉහත ගෙඩි ඇඹරීමෙන් ලබා ගන්නා තෙල් සහ අනෙකුත් මාංෂමය කොටස් අඩංගු ද්‍රාවණය තවත් ටැංකියක් හා පෙරනයක් හරහා යැවීම මඟින් වැලි සහ අනෙකුත් අපද්‍රව්‍ය ඉවත් කර, පිරිපහදු ටැංකි තුළ තෙල් වෙන් වන තෙක් ගබඩා කර තබයි. මෙහිදී ටැංකියේ ඉහළින් පිරිසුදු තෙල් වෙන් කරගන්නා අතර ඒවා තවත් පිරිසිදු කිරීමේ ක්‍රියාවලීන් කිහිපයකට පසු විශාල ගබඩා කිරීමේ ටැංකියකට පොම්ප කරනු ලබයි.\n\nඉහත පිරිපහදු ටැංකිවල පහළ කොටස තවත් යන්ත්‍ර කිහිපයක් හරහා ගොස් උපරිම තෙල් ප්‍රමාණයක් නිස්සාරණය කරයි. ඉතිරි වන ජලය, ඉහළ කාබනික ද්‍රව්‍ය ප්‍රමාණයක් අඩංගු වන නිසා අපජලය පිරිපහදු කිරීමේ ඒකකය වෙත පොම්ප කරයි.\n\nමෙම යාන්ත්‍රික ක්‍රියාවලියේ විශේෂත්වය වන්නේ කිසිදු රසායන ද්‍රව්‍යයක් හෝ බාහිර ඉන්ධනයක් මේ සඳහා භාවිතා නොකිරීමයි. එමෙන්ම පද්ධතිය ක්‍රියාත්මක කරවීමට සේවකයින් 10කට අඩු සංඛ්‍යාවකින් හැකිවීම වැදගත්ම කාරණයයි.\n\nයාන්ත්‍රික ක්‍රියාවලිය පිළිබඳව පැහැදිලි කළ තාක්ෂණික නිලධාරිනිය පැවසුවේ පැය විසිහතරම ක්‍රියාත්මකවෙන මෙම කර්මාන්ත ශාලාවෙන් දිනකට මෙට්‍රික් ටොන් 100ක පමණ ප්‍රමාණයක පාම් තෙල් නිස්සාරණය කළ හැකි බවයි.\n\nඅපගේ මීළඟ කුකුස වූයේ අපජලය මැනවින් බැහැර කරයි ද යන්න හඳුනා ගැනීමයි.\n\nමේ කටයුත්තේ දී AEN කර්මාන්ත ශාලාව වඩාත් තිරසර විසඳුමක් අනුගමනය කිරීම පැසසුමට හේතුවකි. ඉහත සඳහන් කාබනික ද්‍රව්‍ය අඩංගු අපජලය, නැවත කර්මාන්ත ශාලාවේ භාවිතයට ගත හැකි පිරිසිදු ජලය බවටත්, එහි අඩංගු කාබනික ද්‍රව්‍ය පොහොරක් ලෙසත් වෙන් කිරීම මෙම සුවිශේෂී පිරිපහදු ඒකකයේ ක්‍රියාවලියයි.\n\nයාන්ත්‍රික ක්‍රියාවලියක් ඇසුරින් බැහැර කරන සෑම ජලබිඳුවක්ම පිරිසිදු කොට නැවත නැවත භාවිතයට ගැනීම කර්මාන්ත ශාලාවේ ප්‍රතිපත්තිය බවට පත් වී තිබේ. මෙම කර්මාන්ත ශාලාවේ තවත් විශේෂත්වයක් වන්නේ කර්මාන්ත ශාලාවට ගෙන එන ඔයිල් පාම් වලුවල අඩංගු සෑම කොටසක්ම ඉතා ප්‍රයෝජවනත් ලෙස භාවිතයට ගැනීම මඟින් කර්මාන්තයකට ළඟා කරගත හැකි උපරිම තිරසරත්වයක් පවත්වා ගැනීමයි.\n\nමා තුළ අරක්ගෙන සිටි යකා බොහෝ දුරක ගොස් ඇති බව හැඟිනි.",
       "URL": "https://www.dinamina.lk/2023/08/03/business/11170/%e0%b6%bb%e0%b6%a7%e0%b6%b8-%e0%b6%85%e0%b6%b3%e0%b7%94%e0%b6%bb%e0%b7%9a-%e0%b6%ad%e0%b7%92%e0%b6%b6%e0%b7%92%e0%b6%ba%e0%b6%af%e0%b7%93%e0%b6%ad%e0%b7%8a-%e0%b7%80%e0%b7%90%e0%b6%a9%e0%b6%9a/",
       "Category": "business",
       "Parent URL": "https://www.dinamina.lk/category/business//page/14/"
}