{
       "Source": "dinamina",
       "Timestamp": "October 6, 2023 10:05 am",
       "Headline": "රතු කුරුසයෙන් කොළඹ පවුල් 500 ට කෘෂි ජීවනෝපාය සංවර්ධන ආධාර",
       "News Content": "වර්තමානයේ පවතින ආර්ථික තත්වයන් හේතුවෙන් පීඩාවට පත් කොළඹ දිස්ත්‍රික්කයේ සුළු පරිමාණ කෘෂිකාර්මික හා ස්වනිෂ්පාදන කටයුතුවල යෙදී සිටින ජනතාවට ආධාර වැඩසටහනක් ශ්‍රී ලංකා රතු කුරුස සමාජය ක්‍රියාත්මක කරයි.\n\nඑම ව්‍යාපෘතිය යටතේ හෝමාගම හා පාදුක්ක ප්‍රාදේශීය ලේකම් කොට්ඨාසවල ⁣ කෘෂිකාර්මික, සත්ව පාලන හා බිම් මල්, වගාව ආදී මෙරට නිෂ්පාදන ආර්ථියක සවිබල ගන්වන සුළු පරිමාණ ව්‍යවසාය ජීවනෝපායන්හි නිරත පවුල් 500 කට රුපියල් 75,000 බැගින් මූල්‍ය ආධාර ලබාදීමට ශ්‍රී ලංකා රතු කුරුස සමාජයේ කොළඹ දිස්ත්‍රික් ශාඛාව කටයුතු යොදා ඇත.\n\nමෙහි සිව්වන අදියර යටතේ පවුල් (100) සියයකට මුල්‍ය ලබාදීමට අදාල ගිවිසුම් අත්සන් කිරීම පසුගියදා (02) කොට්ටාවේ පිහිටි ශ්‍රී ලංකා රතු කුරුස සමාජයේ කොළඹ ශාඛා ශ්‍රවනාගාරයේදී ශ්‍රී ලංකා රතු කුරුස සමාජයේ කොළඹ ශාඛා විධායක නිලධාරී කුමාරි කොතලාවල මහත්මියගේ ප්‍රධානත්වයෙන් පැවැත් වුණි.\n\nඑහි දි කුමාරි කොතලාවල මහත්මිය ප්‍රකාශ කළේ මේ වන විට පවුල් හාරසියයකට මෙම ආධාර මුදල් ලබා දී ඇති බවත් රුපියල් මිලියන 45 ක් මෙම සමස්ත ව්‍යාපෘතිය සඳහා වැය කරන බවය.\n\nමෙම මූල්‍ය ප්‍රදානය ඇපකරුවන් හෝ කිසිදු පොලියක් අය කිරීමකින් තොරව ප්‍රදානයක් ලෙස ලබා දෙන බවත්, මෙම මුදල තමන්ගේ ව්‍යාපාරයේ දියුණුවට යොදාගෙන ඒ තුළින් තමන්ගේ ජීවන තත්ත්වය උසස් කරගන්නා අතරම රටේ ආර්ථිකය ද ශක්තිමත් කිරීමට හැකි පමණ දායක වන ලෙස කොතලාවල මහත්මිය මෙහිදී ප්‍රතිලාභීන් ගෙන් ඉල්ලා සිටියාය.\n\nවැඩිදුරටත් ඇය ප්‍රකාශ කර සිටියේ තමන්ගේ ව්‍යාපාර දියුණු කරගැනීමට අවශ්‍ය තාක්ෂණික දැනුම හා මූල්‍ය කළමනාකරණ දැනුම ද ශ්‍රී ලංකා රතු කුරුස සමාජය මගින් ඔවුන්ට නොමිලේ ලබා දෙන බවය.\n\nමෙම අවස්ථාවට ශ්‍රී ලංකා රතු කුරුස සමාජය කොළඹ ශාඛාවේ නිලධාරීහු ද එක් වූහ.\n\n",
       "URL": "https://www.dinamina.lk/2023/10/06/business/28604/red-cross/",
       "Category": "business",
       "Parent URL": "https://www.dinamina.lk/category/business//page/2/"
}