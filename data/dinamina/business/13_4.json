{
       "Source": "dinamina",
       "Timestamp": "August 5, 2023 1:45 am",
       "Headline": "HNB FINANCE මොරවක ශාඛාවට නව රන් ණය මධ්‍යස්ථානයක්",
       "News Content": "ශ්‍රී ලංකාවේ ප්‍රමුඛතම මූල්‍ය සමාගමක් වන HNB FINANCE PLC හි 59 වන රන් ණය මධ්‍යස්ථානය අංක 7 නිල්වලා ගොඩනැගිල්ල මොරවක යන ලිපිනයෙහි පිහිටි HNB FINANCE මොරවක ශාඛා පරිශ්‍රයේදී පසුගියදා විවෘත විය. HNB FINANCE හි කළමනාකාර අධ්‍යක්ෂ සහ ප්‍රධාන විධායක නිලධාරී චමින්ද ප්‍රභාත් මහතා මෙම අවස්ථාවට ප්‍රධාන අමුත්තා ලෙස සහභාගී වූ අතර සමාගමේ ජ්‍යෙෂ්ඨ කළමනාකාරීත්වය ඇතුළුව විශාල පිරිසක් මෙම අවස්ථාවට එක් වූහ.\n\nරන් ණය සේවා සඳහා මොරවක පිටබැද්දර, දෙනියාය ඇතුළුව ඒ ආසන්න ප්‍රදේශයන්ගේ පවතින ඉල්ලුමට විසඳුමක් ලෙස මෙම අභිනව HNB FINANCE රන් ණය මධ්‍යස්ථානය ස්ථාපනය කිරීමට සමාගම කටයුතු කර ඇත. පාරිභෝගික අවශ්‍යතාවන් නිවැරදිව හඳුනා ගනිමින් සමාගම විසින් හඳුන්වා දෙනු ලැබූ රන් ණය සේවාවන් වන Gold Loan, Gold Plan, සහ VIP Gold Loan සේවා මූල්‍ය සමාගමකින් හඳුන්වා දුන් ප්‍රශස්තම රන් ණය විසඳුම් ලෙස අවිවාදයෙන්ම පැවසිය හැක. රන් පවුමක් සඳහා වැඩිම අත්තිකාරම් මුදලක් අවම පොලියක් යටතේ විනාඩි තුනක් වැනි ඉතා කෙටි කලකදී ලබාගැනීමට HNB FINANCE රන් ණය සේවාව මඟින් ඉඩකඩ සැලසෙන අතර අතේ ඇති පරිදි ටික ටික ගෙවා බේරා ගැනීමේ හැකියාව සහිත විශ්වාසවන්ත ගනුදෙනුවක් අපේක්ෂා කරන පාරිභෝගිකයන් සඳහා මෙම නව රන් ණය සේවා ඒකකය කදිම විසඳුමක් වනු ඇත.\n\n“මොරවක සහ ඒ ආශ්‍රිතව ජීවත් වන වැවිලි සහ කෘෂිකර්මාන්තය පදනම් කර ගත් ආර්ථිකයක් සහිත ගැමි ජනතාවගේ අවශ්‍යතාවන් පිළිබඳව සංවේදී වෙමින් ඔවුන්ට නිවැරදිව ගැලපෙන පුද්ගල මූල්‍ය අවශ්‍යතා ලබාදීමට අපි කැපවන අතර දැනටමත් පාරිභෝගිකයින්ව සිටින හා නව පාරිභෝගිකයින්ට HNB FINANCE හි මූල්‍ය සේවා සමඟ සම්බන්ධ වී ඔවුන්ගේ ජීවන මට්ටම නංවා ගන්නා මෙන් අපි ඔවුන්ට ඇරයුම් කර සිටිනවා” යනුවෙන් HNB FINANCE හි රන් ණය අංශයේ ප්‍රධානී ලක්ෂමන් රණසිංහ මහතා පැවසීය.",
       "URL": "https://www.dinamina.lk/2023/08/05/business/11840/hnb-finance-%e0%b6%b8%e0%b7%9c%e0%b6%bb%e0%b7%80%e0%b6%9a-%e0%b7%81%e0%b7%8f%e0%b6%9b%e0%b7%8f%e0%b7%80%e0%b6%a7-%e0%b6%b1%e0%b7%80-%e0%b6%bb%e0%b6%b1%e0%b7%8a-%e0%b6%ab%e0%b6%ba-%e0%b6%b8%e0%b6%b0/",
       "Category": "business",
       "Parent URL": "https://www.dinamina.lk/category/business//page/13/"
}