{
       "Source": "dinamina",
       "Timestamp": "August 17, 2023 1:38 am",
       "Headline": "ආසියානු ඔයිල් පාම් සංගමයෙන්  ජනපතිට ලිපියක්",
       "News Content": "ශ්‍රී ලංකාවේ ඔයිල් පාම් වගා ව්‍යාප්තිය සීමා කරමින් පනවා තිබෙන තාවකාලික තහනම පිළිබඳව ජාත්‍යන්තර වශයෙන් සැලකිය යුතු අවධානයක් යොමු වී තිබේ. මෙම ප්‍රතිපත්තිමය තීරණය මගින් ලංකාවට එල්ල වන ඍණාත්මක බලපෑම සම්බන්ධයෙන් ඉන්දියාව, ශ්‍රී ලංකාව, බංග්ලාදේශය, නේපාලය සහ පාකිස්තානය යන රටවල කර්මාන්තයන් නියෝජනය කරන බහුපාර්ශ්වික ආයතනයක් වන ආසියානු ඔයිල් පාම් සංගමය (Asian Palm Oil Association) සිය කනස්සල්ල මෙරට රජයට පළ කොට තිබේ.\n\nඒ අනුව මෙකී බලපෑම පිළිබඳ යළි අවධානය යොමු කරමින් ආසියානු ඔයිල් පාම් සංගමය විසින් ජනාධිපති රනිල් වික්‍රමසිංහ මහතා වෙත පසුගියදා නිල වශයෙන් දැනුම් දීමක් කර තිබුණි. ආර්ථික ප්‍රතිලාභ, ආහාර සුරක්ෂිතතාව වැඩි දියුණු කරගනිමින් තිරසර සංවර්ධන ඉලක්ක කරා ළඟා විය හැකි ඔයිල් පාම් වගාව ගැන ධනාත්මක කරුණු ගණනාවක් සම්බන්ධයෙන් එහිදී අවධානය යොමු කර ඇත.\n\nපැවති කොවිඩ් – 19 වසංගතයත් සහ රුසියානු – යුක්රේන ගැටුම් හේතුවෙන් ගෝලීය එළවළු තෙල් සැපයුම් දාමයට දැඩි ලෙස බලපෑමක් එල්ල වූ අතර රට තුළ පවතින එළවළු තෙල් අවශ්‍යතාවයට ද එය උග්‍ර ලෙස බලපෑවේය. ඔයිල් පාම් වැනි උපාය මාර්ගික වෙ‍ෙළඳ භාණ්ඩයක් සකසා ගැනීමෙන් තෙල් අවශ්‍යතාවය සපුරා ගැනීමටත්, ආනයනික වියදම් අඩු කර ගැනීමටත් හැකි වන බව ඔවුන් පෙන්වා දී තිබේ.\n\nආර්ථික බලපෑම සහ ආහාර සුරක්ෂිතතාව\n\nදන්තාලේප, ෂැම්පු සහ රසකැවිලි සිට බේකරි නිෂ්පාදනයන් දක්වා ඔයිල් පාම් අත්‍යවශ්‍ය අමුද්‍රව්‍යයක් වන නිසාම ශ්‍රී ලංකාවට සිය දේශීය නිෂ්පාදන හැකියාවන් ශක්තිමත් කර ආනයනයන් මත යැපීම අඩු කර ගත හැකි බව සඳහන් කර තිබේ. මේ වනවිට දේශීය තෙල් පරිභෝජනය මෙට්ට්‍රික් ටොන් 264,000ක් වන අතර, දේශීය වශයෙන් නිපදවනු ලබන්නේ ඉන් 20%ක් පමණක් බව සඳහන් කරන ඔවුන් පොල්තෙල් නිෂ්පාදන පුළුල් කිරීම, ආර්ථිකමය හෝ තාක්ෂණික වශයෙන් මූලික විකල්පයක් නොවන බවද ජනාධිපතිවරයාට පෙන්වා දී තිබේ.\n\nකුඩා වතු හිමියන්\nසඳහා සහාය\n\nගෝලීය වශයෙන් ඔයිල් පාම් නිෂ්පාදනයේ දී කුඩා වතු හිමියන් ප්‍රමුඛතම නිෂ්පාදකයින් ලෙස වර්ධනය වී සිටී. එසේ වුවත් ශ්‍රී ලංකාවේ පාම් ඔයිල් අංශය තුළ දැනට කුඩා වතු හිමියන්ගේ සහභාගීත්වය ඉතාම අල්පය. මෙරට ආර්ථිකය සවිබල ගැන්වීමට නිසි අවස්ථාවක් ඉදිරිපත් කරමින් ඔයිල් පාම් වගාව ආරම්භ කිරීම සඳහා කුඩා වතුහිමියන් 2,000කට අධික පිරිසක් සිටිති. ඉන්දීය අගමැති නරේන්ද්‍ර මෝදිගේ නායකත්වය යටතේ ක්‍රියාත්මක වන “ආහාරයට ගත හැකි තෙල් පිළිබඳ ජාතික මෙහෙවර” (NMEO-OP)ආත්ම විශ්වාසයක් ගොඩනැඟෙන සාර්ථක ආදර්ශයක් වී ඇති බව ඔවුන් ජනාධිපතිවරයාට පෙන්වා දී තිබේ. එබැවින් ඉන්දියාව සහ අනෙකුත් රටවල සහයෝගීතාවය ඔස්සේ ශ්‍රී ලංකාව තුළ තිරසර ඔයිල් පාම් නිෂ්පාදනයක් ප්‍රවර්ධනය කිරීමට මහඟු ප්‍රතිලාභ රැසක් ලබා ගත හැකි බවද අවධාරණය කර ඇත.",
       "URL": "https://www.dinamina.lk/2023/08/17/business/14765/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%94%e0%b6%ba%e0%b7%92%e0%b6%bd%e0%b7%8a-%e0%b6%b4%e0%b7%8f%e0%b6%b8%e0%b7%8a-%e0%b7%83%e0%b6%82%e0%b6%9c%e0%b6%b8%e0%b6%ba/",
       "Category": "business",
       "Parent URL": "https://www.dinamina.lk/category/business//page/11/"
}