{
       "Source": "dinamina",
       "Timestamp": "July 29, 2023 1:00 am",
       "Headline": "දේශීය කුළුබඩුවලට ගැප් (GAP) ප්‍රමිතිකරණය හඳුන්වා දෙයි",
       "News Content": "අපනයන කෘෂිකර්ම දෙපාර්තමේන්තුව ශ්‍රී ලංකාවේ අපනයන කෘෂි භෝග හෙවත් කුළුබඩු භෝග සඳහා යහපත් කෘෂිකාර්මික පිළිවෙත් (GAP – Good Agriculture Practices) හඳුන්වාදීමේ ජාතික වැඩසටහන පසුගියදා වෝටර්ස් එජ් (Waters Edge) හෝටලයේදී පැවැත්විණි. කුරුඳු, ගම්මිරිස්, කෝපි සහ කොකෝවා යන භෝග මේ සඳහා තෝරාගෙන තිබේ.\n\nශ්‍රී ලංකා ප්‍රමිති ආයතනය මඟින් මෙයට අදාළ ප්‍රමිතීන් සකස් කොට ඇති අතර එයට අනුකූලව අදාළ භෝග සඳහා අපනයන කෘෂිකර්ම දෙපාර්තමේන්තුව මඟින් මාර්ගෝපදේශ මාලාවක් ද සකස් කොට තිබේ. කෘෂිකාර්මික පිළිවෙත් හෙවත් ගැප් (GAP) සහතිකකරණයට අදාළ අධීක්ෂණ කටයුතු අපනයන කෘෂිකර්ම දෙපාර්තමේන්තුව මඟින් සිදු කෙරෙන අතර මෙම සහතික අදාළ වගාකරුවන්ට නොමිලේ ලබාදීම එහිදී සිදුවිය. ලෝක ආහාර හා කෘෂිකර්ම සංවිධානය (FAO) මේ සඳහා අනුග්‍රහය දක්වා ඇත.\n\nප්‍රමිතියෙන් තොරව වගා කිරීම් හේතුවෙන් ශ්‍රී ලාංකේය කුළුබඩු හා පානීය භෝග වැඩි ආදායමක් ලබා ගත හැකි යුරෝපා රටවලට අපනයනය කිරීමේදී ගැටලු පවතී. මෙම ගැටලු සඳහා විසඳුමක් ලෙස මෙම ගැප් (GAP) සහතිකකරණය ශ්‍රී ලංකාවේ කුළුබඩු හා පානීය භෝග වර්ග සඳහා හඳුන්වා දෙන බව අපනයන කෘෂිකර්ම දෙපාර්තමේන්තුවේ අධ්‍යක්ෂ (සංවර්ධන) ජනක ලින්දර පැවසීය.\n\nයහපත් කෘෂිකාර්මික පිළිවෙත් අනුගමනය කිරීමෙන් කුළුබඩු භෝග වගාකරුවන්ට, සැකසුම්කරුවන්ට හා අපනයනකරුවන්ට විදේශීය වෙ‍ෙළඳපළේ ඉහළ මිලක් ලබා ගත හැකි වේ. එමඟින් අප රටේ කුළුබඩු භෝග සඳහා වැඩි විදේශ විනිමයක් ඉදිරියේදී ලබාගත හැකි වෙතැයි අධ්‍යක්ෂවරයා උත්සව සභාව අමතමින් වැඩිදුරටත් සඳහන් කළේය.",
       "URL": "https://www.dinamina.lk/2023/07/29/business/10008/%e0%b6%af%e0%b7%9a%e0%b7%81%e0%b7%93%e0%b6%ba-%e0%b6%9a%e0%b7%94%e0%b7%85%e0%b7%94%e0%b6%b6%e0%b6%a9%e0%b7%94%e0%b7%80%e0%b6%bd%e0%b6%a7-%e0%b6%9c%e0%b7%90%e0%b6%b4%e0%b7%8a-gap-%e0%b6%b4%e0%b7%8a/",
       "Category": "business",
       "Parent URL": "https://www.dinamina.lk/category/business//page/15/"
}