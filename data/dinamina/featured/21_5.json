{
       "Source": "dinamina",
       "Timestamp": "July 31, 2023 1:00 am",
       "Headline": "මහාවංශය තරම් අඛණ්ඩ ඉතිහාසයක් ලියැවුණු වෙනත් පොතක් නැහැ -ගාලු උරුමය පදනමේ සභාපති, ආචාර්ය නිලාන් කුරේ",
       "News Content": "යුනෙස්කෝ සංවිධානය 2023 වසරේදී ප්‍රකාශ කරන ලද ‘ලෝක මතක ජාත්‍යන්තර ලැයිස්තුව’ට ශ්‍රී ලංකාවේ ප්‍රධානතම ඓතිහාසික වංශකථා ලේඛනය වන ‘මහාවංශය’ ඇතුළත් කර තිබේ. මහාවංශය එම ලැයිස්තුවේ ශ්‍රී ලංකාව නියෝජනය කරන තුන්වැනි අයිතමයයි. මහාවංශය ලොව දිගම හා අඛණ්ඩම ‍ඓතිහාසික වාර්තාවලින් එකක් වන අතර, පරිණත ඉතිහාස වාර්තාකරණ සම්ප්‍රදායක් ආරම්භ කරමින් දකුණු ආසියාව තුළ රචනා වූ ප්‍රථම කෘතියයි. මහාවංශය ලෝක මතක උරුම ලැයිස්තුවට ඇතුළත් කිරීමේ වැදගත්කම ගැන එම යෝජනාව සකස් කළ ආචාර්ය නිලාන් කුරේ මුල් වරට මාධ්‍යයකට අදහස් දැක්වූයේ මෙසේයි.\n\nපූජා භූමි නවීකරණයට යුනෙස්කෝව විරුද්ධ නැහැ\n\nවෙනත් රටවල ඉතිහාසය රචනයටත් පූර්වාදර්ශයක් වුණා\n\nලෝක උරුම සංරක්ෂණයට යුනෙස්කෝව මැදිහත් විය යුතුය කියන අදහස ඇති වුණේ කොහොමද?\n\nඊජිප්තු ආණ්ඩුව අස්වාන් වේල්ල එසවීමට ගත් උත්සාහයත් සමඟ උරුම සංරක්ෂණය ගැන හැටේ දශකයේ කතිකාවක් ඇති වුණා. අස්වාන් වේල්ල උස් කිරීමෙන් නයිල් නිම්නයේ පිහිටි අබුසිම්බල්, රුම්සේ ‍වැනි දේවස්ථානය හා පාරාවෝ සංස්කෘතියට අයත් ඉපැරැණි ස්මාරක රැසක් යටවීමේ අනතුරක් තිබුණා. උරුම එක් දේශයකට අයත් නොවන බවත් සමස්ත ලෝකයටම අයිති බවටත් ඒ වෙලාවේ ප්‍රබල හඬක් නැඟුණා.\n\nඑයට පිළිතුරු දෙමින් ජනතාවගේ යහපත සඳහා කෘෂි කර්මාන්තය වර්ධනය කළ යුතු බවත්, එයට වේල්ල එසවීම කළ යුතු බවටත් ඊජිප්තු ආණ්ඩුව කිව්වා. මේ ප්‍රශ්නය කේන්ද්‍ර කරගෙන ලෝක උරුම සංරක්ෂණයට අන්තර්ජාතික ප්‍රජාවේ දායකත්ව ගන්නේ කොහොමද කියලා විවාදයක් ඇති වුණා. මේ විවාදයේ ප්‍රතිඵලයක් විදියට යුනෙස්කෝව 1971දි ලෝක උරුම සම්මුතිය එළි දැක්වූවා. ඔවුන් එක් එක් රටවල තිබෙන ලෝක උරුම ලැයිස්තුගත කළා. එතැනදී එක් එක් රටවල් යෝජනා කළ උරුම ගැන අධ්‍යයනයක් කර සුදුසුයි කියලා අදහස් කෙරෙන ස්මාරක ලෝක උරුම හැටියට නම් කළා.\n\nමේ ලැයිස්තුවට අයත් වන ශ්‍රී ලංකාවේ වෙනත් උරුම මොනවාද?\n\nඅනුරාධපුරය, පොලොන්නරුව, මහනුවර, දඹුල්ල, සීගිරිය සහ ගාල්ල සංස්කෘතික උරුම විදියට යුනෙස්කෝව නම් කර තිබෙනවා. එයට අමතරව සිංහරාජ හා නකල්ස් වනාන්තර ලෝක උරුම හැටියට නම් කර තිබෙනවා. එසේ නම් කිරීමෙන් කරුණු දෙකක් වෙනවා. එක පැත්තකින් උරුම ආරක්ෂා කිරීමට ශ්‍රී ලංකා රජයට බැඳීමක් ඇති වෙනවා. ඊළඟට ලෝක උරුම ආරක්ෂා කිරීමට අවශ්‍ය තාක්ෂණික හා මූල්‍ය සහාය දෙන්න අන්තර්ජාතික ප්‍රජාවට බැඳීමක් ඇති වෙනවා.\n\nයුනෙස්කෝව කාණ්ඩ තුනක් යටතේ ලෝක උරුම නම් කරනවා. උරුම වැඩසටහන මේ ආකාරයට ව්‍යාප්ත වීමට බලපෑවේ කොහොමද?\n\nආරම්භක අවස්ථාවේ ලෝක උරුම ලැයිස්තුවට ඇතුළු කළේ අනුරාධපුර, පොලොන්නරුව වැනි ස්මාරක හා ස්ථාන පමණයි. උරුම පිළිබඳ මේ අර්ථකථනය සීමිත බවට අදහසක් ඇති වුණා. ඒ නිසා නැටුම්, ගැයුම්, වැයුම්, රූකඩ, බීරළු රටා උරුමයන්ට අයත් අස්පර්ශනීය උරුම සම්බන්ධයෙන් ප්‍රඥප්තියක් ඇති වුණා. ඒ යටතේ දුම්බර රටා සහ රූකඩ ලෝක උරුම හැටියට නම් කෙරුණා. තුන්වැනි කාණ්ඩය හැටියට ලෝකය පිළිබඳ මතකය ඇති කරන දේවල් ලෝක උරුම හැටියට නම් කිරීමට තීරණය කළා. සෙල්ලිපි, සැලසුම්, සිතියම්, පොත් වැනි දේ මේ යටතේ ලෝක උරුම හැටියට නම් කළ හැකියි.\n\nමහාවංශය ලෝක උරුම මතක ලැයිස්තුවට ඇතුළත් කළ යුතුය යන අදහස ඇති වුණේ කොහොමද?\n\nමහාවංශය ලෝක උරුම මතක ලැයිස්තුවට ඇතුළත් කළ යුතුය කියන අදහස 2015-16 කාලයේදී ඇවිත් තිබුණා. කමිටුවක් නම් කළත් ඒ වැඩසටහන ඉදිරියට ගිහින් තිබුණෙ නැහැ. ඊට පසු අවස්ථාවක නැවත කමිටුවක් නම් කළා. එයට එල්ලාවල මේධානන්ද හිමි, මහාචාර්ය මාලනී ඇඳගම, මහාචාර්ය කේ.ඩී. පරණවිතාන, මහාචාර්ය මහින්ද සෝමතිලක, ආචාර්ය හව් වේ මින් හා මා අයත් වුණා. මෙහිදී තොරතුරු එක්රැස්කර යෝජනාව තාර්කිකව ඉදිරිපත් කිරීමේ වගකීම මට පැවරුණා.\n\nයෝජනාව ඉදිරිපත් කිරීමේදී සැලකිල්ලට ගත් කරුණු මොනවාද?\n\nඑතැනදී වැදගත්ම කාරණය වුණේ මහාවංශය ලෝකයට වැදගත් වන්නේ කෙසේද යන්න ඒත්තු ගැන්වීමයි. එහෙම නැත්නම් අපේ රටෙන් එපිට ආසියානු කලාපයට මහාවංශයේ ඇති වැදගත්කම ඉදිරිපත් කළ යුතුව තිබුණා. මහාවංශය මුද්‍රිත පොතක් නෙමෙයි. ඒ වගේම ක්‍රි.ව. 4 වැනි සියවසේ මහානාම හිමියන් ලියූ කිසිම පිටපතක් වර්තමානය වන විට ඉතිරිව තිබුණෙ නැහැ. සාම්ප්‍රදායික ක්‍රමයට තවත් පිටපත් ලියලා තිබුණා. අප මේ පිටපත් සියල්ල එකතු කර ඒවා සංසන්දනාත්මකව කියෙව්වා. එහෙම බැලුවම මහාවංශය නැවත පිටපත් කළ අය නියමාකාරයෙන් කර ඇති බව පෙනුණා. මේ පිටපත්වල ඇලපිල්ලක්වත් වෙනස්ව තිබුණෙ නැහැ. හැම පිටපතක්ම එකාකාරීව සමානයි.\n\nමහාවංශය දිගින් දිගටම ලියැවෙන කෘතියක් නිසා ලෝක උරුම මතක ලැයිස්තුවට ඇතුළු වුණේ කුමන කොටසද?\n\nඒක තමයි අපට තිබුණ තුන්වැනි ප්‍රශ්නය. මහාවංශය දැනටත් ලියැවෙන අඛණ්ඩ කෘතියක්. යුනෙස්කෝ නිර්ණායක අනුව දිගට ලියැවෙන කෘතියක් ගන්න බැහැ. එහෙම වුණොත් ඉදිරියට ලියැවෙන කෘතීන්ද මේ යටතේ නම් කළ යුතු වෙනවා. ඒ නිසා කවදා දක්වා කොටස්ද ගන්නෙ කියන ප්‍රශ්නය තිබෙනවා.\n\nඒ නිසා ආරම්භයේ සිට 1815 දි ඉංග්‍රීසින්ට යටත් වීම දක්වා කොටස් පමණක් ගන්න අප තීරණය කළා. බොහෝ තැන්වල මහාවංශයේ පිටපත් තියෙනවා. හැම පන්සලකම වගේ පිටපත් තියෙනවා. රාජ්‍ය ලේඛනාගාරයේ, විශ්වවිද්‍යාලවලත් පිටපත් තියෙනවා. මේ සමහර පිටපත්වල පිටු අඩුයි. එහෙම නැත්නම් විනාශ වෙලා. ඒ නිසා පැරැණි සම්පූර්ණ පිටපතක් සොයා ගැනීම අභියෝගයක් වුණා. ඒ අතින් හොඳම පොත ඉතිරිව තිබුණෙ පේරාදෙණිය විශ්වවිද්‍යාලයේ. එතැන පොත් කිහිපයක් තිබුණා. එයින් එක පොතක් සම්පූර්ණ පොත විදියට අප හඳුනා ගත්තා. ඊට පස්සෙ අප අන්තර්ගතය ගැන අවධානය යොමු කළා.\n\nඑතැනදි අඛණ්ඩ ඉතිහාසය කියන කාරණය වැදගත් වුණා. ආසියාවේ ගත් විට ඉන්දියාවේවත් මේ වගේ අඛණ්ඩව ඉතිහාසය ලියැවුණු පොතක් නැහැ. ඒ වගේම මහාවංශය නිසා පරිණත ඉතිහාස වාර්තා කරන සම්ප්‍රදායක් හඳුන්වා දී තිබෙනවා. මහාවංශය කතන්දර පොතක් නෙමෙයි. එහි නියමිත තොරතුරු සන්දර්භය අනුකූලව දක්වා තිබෙනවා. ඒ අර්ථයෙන් ගත් විට අද අපි කතා කරන සියලුම ඉතිහාස නිර්ණායකයන් සියල්ලම තියෙන දකුණු ආසියාවේ විශිෂ්ටතම ඉතිහාස පොත මහාවංශයයි. සමහර ඉතිහාස පොත්වල තිබෙන විස්තර පුරාවිද්‍යා කැණීම් සමඟ ගැළපෙන්නෙ නැහැ. නමුත් මහාවංශයේ වැදගත්කම පුරාවිද්‍යා ගවේෂණ සමඟ නොගැළපෙන තත්ත්වයක් ඇතිව නැහැ. ඒ වෙනුවට තහවුරු වීමක් සිදුව තිබෙනවා.\n\nමහාවංශ රචනය ගැන ගැටලු නැතිවාම නැහැ නේද?\n\nමහාවංශයේ ආරම්භයේ සිට දේවානම්පියතිස්ස රජු දක්වා කොටසේ ප්‍රශ්න සහගත තැන් තියෙනවා. ඒ කාලයට අදාළ ලේඛනවල අඩුවක් දකින්න ලැබෙනවා. සිංහබාහු පිළිබඳ පුරාවෘත්තය, බුදුන් වහන්සේගේ ලංකාගමනය වැනි සිදුවීම් ප්‍රබන්ධ හැටියට සමහරු දක්වා තිබෙනවා. ඒවා කිසිවකු ඔප්පු කර නැතිවා වගේම බැහැර කර ඇත්තේත් නැහැ.\n\nඅනෙක් කරුණු පුරාවිද්‍යාව මඟින් තහවුරුව තිබෙනවා. ඒ වගේම පුරාවිද්‍යාව මඟින් තහවුරු නොවූ නිසා ඒවා අපට බැහැර කරන්න හැකියාවක් ඇත්තේත් නැහැ. ඊළඟ කාරණය යම් යම් පක්ෂපාතකම් තිබෙනවා කියන චෝදනාව. ඒ කාරණය වර්තමාන ඉතිහාස රචනය සම්බන්ධයෙනුත් අදාළයි. නමුත් මහාවංශයේ සඳහන් තොරතුරු ශ්‍රී ලංකාවේ කළ පුරාවිද්‍යාත්මක ගවේෂණ මඟින් පමණක් නෙමෙයි, ඉන්දියාවේ කළ කැණීම්වලින් ද තහවුරුව තිබෙනවා.\n\nලෝක මතක ලැයිස්තුවට මහාවංශය ඇතුළත් කිරීමේදී අශෝක රාජ සමයේ කාල නිර්ණයට ඉන් ඇතිවූ බලපෑම කුමක්ද?\n\nමේ කාලය වන විට බ්‍රිතාන්‍ය ගවේශකයන් අශෝක අධිරාජ්‍යයාගේ පාඨ කියවා තිබුණා. ඒ වුණත් ඔහුගේ සමාජ සම්බන්ධතාවල ස්වරූපය වටහා ගන්න ඔහු සමාජ දේශපාලන සන්දර්භයක් මත පිහිටුවීම ලෝකයට ගැටලුවක් වුණා. මහාවංශය නිසා ඔහු හඳුනාගන්න විශාල පිටිවහලක් වුණා. වෙනත් විදියකට කිව්වොත් ඉන්දියාවේ ඉතිහාසයට අපේ මහාවංශයෙන් ආලෝකයක් ලැබුණා. අශෝක රජු හා දේවානම්පියතිස්ස රජු අතර විශාල මිත්‍ර සම්බන්ධයක් තිබුණා. මේ නිසා තමන්ගේ පුත්‍රයාවන මහින්ද ධර්ම ප්‍රචාරක කටයුතු සඳහා ලංකාවට එව්වා. මේ පරිච්ඡේදයේ අශෝක රජු ගැන සඳහන් වෙනවා. මේ කාරණයට අමතරව බුදු දහමේ ඉතිහාසය කියවා ගැනීමේදීත් මහාවංශය වැදගත් වෙනවා.\n\nබුදු දහම ඉන්දියාවේ බිහි වුවත් ඒ රටේ පොතපතේ බුදු දහමේ ඉතිහාසය දැක්වෙන්නේ නැහැ‍. මහාවංශයේ එම තොරතුරුවලට අමතරව නිකායික ඉතිහාසයත් සඳහන් වෙනවා. ඉන්දියවේ බුදු දහමෙ උපත සිදු වුවත් බුදු දහමේ කේන්ද්‍රය හැටියට පිහිටියේ ශ්‍රී ලංකාව. මියන්මාරය, තායිලන්තය වැනි අග්නිදිග ආසියාතික රටවලට බුදු දහම ගමන් කළේ ශ්‍රී ලංකාවෙන්. ඒ නිසා මහාවංශය ඔවුන්ගේ භාෂාවට පරිවර්තනය කර එහි පිටපත් ඒ රටවලටත් ගෙන ගියා. පොලොන්නරු යුගය වන විට මහාවංශය වෙනත් විදේශ භාෂාවන්ට පරිවර්තනයව තිබෙනවා.\n\nමහාවංශය වෙනත් රටවල ඉතිහාසය ලිවීමට වැදගත් වෙන්නේ කොහොමද?\n\nමහාවංශය විදේශ භාෂාවලට පරිවර්තනය වීම නිසා සංසන්දනාත්මක කියවීම්වලට වැදගත් වෙනවා. දෙවනුව ඒ රටවල ඉතිහාසය ලේඛනගත කිරිමේදී මහාවංශය ගුරුකොට ගත්තා. ඔවුන්ගේ ඉතිහාස ප්‍රවෘත්ති මහාවංශ ව්‍යූහයට අනුව රචනා කළ බවක් දකින්න ලැබෙනවා. මහාවංශය කොතෙක් දුරට මියන්මාරයේ (බුරුමය) ජනප්‍රිය ද කිවහොත් එහි එන සමහර ජවනිකා පන්සල්වල ඇඳ ඇති ආකාරය දකින්න ලැබෙනවා. මේ විදියට ඇඳ ඇති සමහර සිදුවීම් ශ්‍රී ලංකාවට අදාළ වන ඒවා. මිහිඳු හිමියන් ලංකාවට වැඩම කිරීම, එළාර – දුටු ගැමුණු සටන වැනි සිදුවීම් මේ ආකාරයට බුරුමයේ පන්සල්වල ඇඳ තිබෙනවා. ඒ අනුව බැලූ විට මහාවංශය ශ්‍රී ලංකාවට පමණක් නෙමෙයි, ආසියාවටම වැදගත් ලේඛනයක් හැටියට පැවැති බව පෙනෙනවා. බුරුමයට අමතරව තායිලන්තය, ටිබෙටය වගේ විහාරාරාමවලත් මහාවංශයේ ජවනිකා ඇඳ තිබෙන්න ඇති කියලා අපි විශ්වාස කරනවා. කාලයත් සමඟ චිත්‍ර නැවත නැවත ඇඳීමේදී මේ චිත්‍ර මත වෙනත් ඒවා අඳින්න ඇති කියලා අපි විශ්වාස කරනවා. බ්‍රිතාන්‍යයන්ට ශ්‍රී ලංකාව යටත් වීමෙන් පසු ඔවුන් මෙය වැදගත් කෘතියක් විදියට සැලකූ නිසා ඉංග්‍රීසි හා ජර්මන් භාෂාවන්ට පරිවර්තනය කළා. අනෙක් අතට පුරාවිද්‍යාඥයන්ට මහාවංශය අත්පොතක් වගේ.\n\nලෝක උරුම ලෙස නම් කළ ස්ථාන නවීකරණය කිරීමට යුනෙස්කෝව විරුද්ධ ඇයි?\n\nයුනෙස්කෝව කිව්වම අපිත් එයට අයත්. අපිත් යුනෙස්කෝවෙ සාමාජිකයෙක්. යුනෙස්කෝව අපට මෙහෙම කරන්න, අරෙහෙම කරන්න කියලා ඇඟිලි ගහන්නෙ නැහැ. අපේ පුරාවිද්‍යාත්මක උරුමයන්ට හානි නොවන ආකාරයට වැඩ කිරීම අපේ වගකීමක්. යුනෙස්කෝව නවීකරණයට විරුද්ධ නැහැ. මිනිස්සු හැටියට අපි නවීකරණය වෙනවා. අනුරාධපුර යුගයේ ඇඳුම් අපි දැන් අඳින්නෙ නැහැ. ඒ යුගයේ ගමනාගමනය කළ ආකාරය අපි වර්තමානයේ ප්‍රවාහනයේ යෙදෙන්නෙ නැහැ. නවීකරණය පුරාවිද්‍යාවට එකඟයි. නමුත්, පුරාවිද්‍යාත්මක උරුමයන් වෙනස් නොකළ යුතුයි.\n\nඅනුරාධපුර පූජා භූමියේ විහාරාරාම පවත්වාගෙන යෑමට හෝ භික්ෂුන් ඒවායේ ආගමික කටයුතුවල යෙදීමට යුනෙස්කෝව විරුද්ධ නැහැ. නමුත්, එහි ඓතිහාසික උරුමය නියෝජනය කරන රුවන්වැලිසෑයට වඩා විශාල ආකාරයට චෛත්‍යය ඉදිකිරීමට හෝ එහි භූමි සැකැස්මට හානි වන ආකාරයට ගොඩනැඟිලි ඉදි කරන අවස්ථාවලදි යුනෙස්කෝව ඔවුන්ගෙ අදහස කියනවා. ඒ මිස අලුතින් ආවාස ගෙවල් ඉදිකිරීමේ වරදක් ඔවුන් දකින්නෙ නැහැ. අනුරාධපුරයෙ පවතින ‍ඓතිහාසික වැදගත්කමට හානි වන ආකාරයේ ඉදිකිරීම් කෙරෙනවා නම් එය ලෝක උරුමයක් විදියට ඔවුන් තවදුරටත් නම් කරන්නෙත් නැහැ.\n\nචන්දන ජයවීර",
       "URL": "https://www.dinamina.lk/2023/07/31/featured/10216/%e0%b6%b8%e0%b7%84%e0%b7%8f%e0%b7%80%e0%b6%82%e0%b7%81%e0%b6%ba-%e0%b6%ad%e0%b6%bb%e0%b6%b8%e0%b7%8a-%e0%b6%85%e0%b6%9b%e0%b6%ab%e0%b7%8a%e0%b6%a9-%e0%b6%89%e0%b6%ad%e0%b7%92%e0%b7%84%e0%b7%8f/",
       "Category": "featured",
       "Parent URL": "https://www.dinamina.lk/category/featured//page/21/"
}