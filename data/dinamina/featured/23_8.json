{
       "Source": "dinamina",
       "Timestamp": "July 11, 2023 1:00 am",
       "Headline": "අධ්‍යාපනයේ වේගවත් ගමනට ඩිජිටල් තාක්ෂණය හොඳම අත්වැලක්",
       "News Content": "ශ්‍රී ලංකා විවෘත විශ්වවිද්‍යාලයේ අධ්‍යාපන පීඨයේ හිටපු පීඨාධිපතිනි, අධ්‍යාපන තාක්ෂණය පිළිබඳ ජ්‍යෙෂ්ඨ මහාචාර්ය ශිරෝනිකා පී. කරුණානායක\n\nCVCD විශිෂ්ටතා සම්මාන උලෙළ ඉකුත්දා කොළඹදී ජනාධිපති රනිල් වික්‍රමසිංහ මහතාගේ ප්‍රධානත්වයෙන් පැවැත්විණි. මෙරට විශිෂ්ට පර්යේෂකයන් ගණනාවක්ම ඇගයීමට ලක්වූ එහිදී The Most Outstanding Senior Researcher in Social Sciences and Legal Studies සම්මානයෙන් ශ්‍රී ලංකා විවෘත විශ්වවිද්‍යාලයේ අධ්‍යාපන පීඨයේ හිටපු පීඨාධිපතිනි, අධ්‍යාපන තාක්ෂණය පිළිබඳ ජ්‍යෙෂ්ඨ මහාචාර්ය ශිරෝනිකා පී. කරුණානායක මහත්මිය පිදුම් ලැබුවාය. මේ කතාබහ ඇයත් සමඟිනි.\n\nඅපේ රටේ අධ්‍යාපනයත්, තාක්ෂණයත් තවම තියෙන්නේ දෙතැනකද ?\n\nමම සාධනීය විදියටයි එදෙස බලන්නේ. අඩු පාඩු සකස් කරගෙන ඉදිරියට යෑමේ යුතුකමක් අපිට මෙවැනි ආර්ථික වශයෙන් අර්බුදකාරී සමයක විශේෂයෙන් තියෙනවා. අනෙක, තාක්ෂණයත් සමඟ යෙදෙන ගමනේදී අපි හොඳ තැනක ඉන්නවා. ඉතිහාසයේ ඉඳන් අද මේ වනතුරු පැමිණි ගමන ආපස්සට හැරී බැලුවොත්, ඒ වග දකින්න පුළුවන්. 21 වැනි සියවසේ ඩිජිටල් තාක්ෂණයත් සමඟ අධ්‍යාපන ක්ෂේත්‍රයෙ යෙදෙන ගමනත් වේගවත් එකක් වන බවත් සැබෑවක්. එහිදී අපිත් රටක් විදියට හැකි පමණින් තාක්ෂණයත් එක්ක ඉදිරියට යෑමට උත්සාහ දැරිය යුතුයි. ඒ අතින් රජය යහපත් ඉදිරි පියවර ගනිමින් සිටිනවා. ඉකුත් කොරෝනා වසංගත කාලයේදී ඒ වග හොඳින්ම ඒත්තු ගැන්වුණා. එකල කාටත් තාක්ෂණයත් එක්ක එකට ඉදිරියට යෑමේ අවශ්‍යතාවත් තදින් දැණුනා. යම් හෙයකින් අධ්‍යාපන ක්ෂේත්‍රය තාක්ෂණය අතින් පසුගාමී තැනක තිබුණා නම්, අපිට ඒ කාලයේදී පාසල් අධ්‍යාපන කටයුතු පවා හරියාකාරව කිරීමට ලැබෙන්නේ නැහැ. ඒත්, සෑහෙන දුරට සාර්ථකව ඒ අභියෝගයට අපි මුහුණ දුන්නා. අදටත් එය එසේමයි. අධ්‍යාපන ආයතනවලට මාර්ගගත ක්‍රමයට ඉගෙනුම් කටයුතු කර ගැනීමට ඉඩ සැලසුණා. ඒ රටක් විදියට අප ලද සාර්ථකත්වයක්.\n\nදුරස්ථ අධ්‍යාපනය ගැන අද වැඩි කතාබහක් පවතිනවා නේද?\n\nඔව්. ඒ වගේම අපි විවෘත විශ්වවිද්‍යාලය විදියට ඒ ගැන බොහෝ කලෙකට ඉහතදී අවධානය යොමු කළා. වර්ෂ 1980 සිට මෙරට විවෘත හා දුරස්ථ අධ්‍යාපන වැඩසටහන් සහ පාඨමාලා විවෘත විශ්වවිද්‍යාලයෙන් පවත්වනවා. එසේම, පාසල් ගුරුවරියක් ලෙස සේවයේ යෙදෙන ගමන්ම, සරසවි සිසුවියක් වශයෙනුත් විවෘත විශ්වවිද්‍යාලයේ අධ්‍යාපනය හදාරා ප්‍රථම උපාධිය ලබන්නට 1990 වසරේදී මටත් අවස්ථාව ලැබුණා. වර්ෂ 1993 සිට මම විවෘත විශ්වවිද්‍යාලයේ සේවයේ යෙදෙනවා. වර්ෂ 2001 දී මම තොරතුරු හා සන්නිවේදන තාක්ෂණය සහ මාර්ගගත ඉගෙනුම පිළිබඳ ආචාර්ය උපාධියක් සම්පූර්ණ කර පැමිණියා. වර්ෂ 2003 සිටම මෙරට ප්‍රමුඛ විශ්වවිද්‍යාලයක් විදියට අපි මාර්ගගත ක්‍රමයට පාඨමාලා පවත්වනවා.\n\nඅධ්‍යාපනයට තාක්ෂණය බද්ධ කර ගැනීමේදී ඇති අභියෝග මොනවාද?\n\nමූලිකවම අන්තර්ජාල පහසුකම් සීමා වීම, එමෙන්ම විදුලි බල පහසුකම්වත් මෙරට ඇතැමුන්ට නැතිකම බලපානවා. ඒ කොහොම වුණත් මුළුමනින්ම මාර්ගගත ක්‍රමයට අධ්‍යාපනය දීමට වඩා සම්ප්‍රදායික අධ්‍යාපන ක්‍රම සමඟ තාක්ෂණය ගළපා ගත් මිශ්‍ර ක්‍රමවේදයක් (blended method)තමයි ලෝකයේ වඩාත් ප්‍රචලිත. එය පහසුකම් අඩු, වැඩි වශයෙන් පවතින විවිධ පළාත් අතුරෙන් සෑම පළාතකටම එකසේ අධ්‍යාපන පහසුකම් සැලසීමේදී මෙරටට වඩා වැදගත් වෙයි. විවිධ පළාත්වල විසිරී විහිදී, පැතිරී සිටින කාටත් අධ්‍යාපනය දීමේදී ඉන් ලද හැකි ප්‍රයෝජන බොහොමයි. ඉන් කාටත් අධ්‍යාපන සම අවස්ථා ඇති කෙරෙනවා. අනෙක, රැකියා කරන ගමන් අධ්‍යාපනය හදාරණ බොහෝ දෙනකු විවෘත විශ්වවිද්‍යාලයේ විවිධ පාඨමාලා හදාරනවා. ඒ කාටත් තාක්ෂණය බද්ධ කරගත් මිශ්‍ර ක්‍රමය වඩාත් උචිත බවක් පෙනෙනවා. අධ්‍යාපනය කෙරෙහි විද්‍යාර්ථින් ආකර්ෂණය කර ගැනීමේදීත්, ගුරු- සිසු සබඳතාව පවත්වා ගෙන යෑමේදීත් එය එසේමයි.\n\nමෙරට බොහෝ ගුරුවරු වැඩිදුර අධ්‍යාපනය සඳහා විවෘත විශ්වවිද්‍යාලය තෝරා ගන්නවා නේද?\n\nඇත්තෙන්ම. අදටත් අප රටේ අධ්‍යාපන පීඨ ස්ථාපිතව ඇත්තේ විවෘත විශ්වවිද්‍යාලයේ සහ කොළඹ විශ්වවිද්‍යාලයේ පමණයි. ඉතින්, වාර්ෂිකව ගුරුවර, ගුරුවරියන් 5000කට වඩා වැඩි ගණනක් විවෘත විශ්වවිද්‍යාලයේ අධ්‍යාපන පීඨයේ පාඨමාලා හදාරනවා. ඒ අයගේ දැනුම, කුසලතා, ආකල්ප, අදහස් කෙළින්ම මෙරට අනාගතය භාර ගැනීමට සිටින ඊළඟ පරපුරටත් බලපානවා. මූලික සහතික මට්ටමේ සිට ප්‍රථම උපාධි, පශ්චාත් උපාධි, ආචාර්ය උපාධි ආදිය තෙක්ම අධ්‍යයන වැඩසටහන් ඊට අයිතියි. මෙරට පාසල් පද්ධතියේ ඉගැන්වීමේ නිරත උපාධිධාරි ගුරුවරුන් බොහෝ දෙනකුත් පශ්චාත් උපාධි අධ්‍යයන කටයුතු සඳහා ඇතුළත් වෙනවා. එසේම, මුල් ළමා විය සහ ප්‍රාථමික අධ්‍යාපන ගුරුවරුන්ට, විශේෂ අධ්‍යාපන අවශ්‍යතා ඇති තැනැත්තන්ට උගන්වන ගුරුවරුන්ට අධ්‍යාපනවේදී උපාධි වැඩසටහන් පැවැත්වෙනවා. අධ්‍යාපන කළමනාකරණ පාඨමාලා විදුහල්පතිවරු ආදීන් වෙනුවෙන් පැවැත්වෙනවා. මේ සෑම පාඨමාලාවකදීම පාහේ නිර්මාණශීලී බව ඉස්මතු කර ගැනීමට කටයුතු කිරීම නිසා බොහෝ දෙනකුගෙන් අපට පැසසුම් ලැබෙනවා. ඒක එහෙම වෙන්නේම පර්යේෂණ හරහායි.\n\nඒ වගේම අමතක කළ නොහැකි කාරණයක් තමයි, නූතන පාසල් සිසුවා බොහෝ දුරට තාක්ෂණය සමඟ වැඩෙන කෙනකු වග. නොබියව, තාක්ෂණික මෙවලම් භාවිත කරමින් එදිනෙදා කටයුතු කිරීමේදී ඔවුන් ඉදිරියෙන් සිටිනවා. ඒ අතින් බලද්දී ඊට වඩා වෙනස් පරම්පරාවකට තමයි ගුරුවර, ගුරුවරියන් අයත් වෙන්නේ. ඉතින් මේ පරම්පරා දෙක අතර පරතරය අධ්‍යාපනයේදී බාධාවක් නොවිය යුතුයි. පාසල් ගුරුවරියක් විදියට වැඩ කළ ඉතිහාසයක් මටත් තියෙනවා. ඒ අනුව දැනුම ආකර්ෂණීය ක්‍රම මඟින් බෙදා දීමත්, ක්‍රමානුකූලව අන්තර්ග්‍රහණය කර ගත හැකි අයුරින් තාක්ෂණය යොදා ගැනීමත් ඉතා වැදගත්. අනෙක, තාක්ෂණය සුලභව භාවිත වුණත් ඒ පිළිබඳ විධිමත් අයුරින් හදාරා නැති ගැටලු අපට ඇතැම් අවස්ථාවල ගුරුවරුන්ගෙනුත් දක්නට ලැබෙනවා. ඇතැම් ගුරුවරුන් මාර්ගගත අධ්‍යාපනය විදියට ‘සූම්’ වැනි එක් යෙදවුමක් පමණක් සලකන බවක් පෙනෙනවා. ඒත්, ඒ හැරෙන්නට අන්තර්ජාලයේ භාවිත කළ හැකි තවත් මෙවලම් රැසක් තිබෙනවා. එයිනුත් අපට ප්‍රයෝජන ගත හැකියි. විවිධ භාෂා, සංස්කෘතීන් පිළිබඳ දැනුවත් වීමටත් ඉන් ඉඩ ලැබෙනවා. ඉතින්, විවිධ මොඩියුල, වීඩියෝ ආදී බහු මාධ්‍ය සහ මාර්ගගත ක්‍රම යොදා ගැනීමෙන් අපිට සාර්ථක ප්‍රතිඵල ගත හැකි වුණා. ඇගයීම්, පර්යේෂණ ආදිය කාර්යක්ෂමව පැවැත්වීමට ඉන් විශාල පිටුබලයක් ලැබුණා. න්‍යායාත්මක කරුණු ප්‍රායෝගිකව ක්‍රියාවට නැංවීම එහිදී කෙරෙනවා.\n\nඒත්, පර්යේෂණ කටයුතුවල වැදගත්කම සමහරු එතරම් සලකන්නේ නැහැ නේද?\n\nසමහරුන්ට ඒ මඟට පිවිසෙන තුරු එහි අගය වැටහෙන්නේ නැහැ. ඒත්, සැලසුම් සහගතව, නිසි කළමනාකාරීත්වයක් යටතේ, නිසි මඟ පෙන්වීමක් ඇතිව පර්යේෂණ කටයුතුවල යෙදෙන කාටත් ඒ ක්ෂේත්‍රයේ ඉදිරියටම යෑම අපහසු නැහැ. එසේම, නිර්මාණශීලීව සහ විචාරාත්මකව විවිධ ගැටලු, අභියෝග දෙස බලන්නටත් පර්යේෂණවල යෙදීමෙන් ලැබෙන පන්නරය ඉතා වැදගත්. අනෙක, මෙරට විශ්වවිද්‍යාල ඇතුළු උසස් අධ්‍යාපන පද්ධතියේ බොහෝ පර්යේෂණ කෙරෙනවා. ඒත්, ඒ සමහර ප්‍රතිඵල ජනගත කෙරෙනවා අඩුයි. එහිදී ජනමාධ්‍යවලටත් විශාල කාර්ය භාරයක් ඉටු කළ හැකියි. එසේම, සමාජ මාධ්‍යජාල ආදියත් සමඟ විශාල පිරිසක් සිටින නිසා එම ප්‍රතිඵල ප්‍රකට කිරීමෙන් මෙරට මෙන්ම විදෙස්ගත පර්යේෂකයන්ටත් ඉන් බොහෝ කරුණු උකහා ගැනීමටත් පුළුවන්. අධ්‍යාපන පීඨයේ, තාක්ෂණය අන්තර්ග්‍රහණය කරගත් නව ඉගෙනුම් ක්‍රමවේද, විවෘත අධ්‍යාපනික සම්පත් (OER),මාර්ගගත අධ්‍යාපනය පිළිබඳ පර්යේෂණ ව්‍යාපෘති රාශියක් මා නායකත්වය ගෙන සිදු කර ප්‍රකාශයට පත් කර තිබෙනවා. මෑතකදී අපි ඩිජිටල් තාක්ෂණය පිළිබඳ මෙරට පාසල් ගුරුවරුන්ගේ දැනුම, කුසලතා, ආකල්ප සංවර්ධනය පිළිබඳ පර්යේෂණයක නියැළුණා. එම අත්දැකීම් අන්තර්ජාලයේ වෙබ් අඩවියක් හරහා ප්‍රකාශයට පත් කර තිබීම වැදගත් වනු ඇතැයි සිතනවා. (https://cdeltaousl.wordpress.com/). මට පොදු රාජ්‍ය මණ්ඩලීය ඉගෙනුම පිළිබඳ සංවිධානයේ ගරු සාමාජිකත්වයක් (Honorary Chair, Commonwealth of Learning) ලබන්නටත් හේතු වුණේ මේ අයුරින් තාක්ෂණය අන්තර්ග්‍රහණය පිළිබඳ බොහෝ පර්යේෂණවල නිරත වීමයි. ඔවුන්ගෙන් අපට ප්‍රතිපාදන, මඟ පෙන්වීම්, නව පර්යේෂණ දැනුම ආදියත් ලැබෙනවා.\n\nප්‍රතිපත්ති සම්පාදනයේදීත් පර්යේෂණ දැනුම ඉතා වැදගත් වෙනවාද?\n\nඇත්තෙන්ම ඔව්. ඒ වෙනුවෙන් නිලධාරින්ගේ අවධානය යොමු වී තියෙනවා. පුද්ගලිකව මටත් අධ්‍යාපන ප්‍රතිසංස්කරණ ක්‍රියාවලියේදී ඊට මැදිහත් වෙමින් අදහස් දක්වන්නට අවස්ථාව ලැබී තියෙනවා. විශ්වවිද්‍යාල ප්‍රතිපාදන කොමිසන් සභාව, අධ්‍යාපන අමාත්‍යාංශය, ජාතික අධ්‍යාපන ආයතනය, ජාතික අධ්‍යාපන කොමිෂන් සභාව ආදියේ හිටපු කමිටු සාමාජිකාවක් විදියටත්, පර්යේෂණ එළිදැක්වීම් ඇතුළුව මා ලද දැනුම, අත්දැකීම් ඇසුරෙන් අධ්‍යාපන ක්ෂේත්‍රයේ උන්නතියට කටයුතු කළ හැකි වීමත් සතුටක්.\n\nආධුනිකයන්ට උපදෙසක් දුන්නොත්?\n\nනිතර දැනුමෙන් යාවත්කාලීන වීම ඉතා වැදගත්. ඒ ඔස්සේ තවදුරටත් නව දැනුම සොයා යෑම ඇරඹිය හැකියි. මුලින් කුඩා පරිමාණයෙන් අරඹා කෙමෙන් එහි වපසරිය පුළුල් කර ගත හැකියි. අන්තර්ජාලය විනෝදාස්වාදයට පමණක් නෙවෙයි, යහපත් දැනුම් සම්භාරයක් ලබන්නටත් මඟක්. විශේෂයෙන් නව ලොව අලුත් දැනුම පර්යේෂණ ප්‍රතිඵල හරහා අපට දැන හඳුනාගත හැකියි. එය රැකී රක්ෂා කටයුතුවලදී මෙන්ම එදිනෙදා ජීවිතයටත් ඉතා වැදගත්. එසේම, ඒ දැනුම ලෝකයා සමඟ බෙදා හදා ගත් විට මනුෂ්‍ය සංහතියේ අභිවෘද්ධිය පිණිසත් එය හේතු වනු ඇති.\n\nඡායාරූපය – ශ්‍රී ලංකා විවෘත විශ්වවිද්‍යාලයීය අධ්‍යාපන තාක්ෂණ හා මාධ්‍ය මධ්‍යස්ථානයෙනි.\n\n",
       "URL": "https://www.dinamina.lk/2023/07/11/featured/5637/%e0%b6%85%e0%b6%b0%e0%b7%8a%e0%b6%ba%e0%b7%8f%e0%b6%b4%e0%b6%b1%e0%b6%ba%e0%b7%9a-%e0%b7%80%e0%b7%9a%e0%b6%9c%e0%b7%80%e0%b6%ad%e0%b7%8a-%e0%b6%9c%e0%b6%b8%e0%b6%b1%e0%b6%a7-%e0%b6%a9/",
       "Category": "featured",
       "Parent URL": "https://www.dinamina.lk/category/featured//page/23/"
}