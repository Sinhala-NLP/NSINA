{
       "Source": "dinamina",
       "Timestamp": "August 7, 2023 1:10 am",
       "Headline": "වෙහෙසෙන ජනතාව වෙනුවෙන්  කැප වුණු සංගීතවේදියා කපුගේ",
       "News Content": "\n\nගුණදාස කපුගේ සූරීන්ගේ 78 වන ජන්ම දිනය අද (07)යි.\n\nඇල්ලමුල්ල කපුගේ ගුණදාස 1945 අගොස්තු 7 දින ගාල්ල, කහදූව, මිරිස්‌වත්තේදී ඇල්ලමුල්ල කපුගේ ෆ්‍රැන්සිස් හා සිරිබද්ධන ඇලිස් නෝනා යුවළට දාව උපත ලබන්නේ අට දෙනකුගෙන් යුත් පවුලක දෙ‍වැනියා ලෙසය. මිරිස්වත්ත ප්‍රදේශයේ සියලු දෙනා ගුණදාස කපුගේ හැඳින්වූයේ ‘කළු මහත්තයා’ යන ආදරණීය නමිනි. කුඩා කළුමහත්තයා අකුරු කරන්නට පළමුවෙන් ඇතුළත් වන්නේ එරමුල්ල කනිටු විදුහලටය. කරන්දෙණිය මධ්‍ය විද්‍යාලය, ගාල්ල නාගොඩ මහා විද්‍යාලය, අම්බලන්ගොඩ ධර්මාශෝක විද්‍යාලය පසුව ඔහුට සිප් කිරි පෙවීය. කුඩා කපුගේගේ කලා හැකියා වඩාත් ඉස්මතුව පෙනෙන්නට තිබී ඇත්තේ කරන්දෙණිය මධ්‍ය විද්‍යාලයේ අධ්‍යාපනය ලබමින් සිටින කාලයේය. එහි සංගීත ආචාර්යවරුන් වූ ඩබ්. චූලරත්න හා එන්.ඩී. ප්‍රේමරත්න ගුරුවරුන් ඔහුට මහත් පිටිවහලක් වී ඇත. ගාලු දිස්ත්‍රික් අන්තර් පාසල් ඒකල ගායනා තරගයේ ප්‍රථම ස්ථානය 1959දී කපුගේට හිමිව ඇත්තේ ධර්මාශෝකයේ ඉගෙනුම ලබන විටය. පාසල් අධ්‍යාපනයෙන් පසු රජයේ ලලිත කලා ආයතනයට කපුගේ ඇතුළත් වන්නේ 1963 වසරේය. 1965 වසරේදී ඉන්දියාවේ භාත්ඛණ්ඩේ සංගීත ආයතනයට ඇතුළත් වන කපුගේ 1969දී එයින් පිට වන්නේ සංගීත විශාරද උපාධිධාරයකු ලෙසය. 1974දී ශ්‍රී චන්ද්‍රරත්ත මානවසිංහයන්ගේ නිවෙසේ පැවති සාදයකදී හමු වූ සෞදර්යය විද්‍යාලයේ නැටුම් හැදෑරීමට පොලොන්නරුවේ සිට ආ තරුණියක් වූ ප්‍රේමා විතානගේ 1978දී කපුගේ පතිනිය වූවාය. මිත්‍ර, රිද්ම සහ සජානි ඒ විවාහයේ මහරු පල විය.\n\nකපුගේ සිය වෘත්තීය දිවිය ආරම්භ කරන්නේ ශ්‍රී ලංකා ගුවන් විදුලි සංස්ථාවේ ශබ්ද පරිපාලකයකු ලෙසය. ඒ 1969 වර්ෂයේ තාවකාලික පදනම මතය. ඔහුට එම තනතුරේ ස්ථිර රැකියාට හිමි වන්නේ 1970 දීය. ඔහුගේ ජීවිතය හැඩගැසී තිබුණේ සමාජවාදී දර්ශනයක් ඔස්සේය. ඔහුගේ නිර්මාණ දිවිය පුරාම ඉලක්කය වී තිබුණේ පීඩිත කම්කරු පන්තියේ ජනතාවය. රජරට සේවයේ ස්වර්ණමය යුගය ඇරඹෙන්නේ කපුගේගේ රජරට ආගමනයත් සමඟය. 1981 දී රජරට සේවය සංගීත අංශයේ ප්‍රධානියා ලෙසත් පසුව රජරට සේවයේ ප්‍රධානියා ලෙසත් කපුගේ කටයුතු කරන අතර 1990දී රජරට සේවයෙන් අනිවාර්ය නිවාඩු යැවීමට කටයුතු කර තිබිණි. කපුගේ ‘කම්පන‘ ප්‍රසංගයත් සමඟ නැවතත් ජනතාව අතරට එන්නේ එසේ අනිවාර්යය නිවාඩු යැවීමෙන් පසුවය.\n\nදම්පාටින් ළා සඳ (1980), සීතල සඳ එළියේ (1981), උන්මාද සිතුවම් (1983), මාවතේ ගීතය (1983), කම්පන (1990), පිය සටහන් (1990), මිරිවැඩි සඟළක් (1995), සන්ෆලවර් සමඟ 1,2,3 (1998), ඉරබටු තරුව (1999), සඳ රෑ සිහිනේ (2000), නෑසෙන ගී රස 01,02 (2000) කපුගේ එළිදැක්වූ ගීත ඇල්බමය. ඔහු සංගීත අධ්‍යක්ෂණය කළ වේදිකා නාට්‍ය අතර තුරග සන්නිය, පරපුටුවෝ, නන්දිවිමල, තරාවෝ ඉගිළෙති, සිර කඳවුරු, සසර සෙවණැලි සහ කම්පන ප්‍රධානය. ගිගිරි වළලු, අය්යම්මරුව, රන්දෝලි, දොළොස් පැය, සිර කඳවුරු, පාරමී දම්, සසර සෙවණැලි, රේල් පීලි, සඳ මද්දහන, සඳා ටෙලි නාට්‍යයන්හි සංගීත අධ්‍යක්ෂණය මෙන්ම සඳා, රතු මකරා, මාල ගිරව්, චුට්ටි, පුතුනි මට සමාවන්න, බව දුක, බව කර්ම චිත්‍රපටවල සංගීත අධ්‍යක්ෂණයද කපුගේගේය. ඉතා විශාල වශයෙන් නොවූවත් ගීත රචකයකු ලෙසද කපුගේ සිය දක්ෂතා පෙන්වා ඇත. අමරදේවයන් ගයන කොළොම්තොට නැත මහලු වී ගීතයත් විජය කුමාරණතුංගයන් ගයන දඟ ගෙයි දඬුවම් ගීතයත් ඔහුගේ රචනාය.\n\nහොඳම කටහඬ (ස්වර්ණ සංඛ සම්මානය – 1996), හොඳම කටහඬ (විශ්ව ප්‍රසාදිනී – 1996), හොඳම ගායක (රස සංගීත සම්මානය – 1997), හොඳම ඉදිරිපත් කිරීම් ගායකයා (ජනාධිපති සම්මාන – 1997), හොඳම කටහඬ (සරසවි – 1997), නිර්මාණශීලි සංගීත අධ්‍යක්ෂ (ඕසීඅයිසී – 1997), හොඳම ගායක (ජනාධිපති සම්මාන – 1998) සහ ප්‍රසාද පූජා (සරසවි – 1999) ඔහුගේ වසර 58ක ජීවිතයේ ඇගයීමට ලක් වූ අවස්ථාය.\n\n2003 අප්‍රේල් 03 දින විදෙස් සංචාරයක් නිම කර ආපසු පැමිණෙමින් සිටියදී කටුනායක බණ්ඩාරනායක ජාත්‍යන්තර ගුවන් තොටුපොළ පරිශ්‍රයේදී කපුගේ හදිසි අනතුරකට ලක් වූ අතර, එදිනම ඔහු අවාසනාවන්ත ලෙස මිය යයි. ඔහු ඇතුළත් කළ රෝහල එකල ප්‍රකාශ කර තිබුණේ අනතුර සිදු වූ සැණින් රැගෙන ආවේ නම් බේරාගැනීමට හැකිව තිබු බවයි. අධික ලෙස රුධිරය වහනය වීම මරණයට ප්‍රධානතම හේතුව බවද රෝහල ප්‍රකාශ කර තිබිණි. ජනතා කලාකරුවකු ලෙස කලාවට මනුෂ්‍යත්වය ආරෝපණය කරමින් සමාජයට සක්‍රියව සිය සේවය ඉටු කළ ගුණදාස කපුගේ එලෙස නික්ම ගියේ මෙරට කලා ක්ෂේත්‍රයට පිරවිය නොහැකි හිඩැසක් තබමිනි.\n\nජයකාන්ත ලියනගේ – බළපිටිය විශේෂ",
       "URL": "https://www.dinamina.lk/2023/08/07/featured/12121/%e0%b7%80%e0%b7%99%e0%b7%84%e0%b7%99%e0%b7%83%e0%b7%99%e0%b6%b1-%e0%b6%a2%e0%b6%b1%e0%b6%ad%e0%b7%8f%e0%b7%80-%e0%b7%80%e0%b7%99%e0%b6%b1%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%9a/",
       "Category": "featured",
       "Parent URL": "https://www.dinamina.lk/category/featured//page/20/"
}