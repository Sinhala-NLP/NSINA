{
       "Source": "dinamina",
       "Timestamp": "August 30, 2023 2:03 am",
       "Headline": "උස්වත්ත නිර්මාතෘ 25 වැනි අනුස්මරණය  අද “ග්ලුකෝරස” මහ ගෙදරදී",
       "News Content": " උස්වත්ත වෙළෙඳ නාමය යටතේ භාණ්ඩ වර්ග 20ක්, ඇසුරුම් 100කට ආසන්න සංඛ්‍යාවක් නිපදවනු ලබනවා. දළ වශයෙන් රසකැවිලි මෙට්‍රික් ටොන් 500 ක් හා බිස්කට් ටොන් 300 ක් සමග වෙ‍ෙළඳපොළ තුළ රසකැවිලි අවශ්‍යතාවයෙන් 80%ක් ඉල්ලුම සපුරාලනවා.\n\nදේශීය රසකැවිලි නිෂ්පාදන කර්මාන්ත ක්ෂේත්‍රයේ පුරෝගාමී දකුණු ආසියාවේ පවුල් සමාගම් අතර ප්‍රමුඛත්වයෙහි ලා සැලකෙන උස්වත්ත කන්ෆෙක්ෂනරි වර්ක්ස් (පෞද්ගලික) සමාගම පුරා වසර 68 ක ස්වර්ණමය ඉතිහාසයකට උරුමකම් කියමින් සිටින මෙවන් යුගයක උස්වත්ත සමූහ ව්‍යාපාරයේ අභිමානය වු එහි නිර්මාතෘ හා ආරම්භක සභාපතිවරයකු වූ දිවංගත උස්වත්ත ලියනගේ පැට්රික් ජෝශප් ක්‍රිස්ටෝපර් (ක්‍රිස්ටි) පෙරේරා මැතිඳුන්ගේ 25 වැනි ගුණ සැමරුම (අගෝස්තු මස 30) අදට යෙදී තිබේ.\n\n\n\nඒ නිමිත්තෙන් අද (30) දින බණ්ඩාරගම මිල්ලනියේ පිහිටි උස්වත්ත කර්මාන්ත ශාලා සංකීර්ණයේදී පෙරවරු 10ට විශේෂ දේව මෙහෙයක්ද පැවැත්වේ.\n\nඑතුමන් තුළ නිසඟයෙන්ම පිහිටා තිබූ අප්‍රතිහත ධෛර්යය, තීක්ෂණ බුද්ධිය හා ව්‍යාපාරික ඥානය ඔවුනගේ සියලු ප්‍රයත්නයන්හිදී යහමඟ හෙළිපෙහෙළි කිරීමට ආලෝකයක් හා දේවාශිර්වාදයක් වූ බව එතුමන්ගේ පුත් වර්තමාන සභාපති හා කළමනාකාර අධ්‍යක්ෂ කුවින්ටස් එස්. පෙරේරා මහතා ගෞරව පෙරදැරිව සඳහන් කර සිටී.\n\nසිය පියාණන්ගේ පසුපස සෙවනැල්ලක් බඳුව ගමන් කළ දිරිය මාතාව වූ සිය දයාබර මව වන මීට ටික කලකට පෙර දිවංගතවූ මේබල් පෙරේරා මැතිනියද වත්මන් සභාපතිවරයා මේ මොහොතේ ගෞරවයෙන් සිහිපත් කර සිටී.\n\nඑලෙසම උස්වත්ත සමූහ ව්‍යාපාරය අද පවතින මේ උසස් තත්ත්වය කරා ගෙන ඒමේදී ඊට දායකවූ ස්වර්ගස්ථ මවුපිය දෙපාර්ශ්වයේ ඥාති මිත්‍රාදීහූද සේවක සේවිකාවන්ද, සමස්ත ශ්‍රී ලංකාවාසී හා ජාත්‍යන්තර වෙ‍ෙළඳ ප්‍රජාව හා පාරිභෝගික ජනතාවද කෘතගුණ පූර්වකව සිහියට නගයි.\n\nපියාගේ අනාගත සිහින මල්ඵල ගන්වමින් එය යථාර්ථයක් බවට පත්කොට ගතවූ දශක හයහමාරක කාල පරිච්ඡේදය තුළ උස්වත්ත නිෂ්පාදන අන්තර් ජාතික කීර්තියට පත්වූ‍ෙය් පාරිභෝගික ජනතාව ඔවුන් කෙරෙහි තැබු අති විශිෂ්ට විශ්වාසය නිසා බව පසක් කරන කුවින්ටස් පෙරේරා මහතා ඔවුන්ගේ අනාගත අභිප්‍රාය වනුයේ උස්වත්ත දකුණු ආසියාවේ ප්‍රධාන හරිත රසකැවිලි නිෂ්පාදනාගාරය බවට පත්කරලීමයි.\n\nමේ අතර ඉදිරි කාලයේදී පාරිභෝගික ජනතාව වෙත නවතම නිෂ්පාදන රැසක් වෙළෙඳපොළට හඳුන්වා දීමට බලාපොරොත්තු වේ. ඒ සියල්ල සිදුවන්නේ අකාලයේ මියැදෙන්නට ගිය කර්මාන්තය යළි ගොඩනංවාලීමට වෙර වීරියෙන් කටයුතු කළ දිවංගත ක්‍රිස්ටි පෙරේරා මහතාගේ දෙවැනි පුතු වන වත්මන් සභාපති කුවින්ටස් පෙරේරා මහතාගේ පරිණත බුද්ධිය නිසාය. ඒ සඳහා ඔහුට සිය බිරිඳගේ හා දූ දරුවන් තිදෙනනාගේ පූර්ණ සහයෝගය නොමදව ලැබී තිබේ.\n\nඋස්වත්ත රසකැවිලි සමාගමේ ප්‍රාරම්භක ඉතිහාසය අද පවතින වර්තමාන තත්ත්වය ගැන සොයා බැලීමේදී පරිච්ඡේද හයකට බෙදා වෙන් කිරීමට හැකිය.\n\n1950 දශකයේ මුල් භාගයේ ජාඇල කල්එලිය ගමෙන් මොරටුව උස්වත්තට පැමිණි මවුපිය දෙපළකට දාව උපන් ක්‍රිස්ටි පෙරේරා මහතා තිදෙනකුගෙන් යුත් පවුලේ බාලයායි.\n\nඔවුන් මුලින්ම උස්වත්ත ව්‍යාපාරය ආරම්භ කර ඇත්තේ 1956 වර්ෂයේදීයි. ඒ මීට වසර 68 කට පෙර මොරටුව උස්වත්තේ කුඩා කුලී නිවහනක ගෘහ කර්මාන්තයක් විලසිනුයි.\n\nහා හා පුරා කියා කර්මාන්තය ආරම්භ වූ දිනය ඔවුන්ගේ ජීවිතයේ රන් සලකුණක් බඳුය. ඒ ක්‍රිස්ටි පෙරේරා මහතාගේ විවාහ මංගල්‍යයෙන් පසුව එළැඹි ප්‍රථම උපන් දිනයයි. ඒ වෙනුවෙන් සිය දයාබර බිරිඳ මේබල් හට ස්වාමියා වෙනුවෙන් පවුලේ හිතවතුනට කුඩා සංග්‍රහයක් සිදු කිරීමට වුවමනා විය. සැමියාට ගබඩා සහකාර රැකියාවෙන් ලැබුණු රුපියල් 350/-ක් වැනි සොච්චම් මුදල ඒ සඳහා කොහෙත්ම ප්‍රමාණවත් නොවීය.\n\nමේ නිසා දස අතේ කල්පනා කරමින් සිටින විට ගෙවල් අසල නැදෑ කෙනෙකු පැමිණ ඇයට පවසා ඇත්තේ සීනියි, ජෙලටින් ටිකකුයි තියෙනවානම් කේක් වලට වැඩිය හොඳ කෑමක් සාදාගත හැකි බවයි. නමුත් එදා එලෙස සෑදීමට ගිය “ටර්කිෂ් ඩිලයිට්” කියන අතුරුපස වෙනුවට පදම වැරැදුණු නිසා හැදුන දේ තමයි ජුජුබ්ස්. එය තමයි පසු කලෙක ‘ග්ලුකෝරස’ නමින් ලෝක ප්‍රකට වෙළඳ සන්නාමයක් බවට පත්වුයේ.\n\nපවුලේ සාමාජිකයින් හා අසල්වැසි නැදෑ හිතවතුන් අලුත් රසකැවිල්ල භුක්ති විදී‍ෙමන් පසුව බෙහෙවින් සතුටට පත්විනි. එපමණක් නොව නෝබට් නම් පවුලේ බාල සොහොයුරෙකු සඳහන් කළේ මේක මීටත් වඩා හොඳට හදාගත්තොත් පැකට් කර කඩවලට දමා විකුණගත හැකි බවයි.\n\nඑම යෝජනාව වචනයට පමණක් සීමාවුවද එම වචනය යථාර්ථයක් බවට පත් කිරීමට අවකාශය සැලසුණේ ක්‍රිස්ටි පෙරේරා මහතා එවකට සේවය කළ කලම්බු එජන්සීයේ සමාගමේ රැකියාව අහිමිවීමත් සමගය. ජීවත් වීමේ ගැටලුවට දැඩිලෙස මුහුණදුන් මේ දෙපළ උපන්දිනයදා වැරැදී සෑදුන කෑම වර්ගය සුළු පරිමාණ වශයෙන් ඇරැඹීමට අදිටන් කර ගත්හ.\n\nඊට ආච්චි අම්මාගේ සහ සොහොයුරු ඇන්ටන් පෙරේරා මහතාගේ ද අප්‍රමාණ සහයෝගයක් ලැබුනි. ව්‍යාපාරය දිනෙන් දින දියුණුවේ හිනිපෙත්ත කරා ළඟා විය.\n\nහෙතෙම මහත් කැපවීමෙන් හා ධෛර්යයෙන් යුතුව වැඩකර තම ව්‍යාපාරය සාර්ථක කර ගන්නා අතර, වෙ‍ෙළඳපොළටද අලුත් නැවුම් රසකැවිලි වර්ගයක් වන නිසා ඉතාමත් ශීඝ්‍රයෙන් අලෙවි කටයුතු සිදුවී තිබුණි. 1961 දී වෑන් රථ 7 ක් සමග රත්මලාන ප්‍රදේශයේ කර්මාන්ත ශාලාව ආරම්භ කිරීමට තරම් දියුණුවක් ඇති වනුයේ ඉන් පසුවය.\n\n1998 අග භාගය දක්වා පියාගේ අධීක්ෂණය හා පාලනය යටතේ ඉතාමත් හා ස්ථාවර තත්ත්වයක ආයතනය පැවතුණි. එතුමාගේ හදිසි අභාවයෙන් පසුව සමාගමේ සියලු පාලක අධ්‍යක්ෂ මණ්ඩල සාමාජිකයින් අසීරු තත්ත්වයට පත්විය. අධික ණය බර ඉතා ඉහළ මට්ටමක පවතිද්දී බැංකු හා කල්බදු ආයතන සමාගමට එරෙහිව දැඩි ක්‍රියා මාර්ගවලට එළඹුනහ.\n\nමේ පිළිබඳ සභාපතිවරයා මතකය අවදි කළේ මෙලෙසිනි.\n\n“මේ දෙය දිගින් දිගටම උපේක්ෂාවෙන් බලාසිටි මාහට උද්ගතව ඇති තත්ත්වයේ බරපතළකම මනාව වැටහුණ බැවින් මේ නිසා ආයතනයේ පාලන බලය මා වෙත පවරා ගැනීමට උත්සුක වුණා.\n\nපියාගේ හා ව්‍යාපාරයේ නම රැක ගැනීමේ එකම අරමුණින් ප්‍රධාන කම්හල් ඉඩම බහුජාතික සමාගමකට විකිණීමටත්, වෙළඳාම ලාභ ලබන අයුරින් අලෙවිය මුදලට පමණක් සීමාකර සිදු කිරීමත් ඒ අතින් මා ගත් විශේෂ ක්‍රියාමාර්ගයයි.\n\nඅද එය සාර්ථකව මල්ඵල ගැන්වී තිබීම ගැන මටත් අපගේ පවුලේ අයටත්, සමාගමේ සෙසු සේවිකාවන්ටත් සතුටු කදුළු වැගිරිය හැකි අවස්ථාවකි.\n\nතමන්ටම කියා අයත් කර්මාන්ත ශාලාවක් අක්කර 11ක වපසරියකින් යුත් බණ්ඩාරගම මිල්ලනියේ මනස්කාන්ත පරිසරයක ඉදිකිරීමට හැකිවූයේ නොපසුබට උත්සාහය නිසාමය.\n\nමගේ පියාගේ මූලිකත්වයෙන් ප්‍රථම සභාපතිවරයා වශයෙන් මීට 30 වසකරට පෙර ඇරැඹු ලංකා රසකැවිලි නිෂ්පාදකයන්ගේ සංගමයේ හිටපු සභාපතිවරයා ලෙස අප හටද විශාල වශයෙන් මුහුණ පෑමට සිදුවූ ප්‍රධානතම ගැටලුව තමයි පසුගිය කාලයේ රටතුළ පැවැති ආර්ථික අර්බුදය හා විදේශ විනිමය හිඟය. මේ නිසා අමුද්‍රව්‍ය ගෙන්වා ගැනීමටත්, ඩොලරයේ අගය ඉහළ යෑම තුළ නිෂ්පාදනවල මිල බෙහෙවින් අධික වීමත් නිසා පාරිභෝගිකයා විශාල දුෂ්කරතා රැසකට මුහුණ පෑවා.\n\nනමුත් ඒ අපහසුතා ක්‍රමයෙන් මග හැරෙමින් පවතින නිසා දැනට භාණ්ඩ වර්ග 20 ක්, ඇසුරුම් 100කට ආසන්න සංඛ්‍යාවක් නිපදවනු ලබනවා. දළ වශයෙන් රසකැවිලි මෙට්‍රික් ටොන් 500 ක් හා බිස්කට් ටොන් 300 ක් සමග වෙ‍ෙළඳපොළ තුළ රසකැවිලි අවශ්‍යතාවයෙන් 80%ක් ඉල්ලුම සපුරාලනවා. එසේ කිරීමට හැකිවී ඇත්තේ නවීන පරිගණක තාක්ෂණයෙන් යුත් යන්ත්‍ර සූත්‍ර රාශියක් නිෂ්පාදන ක්‍රියාවලියට ඇතුළත් කිරීම නිසායි…”\n\nඋස්වත්ත සමූහ ව්‍යාපාරය සතු පහත සඳහන් සමාගම් ත්‍රිත්වයේ සමස්ත කාර්ය මණ්ඩලිකයන් සහෝදර සේවක කාරකාදීන් හා පවුලේ ඥාතීන් ඇතුළු හිත මිතුරන් අද එතුමා සිහිපත් කරනුයේ කෘතඥතා පුර්වකය.\n\n* උස්වත්ත කන්ෆෙක්ෂනරි වර්ක්ස් (පෞද්) සමාගම (Uswatte Confectionery Works (PVT) LTD)\n\n* උස්වත්ත ගෝල්ඩන් බිස්කට් (පුද්ගලික) සමාගම (uswatte Golden Biscuits (PVT) LTD)\n\n* උස්වත්ත එසෙන්ෂල් ෆුඩ්ස් (පෞද්) සමාගම\n\n(Uswatte Essential Foods (PVT) LTD)\n\n\n\nසටහන හා ඡායාරූප\nගාමිණී රූපානන්ද\n(මාධ්‍ය සම්බන්ධීකරණ නිලධාරී)\nකොළඹ දකුණ සමුහ\nදුරකථනය : 076 8364123",
       "URL": "https://www.dinamina.lk/2023/08/30/featured/18095/%e0%b6%8b%e0%b7%83%e0%b7%8a%e0%b7%80%e0%b6%ad%e0%b7%8a%e0%b6%ad-%e0%b6%b1%e0%b7%92%e0%b6%bb%e0%b7%8a%e0%b6%b8%e0%b7%8f%e0%b6%ad%e0%b7%98-25-%e0%b7%80%e0%b7%90%e0%b6%b1%e0%b7%92-%e0%b6%85%e0%b6%b1/",
       "Category": "featured",
       "Parent URL": "https://www.dinamina.lk/category/featured//page/14/"
}