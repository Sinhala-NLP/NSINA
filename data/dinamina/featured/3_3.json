{
       "Source": "dinamina",
       "Timestamp": "October 7, 2023 1:00 am",
       "Headline": "මාලදිවයිනේ ජනපතිවරණයෙන් වැඩි වාසි චීනයට ද?",
       "News Content": "ලෝකයේ ඕනෑම රටක් පාහේ මැතිවරණයක් එනතුරු කල්බලා සිටින්නේ පවතින පාලනයේ වෙනසක් කිරීමට හෝ නව නායකත්වයක අපේක්ෂාවෙනි. විශේෂයෙන්ම මැතිවරණයකට ඇඟිලි ගණින්නේ විපක්ෂයයි. ඒ ඔවුන්ගේ නව නායකයකු පත් කිරීමේ අරමුණිනි. ලෝකයේ කවර රටක වුවද එය පොදු කතාවයි. මාලදිවයිනට වුවද එය වෙනස් කාරණයක් වන්නට කොහෙත්ම ඉඩ නැත. 2023 ඔක්තෝබර් මාසයේ මාලදිවයිනේ මැතිවරණය පැවතියේද එහෙව් අපේක්ෂාවෙනි. එහෙත් දේශපාලන විචාරකයින්ට අනුව මාලදිවයිනේ මැතිවරණය පැවතිය ද ඉන්දියාව හා චීනය අතර එය සීතල යුද්ධයකට හා සමාන කතාවකි. මන්ද ඉන්දියාව සමඟ මනා හිතවත්කම් පා සබඳතාවයන් තරකරගෙන හුන් ජනාධිපතිවරයා පරාජයට පත් කරමින් චීනයට හිතවාදීකම් දක්වන ජනපති අපේක්ෂකයා ජයග්‍රහණය කිරීමත් සමඟිනි. මෙම ජයග්‍රහණයේ නියමුවා කවුරුන් වුවද මැතිවරණයෙන් ජයගත් අපේක්ෂකයාට තම රාජකාරිය නිල වශයෙන් භාර ගැනීමට හැකිවන්නේ නොවැම්බර් 17 වැනිදාය. එතෙක් හිටපු ජනපතිවරයා වන ඊබ්‍රාහිම් මොහොමඩ් සෝලි තම ජනපති ධුරයේ සිටින්නේ භාරකාර ජනාධිපතිවරයා ලෙසිනි.\n\nකොයිහැටි වෙතත් මේ මොහොත වන විටත් ඉන්දියාවට පසුබැසීමට සිදුව ඇත්තේ චීනය මුළු මහත් මාලදිවයිනම අයිතිකරගත්තා මෙනි. එයට හේතුව වන්නේ ජනාධිපතිවරණ ප්‍රතිඵල නිකුත් වීමට පෙර සිටම මාලදිවයිනේ අගනුවර වූ මාලේහි නගරාධිපතිවරයා මැතිවරණ සටන ආරම්භ කරනු ලැබුවේ ‘ඉන්දියාව ඉවතට’ යන මැතිවරණ සටන් පාඨයත් සමඟින් වීමයි. කෙසේ හෝ මාලේහි නගරාධිපතිවරයා කියූ සේම ඉන්දියාවට මාලදිවයින සමඟ තිබූ සබඳතා ගිලිහෙන තැනටම කටයුතු සිදු වූහ.\n\nඉන්දියාවට පාර වහපු කවුද මේ මුයිසි\n\nමෙවර පැවති මැතිවරණයෙන් ජනාධිපති පුටුවේ හිඳගන්නට තරම් වරම් ලැබුවේ තම ජීවන ගමනේ අර්ධශතකය හෝ සම්පූර්ණ නොකළ අපේක්ෂකයෙකි. ඔහු නමින් මොහොමඩ් මුයිසිය. මෙම ජයග්‍රහණයත් සමඟ ඔහු අපේක්ෂක තනතුරේ සිටිනවාට වඩා වෙනත් ඇසකින් ජනාධිපති මොහොමඩ් මුයිසිගේ තොරතුරු සෙවීමට මහජනයා උත්සුක විය. ඔහු දේශපාලනයට පැමිණ ඉතා කෙටි කලකින් ජනාධිපති ධුරය දක්වා පියනඟන්නට සමත්වූවෙකි. මනා අධ්‍යාපනයකින් හෙබි ලීඩ්ස් විශ්වවිද්‍යාලයෙන් සිවිල් ඉංජිනේරු විද්‍යාව පිළිබඳව උපාධියක් ද ලබාගත්තෙකි. කෙසේ වෙතත් ඔහුට වයස 35 වන විට 2012 වසරේදී නිවාස අමාත්‍යවරයා ලෙසින් කටයුතු කරන්නට සමත්වූ අතර, මාලදිවයිනේ ජාත්‍යන්තර ගුවන්තොටුපළ, මාලේ අගනුවර හා සම්බන්ධ කිරීමට පාලමක් ගොඩනැඟීමේ කටයුතු වෙනුවෙන් ඩොලර් මිලියන 200ක් පමණ වැය වන දැවන්ත මට්ටමේ කටයුත්තකට ද අතගැසීය. පසුව 2021 වසරේදී ඔහු මාලේ අගනුවර නගරාධිපතිවරයා ලෙසින් ද තේරී පත්විය. ඔහු නිවාස අමාත්‍යවරයාව සිටින සමයේදී මාර්ග සහ යටිතල පහසුකම් පිළිබඳව වැඩි අවධානයක් යොමුකරන්නට විය.\n\nකෙසේ වෙතත් 45 හැවිරිදි මුයිසු ජයග්‍රහණය කරනු ලැබුවේ 61 හැවිරිදි ඊබ්‍රාහිම් මොහොමඩ් සෝලිට එරෙහිවය.\n\nචීනයේ සහ ඉන්දියාවේ ක්‍රියාකාරකම්\n\nපෙර සඳහන් කළාක් මෙන් මෙම මැතිවරණය වඩාත් වැදගත් වූයේ චීනය සහ ඉන්දියාවටය. මෙම රටවල් දෙකම මාලදිවයිනේ ප්‍රසාදය දිනාගැනීමට උත්සුක වන්නේ අන් කවර හෝ හේතුවක් නිසා නොව ඔවුන් දෙපලටම වැදගත් වන්නේ නැඟෙනහිර මෙන්ම බටහිර ප්‍රදේශවල පිහිටා ඇති දූපත්හි තම පැවැත්ම ශක්තිමත් කර ගැනීමයි. එය දෙරටටම පහසුවෙන්ම කළ හැකි වන්නේ පාලකයා තම ඉත්තෙකු වුවහොත් පමණි. 2018 වසරේදී ජයග්‍රහණයට පත්වූ මොහොමඩ් සෝලි සමඟ ඉන්දියාව සබඳතා තරකොට ගත්තේ ඒ ආකාරයෙනි. වර්තමානයේ තැබූ පියවර කෙසේ වෙතත් මාලදිවයින යනු කලක් තිස්සේම යම් ආකාරයකට ඉන්දියානු බලපෑම යටතේ පැවතෙන්නෙකි. ඉන්දියාව, මාලදිවයිනේ යටිතල පහසුකම් සංවර්ධනය කිරීමේ කටයුතු වෙනුවෙන් නොමසුරුව වියදම් කරන්නෙකි. ඉන්දියාව, මාලදිවයිනට ලබාදුන්නේ ද එසේ මෙසේ ආකාරයේ තෑගි නොවේ. 2010 වසරේදී ඉන්දියාව විසින් හෙලිකොප්ටර් යානයක් ලබාදුන් අතර, 2013 වසරේදී ද එවැන්නක්ම ඉන්දියාව ප්‍රදානය කළහ. 2020 වසරේදී ඉන් ඔබ්බට ගොස් මාලදිවයිනට ඉන්දියාවෙන් ලැබුණේ කුඩා ප්‍රමාණයේ ගුවන් යානයකි. මෙම සබඳතා මුල්කර ගනිමින් ඉන්දියාව විසින් ඉන්දියන් සාගරයේ වැඩි කොටසක් පරීක්ෂාවට ලක්කරමින් එහි වාසිය තමා වෙත රඳවා ගැනීමට සමත් විය. එමෙන්ම අනෙකුත් සංවර්ධන කටයුතු සඳහා ඩොලර් මිලියන ගණනින් ලබාදීමට කටයුතු කළහ.\n\nඑමෙන්ම චීනය ද මාලදිවයිනේ සංවර්ධන කටයුතු වෙනුවෙන් ඩොලර් මිලියන ගණනින් ආධාර දීමෙන් බලාපොරොත්තු වූ එක් කාරණයක් වන්නේ ඉන්දීය සාගර කලාපය හරහා ගමන් කිරීමේදී චීනයට තම බලශක්ති සැපයුම් ආරක්ෂා කර ගැනීමට ඇති අවශ්‍යතාවයයි. ඒ කොයිහැටි වෙතත්, 2021 වසරේදී අනාවරණය වූ එක් කාරණාවක් වන්නේ ඉන්දියාව වෙතින් මාලදිවයිනට ලබාදුන් ගුවන් යානා නඩත්තු කිරීමට මෙන්ම ඒවා හැසිරවීමේ කටයුතු සඳහා ඉන්දීය හමුදා නිලධාරීන් 75 දෙනකු පමණ සිටින බවයි.\n\nබොහෝදෙනෙක්ට එය යම් ආකාරයක වෙනම අයුරින් ආ මාතෘකාවක් විය. තුටු පඬුරු ලබාදීමම යම් ආකාරයක ගැටලුකාරී කරුණක් බවට පත්වූයේ මහජනතාව පැත්තෙන්ම එයට ඇඟිල්ල දික්වූ බැවිනි. ඒ මොහොතේදී ඇතිවූ කතාබහ වූයේ ඉන්දියාව විසින් මාලදිවයින තුළ හමුදාමය කටයුතු සඳහා සූදානම් වනවාය යන කරුණයි. ඉන්දියාවට මූලික වශයෙන්ම පැහැදිලි ආකාරයේ ගැටලුවක් මතුවූයේ ඒ ආකාරයටය.\n\nචීනය ද මේ වන විට මාලදිවයින වෙනුවෙන් දහස් ගණනක මුදල් වැයකර තිබිණි. ඔවුන් මාලේ අගනුවර සිට එරට ගුවන්තොටුපළට විහිදෙන පාලම ගොඩනැඟීම වෙනුවෙන් ඩොලර් මිලියන 200ක් වැය කිරීමට ඉදිරිපත් විය. ඒ 2018 වසරේදීය. ඉන්දියාවත්, චීනයත් මාලදිවයින සමඟ සබඳතා තබාගැනීමට කටයුතු කළේ එසේය. එහෙත් මහජන විරුද්ධතාවයන් ද සමඟින් මාලදිවයින පාලනය කරන ලද අබ්දුල්ලා යමීන් චීනය වෙතට හැරුණේ විපක්ෂය ‘ඉන්දියාව ඉවතට’ නමින් ව්‍යාපාරයක් ද ආරම්භ කරන මොහොතකදීය.\n\nචීනයට වාසි\n\nමෙම හැරීමත් සමඟින් ඉන්දියාව පළමු කරගෙන සිටි මාලදිවයින කෙමෙන් චීනයේ වැඩකටයුතු අගය කරන තැනට පත්විය. මේ සමඟම ඉන්දියාවට තම භූමියෙන් ඉවත්වන ලෙස හඬ ගෑ කණ්ඩායම් කියා සිටියේ ඉන්දීය ආරක්ෂක නිලධාරීන් මාලදිවයිනෙන් පිටත්විය යුතු බවත් එය ජාතික ආරක්ෂාවට තර්ජනයක් වන බවත්ය. මෙහිදී එයට පිළිතුරු දීමට ඉදිරිපත් වූයේ හිටපු ජනාධිපති මොහොමඩ් සෝලිය. ඔහු ප්‍රකාශ කර සිටියේ තම රට තුළ යුදමය වශයෙන් ක්‍රියාකාරී විදේශිකයන් කිසිවෙකුත් නොමැති බවය. රට තුළ සිටින ඉන්දීය නිලධාරීන් පවා සිටින්නේ මාලදිවයින් ජාතික ආරක්ෂක බළකාය යටතේ බවයි. කෙසේ වෙතත් 2013 සිට 2018 වසර දක්වා මාලදිවයින සමඟ ඍජු සම්බන්ධතා පැවැත්වීමට චීනය සමත් විය.\n\nමේ මොහොත වන විට නැවතත් චීනයට තමන්ගේ වාරය ලැබී තිබේ. සැප්තැම්බර් මස මුලදී පැවැති පළමු වටයේදී සෝලිට ලැබී තිබුණේ ඡන්දවලින් 39%ක් පමණි. විදෙස් විචාරකයින් සඳහන් කරන ආකාරයට ඔහුට වැරදුණු තැන වූයේ එක් රටකට පමණක් පක්ෂපාතීව කටයුතු කළ නිසාය යන කරුණය. මොහොමඩ් සෝලි චීනයත් සමඟ ඇති සම්බන්ධතාවයන් නොසලකා හරිමින් ඉන්දියාවට පළමු තැන ලබා දුන් බව ඔහුට එරෙහිව බොහෝදෙනාගෙන් එල්ල වූ චෝදනාවය. එහෙත් කාගෙ කාගෙත් තර්ක විතර්කයන්ට ඇහුම්කන් නොදුන් සෝලි BBC පුවත් සේවයට පවසා සිටියේ ‘කවර හෝ රටක් සමඟ සබඳතා පවත්වාගෙන යමින් සිටියදී තවත් රටකින් ලැබෙන සහයෝගය අහිමි කර ගැනීමට නොයන බවයි. එහෙත් 2013 – 2018 කාලසමයේදී අබ්දුල්ලා යමීන්ට ඉන්දියාව ණය ලබාදීම ප්‍රතික්ෂේප කළ සමයක් ද විය. එයට හේතු වූයේ ඔහුට එරෙහිව එල්ල වූ මානව හිමිකම් කඩකිරීමේ චෝදනාවන්ය. එහෙත් චීනය මේ සම්බන්ධයෙන් කිසිදු තැකීමක් කළේ නැත. අබ්දුල්ලා යමීන් චීනය වෙත නැඹුරුවීමේ හේතුව එය විය. ඔහුට වසර 11ක දූෂණ චෝදනා ලැබ මේ වන විට සිටින්නේ සිරදඬුවම් විඳිමිනි. මෙවර මැතිවරණයට ඔහුට ඉදිරිපත්වීමට නොහැකි වූ හේතුව ද එය වන්නට විය. නො එසේ නම් ඔහු මෙවර ජනපතිවරයා වන්නට ද ඉඩ තිබිණි. කෙසේ වුව ඔහුට මේ අවස්ථාව නොලැබීමෙන් මොහොමඩ් මුයිසි දෙවන වටයේදී 54%ක ඡන්ද ප්‍රතිශතයක් ලබාගනිමින් ජයග්‍රහණය කරන්නට සමත් විය.\n\nවිදේශීය හමුදා මාලදිවයිනෙන් ඉවතට\n\nකොයි ආකාරයෙන් වුවද නව ජනපතිවරයා ලෙස ජයග්‍රහණය ලබාගත් මොහොමඩ් මුයිසි තම මැතිවරණ සටනේ පැවති රැලිවලදී පවා ප්‍රකාශ කරමින් කියා සිටියේ තමා ජයග්‍රහණය කළහොත් ඉන්දියාවට එරෙහිව දැඩි තීරණ ගැනීමට කටයුතු කරනා බවයි. ජනපතිවරණ ජයග්‍රහණය ලබාගනු ලැබූවද ඔහු මේ වන විට මාලදිවයින් අගනුවර වන මාලේ හි නගරාධිපතිවරයා වන හෙයින් ජන රැලියකට සම්බන්ධ වූ පළමු අවස්ථාවේම ඔහු ප්‍රකාශ කර සිටියේ විදේශීය හමුදාවන් මාලදිවයිනේ පවතින නීතියට අනුව රටින් පිටුවහල් කිරීමට කටයුතු කරන බවත්, විදේශීය හමුදාවන් රට තුළට ගෙන්වා ගත් කණ්ඩායම් එම තීරණයට අකැමැති වුවත් ජනතාව ඡන්දය ලබා දුන්නේ එම හමුදාවන් ආපසු යැවීමට හෙයින් ජනතා අදහස්වලට ගරු කරනා බවය. තමා දැඩි චීන හිතවාදියෙකු දැයි මාධ්‍යවේදීන් නැඟූ ප්‍රශ්නයකට පිළිතුරු ලබාදෙමින් ඔහු ප්‍රකාශ කර සිටියේ තමා කිසිවකුත් නොව ඔහු මාලදිවයින් හිතවාදියකු බවයි.\n\nකරුණු කාරණා කෙසේ වෙතත් දැන් දාදු කැටය පෙරළී ඇත්තේ චීනයට වාසිසහගත අයුරිනි. චීනයත්, ඉන්දියාවත් යන රටවල් දෙකම කලාපයේ තම බලය පතුරුවා ගැනීමට ප්‍රයත්නයන් දරනා රටවල් දෙකකි. කොටින්ම පවසන්නේ නම් එය සීතල යුද්ධයකි. කලාපයේ අනෙක් රටවල් කෙරෙහි ද ඔවුන්ගේ බලපෑම ඇත්තේ මේ ආකාරයටමය. ඒ කෙසේ වෙතත් ඉන්දීය හිතවත්කම් ඇති සෝලි ජනපතිවරණයෙන් පරාද වී චීන සබඳතා ඇති මොහොමඩ් මුයිසි ජයග්‍රහණය කිරීමෙන් පසු ඔහුට සුබපැතූ මුල්ම විදෙස් රාජ්‍ය නායකයා වන්නේ අන් කවරකුවත් නොව, ඉන්දීය අගමැති නරේන්ද්‍ර මෝදිය. එහෙත් සුබපැතුමේ සුබ – අසුබ බලාගැන්මට නම් තවත් කාලයක් අප බලා සිටිය යුතුය.\n\n",
       "URL": "https://www.dinamina.lk/2023/10/07/featured/28749/%e0%b6%b8%e0%b7%8f%e0%b6%bd%e0%b6%af%e0%b7%92%e0%b7%80%e0%b6%ba%e0%b7%92%e0%b6%b1%e0%b7%9a-%e0%b6%a2%e0%b6%b1%e0%b6%b4%e0%b6%ad%e0%b7%92%e0%b7%80%e0%b6%bb%e0%b6%ab%e0%b6%ba%e0%b7%99%e0%b6%b1%e0%b7%8a/",
       "Category": "featured",
       "Parent URL": "https://www.dinamina.lk/category/featured//page/3/"
}