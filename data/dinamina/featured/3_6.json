{
       "Source": "dinamina",
       "Timestamp": "October 6, 2023 1:16 am",
       "Headline": "අරුන්දතී බලන්න හෙට ලුම්බිණියට එන්න",
       "News Content": "සුගත් ශාන්ත මොරගහකුඹුර කියූ සැණින් බොහෝ දෙනා ඔහුව හඳුනා ගන්නේ නවකතාකරුවකු වශයෙන් නැ‍ඟෙන මතකයන් සමඟිනි. එහෙත් සුගත් එක් රාමුවකට කොටු නොවී කලාවේ තවත් මානයන් ස්පර්ශ කිරීමට සමත් වූවෙකි. ඔහු හෙට (7) ලුම්බිණි රඟහලට පැමිණෙන්නේ ‘අරුන්දතී මං මනමාලයි’ වේදිකා නාට්‍යයත් සමඟිනි. මේ ඒ සම්බන්ධයෙන් ඔහු දැක් වූ අදහස්ය.\n\nමොකක් ද මේ අලුත්ම වැඩේ?\n\nඔව්, මේක මගේ අලුත්ම වේදිකා නාට්‍යය. ප්‍රේක්ෂකයාට මේ නාට්‍ය තමන් කැමැති විදියට රස විඳින්න පුළුවන්. ආශ්වාදය උදෙසා මෙය නරඹන අයට එය ඒ ආකාරයෙන් විඳින්න පුළුවන්. ඒ වගේම තමයි ගැඹුරු අර්ථය අවබෝධ කරගන්න නම් එය විචාරශීලි ප්‍රේක්ෂකයෙක් විදියට සම්බන්ධ වෙලා නරඹන්නත් පුළුවන්.\n\nඔබ පුවත්පත් කලාවේදියෙක්, නවකතාකරුවෙක්, එකපාරටම පීල්ල මාරු කළේ?\n\nප්‍රාදේශීය පුවත්පත් කලාවේදියෙක් විදියට සම්බන්ධ වුණ මම පසුව කොළඹ ඇවිත් පත්තර කන්තෝරුවේ ඉඳන්ම රැකියාව කරන්න ගත්තා. ලියන්න පෑන අතට ගත්තට පස්සෙ මම නවකතා ලියන්නත් පටන් ගත්තා.\n\nමේ කාලයේ වේදිකා නාට්‍ය‍යක් නිර්මාණය කිරීම ආර්ථිකමය අතින් අවදානමක් කියලා හිතෙන්නෙ නැද්ද?\n\nමෙහෙමයි, සරලවම කියනවා නම් ක්ෂේත්‍රයේ ලොකු නමක් තියෙන අයට නිෂ්පාදකයො ඉන්නවා. ඒත් මට නිෂ්පාදකයෝ හො‍යාගෙන යන්න බෑ. මොකද මම පුවත්පත් කලාවේදියෙක් නිසා.\n\nමේ නාට්‍ය ගැන තව විස්තර ටිකක් කි‍වුවොත්?\n\nඔව්, මේ නාට්‍යයට සම්බන්ධ වෙලා ඉන්න අපි හැමෝම එකම කණ්ඩායමක් විදියට කටයුතු කරනවා. මේ ප්‍රවීණ මෙන්ම නවකයන් කිහිප දෙනෙකුත් එකතු වෙලා ඉන්නවා. ඒ අතරින් රූපා ගෝමස්, කුලසිරි මල්ලිකාරච්චි, රොහාන් ජයසුන්දර, දිල්හාරා ජයසිංහ නිශාන් සම්පත් රංගනයෙන් සම්බන්ධ වෙනවා. සංගීතය සමීර සුබසිංහ, ගීත රචනය ශාලුක මධුසංඛ, සමිනා රිස්මිනා, චින්තක පතිරණ සහ තුෂාරි බණ්ඩාරනායක. වේදිකා පසුතල නිර්මාණය ඒ. එච්. සුනිල්, විදුලි ආලෝකය සහ නර්තන වින්‍යාසය පිළිවෙළින් ජිනදාස හේන්ගොඩ සහ ශාන් දිසානායක ‘අරුන්දතී මං මනමාලයි’ වේදිකා නාට්‍යයේ නිෂ්පාදන කළමනාකාරිනිය විදියට කටයුතු කරන්නෙ ජීවනී මීගොඩ.\n\nඉතින් නාට්‍යයේ ප්‍රවේශපත් ඉතාමත් අඩු මුදලට ඔන්ලයින් මඟින් ලබාගන්නත් පුළුවන්. ඔක්තෝබර් 07 වැනිදා මංගල දර්ශනයේදී ගැබිනි මවුවරුන්ට අපි නොමිලේ ප්‍රවේශපත්‍ර ලබාදීම සිදු කරනවා.\n\nරජිත බස්නායක",
       "URL": "https://www.dinamina.lk/2023/10/06/featured/28478/%e0%b6%85%e0%b6%bb%e0%b7%94%e0%b6%b1%e0%b7%8a%e0%b6%af%e0%b6%ad%e0%b7%93-%e0%b6%b6%e0%b6%bd%e0%b6%b1%e0%b7%8a%e0%b6%b1-%e0%b7%84%e0%b7%99%e0%b6%a7-%e0%b6%bd%e0%b7%94%e0%b6%b8%e0%b7%8a%e0%b6%b6/",
       "Category": "featured",
       "Parent URL": "https://www.dinamina.lk/category/featured//page/3/"
}