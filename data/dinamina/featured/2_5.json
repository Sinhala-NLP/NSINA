{
       "Source": "dinamina",
       "Timestamp": "October 10, 2023 1:00 am",
       "Headline": "නිවී ගිය අසහාය රංග පෞරුෂය",
       "News Content": "ප්‍රවීණ රංගධරයෙකු මෙන්ම අධ්‍යක්ෂවරයකු, නිෂ්පාදකවරයකු මෙන්ම ගායකයකු ද වූ “පනාපත්‍ර කුහුඹු පැණියා” හෙවත් හෙළ සිනමාවේ අසහාය රංගන පෞර්ෂය ලෙස හැඳින්වෙන ජැක්සන් ඇන්තනී මහතා ඊයේ (09) අලුයම අභාවප්‍රාප්ත විය.\n\n2022 වසරේ ජුලි මස 22 වැනිදා, ජැක්සන් ඇන්තනී මහතා ඇතුළු තිදෙනෙකු ගමන්ගත් කැබ් රථය, වන අලියෙකුගේ ගැටී , අනුරාධපුර – තලාව මාර්ගයේ මොරගොඩ ප්‍රදේශයේ දී අනතුරකට ලක් විය. බරපතළ ලෙස රෝගාතුර වූ ජැක්සන් ඇන්තනී මහතා පළමුව අනුරාධපුර රෝහලට ඇතුළත් කෙරිණි. අනතුරුව ඔහු වැඩිදුර ප්‍රතිකාර සඳහා ගුවන් මඟින් කොළඹ ජාතික රොහල වෙත රැගෙන එනු ලැබීය. කොළඹ ජාතික රොහලේ දැඩි සත්කාර ඒකකයේ වසර එක හමාරකට ආසන්න කාලයක් ඔහු ප්‍රතිකාර ලැබීය.\n\nවර්ෂ 1958 ජූලි 08 වනදා කොන්ගානිගේ ජෝසප් මල්සි ජැක්සන් ඇන්තනි ලෙසින් උපත ලැබූ ඔහු ශ්‍රී ලංකා සිනමාවේ, වේදිකාවේ සහ රූපවාහිනියේ නළුවෙක් පමණක් නොව අධ්‍යක්ෂක, නිෂ්පාදක, ගායක, තිර රචක, රූපවාහිනී සත්කාරක, නවකතා රචක, තිර රචක, ගීත රචක, ඉතිහාසය සහ සංචාරක යන අංශ තුළද කැපී පෙනෙන ලක්ෂණ පෙන්නුම් කළ දැවැන්තයෙකි.\n\nකුමාරි සඳලතා මුණසිංහ සමඟ අතිනත ගත් ජැක්සන් ඇන්තනී මහතා දරුවන් තිදෙනෙකුගේ ආදරණීය පියෙකි. මාධවී වත්සලා, අකිල ධනුද්දර සහ සජිත ඇන්තනි ඔහුගේ සුජාත දරු තිදෙනාය. ඔවුන්ද ද ශ්‍රී ලාංකීය කලාවට මහඟු සම්පතක් බවට පත් වෙමින් හිඳිති. ශ්‍රී ලංකාවේ ජනප්‍රියම කලාකරුවෙකු වශයෙන් චිර ප්‍රසිද්ධ ඇන්තනි මහතා හොඳම නළුවාට හිමි සම්මානය වාර්තාගත දහසය වතාවක් දිනා ගෙන තිබෙන්නෙකි. මෙරටේ ප්‍රෞඩ ඉතිහාසය ජාත්‍යන්තරයට රැගෙන යෑමට ඒ මහතා මෙහෙය වූ රූපවාහිනි සහ ගුවන් විදුලි වැඩසටහන් හේතු විය.\n\nදේශපාලන වේදිකාවලට ගොඩ වූ බොහෝ කලාකරුවෝ මාලිගාවත්ත මහල් සංකීර්ණයෙන් ගෙවල් ගත්හ. ඒ ගෙවල් තබාගෙනම කලාපුරයෙන් ද ඉඩම් ගත්හ. ඒත්, මදි වී මහනුවර දිගනෙන් ද ඉඩම් ගත්හ. ජැක්සන් ඒ ශිල්පය දැන සිටියේ නැත. ඔහුට කිසිදු රජයකින් බිම් අඟලක් ලැබුණේ නැත. ඔහුට තිබුණේ රාගම, පොඩිවීකුඹුරේ මහගෙය පමණි. ඔහු පත්තරකාරයන් මුණ ගැසුණේ පොඩිවී කුඹුරේය. පින්තූර ගත්තේ පොඩිවීකුඹුරේය. ඔහුට කොළඹ ගෙයක් තබා කාමරයක්වත් තිබුණේ නැත. හිතවතකු කෙටි කලකට කොළඹ ඔෆිස් කාමරයක් දී තිබිණි. කොළඹ කිට්ටුවෙන් හෝ එපාර්ට්මන්ට් එකක් ගැනීමට ඔහු සල්ලි එකතු කරමින් සිටියේය. බැංකු ණයක් ලබා ගැනීම සඳහා ඇපයට තබන්ට දෙයක් හෝ ඔහුට නොතිබිණ.\n\nනමුත්, ඔහුට අපූරු වාහනයක් තිබුණේය. ඔහු වසර 26 ක් පැද ගියේ එම ටොයොටා ඩබල් කැබ් ෆෝ වීල් රථයයි. 1997 දී ලක්ෂ 12කට ඔහු ඒ වාහනය ගත්තේ ‘සවන’නාලිකාවේ සේවය කරන කාලයේ සිය මාසික වැටුපෙන් වාරික කැපී යන ආකාරයෙන්ය. අලියා ගැසුවේ ද ඒ වාහනයටය. බාසුන්නැහේලා කියා තිබුණේ අලියා ගැසූ වාහනය රිපෙයාර් කළ නොහැකි බවයි. වාහනයෙහි බඳ සම්පූර්ණයෙන් දිරාපත් වී ඇති බවයි. ඔහු ජීවිතයෙහි ප්‍රථම වතාවට අලුත් වාහනයක් පැදගෙන ගියේ ‘මහා සංචාරය’ සඳහාය. ‘මහා සංචාරය’ට මයික්‍රෝ සමාගම විසින්ම අලුතින්ම එකලස් කරන ලද මෝටර් රථයක් සපයා තිබිණි. ඒ ‘මහා සංචාරය’ සඳහා පමණි.\n\nජැක්සන් නිසා ඔහුගේ පවුලේ සාමාජික – සාමාජිකාවෝ මහත් සේ අසාධාරණයට ලක් වූවෝය. පුරාවිද්‍යාව, රංග කලාව ආදියෙහි පන්ති සාමර්ථ ලත් එම දරු දැරියන්ට ජැක්සන්ගේ දරුවන් වීම නිසා බොහෝ රැකියා අහිමි විය. අදටත් ඔවූහු රැකියා විරහිත උපාධිධාරීහුය. ඔවුන්ට විශ්වවිද්‍යාලවල රැකියා අහිමි වූයේ ඉංග්‍රීසියෙන් කතා කරන්ට පුළුවන් වීම නිසාය.\n\nකලාවේ ආරම්භය\n\nඋප්පැන්න සහතිකයේ ජැක්සන්ගේ නම තිබුණේ කොන්කනිගේ ජෝසප් මැල්සි ජැක්සන් ඇන්තනි කියාය. ඔහු ‘ලෝමහංස’ නාටකයෙහි ප්‍රධාන චරිතයකට තෝරා ගත් සරච්චන්ද්‍ර ඒ නමට කොහෙත්ම කැමති වූයේ නැත. සරච්චන්ද්‍ර සිය උප්පැන්න සහතික නාමය වූ යූස්ටස් රෙජිනෝල්ඩ් යන්න එදිරිවිර සරච්චන්ද්‍ර යනුවෙන් වෙනස් කරගෙන තිබිණි. බොහෝ කලාකරුවන් ද කලා ක්ෂේත්‍රයට ආවේ උප්පැන්නයේ නම වෙනස් කරගෙනය. එනයින් මොරිස් ඩයස්, චිත්‍රසේන විය. ජෝර්ජ් විල්ෆ්‍රඩ්, ආනන්ද සමරකෝන් විය. ජෝසප් ජෝන්, සුනිල් සාන්ත විය. ඇල්බට් පෙරේරා, අමරදේව විය. සරච්චන්ද්‍ර, ජැක්සන්ට තැබූ නම ‘සිරිමෙවන් ධර්මප්‍රිය’ය. සරච්චන්ද්‍ර සිය නාට්‍යයෙන් තමා එළවා දැමූවත් පියා තැබූ නම වෙනස් කරන්නට ජැක්සන් අකමැති විය. ජැක්සන්, ජැක්සන් නමින්ම කලා ලොව ජය ගත්තේය.\n\nබෞද්ධ පොත පත කියවන්ට පටන් ගත් ජැක්සන් ගණේමුල්ලේ, ගලහිටියාව මහා විද්‍යාලයේදී උසස් පෙළ විෂයයක් වශයෙන් බෞද්ධ සංස්කෘතිය තෝරා ගත්තේය. බුද්ධ ධර්මය හා බෞද්ධ දර්ශනය පිළිබඳ ප්‍රත්‍යක්ෂ ඥානයක් ලබා ගත් ජැක්සන්ගේ එම ගමන නැවතුණේ වසර 05 ක් අඛණ්ඩව ‘බෞද්ධයා’ රූපවාහිනී නාලිකාවට ‘මහා සිංහලේ බෞද්ධ ඉතිහාසය’ නමැති වැඩසටහන් මාලාව සම්පාදනය කිරීමෙනි.\n\nවිශ්වවිද්‍යාල ශිෂ්‍ය අවදියෙහි දී මංගල සේනානායකගේ ‘එහෙත්’ නමැති නාටකයෙහි රඟ පෑ ජැක්සන් නම් කොළඹ විශ්වවිද්‍යාලයීය සිසුවා, හොඳම නළුවා ලෙස තේරූ සුගතපාල ද සිල්වා, ඔහු වේදිකාවේ මහා නළුවා බවට ද පත් කළේය. ඒ ‘මරාසාද්’ නාට්‍යයෙහි ප්‍රධාන භූමිකාව ඔහු වෙත පවරමිනි. සුගතපාල ද සිල්වා ඔහු ගැන මෙසේ ද පැවසීය. “මරාසාද් පරිවර්තනය කරගෙන යද්දී මගේ සිත තුළ හොල්මන් කරන්ට වූයේ ජැක්සන්ගේ රුවයි. ඔහු නොදන්නා දක්ෂතාවක් ඔහු තුළ රාශිභූත වී ඇති බව මා දැනගත්තේ ඔහු මගේ ඇසුරට වැටීමත් සමඟයි. ජැක්සන් ප්‍රඥාවත් රුවත් එක සේ දායාද කරගත් නිර්මාණශීලී නළුවකු ලෙස මම දකිමි. ජැක්සන් සංසාර පුරුද්ද ඇති මිනිසකු යැයි ඔහු සමඟ නාට්‍ය පුහුණු වන හැමවිටම මට සිතේ. “සරච්චන්ද්‍රගේ ලෝමහංස’, දයානන්ද ගුණවර්ධනගේ ‘මධුර ජවනිකා’, ලූෂන් බුලත්සිංහලගේ ‘තාරාවෝ ඉගිලෙති’, ධර්මසිරි බණ්ඩාරනායකගේ ‘ධවල භීෂණ’, ජයන්ත චන්ද්‍රසිරිගේ ‘අත්’, ‘මෝරා’ සහ ‘ඔත්තුකාරයා’ වැනි නාටකවල ජැක්සන් රඟ පෑ භූමිකා සදානුස්මරණීය වේ.\n\nපනාපුත්‍ර කුහුඹු පැණියා\n\nවේදිකා නාටකවලදී මෙන්ම ටෙලි නාටකවලදී ද ජැක්සන් රඟපෑවේ චරිත තෝරා බේරාගෙනය. ඒ නිසා ඔහුගේ වේදිකා නාට්‍ය නාමාවලිය මෙන්ම ටෙලිනාට්‍ය නාමාවලිය ද කෙටිය. ඒ කෙටි නාමාවලිය තුළ ආචාර්ය ධර්මසේන පතිරාජගේ ‘කඩුල්ලේ’ කුරුතේරිස්, ආචාර්ය තිස්ස අබේසේකරගේ ‘පිටගංකාරයෝ’හි සයිමන් සිංඤෝ, ජයන්ත චන්ද්‍රසිරිගේ ‘අකාල සන්ධ්‍යා’ හි නාගසේන, ආනන්ද අබේනායකගේ ‘අප්පච්චි’හි අප්පච්චි වැනි ටෙලිනාට්‍ය කලාව දීප්තිමත් කළ භූමිකාවෝ වෙති.\n\nමෙරට නළු පරම්පරාවේ වේදිකා නාට්‍යය, ටෙලි නාට්‍යය මෙන්ම සිනමාව ද එකසේ ජයග්‍රහණය කළ එකම මහා නළුවා ජැක්සන් ඇන්තනිය. ඔහු සිනමා රංගනයෙහි කිරුළු පලන් අයුරු දකින්නට ධර්මසිරි බණ්ඩාරනායකගේ ‘බවදුක’ සහ ‘බවකර්ම’, උදයකාන්ත වර්ණසූරියගේ ‘ගිනිඅවි සහ ගිනිකෙළි’ සහ ‘රන්දිය දහර’, එච්. ඩී. ප්‍රේමරත්නගේ ‘විසිදැල’, බෙනට් රත්නායකගේ ‘අස්වැසුම’, ජයන්ත චන්ද්‍රසිරිගේ ‘අග්නිදාහය’, ‘ගරිල්ලා මාකටිං’ සහ ‘මහරජ ගැමුණු’, ආචාර්ය සෝමරත්න දිසානායකගේ ‘සූරිය අරණ’, ජැක්සන්ගේම ‘ඇඩ්‍රස් නෑ’, එස්. රවීගේ ‘ධර්ම යුද්ධය’ යන චිත්‍රපට කිහිපය වුව සෑහේ. ඔහුගේ සිනමා නළුකම නතර වූයේ කේරළයෙනි. කේරළ සිනමාකරුවෝ ඔහු ‘ලක්නව්’ නමැති මලයාලම් චිත්‍රපටයෙහි ප්‍රධාන චරිතයට තෝරා ගත්හ.\n\nජැක්සන් අධ්‍යක්ෂණය කළ හොඳම චිත්‍රපට අප තවම දැක නැත. ඒ ‘ජුලියට්ගේ භූමිකාව’ වත් ‘අබා’ වත් ‘ඇඩ්‍රස් නෑ’ වත් නොවේ. කවදා හෝ තිරගත වන ‘එක ගෙයි සොකරි’ සහ ‘සම්බුලා’ය.\n\n1998 ‘ඇසළ කළුවරෙන්’ පටන් ගත් ජැක්සන්ගේ ටෙලි නාට්‍ය අධ්‍යක්ෂණ කාර්යය 2017 දී ‘සීරජ’ අධ්‍යක්ෂණය කිරීමෙන් පසු ඔහු විසින්ම නතර කරන ලදී. එහිදී ඔහු ලද දැවැන්තම ජයග්‍රහණය නම් ‘දස්කොන්’නමැති ටෙලි නාටකය සඳහා සුමති, රයිගම්, රාජ්‍ය, උන්ඩා යන සම්මාන උලෙළවලින් සම්මාන 42 ක් දිනාගැනීමයි.\n\nරොහාන් වැලිවිටගේ ‘සුසීමා’ සඳහා ක්ලැරන්ස් විජයවර්ධනගේ සංගීතයට ගීත 04 ක් ගායනා කර, සිංහල අවුරුදු කාලයට නිතර ඇසෙන ‘ලන්දෙ උකුළ උඩ’ ඇතුළු මියුරු ගී රැසක් ගැයූ ජැක්සන් අන්තනි නමැති ගායකයා ගැනත් අනේකවිධ මාතෘකා පිළිබඳව සරුසාර දේශන රැසක් පවත්වා ඇති ජැක්සන් ඇන්තනි නමැති ව්‍යක්ත කථිකයා ගැනත් (ඇතැම් දේශන පොත් වශයෙන් මුද්‍රණය වී ඇත.) ‘පනාපුත්‍ර කුහුඹු පැණියා’ වැනි තීරු ලිපි සහ ‘කන්ද උඩ ගින්දර’ වැනි නවකතා ලියූ ජැක්සන් ඇන්තනි නමැති ප්‍රශස්ත ලේඛකයා ගැනත් මෙහිදී කතා කරන්නට අවකාශ නැත්තේ ඔහු තුළ සිටින සුවිශිෂ්ට රූපවාහිනී සන්නිවේදකයා නොහොත් පූරකයා පිළිබඳ කෙටි සටහනක් හෝ තැබිය යුතු බැවිනි.\n\n‘මහා සිංහලේ වංශ කතාව’, ‘මහා සංචාරේ’, ‘ගඟ දිගේ’, ‘සලංහන්තේ’ වැනි වැඩසටහන්වලින් ජැක්සන් ස්වර්ණවාහිනිය ඔස්සේ රූපවාහිනී තිරය මත නොමැකෙන මුද්‍රාවක් තැබුවේය. ජේ. ආර්. 1972 දී පාසල් විෂය ධාරාවෙන් ඉතිහාසය ඉවත් කළ නිසා ජැක්සන් පාසල් කාලයේදීවත් ඉතිහාසය හදාරා තිබුණේ නැත. එවන් ඔහු ඉතිහාසය පිළිබඳ ප්‍රාමාණිකයන් පිරිවරාගෙන ‘මහා වංශයට විද්යුත් ටීකාවක්’ මැයෙන් 2000 සිට ‘මහා සිංහල වංශකතාවේ’ වැඩසටහන් 100 ක් අඛණ්ඩව ඉදිරිපත් කළේය. ඉතිහාසය පිළිබඳ ටියුෂන් ගුරුන් බිහිවන තරමට, ප්‍රේක්ෂකයන් ටෙලිනාට්‍ය වෙනුවට ‘මහා සිංහලේ වංශකතාව’ නරඹන තරමට, එම වැඩසටහන ජනප්‍රිය විය. එදා මෙදාතුර රූපවාහිනී නාලිකාවක මෙබඳු වැඩසටහනක් බිහි වී නැත්තේය.\n\nරූපවාහිනියේ තිබුණු සංචාරක වාර්තා වැඩසටහන්, ජැක්සන් ‘දේශානුගත ඩිස්කවරි’ වැඩසටහන් බවට පත් කළේය. ඒ තුළ මහා ඥාන සම්භාරයක් ගැබ්ව තිබිණ. ‘ගඟ දිගේ’ දී ඔහු මහවැලි උල්පතේ සිට සැතපුම් 206 ක් ගමන් කළේය. ‘මහා සංචාරයේ’ දී අප බොහෝ දෙනා නුදුටු තම්බපණ්ණිය, මහාතිත්ථය, සිරිසවත්ථුපුරය, ළතෝනිගල වෙත අප කැඳවාගෙන ගියේය. ‘සලංහන්තේ’ යනු ලෙසොතෝ නමැති රාජ්‍යය ගැන ලෝකයේ නිෂ්පාදනය වූ ප්‍රථම සංචාරක වැඩසටහන විය. මේ සියලු වැඩසටහන් ජනප්‍රිය වූයේ ජැක්සන් ඒවායෙහි පුරකයා වූ නිසාය. පූරකයාගේ වාචාලකම සහ මුඛරිකම නිසාය. (‘වාචාල’ යන සංස්කෘත පදයෙහි සහ ‘මුඛරි’ යන දෙමළ පදයෙහි අරුත් නම් ‘කටකාරකම’, ‘කතාවට දක්ෂවීම’ යනුයි.) ජැක්සන් හැර නටමින් ද ගයමින් ද වයමින් ද රසිකයන් පිනවන පූරකයෝ මෙරට තවත් වෙත් ද?\n\nකතාවට දක්ෂවීම\n\nඉහත දැක්වූ සකලවිධ කාරණා ජැක්සන් ඇන්තනි නමැති මහා මිනිසාගේ ජීවිතයෙන් බිංදු මාත්‍රයක් පමණි. ඔහු ඊට වඩා බොහෝ විශාලය. එහෙත් ඔහුගේ ප්‍රතිභා ප්‍රභාව හමුවේ කඳෝකිමියන් වූ ඊර්ෂ්‍යාකාරයන් කිහිපදෙනකු එක හඬින් කෑ ගසා ඉල්ලා සිටින්නේ පුරා වසරකට ආසන්න කාලයක් ආණ්ඩුවේ ඉස්පිරිතාලයේ දැඩි සත්කාර ඒකකයේ ප්‍රතිකාර ලබන ජැක්සන් ඇන්තනිගේ සිරුරට බද්ධ කර ඇති වෙන්ටලේටරය ගලවා ඔහු මරා දමන ලෙසයි. ඔව්! නුඹලාට ඔහු මරා දැමිය හැකියි. එහෙත්, ඔහුට හෘදයාංගමව සාත්තු සප්පායම් කරන වෛද්‍යවරුන් ද හෙදියන් ද වෙන්ටලේටරයට අත නොතබන්නේ නුඹලා නොදන්නා දෙයක් ඔවුන් දන්නා නිසාය. එනම්, තවත් කල්ප කාලාන්තරයකට ජැක්සන් ඇන්තනි කෙනෙක් මෙරට ප්‍රාදූර්භූත නොවන බව ඔවුන් දන්නා නිසාය.\n\nකෙසේ වෙතත් ඔහු දැන් අප අතැර ගොසිනි.\n\nමිය යන විට 65 වැනි වියේ පසු වූ ජැක්සන් ඇන්තනි මහතාගේ දේහය ඔක්තෝබර් 10 වැනි අද දින උදෑසන 7.30 සිට රාත්‍රී 11 දක්වා කොළඹ 08 බෞද්ධාලෝක මාවතේ ජයරත්ත මල් ශාලාවේ තැන්පත් කෙරේ. ඊට පසු දින එනම්, ඔක්තෝබර් 11 බදාදා සහ 12 වැනි බ්‍රහස්පතින්දා දින 90/ ඒ, 58 වනිගසූරියවත්ත, රාගම පාර, කඩවත පිහිටි ඒ මහතාගේ නිවසේ තැන්පත් කෙරේ.\n\nඅවසන් කටයුතු සිදු කෙරෙන්නේ 12 වැනි බ්‍රහස්පතින්දා සවස රාගම ශුද්ධ වූ පේදුරු පාවුළු දේවස්ථානයේදීය. හෙළ සිනමාවේ අසහාය රංගන පෞරුෂය ලෙස හැඳින්වෙන ජැක්සන් ඇන්තනී මහතාගේ අභාවය මෙරට කලා ක්ෂේත්‍රයට පිරවිය නොහැකි පාඩුවකි. යුගයක් බැබළ වූ අසහාය රංග වේදියාණෙනි, හිතැති කලාකරුවාණෙනි, ඔබට මොක්සුව පතමු.\n\n",
       "URL": "https://www.dinamina.lk/2023/10/10/featured/29270/%e0%b6%b1%e0%b7%92%e0%b7%80%e0%b7%93-%e0%b6%9c%e0%b7%92%e0%b6%ba-%e0%b6%85%e0%b7%83%e0%b7%84%e0%b7%8f%e0%b6%ba-%e0%b6%bb%e0%b6%82%e0%b6%9c-%e0%b6%b4%e0%b7%9e%e0%b6%bb%e0%b7%94%e0%b7%82%e0%b6%ba/",
       "Category": "featured",
       "Parent URL": "https://www.dinamina.lk/category/featured//page/2/"
}