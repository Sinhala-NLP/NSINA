{
       "Source": "dinamina",
       "Timestamp": "July 5, 2023 9:50 am",
       "Headline": "අඟහරු ලෝකයෙන් වැටුණු පස් උස්සන්ගොඩ පොළොවේ !",
       "News Content": "අඟහරු ලොව ඇති පාෂාණවලට සමාන පාෂාණ සහ පාංශු මෙරට සෙවනගල ප්‍රදේශයෙන් හමුව තිබෙන බවට අනාවරණයක් සිදු වී තිබේ. මෙම ප්‍රදේශය පමණක් නොව දිවයිනේ තවත් ස්ථාන කිහිපයකින් වෙනස් ආකාරයේ පාෂණ සහ පාංශු තල ද හමුව තිබේ. මෙම පාංශු සහ පාෂාණවල විද්‍යාත්මක තත්ත්වය සහ පසුබිම කුමක්ද යන්න පිළිබඳව ශ්‍රී ජයවර්ධනපුර විශ්වවිද්‍යාලයේ ව්‍යවහාරික විද්‍යාපීඨයේ මහාචාර්ය මෙත්තිකා විතානගේ මහත්මිය සමඟ සිදු කළ සාකච්ඡාවකි මේ.\n\n– බැර ලෝහ තිබුණත් ඒවා ජලයට බලපෑමක් කරන්නේ නෑ\n– අඟහරු පාෂාණත් අපේ පාෂාණත් අතර සමානත්වයක් තිබෙනවා\n– සර්පෙන්ටීන් පාෂාණය හමුවන්නේ ශ්‍රී ලංකාවේ උස්සන්ගොඩ ප්‍රදේශයේ පමණක් නොවෙයි\n\nඅඟහරු ලොව පාෂාණවලට සමාන පාෂාණ සෙවනගලින් හමුව තිබෙනවා. මේ පිළිබඳව යම් පැහැදිලි කිරීමක් කළ හැකිද?\n\nමේ විදිහේ පාෂාණ ඇතිවීමට මූලික හේතුව බවට පත්වෙන්නේ ගිනි කඳු විදාරණය වීම වැනි කරුණු නිසයි. මේ දේවල් මෑත කාලීනව සිදු වුණ දේවල් නොවෙයි. මේවා අවුරුදු මිලියන ගණනකට පෙර සිදු වූ විදාරණය වීම් නිසා ඇති වූ පාෂාණයි. ඒ පාෂාණ විශාල උෂ්ණත්වයකට ලක්වීමෙන් පසුව පාෂාණවල බැර ලෝහ වැඩි බව තහවුරු වෙලා තිබෙනවා. මෙවැනි බැර ලෝහ වැඩි වීම නිසා එමඟින් ජලයට බලපෑමක් සිදුවෙන බවට සැකයක් ඇතිව තිබුණත් පසුව කළ පර්යේෂණවලින් තහවුරු වෙලා තිබෙනවා, මේවායේ බැර ලෝහ තිබුණත් ඒවා ජලයට බලපෑමක් කරන තරම් ප්‍රබල සාන්ද්‍රණයක් නැති බවට.\n\nඅඟහරු ලොව තිබෙන පාෂාණ සහ මෙරටින් හමුව තිබෙන පාෂාණ අතර සමානත්වයක් තිබෙන බවට අදහසක් දැන් පළවී තිබෙනවා. මේ පිළිබඳව ඔබේ අදහස දැක්විය හැකිද?\n\nඔව්. මේ පිළිබඳව පර්යේෂණ පවත්වාගෙන යනවා. එමඟින් නොයෙක් කරුණු තහවුරු වෙමින් තිබෙනවා. අඟහරු ලොව පාෂාණ සහ මෙරටින් සමහර ප්‍රදේශවලින් හමු වූ පාෂාණ අතර සමානත්වයක් තිබෙනවා. ගිනිපැලැස්ස, ඉඳිකොළපැලැස්ස, උස්සන්ගොඩ, යුදඟනාව වැනි ප්‍රදේශවලින් මේවා හමුවෙලා තිබෙනවා. උදාහරණයක් විදිහට සර්පෙන්ටීන් කියන පාෂාණය පෙන්වා දෙන්න පුළුවන්. ඒ පස් වර්ගයට සමාන පස් අඟහරුගෙන් මෙන්ම මෙරටින්ද හමුවෙලා තිබෙනවා.\n\nඅඟහරු මත ජනාවාස පිහිටුවීමේදී මෙවැනි පර්යේෂණවල ලොකු වැදගත්කමක් තිබෙනවා නේද?\n\nඅනිවාර්යෙන්ම ලොකු වැදගත්කමක් තිබෙනවා. මේ පාංශු මත ගස් රෝපණය කරන්න පුළුවන්ද ? ගස් රෝපණය මඟින් ඔක්සිජන් නිෂ්පාදන ක්‍රියාවලිය ක්‍රියාත්මක කිරීම ඇතුළු බොහෝ අංග මේ සඳහා ඇතුළත් වෙනවා. මෙම පර්යේෂණ ක්‍රියාවලිය තුළ මානව ක්‍රියාවලියේ අනාගත පෙරළියකට අවශ්‍ය පසුබිම නිර්මාණය කර ගැනීමට හැකියාව ලැබීම ඇති වන බවට විශ්වාස කළ හැකියි.\n\nමෙවැනි පාෂාණ සහ පාංශු පිළිබඳ අවධානය යොමු කරද්දී උස්සන්ගොඩ ප්‍රදේශය පිළිබඳව ද විශේෂ කතා බහක් ඇතිව තිබෙනවා. ඒ පිළිබඳව පැහැදිලි කිරීමක් කළ හැකිද?\n\nඔව්. අම්බලන්තොට ප්‍රදේශයේ නෝනාගම මුහුදු තීරයට ආසන්නයෙනුයි උස්සන්ගොඩ පිහිටා තිබෙන්නේ.\n\nමෙහි ඇති තැනිතලා භූමියේත්. කඳු ගැටයේත් දර්ශනීය බව මතු කරවන්නේ එහි පැතිර පවත්නා දුඹුරු පැහැයට හුරු රතු පැහැ ගත් පස් තට්ටුව නිසයි. මදටිය ඇට පැහැයෙන් යුතු බිම්කඩ පුරා ගහක් කොළක් දක්නට නැහැ. ඒ මත වැවී ඇත්තේ සුවිශේෂි තෘණ විශේෂයක් පමණයි දක්නට ලැබෙන්නේ. නමුත්, අතරින් පතර තැන් කිහිපයක පමණක් කුඩා පඳුරු කිහිපයක් වර්ධනය වී තිබෙනවා.\n\nමේ ලක්ෂණ විශාල ප්‍රදේශයක් පුරා පැතිර තිබෙනවාද ?\n\nනැහැ. මෙම අසාමාන්‍ය ගති ලක්ෂණ දක්නට ඇත්තේ වර්ග කිලෝමීටරයක් පමණ වූ කුඩා බිම් කඩකයි. අන්තර් ජාලයේ චන්ද්‍රිකා ජායාරූපවල සටහන් වී ඇති ආකාරයට මේ බිම්කඩ මුහුදු අශ්වයකුට සමාන හැඩයක් දරනවා. උස්සන්ගොඩ මෙලෙස සුවිශේෂි බිම් කඩක් බවට පත්ව තිබෙන අතර මේ පිළිබඳව විවිධ කතාන්දර රාශියකුත් තිබෙනවා.\n\nඑහෙත්, මේ ජනප්‍රවාද සහ විද්‍යාත්මක කරුණු එකිනෙකට වෙනස් නේද ?\n\nඅනිවාර්යෙන්ම. භූ විද්‍යාත්මක සත්‍යතාවය මෙම ජනප්‍රවාදවලට වඩා හාත්පසින් වෙනස් කතාන්තරයක් ගොඩ නංවනවා. ශ්‍රී ලංකාවේ භූ විද්‍යාත්මක පසුබිම අධ්‍යයනය කරන විට දිවයින ප්‍රධාන කොටස් කිහිපයකට බෙදා වෙන් කෙරෙනවා. ඒ අප රට නිර්මාණය වී ඇති පාෂාණ සම්භවය වූ ආකාරයත්, එම සම්භවය සඳහා දායක වූ උෂ්ණත්වය හා පීඩනයේ වෙනස්කම් සසඳා බැලීමෙනුයි.\n\nශ්‍රී ලංකාවේ නිරිතදිග සිට ඊසානදිග දක්වා මෙලෙස ප්‍රධාන කොටස් 3ක් භූ විද්‍යාත්මකව වෙන්කර තිබෙනවා. එයින් උස් බිම් හා විඡයානු සංකීර්ණය අතර මායිම දැනට වර්ෂ මිලියන ගණනාවකට පෙර සක්‍රියව තිබූ භූ තල මායිමක් ලෙස හඳුනාගෙන තිබෙනවා. එසේ සක්‍රිය භූ තල මායිම් ආශ්‍රිතව මැග්මා නොහොත් උණු වූ පාෂාණ ක්‍රියාකාරිත්වයක් පැවතිය හැකියි. එම තල මායිම අතර ඇති කුස්තූර හරහා මේ මැග්මා පෘථිවිය මතුපිටට විත් ඝනීභවනය වී පාෂාණ ඇතිව තිබෙන බව විශ්වාස කරනවා. මැග්මා ලෙසින් හඳුන්වන ද්‍රවමය පාෂාණයන්ගේ සංයුතියට අනුව සම්භවය වන පාෂාණ වෙනස්කම් තිබෙනවා.\n\nමෙවැනි පාෂාණ සහ පාංශු කොටස් හමුව තිබෙන්නේ උස්සන්ගොඩ ප්‍රදේශයේ පමණක්ද ? එයට අමතරව සෙසු ප්‍රදේශවල මෙවැනි පාෂාණ වර්ග සහ පාංශු වර්ග හමුව නැද්ද ?\n\nවෙනත් ප්‍රදේශවලිනුත් එවැනි පාෂාණ හා පාංශු කොටස් හමුව තිබෙනවා. නමුත් ඒ්වා මෙරට සාමාන්‍ය පාෂාණවලට හා පාංශුවලට වඩා වෙනස්.\n\nපාෂාණ සහ පාංශු පිළිබඳව පර්යේෂණ සිදු කරන ප්‍රධාන දෙස් විදෙස් විශ්වවිද්‍යාල මොනවාද ?\n\nජයවර්ධනපුර විශ්වවිද්‍යාලය, පේරාදෙණිය විශ්වවිද්‍යලය සහ කැලණි විශ්වවිද්‍යාලය මේ පර්යේෂණ සඳහා මූලික දායකත්වය ලබා දෙනවා. ඒ වගේම අමෙරිකාවේ ලුසියානා ස්ටේට් විශ්වවිද්‍යාලය ඇතුළු කණ්ඩායම් රැසක් ද සහභාගීව සිටිනවා. නාසා ආයතනය ද දීර්ඝ කාලයක සිට මෙම පර්යේෂණ සඳහා එක්ව කටයුතු කරනවා.\n\nමෙරට ප්‍රදේශ කිහිපයකින් හමු වූ පාෂාණ සහ එහි ක්‍රියාකාරීත්වය පිළිබඳව වැඩි දුර පැහැදිලි කිරීමක් ඔබට සිදු කළ හැකිද?\n\nඔව්. මෙම පාෂාණය තැනී ඇත්තේ මැග්නීසියම්, යකඩ හා සිලිකා බහුල සර්පෙන්ටීන් නම් ඛනිඡයත් තවත් නොයෙකුත් ඛනිඡ වර්ගත් එක් වීමෙනුයි. සර්පෙන්ටීන් පාෂාණයෙහි ක්‍රෝමියම්, මැන්ගනීස්, කොබෝල්ටි හා නිකල් වැනි විෂ මූලද්‍රව්‍ය බොහෝ සෙයින් අඩංගු වෙනවා. සර්පෙන්ටීන් පාෂාණය සම්භවය වනුයේ පෘථිවි ප්‍රාවරණයේ තිබූ විපරීත පාෂාණ සජලනය වීමත් සමඟ නැවත පරිණාමණය වීමෙනුයි. මෙම රසායනික ප්‍රතික්‍රියාව මුහුදු පතුල ආශ්‍රිත භු තල මායිමක ආවේණීක ප්‍රතික්‍රියාවක් විදිහට හඳුන්වන්න පුළුවන්. සර්පෙන්ටීන් පාෂාණය උස්සන්ගොඩ මුහුදු තීරයේ ද දැක ගන්නට පුළුවන්. එය ළා කොළ පැහැයට හුරු පාෂාණයක්. උස්සන්ගොඩ සර්පෙන්ටිනයිට් නිධියේ වැඩි වශයෙන් දක්නට ලැබෙන්නේ සර්පෙන්ටීන් ඛනිජයේ බහුරූපී ඛනිඡ වර්ගයි. බහුරූපී ඛනිඡයක් කියන්නේ එකම රසායනික සංයුතියක් දරන එහෙත් ස්ඵටික රූපයෙන් වෙනස් ඛනිජයක් විදිහට හඳුන්වා දෙන්න පුළුවන්.\n\nමෙම ඛනිජ සහිත පාෂාණය ජීර්ණය වීමෙන් නිර්මාණය වන පස අධික ලෙසින් යකඩ, නිකල් හා මැන්ගනීස් ලෝහ දරන බැවින් දැඩි රතු දුඹුරු පැහැයක් ගන්නවා. එබැවින් උස්සන්ගොඩ අනෙකුත් ප්‍රදේශයන්ට වඩා සුවිශේෂ­ී සර්පෙන්ටිනයිට් පාෂාණය හමුවන්නේ ශ්‍රී ලංකාවේ උස්සන්ගොඩ ප්‍රදේශයේ පමණක් නොවෙයි. උඩවලව ආශ්‍රිත ගිනිගල් පැලැස්සල, ඉඳිකොළපැලැස්ස මෙන්ම වස්ගමුව ආශ්‍රිත යුදඟනාපිටිය ද එලෙස සර්පෙන්ටිනයිටි පාෂාණය ජිර්ණය වීමෙන් හමුවන රතු-දුඹුරු පැහැ පස දරන ශ්‍රී ලංකාවේ අනෙකුත් ස්ථාන කිහිපය අතර තිබෙනවා.\n\nමේ විදිහට ශාඛ නොවැඩීමට බලපාන්නේ කුමන කරුණුද ?\n\nමෙලෙස ශාක වැඩීම සිදු නොවීමට ද හේතු කාරක පවතිනවා. සර්පෙන්ටින් පස මැග්නීසියම් යම් ප්‍රමාණයක් දරා සිටිය ද ශාක වැඩීමට අත්‍යවශ්‍ය කැල්සියම් මෙම පසෙහි දක්නට ලැබෙන්නේ නැති තරම්. ඒ වගේම ශාක වර්ධනයට අහිතකර විෂ මූල ද්‍රව්‍ය වන ක්‍රෝමියම්, නිකල් ආදිය මෙම පසෙහි ඉතා අධික සාන්ද්‍රණයන්ගෙන් තිබෙනවා. එනිසා මෙම ප්‍රදේශය ආශ්‍රිතව වර්ධනය වන්නේ එවැනි විෂ මූල ද්‍රව්‍යයන්ට ඔරොත්තු දෙමින් වර්ධනය වීමේ හැකියාවැති ශාක සහ පැළෑටි වර්ග පමණයි. කාලයත් සමඟ මෙම මූල ද්‍රව්‍ය එම ශාක තුළ තැන්පත් වෙනවා. එනිසා මෙම සර්පෙන්ටින් පස ආශ්‍රිතව ඇති පරිසර පද්ධතිය එම ප්‍රදේශයේ පමණක් දක්නට ඇති ආවේණික සහ දුර්ලභ පරිසර පද්ධතියක් විදිහට හඳුන්වා දෙන්න පුළුවන්.\n\nඅප විසින් දියත් කෙරුණු එක් පර්යේෂණයක් තමයි, සර්පෙන්ටීන් පසෙන් පරිසරයට හා ඡලයට විෂ ලෝහ මූලද්‍රව්‍ය නිකුත්වීමේ හැකියාවක් පවතී ද යන්න ගැන සෙවීම. නිකල් හා ක්‍රෝමියම් මෙහි දී අප වඩාත් වැඩි අවධානයක් යොමු කළ අධික විෂ ලෝහ මූලද්‍රව්‍යයි. පරීක්ෂණ ප්‍රතිඵලවලට අනුව සර්පෙන්ටීන් පසෙන් පරිසරයට ජලයට විෂ ලෝහ මූලද්‍රව්‍ය නිකුත්වීමෙි හැකියාවක් පවතින බැව් සොයා ගත්තා. නිකල් අයන ඉතා ඉක්මණින් පරිසරයට හා ජලයට මිශ්‍ර වන බවත් ප්‍රත්‍යක්ෂ වුණා. එම තත්ත්වය ජලයේ ඇති ඛනිජ අයන සාන්ද්‍රණය හා pH අගය මත රඳා පවතිනවා. ඛනිජ අයන සාන්ද්‍රණය වැඩි වීමත් pH අගය අඩු වීමත් නිසා නිකල් අයන ඉතා ඉක්මණින් පරිසරයට හා ඡලයට මිශ්‍ර වෙනවා. එම ප්‍රදේශය ආශ්‍රිත භූගත ජලයේ ද නිකල් අයන සාන්ද්‍රණය ඉහළ බවත් දක්නට ලැබෙනවා. එබැවින් එම නිධිය ආශ්‍රිතව තියෙන ජලය පරිහරණයේදී සැලකිලිමත් වෙන්න ඕනෑ.",
       "URL": "https://www.dinamina.lk/2023/07/05/featured/4346/%e0%b6%85%e0%b6%9f%e0%b7%84%e0%b6%bb%e0%b7%94-%e0%b6%bd%e0%b7%9d%e0%b6%9a%e0%b6%ba%e0%b7%99%e0%b6%b1%e0%b7%8a-%e0%b7%80%e0%b7%90%e0%b6%a7%e0%b7%94%e0%b6%ab%e0%b7%94-%e0%b6%b4%e0%b7%83%e0%b7%8a/",
       "Category": "featured",
       "Parent URL": "https://www.dinamina.lk/category/featured//page/24/"
}