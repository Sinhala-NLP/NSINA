{
       "Source": "dinamina",
       "Timestamp": "September 9, 2023 1:00 am",
       "Headline": "හැමදේම නිකම් දීලා රටක් හදන්න බෑ",
       "News Content": "පසුගිය කාලයේ රටේ පැවැති වාතාවරණය හේතුවෙන් විදෙස් සංචාරකයන්ගේ පැමිණීමේ දැඩි පසුබෑමක් සිදු වුවද අද වන විට එම තත්ත්වය යහපත් වෙමින් විදෙස් සංචාරකයන්ගේ පැමිණීමේ වර්ධනයක් පෙන්නුම් කර තිබේ. එම තත්ත්වය ඉදිරියට ගෙනයමින් වැඩි සංචාරකයන් පිරිසක් ශ්‍රී ලංකාවට ගෙන්වා ගැනීම සංචාරක කර්මාන්තය හමුවේ පවතින අභියෝගයකි. එය ජය ගැනීම මෙන්ම රජයේ ඉදිරි සැලසුම් ආදිය සම්බන්ධයෙන් සංචාරක රාජ්‍ය ඇමැතිනී ඩයනා ගමගේ මහත්මිය සමඟ කළ සංවාදයකි මේ.\n\nරට හමුවේ පැවැති අභියෝග පසෙකලා ඉදිරියට ගමන් කිරීමේදී වත්මන් ආණ්ඩුව ගෙන තිබෙන ක්‍රියාමාර්ග සම්බන්ධයෙන් සෑහීමට පත් විය හැකි ද ?\n\nමේ යන වැඩපිළිවෙළ තුළ යම් ප්‍රමාණාත්මක ගැටලුවක් තිබෙනවා. මොකද අපේ රට ඉදිරියට යන්න නම්, ගොඩ එන්න නම් වෙනසකට යන්න වෙනවා. ඒක හොඳ වෙනස් කිරීමක් වෙන්නත් ඕනෑ රටේ සියලුම ජනතාවට ගැළපෙන විදිහට. විශේෂයෙන්ම රටේ තරුණ පරම්පරාවට. ඒකනේ පහුගිය කාලයේදී ඔවුන් අරගල කළේ. ඒක නිසා තමයි ඔවුන් පාරට බැස්සේ. ඒ තරුණ පරම්පරාවට තමන්ගේ කාලය ගත කිරීම, එහෙමත් නැත්නම් රැකියාවන්, තමන්ගේ ව්‍යාපාරයක් පටන් ගන්න වගේ දේවල් කර ගන්න බැරි වුනාම තරුණ පරම්පරාව වෙනත් දේවලට තමයි යොමු වෙන්නේ. ඒක තමයි මත්ද්‍රව්‍යවලට වුණත් විශාල වශයෙන් ඇබ්බැහිවීම් වෙලා තියෙන්නේ. ගොඩක් තරුණ තරුණියන් හිතන්නෙ මොකක්ද තමන්ට මේ ලැබිලා තියෙන තරුණ ජීවිතේ. ඒකෙන් එළියට එන්න බැරි හින්දා රට තිබ්බ තත්ත්වය අනුව අරගල කාලේ ගිය අවුරුද්දේ මේ වෙනකොට මහා විශාල අර්බුදයක් තිබුණේ.\n\nහැමතැනම පෝලිම්. එළියට බහින්න බෑ, පෙට්‍රල් ටික නෑ, ඩීසල් නෑ, ගෑස් ටික නෑ එතකොට මේ තත්ත්වය උඩ රට භාර අරගෙන අවුරුද්දක් වැනි කාලයක් තුළ IMF එකටත් ගිහිල්ලා ඒ ප්‍රශ්න ටිකත් විසඳගෙන රට මේ තැනට ගෙනල්ලා ති‍ෙයනවා. අද අපිට පැය 24ම විදුලිය තියෙනවා. විදුලි බිල වැඩි වුණා. නමුත් අපි ඒක සංසන්දනය කරලා බැලුවොත් එහෙම විදුලි බිලේ වැඩි වීම එක ගෙදරකට රුපියල් 2000ක වගේ විදුලි බිලක් නම් වැඩි වෙලා තියෙන්නෙ මාසයකට විදුලිය විසන්ධි කළ කාලයේ ඉටිපන්දම් පත්තු කරා නම් මාසෙකට ඊටත් එහා වියදමක් යනවා. මොකද වැඩිම වුණොත් ඉටිපන්දමක් පත්තු වෙන්නේ පැය භාගයයිනෙ. එතකොට පැය ගාණකට ඉටිපන්දම් කීයක් ද ? ඉටිපන්දමක් අද කීය ද? දැන් මොකද වෙලා තියෙන්නේ? ඒ ගාන ගෙවුවත් පැය විසිහතරම අපිට කරන්ට් එක තියෙනවා. ගෑස් ටික තියෙනවා. පෙට්‍රල් ටික තියෙනවා. පහුගිය කාලේ සිනොපෙක් කියන සමාගමෙන් ආවා. මේ වගේ අපි වෙනස් වෙන්න ඕනේ. ඉදිරියට යන්න ඕනේ.\n\nඅද වන විට රට තුළ කිසියම් යහපත් තත්ත්වයක් නිර්මාණය වී තිබෙනවා. ඒ වගේම ඇතැම් ආර්ථික දර්ශක හමුවේ ඉදිරියට ගොස් තිබෙන බව පවසනවා. නමුත් රටේ ජනතාව තවමත් විශාල පීඩනයකින් පසුවන්නේ. භාණ්ඩ මිල ඉහළයි. ආදායම ප්‍රමාණවත් නැහැ යනුවෙන් චෝදනා තිබෙනවා. මේ සඳහා ආණ්ඩුව ගන්නා ක්‍රියාමාර්ග මොනවා ද ?\n\nඅද විවිධ ආයතනවලට අවස්ථාව දීලා තියෙනවා රටේ බිස්නස් කරන්න. එතකොට ඒකත් එක්කම තමයි අපේ මිල තීරණය වෙන්නෙ. ඒ වගේම අපේ රටේ සන්නිවේදන ගත්තම තරගකරුවෙක් නෑ අපිට. ඇතැම් ආයතන කියන තැන තමයි අපි ඉන්නෙ. තාම ඒකෙන් සිද්ධ වෙලා තියෙන්නේ ඒ ආයතනය ගාණ කීයද කියන්නෙ ඒ ගාණ අපිට ගෙවන්න සිද්ධ වෙලා තියෙන්නෙ. අපි ඒකට අනුගත විය යුතුයි. මොකද අපිට වෙන තරගකරුවෙක් නැති නිසා. ඉතින් ඒ හැම දෙයක්ම ප්‍රමිතියක් අනුව වෙනස් විය යුතුයි. රනිල් වික්‍රමසිංහ මහතා ගැන මට කියන්න තියෙන්නෙ ඇත්තටම එතුමා ළඟ ඇලඩින්ගේ පුදුම පහනක් තියෙනවා. ඉතින් මං කියන්නේ ඒ ළඟ තියෙන පුදුම පහනෙන් අපේ අය දැන ගන්න ඕනේ හරියටම වැඩ ගන්නේ කොහොම ද කියලා. මොකද එතුමාට හොඳ දැක්මක් තියෙනවා. හොඳ සම්බන්ධතා තියෙනවා. ඒ වගේම ජාත්‍යන්තර සම්බන්ධතා තියෙනවා. මේ හැමදේකින්ම අපි කරන්න ඕනේ මනුස්සයෙක්ව විවේචනය කරන එක නෙමෙයි.\n\nඒ පුද්ගලයා කලින් පැරදුණු අවස්ථාවත්, ඔහුගේ පුද්ගලික ජීවිත කතාවත් අදාළ වෙන්නෙ නැහැ රටකට. එයාගෙන් රටකට යම්කිසි සේවයක් වෙනවා නම් අපි ඒ පුද්ගලයව අගය කරලා සහ ඒ පුද්ගලයාගෙන් ගන්න පුළුවන් ප්‍රමාණය අපි ගන්න ඕනේ. ඒකයි විය යුත්තේ.\n\nවිදේශ රටවලින් පැමිණෙන සංචාරකයන් සහ ආයෝජකයන් ඇතැම් විට ශ්‍රී ලංකාවේදී යම් යම් අපහසුතාවන්ට මුහුණ දෙනවා. එවැනි තත්ත්වයන් සම්බන්ධයෙන් රජයේ අවධානයක් යොමුවී නැහැ. සංචාරකයන් වැඩි වශයෙන් ගෙන්වා ගැනීම සඳහා ඒ කෙරෙහි අවධානය යෙමු කිරීම වැදගත් නේද ?\n\nආයෝජකයෙක් රටට ආවොත් අර මනුස්සයා දිහා බලන්නේ හොරකම් කරන් යන්න ඇවිල්ලා තියෙන්නේ, අපේ ඉඩකඩම් අරන් යන්න ඇවිල්ල තියෙන්නේ කියලා. ඒ ගොල්ලො කරන්නේ ඒගොල්ලොන්ගෙ සල්ලි ගෙනල්ලා මෙහෙ ආයෝජනය කරලා වගාවකට හරි, වෙනත් ව්‍යාපෘතියකට හරි අපේ ඉඩම් ටික පාවිච්චි කරන එක. ඒ වගේ දේකට ඒගොල්ලො මේ රටට ඇවිල්ලා ආයෝජනය කරනවා. අපේ රටේ නීති රාමුව තුළ තමයි ඒ මිනිස්සු ආයෝජනය කරන්නේ. ආයෝජනය කරලා වැඩ කරන්නේ නීති රාමුව තුළ. එතකොට අපිට ඒක ගැන බොරුවට කෑ ගහන්නයි, පාරට බහින්නයි අවශ්‍යතාවක් නැහැ. ඒක තේරුම් ගන්න ඕනේ. ගුවන්තොටුපොළෙන් සංචාරකයෝ ඇතුළට එනකොට ඒ මිනිස්සු දිහා බලන්නේ ලංකාවට හොරු කණ්ඩායමක් පැන්නා වගේ. ගුවන්තොටුපොළ කියන්නේ කවුරු හරි කෙනෙක් මුලින්ම රටක් ඇතුළට එනකොට මුණ ගැහෙන පළමුවෙනි ස්ථානය. එතනින් ඒ මනුස්සයාට අප්‍රසන්න කළොත් ඒ මනුස්සයාට මුළු රටම අප්‍රසන්න වෙනවා.\n\nඒගොල්ලො එතැනින් බලනවා මේකෙ ඉන්න මිනිස්සු මේ වගේ ද ? මේ රට මෙහෙම ද ? මිනිසුන්ට සලකන්නෙ මෙහෙම ද ? අපි එන්නේ ඕගොල්ලොන්ට ඩොලර් දෙන්න. අපිව හොරු ගානට ද ගණන් අරන් තියන්නෙ කියලා. එතන මිනිස්සු හැසිරෙන විදිහට, කතා කරන විදිහට එන්න හිතෙන්නෙ නැහැ කියලා කිවුවා. මම කියන්නේ නැහැ හැම නිලධාරියෙක් ම එහෙමයි කියලා. හොඳ නිලධාරීනුත් ඉන්නවා. ලස්සනට කතා කරලා, මිනිස්සුන්ට සලකළා, උදවු කරලා, ඒ දේවල් කරන නිලධාරීන් පිරිසකුත් ඉන්නවා එයාර්පෝට් එකේ. හැබැයි එයාලට නරක නාමය යනවා අර වගේ වැඩ කරන කොටස හින්දා. ඉතින් අපි ඒ වගේ වැඩ කරන කොටස කවුද කියලා හොඳට හඳුනාගෙන දැඩි දඬුවම් දිය යුතුයි. නැත්නම් රස්සාවෙන් අයින් කරලා දාන්න ඕනේ. එච්චරයි කරන්න ඕනේ. කරන්න බැරි නම් යන්න කියලා. අනිත් එක තමයි මේ රටේ හදාගන්න ඕනේ පුහුණු වැඩසටහන්. මිනිස්සු අවුරුදු 15 ක් 20 ක් වැඩ කරනවා එක දිගටම. ඒ අය රැකියාව පටන් ගන්ත කාලය නෙමෙයි අද තියෙන්නෙ.\n\nඅද වෙනකොට හාත්පසින්ම වෙනස් වෙලා තියනවා. එහෙම නම් ඒ අයව අපි පුහුණු කරන්න ඕනේ. මාස හයෙන් හයටවත් යාවත්කාලීන කරන්න ඕනේ. පාරිභෝගික සේවාවන් වගේ දේවල්වල අද තත්ත්වය මතක් කරලා දෙන්න ඕනේ. ඉතින් මේ දේවල් වෙනස් විය යුතුයි.\n\nආර්ථිකය සවිමත් කිරීම, විදේශ ආදායම ඉහළ නංවා ගැනීම ආදිය සම්බන්ධයෙන් අවධානය යොමු කිරීමේදී සංචාරක කර්මාන්තයෙන් ලැබෙන සහයෝගය කෙසේ ද ?\n\nරටකට ප්‍රධානතම විදේශ විනිමය ගේන දෙයක් තමයි සංචාරක කර්මාන්තය කියන්නේ. 2018දී සංචාරකයෝ මිලියන 1.9ක් ඇවිල්ලා තිබුණා. එතකොට ඒකෙදි අපිට ඇවිල්ලා තිබුණ ආදායම ඩොලර් බිලියන 4.7ක්. ඒක විශාල ප්‍රමාණයක්. මම හිතන්නේ ඒක දෙවෙනි වුනේ අවුරුද්දකට අපිට ලැබෙනවා ඩොලර් බිලියන හයක් පමණ අපේ පිටරට වැඩ කරන ශ්‍රමිකයන්ගෙන්. ඒකට දෙවෙනි වෙනවා මේ සංචාරක ව්‍යාපාරය. නමුත් අපි බලන්න ඕනේ මේක වැඩි කර ගන්න. මිලියන 1.9 ක් අවුරුද්දකට ආවා කියන්නෙ එතකොට සංචාරක ගමනාන්තය අංක එක වෙලා තිබුණෙ ලංකාවේ. අන්න එතැනට නැවත ලංකාව ගේන්න ඕනේ. ඒ ගේන්න නම් අපි පහසුකම් දෙන්න ඕනේ. ආබාධිත අයට ලංකාවට එන්න පහසුකම් නැහැ. නමුත් ලෝකේ ඕන තරම් ඉන්නවා ආබාධිත සල්ලි තියෙන මිනිස්සු මේ රටවලට එන්න කැමැත්තෙන්. හැබැයි ආවට වැඩක් නැහැ. අපේ රටේ ඉන්න ආබාධිත මිනිස්සුන්ටවත් පහසුකමක් නැහැ.\n\nඅද වන විට සැලකිය යුතු සංචාරකයන් පිරිසක් දිනපතා ශ්‍රී ලංකාවට පැමිණෙනවා. එය තවදුරටත් වර්ධනය කිරීම සඳහා රජයේ ක්‍රියාමාර්ග මොනවා ද ?\n\nමේ රටට එන සංචාරකයින්ට අපි පහසුකම් සලසලා දෙන්න ඕන. රට විවෘත කරලා දෙන්න ඕනේ. අපි රට දහයට වහලා, දහයහමාරට වහලා නිදාගෙන හරියන්නේ නැහැ. ඒ මිනිස්සු එන්නෙ නිදා ගන්න නෙමෙයි. විනෝද වෙන්න. ඉතින් අපි ඒ මිනිස්සුන්ට ඒ පහසුකම සලසලා දෙන්න ඕනෙ. මම දැන් දෙසැම්බර් මාසයේ ලෑස්ති කර ගත්තා World travel awards වැඩසටහන කරන්න. World travel awards කියන්නෙ මට ඔස්ට්‍රේලියාවේ ගිහිල්ල එන්න වුනෙත් නැහැ. මට ජර්මනියෙ ගිහිල්ල එන්න වුණෙත් නැහැ ඒවා ප්‍රවර්ධනය කරන්න. මේකට එකතු වෙනවා රටවල් 117 ක් අවසන් තරගයට. මේක ලේසි වැඩක් නෙමෙයි. බිලියන ගාණක් වියදම් කරලාවත් ගන්න පුළුවන් ප්‍රවර්ධනයක් නෙමෙයි මේක. එහෙමවත් ගන්න බැහැ. අපේ රට එක රැයින් මම හිතන්නේ මීඩියා දෙසීයක් විතර එනවා. හිතාගන්නකෝ මේකෙන් ලංකාවට ලැබෙන ප්‍රවර්ධනය. මේ ලංකාව කියන රට තියෙන තැන දන්නේ නැති ලෝකයේ රටවල් කීයක් නම් තියෙනවද? ඒ හැම රටක්ම මේකට එනවා.\n\nඑතකොට අපි ඒ රටට යන්න ඕනෙද ආයෙත්. එතනින්ම ඔය වැඩේ රටවල් එකසිය දාහතකට ගිහිල්ලා ඉවරයි. එතකොට ඕක බලන මිනිස්සු හිතනවා ආ මෙහෙම තැනක් තියෙනවා ලංකාව කියලා. රටක් තියෙනවා. මේක ලස්සන රටක් අපි ගිහිල්ලා එක පාරක් හරි බලන්න ඕනෙ කියලා. එතකොට මිනිස්සු මේකට එන්න ගන්නවා සංචාරකයෝ. ඒක තමයි මේකෙ තියෙන වැදගත්ම දේ. ඉතින් ඒක දැන් අපි කරගෙන යන්න හදනකොට එතනත් කකුලෙන් අදින තත්ත්වයක් ඇවිල්ල තියෙනව මට. ඒකත් කරන්න නොදෙන තත්ත්වයකට ගෙනැල්ලා තියෙනව අද. හැබැයි ඒක මට කරන්න දුන්නේ නැත්නම් මේ රට වෙනුවෙන් මම ඊට පස්සේ මීඩියා ඔක්කොම ගෙනල්ල මම තොරතුරු ඔක්කොම දෙනව කවුද මොනවද මේකට කළේ කියලා.\n\nඇතැම් විට ජනතාව ඍජුවම චෝදනා කරන්නේ මේ රටේ සිටින දේශපාලනඥයන්ට. රාජ්‍ය නිලධාරින්ගෙන්ද අඩුපාඩු සිදුවන අවස්ථා දැක තිබෙනවා. ඒ අනුව මේ තත්ත්වය නිවැරැදි විය යුත්තේ කෙසේ ද ?\n\nදේශපාලනඥයා කියන කෙනා වසර පහෙන් පාට වෙනස් වෙන කෙනෙක්. අද මම මෙතන ඉන්න පුළුවන්. තව කෙනෙක් ඊට පස්සේ මෙතන ඉන්න පුළුවන්. ඇමැති මණ්ඩලයත් එහෙමයි. නමුත් නිලධාරියා එදා ඉඳලම, පළවෙනි රැකියාවේ ඉඳලම සෑම ජනාධිපති කෙනෙක්, සෑම රජයක්, සෑම ඇමැති කෙනෙක් එක්කම වැඩ කරනවා. එතකොට ඒගොල්ලොන්ට වගකීම වැඩියි. එයාලා හරි ආකාරව තමන්ගේ රැකියාව කළ යුතුයි. රජයක්, ආණ්ඩුවක්, රටක් ගමන් කරන්න නම් ඒ නිලධාරීන්ගේ තියෙන වගකීම ඒ විදිහටම ඉටුවිය යුතුයි. ඒක ඉටුවෙන්නේ නැති වුණහම සියලු දේම එතනින් කඩාකප්පල් වෙනවා. රජයේ නිලධාරීන්ට විශාල වගකීමක් ති‍ෙයනවා. එයාලා ඒ දේවල් සුළුවට ගන්න හොඳ නැහැ. මොකද අද ඉන්න ඇමැති හෙට වෙනස් වෙන්න පුළුවන්. ඇමැතිට පුළුවන් ඕඩස් දෙන්න විතරයි. ඒ දේවල් ක්‍රියාත්මක කරන්නේ නිලධාරීන්. නිලධාරීන් ඒ දේවල් ක්‍රියාත්මක කරේ නැත්නම් ඇමැතිට කරන්න පුළුවන් දේකුත් නැහැ.\n\nමේ රටේ දුප්පත්කම තුරන් කරන්න ඕනේ. රටේ ලක්ෂ 17 ක් සමෘද්ධිය ගන්නවා. ඒක විශාල ප්‍රමාණයක්. හැමදාම නිකන් දෙන්න ගියොත් කවදාවත් ඒ මිනිස්සු ඔළුව උස්සන්නේ නැහැ. එතකොට සමෘද්ධි ගන්න මිනිස්සුන්ට අපි වැඩපිළිවෙළක් හදන්න ඕනේ. ස්වයං රැකියාවක් කර ගන්න විදිහට, වගාවක් කරලා කීයක් හරි හොයාගන්න පුළුවන් විදිහට, නැත්තම් තරුණ තරුණියන් ඉන්නව නම් ඔවුන්ට රැකියා අවස්ථාවක් හොයලා දෙන විදිහට මේ ක්‍රමය ඇතුළට ඒයාලවත් ගන්න ඕනේ. රට සංවර්ධනය කරන ක්‍රමය ඇතුළට. හැමදේම නොමිලේ දෙන්න ගියාම මේ රට දුප්පත් වෙනවා. ඒක හැටි. මොකද එතකොට තමන්ට කිසිම වුවමනාවක් නැහැනෙ. හැම මාසෙකම නොමිලේ දෙනවා නම් මොකටද මහන්සි වෙන්නෙ. මහන්සි වෙන්න ඕනෙ නෑනේ කියලා හිතනවා. ඇත්තටම ඔය සමෘද්ධිය දෙන තැන්වල මොකද වෙන්නේ. ගෙදර ඉන්න මනුස්සයා තමන්ට හම්බවෙන සමෘද්ධිය අරන් ගිහිල්ලා බීලා බීලා එනවා. ගෙදර දරුවන්ට නෝනට කන්නවත් නැහැ. රජයටම නැවත ඒ සල්ලි ටික යනවා.\n\nමොකද නැවත බාර් එකටමනෙ ගිහිල්ලා ඒ සල්ලි දෙන්නේ. නමුත් ප්‍රශ්නය විසඳිලා නැහැ. ඒ නිසා මම කියන්නේ අවුරුද්දක් අපි සමෘද්ධිය දීලා මිනිස්සුන්ට ඒ සමෘද්ධිය ලැබෙන අවුරුද්ද ඇතුළේ හැම කෙනෙක්ටම ඉලක්ක දෙන්න ඕනෙ. ඒ කාලේ ඇතුළත නැඟිටින්න උත්සාහයක් අරගෙන නැත්නම් සමෘද්ධිය අවුරුද්දකින් නවත්වන්න ඕනේ. ආබාධිත මිනිසුන්, රෝගීන් වගේ අයට සමෘද්ධි දිගටම දුන්නට නම් මට ප්‍රශ්නයක් නැහැ. මොකද ඒ මිනිසුන්ට වැඩක් කර ගන්න බැහැ. ඒක අපි තේරුම් ගන්න එපැයි. ඒක ප්‍රශ්නයක් නැහැ. හැබැයි හොඳට අතපය තියෙන, වැඩක් කරන්න පුළුවන්, ගොවිතැනක් කර ගන්න පුළුවන්, රැකියාවකට යන්න පුළුවන්, ස්වයං රැකියාවක් කරන්න පුළුවන් ඒ වගේ අයට අපි මේ අවස්ථාව දෙන්න ඕනෙ. මේ වගේ ව්‍යාපෘති මහා පරිමාණයෙන් හිතන්න ඕනෙ දේවල් නෙමෙයි. ගමේ ග්‍රාම සේවක මහත්මයව, සංවර්ධන නිලධාරී මහත්ම මහත්මීන් සම්බන්ධ කරගෙන සාමාන්‍ය දැනුමකින් කරන්න පුළුවන් දේවල්.\n\nමහින්ද අලුත්ගෙදර\n\nඡායාරූප – විමල් කරුණාතිලක",
       "URL": "https://www.dinamina.lk/2023/09/09/featured/20917/%e0%b7%84%e0%b7%90%e0%b6%b8%e0%b6%af%e0%b7%9a%e0%b6%b8-%e0%b6%b1%e0%b7%92%e0%b6%9a%e0%b6%b8%e0%b7%8a-%e0%b6%af%e0%b7%93%e0%b6%bd%e0%b7%8f-%e0%b6%bb%e0%b6%a7%e0%b6%9a%e0%b7%8a-%e0%b7%84%e0%b6%af/",
       "Category": "featured",
       "Parent URL": "https://www.dinamina.lk/category/featured//page/11/"
}