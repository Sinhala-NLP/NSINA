{
       "Source": "dinamina",
       "Timestamp": "August 21, 2023 1:20 am",
       "Headline": "දඹේගොඩ ජිනදාස අවසන් ගමන් යයි",
       "News Content": "මොනරාගල දිස්ත්‍රික්කයේ ජ්‍යෙෂ්ඨතම මාධ්‍යවේදියෙකු මෙන්ම ප්‍රවීණ කවියෙකු, ලේඛකයකු ගත් කතුවරයෙකු මෙන්ම පරිසරවේදියකු ද වූ දඹේගොඩ ජී. ජිනදාස මහතා 19 දින අභාවප්ප්‍රාත්ත විය.\nකලක් අසනීප තත්ත්වයෙන් පසු වූ ඒ මහතා මිය යනවිට 71 වැනි වියේ පසු විය. ලේක්හවුස් වැල්ලවාය ප්‍රාදේශීය මාධ්‍යවේදී ඉන්දික ගරුසිංහ මහතාගේ පියාණන් වූ ඒ මහතා මෙරට මුද්‍රිත හා විද්‍යුත් මාධ්‍ය ආයතන රැසකම මොණරාගල දිස්ත්‍රික්කයේ වැල්ලවාය නියෝජනය කරමින් මාධ්‍යවේදියෙකු ලෙස කටයුතු කළ අතර වසර 50කට වැඩි කාලයක් මාධ්‍ය ක්ෂේත්‍රයට ඉටු කළ සේවාව අපරිමිතය.\nදඹේගොඩ ජිනදාස මහතා විසින් මාධ්‍ය ක්ෂේත්‍රයට මෙන්ම කලා ක්ෂේත්‍රයට ඉටු කරන ලද සේවාවන් අගයා ලද ජනාධිපති සම්මාන හා රාජ්‍ය සම්මාන ද රැසකි.\nඌවවෙල්ලස්ස ජනතාව වෙනුවෙන් අයුක්තියට අසාධාරණයට එරෙහිව නිර්භීතව සිය පෑන මෙහෙයවූ මානව හිතවාදී ගුණයෙන් යුතු නිහතමානී මාධ්‍යවේදියෙකු ලෙස ඔහු කාගෙත් ගෞරවය දිනූවෙකි. ඒ මහතාගේ දේහය පිළිබද අවසන් කටයුතු ඊයේ (20) දින වැල්ලවාය ආනපල්ලම, 5 කනුව පොදු සුසාන භූමියේදී සිදු කරනු ලැබිණ.\nදඹේ…\nඌව වෙල්ලස්සේ\nමොනරාගල පියස්සේ\nදුක් කඳුළු අස්සේ\nනුඹයි දහඩිය, සුසුම පිස්සේ…\nකොම්පැනියෙ ඩෝසර\nඇවිළුවා ගිනි හරි සැර\nබිම් උරුම අඬහැර\nනුඹයි කසකරු සටන් පෙරහැර…\nඋක් දණ්ඩෙ පැණි ටික\nරැක ගන්ඩ දුන් ලේ ටික\nඑක් වහල් යුගයක\nනුඹයි බින්දේ සතුරු අණසක…\nගැමියන්ගෙ උරුමෙට\nවින කටින උන් හෙළිකොට\nපෑන ගෙන සුරතට\nනුඹයි එරෙහිව නැගුණෙ අවියට…\nමොනර ගල මුදුනේ\nසියොත් කැල ගොළු ගැසුණෙ\nපිපුණු උක් සෙවණේ\nනුඹේ නමටයි කඳුළු වැටුණෙ…\nනවගමුව සුගත් ප්‍රේමතිලක\n\nසූරියවැව නුවන් ජයසේකර,\nඌව වෙල්ලස ගුණතිලක",
       "URL": "https://www.dinamina.lk/2023/08/21/featured/15745/%e0%b6%af%e0%b6%b9%e0%b7%9a%e0%b6%9c%e0%b7%9c%e0%b6%a9-%e0%b6%a2%e0%b7%92%e0%b6%b1%e0%b6%af%e0%b7%8f%e0%b7%83-%e0%b6%85%e0%b7%80%e0%b7%83%e0%b6%b1%e0%b7%8a-%e0%b6%9c%e0%b6%b8%e0%b6%b1%e0%b7%8a/",
       "Category": "featured",
       "Parent URL": "https://www.dinamina.lk/category/featured//page/16/"
}