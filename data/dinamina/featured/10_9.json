{
       "Source": "dinamina",
       "Timestamp": "September 11, 2023 2:00 am",
       "Headline": "අකුරක්වත් බැරි පියාගේ පැතුම  වේලක් කා සැබෑ කළ දිරිය දියණිය:රටෙන්ම 5 වැනි තැන දිනූ තරුෂි",
       "News Content": "මිල මුදල් යහමින් ඇති මවුපියන්ගේ දරුවෝ සිය අධ්‍යාපන කටයුතුවලට අවැසි දෑ පහසුවෙන්ම සපුරාගනිති. එහෙත් අවසන් ප්‍රතිඵලයේදී සරසවි වරම් ලැබීමට සමත් වන්නේ ඉන් අතළොස්සකි. මේ අතර තමන්ගේ කියා ගෙයක් දොරක් නැතිව, දිනකට එක වේලක් සම්බෝලයි බතුයි හෝ කා එදිනෙදා අධ්‍යාපන කටයුතු එදිනෙදාම සිදු කරමින්, පාසලේ මිතුරු මිතුරියන්ටද තමා දන්නා දේ කියා දී, ජෛව පද්ධති තාක්ෂණවේදයෙන් මුළු රටෙන්ම පස්වැනි ස්ථානය හිමි කරගත්, අකුරක්වත් නොදන්නා පියකුගේ දියණියක් ඉකුත් දා අපට කෑගල්ල ස්වර්ණ ජයන්ති ජාතික පාසලෙන් අහම්බෙන් මුණගැසුණාය.\n\nඇය කෑගල්ල ස්වර්ණ ජයන්ති ජාතික ජෛව පද්ධති තාක්ෂණවේදයෙන් ඉගෙනුම ලැබූ කෝන්ගස්දෙණිගේ තරුෂි හිමාෂාය. පෙදරේරුවකු වූ පියා ජගත් ඉන්ද්‍රකුමාරය. මව ඩබ්. ස්වර්ණලතා වීරතුංගය. වැඩිමහල් නිවුන් සොහොයුරියන් දෙදෙනාගෙන් අයකු වයඹ විශ්වවිද්‍යාලයේ දෙවැනි වසරේ ඉගෙනුම ලබමින් සිටින අතර, දෙවැන්නිය ඌව විද්‍යා පීඨයට ඇතුළත් වීමට අපේක්ෂාවෙන් සිටී. බාල සොහොයුරා පස්යාල ජනාධිපති ආදර්ශ ප්‍රාථමික විද්‍යාලයේ දෙවැනි වසරේ ඉගෙනුම ලබයි.\n\nතරුෂි හිමාෂා පස්යාල ජනාධිපති ප්‍රාථමික විද්‍යාලයෙන් මූලික අධ්‍යාපනය ලබා, පසුව පස්යාල මධ්‍ය විද්‍යාලයට ඇතුළත්ව සමාන්‍ය පෙළ විභාගයෙන් ඒ සාමර්ථ්‍ය 7ක්, බී සාමර්ථ්‍යයක් හා සී සාමර්ථ්‍යයක් සහිතව සමත්ව උසස් පෙළ හැදෑරීමට කෑගල්ල ස්වර්ණ ජයන්ති ජාතික පාසලට ඇතුළත් වූවාය. සිය ජයග්‍රහණය සම්බන්ධයෙන් තරුෂි පැවසුවේ මෙවන් අදහසකි:\n\n“පොහොසත් ගෙවල්වල දරුවන්ට තියෙන සැපපහසුකම් අපට මොකවත් තිබුණේ නෑ. වාර ප්‍රවේශ පත්‍ර ගත්තාම සුදු ගවුම ඇඳලා ඉන්න කොට පස්යාල හන්දියෙන් මහනුවරට යන්න බස් නවත්වන්නේ නෑ සීසන් කියලා. ඒ හින්දා වාර ප්‍රවේශ පත්‍ර ගත්තේ නෑ. තාත්තා දවසකට රු.500ක් දෙනවා. සමහර බස් පස්යාලේ ඉඳලා කෑගල්ලට රු.200ක් ගන්නවා යන්න එන්න රු.400ක් යනවා. මට ඉතිරි වෙන්නේ රු.100ක් වගේ පොඩි මුදලක්. අමතර පන්ති ගියා. ඒ වුණාට වැඩිපුර ඉගෙනගත්තේ පාසලේ ගුරුවරුන්ගෙන්. මම හැමදාම පාන්දර 4ට නැඟිටිනවා. පාඩම් කරලා උදේ 6ට ගෙදරින් පාසල් යනවා. මගේ තාත්තට අකුරක්වත් බෑ. ඒත් තාත්තා මට වගේම අක්කල දෙන්නටත් හොඳට ඉගැන්නුවා. අපි වෙනුවෙන් තාත්තා එදා ඉඳලා අදටත් දුක් විඳිනවා.“\n\nසිය දියණියගේ ජයග්‍රහණය සම්බන්ධයෙන් අදහස් දක්වමින් තරුෂිගේ පියා ජගත් ඉන්ද්‍රකුමාර මහතා: “මට අවුරුදු 20ක් පමණ වෙන කොට මේසන් වැඩට අත්උදවු දෙන්න ගියා. අවුරුදු පහක් පමණ ගියාට පස්සෙ මම හැන්ද අතට අරන් පුරුදු වුණා. බිරිඳ කැන්දාගෙන එන කොට බාස් කෙනෙක් හැටියට වැඩ කරමින් සිටියා. අවුරුදු 8කට පමණ උඩදී පස්යාල බෝලන්කන්ද ගමේ පරණ ගෙයක් කුලීයට අරගෙන ආවා. මාසයකට රු.5000ක් කුලීය ගෙවන්න ඕනෑ. මට ඕනෑ වුණේ මට ඉගෙනගන්න බැරි වුණ හින්දා කොහොම හරි දරුවන්ට උගන්වන්න. මම මත්පැන්, දුම්වැටි පානය කරන්නෙ නෑ. මට කවුරුත් හරි කන්න මොනවා හරි දුන්නත් ගෙදර අරන් එනවා. කඩයකින් තේ කෝප්පයක්වත් බොන්නේ නෑ. මමයි බිරිඳයි හරියට වේලක්වත් කාලා නෙමේ මේ දරුවෝ ලොකු මහත් කළේ. සමහර දවස්වලට කහට කෝප්පයක් බොන්න සිනි තේ කොළ ටික නැතිව හිටපු වාර ගාන අනන්තයි. මේ දක්වා දරුවන්ට ඉගැන්නුවේ මම දවසට හොයලා ගන්න මුදලින්. ඒ ප්‍රතිඵල අද මගේ දෑස්පිටම දකින්න තියෙනවා. මම අද ගොඩක් සතුටු වෙනවා මගේ දියණියන් තුන් දෙනා හින්දා. මම දවස් පතා වැඩට ගියොත් තමයි දරුවන් පාසල් යවන්නේ, වේලක් හැර වේලක් හරි කන්නේ. ඒ හින්දා යම් කෙනෙක් සිටිනවා නම් අපි ගැන සොයා බලා, මේ දරුවන්ට වැටිලා ඉන්න ගෙයක් හදාගන්න උදවු කරන්න කියලා කාරුණිකව ඉල්ලීමක් කරනවා,“ යැයි වැඩිදුරටත් පැවසීය.\n\n0740685456 දුරකතන අංකය අමතා මේ දිරිය දියණියන් සිටින දිළිඳු පවුලේ වැඩි විස්තර ලබාගත හැකිය.\n\n\n\nකෑගල්ල විශේෂ – චමින්ද ජයලත්",
       "URL": "https://www.dinamina.lk/2023/09/11/%e0%b6%af%e0%b7%80%e0%b7%83%e0%b7%9a-%e0%b6%a1%e0%b7%8f%e0%b6%ba%e0%b7%8f%e0%b6%bb%e0%b7%96%e0%b6%b4%e0%b6%ba/21076/%e0%b6%85%e0%b6%9a%e0%b7%94%e0%b6%bb%e0%b6%9a%e0%b7%8a%e0%b7%80%e0%b6%ad%e0%b7%8a-%e0%b6%b6%e0%b7%90%e0%b6%bb%e0%b7%92-%e0%b6%b4%e0%b7%92%e0%b6%ba%e0%b7%8f%e0%b6%9c%e0%b7%9a-%e0%b6%b4%e0%b7%90/",
       "Category": "featured",
       "Parent URL": "https://www.dinamina.lk/category/featured//page/10/"
}