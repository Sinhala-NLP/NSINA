{
       "Source": "dinamina",
       "Timestamp": "October 13, 2023 1:00 am",
       "Headline": "සිනේ ඡායාවෙන් අද නැතිවුන මැණික සොයන අස්වැසුම",
       "News Content": "මෙතෙක් 70, 80 දශකයේ සිනමා රූපණ පෙළහරක් රසවිඳීමට අවස්ථාව ලැබුණු ඔබට මේ සතියේ සිකුරාදා සිනේඡායා මඟින් නැරඹීමට හැකිවන්නේ 2001 වසරේ තිරගත වූ චිත්‍රපටයකි. එයට හේතුවක් තිබේ. ඒ ඔබ අප හැමදෙනාම දන්නා අයුරින් කිසිවෙකුටත් සම කළ නොහැකි රංගන හැකියාවකින් යුක්ත වූ ජැක්සන් ඇන්තනී නම් වූ රංගධරයාගේ සමුගෙන යෑමයි.\n\nඅස්වැසුම චිත්‍රපටය තිරගත වූයේ 2001 වසරේ ජූලි 13 වැනිදාය. චිත්‍රපටය තිරගත වී වසර 22කුත් මාස 3ක් ඉක්ම ගිය තැන එහි ගුණේරිස්ගේ චරිතයට පණ පෙවූ ජැක්සන් ඇන්තනී මෙලොව හැර ගියේය.\n\nචිත්‍රපටය අධ්‍යක්ෂණය කරනු ලැබුවේ එවක තරුණ සිනමාවේදියකු වූ බෙනට් රත්නායක විසිනි. ඒ ඔහුගේ මුල්ම චිත්‍රපටයයි. බෙනට් රත්නායක අස්වැසුම නමින් තිර පිටපත ලියා තැබුවේ Pearl නමින් හැඳින්වෙන කෙටි නවකතාව මුල්කර ගනිමිනි. තිරපිටපත රචනයෙන් අවසන් නොවූ ඔහුගේ භූමිකාව චිත්‍රපට අධ්‍යක්ෂණය දක්වා දිගු විය. චිත්‍රපටයේ තිර පිටපත රචනයේදී ඔහුට සහාය දැක්වූ තවත් දෙදෙනකු ද විය. ඒ සෝමවීර සේනානායක සහ ටෝනි රණසිංහයි.\n\nචිත්‍රපටයේ දර්ශනයක පෙන්නුම් කරන අවමංගල්‍ය කටයුත්තකට සහභාගි වන වයස්ගත අයකු පාලමකින් නගරයට ඇතුළුවී පොලිසිය වෙත යන දර්ශනයක් දිස්වේ. මෙකී වයස්ගත පුද්ගලයාගේ චරිතයට පණ පොවනු ලබන්නේ ජෝ අබේවික්‍රමයි. එතැන් පටන් ජෝ අබේවික්‍රමගේ එනම් වයස්ගත වූ ගුණේරිස්ගේ තරුණ විය රංගනයෙන් ජවසම්පන්න කිරීමට චිත්‍රපටය හා සම්බන්ධ වන්නේ ජැක්සන් ඇන්තනීය. තරුණ ගුණේරිස් විවාහකයෙකි. ඔහුගේ බිරිය වන්නේ මැණිකාය. මේ වකවානුව බ්‍රිතාන්‍ය ජාතිකයන් ලංකාව යටත් විජිතයක්ව තබාගෙන හුන් කාලය මෙන්ම මැණිකා ගැබිනියකව හුන් සමයයි. ඇය දරුවකු බිහිකරන අතර ඒ අන් කවර දිනකටත් නොව ශ්‍රී ලංකාවට නිදහස ලැබුණු නවසිය හතළිස් අටේ පෙබරවාරි හතරවනදාය. බිලිඳා ඉපිද ටික දිනකින් දරුවාට මැලේරියාව වැලඳී මිය යන්නේ රෝගයට නිසි ප්‍රතිකාර ලබාදීමට නොහැකි වූ නිසාවෙනි. දරුවා මිහිදන් කළ පසු ගුණේරිස්ට ලැබෙන්නේ මැණිකකි. මේ අතරවාරයේම ස්වාමිපුරුෂයකු තම බිරියක අරඹයා දක්නට නුසුදුසුම, වේදනාකාරීම දර්ශනය දකින්නටත් ඔහුට සිදුවේ. ගුණේරිස්ගේ දෑස් ඉදිරිපිටම මැණිකා අතවරයකට ලක්වන්නේ මෙවන් මොහොතකය.\n\nඑතැන් පටන් නිහඬ හුන් මිනිසකුගේ වේදනාබර මතක සිතුවිලි සමඟ ඇරඹෙන්නේ මිනිසකුගේ පළිගැනීමේ වාරයයි. ගුණේරිස් තම ජීවන ගමන්මඟ වෙනස්ම ආකාරයකට ගතකරන්නට සූදානම් වන්නේ මෙතැන් සිටය. චිත්‍රපටය ආරම්භයේදී වයස්ගතව හුන් ගුණේරිස් පොලිසිය වෙත ගමන් කළේ කවර කරුණක් ද යන්න ආරම්භයේදී වැදගත් නොවුණ ද චිත්‍රපටය අවසන වන විට එහි ඇති වැදගත්කම ඔබට ද පසක් වනු ඇත.\n\nචිත්‍රපටය හා සංඛ්‍යාත්මක වශයෙන් විශාල සංඛ්‍යාවක් රංගනයෙන් සම්බන්ධ වූ අතර, ජෝ අබේවික්‍රම, ජැක්සන් ඇන්තනී, මහේන්ද්‍ර පෙරේරා, සෞම්‍ය ලියනගේ, ගිරිරාජ් කෞශල්‍ය, ඩග්ලස් රණසිංහ, රවීන්ද්‍ර රන්දෙණිය, සංගීතා වීරරත්න, හේමසිරි ලියනගේ, ඉන්ද්‍රජිත් නාවින්න, ජී. ආර්. පෙරේරා, ගාමිණී හෙට්ටිආරච්චි, නලින් ප්‍රදීප් උඩුවෙල, දයා වයමන් ඒ අතරින් කිහිපදෙනෙකි.\n\nචිත්‍රපටය තිරගත වූ වසරේ සරසවි සම්මාන උලෙළේදී හොඳම අධ්‍යක්ෂණයට හිමි සම්මානය බෙනට් රත්නායක හිමිකර ගත් අතර, ඊට අමතරව හොඳම නිළිය සංගීතා වීරරත්න, හොඳම කැමරා අධ්‍යක්ෂණය චන්න දේශප්‍රිය, හොඳම චිත්‍රපට සංගීත අධ්‍යක්ෂණය හර්ෂ මාකලන්ද, හොඳම කලා අධ්‍යක්ෂණය සේන මාපලගම සහ හොඳම වේෂ නිරූපණයට හිමි සම්මානය ඉමාල් ජානක පීරිස් හා රංජිත් වික්‍රමසිංහ හිමිකර ගැනීමට සමත් වූහ. එමෙන්ම මහේන්ද්‍ර පෙරේරා ද අස්වැසුම චිත්‍රපටය වෙනුවෙන් කුසලතා සම්මානය දිනා ගැනීමට සමත් විය. චිත්‍රපටයේ කවි ගායනා ඉදිරිපත් කිරීම රවිබන්ද්‍ර විද්‍යාපති හා මාධවී ශිල්පාධිපතිය.\n\nචිත්‍රපටය විකාශය වීමට පෙර අස්වැසුම චිත්‍රපටයේ අධ්‍යක්ෂවරයා වන බෙනට් රත්නායක සමඟින් ෂෙනේශ් දිසානායක විසින් කරනු ලබන සාකච්ඡාවක් ද ඔබට නැරඹිය හැක.\n\n",
       "URL": "https://www.dinamina.lk/2023/10/13/featured/30129/%e0%b7%83%e0%b7%92%e0%b6%b1%e0%b7%9a-%e0%b6%a1%e0%b7%8f%e0%b6%ba%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%85%e0%b6%af-%e0%b6%b1%e0%b7%90%e0%b6%ad%e0%b7%92%e0%b7%80%e0%b7%94%e0%b6%b1/",
       "Category": "featured",
       "Parent URL": "https://www.dinamina.lk/category/featured//page/1/"
}