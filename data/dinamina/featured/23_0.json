{
       "Source": "dinamina",
       "Timestamp": "July 20, 2023 1:00 am",
       "Headline": "යාත්‍රාව ගැන  විශ්වාසය තබමු",
       "News Content": "පැය 13ක විදුලි කප්පාදුව, අත්‍යවශ්‍ය ආහාර ද්‍රව්‍ය හිඟය, ඉන්ධන සහ ගෑස් පෝලිම් නිසා දෛනිකව ජනතාව මහත් පීඩාවකට පත් වූහ. ඉන්ධන හිඟය හේතුවෙන් රට පුරා මහා මාර්ගවල පවා පැවතුණේ දැඩි නොසන්සුන්කාරී තත්ත්වයකි. මේ පීඩනය, ආවේගශීලි බව, නොසන්සුන්කම, අවිනිශ්චිතභාවය මුළු මහත් ජන සමාජයම වෙළාගෙන තිබිණ. හෙට දවස ගැන විශ්වාසයකින් තොරව ජීවත්වීමට ජනතාවට මෙම තත්ත්වය විසින් බල කරනු ලැබ සිටියේය.\n\nඉතිහාසය විසින් මිනිසුන්ට පවරන කිසියම් කාර්යභාරයක් තිබේ. ඒ අනුව යමින් වත්මන් ජනාධිපති රනිල් වික්‍රමසිංහ මහතා ද මනා දැක්මකින් සහ සංයමයකින් යුතුව අද නොව තවත් වසර 25ක් ඉදිරිය පිළිබඳ සිතමින් මතු පරපුරට දියුණු රටක් උරුම කර දීමේ එම ඓතිහාසික කාර්යභාරය අද පියවරින් පියවර ඉටු කරමින් සිටී. ඩිජිටල්කරණය, හරිත ආර්ථිකයක්, කෘෂි නවීකරණය මෙන්ම සියලු ක්ෂේත්‍රයන්හි නව්‍යකරණයක් සමඟ ජාත්‍යන්තරය ජය ගත හැකි සංවර්ධන වැඩපිළිවෙළක් තුළ 2048 වන විට සංවර්ධිත බලගතු ශ්‍රී ලංකාවක් ගොඩනැඟීම ජනාධිපතිවරයාගේ මුඛ්‍යතම දැක්මයි. ඉලක්කයයි.\n\nනීතිය හා සාමය\n\n2022 ජූලි 11 වන දින ජනාධිපති රනිල් වික්‍රමසිංහ මහතා විසින් භාර ගනු ලැබූයේ ආර්ථිකය මෙන්ම නීතිය හා සාමය ද බිඳවැටුණු රටකි. අරගලයේ නාමයෙන් රජයේ දේපළ විනාශ කරමින් කඩාකප්පල්කාරී ක්‍රියාවල නිරතවූ පිරිස් රට පුරා ප්‍රචණ්ඩත්වය වපුරමින් සිටියහ. මැති ඇම­ැතිවරුන්ගේ, ප්‍රාදේශීය දේශපාලන නායකයන්ගේ, ආධාරකරුවන්ගේ නිවාස ගිනි තබා විනාශ කර දැමූ එම පිරිස් වත්මන් ජනාධිපතිවරයාගේ පෞද්ගලික නිවස කොළඹ රාජකීය විද්‍යාලයට පරිත්‍යාග කර තිබියදී එම නිවස සහ පුස්තකාලය ගිනි තබා විනාශ කර දැමූහ. එම පුස්තකාලය ආසියාවේම තිබූ වැදගත් ග්‍රන්ථ රැසකින් සමන්විත වූ බව ප්‍රසිද්ධ කාරණයකි. අනතුරුව ප්‍රචණ්ඩත්වය, රටේ ප්‍රජාතන්ත්‍රවාදය කෙරෙහි ඍජුවම එල්ල කළ ඔවුන් රාජ්‍ය නායක නිල නිවාසය වූ කොටුව ජනාධිපති මන්දිරය, මෙරට ප්‍රධාන පරිපාලන ආයතනය වූ ජනාධිපති කාර්යාලය, අග්‍රමාත්‍ය කාර්යාලය ඇතුළු රජයේ කේන්ද්‍රීය ස්ථාන සිය අණසකට ගනු ලැබිණ. ඉන් පසුව මෙරට ප්‍රජාතන්ත්‍රවාදයේ මුදුන් මල්කඩ වූ පාර්ලිමේන්තුව අත්පත් කර ගැනීමේ උත්සාහයක පවා නිරත විය. විධායකය, මෙන්ම ව්‍යස්ථාදායකය ද අඩපණ කිරීමට ගෙන ගිය එම විනාශකාරී උත්සාහය නවතා දමා රට තුළ නීතිය සහ සාමය ආරක්ෂා කිරීමට රනිල් වික්‍රමසිංහ මහතා කඩිනම් පියවර ගත් අතර, මහජන ආරක්ෂාව තහවුරු වී නීතිය නිසි ලෙස ක්‍රියාත්මක වීම නිසා රට සන්සුන් විය.\n\nපෝලිම් නිමා කිරීම\n\nපැය 13ක විදුලි කප්පාදුව, අත්‍යවශ්‍ය ආහාර ද්‍රව්‍ය හිඟය, ඉන්ධන සහ ගෑස් පෝලිම් නිසා දෛනිකව ජනතාව මහත් පීඩාවකට පත් වූහ. ඉන්ධන හිඟය හේතුවෙන් රට පුරා මහාමාර්ගවල පවා පැවතුණේ දැඩි නොසන්සුන්කාරී තත්ත්වයකි. මේ පීඩනය, ආවේගශීලි බව, නොසන්සුන්කම, අවිනිශ්චිතභාවය මුළු මහත් ජන සමාජයම වෙළාගෙන තිබිණ. හෙට දවස ගැන විශ්වාසයකින් තොරව ජීවත්වීමට ජනතාවට මෙම තත්ත්වය විසින් බල කරනු ලැබ සිටියේය. මෙම අපේක්ෂා භංගත්වය තුරන් කරමින් රටට අවශ්‍ය ඉන්ධන ගෑස් සහ අත්‍යවශ්‍ය ආහාර ද්‍රව්‍ය ක්‍රමානුකූලව ලබා දෙමින් ඉතා කෙටි කලක් තුළ පෝලිම් යුගය අවසන් කර මහජනතාවට අස්වැසිල්ලක් ගෙන දීමට ජනාධිපතිවරයාගේ නිවැරදි ආර්ථික ප්‍රතිපත්තිය ඉවහල් විය. එසේම ඉලක්කම් දෙකකට තිබූ උද්ධමනය තනි ඉලක්කමකට මේ වන විටත් ගෙනවිත් ඇති අතර, ඒ තුළද යළිත් යළිත් තහවුරු කරන්නේ ජනාධිපති රනිල් වික්‍රමසිංහ මහතා රටේ රෝගයට නිවැරදිම ප්‍රතිකර්මය සිදු කර ඇති බවය.\n\nජාත්‍යන්තර මූල්‍ය අරමුදල\n\nආර්ථික අර්බුදයෙන් ගොඩ ඒමට තිබෙන එකම විකල්පය ජාත්‍යන්තර මූල්‍ය අරමුදලේ සහයෝගය ලබා ගැනීම බව ජනාධිපතිවරයා කල්තියාම දැන සිටියේය. ඒ නිසා ජාත්‍යන්තර මූල්‍ය අරමුදල සමඟ සාකච්ඡා කඩිනමින් ආරම්භ කළ අතර, දීර්ඝ සාකච්ඡා වට ගණනාවකින් පසු විස්තීරණ ණය පහසුකම ශ්‍රී ලංකාවට ලබා දීමට ජාත්‍යන්තර මූල්‍ය අරමුදල එකඟ විය. ඒ සමඟම ලෝක බැංකුව සහ ආසියානු සංවර්ධන බැංකුව ඇතුළු වෙනත් මූල්‍ය ආයතන සමඟ එක්ව රටට ණය ආධාර ලබා ගැනීමේ වැඩසටහන් ආරම්භ කෙරිණි.\n\nජනාධිපතිවරයා ගෙන ගිය මෙම වැඩපිළිවෙළට අසල්වැසි මිත්‍ර රාජ්‍යය වූ ඉන්දියාවේ සහාය විශාල ලෙස හිමි වූ අතර, බංග්ලාදේශයේ මෙන්ම ජපානය මානුෂීය ආධාර ලබා දෙනු ලැබීය. එසේම චීනය, ඉන්දියාව සහ ජපානය වැනි මෙරට ප්‍රධාන ණය හිමියන් මෙන්ම පැරිස් සමාජය ද ණය ප්‍රතිව්‍යුහගත කිරීමට එකඟත්වය පළ කිරීමත් සමඟ ණය ප්‍රතිව්‍යුහගත කිරීමේ වැඩපිළිවෙළෙහි සාර්ථක ප්‍රතිඵල අත්කර ගැනීමට ශ්‍රී ලංකාව මේ වන විට සමත් වී ඇත. නමුත් ඒ සමඟ දේශීය ණය ද ප්‍රශස්තකරණයට ලක් කර ගත යුතු විය.\n\nසැලසුම් සහගතව ගනු ලැබූ ක්‍රියාමාර්ග රැසක් විසින් පීඩාකාරී ආර්ථිකයකින් දුක් කම්කටොළු රැසකට මුහුණ දෙමින් සිටි අප දැන් ක්‍රමක්‍රමයෙන් සහනදායී මට්ටමකට එළඹෙමින් සිටියි. දුර්වල වී , අඩපණ වී තිබුණු රටේ ආර්ථිකය කිසියම් ස්ථාවර තත්ත්වයකට පත්වෙමින් තිබේ.\n\nකෘෂි විප්ලවය\n\nනව්‍යකරණය සඳහා කඩිනම් පියවර ගැනීම හේතුවෙන් ගොවි ජනතාවට හොඳ ආදායමක් ලබා දීමට පසුගිය වසර තුළ රජයට හැකි විය. 2020/21 වර්ෂයේ දී එක්වරම කාෂිකර්මාන්තය 100%කින් කාබනික ප්‍රතිපත්තියකට යාම හේතුවෙන් පොහොර පිළබඳ ගැටලු රැසකට මුහණ දීමට මෙරට ගොවිජනතාවට සිදුවූ අතර, ඊට කඩිනමින් විසඳුම් ලබා දෙමින් ගොවි ජනතාවට අවශ්‍ය පෙහොර ටික නියමිත පරිදි සපයාදීමට ජනාධිපතිවරයාගේ මඟ පෙන්වීම අනුව කටයුතු කෙරිණි.\n\nජනාධිපති රනිල් වික්‍රමසිංහ මහතාගේ නව පොහොර ප්‍රතිපත්තිය හේතුවෙන් වසර 10කට පසු යල කන්නයේ කුඹුරු හෙක්ටයාර් පන්ලක්ෂ දොළොස් දහසක් වගා කිරීමට හැකි වූ බව කෘෂිකර්ම අමාත්‍යංශය පවසයි. කෘෂිකර්මාන්තය නවීකරණය කිරීම සඳහා ජනාධිපති රනිල් වික්‍රමසිංහ මහතා ගෙන යන වැඩපිළිවෙළ යටතේ 2025 වන විට මෙරට පරිභෝජනයෙන් 80%ක කෘෂි නිෂ්පාදන ඵලදාවක් ලබා ගැනීමට සැලසුම් කර ඇති බවද කෘෂිකර්ම අමාත්‍යවරයා පසුගියදා අනාවරණය කළේය. කෘෂි අස්වැන්න ඉහළ යාම හේතුවෙන් රට තුළ ආහාර සුරක්ෂිතතාව තහවුරු වී ආහාර උද්ධමනය ශීඝ්‍රයෙන් පහත යනු ලැබිණි. 2022/2023 සහල් අතිරික්තයක් ලැබීම හේතුවෙන් අඩු ආදායම්ලාභී පවුල් මිලියන 02ක් සඳහා සහල් කිලෝ ග්‍රෑම් 10 බැගින් මාස 02ක කාලයක් ලබා දීමට ද රජයට හැකි වූ අතර, සහල් මිල පහත දැමීමට හැකි වීම නිසා පාරිභෝගික ජනතාවට ද සහනයක් හිමි විය. තිරසර කෘෂිකාර්මික සංවර්ධනය තුළින් වර්ෂ 2048 වන විට “සංවර්ධිත ශ්‍රී ලංකාවක්” ගොඩනැගීමට කෘෂිකර්ම ක්ෂේත්‍රයේ දායකත්වය ලබා ගැනීම සඳහා, අපනයනය ඉලක්ක කරගත් කෘෂි නිෂ්පාදයන් බිහි කිරීම, දේශීය ආහාර සුරක්ෂිතතාව තහවුරු කිරීම හා තරුණ පිරිස, “නව තාක්ෂණය හා බැඳුණු කෘෂි ව්‍යවසායකයින්” බවට පත් කිරීම යන අරමුණු සපුරා ගැනීම හා කෘෂිකර්ම ක්ෂේත්‍රයට අදාළ සියලු ආයතන නියාමනය කිරීම සඳහා කෘෂිකර්ම ක්ෂේත්‍රය නව්‍යකරණය කිරීමට ජාතික ප්‍රතිපත්තිමය රාමුවක් ජනාධිපතිවරයාගේ උපදෙස් පරිදි රුහුණු විශ්ව විද්‍යාලයේ මහාචාර්ය ගාමිණි සේනානායක මහතාගේ ප්‍රධානත්වයෙන් මේ වන විට සකස් කරමින් පවතී. මෙම ප්‍රතිපත්ති රාමුව 2023 අගෝස්තු මස අවසන් වන විට නිම කිරීමට නියමිතය.\n\nකෘෂිකර්මාන්තයේ ඵලදායීතාවය වැඩි කිරීම සඳහා කෘෂි නවීකරණ ලේකම් කාර්යාලයක් පිහිටුවා තිබෙන අතර විවිධ විදේශාධාර ව්‍යාපෘති මඟින් කාෂිකර්මාන්තය නවීකරණය කිරීම සඳහා වැඩසටහන් ගණනාවක් දියත් කර තිබේ. කෘෂිකර්මාන්තයේ මෙම නවෝදය අපනයන කාෂි ආර්ථිකයක් කරා පරිවර්තනය කිරීම ජනාධිපතිවරයාගේ අපේක්ෂාවයි.\n\nතරගකාරී ලෝකයට මුහුණ දිය හැකි අන්දමට රටේ ආර්ථිකය හැඩගස්වා ගැනීමට අවශ්‍ය ආර්ථික ප්‍රතිසංස්කරණ මේ වන විට ජනාධිපතිවරයාගේ මඟ පෙන්වීමෙන් ක්‍රමානුකූලව ක්‍රියාවට නංවා තිබේ.\n\nසුබසාධක ප්‍රතිලාභ\n\nආර්ථික සවියක් අවැසි පුද්ගලයන්ට සහාය වීම සඳහා “අස්වැසුම” සමාජ සුබසාධක ප්‍රතිලාභ වැඩසටහන ජනාධිපතිවරයාගේ මඟ පෙන්වීමෙන් ආරම්භ කෙරිණි. ඒ අනුව සංක්‍රාන්තික, අවදානමට ලක් වූ, දුප්පත් හා අන්ත දිළිඳු යන සමාජ කාණ්ඩ 04ක් යටතේ “අස්වැසුම” සුබසාධක ප්‍රතිලාභ ගෙවීම් සිදු කෙරෙන අතර, ආබාධිත තැනැත්තන්, වැඩිහිටි සහ වකුගඩු රෝගීන් සඳහා ද සුපුරුදු පරිදි අදාළ දීමනා ලබා දෙනු ලැබේ. මෙරට දිළිඳු ජනතාව නඟා සිටුවීම වෙනුවෙන් ජාත්‍යන්තර මූල්‍ය අරමුදල සහ ලෝක බැංකුව සමඟ සිදු කළ සාකච්ඡාවලදී යෙදවීමට යෝජනා වූයේ රුපියල් බිලියන 187ක මුදලක් වුවත් රජය එම ප්‍රමාණය ඉක්මවා යමින් පසුගිය වසරට සාපේක්ෂව රුපියල් බිලියන 62කට වැඩි මුදල් ප්‍රමාණයක් වෙන් කර තිබේ.\n\nජාත්‍යන්තර වෙළෙඳාම පිළිබඳ ආයතන වෙන් වෙන්ව ගනු ලබන තීරණවල අඩු පාඩු මඟහරවාලමින් එම කටයුතු වඩාත් කාර්යක්ෂම සහ විධිමත් කර ගැනීම වෙනුවෙන් ජාත්‍යන්තර වෙළෙඳ කාර්යාලයක් (ITO) මෙරට පිහිටුවීමට මේ වන විට කටයුතු කර තිබේ. අදාළ සියලු ආයතන සම්බන්ධීකරණය කර ගනිමින් ජාත්‍යන්තර වෙළෙඳ අංශයන්හි උපරිම දායකත්වය රටේ ආර්ථිකයට ලබාදීම මෙමඟින් සිදු කෙරෙනු ඇත.\n\nපළමුව දකුණු ආසියාව සමඟ සම්බන්ධ වී පසුව නැඟෙනහිර දක්වා ව්‍යාප්ත වෙමින් චීනය, තායිලන්තය හා ඉන්දුනීසියාව සමඟ සම්බන්ධ වීමට රජය අපේක්ෂා කරයි. අවසානයේදී ලෝක ආර්ථිකයෙන්, වෙළෙඳාමෙන් හා ජනගහනයෙන් 30%ක හිමිකාරීත්වය දරන “කලාපීය “විස්තීර්ණ ආර්ථික හවුල්කාරිත්වය (Regional Comprehensive Economic Partnership – RCEP) සමඟ සම්බන්ධ වීම ශ්‍රී ලංකාවේ අරමුණයි. එසේම ආයෝජකයන් සඳහා හිතකර පරිසරයක් නිර්මාණ කරමින් ආයෝජකයින් වැඩියෙන් ශ්‍රී ලංකාව ගෙන්වා ගැනීමේ වැඩපිළිවෙළ මේ වන විටත් රජය ක්‍රියාත්මක කර ඇත. ශ්‍රී ලංකාවට ආයෝජනයට සුදුසු රටක් මෙන්ම සංචාරකයන්ගේ ආකර්ෂණීය ගමනාන්තයක් බවට පත් කිරීමේ වැඩසටහන ජනාධිපතිවරයාගේ මඟ පෙන්වීමෙන් මේ වන විටත් ක්‍රියාත්මකය.\n\nඩිජිටල්කරණය\n\nරාජ්‍ය අංශය ඩිජිටල්කරණය කරමින්, රටේ ඩිජිටල්කරණය වේගවත් කිරීමේ වගකීම හඳුනාගෙන ඇති ජනාධිපතිවරයා ඒ වෙනුවෙන් කැපවී කටයුතු කරයි.\n\nවිශ්වවිද්‍යාල හා අනෙකුත් පර්යේෂණ ආයතන ඒකාබද්ධ කර ඩිජිටල් ප්‍රතිපත්තිය සැලසුම් කිරීම ආරම්භ කිරීම සඳහා මේ වසරේ රුපියල් මිලියන 100ක් වෙන් කරීමට ද ජනාධිපතිවරයා සූදානමින් සිටින අතර, එසේම කෘත්‍රිම බුද්ධිය පිළිබඳ ප්‍රමුඛ අවධානය යොමු කරමින් පර්යේෂණ සිදු කිරීමට ලබන වසරේදී රුපියල් බිලියනයක් වෙන් කිරීමට අදහස් කෙරේ.\n\nශ්‍රී ලංකාව මුහුණ දුන් දරුණුම ආර්ථික අර්බුදය හමුවේත්, රට ගොඩනඟන්න තැනූ මූලික පදනම වසරකට අඩු කාලයක් තුළ මේ වන විටත් ඉටු කොට ඇත. 2048 වසර වන විට සමෘද්ධිමත් සහ බලගතු ශ්‍රී ලංකාවක් ගොඩනැඟීමේ ක්‍රියාවලියේ කොටස්කරුවකු වීමට ශ්‍රී ලාංකික තරුණ තරුණියන්ට අවස්ථාව ලබාදීම සහ වසර 25ක සංවර්ධන න්‍යාය පත්‍රයට තරුණ ප්‍රජාව වගකිව යුතු හවුල්කරුවන් බවට පත් කිරිමේ වැඩපිළිවෙළ ජනාධිපතිවරයාගේ මඟ පෙන්වීමෙන් දැන් ආරම්භ කර තිබේ.\n\nරටේ ස්ථිරසාර සාමයක් ඇති කිරීම වෙනුවෙන් දැරෙන සංහිඳියා ප්‍රයත්නය ඊළඟ පරම්පරාවට උරුම නොකරන බවට ජනාධිපතිවරයා සපත වී ඇත. එසේම ඒ වෙනුවෙන් තීරණාත්මක පියවර රැසක් ගනිමින් පවතී. ප්‍රදීපාගාරය ආලෝකය විහිදුවා මඟ නිවැරදිව සලකුණු කර තිබියදී පියවි සිහිය ඇති කිසිවෙක් අන්ධකාරය තෝරාගන්නේ නැත. යාත්‍රාව ගැනත් විශ්වාසය ඇත්නම් යන්න මඟත් පැහැදිලි නම්, මේ රට ඉදිරියට යාම කිසිවෙකුටවත් වළක්වාලිය නොහැකිය.\n\n\n\nසුසන්ති ප්‍රදීපිකා",
       "URL": "https://www.dinamina.lk/2023/07/20/featured/7673/%e0%b6%ba%e0%b7%8f%e0%b6%ad%e0%b7%8a%e0%b6%bb%e0%b7%8f%e0%b7%80-%e0%b6%9c%e0%b7%90%e0%b6%b1-%e0%b7%80%e0%b7%92%e0%b7%81%e0%b7%8a%e0%b7%80%e0%b7%8f%e0%b7%83%e0%b6%ba-%e0%b6%ad%e0%b6%b6/",
       "Category": "featured",
       "Parent URL": "https://www.dinamina.lk/category/featured//page/23/"
}