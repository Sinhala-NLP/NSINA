{
       "Source": "dinamina",
       "Timestamp": "August 25, 2023 1:00 am",
       "Headline": "ප්‍රේම පුරාණය අහම්බයක්",
       "News Content": "ප්‍රවීණ දැන්වීම් ප්‍රචාරක ශිල්පියකු, ග්‍රන්ථ ප්‍රකාශකයකු වන නිර්මාණවේදී ප්‍රේම් දිසානායකගේ අතීත මතක විත්ති රැගත් “ප්‍රේම පුරාණය” ස්වයං ලිඛිත චරිතාපදානය අගෝස්තු මස 25 දා එනම් අද දින පස්වරු 3.30ට කොළඹ ශ්‍රී ලංකා පදනම් ශ්‍රවණාගාරයේදී එළි දැක්වේ. ආචාර්ය සරත් අමුණුගම හා සම්මානිත මහාචාර්ය සුනිල් ආරියරත්න විසින් දේශන පවත්වති. මහාචාර්ය ප්‍රනීත් අභයසුන්දර, ආචාර්ය මාලනී ෆෝන්සේකා, ජ්‍යෙෂ්ඨ මාධ්‍යවේදී තිලකරත්න කුරුවිට බණ්ඩාර, ප්‍රවීණ ගීත රචක කුලරත්ත ආරියවංශ සහ සම්මානනීය චිත්‍රපට අධ්‍යක්ෂ ප්‍රසන්න විතානගේ සහභාගීවන සංවාද මණ්ඩපයක්ද පැවැත්වේ. ප්‍රේම පුරාණය පිළිබඳ ප්‍රේම් දිසානායක මහතා සමඟ කළ සුහද පිළිසඳර මෙසේ දක්වමු.\n\nඔබ “ප්‍රේම පුරාණය” රචනා කිරීමට අදහස් කළේ ඇයි?\n\nමුලින්ම කියන්න ඕනෑ මට පොතක් ලියන්න කියලා කිසිම අදහසක් තිබුණේ නෑ. ඒක අහම්බෙන් සිද්ධ වූ සිද්ධියක්. මගේ ජීවිතේ බොහෝ දේවල් අහඹු දේවල්. මගේ මිත්‍රයන් කිහිප දෙනෙක් මගෙන් ඉල්ලීමක් කළා පොතක් ලියන්න කියලා. මම හැම තිස්සෙම මඟ හැර හැර හිටියා. මොකද මට පොතක් ලියන්න අවශ්‍ය නැති හින්දා. නමුත් පසුගිය වසරේ මුල් භාගයේ මම හදිසියේ හෘද සැත්කමකට භාජනය වුණා. එතැනදී මට ලැබුණු විවේකයත්, ඒ කාලෙයේ මට කරන්න වැඩක් තිබුණේ නැති නිසාත් මම මෙය ලියන්න පටන් ගත්තා. ඒ නිසා මේක අහම්බයක්.කොහොම හරි මාසයකින් විතර පොත ලියලා ඉවර කළා. මගේ ආයතනයේ නමත් ෆාස්ට්. මම කොහොමත් මගේ වැඩ ඉක්මනින් කරන කෙනෙක්. මගේ මේ හදවත් සැත්කම සිදු නොවුණා නම් මෙහෙම පොතක් ලියැවෙන්නෙ නැති වෙන්නත් තිබුණා.\n\nඔබේ “ප්‍රේම පුරාණය” අන්තර්ගතය කෙබඳුද?\n\nමෙය මම ලියූ පළමු කෘතියයි. මගේ ළමා වියේ සිට වෘත්තීය ජීවිතයේ අද දක්වා මා මුහුණ දුන් ප්‍රශ්න, ගැටලු, දුක් වේදනා තමයි මෙහි සඳහන් වෙන්නේ. මෙහිදී විශේෂයෙන් මගේ අධ්‍යාපන කාලයත් ඇතුළත්. මම අධ්‍යාපනය ලැබුවේ විද්‍යා අංශයෙන්. ඊට පිටුපාලා මම මේ කලාව පැත්තට යොමු වුණෙත් මට කලාව පිළිබඳ කැමැත්තක් හා ඇල්මක් තිබුණු නිසයි. ඒ වගේම අපට ඒ දවස්වල සිංහල හා සාහිත්‍ය විෂයන් උගන්වපු ගුරුවරුත් බලපෑවා. මම පළමුවෙන් රැකියාවක් විදිහට යොමු වුණේ පත්තර කලාවටයි. ඒ 1968 ඇත්ත පත්තරේටයි. පාසැල් යන කාලේ පටන්ම මම පත්තරවලට ලිවුවා. දේශපාලන ලිපිවලට වඩාත්ම ඇලුම් කළා. ඒ දවස්වල තිබූ දේශපාලනය විවේචනය කරමින් කඨෝර භාෂාවක් තමයි මම භාවිත කළේ. ඊට පස්සේ 1968 පාසැල් ජීවිතයෙන් පස්සේ මම ඇත්ත පත්තරේට යොමු වුණා. ඇත්ත පත්තරේ මට ලොකු පන්නරයක් වුණා. ඒ ඔස්සේම මම ඇත්ත පත්තරේ චිත්‍ර ශිල්පියෙක් වගේම ලේඛකයෙක් විදිහට රැකියාව කළා. ඇත්ත පත්තරේ රැකියාව කළේ මාස 06යි. මේක තමයි මම දිගු කලක් සේවය කළ රැකියාව. 1970 දී මට සිරිමා බණ්ඩාරනායක ආණ්ඩුවෙන් ගුරු පත්වීමක් ලැබුණා. රත්නපුරේ සුමන බාලිකා විද්‍යාලයට. ඒක විද්‍යා ගණිත ගුරු පත්වීමක්. මම ගිහින් වැඩ භාර අරගෙන ඉගැන්නුවා. මට රැකියාව එපා වුණා. ගුරු වෘත්තියේ මම හිටියේ එක දවසයි. මේ විදිහට මම බොහෝ දේවල් අතෑරියා ඒ දවස්වල. ඒ දවස්වල රැකියාවක් අත්හරිනවා කියන එක ලොකු අභියෝගයක්, ඒ වගේම ඒක භයානක හිතුවක්කාර දෙයක්. ඒ දවස්වල රැකියා ව්‍යුක්තිය හා තරුණ අසහනය කියන දේ බරපතළ සමාජ ගැටලුවක් වෙලා තිබුණා. 1971 කැරැල්ලට හේතුව වුණෙත් ඒක. රස්සාවක් හොයා ගන්නවයි කියන එක ඒ කාලේ බරපතළම ප්‍රශ්නයක්. එවන් කාලයක මට ලැබුණු ගුරු පත්වීමයි මම අතෑරියේ. එහෙම කළේ වෙනත් රස්සාවක් සොයා ගෙනත් නෙවෙයි. ඒ අයින් වීමේ ලක්ෂණය මගේ ජීවිතේ පුරාවටම තිබුණා. හැබැයි මම එදා අයින් නොවුණා නම්, මම වෘත්තියෙන් ගුරුවරයෙක්. විවිධ ක්ෂේත්‍රවල විවිධ රැකියාවන් රැසක මම නිරත වුණා ඒ සියල්ලම කලාවට සම්බන්ධ ඒවා. හැබැයි ඉතාම ටික දවසයි. මම හිතන්නේ එදා මම ඒ තැන්වලින් ඉවත් වුණේ අද මේ තැනට එන්න මාවත විවර වෙන්න, වෙන්න ඇති. එහෙම වුණා නම් අද මට මේ ආයතනය බිහි කරන්න වෙන්නේ නෑ. රටට මේ අංශයෙන් සේවයක් කරන්න ලැබෙන්නෙත් නෑ. රැකියාවන් දෙන්න වෙන්නෙත් නෑ.\n\nඑදා ඔබ ගත් ඒ හිතුවක්කාරි තීරණ දෙස ආපසු හැරී බලද්දී හිතෙන්නේ මොනවාද?\n\nමම ගත් හිතුවක්කාරී තීරණ කාටවත් ගන්න කියලා මම කාටවත් කියන්නේ නෑ. මේ පොත ලියන්න මම කම්මැළි කළෙත් ඒකයි. මේ පොතේ තියෙන එකම ආදර්ශය හා උපදේශය තමයි, මනුස්සයෙක් ජීවන ප්‍රශ්නවලට මුහුණ දීලා නැගිටින්නේ කොහොමද කියලා සහ ආත්ම ධෛර්යය කියන දෙයයි. මෙහි තියෙන දේවල් යම් අයෙක් අත්හදා බලන්න ගියොත් ඒක විශාල අත්වැරැද්දක් වෙන්න පුළුවන්. ඒ නිසා මම ගත් හිතුවක්කාරි තීරණ මට නිවැරදි වුණාට වෙනත් කෙනෙකුට සුදුසු නෑ. මා තුළ තියෙන කුසලතාව මතයි මේ සියලු දේවල් කරන්නේ. මේ නිර්මාණාත්මෙක දේට මට ශක්තිය තියෙනවා. හැබැයි ඒ ශක්තිය තිබුණට හදිසි තීන්දු තීරණ ගැනීම භයානකයි. ගුරු වෘත්තියෙන් ඉවත්වීම, 1983 කලබල සහ ඒවත් එක්ක මගේ ව්‍යාපාර කඩා වැටිලා මම ණය වෙලා, ඉන්න අලුත් ගෙයයි, ව්‍යාපාර ගොඩනැඟිල්ලයි විකුණනවා. දරු තුන් දෙනෙකුත් එක්ක යන්න තැනක් නෑ. මේ වගේ තීන්දු ගන්න එක භයානකයි. ඒවගේ දේවල් මගේ ජීවිතයේ සෑහෙන්න තියෙනවා. ඒවා අසාමාන්‍ය දේවල්. මගේ ජීවිතේ අවසානයට ගිහින් නැවත ගොඩ ආපු අවස්ථා තියෙනවා.\n\nමෙය ස්වයං චරිතාපදානයක්. මෙහි කතාවත් ඔබේ. ලියන්නෙත් ඔබමයි ?\n\nචරිතාපදාන නිර්භය හා අවංක විය යුතුයි. එතැනදී තමන් කළ සියලු දේවල් ලියැවෙනවා. තමන් කළ මෝඩකම්, වීරකම්, දුක් ගැහැට හැම දෙයක්ම එහි සඳහන් වෙන්න ඕනෑ. නමුත් අද බොහෝ දෙනෙක් තමන්ගේ කුඩා අවධියේ ගෙවුණු ගම් පළාත ආශ්‍රිත අසරණව සිටියේ නම් එවැනි දේවල් ඇතුළත් කරන්නේ නෑ. චරිතාපදාන එහෙම වෙන්න බෑ. අව්‍යාජ වෙන්න ඕනෑ. අද මන්දිරයක ජීවත් වුණාට ඉපදුණු ගෙපැල අමතක කරනවා නම්, ඒක අවංක චරිතාපදානයක් නොවෙයි. ඒ නිසා චරිතාපදාන ලිවීමේදී පිටස්තර අය කරන්නේ, චරිතයට සුදු හුනු ගාන එකයි. ඒ නිසා චරිතාපදානයක් ලියන්න හොඳම කෙනා තමන්මයි. හැබැයි ඒකෙදී තමන් තමන්ට අවංක විය යුතුයි. ඒ පදනම මතයි මම මේක ලියන්න ගත්තේ. මේ ග්‍රන්ථයේ මගේ ජීවිතයේ සියලූම දේවල් නෑ. වෘත්තීමය ගොඩ නැඟීම් සදාචාරාත්මක දේවල් නීත්‍යනුකූලව හෙළිදරව් කරන්න පුළුවන් දේවල් සියල්ල මේකේ ඇතුළත්. මගේ ජීවිතයේ සදාකාලික රහස් තියෙනවා. ඒවා හෙළි කරන්න බැහැ.\n\nචරිතාපදානයක් විදිහට මෙය ලියන්න බල පෑ ප්‍රධානම කාරණාව කුමක්ද?\n\nමම ලියන එක අවුරුදු 30ක් තිස්සෙම මඟ හැරියා. මගේ ජීවිතයේ සමහර දේවල් ගැන මගේ මිතුරන්ට මම කිවුවාම, වසන්ත ඔබේසේකර දවසක් කිවුවා ඔය කතාව මට දෙන්න පිටපතක් ලියන්න කියලා. ඒවගේ සිද්ධි තියෙනවා. ඉතින් මම ඒවා යටපත් කරමින් හිටියා. මගේ ජීවිතයේ මේ අස්වාභාවික දේවල් ගැන මගේ මිතුරන් බල කරමින් කියා සිටියේ මට පොතක් ලියන්න කියලයි. ලෙඩෙක් වුණාට පස්සේ නර්ස්ටත් යටත් වෙන්න වෙනවා. සියල්ලන්ටම කන් දෙන්න සිද්ධ වෙනවා. අවනත වෙන්න සිදු වෙනවා. අන්න ඒ අවස්ථාවේදී මගේ මිතුරන් සූක්ෂ්ම වුණා. මට මෙය නොලියා බැරි වුණා. ඒ වගේම මම පුදුමාකාර විදිහට කාර්යබහුල වුණු කෙනෙක්. අසනීපයත් එක්ක මම හුදෙකලා වුණා. පුදුමාකාර විවේකයක් ලැබුණා. එය කොයි තරම්දැයි කියනවා නම් ජීවිතයේ කවදාවත් එවන් විවේකයක් ලැබෙන්නේ නෑ. කිසිම දේකට බැඳීම් නැති, අමුත්තෙක් නැති, නිදහස් කාල පරිච්ජේදයක් ගෙවුවා මාස 02 ක විතර. මෙතෙක් කලක් මම වැඩ කළ කෙනෙක්. මට නිකම් ඉන්නත් බෑ. යාළුවන්ගෙන් ලැබුණු උත්තේජනය තමයි මෙය පිටුපස තියෙන්නේ.\n\nඅතීතයේ පොත් ඇසුරු කළ පරපුර හා වත්මන් පරපුර ගැන ඔබ තුළ යම් අදහසක් ඇති ?\n\nශ්‍රී ලංකාවේ සෑම කලා අංගයකම ප්‍රේක්ෂක, පාඨක හා ශ්‍රාවකයන්ගෙන් වියුක්ත වීමක් දක්නට ලැබෙනවා. ඒකට මම දකින්නේ ප්‍රස්තුතයේ ප්‍රශ්නයක් තියෙනවා. මේවට බැඳිලා ඉන්න පිරිස එන්න එන්න වැඩි වෙන්න එපායැ. මේවගේ තියෙන පිරිහීමත් එක්ක මිනිස්සු මේවයින් ඉවත් වෙනවා. එහෙම දෙයක් ලංකාවේ සෑම දෙයකටම වෙලා තියෙනවා. ලංකාවේ සංගීතයට, සිනමාවට, නාට්‍යයට ඒක වෙලා තියෙනවා. ඒ විතරක් නොවෙයි දැන් ඒක ලංකාවේ සාහිත්‍යයටත් වෙලා තියෙනවා. මේකේ ප්‍රධානම දේ තමයි රසඥතාවයේ ගැටලුව. රසවිඳින්නේ නැති සමාජයකට මොන දේ කළත් වැඩක් නෑ. මිනිසුන්ගේ රස විඳීමත් එක්ක සෙල්ලම් කරන්න නරකයි. ඒ කාලේ සෑම ලේඛකයෙකුටම මුද්‍රණාලයක් තිබුණා. පියදාස සිරිසේන, ඩබ්ලිව් ඒ. සිල්වා, මාර්ටින් වික්‍රමසිංහ යන අයට තිබුණු මුද්‍රණාලවල පොත් විශාල වශයෙන් අච්චු ගැසුණා. ඒ කාලේ පොත් විශාල කර්මාන්තයක්. ඒ වගේම විශාල පාඨක පිරිසක් මෙයට ආශක්ත වෙලා හිටියා. දැන් සම්මාන උත්සව තිබිලත් විශ්වවිද්‍යාල, මධ්‍ය මහා විද්‍යාල බිහි වෙලත් මේ හරහා විශාල පාඨක පිරිසක් බිහි වෙන්න එපායැ. නමුත් ඒදේ වෙලා නෑ. අද වැඩියෙන්ම පොත් ගහන්නේ 1000යි. සමහර ඒවා 500යි. 250යි. 150 ගහන තැනුත් තියෙනවා. මෙවැනි අභාග්‍යයකට මුහුණ දෙන්න වෙලා තියෙන්නේ පිරිහීමකට ලක් වෙලා තියෙන නිසයි. සම්මාන සහ වෙනත් වරදාන තිබිලත් උත්තේජනයක් තියෙන්න එපායැ. මෙයට ප්‍රධාන හේතුව විදිහට මම දකින්නේ, පළ වෙන දේ නිසරු බවයි. අන්තර්ගතයේ නිසරු බව, ගුණාත්මක නොවීම, ව්‍යාකරණවල නිසරු බව, භාෂාත්මක වැරදි සහ සමාජයට නොගැළපෙන දේවල් යනාදී වශයෙන් මේවායේ විශාල පිරිහීමක් තියෙනවා. ඒ වගේම රසවින්දනයට නිගාදෙන දෙවල් තියෙනවා. ඒ නිසා ක්‍රම ක්‍රමයෙන් පාඨකයන් අයින් වෙනවා. ඒ නිසා අද අපි මුහුණ දීලා ඉන්නේ පොත පතේ සාහිත්‍යයේ සන්ධිස්ථානයකටයි. වෙනත් රටවල කොපි සංස්කාරකවරු ඉන්නවා. ලේඛකයාට මඟ හැරෙන දේවල් සකස් කරන්නේ ඔවුන්. වෙනත් රටවල පොත් පළ කරන්නේ එහෙමයි. නමුත් ලංකාවේ ලේඛකයන් ලිවුවොත් එය ගහන්නම ඕනේ. ඒ වගේම වෙන කෙනෙක් සංස්කරණය කරනවාට ලේඛකයන් කැමතිත් නෑ. එවැනි උඩඟුකමක් ලේඛකයන්ගේත් තියෙනවා. ඒ නිසා සිදු වන්නේ තුන් වැනි පාර්ශ්වය පාඨකයන් බවට පත්වීමයි. මේ තීන්දුව ගන්න බැරි තත්ත්වයක් ලංකාවේ තියෙනවා. ඒ නිසා නිසරු දේවලුත් සෑහෙන්න පළ වෙනවා. එතකොට වෙන්නේ පාඨකයන් ඈත් වීමයි.",
       "URL": "https://www.dinamina.lk/2023/08/25/featured/17071/%e0%b6%b4%e0%b7%8a%e0%b6%bb%e0%b7%9a%e0%b6%b8-%e0%b6%b4%e0%b7%94%e0%b6%bb%e0%b7%8f%e0%b6%ab%e0%b6%ba-%e0%b6%85%e0%b7%84%e0%b6%b8%e0%b7%8a%e0%b6%b6%e0%b6%ba%e0%b6%9a%e0%b7%8a/",
       "Category": "featured",
       "Parent URL": "https://www.dinamina.lk/category/featured//page/16/"
}