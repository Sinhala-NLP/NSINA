{
       "Source": "dinamina",
       "Timestamp": "October 5, 2023 1:00 am",
       "Headline": "68 වන විය සපුරන කොස්ගොඩ සුභූති අනුනාහිමි",
       "News Content": "අම්බලන්ගොඩ රන්දොඹේ සංඝරාජ පිරිවෙන් විහාරය ඇතුළු විහාර පරපුරේ විහාරාධිපති ගා/ශික්ෂාලංකාර මහ පිරිවෙනේ කෘත්‍යාධිකාරී,බලපිටිය ප්‍රාදේශීය ශාසනාරක්ෂක බල මණ්ඩලයේ සභාපති, අමරපුර සිරිසද්ධම්මවංශ මහා නිකායේ ජ්‍යෙෂ්ඨ අනුනායක, ආචාර්ය කොස්ගොඩ සුභූති අනුනායක ස්වාමීන්ද්‍රයන් වහන්සේගේ 68 වන ඡන්ම දිනය අදට (05) යෙදී තිබේ. මේ ලිපිය ඒ නිමිත්තෙනි.\n\n1965 අගෝස්තු මස 10 වැනි දින අම්බලන්ගොඩ රන්දොඹේ මහා විහාරාධිපති අමරපුර සිරිසද්ධම්මවංශ මහා නිකායේ අනුනායක සිරි සුගත ශාසනධජ කොස්ගොඩ පඤ්ඤාසීහ අනුනායක ස්වාමීන් වහන්සේ සහ කොස්ගොඩ ජිනාලංකාර නායක ස්වාමීන් වහන්සේගේ ද ජ්‍යෙෂ්ඨ ශිෂ්‍යවරයා වශයෙන් රන්දොඹේ සංඝරාජ මහා විහාරයේදී පැවිදි භූමියට පත් කොස්ගොඩ සුභූති නාහිමියන් 1979 ජුනි මස 25 වැනි දින බලපිටිය මාදු ගංඟා නිම්නයේ උදකුක්ඛේප සීමා මාලකයේදී අමරපුර සිරි සද්ධම්මවංස මහා නිකායේ මහනායක ධුරය දැරූ සර්වභෞම පණ්ඩිත කොස්ගොඩ ධම්මවංශ මහනාහිමියන්ගේ උපාධ්‍යාත්වයෙන් උපසම්පදාව ලැබූහ.\n\n1978දී අනුරාධපුර ධර්මපීඨයෙන් ත්‍රිපිටකවේදී උපාධිය ද, 1989දී කැලණි විශ්වවිද්‍යාලයෙන් ශාස්ත්‍රවේදී උපාධිය ද, 1984 ඇක්වයිනාස් ආයතනයෙන් සිවු වසරක ඉංග්‍රීසි ඩිප්ලෝමාව ද, 1991දී කැලණිය විශ්වවිද්‍යාලයෙන් ශාස්ත්‍රපති උපාධිය ද ලබා ගත් උන්වහන්සේ කෙටි කලක් රන්දොඹේ ශික්‍ෂාලංකාර මහ පිරිවෙනේ පරිවේණාධිපති වශයෙන් සේවය කරන ලදී. අනතුරුව උන්වහන්සේ අමරපුර මහා සංඝ සභාවේ උත්තරීතර මහනායක ධුරය ශෝභාමත් කළ මඩිහේ පඤ්ඤාසීහ මහනායක ස්වාමීන් වහන්සේ සමඟ ශ්‍රී ලංකා අමද්‍යප සංවිධානයේ ක්‍රියාකාරිකයකු වශයෙන් සේවය කළ අතර, මාදුළුවාවේ සෝභිත නායක ස්වාමීන් වහන්සේ සමඟ අමද්‍යප තරුණ සංවර්ධන සභාවේ ක්‍රියාකාරිකයකු වශයෙන් ද සේවය කරන ලදී. සර්වෝදය ජාතික ව්‍යාපාරයට එක් වූ උන්වහන්සේ මත්ද්‍රව්‍ය නිවාරණ පුනරුත්ථාපන අධ්‍යක්ෂ ලෙස 1985 සිට 1995 දක්වා කටයුතු කරන ලදී. ස්වකීය ගුරුදේවයන් වහන්සේලාගේ ඉල්ලීම පරිදි ස්වකීය නිකාය සංවර්ධනයට එක් වූ උන්වහන්සේ අමරපුර සිරිසද්ධම්මවංශ නිකායේ මහනායක ධුරය ශෝභාමත් කළ රාජකීය පණ්ඩිත තලල්ලේ ධම්මානන්ද මහනායක ස්වාමීන් වහන්සේ විසින් 1992දී කාරක සංඝ සභික ධුරයට සහ නිකායේ සම ලේඛකාධිකාරී ධුරයට පත් කරන ලදී. 2005දී ස්වකීය ගුරු දේවයන් වහන්සේ අපවත් වීමෙන් පසු උන්වහන්සේ රන්දොඹේ සංඝරාජ මහා විහාරාධිපති ධුරයට ද, ශික්‍ෂාලංකාර පිරිවෙනේ කෘත්‍යාධිකාරී ධුරයට ද පත් වූහ. 2005දී අමරපුර සිරිසද්ධම්මවංශ මහා නිකායේ ප්‍රධාන සංඝනායක ධුරයටත්, ලේඛකාධිකාරි ධුරයටත් පත් උන්වහන්සේ 2012දී අමරපුර සිරිසද්ධම්මවංශ මහා නිකායේ අනුනායක ධුරයට ස්වනිකායෙන් පත්වන ලදී.\n\nදේශීය වශයෙන් පමණක් නොව ජාත්‍යන්තර වශයෙන් ද ධර්මදූත සේවයට කැප වූ උන්වහන්සේ ඉන්දියාව, තායිලන්තය, හොංකොං, මැලේසියාව ආදී රටවල මෙන්ම ජර්මනිය, ස්විස්ටර්ලන්තය, ඔස්ට්‍රියාව සහ ප්‍රංශය ආදී රටවලට ද වැඩමකොට විදේශීය ජාතිකයන් සඳහා භාවනා පුහුණුව ආදිය දෙන ලදි. එමෙන්ම ශ්‍රී ලංකාවේ දකුණුදිග සංචාරක ව්‍යාපාරයට එක් වූ උන්වහන්සේ විදේශිකයන් වෙත ධර්මය සහ භාවනානුයෝගීව කටයුතු කිරීමට අවශ්‍ය ධර්ම මාර්ගෝපදේශනය ද සලසා දෙන ලදී. උන්වහන්සේ 2021දී සිට මේ දක්වා බලපිටිය ප්‍රාදේශීය ශාසනාරක්‍ෂක බල මණ්ඩලයේ සභාපති ධුරය ශෝභාමත් කරයි. උන්වහන්සේගේ ජාතික ශාසනික සේවාව අගයකරමින් 2022දී ආසියානු බෞද්ධ කේන්ද්‍රයෙන් කොළඹ ඉන්දියානු තානාපති කාර්යාලයේදී සම්මාන ආචාර්ය උපාධිය ප්‍රදානය කරන ලදි.\n\n2023දී අමරපුර සිරිසද්ධම්මවංශ මහා නිකායේ ජ්‍යෙෂ්ඨ අනුනායක ධුරයට පත්වූ උන්වහන්සේ 2023 ඔක්තෝබර් මස 5 වැනි දින 68 වන විය සපුරති. ලෝ සසුන් වැඩ වැඩීමට උන්වහන්සේට නිදුක් නිරෝගී සුව සහ දීඝායු ප්‍රාර්ථනා කරමි.\n\nකල්පිටිය අන්තර් සමුද්ද පිරිවෙන් පරිවේණාධිපති\n\nපුත්තලම් දිසාවේ ප්‍රධාන සංඝනායක, ශාස්ත්‍රපති\n\nමිගෙට්ටුවත්තේ සුමිත්ත නාහිමි",
       "URL": "https://www.dinamina.lk/2023/10/05/featured/27904/68-%e0%b7%80%e0%b6%b1-%e0%b7%80%e0%b7%92%e0%b6%ba-%e0%b7%83%e0%b6%b4%e0%b7%94%e0%b6%bb%e0%b6%b1-%e0%b6%9a%e0%b7%9c%e0%b7%83%e0%b7%8a%e0%b6%9c%e0%b7%9c%e0%b6%a9-%e0%b7%83%e0%b7%94%e0%b6%b7%e0%b7%96/",
       "Category": "featured",
       "Parent URL": "https://www.dinamina.lk/category/featured//page/4/"
}