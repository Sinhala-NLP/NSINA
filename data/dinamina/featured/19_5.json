{
       "Source": "dinamina",
       "Timestamp": "August 10, 2023 1:44 am",
       "Headline": "පාසල් හැර යන දරුවන්ට 12 දා සිට නවාකාර වැඩසටහන් 3ක් ජාතික රූපවාහිනියෙන්",
       "News Content": "\n\nජාතික රූපවාහිනිය සමඟ එක්ව විකාශය කරනු ලබන වැඩසටහන් සඳහා මූල්‍ය අනුග්‍රහකත්වය දරන ඔරෙල් කෝපරේෂන් අධ්‍යක්ෂ ගාමිණී රණසිංහ, සාමාන්‍යාධිකාරී (අලෙවි) ගයාන් පෙරේරා, ඔරෙල් ඇකඩමියේ ප්‍රධාන මෙහෙයුම් ප්‍රධානී ප්‍රියංකා පෙරේරා මහත්ම මහත්මීන් ඒ පිළිබඳ අවබෝධතා ගිවිසුම ප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතාට පිරිනමන ලදි. ඇමැතිවරයා විසින් එය ජාතික රූපවාහිනී සංස්ථාවේ සභාපති, ආචාර්ය ප්‍රසාද් සමරසිංහ මහතාට භාර දෙනු ලැබීය. තාක්ෂණ රාජ්‍ය ඇමැති කනක හේරත්, ජනමාධ්‍ය අමාත්‍යාංශයේ ලේකම් අනූෂ පැල්පිට මහත්වරුද මෙහි වෙති.\n\nපාසල් හැර යන තරුණ තරුණියන්ට තොරතුරු තාක්ෂණ ක්ෂේත්‍රයේ දැනුම, අවබෝධය දීමේ අරමුණින් ජාතික රූපවාහිනිය ලබන සෙනසුරාදා (12) සිට සෑම සති අන්තයකම නවාකාර වැඩසටහන් තුනක් විකාශය කිරීමට සූදානම් වෙයි.\n\nඒ අනුව ‘සැමට IT’ නමින් ලබන\n\n12 දා පස්වරු 4.30ට නව වැඩසටහනක් විකාශය කරයි. ඊට අමතරව 13 දා පස්වරු 4.30ට ‘Free Lancer’ නමින් නිදහස් තොරතුරු තාක්ෂණිකයන් බිහි කිරීමට දිරි දෙන වැඩසටහනක් ද එදිනම පෙරවරු 10.30ට ‘PRO+’ නමින් වෘත්තීයවේදීන්ට නිසි පිළිගැනීමක් ලබා ගැනීමට මඟ පෙන්වන වැඩසටහනක් ද විකාශය කෙරේ.\n\nප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතාගේ ප්‍රධානත්වයෙන් ඊයේ (9) දහවල් ජනමාධ්‍ය අමාත්‍යාංශයේ පැවති විශේෂ මාධ්‍ය හමුවේදී මේ කරුණු අනාවරණය විය.\n\nවැඩසටහන අමතමින් අදහස් දැක්වූ ඇමැතිවරයා,\n\n“ශ්‍රී ලංකාව තුළ විධිමත් ලෙස පුහුණු ශ්‍රම බළකායක් බිහි කිරීමට වෙහෙසෙන ආයතන දරන උත්සාහයට උත්තේජයක් සැපයීම කාලීන අවශ්‍යතාවක්‌. රටක් ලෙස වසර 75ක ඉතිහාසයේ වැඩිම වේගයකින් ආර්ථිකය ආපස්සට ගමන් කළ කාලයක් පසු කරමින් මේ වන විට යළිත් ආර්ථිකයට හුස්ම ගැනීමට හැකි අවස්ථාවක් උදා වී තිබෙනවා. එහෙත් රට මුහුණ දී ඇති අභියෝගයේ ප්‍රමාණය අතිවිශාලයි. දැනට රටක් ලෙස අප ගෙවිය යුතු ණය ප්‍රමාණය අනුව නිදහස ලබා වසර සියයක් සපිරෙන 2048 වසර දක්වාත් අනිවාර්යෙන් ගෙවිය යුතු ණය ප්‍රමාණයක් තිබෙනවා. එය කිසිසේත්ම රුපියල්වලින් කිරීමට හැකි දෙයක් නොවෙයි. ඒ සඳහා අනිවාර්යෙන්ම විදෙස් ආයෝජන මඟින් විදේශ විනිමය රට තුළට ගෙන ආ යුතුයි.\n\n“වැටුණු ආර්ථිකය ගොඩ ගැනීමට හැකි වන්නේ රට තුළ තිබෙන සම්පත් වඩාත් ප්‍රශස්ත ආකාරයට, කාර්යක්ෂම ලෙසත් ඵලදායි ලෙසත් කළමනාකරණය කිරීම තුළින් පමණයි. පවතින සම්පත් අතරින් විශ්වවිද්‍යාල පද්ධතිය සහ අධ්‍යාපන ක්‍රමය තුළින් බොහෝ විට බිහි වන්නේ විභාග සමත්, ජීවිතය අසමත් ශ්‍රම සම්පතක්.\n\nවිභාග සහතික විශාල ප්‍රමාණයක් සහිත බොහෝ දෙනාට ජීවනෝපාය සලසා ගැනීම සඳහා අවශ්‍ය ප්‍රායෝගික දැනුම නැහැ. බොහෝ විට ප්‍රචණ්ඩත්වය ඇති වන්නේත් රට ඉදිරියට නොයෑමේ අර්බුදය ඇතිවන්නේත් පවතින මානව සම්පත ඵලදායි ලෙස පුහුණු දැනුමක් සහිත නවෝත්පාදන බිහි කරන පිරිසක් බවට පත් නොවීම හේතුවෙන්.\n\nනමුත් අසල්වැසි ඉන්දියාව ක්‍රමවත් ලෙස මේ අභියෝගය ජයගෙන තිබෙනවා. ඉන්දියාව තොරතුරු තාක්ෂණ අපනයනය තුලින් වර්ෂයකට අමෙරිකානු ඩොලර් බිලියන 200කට වඩා වැඩි ප්‍රමාණයක් උපයනවා. එහෙත් අපේ රටේ තොරතුරු තාක්ෂණ අපනයයෙන් උපයනු ලබන්නේ අමෙරිකානු ඩොලර් බිලියන 1.7ක පමණ ප්‍රමාණයක්.\n\n“අපේ රටේ මානව සම්පත මේ ආකාරයට පුහුණු කිරීමේ අවශ්‍යතාව මා අධ්‍යාපන ඇමැතිවරයා ලෙස එවකට හඳුනාගත්තා. ඒ අනුව උසස් පෙළ තාක්ෂණවේදය විෂය ධාරාව හඳුන්වා දුන්නා. ඒ වෙනුවෙන් ශ්‍රී ලංකාව පුරා මහින්දෝදය තාක්ෂණ පීඨ 251ක්‌ පිහිටවූවා. එය අපේ රටේ අධ්‍යාපන ක්ෂේත්‍රය තුළ හැරවුම් ලක්ෂ්‍යයක් බවට පත් වුවත්, බොහෝ දෙනකු ආරම්භයේ ඊට විරුද්ධ වුණා. එහෙත් එහි ප්‍රතිඵලයක් ලෙස මේ වන විට දිවයින පුරා විශ්වවිද්‍යාලවල 13ක තාක්ෂණ පීඨ බිහිව තිබෙනවා. බොහෝ දෙනෙක් පුහුණු ශ්‍රමිකයන්, වෘත්තිකයන් බවට පත්ව තිබෙනවා. ඌව වෙල්ලස්ස ඇතුළු බොහෝ ඈත ප්‍රදේශවල පවා අති විශාල සිසුසිසුවියන් පිරිසක් තාක්ෂණික විෂයන් හදාරා, විශ්වවිද්‍යාල වරම් දිනාගෙන, බොහෝ දෙනෙක් සාර්ථක ව්‍යවසායකයන් පත්ව තිබෙනවා.\n\nමේ වගකීම ඉටු කිරීමට ජනමාධ්‍ය අමාත්‍යාංශය යටතේ විද්යුත් මාධ්‍ය ඔස්සේ අධ්‍යාපනය වෙනුවෙන් විශාල කාර්යභාරයක් ඉටු කිරීමේ හැකියාවක් පවතිනවා. ලෝකයේ බොහෝ රටවල් රූපවාහිනී මාධ්‍ය අධ්‍යාපනය වෙනුවෙන් යොදාගන්නවා. ජාතික රූපවාහිනියේ දායකත්වයෙන් ඉදිරියේදී මේ ක්ෂේත්‍රයට සම්බන්ධ සියලු පාර්ශ්වද එක් කරගනිමින්, පවතින සම්පත් නිසි පරිදි කළමනාකරණය කරගනිමින් මේ වෑයම වෙනුවෙන් දායක විය යුතුයි. ඒ සඳහා අවශ්‍ය අනුග්‍රහය පෞද්ගලික අංශයෙන් ගත හැකි බව මා විශ්වාස කරනවා.\n\n“මේ වන විටත් රට තුළ නවෝත්පාදන කරමින් ක්ෂේත්‍රය තුල රැඳී සිටින ආයතන රැසක් පවතිනවා. ඒ සඳහා දුම්රිය දෙපාර්තමේන්තුව සතුව මරදාන ප්‍රදේශයේ පවතින විශාල භූමි ප්‍රදේශයක් වෙන් කර දී තිබෙනවා. විශාල තරුණ තරුණියන් ප්‍රමාණයක් එම ආයතනවල නව තාක්ෂණික ඉසවු සොයා යමින් නව නිපැයුම් සිදු කරනවා. පවතින මහින්දෝදය විද්‍යාගාරවල පහසුකම්ද අධ්‍යාපන අමාත්‍යාංශය දායකත්වයෙන් ඒ සඳහා භාවිත කළ හැකි වනු ඇති බව මා විශ්වාස කරනවා. අධ්‍යාපන ඇමැතිවරයාද ඒ වෙනුවෙන් දායකත්වය දීමට සූදානම් බව දන්වා තිබෙනවා.\n\nවිභාග කේන්ද්‍රීය අධ්‍යාපනයෙන් ඔබ්බට යමින් තාක්ෂණය පිළිබඳ දැනුම මාධ්‍ය ඔස්සේ දරුවන්ට දිය හැකි නම් අපගේ වගකීම වන්නේ එයයි. ඒ වෙනුවෙන් දායකත්වය සපයන සියලුම ආයතනවලට මා ස්තුතිවන්ත වෙනවා. සියලු ආයතන අතර අන්තර් සහයෝගිතාවෙන් යුක්තව මේ නව සංකල්පය මඟින් රටට ආඩම්බරයක් විය හැකි මානව සම්පතක් නිර්මාණය කිරීමට හැකි වනු ඇති බව මා විශ්වාස කරනවා.”\n\nතාක්ෂණ රාජ්‍ය ඇමැති කනක හේරත්, ජනමාධ්‍ය අමාත්‍යාංශ ලේකම් අනූෂ පැල්පිට, රූපවාහිනී සංස්ථාවේ සභාපති ආචාර්ය ප්‍රසාද් සමරසිංහ මහත්වරු සහ විද්යුත් සහ මුද්‍රිත මාධ්‍ය ආයතන ප්‍රධානීන් ඇතුළු පිරිසක් මේ අවස්ථාවට එක්ව සිටියහ.",
       "URL": "https://www.dinamina.lk/2023/08/10/featured/13019/%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%84%e0%b7%90%e0%b6%bb-%e0%b6%ba%e0%b6%b1-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-12-%e0%b6%af%e0%b7%8f-%e0%b7%83%e0%b7%92/",
       "Category": "featured",
       "Parent URL": "https://www.dinamina.lk/category/featured//page/19/"
}