{
       "Source": "dinamina",
       "Timestamp": "August 2, 2023 6:48 am",
       "Headline": "ගුවන් සේවයේ සාර්ථකත්වයට  ප්‍රතිව්‍යූහගතකරණය  අවශ්‍යයි",
       "News Content": "ශ්‍රී ලන්කන් ගුවන් සේවය ප්‍රතිව්‍යූහගත කිරීම සම්බන්ධයෙන් මේ වන විට රජයේ අවධානය යොමුව තිබේ. ගුවන් සේවයේ සංවර්ධනය වෙනුවෙන් රජයේ ඉදිරි සැලසුම් මෙන්ම කොළඹ වරාය සහ රටේ අනෙකුත් වරායන් සංවර්ධනය වෙනුවෙන් ගෙන තිබෙන ක්‍රියාමාර්ග හා ඉදිරි සැලසුම් සම්බන්ධයෙන් වරාය, නාවික හා ගුවන් සේවා ඇමැති, නීතිඥ නිමල් සිරිපාල ද සිල්වා මහතා සමඟ කළ සංවාදයකි මේ.\n\nසංචාරක ව්‍යාපාරයේ වර්ධනයත් සමඟ අභ්‍යන්තර ගුවන් සේවා වර්ධනය කරන්න පුළුවන්\n\nප්‍රතිව්‍යූහගතකරණයෙන් ගුවන් යානා බද්දට හෝ මිලට අරන් සේවාව වඩාත් පුළුල් කළ හැකියි\n\nවිශාල ගුවන් යානා යාපනයට ගෙන්වා ගැනීම අපේ බලාපොරොත්තුවයි\n\nශ්‍රී ලන්කන් ගුවන් සේවාව ප්‍රතිව්‍යුහගතකරණ වැඩපිළිවෙළ යටතේ සම්පූර්ණයෙන්ම විකුණා දැමීමක් සිදු වන බවට විවිධ පාර්ශ්ව මත ඉදිරිපත් කර තිබෙනවා. එහි සත්‍යතාව කුමක් ද?\n\nශ්‍රී ලන්කන් ගුවන් සේවය ප්‍රතිව්‍යූහගත කිරීමේ දී අනිවාර්යෙන්ම 51% ක කොටස් ප්‍රමාණයක් ශ්‍රී ලංකා රජය සතුව තබා ගන්න අපිට සිද්ධ වෙනවා. එසේ තබා නොගතහොත් අපිට ප්‍රතිව්‍යූහගතකරණය කරන්න බැහැ. මොකද අපිට විවිධ රටවල ගුවන්තොටුපොළවල ගොඩබැසීමේ අයිතිය ලබාදීලා තියෙන්නේ ශ්‍රී ලංකාවටයි. ඒ අයිතිය ගුවන් සමාගමට නෙවෙයි, අපේ රට සතුයි. ඒ නිසා ප්‍රතිව්‍යූහගතකරණය කිරීමෙන් පසුව සකස් කරනු ලබන ඒ සමාගමේ වැඩි කොටස් ප්‍රමාණයක් ශ්‍රී ලාංකිකයන් සතුව පැවතිය යුතුයි. වැඩි ප්‍රමාණයක් අපිට දෙන්න ලැබෙන්නේ, යම් ආයෝජකයෙක් ශ්‍රී ලාංකික සමාගමක් හෝ ශ්‍රී ලාංකික ව්‍යවසායකයකු සමඟ එකතුවෙලා ඉල්ලීමක් කළොත් අපිට ඔවුන්ට 49% කට වැඩි ප්‍රමාණයක් ලබා දෙන්න පුළුවන්. ඒ නිසා ප්‍රතිව්‍යූහගතකරණය කළත්, මෙහි පරිපාලනය එවැනි විදේශීය සමාගමකට භාර දුන්නත් වැඩි කොටස් ප්‍රමාණයක් ශ්‍රී ලාංකිකයන් සතුව පවතින ආකාරයට කටයුතු කිරීමට තමයි අපි බලාපොරොත්තු වෙන්නේ. එහි නීතිමය අවශ්‍යතාවකුත් වෙනවා. ඒක කාටවත් වෙනස් කරන්න පුළුවන් කමක් නැහැ.\n\nමේ වන විට ඒ සඳහා ආයෝජකයෙකු ඉදිරිපත්ව සිටිනවාද?\n\nමීට මාස ගණනකට පෙර මම අමාත්‍ය මණ්ඩලයට ශ්‍රී ලන්කන් ගුවන් සේවාව සාර්ථකව රජයට හා ජනතාවට බරක් නොවී පවත්වාගෙන යෑම සඳහා ප්‍රතිව්‍යූහගත කිරීමක් අවශ්‍යයි කියලා සංදේශයක් ඉදිරිපත් කළා. ඒ වගේම, ඒ සඳහා ශක්තිමත් ගුවන් සේවා ක්ෂේත්‍රයේ කටයුතු කරන හවුල්කරුවෙක් අවශ්‍යයි කියලා. මොකද දැනටමත් අපේ ගුවන් සේවය අ‍ෙමරිකා එක්සත් ජනපද ඩොලර් බිලියන 1.2 ක් දේශීය හා විදේශීය ආයතනවලට ණය වෙලා තියෙනවා. ඒ නිසා මේ තත්ත්වය අනුව අපිට ඉදිරියට මේ ගුවන් සේවය සාර්ථකව ගෙන යෑම අමාරුයි. මෙවැනි ණය බරක් තබා ගෙන අපිට ලෝකයේ අනෙකුත් මැදපෙරදිග වැනි සල්ලි තියෙන රටවල ගුවන් සේවාවන් සමඟ තරග කිරීමට පුළුවන් කමක් නැහැ. අපි දන්නවා අපේ ආර්ථිකය අනුව එවැනි මුදලක් රජයට ගෙවන්න පුළුවන් කමකුත් නැහැ. ඒ නිසා ඉතාම ප්‍රායෝගික ක්‍රමවේදය තමයි 6000 ක් පමණ ශ්‍රී ලන්කන් ගුවන් සේවකයන්ගේ රැකියා අවස්ථා සුරක්ෂිත කරමින්, ශ්‍රී ලංකා ගුවන් සේවය කියන නාමයත් පවත්වාගෙන යමින් එයින් ආදායමක් ලැබෙන විට ඉන් කොටසක් ශ්‍රී ලංකාවට ලබාගෙන සාර්ථක ගුවන් සේවයක් පවත්වාගෙන යෑමට තියන එකම මඟ මෙසේ ප්‍රතිව්‍යූහගතකරණය කිරීම පමණයි.\n\nබණ්ඩාරනායක ජාත්‍යන්තර ගුවන්තොටුපළේ දෙවැනි පර්යන්තයේ සංවර්ධන කටයුතු අඛණ්ඩව ක්‍රියාත්මක කරන්නේ කෙසේද ?\n\nබණ්ඩාරනායක ගුවන්තොටුපොළේ දෙවන පර්යන්ත ගොඩනැඟිල්ල සෑදීමේ කටයුතු ජයිකා ආයතනය මඟින් ලබා දෙන සහනදායි පොලී මත ලැබෙන ආයෝජනයකින් තමයි කරගෙන ගියේ. එහෙත් එක් අවස්ථාවකදී අපේ රට බංකොලොත් කියලා අපි ප්‍රකාශයකට පත් කළා. ඊට පස්සේ ජයිකා ආයතනය මාව මුණ ගැසුණා. ඔවුන්ගේ නීති රීති හා රෙගුලාසි අනුව බංකොලොත් යැයි ප්‍රකාශ කරපු රටකට තවදුරටත් මේ ණය මුදල් ලබා දීම ජපානයේ තියන නීති රීති හා රෙගුලාසි අනුව කරන්නට බැහැ. මේ තත්ත්වයෙන් ගොඩ ඇවිල්ලා ජාත්‍යන්තර මූල්‍ය අරමුදල මඟින් මේ ණය ගෙවීම් සඳහා ශක්තියක් ශ්‍රී ලංකාවට තිබෙන බවට සහතිකයක් ලබා දුන් පසුවයි ඔවුන්ට මේ ණය මුදල නැවත ක්‍රියාත්මක කරන්න පුළුවන් කියලා කිවුවා. මේ අනුව එම පර්යන්තයේ වැඩකටයුතු තාවකාලිකව නතර කරලා තියෙනවා. ණය ප්‍රතිව්‍යූහගතකරණය කිරීමේ ක්‍රියාවලිය අවසන් වූ වහාම ජයිකා ආයතනය අපිට මේ සඳහා අවශ්‍ය මූල්‍යාධාර සපයන බවට ජපන් තානාපතිවරයාත්, ජයිකා ආයතනයත් අපිට ඉතා පැහැදිලිව ප්‍රකාශ කරලා තියෙනවා. ප්‍රතිව්‍යූහගතකරණය කිරීමෙන් පසුව මේ කටයුතු නැවත පටන් ගැනීමට පුළුවන්.\n\nකටුනායක ගුවන්තොටුපළට අමතරව සෙසු ගුවන් තොටුපළ සංවර්ධනය කරමින් අභ්‍යන්තර ගුවන් සේවා ප්‍රවර්ධනය සඳහා රජයේ අවධානය යොමුව තිබෙනවා. ඒ වැඩපිළිවෙළ මේ වන විට ක්‍රියාත්මක වන්නේද ?\n\nවිශේෂයෙන්ම කරුණු කිහිපයක් මත රට තුළ අභ්‍යන්තර ගුවන් සේවාවන් සංවර්ධනය සඳහා අපි හුඟක් පසු පසට ගිහිල්ලා තියෙන්නෙ. එකක් තමයි අපේ රටට පැමිණෙන සංචාරකයින් සඳහා අභ්‍යන්තර ගුවන් සේවා ලබා දීමේ දී ගුවන් සේවා ගාස්තු ඉතා අධික වෙනවා. ඒකට හේතුව මෙකී ගුවන් යානා සඳහා අභ්‍යන්තර ගුවන් සේවාවන්හි රක්ෂණ ගාස්තු ජාත්‍යන්තර ගුවන් සේවාවන්හි රක්ෂණ ගාස්තු හා සමානවයි දැනට තියෙන්නේ. මෙය පිළිබඳ අභ්‍යන්තර ගුවන් සේවාවන් සඳහා උනන්දුවක් දක්වන පාර්ශ්වයන් අපට කරුණු ඉදිරිපත් කළා. ඒ අනුව ගුවන් සේවා පනතට සංශෝධන පසුගිය සතියේ දී පාර්ලිමේන්තුවට ගෙනල්ලා අභ්‍යන්තර ගුවන් සේවාවන් සඳහා අඩු රක්ෂණ ගාස්තුවක් අය කර ගැනීමට හැකිවන අයුරිනුත් ඔවුන් ගුවන්තොටුපොළ වෙනුවෙන් ගෙවිය යුතු ගොඩබැසීමේ ගාස්තු යම් ප්‍රමාණයකින් අඩු කිරීමටත් මම කටයුතු කරලා තියෙනවා. ඒ වගේම සංචාරකයන් ශ්‍රී ලංකාවට ගෙන ඒමේ දී විශේෂයෙන් අත මිට සරු හුඟක් වියදම් කරන්න පුළුවන් සංචාරකයන් අපි ගේන්න ඕනේ. ඒ ආවොත් තමයි ඒගොල්ලො කොළඹ ඉඳන් මඩකලපුවට හරි පලාලිවලට හරි වෙනත් ස්ථානයකට හරි ගුවනින් යන්නේ. නැත්නම් ඔවුනුත් බලන්නේ ලාභ ක්‍රමයකට යන්න. ඉතින් ඒ නිසා සංචාරක ව්‍යාපාරය වර්ධනයත් එක්ක තමයි අභ්‍යන්තර ගුවන් සේවා වර්ධනය අපට කරන්න පුළුවන් වෙන්නේ. ගුවන් සේවාවන් ගණනාවක් දැන් ශ්‍රී ලංකාව පැමිණීමට කටයුතු කරමින් පවතිනවා. ඒ නිසා මෙරට ගුවන් සේවා ක්ෂේත්‍රයේ විශාල ප්‍රවර්ධනයක් ඇති වී තියෙනවා.\n\nඅන්තර්ජාතික සහයෝගිතාව තවදුරටත් ශක්තිමත් කර ගනිමින් ගුවන් සබඳතා වර්ධනය සඳහා මෑතක දී ගෙන තිබෙන ක්‍රියාමාර්ග මොනවාද? ලෝකයේ සෙසු ගුවන් සේවා මෙරටට ගෙන්වා ගැනීම සම්බන්ධයෙන් අනුගමනය කරන ක්‍රමවේදය කුමක්ද ?\n\nදැනට අපිට තියෙන්නේ ගුවන් යානා 26 යි. ඒකෙනුත් දැන් පහක විතර එන්ජින් කැඩිලා. ඒ නිසා මේවා හදාගෙන ගුවන් යානා ප්‍රමාණය 35 කට 40 කට වැඩිකර ගන්න ඕනේ. ශ්‍රී ලංකාවට වැඩිපුර සංචාරකයන් ගෙන්වා ගැනීම සඳහා ලොකු ඉල්ලීමක් තියෙනවා. මේ ප්‍රතිව්‍යූහගතකරණය කිරීමේ පරමාර්ථය තමයි වැඩි ගුවන් යානා ප්‍රමාණයක් මේ ගුවන් සමාගමට බද්දට හෝ මිලට අරගෙන වඩාත් පුළුල් වූ ගුවන් සේවාවක් පවත්වාගෙන යෑම. එය මේ රටේ සංචාරක ව්‍යාපාරයටත් විශාල රුකුලක් වෙනවා. අපේ රටට එන සංචාරකයන්ගේ ප්‍රමාණයත් වැඩිවෙලා තියෙනවා. ඒ තුළින් ජාතික ආර්ථිකයට සුවිශේෂී දායකත්වයක් ලබා ගන්න පුළුවන්. යාපනය සහ මදුරාසිය අතර ගුවන් සේවාව ආරම්භ කළා. අද තියෙන තත්ත්වය තමයි මාසයක් දෙකක් යනකන් එම ගුවන් සේවයේ ටිකට් පතක් ලබා ගන්න බැහැ. එතරම්ම ටිකට්පත් විකිණිලා තියෙන්නේ. මුලින් සතියකට දවස් 4 යි පැමිණියේ. මගේ ඉල්ලීම පරිදි ඔවුන් දැන් සතියෙ දවස් හතේම එනවා. දැනට පලාලි ගුවන්තොටුපොළේ ගොඩ බැස්විය හැක්කේ ආසන්න 72 කට සීමාවුණු මධ්‍යම ප්‍රමාණයේ ගුවන් යානා පමණයි. සාමාන්‍යයෙන් මගීන් 175 සිට 250-275 දක්වා ගමන් කළ හැකි A320 වගේ ගුවන් යානා ගොඩ බැස්වීමට නම් යාපනය ගුවන්තොටුපළ නවීකරණය කළ යුතුව තිබෙනවා. අපේ බලාපොරොත්තුව ඉතා ඉක්මනින් යාපනය ගුවන්තොටුපොළේ ධාවන පථය දීර්ඝ කරලා වඩාත් විශාල ගුවන් යානාවන් යාපනයට ගෙන්වා ගැනීමයි. එසේම මත්තල ගුවන්තොටුපළ තුළින් විශේෂයෙන්ම ගුවන්යානා අලුත්වැඩියා කිරීම, ගුවන් යානා කැබලි කොට ඉවත් කිරීම වැනි ගුවන් ක්ෂේත්‍රයේ තියෙන කර්මාන්ත රාශියක් තියෙනවා. මේ සඳහා දැනටමත් ඉල්ලුම් කරලා තිබෙනවා. ඉදිරියේ දී එවැනි වැඩ කටයුතු සඳහාත් මේ ගුවන්තොටුපොළ ලබා දීමට බලාපොරොත්තු වෙනවා.\n\nගුවන් නියමුවන් සම්බන්ධයෙන් ඇති වූ ගැටලුවක් හේතුවෙන් මෑතකදී ශ්‍රී ලන්කන් ගුවන් යානාවල යම් යම් ප්‍රමාද ගැන වාර්තා වුණා. ඒ ගැටලුව අවසන් කිරීම සඳහා ගෙන තිබෙන ක්‍රියාමාර්ග මොනවාද ?\n\nඔවුන් අපිටත් නොකියා වෘත්තීය සමිති ක්‍රියාමාර්ගයක යෙදිලා, වැඩ කිරීමේ ක්‍රියාමාර්ගයක් අනුගමනය කිරීම නිසා තමයි ඒක සිදු වුණේ. ඒත් ගුවන් යානාවලට සාපේක්ෂකව ජාත්‍යන්තර ප්‍රමිතියට අනුව අවශ්‍ය ගුවන් නියමුවන් ප්‍රමාණයක් සිටිනවා. ඒත් ගුවන් සේවාවක් ගෙනයෑම සඳහා නම්‍යශීලිව රට ගැන, ගුවන් සේවය ගැන කල්පනා කරන කාර්ය මණ්ඩලයක් අපිට අවශ්‍යයි. ඉතින් මේක ගුවන් ක්ෂේත්‍රයේ පමණක් නොවෙයි ශ්‍රී ලංකාවේ සෑම ක්ෂේත්‍රයකම රුපියල් ශත පසුපස හඹායන පදනමක් තියෙන දෙයක්. ඒක අතිශයින්ම කනගාටුදායකයි. අපි වගේ රටක් ගොඩ යන්නට නම් අපි සුළු වශයෙන් හෝ පරිත්‍යාග කරලා මේ රටේ නිදහස් අධ්‍යාපනය ලබලා පුහුණුව ලබපු අය තමන්ගේ පසුම්බිය ගැන කල්පනා කරනවා වගේම රට ගැනත් කල්පනා කළ යුතුයි.\n\nනාවික සබඳතා ශක්තිමත් කරමින් කොළඹ වරාය සහ අනෙකුත් වරායන් සංවර්ධනය වෙනුවෙන් රජයේ සැලසුම් මොනවාද?\n\nවරාය සංවර්ධන කටයුතුවලදී සුවිශේෂී ප්‍රගතියක් දැනට ලබා ගෙන තියෙනවා. මීට පෙර අරගලය අවස්ථාවේ දී අරගලය නිසා ප්‍රධාන නැව් සමාගම්වල නැව් 17 කට පමණ ආපසු හැරිලා යන්න සිදු වුණා. ඒ කැලල මකා ගැනීමට මට විශාල පරිශ්‍රමයක් යොදන්න සිදු වුණා. එහෙත් නැව් සමාගම් සමඟ සාකච්ඡා කරලා ඒ හැරිලා ගිය නැව් සමාගම් විතරක් නෙවෙයි අලුතෙනුත් ලෝකයේ විශාලතම නැව් සමාගම් කීපයකින් නෞකා කොළඹ වරායට ගෙන ඒමට දැන් අපිට පුළුවන් වෙලා තියෙනවා. විශේෂයෙන්ම කොළඹ වරායේ තියෙන ජයා පර්යන්තයේ විශාල මුදලක් වරායෙන් වියදම් කරලා එහි ධාරිතාව වැඩි කිරීමට කටයුතු කළා. ඒ වගේම නැඟෙනහිර පර්යන්තය සඳහාත් ඒ වගේම ඩොලර් මිලියන 580 ක් වියදම් කරලා අලුතින් ඒ පර්යන්තය හදනවා. එහි වැඩ කටයුතු සාර්ථකව දැන් අපි කරගෙන යනවා. 2024 වසර අවසානය වන විට අපිට එම පර්යන්තයේ වැඩ කටයුතු අවසන් කරන්න පුළුවන් වෙනවා.\n\nදැනට පෞද්ගලික අංශයේ තවත් එමිරල් දෙකක් තියෙනවා. ඒවා ඉතාමත් සාර්ථක විදිහට කාර්යක්ෂමව වැඩ කටයුතු කරගෙන යනවා. අධානි සමාගමට ලබා දුන්න බටහිර පර්යන්තයේ වැඩ කටයුතුත් සාර්ථකව දැන් ඉටු කරගෙන යනවා. දැනට අපි ප්‍රතිඅපනයනය කිරීම තුළින් විශාල ආදායමක් ලබනවා. කන්ටේනර් මිලියන 8.5 ක් වාර්ෂිකව හුවමාරු වෙනවා. අපේ බලාපොරොත්තුව මේක මිලියන 15 දක්වා වැඩිකර ගන්නයි.\n\nඅපි “උතුරු වරාය සංවර්ධනය” කියලා ව්‍යාපෘතියක් සඳහා ආසියානු සංවර්ධන බැංකුවේ සහයෝගය ඇතිව ශක්‍යතා අධ්‍යයනයක් නිම කරලා තියෙනවා. ඒ අනුව ඉදිරි කාලයේ දී අපිට තවත් අලුත් පර්යන්ත 4ක් 5ක් ගොඩනංවන්නට පුළුවන් වෙයි. ඒ වගේම දැන් අපේ වරායට විශේෂයෙන්ම මගී නෞකා රාශියක් පහුගිය දිනවල ආවා. ඉදිරියේ දී අපි තවත් වැඩිපුර මගී නෞකාවන් ගෙන ඒම සඳහා අවශ්‍ය යටිතල පහසුකම් සලසා දෙනවා.\n\nමහින්ද අලුත්ගෙදර\n\nඡායාරූපය – ශාන් රූපස්සර",
       "URL": "https://www.dinamina.lk/2023/08/02/featured/10839/%e0%b6%9c%e0%b7%94%e0%b7%80%e0%b6%b1%e0%b7%8a-%e0%b7%83%e0%b7%9a%e0%b7%80%e0%b6%ba%e0%b7%9a-%e0%b7%83%e0%b7%8f%e0%b6%bb%e0%b7%8a%e0%b6%ae%e0%b6%9a%e0%b6%ad%e0%b7%8a%e0%b7%80%e0%b6%ba%e0%b6%a7/",
       "Category": "featured",
       "Parent URL": "https://www.dinamina.lk/category/featured//page/20/"
}