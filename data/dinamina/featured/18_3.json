{
       "Source": "dinamina",
       "Timestamp": "August 15, 2023 3:55 am",
       "Headline": "භාෂා අයිතිය කඩ වුණොත් කොමිසමට කියන්න",
       "News Content": "අදහස්, හැඟීම්, දැනුම, අත්දැකීම් කැටිකොට ගත් සංස්කෘතිය පරපුරකින් අනෙක් පරපුරට දායාද කිරීමේදී භාෂාවෙන් ඉටුවන මෙහෙය අතිවිශාලය. එය ලොවම පිළිගන්නා කරුණකි. එය මූලික අයිතිවාසිකමක් වශයෙන් පිළිගැනීමටත් බොහෝ රටවල් කටයුතු කර ඇත. මෙරටටත් එය එසේමය. මේ ඒ පිළිබඳව රාජ්‍ය භාෂා කොමිෂන් සභාවේ සභාපති නීතිඥ ඩී. කලංසූරිය මහතා සමඟ කළ සාකච්ඡාවකි.\n\nජාතීන් අනුව උච්චාරණය වෙනස් වෙන්න පුළුවන්\n\nකොමිෂන් සභාවෙන් රට පුරා වැඩමුළු\n\nඅපේ රටේ පමණක් භාෂා දහනවයක්\n\nඅපි කොමිෂන් සභාවෙන්ම පටන් ගමු. ඇත්තෙන්ම ජාතික භාෂා කොමිෂන් සභාවේ කාර්යභාරය කුමක් ද? ඒ ගැන පැහැදිලි කිරීමක් කළ හැකිද?\n\nවර්ෂ 1991 අංක 18 දරන පනතින් රාජ්‍ය භාෂා කොමිෂන් සභාව පිහිටුවා තියෙන්නේ. මෙය, රාජ්‍ය පරිපාලන අමාත්‍යාංශයට අයත්. රාජ්‍ය භාෂා දෙපාර්තමේන්තුව, ජාතික භාෂා අධ්‍යාපන හා පුහුණු ආයතනය, ජාතික භාෂා අංශය යන රාජ්‍ය ආයතන සමඟ සහයෝගයෙන් ඒ ආයතන සමඟ අත්වැල් බැඳගෙන අපි නිතර කටයුතු කරනවා. රාජ්‍ය භාෂා ප්‍රතිපත්තිය සුරැකීම හා පෝෂණය කිරීම අපේ ප්‍රමුඛ වගකීමක්. ඒ ඒ ආයතනවල භාෂා විගණනය, භාෂා අයිතීන් කඩවීම් ආදියට අදාළවත් රාජ්‍ය භාෂා කොමිෂන් සභාව විශේෂයෙන් කටයුතු කරනවා. අනෙක, භාෂා අයිතිය මෙරට ආණ්ඩුක්‍රම ව්‍යවස්ථාවෙන්ම ස්ථාපිත කර තිබෙන්නක්. රාජ්‍ය, අර්ධ රාජ්‍ය ආයතන ඒ නිර්ණායක සපුරන්නට ඉඳුරාම බැඳී සිටිනවා. මහජනතාව පුද්ගලික අංශයෙන් සේවා ලබා ගැනීමේදී ඒ නිර්ණායක එලෙසම ක්‍රියාත්මක කරවා ගැනීමට අදාළව කොමිෂන් සභාවේ ඉදිරිපත් වීමෙන් ඉදිරි පියවර ගනිමින් සිටිනවා. ඒ අනුව යම් විදිහකින් භාෂා අයිතීන් කඩවීමක් වී ඇති බවට පැමිණිල්ලක් ලැබුණොත් රාජ්‍ය භාෂා කොමිෂන් සභාව ඒ ගැන සොයා බලනවා. වහා එය නිවැරැදි කිරීමට අදාළ මැදිහත්වීම් කරනවා. මහජනතාවට ඊට අදාළ පැමිණිලි 1956 කෙටි දුරකතන අංකය ඔස්සේත් ඉදිරිපත් කළ හැකියි.\n\nමෑතකාලීනව මේ කරුණ වඩාත් කතාබහට ලක් වුණා නේද ?\n\nඑක් උත්සවයකදී මෙරට ජාතික ගීය ගායනා කළ අන්දම එහිදී මතභේදයට තුඩු දුන්නා. ඒත් සංගීතමය ගායනාවක් සහ උච්චාරණය කිරීමක් අතර වෙනසක් තියෙනවා. එක් එක් තැනැත්තන්, විවිධ ජාතීන් එකම වචන පේළිය උච්චාරණයේදී වුවත් වෙනස්කම් අසන්නට ලැබෙනවා. අනෙක, කනගාටුව ප්‍රකාශ කිරීම්, ලාංකේය ජාතියෙන් සමාව ගැනීම් අපි ඒ සිද්ධිය පසුබිමේ දුටුවා. ඉන් එහාට නීතිය ඒ පිළිබඳ එතරම් දුරදිග නොයනු ඇති බවයි මගේ පුද්ගලික හැඟීම. භාෂාවට නිගරු කිරීම, විකෘති කිරීම් ඇතැම් විද්‍යුත් නාලිකාවලින් කෙරෙන බවට මැසිවිලි නිතර අසන්නට ලැබෙනවා. ජනතාවගේ මෙන්ම එම ජනමාධ්‍යවල සේවයේ නිරත ඇතැමුන්ගේ නොදැනුවත්කමත් ඊට බලපා ඇති බවක් හඳුනාගත හැකියි. ඊට පිළියමක් වශයෙන් ඉදිරියේදී රාජ්‍ය භාෂා කොමිෂන් සභාව මඟින් වැඩමුළු, සම්මන්ත්‍රණ පැවැත්වීමටත් බලාපොරොත්තු වෙනවා.\n\nඒ හැරෙන්නට එතරම් ප්‍රසිද්ධ නොවුණත්, රාජ්‍ය භාෂා කොමිෂන් සභාවට මහජනතාවගෙන් ලැබුණු පැමිණිලිවලට අනුව ක්‍රියාත්මක වූ අවස්ථා බොහොමයක් වෙනවා. ‘රතු බිල’ මෙරට කවුරුත් පාහේ වැඩි අවධානයක් යොමු කරන මාසික බිල්පතක්. ජල, විදුලි විසන්ධි කිරීම්වලට අදාළව මහජනතාව වෙත අවධාරණය කිරීමක් එයින් කෙරෙන්නේ. ඒ පණිවුඩය එක් භාෂාවකින් පමණක් දැන්වීම පිළිබඳ ඉකුත් කාලයේදී අපට පැමිණිලි ලැබුණා. එවිට අපි ඒ ගැන සොයා බැලුවා. ඉන් මහජනතාවගේ භාෂා අයිතීන් කඩ වී ඇතැයි හෙළි වුණා. ඒ අනුව එය නිවැරදි කරන ලෙසට අදාළ රාජ්‍ය ආයතනවලට දැනුම් දීමටත් ඒ අනුව වහා වරද නිවැරදි කරවීමටත් අපට හැකියාව ලැබුණා. ඒ එකක්, මෙරට එක් රාජ්‍ය මාධ්‍ය ආයතනයක් සම්බන්ධව කලෙකට පෙර අපට පැමිණිලි ලැබුණේ එවකට එහි නම එක් භාෂාවකින් පමණක් රූපවාහිනී තිරයේ පෙන්නුම් කිරීම නිසයි. අපි ඒ පිළිබඳ විමසූ විට ඊට ලැබුණු පිළිතුරු මහජනතාවගේ භාෂා අයිතිය හා සසඳා බලන විට එතරම් පිළිගත හැකි ඒවා නෙවෙයි. ලිපි ලේඛන කටයුතුවලදී භාෂා තුනෙන්ම කටයුතු කරන බවක් දන්වා තිබුණා. ඒත් ඉන් සෑහීමකට පත් විය නොහැකි බවත් රූපවාහිනී තිරයේම භාෂා තුනෙන්ම එහි නම විකාශය කළ යුතු බවත් අප දන්වා යැවුවා. ඒ අනුව යමින් අදාළ ආයතනය එම වරද නිවැරදි කිරීමට කටයුතු කළා.\n\nඒ වගේම, මෙරට විවිධ භාෂා කතා කරන රටක්?\n\nඅනිවාර්යයෙන්ම. ලෝකයේ භාෂා 6912ක් පමණ භාවිත වන බවත් වාර්තා වෙනවා. මෙරටත් විවිධ භාෂා 19ක් පමණ භාවිතයේ පවතිනවා. දෙමළ, හින්දි, මැලේ ආදී ජාතින් ඊට උදාහරණ. නයිජීරියානු සම්භවයක් ඇත්තන් පවා අපේ රටේ විවිධ ජාතීන් අතර සිටිනවා. ඒ ඒ ජනතාව විවිධ අනන්‍යතා ඒ භාෂා සහ සංස්කෘතින් සමඟ බැඳී සිටින්නේ. ඒ අනුවයි ඒ අයගේ සිතුම්, පැතුම්, අදහස් ගොඩ නැඟෙන්නේ. භාෂාවේ ප්‍රධානතම මෙහෙවර අතර චින්තනය, අදහස් ප්‍රකාශ කිරීම හා ඒවා ග්‍රහණය කර ගැනීමේ හැකියාවත් ඇතුළත්. ඒ වගේම මනුෂ්‍යයන් වශයෙන් කවුරුත් දුක, සතුට, වේදනාව, සෙනෙහස, උදහස ආදී හැඟීම්, දැනීම් කවුරුත් තම තමන්ගේ මවු භාෂාවෙන් තමයි ප්‍රකාශ කරන්නේ. බුද්ධිමය සහ චිත්තවේගී වශයෙනුත් පරිකල්පනය ගොඩනඟා ගැනීමේදී මිනිසාට වඩාත්ම බලපාන්නේ මවු භාෂාව වන වගත් පර්යේෂණාත්මකව තහවුරු කර තියෙනවා.\n\nරාජ්‍ය භාෂාව කියන්නේත් පුළුල් මාතෘකාවක්?\n\nමවු භාෂාව තරම් විදෙස් භාෂාවක් භාවිතය කාටවත්ම ලේසි නැහැනේ. ඒ වගේමයි, තවත් භාෂාවක් ඉගෙනීමේදී ඕනෑම කෙනකුට තමන්ගේ මවු භාෂාව පිළිබඳ ප්‍රමාණවත් හා ශක්තිමත් පදනමක් තිබීම වැදගත්. ඉංග්‍රීසින්ට යටත් වීමත් සමඟ මෙරට පාලන භාෂාව ඉංග්‍රීසිය බවට පත් වුණා. ඒත් එය ඉංග්‍රීසි ජාතිකයන්ගේ භාෂාව මිසෙක අපේ භාෂාව නෙවෙයිනේ. අපේ රටේ ජාතික භාෂා වුණේ සිංහල හා දෙමළ. ඒත් එවකට උප්පැන්න, මරණ, විවාහ, අධ්‍යාපන සහතික පවා ඉංග්‍රීසියෙන් සැකසෙන තත්ත්වයක් එකල තිබුණේ. වර්ෂ 1947 පමණ තෙක්ම එය එසේම පැවතුණා.\n\nරජයේ සේවයේ පිහිට පැතීමට අනිවාර්යයෙන්ම ඉංග්‍රීසි භාෂාවෙන් කටයුතු කළ යුතු වීම එකල මහජනතාව පෙළුණු කරුණක් වුණා. වර්ෂ 1956 අංක 36 දරන රාජ්‍ය භාෂා පනතින් සිංහල රාජ්‍ය භාෂාව බවට පත් කෙරෙන්නේ එවකට පැවැති වාතාවරණය යටතේ කාලීනව, මහජන සුබසිද්ධිය පිණිසයි. ඉන් අනතුරුව, 1958දී සිංහල භාෂාව සමඟ දෙමළ භාෂා භාවිතයට ගැනෙනවා. ඉංග්‍රීසි භාෂා ආධිපත්‍යයක් සහිත මධ්‍යම පන්තියක් බිහි වීමත් එකල ඇති වූවක්. එහි බලපෑම් අද දක්වාම අඩු වැඩි වශයෙන් පැවතුණත් ඉන් ජනතාව පීඩාවට පත් නොවන්නට රාජ්‍ය භාෂා කොමිෂන් සභාව පෙනී සිටිනවා. සෑම වර්ෂයකම ජූලි 1 සිට 5 දින දක්වා රාජ්‍ය භාෂා සතිය මෙරටදී සමරනවා. එසේම, පෙබරවාරි 21දා ජාත්‍යන්තර මවු භාෂා දිනය විදිහටත්, මාර්තු 2දා සිංහල භාෂා දිනයත්, සැප්තැම්බර් 30දා ජාත්‍යන්තර පරිවර්තන දිනය මෙන්ම ඔක්තෝබර් මාසය පුරා දෙමළ භාෂා සැමරුම් උත්සව ආදියත් පැවැත්වෙනවා.\n\nභාෂා විගණනය වැඩිපුර නෑසෙන වචනයක්?\n\nඒ රාජ්‍ය භාෂා කොමිෂන් සභාවේ කාර්යභාරයේ සුවිශේෂ අංගයක්. රාජ්‍ය, අර්ධ රාජ්‍ය ආයතන ආශ්‍රිතව කොමිසම නිරතුරුව එහි භාෂා අයිතින්ට අදාළ විගණන කටයුතු කරනවා. භාෂා තුනෙන්ම නාම පුවරු ප්‍රදර්ශනය කිරීම, අදාළ පෝරම ආදියත් එසේම වීම මෙන්ම ඊට අදාළව කටයුතු කිරීමට පුහුණු මානව සම්පත් එහි ඇතිද යනාදී වශයෙන් එහිදී සොයා බැලෙනවා. ඇත්තෙන්ම එය අධීක්ෂණය කිරීමක්. ඒ අනුව රාජ්‍ය ආයතන භාෂා ප්‍රතිපත්ති හරියාකාරව අනුගමනය කරනවාද කියන කාරණය ඉන් වැඩිදුරටත් සොයා බැලෙනවා. එසේම ජනතාවට ඔවුනොවුන්ගේ මවු භාෂාවෙන් අදාළ කටයුතු ඉටු කර ගැනීමට අදාළ පහසුකම් රජයේ ආයතනවල ඇතිදැයි පරීක්ෂා කෙරෙනවා. භාෂා විගණන නිලධාරීන් බිහිකර ගැනීම පහසු නැහැ.\n\nරජයේ හුඟක් තැන් අකාර්යක්ෂමයි කියලායි සමහරු කියන්නේ?\n\nඒ කොහොම වුණත් ඒ අතරේ භාෂා අයිතීන් කඩ නොවීමට වග බලා ගැනීම රාජ්‍ය භාෂා කොමිසමේ කාර්යභාරයක්. එතැනදී වඩාත් වැදගත් වන්නේ ජනතාව තමන්ගේ භාෂා අයිතිය පිළිබඳ හොඳින් දැනුම්වත්ව සිටීමයි. එය එසේ නොවන්නට නම් ජනමාධ්‍ය, සමාජ මාධ්‍යජාල ආදියෙන් ජනතාවට ඒ පණිවුඩය ගෙන යා යුතුයි.\n\nපැය ‘සියය -දෙසීය’ වැඩේ කොහොමද?\n\nමේ නමින් රාජ්‍ය සේවක සේවිකාවන් වැඩි දෙනෙක් දෙමළ භාෂා ප්‍රවීණතා වැඩපිළිවෙළ හඳුන්වනවා. ඒ අනුව සෑම රාජ්‍ය සේවකයකුම තම දෙවන භාෂාව වශයෙන් සිංහල හා දෙමළ භාෂා ප්‍රවීණතාව වසර 5ක් තුළ සම්පූර්ණ කළ යුතු වෙනවා. ඊට සහායට පැය සියය, එකසිය පනහ, දෙසීය වශයෙන් භාෂා ප්‍රවීණතා පාඨමාලා රජයෙන් පවත්වාගෙන යනවා. ඒ අනුව දෙමළ, සිංහල භාෂා දෙකම පිළිබඳ රාජ්‍ය නිලධාරින් දැන සිටිය යුතුයි. නොඑසේ නම් ඔවුනොවුන්ගේ වැටුප් වර්ධක, උසස්වීම්, විශ්‍රාම ගැනීම් ආදියට එය බලපානවා. ඒත් අදාළ පැය ගණනකදී එම පාඨමාලා හදාරන ඇතැමුන් එම භාෂා ප්‍රායෝගිකව භාවිතයේ නොයෙදීම ආදී කරුණු නිසා රජය අපේක්ෂා කරන තරමට එහි ප්‍රතිඵල නොලැබී ගිහින්.\n\nඑහෙමනම් වඩාත් ඵලදායී කොහොමද?\n\nඅපි ඒ පිළිබඳ යෝජනා ඉදිරිපත් කර තියෙනවා. ඒ අතර පාසල් පන්ති කාමරයට වඩා පුළුල් අයුරින් ඒ වැඩපිළිවෙළ ඉදිරියට ගෙන යෑමත් ඇතුළත්. දැනට පාසල් පද්ධතිය තුළ 6 සිට 9 ශ්‍රේණිය දක්වා දෙවන භාෂාවක් වශයෙන් දෙමළ, සිංහල ඉගැන්වීමේ වැඩපිළිවෙළ 13 වැනි ශ්‍රේණිය දක්වාම දීර්ඝ කිරීම වඩාත් කාලෝචිතයි. එවිට රාජ්‍ය භාෂා ප්‍රතිපත්තිය ක්‍රියාත්මක කිරීමේදී සහජීවනයටත් මනා පිටිවහලක් වෙනවා. එය වැඩි කල් නොගොස් ක්‍රියාවට නැංවෙනු ඇතැයි අපේක්ෂා කරනවා. ඊට අදාළව පාර්ලිමේන්තුවේ අවධානය යොමුව තිබීම සාධනීයයි.\n\nඒත්, ඉංග්‍රීසිය නීති විද්‍යාල ප්‍රවේශයටත් හරස් වෙයිද?\n\nඑහෙම බයක් ඇති කර ගත යුතු නැහැ. ඒ යෝජනාවට පාර්ලිමේන්තු හෝ කැබිනට් අනුමැතියක් ලැබුණේත් නැහැනේ. පෙර පැවැති පරිදි සාමාන්‍ය පෙළ විභාගයේදී ඉංග්‍රීසි සමත් වීම සලකා බැලෙන්නේ. අනෙක, මෙරට වෛද්‍යවරුන් ඇතුළු වෘත්තිකයන් බොහෝ දෙනකු මෙතෙක් උසස් පෙළ දක්වා මවු භාෂාවෙන් උගත් අයයි. ඒ අනුව මහජනතාවට සේවය සැපයීමේදී වඩා පහසුවක් ඇති වෙනවා. ඇත්තෙන්ම මවු භාෂාව තුළයි කෙනකුගේ ආත්මය තියෙන්නේ. කෙනකුට හිතන්න පුළුවන් මවු භාෂාවෙන්. කරුණු කාරණා අවබෝධ කර ගැනීමේදී මවු භාෂාවයි ඉවහල් වෙන්නේ. එය මානව අයිතියක්. අනන්‍යතාවක්, පුද්ගලිකත්වයක් ඒ අනුවයි ගොඩ නැඟෙන්නේ.\n\nනුවන් මහේෂ් ජයවික්‍රම",
       "URL": "https://www.dinamina.lk/2023/08/15/featured/14103/%e0%b6%b7%e0%b7%8f%e0%b7%82%e0%b7%8f-%e0%b6%85%e0%b6%ba%e0%b7%92%e0%b6%ad%e0%b7%92%e0%b6%ba-%e0%b6%9a%e0%b6%a9-%e0%b7%80%e0%b7%94%e0%b6%ab%e0%b7%9c%e0%b6%ad%e0%b7%8a-%e0%b6%9a%e0%b7%9c%e0%b6%b8/",
       "Category": "featured",
       "Parent URL": "https://www.dinamina.lk/category/featured//page/18/"
}