{
       "Source": "dinamina",
       "Timestamp": "August 12, 2023 1:00 am",
       "Headline": "යළි සටනට සේන්දුවන ගාන්ධි",
       "News Content": "පසුගිය සතියේ සිට දක්නට ලැබුණේ දකුණු ආසියාවේ රටවල් දෙකක් සම්බන්ධයෙන් කෙරුණු කතන්දරය. ඉන් මුලින්ම කියවුණේ පාකිස්තානය පිළිබඳවය. පාකිස්තානයේ හිටපු අගමැතිවරයකු මෙන්ම ලෝකයේ සිටි දක්ෂතම වේගපන්දු යවන්නකු වූ ඉම්රාන් ඛාන්ගේ දේශපාලන ජීවිතයේ තීරණාත්මක සතිය වූයේ පසුගිය සතියයි. මන්ද ඔහු සම්බන්ධයෙන් ගොනු වූ චෝදනා සඳහා නඩු විභාගය පැවතියේ පසුගිය සතියේ වීමයි. කොයිහැටි වෙතත් නඩු තීන්දුවෙන් ඔහුට ලැබුණේ සතුටු විය හැකි තීරණයක් නොවේ.‍ දූෂණ චෝදනා සම්බන්ධයෙන් ඛාන්ට වසර තුනක සිරදඬුවමක් නියම විය.\n\nසිරදඬුවම\n\nඑම සිරදඬුවම ඔහුට නියම වූයේ අගමැති ධුරය දැරූ සමයේදී ලැබුණු ත්‍යාග විකුණා එයින් උපයාගත් මුදල ප්‍රකාශයට පත් නොකිරීම හේතුවෙනි. කෙසේ වුව අත්අඩංගුවට ගැනීමෙන් පසු ඔහු තම ආධාරකරුවන්ගෙන් ඉල්ලා සිටියේ එයට එරෙහිව සටන් කරන ලෙසය. එම සිදුවීම එසේ වන විට ඉන්දියාවෙන් ඇසුණේ වෙනම ආකාරයේ කතාවකි. එය කාහට වුවත්, රාහුල් ගාන්ධිට නම් සතුටු විය හැකි ආකාරයේ නඩු තීන්දුවක් විය. ඔහුට ශ්‍රේෂ්ඨාධිකරණයෙන් ලැබුණු තීන්දුව වූයේ යළිත් පාර්ලිමේන්තුවට පත්වීමේ හැකියාව ඇති බවයි.\n\nඉන්දියාව පිළිබඳව අප කතා කරන්නට පටන් ගත්තේ අදක ඊයෙක නොවෙයි. එයට වඩාත් හේතු වන්නට ඇත්තේ ඉන්දියානු බලපෑම් බොහෝසෙයින් ලංකාවට බලපා ඇති නිසා වන්නට පිළිවන. කොයිහැටි වෙතත් ඉන්දියාවේ දේශපාලන තීරණ ලංකාවේ දේශපාලන ගමන්මඟ වෙනස් කිරීමට බොහෝසෙයින් බලපා තිබේ. මීට දශක ගණනාවකට පෙර සිටම ඉන්දියාව දකුණු ආසියාවේ ප්‍රබලයා සේම ශ්‍රී ලංකාවේ අසල්වැසියා ලෙසින්ද තම කලාපය වෙනුවෙන් මහත් කාර්යභාරයක් ඉටු කරමින් සිටින්නේය. කෙසේ වෙතත් ඉන්දියානු දේශපාලන ගමන්මඟ තුළ ගාන්ධි පවුලට අයත් වන්නේ අන් කවර දේශපාලනඥයකුට හෝ නොලැබෙන මට්ටමේ පිළිගැනීමකි.\n\nකරුණු කාරණා කෙසේ වුවත් වැඩි වශයෙන් ඉන්දියාවේ වත්මන් විපක්ෂ නායකවරයා වන ගාන්ධි පවුලේ බාලයා පිළිබඳව කතාවන්නට පටන් ගත්තේ ගිය වසර මැද භාගයේය. එයට හේතු වූයේ කොංග්‍රස් පක්ෂයේ සාමාජිකයන් එක්වෙමින් ආරම්භ කරනු ලැබූ පා ගමනයි.\n\nඕනෑම දෙයක් නවීකරණය වූ ගමන්මඟක් ගනු නොලබන්නේ නම් එහි අගතියක් මිස සුගතියක් දක්නට ලැබෙන්නේ නැත. ගාන්ධිලාගේ කොංග්‍රස් පක්ෂයට සිදු වූයේද එයයි. මෙයට පිළියමක් ලෙස ගාන්ධි ප්‍රමුඛ කොංග්‍රස් පක්ෂයේ පා ගමන ඔවුන් ගිය වසරේ සැප්තැම්බරයේ ගෙන ආ විසඳුමයි. එහෙත් රාහුල් ගාන්ධිට ශ්‍රේෂ්ඨාධිකරණය ඉදිරියේ පෙනී සිටීමට සිදු වූයේ නම් එම නිසා නොවේ. ඔහුට සිරගත වීමට සිදු වූයේ 2019 වසරේ පැවැති මැතිවරණ රැලියකදී කළ ප්‍රකාශයක් සම්බන්ධයෙනි.\n\nඅත්අඩංගුවට පත්වීම\n\n2022 වසරේ ජූලි මසදී රාහුල් ගාන්ධි පොලිස් අත්අඩංගුවට පත් වූයේ නරේන්ද්‍ර මෝදිගේ භාරතීය ජනතා පක්ෂයට එරෙහිව පැවති විරෝධතාවට එරෙහිවය. නවදිල්ලි අගනුවර පාර්ලිමේන්තු ගොඩනැඟිල්ල සහ ඒ අවට ප්‍රදේශ අවහිර කරමින් මෝදිගේ රජය විවේචනය කිරීම මෙයට හේතුවී තිබිණි. මේ සඳහා කොංග්‍රස් පක්ෂයේ අනුගාමිකයන් විශාල සංඛ්‍යාවක් එකතුවිය. මේ සඳහා හේතුවූ මූලික කාරණය වූයේ රාහුල් ගාන්ධිගේ මව වන සෝනියා ගාන්ධි ඉන්දියානු මූල්‍ය බුද්ධි ඒකකයට කැඳවා ප්‍රශ්න කරමින් සිටි අවස්ථාවේදීය.\n\nමේ අවස්ථාවේදී සෝනියා ගාන්ධිට පමණක් නොව රාහුල් ගාන්ධිට ද මූල්‍ය චෝදනා එල්ල වූ අතර, මෙම උද්ඝෝෂණය පැවතියේ මෙම කරුණු මුල්කරගනිමිනි. උද්ඝෝෂකයන්ගේ මූලික පාඨය වූයේ එම කරුණු දෙකට අමතරව ඉන්දියාව පොලිස් රාජ්‍යයක් වී ඇති බවත් එහි රජු නරේන්ද්‍ර මෝදි බවත්ය. මෙහිදී සටන් පාඨ කියමින් පැවති උද්ඝෝෂණයේදී රාහුල් ගාන්ධි පමණක් නොව කොංග්‍රස් පක්ෂයේ නියෝජිතයින් කිහිප දෙනකු ද පොලිස් අත්අඩංගුවට පත්විය. කෙසේ වෙතත් මේ වන විට රාහුල් ගාන්ධිගේ රට හරහා පැවැත්වුණු පා ගමන පවත්වා තිබුණේ නැත. මෙම පා ගමන ආරම්භ වූයේ 2022 සැප්තැම්බර් මාසයේදීය. රාහුල් ගාන්ධි ප්‍රමුඛ කොංග්‍රස් පක්ෂය මෙය හඳුන්වා තිබුණේ ඉන්දියාව එක්සත් කිරීම සඳහා වූ පා ගමන නමිනි.\n\nඑක්සත් කිරීමේ පා ගමන\n\nකවරාකාරයෙන් වුවත් රාහුල් ගාන්ධි රට හරහා වැටුණු මෙම පාද යාත්‍රාව වෙනුවෙන් මාස පහක් වෙන්කර තිබිණි. මේ වෙනුවෙන් කොංග්‍රස් පක්ෂයේ ඉහළ සාමාජිකයන් 100කට වඩා වැඩි පිරිසක් සම්බන්ධ වීමත් සමඟ පක්ෂයේ නියෝජිතයන් වැඩි පිරිසක් ද එක්විය. මෙය ඉතා දීර්ඝ පාද යාත්‍රාවක් වූ අතර ඉන්දියාවේ ප්‍රාන්ත 12ක් හරහා ගමන් ගැනීමට නියමිත වූ මෙම පාද යාත්‍රාව කිලෝමීටර් 3570ක දිගකින් යුක්ත විය. මෙහිදී රාහුල් ගාන්ධි පාද යාත්‍රාව පැවැත්වෙන ස්ථානයන්හි රැස්වීම් පැවැත්වීමට නියමිතව සිටි අතර, මෙම පා ගමන සම්බන්ධයෙන් වෙබ් අඩවියක් හරහා සජීවීව විකාශනය කිරීමට ද නියමිතව තිබුණි. විශේෂයෙන්ම මෙම පා ගමන සංවිධාන කර තිබුණේ නරේන්ද්‍ර මෝදිගේ පාලක පක්ෂයට එරෙහිවය. එම නිසා පාලක පක්ෂයට මෙය මහත් හිසරදයක් වූවාට සැකයක් නැත.\n\nමේ වන විට රාහුල් ගාන්ධි සම්බන්ධයෙන් ලෝක දේශපාලන භූමියට මුදාහැරි නවතම පුවත වන්නේ ඔහු සම්බන්ධයෙන් පැවති නඩු තීන්දුව අත්හිටුවීමට ශ්‍රේෂ්ඨාධිකරණය නියෝග කර තිබෙන බවය.\n\nරාහුල් ගාන්ධි සම්බන්ධව පැවති නඩුව ඔහුට විරුද්ධව ගොනු වී තිබුණේ 2019 පැවති මැතිවරණ රැලියකදී කළ ප්‍රකාශයක් සම්බන්ධයෙනි. ඔහු විසින් කළ එම ප්‍රකාශය හේතුවෙන් රාහුල් ගාන්ධිට සාපරාධී අපහාස නඩුවක් මූලික කර ගනිමින් එරට අධිකරණය වසර දෙකක සිරදඬුවමක් නියම කරනු ලැබීය. දඬුවම නියම කළද සිරගත නොකෙරුණු අතර, දින 30ක ඇප කාලයක් ලබා දුණි.\n\nරාහුල්ගේ ප්‍රකාශය\n\nකර්නාටක ප්‍රාන්තයේ පැවති මෙම මැතිවරණ රැලියේදී රාහුල් ගාන්ධි ප්‍රකාශ කර සිටියේ සියලුම හොරුන්ට “මෝදි” යන්න පොදු වාසගමක් වී ඇති බවයි. එයට උදාහරණ වශයෙන් ඔහු දක්වා ඇත්තේ දියමන්ති ව්‍යාපාරිකයකු ලෙසින් හැඳින්වෙන නිරාව් මෝදි, ඉන්දියන් ප්‍රිමියර් ලීග් අධිපති ලලිත් මෝදි යන අයගේ නම් සඳහන් කරමිනි. මෙම ප්‍රකාශයත් සමඟ එයට උරණ වූයේද මෝදි කෙනෙකි. ඔහු භාරතීය ජනතා පක්ෂයේ මන්ත්‍රීවරයකු වන පූර්ණේෂ් මෝදිය. ඔහුගේ පැමිණිල්ලේ සඳහන් වූයේ රාහුල් ගාන්ධිගේ මෙම ප්‍රකාශය සියලුම මෝදිවරුන් සඳහා අපහාසයක් වී ඇති බවයි.\n\nඑහෙත් රාහුල් ගාන්ධිට මෙම නඩුව පැවරීමත් සමඟ රාහුල්ගේ නීතිඥවරුන් පවසා තිබුණේ නඩුව ඉදිරිපත් කිරීමේදී ඒ සඳහා නිවැරදි පටිපාටිය අනුගමනය කර නොමැති බවයි. ඔවුන් පවසා සිටියේ ගාන්ධිගේ කතාවේ ඉලක්ක කර තිබුණේ එම මන්ත්‍රීවරයා නොවන බවයි. එවක බොහෝ දෙනෙක් පවසා සිටියේ ඔවුනට මෙය ප්‍රහේලිකාවක් වී ඇති බවයි.\n\nනඩුව ඉවතට\n\nකෙසේ වෙතත් රාහුල් ගාන්ධි සම්බන්ධයෙන් පනවා තිබූ නඩු තීන්දුව අත්හිටුවීමට පසුගියදා ශ්‍රේෂ්ඨාධිකරණය තීරණය කළේය. ඒ අනුව මෙම තීන්දුවත් සමඟින් රාහුල් ගාන්ධිට ලෝක් සභාව පැමිණීමට හැකියාව ලැබී තිබේ. ඒ අනුව මේ සමඟම 2024 දී පැවැත්වෙන මහ මැතිවරණයට ඉදිරිපත් වීමේ හැකියාව ද ඔහුට ලැබී තිබේ.\n\nමේ වන විට රාහුල් ගාන්ධිගේ වයස ලෙසින් දැක්වෙන්නේ 53කි. 2019දී ඔහු කළ ප්‍රකාශයට අධිකරණය විසින් වසර දෙකක දඬුවමක් ලබාදුන් නමුත් ඔහුව සිරගත නොකළේ ඇප ලබා දීම හේතුවෙනි. කෙසේ වෙතත් ඔහුට තම පාර්ලිමේන්තු අසුන අහිමි විය. යම් කිසි හෙයකින් වසර දෙකක් හෝ ඊට වැඩි වසර ගණනාවක් මන්ත්‍රීවරයකුට සිරදඬුවම් නියම කළහොත් ඔහුට මන්ත්‍රී පදවිය ද අහිමිව යයි. එහෙත් මෙම ශ්‍රේෂ්ඨාධිකරණ තීන්දුවත් සමඟම රාහුල් ගාන්ධිට මන්ත්‍රී ධුරය හිමිවී තිබේ. දැන් ඉතිරිව ඇත්තේ රාහුල් ගාන්ධි තම පක්ෂය වෙනුවෙන් හා ඔහුගේ අනාගත දේශපාලනය වෙනුවෙන් කළ යුතු කාර්යභාරයයි. භූමියේ හැඩය දන්නා ගාන්ධිලාට එය එතරම් අමාරු කාර්යයක් වන්නේ ද නැත.\n\n",
       "URL": "https://www.dinamina.lk/2023/08/12/featured/13524/%e0%b6%ba%e0%b7%85%e0%b7%92-%e0%b7%83%e0%b6%a7%e0%b6%b1%e0%b6%a7-%e0%b7%83%e0%b7%9a%e0%b6%b1%e0%b7%8a%e0%b6%af%e0%b7%94%e0%b7%80%e0%b6%b1-%e0%b6%9c%e0%b7%8f%e0%b6%b1%e0%b7%8a%e0%b6%b0%e0%b7%92/",
       "Category": "featured",
       "Parent URL": "https://www.dinamina.lk/category/featured//page/18/"
}