{
       "Source": "dinamina",
       "Timestamp": "September 28, 2023 1:00 am",
       "Headline": "84 වන වියට පා තබන  අපේ ලොකු හාමුදුරුවෝ  ඉහළ නාරගල විනයසිරි හිමි",
       "News Content": "කළුතර දිස්ත්‍රික්කයේ, බුලත්සිංහල ආසනයේ මනරම් පරිසරයකින් හෙබි ඉහළ නාරගල නම් ගම් පියසෙහි විසූ ලියනගේ දොන් චාර්ලිස් අප්පුහාමි සහ කළුබෝවිලගේ දෝන පොඩිනෝනා දෙපළගේ දරු දැරියන් හත් දෙනකු අතරින් පවුලේ තුන්වැන්නා ලෙස 1940 සැප්තැම්බර් මස 28 වැනි දින මෙලොව එළිය දුටු පින්වත් කුමරුට ලියනගේ සිරිසේන නම මව්පියන් විසින් තබන ලදි. මේ පින්වත් කුල කුමරු අකුරු කර වූ පළමු පාසල වූයේ ගෝවින්නමානානේ පිරිමි පාසලයි. විහාරස්ථානයේ සිදු කළ ධර්ම දේශනාවක් අවසානයේ තම පියා විසින් 13 වියැති මේ පින්වත් කුල කුමරුවා පණ්ඩිත කඩවැද්දුව ශ්‍රී ජිනවංශ හිමිපාණන් වහන්සේ වෙත ධර්ම පූජාවක් ලෙස පූජා කරනු ලැබීය.\n\nඉඳුරුවේ විජයධර්ම පිරිවෙන් විහාරස්ථානයේ ඇති ශ්‍රී කල්‍යාණි යෝගාශ්‍රම සංස්ථාවෙන් සහ තෙබුවන ග්‍රන්ථාකර පිරිවෙනින් පැවිදි දිවියට අවශ්‍ය බණ දහම් ප්‍රගුණ කරට 1953 ජනවාරි මස 05 වැනි දින තෙබුවන ග්‍රන්ථාකර පිරිවෙන් නියෝජ්‍ය පරිවේණාධිපති, පණ්ඩිත නෑහින්නේ විජිතසිරි හිමි, කෘත්‍යාධිකාරී ගැටමාන්නේ උදිත හිමියන්ගේ ශිෂ්‍ය රත්නයක් ලෙස ඉහළ නාරගල විනයසිරි නමින් සම්බුදු ශාසනයට ඇතුළත් වූහ.\n\nතෙබුවන ග්‍රන්ථාකර පිරිවෙනින් ප්‍රාචීන ප්‍රාරම්භ සමත් වීමෙන් අනතුරුව පණ්ඩිත යටවර ශ්‍රී ජිනරංශි ස්වාමීන් වහන්සේගේ ඉල්ලීම පරිදි හොරණ ශ්‍රී පූර්වාරාමයට වැඩම කොට හොරණ විද්‍යාරත්න විශ්වවිද්‍යා පීඨයෙන් ද, පාණදුර පින්වත්තේ සද්ධර්මාකාර පිරිවෙනින් ද අධ්‍යාපනය ලබා 1962 කැලණිය විද්‍යාලංකාර විශ්වවිද්‍යාලයට ඇතුළත් වීමේ භාග්‍ය උදා කර ගත්හ. උසස් අධ්‍යාපනය නිමවා පූර්වාරාමයට වැඩම කොට එහි දහම් පාසල හොරණ පළාතේ දීප්තිමත්ම දහම් පාසලක් බවට පත්කිරීමට උන් වහන්සේ කටයුතු සිදු කරන ලදි.\n\n1971 වසරේ තම තරුණ දිවියේදීම තෙබුවන ග්‍රන්ථකර පිරිවෙනෙහි පරිවේණාධිපති ධුරයට පත්වීමට හැකි වීම උන් වහන්සේගේ ජීවිතයේ ලැබූ අසිරිමත් සිදුවීමක් ලෙස අපට දැකිය හැකිය.\n\nඅනතුරුව 1977 වසරේ රජයේ ගුරු සේවයට පත්වීම ලැබ විසි වසරකට ආසන්න කාලයක් ගුරු වෘත්තියේ යෙදී 1996 වසරේ විශ්‍රාම දිවියට පා තබන ලදී. තම ගුරු මාහිමිපාණන් වහන්සේ අපවත්වීමෙන් පසු උන්වහන්සේ වෙත හිමි වූ හොරණ නගරයේ පිහිටි පූර්වාරාම විහාරය සහ මුණගම ඕවිටියාගල ශ්‍රී ධර්මාරාමය යන විහාර දෙකම තමන්ගේ සහෝදර හිමියන් දෙපළට භාරදී 1986දී ආරම්භ කළ ශ්‍රී පුෂ්පාරාම විහාරස්ථානය ගොඩනැඟීමට තම ජීවිතය සහ ශ්‍රමය කැප කරන ලදි.\n\nහොරණ පළාතේ ඇති රමණීය විහාරස්ථානයක් ලෙස සියලු අංගෝපාංගවලින් සමන්විතව වසර 37ක් වැනි කෙටි කාලයක් තුළ ගොඩනැඟීමට හැකි වීම ගැනත් ලොකු හාමුදුරුවන් වහන්සේ නිරන්තරයෙන් සිහිපත් කරන අතර, තමන් වහන්සේගේ පැවිදි දිවියට වසර 60ක් සපිරෙන දිනට බෝධීන් වහන්සේ වටා තම විශ්‍රාම වැටුපෙන් රුපියල් දස ලක්ෂයකට වඩා වැය කොට බෝධිඝරයක් තනා නිම කර දීමට හැකි වීම ගැන ද තමන් වහන්සේ නිරන්තරයෙන් සිහිපත් කොට සතුටු වන බව සඳහන් කළ හැකිය.\n\nඅද (28) දිනට තමන් ලැබූ දිවියේ 84 වසර සම්පූර්ණ කරන ශ්‍රී ලංකා රාමඤ්ඤ මහා නිකායේ පාණදුර ප්‍රාදේශීය සංඝ සභාවේ සභාපති ඉහළ නාරගල විනයසිරි මහා ස්වාමීන්ද්‍රයන් වහන්සේට තුණුරුවන් බෙලෙන් නීරෝගි සුවය සහ දීර්ඝායුෂ ප්‍රාර්ථනා කරමු.\n\nලයනල් ගුණසිංහ\n\nදායක සභාවේ ලේකම්\n\nශ්‍රී පුෂ්පාරාම විහාරස්ථ දායක සභාව",
       "URL": "https://www.dinamina.lk/2023/09/28/featured/25976/84-%e0%b7%80%e0%b6%b1-%e0%b7%80%e0%b7%92%e0%b6%ba%e0%b6%a7-%e0%b6%b4%e0%b7%8f-%e0%b6%ad%e0%b6%b6%e0%b6%b1-%e0%b6%85%e0%b6%b4%e0%b7%9a-%e0%b6%bd%e0%b7%9c%e0%b6%9a%e0%b7%94-%e0%b7%84%e0%b7%8f%e0%b6%b8/",
       "Category": "featured",
       "Parent URL": "https://www.dinamina.lk/category/featured//page/6/"
}