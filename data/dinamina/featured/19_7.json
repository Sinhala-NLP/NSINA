{
       "Source": "dinamina",
       "Timestamp": "August 9, 2023 1:00 am",
       "Headline": "අඩු ආදායම්ලාභීන්ට වතුර බිල වැඩි වෙන්නේ නෑ",
       "News Content": "– ජල බිල ඉහළ නොදමා ජලසම්පාදන සහ ජලාපවහන මණ්ඩලය පවත්වාගෙන යෑම අපහසුයි\n– දැනට ජලාශවල ජලය ප්‍රමාණවත් තත්ත්වයක තිබෙනවා\n– අපට මහා භාණ්ඩාගාරයට බරක් වෙලා තවදුරටත් ඉන්න බැහැ\n– අපේ ඉලක්කය ජල නාස්තිය 15% දක්වා අඩු කිරීමයි\n\nජල බිල්පත් ගාස්තුව නැවත ඉහළ ගොස් තිබේ. මේ ආකාරයට ජල බිල ඉහළ ගියේ ඇයි? එයට හේතු මොනවාද? සිදු වන ජල නාස්තිය සහ ආයතන මට්ටමෙන් සිදු වන නාස්තිය මෙම බිල වැඩි වීමට බලපානවාද? යනාදී කරුණු පිළිබඳව සහ ඇතිව තිබෙන වියළි කාලගුණ තත්ත්වය පිළිබඳව ජාතික ජලසම්පාදන හා ජලාපවහන මණ්ඩලයේ නියෝජ්‍ය සාමාන්‍යාධිකාරි (වාණිජ) පියල් පත්මනාත මහතා සමඟ කළ සාකච්ඡාවකි මේ.\n\nඇතිව තිබෙන වියළි කාලගුණ තත්ත්වය ඉදිරියේදී නියඟයක් බවට පත්විය හැකි බවට කාලගුණ දෙපාර්තමේන්තුව අනාවැකි පළ කරනවා. මේ තත්ත්වයට මුහුණ දීමට ජල සම්පාදන මණ්ඩලයේ සූදානම කෙබඳුද?\n\nදැනට ජලය තිබෙන ජලාශවල තත්ත්වය ජලය ලබා දීමට ප්‍රමාණවත් තත්ත්වයක තිබෙනවා. එහෙත් ඉදිරි මාස දෙක තුළ ඇති විය හැකි වියළි කාලගුණ තත්ත්වය තුළ පානීය ජලය ලබා ගන්නා ජලාශවල තත්ත්වය කුමන ආකාරයේ තත්ත්වයකට පත්වේදැයි අනාවැකි පළ කරන්න බැහැ. ඒත්, ඉදිරියේදී වර්ෂාපතනය අඩු වුණොත්, මේ ජලාශ සිඳී යාමට ඉඩ තිබෙනවා. ඒ නිසා පාරිභෝගිකයන් විදිහට ජලය නාස්තිය දැන්ම නැති කර ගන්න ඕනෑ. ජලය දැන්ම අරපරිස්සමෙන් පාවිච්චි කළොත් අනාගතයේදී ඇති විය හැකි පානීය ජල හිඟය වළක්වා ගැනීමට හැකියාව ලැබේවි. ඒ නිසා අපි අනාගතයේ ඇති විය හැකි තත්ත්වය තේරුම් ගෙන මේ අනතුරට සාර්ථක විදිහට මුහුණ දිය හැකි ක්‍රමයක් ඇති කළ යුතුයි.\n\nමේ මොහොත වන විට ජලය සීමා කිරීමේ තීරණයක් ජල මණ්ඩලය ගෙන නැහැ. ඒ නිසා අප අරපරිස්සමෙන් වතුර පාවිච්චි කිරීම අනිවාර්යෙන්ම කළ යුතු දෙයක්.\n\nජල බිල්පත ඉහළ යෑම සාමාන්‍ය පාරිභෝගිකයා වෙත තදින් බල පා ඇතැයි චෝදනා එල්ල වනවා. මේ නැඟෙන චෝදනා ගැන ජාතික ජලසම්පාදන හා ජලාපවහන මණ්ඩලය දරන්නේ මොන වගේ අදහසක්ද?\n\nජල බිල අවසන් වතාවට ඉහළ ගියේ 2012 අවුරුද්දේදීයි. පසුගිය අවුරුද්දේදීත් බිල නැවත වැඩි වුණා. ඒත්, මේ අවුරුද්ද ඇතුළත විදුලිය මිල ඉහළ ගියා. ජලය සම්පාදනය කිරීම නිකම්ම කළ හැකි දෙයක් නොවෙයි. ඒ සඳහා ලොකු වියදමක් යනවා. ඒ වියදම් පසුගිය කාලය පුරාම වේගයෙන් ඉහළ ගියා, එපමණක් නොවෙයි, පසුගිය අවුරුද්ද තුළ පමණක් ජලය පිරිසුදු කිරීමට භාවිත කරන රසායනික ද්‍රව්‍යවල මිල පමණක් කිහිප ගුණයකින් ඉහළ ගිහින් තිබෙනවා. විදුලි බිල පවා වැඩි වුණා. අද ඇති තත්ත්වය තුළ මනු කියවන්නාට මීටරය ළඟට යෑමට විතරක් රුපියල් දෙසීයක් කිට්ටුව යනවා. ඒ තත්ත්වය මත ජල බිල ඉහළ නොදමා ජලසම්පාදන සහ ජලාපවහන මණ්ඩලය පවත්වාගෙන යෑම අපහසුයි. අපට මහා භාණ්ඩාගාරයට බරක් වෙලා තවදුරටත් ඉන්න බැහැ. ඒ නිසා තමයි පාරිභෝගිකයාට සහ ජල මණ්ඩලයට හානියක් නොවන විදිහට ජල බිල්පත ඉහළ දමන්නට තීරණය කළේ. එහෙත් මෙම බිල වැඩි වීමේදී සමාජයේ අඩු ආදායම් ලබන පිරිස් වෙත එල්ලවන පීඩාව අඩු කිරීමටත් අප ලොකු ප්‍රයත්නයක් දරා තිබෙනවා.\n\nඒ නිසා අපට චෝදනා එල්ල කරද්දී ඇත්ත නැත්ත මොකක්ද, වැඩි කළ ප්‍රතිශතය මොකක්ද කියලා මුලින් බලන්න. අද තත්ත්වය තුළ ආයතනය පාඩු නොකර සේවක වැටුප් ගෙවා, පාරිභෝගිකයා ද අපහසුවට පත් නොකර, සාධාරණ විදිහට තමයි මිල සංශෝධන සිදු කළේ. සමහරුන්ට ප්‍රසිද්ධිය පිණිස යථාර්ථවාදී නොවන විදිහට චෝදනා එල්ල කරන්නත්, හුදු ජනප්‍රියත්වය හඹා යෑමටත් පුළුවන්. ඒත්, ඒකට පැවැත්මක් නැහැ. පාරිභෝගිකයාට යම් අපහසුවක් ඇති. ඒත්, අපට භාණ්ඩාගාරයට බරක් වෙමින් ආයතනයක් පවත්වා ගෙන යන්න බැහැ. ඒ සියලු පැති ගැන සිතා බලා තමයි අප බිල සංශෝධනය කර තිබෙන්නේ.\n\nඒත්, මේ බිල්පත් ඉහළ යෑම නිසා සාමාන්‍ය ගෘහස්ථ පාරිභෝගිකයා අමාරුවේ වැටී ඇති බව සහ සෙසු අත්‍යවශ්‍ය ද්‍රව්‍ය ඉහළ යෑමට ජල බිලත් එකතු වීම තුළ පාරි‍භෝගිකයා දැඩි පීඩාවකට පත් වෙනවා නේද?\n\nසමහරු ඇත්ත දැක දැක ඇත්ත සඟවන්න උත්සාහ කරනවා. අපි බිල වැඩි කළේ සාමාන්‍ය පාරිභෝගිකයා ආරක්ෂා වෙන විදිහටයි. බහුතරයක් ඉන්නෙ සාමාන්‍ය පාරිභෝගිකයන්. ඒ අයට මේ ජල බිල ඉහළ දැමීම නිසා සිදු වන්නෙ සාමාන්‍ය බලපෑමක්. මම කියන්නේ නැහැ මිල ඉහළ යෑමක් වුණාම කිසිම පීඩාවක් වෙන්නේ නැහැ කියල. අපි අඩු ආදායම්ලාභීන් සමෘද්ධිලාභීන් වෙත විශාල සහනයක් ලබා දී තිබෙනවා. සමෘද්ධිලාභීන් නොවන වතු නිවාසවලත් ගාස්තු ඉහළ යාමක් සිදු වන්නේ නැහැ.\n\nමෙහිදී ආදායමක් උපදවන සහ මහා පරිමාණයෙන් ජලය පාවිච්චි කරන පාරිභෝගිකයන්ට තමයි බලපෑම තදින් එල්ල වෙන්නෙ. සාමාන්‍ය මිනිසුන් ඉලක්ක කර මිල ඉහළ දැමීමට වඩා වැඩි පාරිභෝජනය ඇති තැන්වලින් වැඩි මුදලක් අය කිරීම අසාධාරණ නැහැ. ජල බිල පාලනය කිරීමට අවශ්‍ය උපායමාර්ග අනුගමනය කිරීම මඟින් තමන්ගේ බිල පාලනය කිරීමට හැකියාව ලැබෙනවා. ඒ නිසා අප නිතරම උත්සාහ කළ යුත්තේ ජලය අරපරිස්සමෙන් පාවිච්චි කිරී‍මටයි. එයින් ජලය කියන දුලභ සම්පත අපට සුරක්ෂිත කර ගැනීමට පුළුවන්කම ලැබෙනවා වගේම අපේ සාක්කුව ද පරිස්සම් කර ගැනීමට පුළුවන්කම ලැබෙනවා. ඒ නිසා අප ජල නාස්තිය පිටුදකිමින් වැඩ කළ යුතුයි.\n\nපාරිභෝගික කණ්ඩායම් ගාස්තු වැඩි වීම ගැන දැඩි අප්‍රසාදය පළ කරනවා. ඒ ගැන ඔබේ අදහස පැහැදිලි කළ හැකිද?\n\nසාමාන්‍ය පවුලකට දිනකට ජල ලීටර් පන්සියයක් ප්‍රමාණවත්. ජල ලීටරයකට වැය වන්නේ ඉතාමත් කුඩා මිලක්. කලින් ජල ලීටරයකට ශතයක මිලක් වැය වුණේ. මිල වැඩි වුණ පසුව මිල ශත දෙකක් බවට පත් වනවා. අප දෙන්නේ රසායනික ද්‍රව්‍ය යොදා නිසි ලෙස පිරිසුදු කරන ලද ජලය. ඒත්, කඩේ විකුණන වතුර ලීටරයක් රුපියල් එකසිය පනහක් වෙනවා. එනිසා ජල මිල ඉහළ යෑම සමහරු කියන තරමේ පීඩාවක් ජනතාවට එල්ල කරන්නක් නොවෙයි. පාරිභෝගිකයාට සහ මණ්ඩලය යන දෙපැත්තටම සාධාරණයක් වූ දෙයක් විදිහට හඳුන්වා දෙන්න පුළුවන්. අපට රාජ්‍ය ආයතනයක් විදිහට කඩා නොවැටී පවත්වාගෙන යන්නත් ඕනෑ. රාජ්‍ය ආයතනයක් වුණාම මේ හැම පැත්තක්ම අපි කල්පනා කරන්න ඕනෑ.\n\nමීට අවුරුද්දකට කලින් ජල බිල වැඩි කළත් මණ්ඩලය ලබන පාඩුව පියවා ගැනීමට හැකියාවක් නොලැබීම ආයතන කලමනාකාරිත්වයේ වරදක් නොවෙයිද?\n\nඒ කාලය තුළ විදුලි බිල වැඩි වුණා. අපට විදුලිබල මණ්ඩලය නියමිත මිලටයි විදුලිය ලබා දෙන්නේ. ඒ නිසා අපට ලැබෙන ආදායමෙන් සියයට හතළිහකට කිට්ටු ගාණක් විදුලි බිල සඳහා වියදම් වෙනවා. ඉතිරියෙන් තමයි ජලසම්පාදන කටයුතු වගේම සේවක වැටුප් සඳහාද වියදම් කරන්නේ. ඇත්තෙන්ම ඒ වගේ තත්ත්වයක් තුළ තමයි අපි ජලසම්පාදන කටයුතු සිදු කරන්නේ.\n\nමේ මිල වැඩි වීම සමාජයේ සෑම පාර්ශ්වයකටම බලපාන්නේ කොයි ආකාරයටද.?\n\nපූජ්‍ය ස්ථාන, පාසල් ඇතුළු තැන්වලට තිබූ ගාස්තු ඒ ආයතනවලට හානියක් නොවන විදිහට යම් සංශෝධනය කරලයි තිබෙන්නේ. එහිදී ඒ ආයතනවලට අවම බලපෑම් සිදුවන විදිහටයි.\n\nසමහරු නඟන තවත් චෝදනාවක් වන්නේ රාජ්‍ය ආයතනයක් විදිහට ඔබ ආයතනය රටට බරක් බවයි?\n\nඑහෙම චෝදනා කරනවා නම්, ඒ අප ආයතනය මොකක්ද එහි කාර්ය භාරය මොකක්ද කියලා නිසි අවබෝධයක් නැති අය. අපි ආයතනයක් විදිහට ලොකු කාර්ය භාරයක් ඉටු කරනු ලබනවා. අපේ කාර්ය නිසි විදිහට ඉටු වුණේ නැති නම්, සමහර දුෂ්කර වියළි ප්‍රදේශවලට වතුර බිඳක් කියන දේ සිහිනයක් වීමට ඉඩ තිබුණා. අපට හැකියාව ලැබී තිබෙනවා එවැනි දුර බැහැර දුෂ්කර ප්‍රදේශවලට වතුර ටික නිසි විදිහට ලබා දීම පමණක් වුණත් අප ආයතනම මඟින් සිදු කරනු ලබන සුවිශේෂ කාර්යක් විදිහට හඳුන්වා දීමේ වරදක් නැහැ. ඒ නිසා ජලසම්පාදන මණ්ඩලය කිසිම දෙයක් කරන්නේ නැති ආයතනයක් විදිහට කවුරුන් හෝ චෝදනා කරනවා නම් ඒ චෝදනාව අසත්‍ය චෝදනාවක් විදිහට බැහැර කරනවා.\n\nජලය පරිභෝජනයේදී විශාල ජල නාස්තියක් සිදු වනවා. මේ නාස්තියේ වියදම ද පාරිභෝගිකයාගේ හිස මතට වැටෙනවා නේද?\n\nජල නාස්තිය 15% දක්වා අඩු කිරීම තමයි අපේ ඉලක්කය වෙලා තිබෙන්නේ. අපට පුළුවන් දැනුම්වත් කිරීම් කරන්න පමණයි. අනෙක කොහෙ හරි තැනක අපේ මණ්ඩලය අතින් අඩුපාඩුවක් වෙනවා නම්, ඒක නිවැරැදි කරන්න පුළුවන්. අප සියලු නාස්ති අවම කිරීමට තමයි උත්සාහ කරන්නේ. මම හිතනවා අපට නුදුරේදීම ජල නාස්තිය 15% දක්වා පහළ හෙළන්න පුළුවන් වේවි කියලා. උදාහරණයක් විදිහට අප වාහනයක් හෝදන්න නළ ජලය ලබා ගන්නවා. ඇත්තෙන්ම වාහන හෝදන්න වතුර ගොඩක් යනවා. ඒත්, අපට පුළුවන් නම් සර්විස් ස්ටේෂන් එකකට ගිහින් වාහනයට බොඩි වොෂ් එකක් දාගන්න අපට පුළුවන් ජල ඒකක ප්‍රමාණයක් ඉතිරි කර ගන්න. මල් පැළවලට වතුර දාන්න බොහෝ අය පාවිච්චි කරන්නේ හෝස් එක. ඒකෙන් ලොකු වතුර නාස්තියක් වෙනවා. අපට පුළුවන් නම් මල් බාල්දිවලින් වතුර දාන්න ජල නාස්තිය ගොඩක් අඩු කරගන්න හැකියාව ලැබෙනවා. මම ඒ සඳහන් කළේ පොඩි උදාහරණ කිහිපයක් පමණයි. ඒත්, අපට මෙයින් ලොකු ඉතිරියක් කර ගන්න පුළුවන්කම තියෙනවා.\n\nකර්මාන්ත, මහා පරිමාණ හෝටල් ආයෝජන ප්‍රවර්ධන කලාප වැනි ආර්ථික ක්‍රියාවලියට වඩාත් වැදගත් ස්ථානවලට මේ ජල ගාස්තු වැඩි කිරීම ඉතාමත් බරපතළ විදිහට බලපානවා නේද?\n\nඑම ගාස්තුත් ඉහළ දැමීමට සිදුව තිබෙනවා. අපේ මිල ගණන් ඉහළ දැමීම සලකා බලනකොට සැම පාර්ශ්වයක් සඳහාම අපි සාධාරණ විදිහට සලකා බලා කටයුතු කර තිබෙනවා. වැඩි ආදායම් උපයන ආර්ථික වශයෙන් ලාභ ලබන ආයතනවලින් වැඩි ගාස්තු අය කිරීමක් සිදු කිරීමේ අසාධාරණයක් නැහැ. මෙම ක්‍රමවේදය තුළින් අඩු ආදායම් ලබන තැන්වලින් අඩු අය කිරීමක් සහ වැඩි ආදායම් ලබන තැන්වලින් වැඩි ගාස්තුවක් අය කිරීම තුළින් ගාස්තු අය කිරීමේ පිළිවෙත සමබර කිරීමට පුළුවන්කම ලැබෙනවා. ජලසම්පාදන මණ්ඩලය විදිහට අප උත්සාහ කරන්නේ, අපේ ආදායම් ප්‍රමාණය වැඩි කර ගන්නා අතරම පාරිභෝගික යහපත සැලසීමටයි.\n\nරජරට ඇතුළු ප්‍රදේශවල පැතිර යන වකුගඩු රෝගය ඇතුළු රෝග පැතිර යාම පාලනය කිරීමට පිරිසුදු ජලය ජනතාව වෙත ලබා දිය යුතු බව සඳහන් වෙනවා. මේ තත්ත්වය පිළිබඳව ඔබේ අදහස මොකක්ද?\n\nමේ ප්‍රශ්නය ඇතිවෙලා තිබෙන්නේ භූගත ජලය සම්බන්ධවයි. ඒත්, ජල සම්පාදන මණ්ඩලය පිරිසුදු කළ හොඳම ජලය තමයි ලබා දෙන්නේ. එනිසා නළ ජලය භාවිත කිරීම මඟින් ඉතාමත් හොඳ පිරිසුදු සහ රෝගකාරක නොවන ජලය පාරිභෝගිකයාට ලබා දීමට හැකියාව තිබෙනවා. ඒ සම්බන්ධයෙන් අපට පාරිභෝගිකයන් වෙත සහතිකයක් දෙන්න පුළුවන්.\n\nඋදිත ගුණවර්ධන",
       "URL": "https://www.dinamina.lk/2023/08/09/featured/12575/%e0%b6%85%e0%b6%a9%e0%b7%94-%e0%b6%86%e0%b6%af%e0%b7%8f%e0%b6%ba%e0%b6%b8%e0%b7%8a%e0%b6%bd%e0%b7%8f%e0%b6%b7%e0%b7%93%e0%b6%b1%e0%b7%8a%e0%b6%a7-%e0%b7%80%e0%b6%ad%e0%b7%94%e0%b6%bb-%e0%b6%b6/",
       "Category": "featured",
       "Parent URL": "https://www.dinamina.lk/category/featured//page/19/"
}