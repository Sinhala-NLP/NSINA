{
       "Source": "dinamina",
       "Timestamp": "August 26, 2023 1:00 am",
       "Headline": "නිවී ගිය දීප්තිමත් පහන් සිළුවක මතකයේ අරුණලු…",
       "News Content": "කිසියම් පුද්ගලයෙකු පරිපූර්ණත්වයට පත් කෙරෙන සුපැහැදිලි මාර්ගය වන්නේ ඔහු ලබන ජීවන අත්දැකීම්ය. යමෙකු පරිපූර්ණ අයෙකු නොවන බව පසක්කොට ඔහු සාර්ථකත්වයට රැගෙන යන්නේ ද එසේ අසාර්ථක වීමට හේතු වන කරුණු සදයානුකම්පාවෙන් පෙන්වා දෙන අනතිමානී අයෙකු නිසාමය. ලොකු කුඩා, උස් පහත් කිසිදු භේදයක් නොසලකා කාහටත් ආත්මශක්තියෙන් සහ ආත්මවිශ්වාසයෙන් සමාජයට අවතීර්ණ වන්නට අත්තුක්කංසනයෙන් හා පරවම්භනයෙන් තොර මාර්ගෝපදේශයන් අතර අසමසම ධී ගුණෝපේත චරිතයක් ලෙස කීර්තිභාවශේෂෝපගත මහාවිහාර වංශික ශ්‍රී ලංකා රාමඤ්ඤ මහා නිකායේ අනුනායක අතිපූජ්‍ය නැදගමුවේ විජයමෛත්‍රි යතීශ්වරයාණන් වහන්සේ අවිවාදිතව හැඳින්විය හැකිය.\n\nපුද්ගල පෞරුෂය වාචිකව විස්තර කළ හැක්කක් නොවේ. පෞරුෂය මැනීමට නොයෙකුත් මිනුම් දඬු හෝ නිර්ණායක පැවතියත් පුද්ගලයාගේ පෞරුෂීය දත්තයන් බොහෝමයක් නිර්වාචිකය. ගමන බිමන, ඇවතුම් පැවතුම්, කතාබහ, භාව ප්‍රකාශන, සංවේදී බව ආදී නානාවිධ නිර්වාචික සාධකයෝ පුද්ගල පෞරුෂයේ ප්‍රතිමානයෝ වෙති. බුදු දහමෙන් ඇගැයෙන්නේ ධනාත්මක පෞරුෂ සංවර්ධනයකි. එහිදී වංචා සහගත බව, බියසුලු බව, අධිතක්සේරුව, අත්තංකංසනය ආදී සාධකයෝ නිශේධනීය වෙති. පඤ්චශීල ප්‍රතිපදාවෙන් ඇරඹි පූර්ණ පෞරුෂ සංවර්ධනය සඳහා වන මාර්ගයක් බුදු දහමින් දේශිත අතර, විශේෂයෙන්ම පුද්ගලයාගේ ධනාත්මක මෙන්ම සෝත්තුංග පෞරුෂය සඳහා පුරාකෘත කුසල කර්මයන් බෙහෙවින් බලපානු ඇත.\n\nඑවන් අසදෘශ පෞරුෂයකින් හෙබි යතිගුණෝපශෝභිත සංඝපීතෲන් වහන්සේ නමක හමුවන්නේ සාතිශය කලාතුරකිනි. පූර්වෝක්ත ගුණ කදම්බයන්ගෙන් සුභූෂිත යතීශ්වරයාණන් වහන්සේ නමක ලෙස අතිපූජ්‍ය විජයමෛත්‍රි අනුනායක මහා ස්වාමීන්ද්‍රයාණන් වහන්සේ හැඳින්වීම අතිශයෝක්තියක් නොවේ.\n\n1951 සැප්තැම්බර් මස 12 දින මිනුවන්ගොඩ නැදගමුවේදී ජන්ම ලාභය ලද විජයමෛත්‍රි නාහිමියෝ දොළොස්වැනි වියෙහිදී උතුම් වූ ප්‍රවෘජ්‍යා දිවියට පත් වූහ. රත්නපුර, ඇහැලියගොඩ ශ්‍රී සුමන පිරි‍වෙනින් මූලික අධ්‍යාපනයත්, මරදාන ශ්‍රී ලංකා විද්‍යාල මහ පිරිවෙනින් ද්විතීක අධ්‍යාපනයත් ලද උන්වහන්සේ කොළඹ විශ්වවිද්‍යාලයෙන් උසස් අධ්‍යාපනයත් ලබා ගුණ නැණ බෙලෙන් පරිපෝෂිත වූහ.\n\n1976 වසරේදී ඇහැලියගොඩ ශ්‍රී සුමන පිරිවෙනෙහි නියෝජ්‍ය පරිවේණාධිපතීන් වහන්සේ ලෙස සිය වෘත්තීය ජීවිතය අරඹා 1987 වසරේ සිට 2011 වසර වන තෙක්ම සිය ධර්ම ශාස්ත්‍රීය සේවය ගම්පහ, ඉඳිගොල්ල විද්‍යාවංශ මහ පිරි‍වෙනට ලබා දුන්හ. තම කෘතහස්ත සේවය ලාංකේය පිරිවෙන් ක්ෂේත්‍රයටම ප්‍රදානය කරමින් 2004 වර්ෂයේ සිට සමස්ත ලංකා පිරිවෙන් උපදේශක තනතුරට පත් විජයමෛත්‍රි නාහිමියන් මේ වන තෙක්ම පිරිවෙන් අධ්‍යාපන මණ්ඩලයේ සාමාජිකයෙකු ලෙස ද අනූපමේය සේවයක් ඉටු කළහ.\n\n1990 වසරේ සිට මහාවිහාර වංශික ශ්‍රී ලංකා රාමඤ්ඤ මහා නිකායේ පාලක සංඝ සභික, 1996 වසරේ සිට කාරක සංඝ සභික තනතුරට ද පත් උන්වහන්සේ තත් නිකායික අනුවිජ්ජක, ජ්‍යෙෂ්ඨ අනුවිජ්ජක ධුරයට ද පත් වූ අතර, ස්වකීය සේවය අගය කරමින් නිකායේ සංවර්ධන සභාවේ සභාපති ධුරය ද උන්වහන්සේට ප්‍රදානය කරන ලදි. තවද 2011 වසරේ මහාවිහාර වංශික ශ්‍රී ලංකා රාමඤ්ඤ මහා නිකායේ නියෝජ්‍ය ලේඛකාධිකාරී තනතුරට ද පත් නාහිමිපාණන් වහන්සේ 2021 වසරේ සිට එම නිකායෙහි අතිපූජ්‍ය අනුනායක ධුරයටත් උපරිමානුවිජ්ජක පදවියටත් පත් වූයේ උන්වහන්සේගේ ශාසන ශෝභන යශෝකදම්බය නිසාමය.\n\nඑදා මෙදාතුර රාජ්‍ය පරිපාලන ක්ෂේත්‍රයට ද නොමඳ දායකත්වයක් සැපයූ අප අනුනාහිමිපාණන් වහන්සේ, 1991 වසරේ සිට 2002 වසර තෙක් මිනුවන්ගොඩ සමථ මූල මණ්ඩලයේ සභාපති ලෙසත්, 1993 වසරේ සිට 2015 වසර තෙක් ජනමාධ්‍ය උපදේශක කමිටුවේ සාමාජිකයෙකු ලෙසත්, වසර හතක කාලයක් පාරිභෝගික සේවා අධිකාරියේ අධ්‍යක්ෂවරයෙකු ලෙසත් සිය කෘතහස්ථ සේවය ලබා දී ඇත්තේ දේශයේ මුර දේවතාවන් වහන්සේ නමක්ය යන්න වචනයේ පරිසමාප්තාර්ථයෙන්ම ප්‍රතීයමාන කරමිනි.\n\nඅත්‍යුදාරතර ජාතික, අධ්‍යාපනික, සමාජයිය සහ ශාසනික සේවාවන් රාශියක් සඳහා දිවිහිමියෙන් කැපවූ පරමාදර්ශී යතීන්ද්‍රයාණන් කෙනෙකු රට දැය සමයට අහිමි වීම කිසිදා කිසිවෙකුට සපිරිය නොහැකි සුවිශාල අඩුවකි. කීර්තිභාවශේෂෝපගත, මහාවිහාර වංශික ශ්‍රී ලංකා රාමඤ්ඤ මහා නිකායේ අනුනායක අතිපූජ්‍ය නැදගමුවේ විජයමෛත්‍රභිධාන යතීශ්වරයාණන් වහන්සේට අමාමහ නිර්වාණ සම්පත්තිය ලැබේවායි ධර්ම සංවේගයෙන් ප්‍රාර්ථනා කරමි.\n\nවටිනාපහ සෝමානන්ද හිමි විශ්‍රාමලත්, පිරිවෙන් අධ්‍යාපන අධ්‍යක්ෂ ජනරාල්\n\n\n\n\n\n\n\n\n\n\n\n",
       "URL": "https://www.dinamina.lk/2023/08/26/featured/17369/%e0%b6%b1%e0%b7%92%e0%b7%80%e0%b7%93-%e0%b6%9c%e0%b7%92%e0%b6%ba-%e0%b6%af%e0%b7%93%e0%b6%b4%e0%b7%8a%e0%b6%ad%e0%b7%92%e0%b6%b8%e0%b6%ad%e0%b7%8a-%e0%b6%b4%e0%b7%84%e0%b6%b1%e0%b7%8a-%e0%b7%83/",
       "Category": "featured",
       "Parent URL": "https://www.dinamina.lk/category/featured//page/15/"
}