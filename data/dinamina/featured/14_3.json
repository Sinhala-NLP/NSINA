{
       "Source": "dinamina",
       "Timestamp": "August 30, 2023 3:00 am",
       "Headline": "විනය සීමාව  ඉක්මවා ගියොත්  සංඝ සමාජයම  පිරිහෙනවා",
       "News Content": "රත්නපුර දිසාවේ ප්‍රධාන සංඝනායක, පණ්ඩිත. මිණිපුර අමාශාන්ති තපෝවනයේ විහාරාධිපති, තපෝවනයේ රතන හිමි\n\nභාග්‍යවතුන් වහන්සේ බුද්ධත්වයෙන් මුල් වසරවල විනය නීති පැනවූයේ නැත. සැරියුත් මහ රහතන් වහන්සේ විනය නීති පනවන්න යැයි ආරාධනා කළ විට, ඒ වන තෙක් කිසිදු වරදක් සිදු නොකර සිටි නිර්දෝෂී පිරිසකට සිල්පද (විනය නීති) පනවන්නට හේතුවක් නැති බව බුදුපියාණන් වහන්සේ\n\nදේශනා කළ සේක.\n\nඅදට යෙදෙන නිකිණි පුර පසළොස්වක පොහොය නිමිත්තෙනි.\n\nගිහි පිංවතෙකු මේ සම්බුදු සසුන තුළ උතුම් පැවිදි දිවියට ඇතුළත් වන්නේ එකම අරමුණක් ඉටු කර ගැනීම උදෙසායි. ඒ උතුම් නිවන්සුව ලැබීම පිණිසමය. එසේ පැවිදි වන භික්ෂූන් වහන්සේ කටයුතු කළ යුතු විනය සීමාවක් තිබේ. උන්වහන්සේ තමන්ට කටයුතු කළ හැකි එම විනය සීමාව ඉක්මවා යෑමෙන් පරිහානියට පත්වන්නේ සමස්ත සංඝ සමාජයයි.\n\nගිහි අයෙක් පැවිදි උපසම්පදා කිරීම ආවාට ගියාට කළ නොහැකි ය. ඒ සඳහා ආචාර්‍ය්‍ය උපාධ්‍යායන් වහන්සේ නමක් වීමට සුදුසුකම් වගයක් තිබේ. එම සුදුසුකම් ලෙස ධර්ම විනය තුළ අනිවාර්‍ය්‍යයෙන්ම දැන ගත යුතුම කරුණු ඇතුළත් කර, බුදුරජාණන් වහන්සේ විනය නීති පනවා තිබේ. වර්තමාන ශාසන අර්බුදවලට වැඩි වශයෙන් වගකිවයුතු වී තිබෙන්නේ එම සුදුසුකම් නොමැති භික්ෂූන් විසින් ශිෂ්‍යයින් තනා ශාසනය තුළට ඇතුළත් කිරීමයි. නිසි ලෙස හික්මවා ධර්ම විනය උගන්වා නැති බොහෝ ශිෂ්‍යයින්ගෙන් ශාසනයට වී ඇත්තේ අති විශාල හානිදායක සිදුවීම්ය.\n\nයම් අයෙක්ව පැවිදි උපසම්පදා කරන ගුරු ස්වාමින් වහන්සේ ඒ සඳහා සුදුසුකම් සපුරා සිටිය යුතුය. “අනුජානාමි භික්ඛවෙ, ව්‍යත්තෙන භික්ඛුනා පටිබලෙන දසවස්සෙනවා අතිරෙකදසවස්සෙන වා උපසම්පාදෙතුං නිස්සයං දාතුං” යනුවෙන් උපසම්පදා වී දසවසක් හෝ ඊට වැඩි කලක් හෝ ගත කොට ඇති ව්‍යක්ත ප්‍ර‍තිබල වූ භික්ෂූන් හටම ගෝලයන් තැනීමට අවසර දී වදාළ සේක. සුදුසුකම් නැති භික්ෂුවක් විසින් තමා උපාධ්‍යාය වී ගෝලයකු මහණ කළහොත් ඇවැත් වේ.\n\nත්‍රිපිටක බුද්ධ වචනය\n\nගෝලයෙක් පැවිදි කරන ආචාර්‍ය්‍ය උපාධ්‍යායන් වහන්සේට එම සුදුසුකම් තිබිය යුත්තේ ගෝලයා ධර්ම විනයානුකූලව සකස් කිරීම සඳහාය. ධර්ම විනය හොඳාකාරව නොදන්නා ගුරුවරුන් තනන ගෝලයින් ශාසනය තුළ හැසිරෙන්නේ භික්ෂූ සීමාව ඉක්මවාය.\n\nත්‍රිපිටක බුද්ධ වචනය භාග්‍යවතුන් වහන්සේ ජීවමානව සිටියදීම අංග සම්පූර්ණවම දේශනා කර තිබේ. එයම අකුරක් නෑර භාණක පරම්පරා විසින් පවත්වාගෙන එන ලදී. චතුර්විධ බෞද්ධ සම්ප්‍රදායන් නිර්මාණය වී ඇති වූ පීඩනයට වසර 2500 ක්ම මුහුණ දීම නිසා සෑම දිනකම ත්‍රිපිටක අටුවාදිය සක්‍රියවම පැවතුනි. කිසි කලෙක එය අක්‍රීයව තිබුණේ නැත. අදාළ භාණක පරම්පරාවෙන් පමණක් නොවේ. අනෙක් භාණක පරම්පරාවන්ගෙන් ද සංඝරත්නය නිරන්තරයෙන්ම ත්‍රිපිටකයම දැන ඉගෙන ගෙන පිළිපැද මඟ ඵල ලබන ලදී. වර්තමානයේදී ද ත්‍රිපිටක බුද්ධ වචනය පිළිපැද මඟ ඵල ලබන්නට කිසිඳු බාධාවක් නැත.\n\nඒ භාග්‍යවතුන් වහන්සේගේ ශ්‍රාවක සංඝරත්නය අධිශීල – අධිචිත්ත – අධිප්‍රඥා යන සුන්දර ප්‍රතිපත්තියක් ඇති නිසා සුපටිපන්න නම් වන සේක. ඒ භාග්‍යවතුන් වහන්සේගේ ශ්‍රාවක සංඝරත්නය අධිශීල – අධිචිත්ත – අධිප්‍රඥා යන ඍජු ප්‍රතිපත්තියෙහි යෙදෙන නිසා උජුපටිපන්න නම් වන සේක.\n\nමහා සඟ ගුණ\n\nඤායපටිපන්න, සාමීචිපටිපන්න, ආදී අෂ්ඨාර්‍ය්‍ය පුද්ගල මහා සංඝරත්නය ලෝකයා හට උතුම් පින් කෙතක් වන සේක. ඒ උතුම් ගුණ සමුදාය දරන මහා සංඝරත්නය දැකීම මොනතරම් ශාන්තියක්ද? උන්වහන්සේගේ ගුණයන් සිහිකිරීමත් දෙළොවටම මොන තරම් සැපයක්ද? නමුත් මේ මොහොත වන විට භික්ෂූ සීමාව ඉක්මවා යෑමෙන් බරපතළ ශාසනික අර්බුධ රැසක් නිර්මාණය වී තිබේ. ඒ අතර විශ්වවිද්‍යාල භික්ෂූන් වහන්සේලාගේ හැසිරීම ඒ මහා සංඝරත්නයේ උතුම් ගුණයට මහා කැළලක් එක් කර තිබේ. උතුම් අර්හත් ධජය දරන භික්ෂුවකගෙන් දැනෙන්නට ඕන ඒ මහා සඟ ගුණයන් විනාශ කර දමා බොහෝ ශිෂ්‍ය භික්ෂූන් ලෙනින්, මාක්ස්, කස්ත්‍රෝ, චේ ආදීන් සරණ ගොස් තිබේ.\n\nභික්ෂුවට ත්‍රිපිටක අටුවාටීකා අනුටීකා පරිවාර ග්‍රන්ථ සහිත සම්පූර්ණ බුද්ධ වචනයත්, සමයාන්තර ඤාණයන් සහ අතිප්‍රබල බහුශ්‍රැත බවක්, ධර්මධර විනයධර බවක් අනිවාර්‍ය්‍යයෙන්ම ලබා දිය යුතුය. එසේ නැතිනම් පරියප්ති, ප්‍රතිපත්ති, ප්‍රතිවේධ ශාසනය ලොව පවතින්නේ නැත. ඒ සඳහා සුදුසු අධ්‍යාපන ආයතන පවත්වා ගනිමින්, සුදුසු අධ්‍යාපන ක්‍රමවේදයක් ක්‍රියාත්මක විය යුතුම ය. නමුත්, භික්ෂූ උසස් අධ්‍යාපනයට වර්තමානයේ පවතින්නේ ඉතාමත්ම අඩු අධ්‍යාපන ආයතන කිහිපයකි. ඒ තිබෙන ඒවා තුළටද දේශපාලනය රිංගා විනාශ කර දමා තිබේ. භික්ෂුවක් සරණ යා යුත්තේ තුණුරුවන් පමණි. මාක්ස්, ලෙනින්, මා ඕ, කස්ත්‍රෝ, චේ ආදීන් හෝ වෙනයම් දේශපාලන මතවාදයක් නොවේ.\n\nවිනය සිල් පද\n\nවිශ්වවිද්‍යාලවල සිදුවන සමහර සිදුවීම් නිසා සැබෑ භික්ෂූන් වහන්සේගේ උසස් අධ්‍යාපනය නවතා දැමීම නොකළ යුතුය. එය මහා අපරාධයකි. කළ යුත්තේ විශ්වවිද්‍යාලයෙන් දේශපාලනය ඉවත් කිරීමයි. අර්හත් ධජය දරාගෙන තුණුරුවන්ගෙන් සංඝරත්නයට අදාළ හික්මීම නැතිනම් ඔවුන් සසුන නොකෙලෙසා සිවුරු හැර යා යුතුය. භික්ෂුව අනිවාර්‍ය්‍යෙයෙන්ම විනයානුකූලවම කටයුතු කළ යුතුය. එසේ නොහැකි නම් සමස්ත සංඝරත්නයේ ගුණය, ප්‍රතිරූපය විනාශ නොකර, අපහසුවට පත් නොකර සිවුරු හැර යා යුතුය. විශ්වවිද්‍යාලවල පමණක් නොවේ. වර්තමාන සමස්ත භික්ෂූ භූමිකාවම සෝදාපාළුවකට හසුව තිබේ. එයට ප්‍රධානතම හේතුව භාග්‍යවතුන් වහන්සේ විසින් දේශනා කර ඇති ධර්ම විනය නොදන්නාකමයි. භාග්‍යවතුන් වහන්සේ බුද්ධත්වයෙන් මුල් වසරවල විනය නීති පැනවූයේ නැත. සැරියුත් මහ රහතන් වහන්සේ විනය නීති පනවන්න යැයි ආරාධනා කළ විට, ඒ වන තෙක් කිසිදු වරදක් සිදු නොකර සිටි මෙවැනි නිර්දෝෂී පිරිසකට සිල්පද (විනය නීති) පනවන්නට හේතුවක් නැති බව බුදුපියාණන් වහන්සේ දේශනා කළ සේක.\n\nපසු කලෙක සුදින්න භික්ෂූන් වහන්සේ අතින් වරදක් සිදු විය. ඉන්පසුව, ප්‍රයෝජන දහයක් සලකාගෙන බුදුපියාණන් වහන්සේ විසින් විනය සිල් පද පනවන ලදී. ඒවා නම්:-\n\n“මහණෙනි, එසේ වී නම් සංඝයාගේ හිතසුව පිණිස, සංඝයාගේ පහසු බව පිණිස, දුශ්ශීල පුද්ගලයන්ට නිග්‍රහය පිණිස, ප්‍රියශීල භික්‍ෂූන්ගේ ඵාසුවිහරණය පිණිස, මෙලොවදී පැමිණියැ හැකි දුක් දුරු කිරීම පිණිස, පරලොවදී පැමිණෙන දුක් නැසීම පිණිස, අපැහැදුනු අයගේ පැහැදීම පිණිස, පැහැදුණු අයගේ පැහැදීම වැඩි දියුණු වීම පිණිස, සද්ධර්‍මයාගේ චිරස්ථිතිය පිණිස, විනයානුග්‍රහය පිණිස ලෙස, භික්‍ෂූන්ට දස ආකාරයකට හිතසුව පිණිස පවතින සිකපදයක් පණවන්නෙමි. මහණෙනි, මෙසේ මේ සිකපදය උදෙසවු:”\n\nපහසු විහරණය\n\n“සංඝ සුට්ඨුතාය” “සංඝයාගේ හිතසුව පිණිස” බුදුපියාණන් වහන්සේගේ වචනය පිළිගෙන මෙම සිල් පද ආරක්ෂා කරන භික්ෂූන් වහන්සේට එය බොහෝ දිගු කලක් හිතසුව පිණිස පවතී. බුද්ධ වචනය පිළිගැනීමේ ආනිසංසත් නොපිළිගැනීමේ ආදීනවත් දක්වමින් සිල්පද පනවනු ලැබේ.\n\n“සංඝ ඵසුතාය” සංඝයාට පහසුවෙන් වාසය කළ හැකි වීම පිණිස.\n\n“දුම්මංකූනං පුග්ගලානං නිග්ගහාය” දුස්සීල පුද්ගලයාට නිග්‍රහ කිරීම පිණිස. සිල් පද පැනවීමක් කර තිබුණේ නැතිනම්, දුස්සීල පුද්ගලයා වැරදි කරන විට, ඔබ වහන්සේ මේ ඇවතට පත් වූවා යැයි චෝදනා කළ නොහැක. සිල් පද පනවා ඇති නිසා, ඒ ඒ වරදට චෝදනා කළ හැකි ය. නිග්‍රහ කළ හැකි ය.\n\n“පේසලානං භික්ඛූනං ඵාසුවිහාරාය” “ප්‍රියශීලී භික්ෂූන්ට පහසුවෙන් වාසය කිරීම පිණිස.” ශික්ෂා පද පනවා නැතිනම්, ශික්ෂාකාමී භික්ෂූන් වහන්සේලා තමන් අතින් වරදක් සිදු වුණාද? නැද්ද? කියා තෝරා බේරා ගැනීමට නොහැකිවීමෙන් අපහසුවට පත් වේ. ශික්ෂා පද පනවා ඇති විට එසේ අපහසුවට පත් නොවේ. එය පහසු විහරණය පිණිස පවතී.\n\n“දිට්ඨධම්මිකානං ආසවානං සංවරාය” “මේ ජීවිතයේදී ඇතිවන ආශ්‍රවයන්ගේ සංවරය පිණිස.” අසංවර භික්ෂූන්ට ඒ අසංවර කම නිසා අතින් පයින් පහරදීම්, අත් පා කැපීම්, අපකීර්තියට පත්වීම්, පසුතැවීම්, නින්දා යනාදී දුක් ඇති වෙයි. මෙතන “ආසව” යැයි කීවේ දුක්වලට ය. ශික්ෂා පද පැනවීම නිසා ඒවා රැකීමෙන් මේ ආශ්‍රව කියා කියන දුක් ඇති නොවේ.\n\n“සම්පරායිකානං ආසවානං පටිඝාතාය” “මරණින් පසු ඇති වන දුක් නැසීම පිණිස.” සිල් පද කැඩීමෙන් අසංවරයෙහි පිහිටි භික්ෂූන් වහන්සේලා, ඒ නිසා සිදුකරගත් පාපකර්ම මුල් කරගෙන මරණින් පසුව සතර අපායෙහි උපත ලබා දැඩි සේ දුකට පත් වේ. ශික්ෂා පද පනවා ඇති නිසා ඒවා රැකීමෙන් අපායෙහි ඉපදීමේ දුක නැති කරගත හැකි ය. සමනය කරගත හැකිය.\n\n“අප‍්පසන‍්නානං පසාදාය” “අපැහැදුණු අයගේ පැහැදීම පිණිස.” ශික්ෂා පද පනවා ඇති විට ඒවා රකින භික්ෂූන් වහන්සේලා දකින නුවණැති මිනිස්සු, “මේ භික්ෂූන් වහන්සේලා මෛථුනයෙන් වැළකී සිටිති. සොරකම් නොකරති. සාමාන්‍ය ජනතාව ඇලෙන ගැටෙන මුළා වන තැන්වල භික්ෂූන් වහන්සේලා ඇලෙන්නේ නැහැ, ගැටෙන්නේ නැහැ. මුළා වන්නේ නැහැ. යැයි සිතා භික්ෂූන් වහන්සේලා ගැන පැහැදීමක් ඇති කර ගනියි.\n\nපැහැදීම වැඩි දියුණු වීම\n\n“පසන‍්නානං භිය්‍යෝභාවාය” “පැහැදුණු අයගේ පැහැදීම වැඩි දියුණු වීම පිණිස.” බුද්ධ ශාසනය ගැන පැහැදුණු ජනතාව, මේ භික්ෂූන් වහන්සේලා විකාල භෝජනාදියෙන් වැළකී සිටිති. පිළිගැන්වූයේ නැති දෙයක් වලඳන්නේ නැහැ. බුදුරජාණන් වහන්සේට පූජා කරන්නවත් මල්වත් කඩන්නේ නැහැ යනුවෙන් වඩ වඩාත් පැහැදීමක් ඇති කර ගනියි.\n\n“සද්ධම්මට්ඨිතියා” “සද්ධර්මයේ පැවැත්ම පිණිස.” ශ්‍රී සද්ධර්මය පරියත්ති, ප්‍රතිපත්ති, අධිගම (පටිවේද) ලෙස තුන් ආකාර වේ. “පරියත්ති” (සූත්‍ර, විනය, අභිධර්මය යන සම්පූර්ණ බුද්ධ වචනය) “ප්‍රතිපත්ති” ( ධූත ගුණ, සීල, සමාධි, විපස්සනා) “අධිගම” (සෝවාන් ආදී සතර මග, සතර ඵල නිවන් ලැබීම.) ලෙසය.\n\nසිල් පද පනවා ඇති විට, භික්ෂූන් වහන්සේලා සිල් පදත්, එහි විභංගයත්, අනෙක් බුද්ධ වචනයත්, දැන ඉගෙන ගෙන පර්යාප්තිය සම්පූර්ණ කරයි. ඒ අනුව පිළිවෙත් පුරයි. ප්‍රතිපත්තියෙන් ප්‍රතිවේදය ලබයි. ශික්ෂා පද පනවා ඇති විට, ත්‍රිවිධ සද්ධර්මය බොහෝ කාලයක් පවතී.\n\n“විනයානුග්ගහාය” සතර ආකාර වූ විනයට අනුග්‍රහය පිණිස, උපකාරය පිණිස. ඒ සතරාකාරය නම්:- සංවර විනය. පහාණ විනය. සමථ විනය. ප්‍රඤ්ඤප්ති විනය යි.\n\nවරදට දඬුවම්\n\nභාග්‍යවතුන් වහන්සේ විනය නීති පැනවූවේ මේ සඳහන් කරුණු බලාපොරොත්තුවෙනි. මේ බලාපොරොත්තු වූ කරුණු භික්ෂූන් වහන්සේගේ සීමාවන් වේ. මේවා ඉක්මවා යෑම කිසිසේත්ම නොකළ යුතු ය. අතීතයේදී බුදුරජාණන් වහන්සේ අති විශාල ප්‍රශ්න නිර්මාණය වූ විට එම නම්, ගම් පුද්ගලයින් සහිතව ප්‍රකාශ කර විනය නීති පැනවූ සේක. ඒ අතීත වරදකරුවන්ගේ විස්තර අදටත් නොවෙනස්ව සඳහන් වේ. ආදිකම්මිකයා හැම වරදින්ම නිදහස් විය. ඉන් පසු අය වරදකරු විය. එම වරදට දඬුවම් ලැබේ. එම දඩුවම පුද්ගලයා නසන එකක් නොවේ. වරදට බලපෑ හේතුව නසන එකකි.\n\nවර්තමානයේදී ද මෙවැනි විවිධ වැරදි සමාජ ගත වනවිට ඒවා වැසීම නොකළ යුතුය. ඒවා එළිපිට සාකච්ඡා වන විට ඊට අදාළ ත්‍රිපිටක ගත කරුණු මතුකර සමාජය දැනුවත් කර ගත යුතු ය. එයින් සිවුවනක් පිරිස ධර්ම විනය ගැන දැන ගනී. එම වරද කළ පුද්ගලයින් හඳුනා ගනී. ඔවුන්ගේ කෙලෙස් බහුලකම හඳුනා ගනී. එම වැරදි කරන අය සමාජයෙන් කොන්වේ. ඔවුන් ගැන විශ්වාසය නැතිවේ. සැබෑ භික්ෂූන් හඳුනා ගැනීමට අවස්ථාව සැළසේ. ගිහි පින්වතුන්ට පොහොය කර්ම සහ භික්ෂූ විනය ගැනද දැනුම ලබා දිය යුතුය. වැරදි කළ භික්ෂූන්ට සමාව දී නිවැරද්දෙහි පිහිටු විය යුතුය. නිවැරදි නොවනවා නම් ශාසනයෙන් ඉවත් කිරීමට අදාළ ආචාර්‍ය්‍ය උපාධ්‍යායන් වහන්සේලා සහ නිකායන් කටයුතු කළ යුතුය. නැවත එම වරද කළහොත් අතීතයේ උදායි භික්ෂුව ගැන මෙන් ඔහුගේ කෙලෙස් ගැන සමාජයට අවබෝධයක් ලබා ගත හැකිය. එම ප්‍රශ්නම ප්‍රයෝජනයට ගෙන සමාජය ධර්මධර විනයධර කර ගත් විට සිවුවනක් පිරිසට ස්වභාවයෙන්ම ආරක්ෂාවක් ලැබේ.\n\nධර්ම විනය මතු කිරීම\n\nවර්තමාන ප්‍රශ්න විසඳා ගන්නට හැම ගැටලුවකදීම අපි සැවොම එක්ව ධර්ම විනය මතු කරමු. එයින් ශාසනය බොහෝ කල් පවතීවි. අපි ඔබෙන් ඉල්ලන්නේ යම් භික්ෂුවක් විසින් ධර්ම විනය සීමාව ඉක්මවා, ශාසනික පරිහානියට කටයුතු කර ගැටලු ඇති වූ විට ධර්ම විනය මතම පදනම්ව සිතන ලෙසයි. හැකිතාක් ධර්ම විනයම මතු කරන්න. ධර්ම විනය පදනම්ව තීරණ ගන්න. ඇතිවන සියලුම ගැටලුවලදී ධර්ම විනයම මතු කරන විට සම්බුදු සසුන බැබළීම සිදු වේ.\n\nඡායාරූපය – ධර්මප්‍රිය ලියනආරච්චි",
       "URL": "https://www.dinamina.lk/2023/08/30/featured/18089/%e0%b7%80%e0%b7%92%e0%b6%b1%e0%b6%ba-%e0%b7%83%e0%b7%93%e0%b6%b8%e0%b7%8f%e0%b7%80-%e0%b6%89%e0%b6%9a%e0%b7%8a%e0%b6%b8%e0%b7%80%e0%b7%8f-%e0%b6%9c%e0%b7%92%e0%b6%ba%e0%b7%9c%e0%b6%ad%e0%b7%8a/",
       "Category": "featured",
       "Parent URL": "https://www.dinamina.lk/category/featured//page/14/"
}