{
       "Source": "dinamina",
       "Timestamp": "October 4, 2023 1:00 am",
       "Headline": "විභාග කල් දැමීම  විසඳුමක් නොවෙයි",
       "News Content": "විභාග කල් දැමීමෙන් දරුවන්ගේ උනන්දුව කඩා වැටෙනවා\n\nමාර්ගගත ක්‍රමයෙන් ප්‍රමිතිගත අධ්‍යාපනයක් ලැබුණේ නෑ\n\nඅධ්‍යාපනය යාන්ත්‍රික දෙයක් නොවෙයි\n\nවර්තමානයේදී විභාග කල් දැමීමට හේතු තිබේද?\n\nමෙසේ විභාග කල් දැමීම මඟින් සමාජයේ ඉදිරි ගමනට සිදුවන බාධා මොනවා ද? ඒ තුළින් ළමා\n\nමනසට සිදු වන බලපෑම් මොනවාද?\n\nයන්න පිළිබඳව කැලණිය\n\nවිශ්වවිද්‍යාලයේ ජ්‍යෙෂ්ඨ කථිකාචාර්ය ආචාර්ය චමිලා සිරිවර්ධන මහත්මිය සමඟ කළ සාකච්ඡාවකි මේ.\n\nඋසස් පෙළ ඇතුළු විභාග කල් දමන ලෙස විවිධ පාර්ශ්ව මඟින් ඉල්ලීම් මතුවෙනවා. ඇත්තෙන්ම මේ ආකාරයට විභාග කල් දැමීම මඟින් දරුවන් දරුණු මානසික කඩා වැටීමකට ලක් වෙනවා නේද, මේ ගැන පැහැදිලි කිරීමක් කළ හැකිද?\n\nඇත්තෙන්ම විභාගයක් කල් දැමීම කියන්නෙම විභාගය පිළිබඳව දරුවා තුළ තිබූ උනන්දුව සහ විශ්වාසය කඩා වැටීමට හේතුවක් විදිහට පෙන්වා දෙන්න පුළුවන්. ඒ නිසා විභාග කල් දැමීම කුමන ආකාරයකට බැලුවත් හොඳ දෙයක්වත් ප්‍රශ්නවලට විසඳුමක්වත් නොවෙයි. ඒ නිසා අප මූලිකව කළ යුත්තේ ප්‍රශ්න මූලික කරගෙන විභාග කල් දැමීම නොවෙයි, ප්‍රශ්නවලට විසඳුම් සොයමින් හෝ විකල්ප මාර්ග භාවිත කරමින් විභාග හරි කාලයට නිසි විදිහට පැවැත්වීමයි.\n\nඇත්තෙන්ම විභාගයක් මාසයක් කල් දැමීම කියන්නේ රටේ ඉදිරි ගමන ඉදිරි අනාගතය මසකින් කල් දැමීම කියන කරුණයි. ඇත්තෙන්ම මේ විදිහට කාලය කා දැමීම රටකට ඉතාමත් නරක විදිහට බලපාන්න පුළුවන්. ඇත්තෙන්ම තරුණ දරුවකුගේ ජීවිතයේ එක දවසක් කියන්නේ ඉතාමත් වැඩි වටිනාකමක් තිබෙන දෙයක්. ඒ නිසා අප නිතරම මේ තරුණ ජීවිත පිළිබඳව වගේම ඔවුනගේ අනාගතය ගැන නිසි විදිහට කිරා මැන බලා වැඩ කළ යුතුයි. උසස් පෙළ විභාගය මාසයක් කල් යනවා කියන්නේ දරුවන්ගේ සියලු දේ අනාගතය වගේම රටේ අනාගතය ද ආපස්සට යාමයි. ඒක කිසිසේත්ම සුදුසු දෙයක් විදිහට සඳහන් කිරීමට පුළුවන්කමක් නැහැ.\n\nඒ තත්ත්වය එතරම් සුබදායක දෙයක් නොවෙයි නේද?\n\nඔව්, සාමාන්‍ය විදිහට ගත්තොත් වෙන රටක නම් අවුරුදු විසි හතර විසිපහ පමණ වන විට තරුණ තරුනයන් ජීවිතයේ සැලකිය යුතු ස්ථාවර මට්ටමකට ඇවිත්. ඒ නිසා ඒ රටවල සංවර්ධනය දියුණුව ද ඉක්මන් සහ වේගවත් එකක් බවට පත්වෙලා තිබෙනවා. ඒ නිසා අප මේ බාධාවන් ඉක්මනින් ඉවත් කර ගත යුතුයි. එමඟින් රටේ දරුවන්ගේ මානසික ගැටලු රැසක් පාලනය කර ගැනීමටත් රටේ අනාගතය පැහැබර කර ගැනීමටත් හැකියාව තිබෙනවා.\n\nඒ නිසා විභාග කල් දැමීම කිසිසේත්ම නොකළ යුතු දෙයක් වගේම විභාග පැවැත්වීමට බාධා තිබෙනවා නම් ඒ බාධා මඟහැර නිසි මාර්ග ඔස්සේ වැඩ කිරීම මඟින් දරුවන්ට සිදු වන මානසික පීඩා දුරු කිරීමට වගේම ඒ ආශ්‍රිතව ඇතිවන ප්‍රශ්න නිරාකරණය කර ගැනීමටත් පුළුවන්කම ලැබෙනවා.\n\nඅනෙක විභාගය පිළිබඳ ස්ථිර දිනයක් නැතිව විවිධ අය විවිධ ආකාරයේ ප්‍රකාශ කිරීම මඟින් දරුවන් අතරමං වීම පමණයි වෙන්නේ. දරුවන් තමන්ටම වූ ස්වයං කාල සටහනක්, වැඩපිළිවෙළක් ඇති කර ගන්නවා. ඒක පිටට නොපෙනුනාට ඔවුන්ගේ සිත්වල තිබෙනවා. ඒ අතර එක පාරටම විභාගය කල් ගියොත් එමඟින් දරුවන් තුළ තිබූ මේ කාල සටහන සහ උනන්දුව කඩා වැටෙනවා. මේ ඉලක්කය අනුව දරුවන් පාඩම් කරනවා. එක පාරටම දරුවන් දැන ගන්නවා විභාගය කල් යනවා කියලා. එසේ වූ ගමන් ඔවුන් පාඩම් කිරීම අතහැර දමනවා. ඒක තමයි ළමා ස්වභාවය කියන්නේ. ඒ ළමා ස්වභාවය අධ්‍යාපන බලධාරීන් තේරුම් ගන්න ඕනැ. අනෙක් කරුණ වන්නේ අධ්‍යාපන අංශයේ සිටින විවිධ බලධාරීන් එක් එක් දේවල් කියනවා. එක් ප්‍රධානියකු කියනවා විභාගය කල් දමන්නේ නැහැ කියලා. ඒ අතර තවත් ප්‍රධානියකු කියනවා විභාගය කල් දමනවා මාසයක් කියලා. එතකොට දරුවන් තුළ විභාගය පිළිබඳ අස්ථාවර හැඟීමක් වගේම නොපැහැදිලි තත්ත්වයක් ඇති වෙනවා. එමඟින් දරුවාගේ මානසිකත්වය සම්පූර්ණයෙන්ම කඩා වැටෙනවා. මේ හැම දෙයක් ගැනම කල්පනාවෙන් තමයි අප වැඩ කළ යුත්තේ. සිසු මනස තුළ ඇතිවන මේ අවිනිශ්චිත භාවය කිසිසේත්ම සුදුසු දෙයක් විදිහට පෙන්වා දෙන්න බැහැ.\n\nඔබ කියන්නේ මේ තත්ත්වය තුළ සිසු සිසුවියන්ගේ පසුගාමී මානසිකත්වය නැවත සකස් කිරීම දුෂ්කර දෙයක් බවද?\n\nඔව්, අද වන විට පාසල් යාම අඩු වෙලා තියෙන්නේ උසස් පෙළ දරුවන්ගේ. එයට හේතුව බවට පත් වෙලා තිබෙන්නේ මාර්ගගත පන්ති ක්‍රමය සහ අමතර පන්ති යාමයි. එහෙත් මේ ක්‍රම තුළින් පූර්ණ අධ්‍යාපනයක් ලැබෙනවා යැයි විශ්වාස කරන්න බැහැ. පසුගාමී සමාජ ක්‍රමවල ලක්ෂණ තමයි මේ තත්ත්වය තුළ ප්‍රදර්ශනය කෙරෙන්නේ.\n\nඅප රට කඩා වැටීමක තිබෙන්නේ, මේ තත්ත්වය තුළ අනාගතය තවදුරටත් කඩා වැටීමකට ලක් වෙන්න පුළුවන්. දරිද්‍රතාව වැඩි වෙන්න පුළුවන්. එ්කට ප්‍රධාන හේතුව බවට පත් වෙන්නේ විභාග ක්‍රමයේ වැරැදි, විභාග අනවශ්‍ය විදිහට කල් දැමීම, ඒ තුළින් ඇතිවන සමාජ පසුගාමීත්වය යන කරුණුයි.\n\nඒ නිසා කිසිම වෙලාවක තරුණ සිත් තුළ අවිනිශ්චිත භාවය ඇති වන විදිහට වැඩ කිරීම නොකළ යුතුයි. එසේ වැඩ කිරීම නිසා තරුණ සිත් වගේම ළමා සිත්ද විශාල වශයෙන් පසුබෑමට, උකටලී බවට පත් වෙනවා. බලධාරීන් වගේම වැඩිහිටියන් විදිහට ද මේ ගැන හොඳින් තේරුම් ගෙන වැඩ කිරීමෙන් අපේ රටේ අනාගතය තවදුරටත් පහළට යා නොදී නැවතත් උඩට ගැනීමට හැකියාව ලැබෙනවා.\n\nඑහෙත් විභාග පැවැත්වීම කල් දමමින් ළමා සිත් කඩා දැමීමෙන් සිදු වන්නේ තනි තනි ළමුන්ගේ අනාගතය පසුපසට යාමක් පමණක් නොවෙයි මුළු රටේම අනාගතය ආපස්සට ගමන් කිරීමයි. අපි පමණක් නොවෙයි, මුළු ලෝකයම වසංගතයට මුහුණ දුන්නා. ඉන්පසු පැමිණි අර්බුදවලටත් ඒ රටවල් මුහුණ දුන්නා. එහෙත් ඔවුන් තම දරුවන්ගේ අනාගතය ගැන කල්පනා කළා. ඒ අර්බුද මැද විවිධ ක්‍රම සහ විකල්ප මාර්ග මඟින් විභාග සහ අධ්‍යාපන කටයුතු නැවත පණගන්වා ඉදිරියට දියත් කළා. ඒ නිසා අපත් ඒවා පූර්වාදර්ශ ලෙස ගනිමින් කටයුතු කළ යුතුයි. එහෙම වුණොත් අපට හැකියාව ලැබෙනවා, අනාගතය අදට වඩා හොඳ තැනක් බවට පත් කර ගැනීමට.\n\nකොවිඩ් කාලයේදී ඉගෙනුම් කළ මාර්ගගත ක්‍රමය සාර්ථක අධ්‍යාපන ක්‍රමයක් නොවන බව ඔබ අදහස් කරනවාද?\n\nවසංගත කාලය තුළ මුලින් දරුවා නිවෙසට වී සිටීමට කැමැති වුණා. ඒකට හේතු වුණේ ඔවුනට තම කුටුම්බයේ සියල්ලන් සමඟ එකට සිටීමට හැකියාව ලැබීමයි. ඒකට මුලින් ළමුන් විශාල කැමැත්තක් දැක්වූවත් කාලය යද්දි ඒ ගැන දරුවන්ගේ කැමැත්ත අඩු වුණා. අනෙක් කරුණ වන්නේ මේ සමඟ දරුවන්ට පවුලේ සියලු දේ නිරාවරණය වීමයි. නිවෙස්වල මාපියන් අතර ආරවුල් ඔවුන් දැක්කා. මේ තත්ත්වය තුළ දරුවන්ගේ මනස ගැටලුකාරී බවට පත් වුණා.\n\nඑතෙක් කල් දරුවන් වෙත දුරකතනය තහනම් භාණ්ඩයක් විදිහටයි තිබුණේ. එහෙත් පාසල් මඟින් මාර්ගගත අධ්‍යාපන ක්‍රමය ක්‍රියාත්මක කිරීමත් සමඟ දරුවාගේ උපකරණයක් බවට දුරකතනය පත් වුණා. දරුවන්ට තහනම් වූ දෙයක් පාලනයකින් තොරව පරිහරණය කිරීමට අවස්ථාව ලැබුණා. ඒත් මාර්ගගත ක්‍රමය නිසි විදිහට දරුවන්ට ලැබුණේ නැහැ. පාසල්වලටත්, බලධාරීන්ටත් මේ මාර්ගගත ක්‍රමය නිසි විදිහට ක්‍රියාත්මක කරන්න කටයුතු සිදු වුණේ නැහැ. මාර්ගගත ක්‍රමයට උගන්වද්දි ගුරුවරයා පුරුදු වුණා ඔවුනට පහසු වෙලාවට මාර්ගගත පන්ති සැසිය පැවැත්වීමට. එහිදී දරුවාගේ ඉගෙනුම ගැන විමසා බැලුවේ සීමිතවයි. දරුවන් තමන්ට ඕනෑ ආකාරයට කැමාරා ඕෆ් කරගෙන, මයික් ඕෆ් කරගෙන තමන්ට ඕනෑ විදිහට වැඩ කළා.\n\nඒ ගැන නිසි මඟ පෙන්වීමක් සිදු වුණේ නැහැ. ඒ නිසා තමයි මාර්ගගත අධ්‍යාපන ක්‍රමය බොහෝ තැන්වල අසාර්ථක වුණේ. ඇත්තෙන්ම මේ ක්‍රමය තුළ දරුවන් විශාල පීඩනයකට ලක් වුණා. එහි ප්‍රතිඵලයක් විදිහට දරුවන්ට නිසි විදිහට ඒ කාලය තුළ තම ඉගෙනීම් කටයුතු සිදු කිරීමට අවස්ථාව ලැබුණේ නැහැ. මම කියන්නේ නැහැ එය සියයට සියයක් අසාර්ථක වුණා කියලා, එහෙත් මාර්ගගත ක්‍රමය තුළ පාසලෙන් ලැබෙන අධ්‍යාපනය වැනි ප්‍රමිතිගත අධ්‍යාපනයක් ලැබුණේ නැහැ. ඒ සියල්ල දරුවන්ගේ මානසික තත්ත්වයට සහ අධ්‍යාපන තත්ත්වයට දැඩි විදිහට බලපානු ලැබුවා.\n\nඅධ්‍යාපනය කියන්නේ යාන්ත්‍රික දෙයක් නොවෙයි. එහෙත් අද දරුවන් යන්ත්‍ර වගේ වෙලා තිබෙනවා. ඒත් අධ්‍යාපනය තුළ ගුණ නැණ යන දෙකම තිබෙන දරු පරපුරක් නිර්මාණය කිරීමයි වෙන්න ඕනෑ. එහෙත් මේ ක්‍රම මඟින් දරුවන්ට එවැනි ගුණ නැණ ලබා ගැනීමට බැහැ.\n\nගුරුවරුන්ගේ වගකීම දරුවන් වෙනුවෙන් නිසි විදිහට ඉටුවන බව ඔබ විශ්වාස කරනවාද?\n\nසැමට චෝදනා එල්ල කරන්න බැහැ. එහෙම චෝදනා එල්ල කරනවා නම් ඒක වැරැදියි. ඒත් ගුරුවරයා කියන්නේ ඉතාමත් හොඳ සම්බන්ධීකාරකයකු විය යුතු කෙනෙක්. දරුවා සහ පාසල අතර සම්බන්ධීකරණය ගොඩනඟන්නේ ගුරුවරුන් විසිනුයි. ඒත් මේ ක්‍රමය අද කෙතෙක් දුරට ක්‍රියාත්මක වෙනවාද කියන දේ සලකා බැලිය යුතුයි. අද විවිධ විෂය මාලා අධ්‍යාපන ක්‍රමය තුළ තිබුණත් දරුවන්ට බාහිර ලෝකය දකින්නට අවස්ථාවක් ලැබෙන්නේ අඩුවෙන්.\n\nමාර්ගගත ක්‍රමය සම්පූර්ණයෙන් අසාර්ථක බවද ඔබ කියන්නේ?\n\nනැහැ, ඉගැන්වීම නිර්මාණශීලිව කළ හැකියි. එහෙම නිර්මාණශීලි විදිහට උගන්වන්න පුළුවන් නම් මාර්ගගත ක්‍රමය තුළත් යහපත් ඉගැන්වීම් ක්‍රම ඇති කරන්න පුළුවන්. ඒත් උසස් පෙළ සාමාන්‍ය පෙළ වගේ විභාග කාලවලදී දරුවන් පාසල් වෙත පැමිණීම වෙනුවට මාර්ගගත පන්ති සහ බාහිර පන්ති වෙත යොමුවීමේ ප්‍රවණතාවක් තිබෙනවා. මේක හොඳ දෙයක් නොවෙයි, පාසල් පද්ධතිය තුළ දරුවන් රඳවාගෙන ඔවුනට අවශ්‍ය කරන අධ්‍යාපනය ලබා දීමට කටයුතු කිරීම මඟින් අද දරුවා, ගුරුවරයා, මාපියන් අතර ඇතිව තිබෙන දුරස්ථභාවය නැති කර ගැනීමට පුළුවන්කම ලැබෙනවා.",
       "URL": "https://www.dinamina.lk/2023/10/04/featured/27490/%e0%b7%80%e0%b7%92%e0%b6%b7%e0%b7%8f%e0%b6%9c-%e0%b6%9a%e0%b6%bd%e0%b7%8a-%e0%b6%af%e0%b7%90%e0%b6%b8%e0%b7%93%e0%b6%b8-%e0%b7%80%e0%b7%92%e0%b7%83%e0%b6%b3%e0%b7%94%e0%b6%b8%e0%b6%9a%e0%b7%8a/",
       "Category": "featured",
       "Parent URL": "https://www.dinamina.lk/category/featured//page/4/"
}