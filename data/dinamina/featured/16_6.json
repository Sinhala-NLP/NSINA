{
       "Source": "dinamina",
       "Timestamp": "August 21, 2023 1:21 am",
       "Headline": "විශිෂ්ටයකුගේ  මහරු සැමරුම් – යූ.බී. වන්නිනායක",
       "News Content": "\n\nයූ.බී. ලෝක බැංකුවේ සභාපති වූ දා\n\nස්වකීය අනුප්‍රාප්තික දේශපාලනඥයන්ට පූර්වාදර්ශ වන අපූර්ව චරිත අපේ ඉතිහාසයේද හිඟ නොවේ. වර්ෂ 1905 නොවැම්බර් 23 දින ඩිංගිරි බණ්ඩා ලේකම් තැනට දාව මුතුමැණිකේගේ කුසින් බළල්ලේදී මෙලෙව එළිය දුටු යූ.බී. වන්නිනායක නොහොත් උක්කු බණ්ඩා වන්නිනායක පිළිබඳ අපට කතා කළ හැක්කේද ඒ ආකාරයෙනි.\n\nඇති හැකි පවුලක උපන් උක්කු බණ්ඩා වන්නිනායකට සැප සම්පත්වලින් අඩුවක් නොවීය. මවත්, පියාත් දෙදෙනාම වන්නි හත් පත්තුවේ ඉඩම් හිමි වංශවත් පෙළපත් දෙකකින් පැවැතෙන්නන් වූ හෙයිනුත් පියා විවාහ, උප්පැන්න සහ මරණ පිළිබඳ ලේකම්වරයකු වූ හෙයිනුත් බොහෝ දෙනෙක් ඔහු පිළිබඳ දැන සිටියහ.\n\nදිනෙන් දින වයසින් මුහුකරා යන යූ.බී. වන්නිනායක කුඩා දරුවා මූලික අධ්‍යාපනය පිණිස පිවිසියේ බළල්ල පිරිමි විද්‍යාලයටය. යූ.බී.ගේ ඉදිරි අධ්‍යාපන කටයුතු සිදු වන්නේ කුරුණෑගල ක්‍රිස්තුදේව සහ ගල්කිස්ස සාන්ත තෝමස් විදුහල් වෙතිනි. ක්‍රීඩාවටද කිසිවකුටත් දෙවැනි නොවූ දක්ෂතා දැක්වූ මේ කාල වර්ණ, හැඩිදැඩි තරුණ සිසුවා පිළිබඳ පාසලේ ගුරුවරුද වැඩි සැලැකිල්ලක් දැක්වූහ. පාසල් අධ්‍යාපන කටයුතු හමාර කරමින් වර්ෂ 1924දී කේම්බ්‍රිජ් සීනියර් විභාගයෙන් සමත් වූ හෙතෙම ශිෂ්‍යත්වලාභියකු ලෙස ගුරු අභ්‍යාස විද්‍යාලයට ඇතුළත් විය. ඔහුගේ වෘත්තීය ජීවිතයේ පළමු සලකුණ වශයෙන් පුත්තලම සාන්ත ඇන්ඩ්රූ පාසලේ ගුරුවරයකු ලෙස සේවයට වාර්තා කළේය. එහි සේවය කළ කාලය වසර තුනකි.\n\nවර්ෂ 1943දී රාජ්‍ය මන්ත්‍රණ සභාවට තේරී පත් වූ යූ.බී.ගේ දේශපාලන ජීවිතයේ කඩයිමක් වශයෙන් දක්නට ලැබෙන්නේ පුත්තලම ආසනයේ එක්සත් ජාතික පක්ෂ අපේක්ෂකයකු වශයෙන් මැතිවරණයට තරග කිරීමයි. පුත්තලම ආසනය ජය ගැනීමෙන් පසු හෙතෙම කෙටි කලක් නිහඬ දිවියක් ගත කළේය. දේශපාලන ගමන් මඟෙහි කටයුතු නොපිරිහෙළා කරන අතර, තමාට හුරුපුරුදු ප්‍රථම වෘත්තිය බැහැර කිරීමටද යූ.බී. කටයුතු නොකළේය. එහෙයින් දේශපාලන තනතුරු දරමින් සිටියදීම ඔහු කුරුණෑගල මලියදේව පිරිමි විද්‍යාලයේ විදුහල්පතිවරයකු වශයෙන්ද 1930 සිට 1947 දක්වා සිය සේවය ඉටු කළේය. පසු කලෙක යාපහුව ආසනයෙන් මැතිවරණයට ඉදිරිපත් වූ යූ.බී. ඉන් ජය ගත් අතර, 1965 සිට 1970 තෙක් ලංකාවේ මුදල් ඇමැති වශයෙන්ද කටයුතු කළේය. අවම පහසුකම් යටතේ කුරුණෑගල පිහිටි සිය නිල නිවාසයේ ජීවත් වෙමින් සිය රාජකාරි සැපිරූ හෙතෙම හැකි සෑම අවස්ථාවකදීම පාසල් දරුවන් වෙනුවෙන් ද ඉංග්‍රීසි, ගණිතය වැනි විෂයයන් පිළිබඳ අමතර නොමිලයේම පන්ති පැවැත්වූයේය. ඔහු තුළ පැවති තවත් විශේෂත්වයක් වූයේ පාසලේ ඉගැන්වීම් කටයුතු සිදු කළ කාලයේදී පවා ඉගෙනීමෙහි උත්සාහවත් නොවූ දඩබ්බර ගැටයන් අධ්‍යාපනයේ හික්මවීමට ගත් වෑයමයි.\n\nවර්ෂ 1973 අගෝස්තු 21 දින කොළඹදී මිය යන තෙක්ම ඔහු ලංකාවේ අහිංසක ජනතාවගේ අභිවෘද්ධිය පිණිස හැකි පමණින් ඇප කැප වූයේය. මිය ගිය පසු ඔහු වෙනුවෙන් කළ ගුණ කථනවලදීද හෙළි වූ පරිදි ඔහු මිය යන විට සිය බැංකු ගිණුමේ ඉතිරි කොට ගොස් තිබුණේ ලංකා රුපියල් 300කට ආසන්න මුදල් ප්‍රමාණයක් පමණකි. යූ.බී. වන්නිනායක යනු ශ්‍රී ලංකාවේ නම ලෝකයට රැගෙන ගිය දුර්ලභ ගණයේ දේශපාලනඥයෙකි; මානව හිතවාදියෙකි; පරාර්ථකාමි විද්වතෙකි. ඔහු අප අතරින් වියෝන් වී දශක පහක් ගෙවී ඇතත්, ජීවත්ව සිටි කාලයේ ඔහු දුන් ආදර්ශයන් මහත්මා දේශපාලනයේ නාමයෙන් අදටද වලංගු ය.\n\n(වලලියේ රතනපාල හිමි සහ උපාලි වන්නිනායක, ඩබ්.එම්. ඥානරත්න මහත්වරුන් සමඟ කළ සාකච්ඡා ඇසුරෙනි)\n\nශකිල රාජකරුණා",
       "URL": "https://www.dinamina.lk/2023/08/21/featured/15747/%e0%b7%80%e0%b7%92%e0%b7%81%e0%b7%92%e0%b7%82%e0%b7%8a%e0%b6%a7%e0%b6%ba%e0%b6%9a%e0%b7%94%e0%b6%9c%e0%b7%9a-%e0%b6%b8%e0%b7%84%e0%b6%bb%e0%b7%94-%e0%b7%83%e0%b7%90%e0%b6%b8%e0%b6%bb%e0%b7%94/",
       "Category": "featured",
       "Parent URL": "https://www.dinamina.lk/category/featured//page/16/"
}