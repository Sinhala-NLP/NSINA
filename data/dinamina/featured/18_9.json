{
       "Source": "dinamina",
       "Timestamp": "August 11, 2023 1:01 am",
       "Headline": "ලොව හොඳම බැංකු 1000ට තේරුණු මෙරටේ එකම බැංකුව අපි",
       "News Content": "– වාණිජ අරමුණුවලට වඩා ජාතික අභිලාෂ අපට වැදගත්\n– ඉදිරියේදී ණය පොලී අඩු වෙනවා\n– ක්ෂුද්‍ර ණය ගැටලුවට උත්තරයක් දුන්නා\n\nශ්‍රී ලාංකිකයන් අතර ජාතියේ මහා පහන්ටැඹ යන විරුදාවලියෙන් පැසසුම් ලබන ලංකා බැංකුව පසුගිය අගෝස්තු පළමු වැනිදා සිය 84 වැනි ජන්ම දිනය සැමරුවේ මහත් අභිමානයෙනි. සිය 84 වැනි ජන්ම දිනය සමරන අවස්ථාවේ බැංකුවක් ලෙස තම ජාතික කාර්යභාරය ගැන මෙන්ම වත්මන් අභියෝග හා ඉදිරි සැලසුම් පිළිබඳ ලංකා බැංකුවේ සභාපති රොනල්ඩ් සී. පෙරේරා සමඟ කළ සාකච්ඡාවකි.\n\nමූල්‍යමය දුෂ්කරතා බහුල ගෙවුණු වසර දෙකක කාලයේදී පාරිභෝගිකයා සුරැකීමට බැංකුව ගත් පියවර කවරේද?\n\nදුෂ්කර ආර්ථික පසුබ්මක සුළු හා මධ්‍ය පරිමාණ ව්‍යාපාර පවත්වාගෙන යා නොහැකි තත්ත්වයට පත්වී තිබුණා. එදිනෙදා පඩි නඩි ගෙවීමට අවැසි කාරක ප්‍රාග්ධනය නොමැති තත්ත්වයකට සමහර ව්‍යාපාරිකයන් මුහුණ දුන්නා. ව්‍යාපාරයක් මුළුමනින්ම වැටුණොත් නැවත ගොඩනැඟීම අසීරුයි. එසේම ව්‍යාපාරයක් සමඟ බද්ධවී ජීවිකාව ගෙනයන පිරිසක් සිටිනවා. ව්‍යාපාරය බිඳ වැටීමෙන් ව්‍යවසායකයා පමණක් නොවේ මේ සැමගේ ජීවිකාව අහිමි වෙනවා. ඒ නිසාම අපි එවැනි ව්‍යාපාර හඳුනා ගෙන 4%ක අඩු පොලියකට රුපියල් මිලියන 25ක් දක්වා ණය මුදල් දුන්නා. මේ ණය මුදල් නිසාම ගොඩක් ව්‍යාපාර පවත්වා ගෙන යාමට හැකියාව ලැබුණා. මීට අමතරව SME LOAN, EMERGENCY RESPONSES, MY AGREE ආදී වශයෙන් සුවිශේෂී කොන්දේසි මත ක්‍රියාත්මක වෙන ණය පහසුකම් දී තිබෙනවා. මෙම ණය නිසාම ව්‍යවසායකයන් යම් පහසුවක් අත් වින්දා. නමුත් මේ වන විට පොලී අනුපාත ඉහළ යාම නිසාම සුළු හා මධ්‍ය පරිමාණ ව්‍යවසායකයන් තරමක් දුරට අපහසුතාවට පත්වී තිබෙනවා. ඉදිරියේදී ණය පොලී අනුපාත යම් පමණකින් අඩුවේවි යැයි අපේක්ෂා කරනවා.\n\nණය ප්‍රශස්තකරණය බැංකු කටයුතු සඳහා යම් බලපෑමක් සිදු වූවාද?\n\nරටක් විදිහට බිඳ වැටුණු ආර්ථිකය ස්ථාවර කර ගැනීමට ජාත්‍යන්තර මූල්‍ය අරමුදල දුන් නිර්ණායකයන්ට අනුව දේශීය ණය ප්‍රශස්තකරණය වැනි වැඩසටහන්වලට බැංකුවක් ලෙස අපි රජයත් සමඟ සහයෝගයෙන් කටයුතු කළා. ඒ අවස්ථාවේ සමාජයෙන් නොයෙකුත් බලපෑම් ඇති වුණා. අපගේ ගනුදෙනුකරුවන් තුළ සැක සංකා ඇති වී තිබුණා.\n\nනමුත් මේ වනවිට ඒ සියල්ල සාමාන්‍ය තත්ත්වයට පත් වී තිබෙනවා. බැංකුවක් ලෙස රජයේ අරමුණු මෙන්ම පාරිභෝගිකයන්ගේ අභිවෘද්ධිය හා ආරක්ෂාව වෙනුවෙන් අපි කැප වී කටයුතු කරනවා. විශේෂයෙන්ම පෞද්ගලික බැංකුවකට වඩා අපිට ජාතික වගකීමක් පැවරෙනවා. පාරිභෝගිකයන්ගේ අභිවෘද්ධිය මෙන්ම රටේ ආර්ථික අභිවෘද්ධිය වෙනුවෙන් අප කටයුතු කරමින් සිටිනවා. මේ හේතු නිසාම සුළු හා මධ්‍ය පරිමාණ ව්‍යාපාර නඟා සිටුවීමට අප බිලියන පහක මුදලක් වෙන් කරනු ලැබුවා. 12.5%ක අඩු පොලියකට මිලියන 25ක් දක්වා ණය ලබා දීමට සැලසුම්කොට තිබෙනවා. බිඳ වැටුණු ව්‍යාපාර නඟා සිටුවීමට අපේක්ෂා කරනවා.\n\nසුළු හා මධ්‍ය පරිමාණ ව්‍යාපාර නඟාසිටුවීම සඳහා ලංකා බැංකුව පුළුල් ලෙස කටයුතු කරන බවට ඔබ සඳහන් කළා…?\n\nආර්ථිකයේ කොඳුනාරටිය මේ ව්‍යාපාරික ප්‍රජාව. පසුගිය වකවානුවේ මෙරට ව්‍යාපාර බොහොමයක් අකර්මණ්‍ය වුණා. ඇතැම් ඒවා දැනටත් ඉතාමත් අසීරුවෙන් පවත්වාගෙන යනවා. බැංකුවක් විදිහට අපි මේ අය නඟාසිටුවීම සඳහා සුවිශේෂී වැඩසටහන් කීපයක්ම සැලසුම් කළා. ඒ අනුව ණය ගෙවීමට නොහැකි වසා දැමීමට ආසන්න ව්‍යාපාර ඈවර කිරීමට සහය වීම වෙනුවට අපි ඔවුන් වෙත ගොස් පවතින තත්ත්වය අධ්‍යයනය කර ඒ ව්‍යාපාර නැවත ගොඩනැඟීම සඳහා බැංකුවේ වෙනම අංශයක් ස්ථාපිත කළා. ඒ අනුව ව්‍යාපාර ගණනාවකට නැවත පණදීමට හැකි වුණා. ඊට අමතරව SME CIRCLE, SME ONLINE වැනි වැඩසටහන් මඟින් සුළු හා මධ්‍ය පරිමාණ ව්‍යාපාරවලට සහාය දැක්වීමේ වැඩසටහන් ක්‍රියාත්මක වෙනවා.\n\nSME CIRCLE යනු කුමක්ද?\n\nකෙනෙකුගේ ව්‍යාපාර අදහසක් යථාර්ථයක් කර ගැනීමට මඟ පෙන්වීම ඊට අවැසි විශේෂඥ සහාය ලබාදී මින් අදහස් වෙනවා. මෙහිදී විශේෂයෙන්ම සිදුවෙන්නේ විශේෂඥ දැනුම හා අත්දැකීම් හුවමාරු කර ගැනීමට අවැසි පරිසරය ගොඩනැඟීමයි.\n\nනව වෙළඳපළ අවස්ථා හඳුනා ගැනීම සඳහා මාර්ගෝපදේශය සැපයීමක් සිදුවෙනවා. විශේෂයෙන්ම ව්‍යාපාර ආශ්‍රිත ගැටලු විසඳා ගන්නේ කෙසේද යන්න පිළිබඳ විශේෂඥ උපදෙස් ලබාදීමක් ද කෙරෙනවා. ව්‍යාපාරයක් පවත්වාගෙන යාමේදී අවැසි මූල්‍ය නොවන සේවා සඳහා රාජ්‍ය හා පෞද්ගලික අංශයේ ආයතන සමඟ සම්බන්ධ කිරීම මෙමඟින් කෙරෙන ප්‍රමුඛ කාර්යයක්.\n\nමෙම වැඩසටහන මඟින් සුළු හා මධ්‍ය පරිමාණ ව්‍යවසායකයන්ට මූල්‍ය කළමනාකරණය සඳහා අවශ්‍ය දැනුම ලබාදීම මෙන්ම ව්‍යවසායකයකු ලෙස මැනවින් සන්නද්ධ වීමට අවශ්‍ය පුහුණුව ලබා දෙනවා. මේ සඳහා ව්‍යවසායකයන්ට දැනුම, පුහුණුව ලබාදෙන රජයේ වෙනත් ආයතන උදාහරණයක් ලෙස කාර්මික සංවර්ධන මණ්ඩලය, නිපුණතා සංවර්ධන මණ්ඩලය, අපනයන සංවර්ධන මණ්ඩලය වැනි ආයතන හා සම්බන්ධීකරණයෙන් ඒ ආයතන වෙතින් දැනුම හා මූල්‍ය පහසුකම් වැනි දෑ ලබාගැනීමට මඟ සලසා දීම මෙම වැඩසටහනේ අරමුණක්.\n\nSME ONLINE යනු කුමක් ද?\n\nසාමාන්‍යයෙන් ව්‍යාපාරිකයකු අපගේ බැංකුවක් වෙත පැමිණ ඔහුගේ අවශ්‍යතාව ඉදිරිපත් කළත් ඊට නියම අවධානය යොමු නොවීමට ඉඩ තිබෙනවා. එසේ වීමෙන් ඉතාමත් වැදගත් පාරිභෝගිකයකු අපට අහිමි වෙනවා. මෙම මඟහැරීම සිදු නොවීමට අපි පාරිභෝගිකයා විසින් ONLINE මාර්ගයෙන් කරන ඉල්ලීමකට අනුව ඔන්ලයින් පහසුකම් යටතේ අවැසි මූලික සංවාදයනට අනතුරුව අවැසි නම් ඔහුගේ පරිශ්‍රය වෙතට ගොස් ඔහුගේ අවශ්‍යතා සොයා බලා ණය පහසුකම් ලබාදීමේ ක්‍රමය SME ONLINE ලෙස හඳුන්වනවා. මෙම ක්‍රමය කොරෝනා සමයේ වඩාත් හොඳින් ක්‍රියාත්මක වී ප්‍රතිඵල ලබාගත් ක්‍රමයක්. මේ නිසා පාරිභෝගිකයාගේ ගැටලු ඉතා හොඳින් හඳුනා ගැනීමේ අවස්ථාවක් ලැබෙනවා. පාරිභෝගිකයා සමඟ හොඳ සබඳතාවක් ඇතිකර ගැනීමටත් අවස්ථාව උදා වෙනවා.\n\nලංකා බැංකුව විසින් ‘BOC මිතුරු’ නමින් වැඩසටහනක් හඳුන්වාදී තිබෙනවා. එය ක්‍රියාත්මක වන්නේ කෙසේ ද?\n\nමේ ක්‍රමය ඇති කිරීමේ මූලික අභිප්‍රාය පාරිභෝගිකයන් තුළ ඉතුරුම් සංවර්ධනය කිරීම සහ මූල්‍ය කළමනාකරණය පිළිබඳ දැනුම වැඩි දියුණු කිරීමයි. බැංකු ගනුදෙනුවලට සම්බන්ධ නැති ප්‍රජාවක් ඊට ක්‍රමානුකූලව ඇතුළත් කිරීම මින් අත්වෙන ප්‍රතිලාභයක්. මෙමඟින් BOC මිතුරු සමූහ සාමාජිකයන්ගේ ජීවන තත්ත්වය නංවාලීම අපේක්ෂා කරනවා.\n\n‘BOC Mithuru’ සමිතියේ සාමාජිකයන් අතර ආදායම් උත්පාදන අවස්ථා වැඩි කිරීම ‘BOC Mithuru’ සාමාජිකයන් සඳහා පිරිවැය – ඵලදායී සහ තිරසාර ක්ෂුද්‍ර ණය බෙදා හැරීමේ පද්ධතියක් ස්ථාපිත කිරීම.‘BOC Mithuru’ සමූහ සාමාජිකයන් අතර ඉතුරුම් පුරුදු සහ අරපිරිමැස්ම ඇති කිරීම මෙමගින් අපේක්ෂිතයි.\n\nමෙය ක්‍රියාත්මක වෙන්නේ කුඩා කණ්ඩායම් ණය වැඩසටහන් ලෙසයි. 25 -30 දෙනෙකුගෙන් යුත් කණ්ඩායමක් මෙම මිතුරු කව සඳහා සම්බන්ධ වෙනවා. මෙමඟින් ලක්ෂ දෙකක පමණ කුඩා ප්‍රමාණයේ ණය ලබා දීම සිදු කෙරෙනවා. සාමාන්‍ය ණය ලබාදීමේදී බැංකුව වෙත ඉදිරිපත් කළ යුතු ලියකියවිලි ආදිය ඉදිරිපත් කළ නොහැකි පිරිස් වෙත මේ ක්‍රමයෙන් සහන සැලසීම‍ට අපේක්ෂා කරනවා. කණ්ඩායමක් ලෙස කටයුතු කිරීම නිසා එකිනෙකා අතර විශ්වාසය සුරැකීම අපේක්ෂා කෙරෙනවා.\n\nBOC ගම්මාන සංකල්පය යනු කුමක්ද?\n\nලොව හොඳම බැංකු දහස අතර සිටින ශ්‍රී ලංකාව නියෝජනය කරන එකම බැංකුව ලංකා බැංකුවයි. බැංකු ක්ෂේත්‍රයේ පෙර ගමන්කරු ලෙස අප මුලින්ම රටට ATM යන්ත්‍ර හඳුන්වා දුන්නා. එසේම ස්මාට් කාඩ් හඳුන්වා දෙනු ලැබුවා. ස්මාර්ට් පාස් පොත් හඳුන්වා දුන්නා. BOC ගම්මාන සංකල්පයත් එවැනිම මුලපිරීමක්. මෙය ජාතික කර්තව්‍යයක් ලෙස සලකා ඉටුකරන කාර්යයක්. BOC ගම්මාන සංකල්පය එක් පළාතකට එක් ගමක් බැගින් සංවර්ධනය කිරීමක් ලෙස හැඳින්විය හැකියි. මේ වන විටත් පළාත් හයක ගම්මාන හයක් විවෘත කිරීමට අපි සමත් වී තිබෙනවා.\n\nගමේ සමාජ, ආර්ථික, සංස්කෘතික ආදී සෑම අංශයකම සංවර්ධනය මේ මඟින් තහවුරු කිරීම මූලික අපේක්ෂාවයි. ඒ ඒ ගම්වල ඇති ගැටලු එකිනෙකට වෙනස්. ඒ අනුවයි විසඳුම් ලබාදීම සිදු වෙන්නේ. ඒ සඳහා අදාළ ප්‍රදේශයේ BOC ශාඛාව මූලිකත්වය ගෙන කටයුතු කරනවා. මේ වනවිට මැදිරිගිරියේ තිස්ස අමුණගම, මන්දාරම් නුවර හුණුකොටුවගම, දෙහිඕවිට මීගස්තැන්න, නවගත්තේගම කුළුකැටියාවගම, ඇල්ල මධුරගම, මුලතිව් තීර්තකරෛ ගම සංවර්ධනය කොට තිබෙනවා. අපගේ බැංකු ජීවිතේ මෙය ඉතා සුවිශේෂී අත්දැකීමක්.\n\nබොහෝ ප්‍රදේශවල ගම්වල පාරවල්, පාසල්, ළිං ආදිය පිළිසකර කිරීමට ගම්වැසියන් වගේම බැංකු සේවකයනුත් එක් වී කටයුතු කරනු දක්නට ලැබුණා. මේ නිසා ගමයි බැංකුවයි අතර පවතින බැඳීම තවදුරටත් තහවුරු වී තිබෙනවා. එපමණක් නොවේ ඇතැම් ගම්වල පුස්තකාල ඉදිවුණා. ඒ පුස්තකාලවලට පොත් ලබා දුන්නේ අපේ බැංකු සේවකයෝ. අලුතින් ඉදිවුණු ගම් හයෙන් පහකම උත්සවවලට මම සහභාගි වුණා. මට මතකයි නවගත්තේගම, කුළුකැටියාව ගමේ පාසලට අපි ජල පිරිපහදු යන්ත්‍රයක් පරිත්‍යාග කළ අවස්ථාව. ඒ ගමේ දරුවන් යන්ත්‍රයෙන් ලබා දුන් වතුර පානය කළේ ඉතාමත් සතුටින්. වකුගඩු රෝගය මෙන්ම බීමට සුදුසු වතුර පොදක් නැතිකම මේ ප්‍රදේශවාසීන් මුහුණ දෙන විශාල ගැටලුවක්. BOC ගම්මාන වැඩසටහනෙන් මෙවැනි ගැටලු රාශියකට පිළිතුරු ලැබෙනවා.\n\nමෙපමණක් නොවේ. මේ සෑම ගමකම අපි ගෙවතු වගා වැඩසටහනක් ක්‍රියාත්මක කරනවා. ඒ ඒ ප්‍රදේශවලට ගැළපෙන වගාවන් හඳුන්වා දෙනවා. ගැළපෙන ස්වයං රැකියාවලට යොමු කරනවා. ඇල්ල ප්‍රදේශයේ අපි බතික් පාඨමාලාවක් පැවැත්වූවා. බතික් කර්මාන්තයට අවශ්‍ය උපකරණ ලබා ගැනීම සඳහා ණය ලබාදී ගමේ ව්‍යවසායකයන් කීපදෙනෙකු බිහිකිරීමට සමත් වුණා. ඇල්ල නයින් ආච් පාලම සමීපයේ පිහිටි මේ ගම සංචාරක ගමක් ලෙස ස්වයංපෝෂිත ආර්ථිකයක් ඇති කිරීම අපගේ අරමුණයි.\n\nදැන් ඒ ප්‍රදේශයට එන විදේශිකයන්ට බතික් රෙදිපිළි අලෙවි කරන වැඩසටහනක් ක්‍රියාත්මක වෙනවා. අපගේ අරමුණ ගම සෑම අතකින්ම සංවර්ධනය කිරීමයි. කන්තලේ වගේම නවගත්තේගම ප්‍රදේශයේ වැව්, අමුණු කැඩී යාම හේතුවෙන් සුපුරුදු ගොවිතැන් කටයුතු පවා ඇනහිට තිබුණේ. අපි වැව්, අමුණු පිළිසකර කරදී නැවත වගා කටයුතු කිරීමට අවස්ථාව උදා කළා. මෙපමණක් නොවේ ගමේ දරුවන් වෙනුවෙන් පරිගණක අධ්‍යාපන මධ්‍යස්ථානයක් පිහිටුවීම මෙන්ම ගමේ තරුණයන්ගේ යහපැවැත්ම සඳහා වොලිබෝල් වැනි ක්‍රීඩාවන්හී නිරත වීමට අවැසි ක්‍රීඩා උපකරණ, ක්‍රීඩා පිටිය වැනි පහසුකම් ලබා දෙනවා. සෑම අංශයක් පිළිබඳ සැලකිළිමත් වෙමින් සිදුකරන මෙම වැඩසටහන් වඩාත් පුළුල්ව කරන ලෙසට යෝජනා ලැබෙනවා. ඒ යෝජනා ඉදිරියේදී ක්‍රියාත්මක කිරීම පිළිබඳ අපි සැලකිලිමත් වෙනවා.",
       "URL": "https://www.dinamina.lk/2023/08/11/featured/13201/%e0%b6%bd%e0%b7%9c%e0%b7%80-%e0%b7%84%e0%b7%9c%e0%b6%b3%e0%b6%b8-%e0%b6%b6%e0%b7%90%e0%b6%82%e0%b6%9a%e0%b7%94-1000%e0%b6%a7-%e0%b6%ad%e0%b7%9a%e0%b6%bb%e0%b7%94%e0%b6%ab%e0%b7%94-%e0%b6%b8%e0%b7%99/",
       "Category": "featured",
       "Parent URL": "https://www.dinamina.lk/category/featured//page/18/"
}