{
       "Source": "dinamina",
       "Timestamp": "September 4, 2023 3:05 am",
       "Headline": "සාහිත්‍යකරුවා සතු නිර්මාණශීලි කුසලතා අතිශයින් දුර්ලභයි",
       "News Content": "ලේක්හවුස් කියන්නෙත්, විද්‍යෝදය කියන්නෙත් ජාතික සටනක දැවැන්ත පෞරුෂයන් දෙකක් – ලේක්හවුස් සභාපති, මහාචාර්ය හරේන්ද්‍ර කාරියවසම්\n\nසාහිත්‍යකරණයේ නියැළෙන නිර්මාණකරුවන් සතු නිර්මාණශීලි කුසලතා අතිශයින් දුර්ලභ බවත්, ඒ නිර්මාණ වෙනුවෙන් නිර්මාණකරුවන් තමන්ගේ ජීවිතයේ බොහෝ දෑ කැප කරන බවත් ශ්‍රී ජයවර්ධනපුර විශ්වවිද්‍යාලයේ උපකුලපති, ජ්‍යෙෂ්ඨ මහාචාර්ය පත්මලාල් මානගේ මහතා ප්‍රකාශ කළේය.\n\nශ්‍රී ජයවර්ධනපුර විශ්වවිද්‍යාලයෙන් පැවැත්වූ විද්‍යෝදය සාහිත්‍ය සම්මාන උලෙළේදී ඒ මහතා මේ බව පැවැසුවේය.\n\nඉකුත් 01 වැනිදා පැවති මේ සම්මාන උලෙළට ලේක්හවුස් සභාපති, ශ්‍රී ජයවර්ධනපුර විශ්වවිද්‍යාලයේ හිටපු ගණකාධිකරණ අංශ ප්‍රධානි, මහාචාර්ය හරේන්ද්‍ර කාරියවසම්, සරසවි ප්‍රකාශන අධිපති එච්. ඩී. ප්‍රේමසිරි මහත්වරු සහභාගි වූහ.\n\nමේ සම්මාන ප්‍රදානයේදී වසරේ විශිෂ්ටතම නවකතාව ලෙස මනෝහරී ජයලත් රචනා කළ ‘ගිරිජා ‘කෘතිය ද, වසරේ විශිෂ්ටතම කෙටිකතා සංග්‍රය ලෙස විරාජිනී තෙන්නකෝන්ගේ ‘අන්ධයා සහ සුරුට්ටු න්‍යාය’ කෘතිය ද, වසරේ විශිෂ්ටතම පද්‍ය කාව්‍ය සංග්‍රහය ලෙස ලක්ශාන්ත අතුකෝරලගේ ‘ හැඟුම් ගඟෙහි හැංගිලා ‘ කෘතිය ද, වසරේ විශිෂ්ටතම තීරු ලිපි සංග්‍රහය ලෙස බන්දුල පී. දයාරත්නගේ දිනමිණ පුවත්පතේ පළ වූ ‘ ටොම්සන් මහත්තයා – 1,2 ‘ ලිපි සංග්‍රහය ද, වසරේ විශිෂ්ටතම ශාස්ත්‍රීය කෘතිය ලෙස ( මානව ශාස්ත්‍ර හා සමාජීය විද්‍යා විෂය ක්ෂේත්‍රවලට අදාළව) ඩබ්ලිව්. රංජිත් ධර්මතිලකගේ ‘වර්ණ, සන්නිවේදනය හා සංඥාර්ථ’ කෘතිය ද මෙහිදී සම්මානයට පාත්‍ර විය. මෙරට විශ්වවිද්‍යාලයකින් පවත්වන ජාතික මට්ටමේ ප්‍රථම සහ එකම සාහිත්‍ය සම්මාන උලෙළ වන විද්‍යෝදය සාහිත්‍ය සම්මාන ප්‍රදානය වර්ෂ 2000දී සේවාර්ජිත මහාචාර්ය සුනිල් ආරියරත්න මහතාගේ සංකල්පයක් අනුව ආරම්භ කරන ලදි. විශ්වවිද්‍යාලයීය සිංහල ජනසන්නිවේදන අධ්‍යයනාංශයෙන් එවකට එය සංවිධාන කෙරිණි. ජ්‍යෙෂ්ඨ මහාචාර්ය තිස්ස කාරියවසම් මහතාගේ පූර්ණ සහයෝගයෙන් සමාරම්භක විද්‍යෝදය සාහිත්‍ය සම්මාන ප්‍රදානය විශිෂ්ටතම ගේය පද සංග්‍රහය, විශිෂ්ටතම කාව්‍ය සංග්‍රහය, විශිෂ්ටතම කෙටිකතා සංග්‍රහය, විශිෂ්ටතම නවකතාව යනුවෙන් සාහිත්‍ය ක්ෂේත්‍ර හතරක් ආවරණය වන පරිදි සිදු කෙරිණි. පසුව ක්ෂේත්‍ර හයකට සම්මාන ප්‍රදානය කරන ලදි. එහෙත් මෙවර ගේය කාව්‍ය සඳහා වූ සම්මානය ප්‍රදානය නොකෙරිණි. ඒ සඳහා ප්‍රමාණවත් කෘති නියෝජනය නොවීම සහ මේ සම්මාන ප්‍රදානය සඳහා වූ නිර්නායක නියෝජනය කරන කෘති නොතිබීම එයට හේතුයි. ශ්‍රී ජයවර්ධනපුර විශ්වවිද්‍යාලයේ මානව ශාස්ත්‍ර හා සමාජීය විද්‍යා පීඨයෙන් විද්‍යෝදය සාහිත්‍ය සම්මාන ප්‍රදානෝත්සවය සංවිධාන කරයි.\n\nඑහිදී උපකුලපති ජ්‍යෙෂ්ඨ මහාචාර්ය, පත්මලාල් මානගේ මහතා මෙලෙස කීවේය.\n\n“සාහිත්‍ය ක්ෂේත්‍රය ඇගයීම සඳහා අපේ රටේ විවිධ වැඩසටහන් ක්‍රියාත්මක වෙනවා. එයින් නිර්මාණකරුවන් ඇගයීමට ලක් කිරීම සහ සම්මාන දීම සිදු කරනවා. ඒත් අද දින ශ්‍රී ජයවර්ධනපුර විශ්වවිද්‍යාලයේ පවත්වන මේ සාහිත්‍ය සම්මාන ප්‍රදාන උත්සවය මෙරට පවත්වන සම්මාන උත්සව අතර සුවිශේෂී ස්ථානයක් ගන්නවා. මේ සාහිත්‍ය සම්මාන ප්‍රදානයේදී සම්මාන ලබන ඒ සියලුම සම්මානලාභීන් ඉතාමත්ම තද විනිශ්චයකට ලක්කරනවා. සාහිත්‍යකරණයේ නියැළෙන නිර්මාණකරුවන් සතු නිර්මාණශීලි කුසලතා අතිශයින් දුර්ලභයි. එම නිර්මාණ කිරීමට නිර්මාණකරුවන් තමන්ගේ ජීවිතයේ බොහෝ දේ කැප කරනවා. ඔවුන් ඇගයීමට ලක් කිරීම අපගේ යුතුකමක්. එම යුතුකම හොඳින් හඳුනාගත් ශ්‍රී ජයවර්ධනපුර විශ්වවිද්‍යාලය පවත්වන මේ උත්සවය අප අගය කරන්න ඕනෙ. අද දින මේ සම්මාන උලෙළේදී සම්මාන ලැබූ සියලු දෙනාට විශ්වවිද්‍යාලයේ උපකුලපතිවරයා වශයෙන් මා සුබ පතනවා. රටේ පවතින තත්ත්වය අනුව මෙවැනි සම්මාන උලෙළක් පැවැත්වීම සුළුපටු කටයුත්තක් නොවේ.”\n\nලංකාවේ සීමාසහිත එක්සත් ප්‍රවෘත්ති පත්‍ර සමාගමේ (ලේක්හවුස්) සභාපති, මහාචාර්ය හරේන්ද්‍ර කාරියවසම් මහතා\n\n“ලේක්හවුස් ආයතනය කියන්නෙත්, විද්‍යෝදය කියන්නෙත් ජාතික සටනක දැවැන්ත පෞරුෂයන් දෙකක්. එම පෞරුෂයන් දෙක විජේරාමයේදී මුණගැසීම යනු රටේ සාහිත්‍ය කලාවේ නව ගමනක ආරම්භය සඳහා පදනම වැටීමක් ලෙස මා සඳහන් කරන්න කැමැතියි.\n\nමා ඉගෙන ගත් හා සේවය කරන මේ විශ්වවිද්‍යාලයේ නිවාඩු ලැබ තාවකාලික සමුගැනීමක් ලැබුවත් මා සදා ආදරය හා ගෞරවය කරන මගේ විදුදය පියසට එක්සත් ප්‍රවෘත්ති පත්‍ර සමාගමේ සභාපති ලෙස සහභාගි වීමට ලැබීම සැබවින්ම නිහතමානී සතුටක්. එමෙන්ම විද්‍යෝදය සාහිත්‍ය සම්මාන උලෙළට ආරාධනය කිරීමත් මා වෙත කරන ලද ඉමහත් ගෞරවයක් ලෙස සලකනවා.\n\nමේ ආයතන දෙකම මේ රටේ ජාතික නිදහස් අරගලය වෙනුවෙන් බිහි වූ සටන් කලාප වෙනවා. පුවත්පත් මාධ්‍ය මාර්ගයෙන් එදා ලේක්හවුස් ආයතනය මේ රටේ ස්වාධීනත්වය වෙනුවෙන් සටන් කරන විට අධ්‍යාපනය සඳහා තෝතැන්නක් වෙමින් විද්‍යෝදය විශ්වවිද්‍යාලය මේ රටේ දැවැන්ත සටනක් කළා.\n\nවිකල්ප සාහිත්‍ය ඇගයීමක රික්තකයක් දෙදාහ වසරට පෙර කාලයේ පටන්ම මේ රටේ තිබුණා. විකල්පය යැයි එදා මහාචාර්ය සුනිල් අරියරත්නයන් හඳුනාගත් ඇගයීම සම්බන්ධ වන්නේ දේශපාලනය සමඟ පමණක්ම නොවේ. සාහිත්‍ය සම්බන්ධයෙන් විශ්වවිද්‍යාලය සඳහා බැඳීමක් වර්ණවත් කිරීමක් මේ සම්මාන උලෙළේ ද පදනම වුණා. විද්‍යෝදය සාහිත්‍ය සම්මාන ප්‍රදානය පළමු වරට දෙදාහ වසරේ ආරම්භ කරන සමයේ මේ රටේ තිබුණේ රාජ්‍ය සාහිත්‍ය ප්‍රදානය පමණයි. හැබැයි එක්දහස් නවසිය හැට හත වර්ෂයේදී රාජ්‍ය සාහිත්‍ය සම්මාන උලෙළක් ජයවර්ධනපුර විශ්වවිද්‍යාලයේ පවත්වා තිබෙනවා. මා දන්නා පරිදි ඊට පෙර මෙරට කිසිදු විශ්වවිද්‍යාලයකින් රාජ්‍ය සාහිත්‍ය සම්මාන උලෙළක් පවත්වා නෑ. එදා මූලාසනයේ වැඩ සිට තිබෙන්නේ කළුකොඳයාවේ පඤ්ඤාසේකර නායක හාමුදුරුවෝ. ප්‍රධාන ආරාධිතයා ලෙස ඊරියගොල්ල ඇමැතිතුමා විශ්වවිද්‍යාලයට ඇවිත් තිබෙනවා. එවර හොඳම නවකතාව ලෙස සම්මාන දිනා ගත්තේ කරුණාසේන ජයලත් විසින් රචිත ‘ගැහැනු ළමයි’ නවකතාව. ඊට අමතරව හොඳම චරිත කතාවට ඒ කාලයේ සම්මාන ප්‍රදානයක් සිදු කර තිබෙනවා. එවර එම සම්මානය හිමි වූයේ ‘සිංහල නවකතාවේ පුරෝගාමියා’ කියන කෘතියට. එම කෘතිය රචනා කළේ කේ. එච්. ද සිල්වා මහතා. ඒ වගේම හොඳම ඉතිහාසය හා සංස්කෘතිය කෘතිය කියන සම්මාන ඉසව්වත් ඒ කාලයේ තිබී තිබෙනවා. ඒ සඳහා සම්මානය දිනා ගන්නේ ‘සිංහල මහිමය’ කියන කෘතිය. එය රචනා කළේ ඇම්. එච්. පීටර් සිල්වා මහතා. එවැනි සාහිත්‍ය උරුමයක් මේ භූමියට තිබෙනවා. එහෙම අතීත කතාවක් එක්ක විද්‍යෝදය සාහිත්‍ය සම්මාන උලෙළ මේ අවකාශයට වර්තමානය වන විට පැමිණ තිබෙනවා.\n\nමාධ්‍ය සහ අධ්‍යාපනය කියන අපි මූලික සැපයුම් ලක්ෂ්‍යයෙන් ඔබ්බට ගොස් මේ දේශයේ සාහිත්‍ය සඳහා වන නව මංපෙත් සෑදීමට අදින් පසු අපේ ගමන ආරම්භ කළ යුතු වෙනවා. මෙවැනි සාහිත්‍ය සම්මාන උත්සවයක් සංවිධාන කළ මේ රටේ ජාතික ප්‍රබෝධය සඳහා දිරි දෙන විද්‍යෝදය විශ්වවිද්‍යාලයට සහ මේ උලෙළේ සංවිධායක මණ්ඩලයට මාගේ ගෞරවය පිරිනැමීමට කැමතියි. විශේෂයෙන්ම මේ සඳහා මට ආරාධනය කළ මානව හා සමාජ විද්‍යා පීඨයේ පීඨාධිපති ඇතුළු සංවිධායක මඬුල්ලටත්, ලේක්හවුස් ආයතනයේ අධ්‍යක්ෂ මණ්ඩලයටත් එම ආයතනය වෙනුවෙන් සුවිශේෂ කැපකිරීමකින් මේ කටයුත්ත සඳහා දායක වූ සියලු දෙනාටත් ප්‍රණාමය පුද කරනවා. එමෙන්ම විනිශ්චය මණ්ඩලවලටත්, ඇගයීමට පාත්‍ර වූ ලේඛක කණ්ඩායමටත් සුබ පැතුම් පිරිනමනවා.”\n\nමහාචාර්ය පනහඩුවේ යසස්සි හිමි\n\n“සාහිත්‍ය කෘතියක් නිර්මාණය කිරීම සුළුපටු කාර්යයක් නොවන බව අප සියලු දෙනාම දන්නා කාරණාවක්. ස්වකීය අනුභූතිය නිර්මාණයක් බවට පත්කර පාඨක සමාජය වෙත දායාද කිරීම අතිශය අමාරු කාර්යයක්. සාහිත්‍ය, සංගීතය, කලාව යන අංග නොමැති තැනැත්තා තිරිසන් ගත සතකු හා සමාන යැයි පැරණි කියමනක් තිබෙනවා. යහපත් සදාචාර සම්පන්න මිනිස් සමාජයක් බිහි කිරීමට සාහිත්‍ය, සංගීතය, කලාව සමාජ ගත කිරීම ඉතාම වටිනා අවශ්‍යතාවක් බව අපි කවුරුත් දන්නා කාරණයක්. මානව හිතකාමී සමාජයක් බිහි කළ හැක්කේ සාහිත්‍යයෙන් බව දන්නා නිසාම එබඳු සාහිත්‍යකරණයට සම්බන්ධ වෙමු. නිර්මා‍ණකරුවන් ඇගයීමට පාත්‍ර කිරීම අප කාගේත් වගකීමක් බවට පත්වෙනවා. සාහිත්‍යකරුවන් ඇගයීම පෙර අතීතයේ සිට රජ දරුවන් පවා සිදු කර තිබෙන්නේ සාහිත්‍ය කලාවෙන් සමාජ පාලනයට විශාල පිටිවහලක් ලැබෙන නිසා. එබඳු පසුබිමක ශ්‍රී ජයවර්ධනපුර විශ්වවිද්‍යාලයීය මානව ශාස්ත්‍ර හා සමාජීය විද්‍යා පීඨය එම කාර්යය සියතට ගනිමින් සාහිත්‍යකරණයේ යෙදෙන සාහිත්‍යකරුවන් ඇගයීමේ කාර්යයක් ලෙසයි මේ සම්මාන ප්‍රදානෝත්සවය පවත්වන්නේ. මේ සාහිත්‍ය සම්මාන උලෙළ අද වන විට ජාතික මට්ටමේ ප්‍රධානතම සම්මාන උලෙළක් බවට පත් කිරීමට හැකියාව ලැබී තිබෙනවා. මේ සාහිත්‍ය සම්මාන ප්‍රදානෝත්සවය පිටුපස බොහෝ කාර්යයන් පවතිනවා. ජනවාරි 01 වැනි දින සිට මේ සාහිත්‍ය උලෙළ පැවැත්වීමේ කටයුතු අප ආරම්භ කළා. වට තුනක ඇගයීම් මණ්ඩල ක්‍රියාවලියන් ඔස්සේ මාස අටකට ආසන්න කාලයක් මේ කටයුත්ත සිදු කළා. 2022 වර්ෂයේ ප්‍රකාශිත ග්‍රන්ථවලට මෙමඟින් ඇගයීමක් දෙනවා. මේ විශ්වවිද්‍යාලය හික්කඩුවේ ශ්‍රී සුමංගල නායක හාමුදුරුවෝ, වැලිවිටියේ ශ්‍රී සෝරත නායක හාමුදුරුවෝ වැනි මහා උගතුන් ආරම්භ කළ විශ්වවිද්‍යාලයක්. එහි වර්තමාන කණ්ඩායම ලෙස අප කල්පනා කරනවා සාහිත්‍ය ශාස්ත්‍රීය ක්ෂේත්‍රය ප්‍රවර්ධනය කිරීමට විශේෂ වගකීමක් අපට තිබෙන නිසා මෙබඳු සම්මාන උලෙළක් වාර්ෂිකව පැවැත්විය යුතු බව. මේ වසරේ රන් සන්නාමය දිනා ගත් අපේ විශ්වවිද්‍යාලයට වැඩිම දායකත්වයක් දෙමින් සියලුම ග්‍රන්ථ නොමිලේ පරිත්‍යාග වශයෙන් අපට දුන් සරසවි ප්‍රකාශන ආයතනයේ අධිපතිවරයා, රිදී සන්නාමය ගත් ගොඩගේ ප්‍රකාශන ආයතනයේ අධිපතිවරයා, ලෝකඩ සන්නාමය දිනා ගත් සුරස ප්‍රකාශන අධිපතිවරයා ඇතුළු සමස්ත ප්‍රකාශන ආයතන නියෝජනය කරමින් පැමිණි සියලු දෙනාමත් කර්තෘ ප්‍රකාශකයන් ලෙස ග්‍රන්ථ ඉදිරිපත් කළ සියලු දෙනාටත් මේ අවස්ථාවේ ස්තුතිය පුද කරනවා. ඒ වගේම මෙවර සාහිත්‍ය සම්මාන උලෙළ ඉතාමත් විධිමත්ව එම පණිවිඩය රටට ගෙන යන්න ප්‍රධාන නිල මුද්‍රිත මාධ්‍ය දායකත්වය දෙමින් කටයුතු කළේ අපේ විශ්වවිද්‍යාලයේ මහාචාර්යවරයෙක් වන ලේක්හවුස් ආයතනයේ සභාපතිවරයා වන මහාචාර්ය හරේන්ද්‍ර කාරියවසම් මහතා. ලේක්හවුස් ආයතනයෙන් දුන් එම දායකත්වයත් අගය කරනවා.”\n\nමහාචාර්ය ශිරාන්ත හීංකෙන්ද මහතා\n\n“මෙරට සාහිත්‍ය පිළිබඳව කතා කරන මාසයේ පළමු පැයේදීම අප සාහිත්‍ය උලෙළක් පවත්වනවා. අපේ රටේ විවිධ ප්‍රකාශකයන්, සාහිත්‍යධරයන්, විවිධ නිර්මාණකරුවන්, මාධ්‍ය ආයතන, විශ්වවිද්‍යාල දරුවන් සියල්ල එකට එකතු වෙලා තමයි මේ කටයුත්ත සිදු කරන්නෙ. සාහිත්‍ය සඳහා යම් රුකුලක් දීම, විශ්වවිද්‍යාල සාහිත්‍ය කටයුතු කෙරෙහි සම්බන්ධ බව සමාජයට දැනුම් දීම, සාහිත්‍ය විශ්වවිද්‍යාලයට ඇද ගැනීම ආදී කටයුතු මෙමඟින් අප බලාපොරොත්තු වෙනවා.”\n\nවිශිෂ්ටතම ශාස්ත්‍රීය සංග්‍රහය විනිශ්චය ඉදිරිපත් කිරීම, ආචාර්ය ප්‍රියන්ත තිලකසිරි, තීරු ලිපි සංග්‍රහය විනිශ්චය ඉදිරිපත් කිරීම ජ්‍යෙෂ්ඨ කථිකාචාර්ය ඉමේෂා ධර්මසේන, විශිෂ්ටතම කාව්‍ය සංග්‍රහය විනිශ්චය ඉදිරිපත් කිරීම ආචාර්ය හංසමාලා රිටිගහපොළ, විශිෂ්ටතම කෙටිකතා සංග්‍රහය විනිශ්චය ඉදිරිපත් කිරීම මහාචාර්ය ප්‍රණීත් අභයසුන්දර, විශිෂ්ටතම නවකතා විනිශ්චය ඉදිරිපත් කිරීම ආචාර්ය සුජීවා සෙබැස්ටියන් පෙරේරා මහත්ම මහත්මීන් විසින් සිදු කරන ලදි.\n\nමේ අවස්ථාවට මහා සංඝරත්නය, විශ්වවිද්‍යායේ ආචාර්ය, මහාචාර්යවරුන්, ශිෂ්‍ය ශිෂ්‍යාවන් ඇතුළු විශාල පිරිසක් සහභාගි වූහ.\n\n\n\n\n\nඋපාලි කරුණාරත්න සහ නුවන් මහේෂ්\nඡායාරූප –\nචින්තක කුමාරසිංහ සහ දුෂ්මන්ත මායාදුන්න\n\n",
       "URL": "https://www.dinamina.lk/2023/09/04/featured/19261/%e0%b7%83%e0%b7%8f%e0%b7%84%e0%b7%92%e0%b6%ad%e0%b7%8a%e0%b6%ba%e0%b6%9a%e0%b6%bb%e0%b7%94%e0%b7%80%e0%b7%8f-%e0%b7%83%e0%b6%ad%e0%b7%94-%e0%b6%b1%e0%b7%92%e0%b6%bb%e0%b7%8a%e0%b6%b8%e0%b7%8f/",
       "Category": "featured",
       "Parent URL": "https://www.dinamina.lk/category/featured//page/12/"
}