{
       "Source": "dinamina",
       "Timestamp": "August 26, 2023 6:00 am",
       "Headline": "සඳට ගොඩබෑ ආගන්තුකයා",
       "News Content": "අභ්‍යවකාශ තරගය ඇති වූයේ අදක ඊයෙක නොව, එය ඇති වූයේ ද එසේ මෙසේ රටවල් දෙකක් අතර නොවේ. රුසියාව සහ අමෙරිකා එක්සත් ජනපදය මේ තරගයේ ඉදිරියෙන්ම සිටියවුන්ය. අමෙරිකාව අභ්‍යවකාශ තරගයට ඇතු‍ළු වූයේ රුසියාව අමෙරිකාවටත් පෙර සඳ වෙත ළඟාවීමත් සමඟිනි. හැටේ දශකය ආරම්භක සමයේදීම යූරි ගගාරින් අභ්‍යවකාශයට ගිය පළමු මිනිසා වීමත් යන කාරණාව තව තවත් අමෙරිකාව මේ තරගයට ඇතුල් වීමට දුන් ඉනා බේතක් වැනිය. එමෙන්ම පළමුවරට සඳ මත ඡායාරූප පෘථිවියට එවනු ලැබුවේ ද රුසියානු යානාවකිනි. අභ්‍යවකාශය සමඟ මෙවන් ආකාරයේ නිරන්තර ගනුදෙනුවක යෙදුණු එවක සෝවියට් දේශය 1965 වසරේදී අභ්‍යවකාශයට ගිය පළමු මිනිසා ඉතිහාසයට එක් කරන්නටත් සමත්කම් දැක්වීය. එතෙක් අමෙරිකාව සෝවියට් දේශය සමඟ තරග කරන්නට තරම් සමතෙක් නොවූ අතර, අමෙරිකාවට සිදු වූයේ අභ්‍යවකාශය පිළිබඳ තොරතුරු සෙවීමේ තරගයේදී දෙවෙනි වන්නටය.\n\n1969 දී නීල් ආම්ස්ට්‍රෝන් ඇතුළු පිරිස සඳ තරණය කිරීමත් සමඟ සෝවියට් දේශයට දෙවෙනි වූ අමෙරිකාව සෝවියට් දේශයට නොදෙවෙනි වන තරමේ ජයග්‍රහණයක් ලබා ගන්නට සමත් විය. එහෙත් අමෙරිකාව පසෙකින් තබා මේ වන විට ලෝකයේ හැමෝම පාහේ කතාබහ කරන්නේ චන්ද්‍රයාන් 3 චන්ද්‍රයාගේ දක්ෂිණ ධ්‍රැවයට ගොඩබෑම සහ රුසියාවේ ලූනා 25 අභ්‍යවකාශ යානය සඳ මතුපිටට කඩා වැටීම පිළිබඳවය. එය හැමෝටම වාගේ මාතෘකාවක් වූයේ වෙනම ආකාරයටය. එනම් රුසියාව සහ ඉන්දියාව අතර සිදුවන පුංචි පහේ තරගකාරී යුද්ධයක් ගානටය.\n\nමොකක්ද මේ ලූනා-25\n\nරුසියාව තම පළමු අවසන් සඳ ක්‍රියාන්විතය සිදු කරනු ලැබුවේ මීට වසර 50කට පෙරදීයි. ඉන්පසු ලූනා-25 අභ්‍යවකාශ ගත කරනු ලැබුවේ පසුගිය අගෝස්තු 11 වනදාය. මෙම ලූනා 25 නියමිතව තිබුණේ චන්ද්‍රයාගේ දක්ෂිණ ධ්‍රැවයට ගොඩබානු ලබන ප්‍රථම යානාව ලෙසිනි. එහෙත් ඔවුන්ගේ ප්‍රයත්නය අසාර්ථකව ගියේ එය පාලනයෙන් මිදී සඳ මතට කඩාවැටීමත් සමඟිනි. මේ සමඟම ඔවුන් මහත් කනස්සල්ලට පත්ව තිබිණි. එයට වඩාත් හේතු වූයේ ඉන්දියාව සමඟ දක්ෂිණ ධ්‍රැවයට ගමන් කිරීමට රුසියාවට තරගයක් තිබූ හෙයිනි. ඒ හා සමඟම ලූනා 25 හිමිව තිබූ රොස්කොස්මොස් ආයතනයට එය අහිමිවයාම දරාගත නොහැකි තරමේ පාඩුවක් හෙයිනි. යානයේ සම්බන්ධතාවන් පාලන මැදිරියෙන් ගිලිහෙමින් පැවතියේ පසුගිය සෙනසුරාදා සවස 2.57න් පසුවය. එයට හේතු වශයෙන් රුසියානු රාජ්‍ය අභ්‍යවකාශ සංස්ථාව වන රොක්කොස්මොස් පසුවදාම නිවේදනයක් නිකුත් කරමින් පවසා සිටියේ කිලෝ ග්‍රෑම් 800ක බරක් සහිත ලූනා-25 සඳෙහි පෘෂ්ඨය මත වැදීමෙන් විනාශව ගිය බවය. ලූනා 25 සඳ මතුපිට ගවේෂණයට අභ්‍යවකාශ ගත කිරීමට ප්‍රථම ඔවුන් අපේක්ෂා කරනු ලැබුවේ ඉන්දියාව සතු වික්‍රම් යානයට දින කිහිපයකට හෝ පළමුව ඔවුන්ට සඳ මතට යාමට හැකි බවයි. රුසියාව ලූනා-25 අභ්‍යවකාශ ගත කරනු ලැබුවේ SOYUZ නමින් හඳුන්වනු ලබන රොකට්ටුවක් මඟිනි. විදෙස් පුවත් සේවාවන් සඳහන් කරන ආකාරයට ලූනා-25 අහිමිවීම ඔවුනට අත්වුණු අමිහිරි ඉරණමක් බවයි. එමෙන්ම තවදුරටත් සඳහන් කරනු ලබන්නේ අභ්‍යවකාශ කටයුතු වසර ගණනාවක් තිස්සේ පරිහානියට පත්ව ඇති බවත් බොහෝ රාජ්‍ය අරමුදල් වැඩි වශයෙන් හමුදා කටයුතු උදෙසා වෙන් කර ඇති බවත්ය. ලූනා-25 සඳ මතට කඩා වැටීමෙන් පසු රුසියානු බලධාරීන් විසින් සඳහන් කරනු ලැබුවේ යම් හෙයකින් ඔවුන්ගේ මෙම මෙහෙයුම අසාර්ථක විය හැකි බවයි. ඔවුන් මේ මොහොතේ එසේ පැවසුවද මේ වන විට අසාර්ථක වූ සඳ මත ගොඩබැසීම ඔවුනට අනුව ඉතිහාසගත නොවීය.\n\nඉන්දියාවත් රුසියාවත් තරගයක\n\nඉන්දියාව සඳ මතට යවනු ලැබූ යානාව වූයේ වික්‍රම්ය. කෙසේ වෙතත් බොහෝදෙනා මීට පෙර සඳහන් කරනු ලැබූ කාරණාව වූයේ ඉන්දියාව හා රුසියාව අතර පවතින්නේ අභ්‍යවකාශය පිළිබඳව වූ පුංචි තරගයක් බවයි. ජාත්‍යන්තර පුවත් සේවා හා බොහෝදෙනෙක් එය තරගයක්ම බව පැවසුවද බීබීසී පුවත් සේවය සඳහන් කරන ආකාරයට ඉන්දියාව ඒ පිළිබඳව පවසනු ලැබුවේ වෙනස්ම කතාවකි. ඉන්දීය අභ්‍යවකාශ ඒජන්සිය පවසන ආකාරයට ඔවුන්ගේ සඳහන වන්නේ ජාතීන් දෙකක් සඳ මත හමුවීමේ ස්ථානයක් විනා මින් එහා තරගයක් නොවන බවයි.\n\nඔවුන් පවසන ආකාරයට නවසිය හැට දශකයේ ආරම්භයේ සිටම අභ්‍යවකාශ සම්බන්ධයෙන් කවර හෝ තරගයකට ඔවුන් සහභාගි වී නොමැති බවයි. එමෙන්ම ඔවුන් පවසන ආකාරයට ලූනා 25 මෙහෙයුම මින් බොහෝ කලකට පෙර සැලසුම් කළ මෙහෙයුමක් බවත් ඔවුන්ට යානය සම්බන්ධයෙන් සලකා බැලීමට කරුණු කිහිපයක් තිබී ඇති බව පෙනෙන නමුත් ඒ සම්බන්ධයෙන් ප්‍රකාශයක් කිරීමට තරම් කරුණු නොදන්නා බවයි. ඒ කරුණු කෙසේ වෙතත් ජූලි 14 වනදා ඉන්දියාව විසින් චන්ද්‍ර මෙහෙයුම දියත් කළ නිසා ඔවුන් විසින් තම මෙහෙයුම සාර්ථකව අවසන් කිරීමට කටයුතු කළ බවයි.\n\nඉන්දියාවේ චන්ද්‍රයාන්\n\nපසුගිය බ්‍රහස්පතින්දා ඉන්දියානු අභ්‍යවකාශ පර්යේෂණ ඒජන්සිය සඳහන් කළ පරිද්දෙන් සිකුරාදා සවස 4 වන විට මොඩියුලය බැස්සවීමට නියමිතව තිබුණි. මුලින්ම ඔවුන්ගේ තීරණය වී තිබුණේ අගෝස්තු 23 වනදා වන විට එය සඳ මතට ගොඩබෑම සිදුකරනු ලබන බවයි. ඔවුන් අදහස් කළ අයුරින්ම ඉන්දියානු චන්ද්‍රයාන් 3 යානය සඳ මත දක්ෂිණ ධ්‍රැවයට ගොඩබාමින් අභ්‍යවකාශ යානය සඳ මත සාර්ථක අයුරින් ගොඩබෑමට සමත් විය. එම ගොඩබෑමත් සමඟ අභ්‍යවකාශ යානයක් දක්ෂිණ කලාපයට සාර්ථක අයුරින් ගොඩබැස්ස වූ පළමු රට වශයෙන් ඉතිහාසගත වන්නට ඉන්දියාව සමත්කම් දැක්විය. ඉන්දියානු වික්‍රම් යානය සඳ මත ගොඩබෑ මොහොතේම ඒ පිළිබඳ නිවේදනය නිකුත් කරනු ලැබුවේ නරේන්ද්‍ර මෝදි විසිනි. ඔහු එයින් ප්‍රකාශ කර සිටියේ ලෑන්ඩරය සඳ මත ගොඩබැස්ස වූ වහාම ‘ඉන්දියාව දැන් සඳ මත’ යැයි පවසමිනි.\n\nඉන්දියානු විද්‍යාඥයින් පවසන ආකාරයට මෙම වික්‍රම් මෙහෙයුමේ මූලික ඉලක්කය වන්නේ අනාගතයේ දිනක සඳ මතුපිට මිනිස් වාසස්ථානය වෙනුවෙන් උපයෝගි විය හැකි මිදුනු ජලය සහිත අයිස් සෙවීම බවයි. කෙසේ වෙතත් චන්ද්‍රයාන් – 3 සඳ මත දක්ෂිණ කලාපයට ගොඩබැස්සවීමට සූදානම්ව පැවතියේ ලූනා 25 මේ ප්‍රදේශයට ගොඩබැස්සවීමට සූදානම්ව තිබුණු මොහොතකය. අද වන විට චන්ද්‍රයාන් 3 නියමිත අයුරින් සාර්ථකව ගොඩබැස්සවීමට හැකි වූ නමුත් 2019 වසරේදී චන්ද්‍රයාන් 2හි සඳ මතට ගොඩබෑමට ගත් උත්සාහය අසාර්ථක විණි. එයට අත්වූ ඉරණම වූයේ සඳ මතට කඩා පාත්වීම පමණි. ලූනා – 25 රුසියාව අභ්‍යාවකාශ ගත කිරීමත් සමඟ සියලු දෙනාගේ අවධානය යොමුවූයේ චන්ද්‍රයාන් – 3 කෙරෙහිය. එතරම්ම ඒ සම්බන්ධයෙන් ලෝක ප්‍රජාව අවධානය යොමු කිරීමට හේතු වූ කාරණාව වූයේ මේ මොහොත වන තෙක් කිසිදු රටක් සඳෙහි දක්ෂිණ කලාපය පිළිබඳව අවධානය යොමු නොකළ හෙයිනි.\n\nකෙසේ වෙතත් සඳ මත පර්යේෂණයන් සිදු කළ සිවුවන රට වන්නේ ඉන්දියාවයි. ඔවුන් විසින් මෙවර අභ්‍යාවකාශ ගත කළ වික්‍රම් ලෙසින් නම් කළ ලෑන්ඩරයේ අරුත වන්නේ ප්‍රඥාව යන්නයි. එය කිලෝග්‍රෑම් 1500ක් පමණ බරකින් යුක්තය. මෙහි අරමුණ වන්නේ සඳ මතුපිටට පැමිණි ලෑන්ඩරය අවට ආවාට සැරිසරමින් සියල්ල විශ්ලේෂණය කරමින් අවට ඡායාරූප හා දත්ත රැස් කිරීමය. ඉන්දියාව සාර්ථක අයුරින් දක්ෂිණ ධ්‍රැවය වෙත ගොඩබෑමක් කළ නමුත් පැරණි සෝවියට් දේශය, අමෙරිකා එක්සත් ජනපදය සහ චීනය ගොඩබෑමක් කර ඇත්තේ සඳෙහි සමකය ආසන්නයේය. එහි කිසිදු රටක් සඳෙහි දක්ෂිණ ධ්‍රැවය වෙත ගොඩබෑමක් කිරීමට සමත්කම් දක්වා නැත.\n\nදින කිහිපයකට පෙර ඉන්දියාව විසින් සඳෙහි දක්ෂිණ කොටස වෙත වික්‍රම් ගොඩබෑමට සමත් වුවද මීට වසර කිහිපයකට පෙර ඔවුන්ගේ ප්‍රයත්නය අසාර්ථක විය. 2019 වර්ෂයේදී චන්ද්‍රයාන් – 2 මෙහෙයුම ඉන්දියාව විසින් ක්‍රියාත්මක කළ අතර, දක්ෂිණ ධ්‍රැවයට ගොඩබෑමට නොහැකිව එය අසාර්ථක විණි. එමනිසා චන්ද්‍රයාන් – 3 මෙහෙයුම කෙරෙහි බොහෝදෙනා බලාපොරොත්තු සහගතව සිටි අතර. විදේශීය පුවත් සේවාවන් පවා ඒ සම්බන්ධයෙන් දැඩි උනන්දුවකින් කතා කරන්නට විය. එයට විශේෂිතම හේතුව වූයේ සඳෙහි කිසිදු යානාවක් ගොඩට නොබැස්සවූ ප්‍රදේශයකට ඉන්දියාව විසින් යානාවක් ගොඩබෑමට උත්සාහ කිරීම නිසාය. මෙය අභ්‍යාවකාශගත කෙරුණේ පසුගිය ජූලි 14 වනදා දකුණු ඉන්දියාවේ ශ්‍රී හරිකොටා අභ්‍යවකාශ මධ්‍යස්ථානයෙනි. මෙම ලෑන්ඩරය නම් කර තිබුණේ වික්‍රම් නමිනි. එය එසේ නම් කරන්නට හේතුව වූයේ ඉන්දියානු අභ්‍යවකාශ පර්යේෂණ සංවිධානයේ නිර්මාතෘ වන වික්‍රම් සාරාබායිගේ නමිනි.\n\nඑමෙන්ම 23 වන දින සඳ මතට ගොඩබෑමෙන් පසු මේ වන විට ලෑන්ඩරය සඳෙහි නවතම තොරතුරු සොයමින් කඳු සහ ආවාට වටා සැරිසරමින් දත්ත එක්රැස් කිරීමේ කටයුතුවල නියැළෙමින් සිටී. මීට කාලයකට පෙර සිටම සඳ මත ඛනිජ ලවණ බහුල ලෙසින් තිබෙන බව සැලකූ මුත් චන්ද්‍රයාන් – 3 හි ඉලක්කය වන්නේ සඳ මත ජලය සොයා යාමයි. විද්‍යාඥයින් පවසන ආකාරයට සඳෙහි දකුණු ධ්‍රැව ආසන්නයේ සෙවණැලිවලට මුවා වී පවතින ප්‍රදේශය අනාගතයේදී මිනිස් වාසයට සුදුසු පරිසරයක් තිබෙන බව විශ්වාස කරනා බවය. ඒ කරුණු කෙසේ වෙතත් මේ සියලු දෑ පිළිබඳ නිශ්චිතම තොරතුරු චන්ද්‍රයාන් මෙහෙයුමේ සාර්ථකත්වය නිසාවෙන් දැන ගැනීමට හැකිවනු ඇත.\n\n-රජිත බස්නායක",
       "URL": "https://www.dinamina.lk/2023/08/26/featured/17395/%e0%b7%83%e0%b6%b3%e0%b6%a7-%e0%b6%9c%e0%b7%9c%e0%b6%a9%e0%b6%b6%e0%b7%91-%e0%b6%86%e0%b6%9c%e0%b6%b1%e0%b7%8a%e0%b6%ad%e0%b7%94%e0%b6%9a%e0%b6%ba%e0%b7%8f/",
       "Category": "featured",
       "Parent URL": "https://www.dinamina.lk/category/featured//page/15/"
}