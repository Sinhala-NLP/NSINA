{
       "Source": "dinamina",
       "Timestamp": "October 6, 2023 1:30 am",
       "Headline": "ගුරු­ව­ර­යාත්  වෙළෙඳ ග්‍රහ­ණ­යට  හසු වෙලා",
       "News Content": "ගු\nරුවරයා තරුවකි. ඔහුට අවශ්‍ය වන්නේ, ඔහුගේ සිසුන් සූර්යයා මෙන් බබළනු දැකීමය. එසේ හෙයින් ගුරුවරයා වනාහි මිනිසුන් තනන\nමිනිසෙකි. ඔහු වෙනුවෙන් ජාත්‍යන්තර ගුරු දිනය නමින් විශේෂිත වූ දිනයක් යුනෙස්කෝ සංවිධානය විසින් ප්‍රකාශයට පත් කොට ඇත. එම දිනය ඔක්තෝබර් 5 වන (ඊයේ) දිනට යෙදී තිබුණි. නමුත්, විවිධ රටවල් තමන්ට විශේෂිත දිනවල ගුරුදිනය සමරයි. යුනෙස්කෝ සංවිධානයට ජාත්‍යන්තර ගුරු දිනය පිළිබඳ යෝජනාව ඉදිරිපත් කළේ ශ්‍රී ලාංකික ගුරු නායකයකු වූ එම්. ජී. මෙන්ඩිස් මහතායි. කෙසේ වෙතත් ශ්‍රී ලංකාවේ ගුරු දිනය සමරන්නට තෝරාගෙන ඇත්තේ සෑම වසරකම ඔක්තෝබර් 06 වනදායි. දැයේ දුවා දරුවන් වෙනුවෙන් ඇප කැප වී කටයුතු කරන ගුරුවරුන් පිළිබඳව, කොළඹ විශ්වවිද්‍යාලයේ ශ්‍රී පාලී මණ්ඩපයේ මහාචාර්ය ටියුඩර් වීරසිංහ මහතා සමඟ කළ කතා බහ මෙසේ දිග හරිමු.\n\n\n\n●\nජාත්‍යන්තර ගුරු දිනය ඔබ අරුත් ගන්වන්නේ කොහොමද?\n\nමෙය ඉතාමත් වැදගත් දිනයක්. ගුරුවරයා කියන්නේ ඕනෑම පුරවැසියකුගේ අනාගතය තීරණය කිරීමට තමන්ගේ මවුපියන් හැරුණාම ඉතාමත්ම වැදගත්ම පුද්ගලයායි. මේ ගුරු භූමිකාව, කාර්ය භාරය, ගුරු මෙහෙවර, යුතුකම්, අයිතිවාසිකම් හා ගුරුවරයා වැඩ කරන ක්‍රම, උගන්වන කොන්දේසි හා පහසුකම් ආදිය පිළිබඳව සිතා බැලීමට හා ඒවා වර්ධනය කර ගැනීමේ අරමුණින් තමයි, යුනෙස්කෝ සංවිධානය විසින් 1994 දී මෙය ලොව පුරාම සැමරිය යුතු දිනයක් ලෙසට නීත්‍යනුකූව ආරම්භ කළේ. මෙහි ඉතිහාස කතාව යුනෙස්කෝවට සීමා වෙන්නේ නෑ. මීට කලින් පළමු සැමරීම 1966 ඔක්තෝබර් 5 වැනිදා සෝවියට් දේශය තමයි මුලින්ම රටක් විදිහට සමරලා තියෙන්නේ. ඒ සැමරීම ඒ අය විසින් දිගටම කරගෙන ඇවිත් තියෙනවා. ඊට පස්සේ තමයි එක්සත් ජාතීන්ගේ සංවිධානය මඟින් ලෝක ගුරු දිනයක්, එහෙම නැත්නම් world teacheres day සමරන්න ආරම්භ වෙන්නේ. අද ලෝකයේ රටවල් 100ක් වගේ ප්‍රමාණයක් ගුරු දිනය සමරනවා.\n\n●\nඑදා ගුරුවරයාගේ භූමිකාවත් අද ගුරු භූමිකාවත් අතර ඇති වී තිබෙන පරතරය ගැන ඔබේ අදහස කුමක්ද?\n\nඓතිහාසික වශයෙන් මානව සමාජයේ පරිණාමයට නිල වශයෙන් ගුරු භූමිකාව ආයතනික වශයෙන් හා නෛතික සංසිද්ධියක් ලෙසට හඳුනා ගන්නේ නූතන යුගයෙයි. මානවයා පරිණාමයේ ඉඳන්ම තමන්ම උපතේ සිට තමන්ට තනිවම නැඟිටින්න පුළුවන් කෙනෙක් නෙවෙයි. එයාට මඟ පෙන්වීමක් අවශ්‍ය වෙනවා. කායිකව මානසිකව දැනුමෙන්, අත්දැකීම අත්‍යාවශ්‍ය දෙයක් බවට පත්වෙනවා. ඊට තව කෙනෙකුගේ සහාය අවශ්‍ය\nවෙනවා. එය මානව සමාජයේ විවිධ පංතිවල ඒ ඒ ගෝත්‍රික ප්‍රධානීන්ගේ බලපෑම යටතේ අදාළ අය යම්කිසි ශික්ෂණයකට ලක් වුණා. එහිදී කුසලතා, නිපුණතා, ඥානය අත්දැකීම් නව පරපුරට නිරතුරුවම දීමේ අවශ්‍යතාවයක් මානව සමාජයට තියෙනවා. ඒ දේ සතුන්ට අදාළ නෑ. ඇතමුන්ට ජානමය වශයෙන් ඒවා උරුම වෙනවා. ගුරු භූමිකාව ආරම්භ වෙන්නේ මේ ආකාරයටයි. තනි පුද්ගලයකුට වඩා සමස්තයටම වැඩිහිටි පරපුරේ දැනුම් සම්භාරය ප්‍රදානය කරන්න පටන් ගත්තා. මෙය යම්කිසි ආකාරයක අධ්‍යාපනයක් ද වුණා. මෙය වැඩිමහල් පරම්පරාව විසින් අලුත් පරපුරට ප්‍රදානය කිරීමක් වෙනවා. එයින් අදාළ සමාජයේ ජීවත්වීමට අවශ්‍ය කුසලතාවයෙන්, දැනුමෙන්, නිපුණතාවලින් ඒ අයට ලබා දුන් දේ අද අපි අධ්‍යාපනය විදිහට හඳුන්වනවා. ඒ නිසා අධ්‍යාපනය කියන්නේ ඥාන සම්ප්‍රේෂණයක්. අධ්‍යාපනය කියන්නේ එක් පරම්පරාවක සිට තවත් පරම්පරාවට දැනුම ලබා දීමයි. මෙකී කාර්යය සිදු කරන ප්‍රධානතම භූමිකාව ගුරුවරයායි. සමාජ පංති වෙනස් වෙමින් මේ කාර්යය දිගටම සිදු වුණා. වැඩවසම් සමාජයේ සිදු වූ තොරතුරු, දැනුම සම්බන්ධ කර ගෙන සිටි එකල ප්‍රභූන්, ජන නායකයන් හෝ බ්‍රාහ්මණයන් ඒ දැනුම ප්‍රදානය කරන්නට මූලිකත්වය ගෙන කටයුතු සිදු කළා. මෙය සමාජයේ පොදු ජනයාට උරුම වෙලා තිබුණේ නෑ. ඒ නිසා දැනුම, ඥානය සම්බන්ධයෙන් සමාජයේ යම් කිසි භේදයක් තිබුණා. නමුත්, 19 වන සියවස වෙනකොට අපි අද කතා කරන ලෝක පාසල් පද්ධතිය බිහි වෙනවා. එහිදී පාසල පුද්ගලයාට දැනුම දීමට, අධ්‍යාපනය දීමට ඇති මූලස්ථානය බවට පත් වෙනවා. මේ අඩිතාලමත් එක්ක ගුරුවරයාගේ භූමිකාව ඉස්මතු වෙනවා. නූතන සමාජයේ ඥාන සම්ප්‍රේෂණ කාර්යයට රාජ්‍යය විසින් අතට ගන්නවා. රාජ්‍ය මැදිහත්වීම සිදු වෙනවා. ඉන් පසුව පාසල් පද්ධතිය නිර්මාණය කරනවා. අනතුරුව ඊට අදාළ යටිතල පහසුකම්, ගුරුවරු, ඇතුළු මානව සම්පත් දියුණු කළා. දැනුම විධිමත්ව හා ක්‍රමානුකූලව එක් පරම්පරාවකින් තවත් පරම්පරාවකට සම්ප්‍රේෂණය කිරීම නූතන රාජ්‍යයන් තුළ ආරම්භ වෙනවා. මෙය පාසල් අධ්‍යාපනය විදිහට හඳුනා ගැනෙනවා. එහි තීරණාත්මක හා පැහැදිලි භූමිකාව ගුරුවරයායි. ගුරු පරිපාලනයට සම්බන්ධ නිලධාරීන් ආදීන් ගුරු භූමිකාව වෘත්තිකයෙක් බවට පත් වෙනවා. ඔහුගේ කාර්යයට මිලක්, වැටුපක් නියම වෙනවා. ගුරුවරයා විසින් බාල පරපුර දැනුමෙන් ඥානණය කිරීමේ කාර්යය ප්‍රධාන භූමිකාව බවට පත් වෙනවා. පුද්ගලයා හික්මවීමට අවශ්‍ය කරන දැනුම, තොරතුරු සහ ඥානය සමඟ ගනුදෙනු කරන පුද්ගලයකු බවට ගුරුවරයා හඳුනා ගැනෙනවා. සම්ප්‍රදායික සමාජයේ පවා ගුරුවරයාට විශාල තැනක්, පිළිගැනීමක් හිමිවෙලා තිබුණා. එදා ගුරු දිනයක් කියලා දෙයක් තිබුණේ නෑ. සෑම සමාජයකම ගුරුවරයාට පිළිගැනීමක් තිබුණා. මිනිසාගේ බුද්ධිමය ගෘහ නිර්මාණ ශිල්පියා ගුරුවරයා වශයෙන් මෙහිදී හඳුන්වා දෙන්න පුළුවන්. මෙහිදී ගුරුවරයාගේ ඇති වැදගත්කම සමාජය විසින් හඳුනා ගැනෙනවා. එ් නිසා ගුරුවරයාට සමාජයෙන් කිසියම් පූජනීය තත්ත්වයක්, ගෞරවයක් නිරායාසයෙන්ම හිමි වෙනවා. ගුරුවරයා මුළු සමාජයක අනාගතය ගොඩ නැඟීමට දායක වෙන ප්‍රධානම සම්පත් දායකයෙක් මඟ පෙන්වන්නෙක් විදිහට හඳුනා ගත්තා. සෝවියට් රුසියානු සාහිත්‍ය තුළ ද ගුරු ගීතය වගේ ගුරු භූමිකාව ඉස්මතු වූ නිර්මාණ රැසක් බිහි වුණා. අද වන විට එක්සත් ජාතීන්ගේ සංවිධානය යටතේ රටවල් සිය ගණනක් ලෝක ගුරු දිනය සමරන්න එකතු වෙලා තියෙනවා.\n\n●\nඑදා පැවති පරමාදර්ශී ගුරු චරිතය අද වන විට අභියෝගයකට ලක් වෙලා ?\n\nඑදා ගුරුවරයා ගෝලයාට විතරක් නෙවෙයි, මුළු මහත් සමාජයටම පරමාදර්ශ චරිතයක් වෙලා හිටියා. එදා ගුරුවරයාට හැම කෙනෙක්ම ගරු කළා. ඒ පරමාදර්ශ චරිතය අදාළ සමාජයත් එක්ක බද්ධ වෙලයි තිබුණේ. මේ සමාජ ක්‍රමය වර්ධනය වෙලා, වෙළඳ සමාජ ක්‍රමයක් බවට පරිවර්තනය වෙලා. ඒත්, එක්කම උත්තරීතර, අධ්‍යාපන ක්‍රමයත් වෙළඳ ග්‍රහණයට හසු වුණා. එයට මිලක් නියම වෙන්න පටන් ගත්තා. එතැනදී ගුරුවරයාගේ භූමිකාවත් වෙනස් වෙන්න පටන් ගත්තා. ගුරුවරයාත් අනෙක් සියලු නිශ්පාදන ක්‍රියාවලියේම එක් කොටසක් බවට පත් වුණා. ගුරුවරයා දැනුම නිෂ්පාදනය කරන තැනට තල්ලු වෙන්න පටන් ගත්තා. එය ලිබරල් ආර්ථික හා සමාජ ක්‍රමයේ ස්වරූපය මිස, ගුරුවරයාගේ වරදක් බව පෙන්වා දිය නොහැකියි. ඒ අනුව විශාල වශයෙන් අධ්‍යාපන ආයතන බිහි වෙන්න පටන් ගත්තා. ඒ වගේම අධ්‍යාපනයත් විශාල කර්මාන්තයක් බවට පත් වෙන්න පටන් ගත්තා. මෙතැනදී පරමාදර්ශ ගුරු චරිතය සාමාන්‍ය භූමිකාවක් දක්වා ලඝු වෙන්නත් පටන් ගත්තා. ඒ අනුව සමාජ පිළිගැනීමත් වෙනස් වෙන්න පටන් ගත්තා. එදා ගුරුවරු සමඟ සන්තුෂ්ටියක් ලැබුවේ, ඥානය, දැනුම, ලබා දී යහපත් පුරවැසියෙක් නිර්මාණය කිරීමෙනුයි. ගෝලයා ගුරාට වඩා ඉහළට යනවා නම්, ගුරුවරයා ලැබූ එකම ආත්ම තෘප්තිය එය වුණා. ඒකත් එක්ක තමයි ගුරුවරයා පරම්පරා ගණනාවක් ජීවත් වුණේ. නමුත්, ධනවාදී සමාජය තුළ ගුරුවරයාත් එක් භාණ්ඩයක් පමණක් වුණා. ඥානය, දැනුමත් එක් භාණ්ඩයක් බවට පත් වුණා. ඉගෙන ගන්නා දරුවා පාරිභෝගිකයෙක් බවට පත් වුණා. මේ ආකාරයට ගුරු ගෝල සම්බන්ධතාවයත් වෙනස් වුණා. ගුරු ආයතනය හා රාජ්‍ය සම්බන්ධතාවය ලිබරල් සමාජය තුළ උඩු යටිකුරු වෙන්න පටන් ගත්තා. ඒ වගේම ගුරු භූමිකාවට විවිධ අභියෝග එල්ල වෙන්න පටන් ගත්තා. ඒ වගේම සමකාලීන ගුරුවරයාට තාක්ෂණික මෙවලම් හා සම්බන්ධ වෙන්න පටන් ගත්තා. ඒ නිසා අධ්‍යාපන පද්ධතියම යාන්ත්‍රික වෙන්නත් පටන් ගත්තා. ඒ වගේම ගුරු ගෝල සම්බන්ධතා සමීප කරන්න වගේම තවත් පැත්තකින් එය ඈත් කරන්නත් මේ වත්මන් තාක්ෂණික හරඹයට හැකි වෙලා. ඒ වගේම ගුරුවරයාගේ භූමිකාව තාක්ෂණයට පවරලා. විවිධ මාධ්‍යයන් මඟින් පුද්ගලයාව ශික්ෂණය කරන්න පටත් ගත්තා. එහිදී ගුරුවරයා දකින්න නෑ නමුත්, ළමයි ඉගෙන ගන්න පටන් ගෙන. මේවා හරහා නොපෙනෙන සත්‍ය නම්, වෙනත් ලාභ, අපේක්ෂා හා අරමුණුයි. මේ යටතේ ළමයෙකුට ලැබිය යුතු නියම අධ්‍යාපනය ලැබෙන්නේ නෑ. මෙයින් ගුරුවරයා හා ගෝලයා අතර සිදු වන අන්තර් සබඳතාවය තුළ ගුණාත්මක වෙනසක් සිදු වෙන්නේ නෑ. මේ නිසා නියම අධ්‍යාපනික ගුරු ගෝල බැඳියාව විකෘති වෙන්න පටන් ගත්තා. තාක්ෂණික, ආර්ථික, දේශපාලන ආදී මේ කොන්දේසිත් එක්ක ඝෘණාත්මකව වෙනස් වෙන්න පටන් ගත්තා. ඒ නිසා අද ජාත්‍යන්තර ගුරු දිනයේ වැදගත්කම වැඩි වෙලා. සමාජය තුළ ගුරුවරයාගේ මෙහෙවර, සමාජයට අවැසි විදිහට නොලැබෙන අවධියක සමාජය ශික්ෂණය වන බාල පරපුර විවිධාකාර ප්‍රශ්නවලට ලක් වීමෙන් සමාජය තුළ අපගමනාත්මක ප්‍රවණතා ඇති වෙමින් පවතිනවා. ඒ වගේම විවිධ දුරාචාරවලට ලක්වෙලා. යාන්ත්‍රික වෙළඳපොළට, සබඳතාවලට පරිවර්තනය වෙලා. මනුෂ්‍යත්වයට නොගැළපෙන තත්ත්වයක් නිර්මාණය වෙලා. වෙළෙඳ වටිනාකම් පෙරට ඇවිත්. සමාජයේ තිබූ පොදු සාමූහිකත්වයත් මේත් සමඟම බිඳ වැටිලා.\n\n●\nඅද ඇතැම් ගුරුවරුන් සමාජ අප්‍රසාදයට පත් වීම ගැන ඔබේ අර්ථකථනය කෙසේද?\n\nඅද ගුරුවරුන්ට තමන්ගේ වගකීම ඉටු කරන්න අවශ්‍ය පහසුකම් තියෙන්න ඕනෑ. ඒ වගේම ශ්‍රම කොන්දේසි තියෙන්නත් ඕනෑ. ඒ කොන්දේසි නැති වෙනකොට, ඔහුට ජීවත්වෙන්න නිසි වැටුපක් නැති වෙනකොට, ඔහුට වැඩ කරන ස්ථානයේ අඩුපාඩුකම් තියෙන කොට, ඔහුට ප්‍රවාහන අපහසුතා තියෙන කොට, ඔහුට තමන්ගේ රාජකාරිය අවම මට්ටමින් හෝ ඉටු කිරීමට වෙනත් ආදායම් මාර්ග සොයා ගන්න සිදු වෙනවා. එවිට ගුරු ආයතනය වෙනස් වෙන්න, බිඳ වැටෙන්න පටන් ගන්නවා. තමන්ගේ ජීවනෝපාය පවත්වා ගැනීමට ඔවුන් වෙනත් මාර්ගවලට අද යොමු වෙන්න පටන් ගන්නේ ඒ නිසයි. එවිට දරුවන් ශික්ෂණය කිරීමට, දරු පරපුරට ඥානණය කිරීමට තියෙන කාලය අඩු වෙනවා. ඒ නිසා අලුත් තත්ත්වයන්ට අනුව ගුරුවරයා පෝෂණය වෙන්න ඕනෑ. ගුරුවරයා අලුතෙන් හැදෑරිය යුතුයි. ඉගෙන ගත යුතුයි. ඒ සඳහා ගුරුවරයා වෙනත් ඉසව් වෙත යොමු වීමෙන් ඊට කාලය නැතුව යනවා. එයින් සිදු වෙන්නෙ ගුරු භූමිකාව සහ එහි තියෙන ගුණාත්මක භාවය පහත වැටීමයි. මෙය තනි පුද්ගල ප්‍රශ්නයක් නෙවෙයි. මුළු පද්ධතියේම ප්‍රශ්නයක්. ලිබරල් වාණිජ සමාජය තුළ මතු වෙලා තිබෙන වෙළඳ වටිනාකම් හේතුවෙන් එය අද මුළු ලෝකයේම අර්බුදයක් බවට පත් වෙලා. අද අපි ජීවත් වෙන්නෙ අර්බුදයන්ගෙන් පිරි ලෝකයකයි. එය මුළු ලොවේම රටවල, විවිධ සමාජ, ආර්ථික, දේශපාලන අර්බුද අතර අධ්‍යාපන අර්බුදයත් ඉතාමත් තීරණාත්මක වෙලා. ඒ තුළ සමාජය බිඳ වැටෙමින් පවතිනවා. එයින් මනුෂ්‍යත්වය අර්බුදයට ගිහින්. එය නැවත නඟා සිටුවීමට නම්, ගුරු භූමිකාව යළි නඟා සිටුවිය යුතුයි. මිනිසා වෙනස් කිරීම වෙනුවෙන් තාක්ෂණික මාධ්‍යයන් සෘජුව බලපාලා තියෙනවා. හෝමෝ සේපියන් කියන නැණවත් මානවයා, අද හෝමෝ ටෙක්නීෂියන් තත්ත්වයට පත් වෙන යුගයකයි අපි අද ජීවත් වෙන්නේ. ඒකත් මේ අර්බුදයේම කොටසක්. එසේ තාක්ෂණික මිනිසෙක් බිහි වුවහොත් මනුෂ්‍යත්වයේ පැවැත්මට විශාල අභියෝගයක් වෙනවා. ඒ නිසා ගුරු අධ්‍යාපන ශික්ෂණ ක්‍රියාවලියට තාක්ෂණය කුමනාකාරයට සම්බන්ධ කර ගත යුතුද කියා සිතා බැලීමට කාලය ඇවිත්. අද ළමයා ජීවත්වෙන්නේ විශාල පද්ධතියක් එක්කයි. ඔහුට එල්ල වන පීඩනය සුළු පටු නෑ. ඒ ගැන අවධානය යෙමු නොකළොත් මනුෂයා හා මනුෂ්‍යත්වය අහිමි වී යා හැකියි.\n\nශ්‍යාමා සමරසිංහ",
       "URL": "https://www.dinamina.lk/2023/10/06/featured/28276/%e0%b6%9c%e0%b7%94%e0%b6%bb%e0%b7%94%e0%b7%80%e0%b6%bb%e0%b6%ba%e0%b7%8f%e0%b6%ad%e0%b7%8a-%e0%b7%80%e0%b7%99%e0%b7%85%e0%b7%99%e0%b6%b3-%e0%b6%9c%e0%b7%8a%e0%b6%bb/",
       "Category": "featured",
       "Parent URL": "https://www.dinamina.lk/category/featured//page/3/"
}