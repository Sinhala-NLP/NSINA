{
       "Source": "dinamina",
       "Timestamp": "September 21, 2023 1:54 am",
       "Headline": "සාමකාමී යුගයක් උදා කළ  ඩී. බී. විජේතුංග",
       "News Content": "\n\n(මෙරට ශ්‍රේෂ්ඨ ජන නායකයකුව සිටි තෙවන විධායක ජනාධිපති ධුරය දැරූ ඩී. බී. විජේතුංග මහතාගේ 15 වැනි ගුණ සමරුව අදට (21) යෙදී තිබේ. මේ ලිපිය ඒ නිමිත්තෙනි.)\n\nකලාත්මක සහ ආගමික අතින් වැදගත් ගැමි සුවඳ වහනය වන උඩුනුවර, එපාල්ගහඅංග නම් සුන්දර ගම්මානයේ 1916 පෙබරවාරි මස 15 වැනි දින ජන්ම දායාදය ලැබූ විජේතුංග මහතා ගම්පොළ ශාන්ත ඇන්ඩෲස් විද්‍යාලයෙන් අධ්‍යාපනය නිම කර රාජ්‍ය සේවයට පිවිසුණි.\n\nමුලින්ම පොලිස් නිලධාරිවරයකු ලෙසත්, පසුව සමුපකාර සමිති පරීක්ෂකවරයකු ලෙසත් සේවය කළ ඒ මහතා එයින් ලැබූ විනයගරුක භාවය හා ප්‍රජා සමුපකාරික දැනුම තම පාලනතන්ත්‍රයට උපයෝගි කර ගත්තේය. රැකියාවේ නිරතවී සිටියදී උඩරට කීර්තිමත් ඇමැතිවරයකු වූ ඒ. රත්නායක මහතාගේ පෞද්ගලික ලේකම් ධුරයට පත්වූ විජේතුංග මහතා එයින් දේශපාලනය පිළිබඳව පන්නරය ලැබීය.\n\n1965 සහ 1977 වර්ෂවල පැවති පාර්ලිමේන්තු මැතිවරණවලදී උඩුනුවර පාර්ලිමේන්තු මන්ත්‍රී ධුරයට පත්වූ විජේතුංග මහතා ප්‍රථම වතාවට ඇමැති ධුරයකට පත්වූයේ 1977 පාර්ලිමේන්තු මැතිවරණයෙන් පසුවයි. ඒ අනුව ඒ මහතා ගුවන්විදුලි හා ප්‍රවෘත්ති, විදුලිබල හා බලශක්ති, ආහාර ආදී අමාත්‍යාංශ රැසක ඇමැති ධුර දරමින් රටට මහඟු සේවයක් කළේය. රූපවාහිනිය ආරම්භ කිරීම, තැපැල් හා විදුලි සංදේශ සේවාවන් නවීන තාක්ෂණය අනුව නවීකරණය කිරීම එයින් ප්‍රධාන තැනක් ගනී. එකල ජනාධිපති වූ ජේ. ආර්. ජයවර්ධන මහතා විසින් විජේතුංග මහතා 1988 මැයි මස වයඹ පළාත් ආණ්ඩුකාර ධුරයට පත් කරන ලදී. ඒ නිසා විජේතුංග මහතාට උඩුනුවර මන්ත්‍රී ධුරයෙන් සහ ඇමැති ධුරවලින් ඉවත්වීමට සිදු විය.\n\nඑහෙත් 1989 ජනවාරි මස එවකට ජනාධිපති වූ රණසිංහ ප්‍රේමදාස මහතාගේ ඉල්ලීම පරිදි ඒ මහතා වයඹ පළාත් ආණ්ඩුකාර ධුරයෙන් ඉවත්වී නැවත පාර්ලිමේන්තු දේශපාලනයට ප්‍රවිශ්ට විය. ඒ අනුව විජේතුංග මහතා 1989 පෙබරවාරි මස පාර්ලිමේන්තු මැතිවරණයේදී එක්සත් ජාතික පක්ෂයෙන් මහනුවර දිස්ත්‍රික්කයට තරග කර වැඩිම මනාප ඡන්ද සංඛ්‍යාව ලබා මන්ත්‍රී ධුරයට පත් විය. පසුව ඒ මහතා ප්‍රේමදාස රජයේ මුදල් ඇමැති ධුරයට ද, අග්‍රාමාත්‍ය ධුරයට ද අනතුරුව රාජ්‍ය ආරක්ෂක රාජ්‍ය ඇමැති ධුරයට ද පත් වූයේය.\n\n1993 මැයි මස 1 වැනිදා ජනපති රණසිංහ ප්‍රේමදාස මහතා ඝාතනය වීමත් සමඟ වැඩබලන ජනපති ලෙස පත්වූ විජේතුංග මහතා සති දෙකකට පසු පාර්ලිමේන්තුවේ ආණ්ඩු පක්ෂයේ සහ විපක්ෂයේ මන්ත්‍රීවරුන්ගේ ඒකමතික තීරණය අනුව ස්ථිරවම මෙරට ජනාධිපති ලෙස පත් විය.\n\nවිජේතුංග යුගය මේ රටේ ප්‍රජාතන්ත්‍රය ක්‍රියාත්මක වූ සාමකාමී කාලයක් විය. ලෙයින්, කඳුළින් තෙත්වූ අනාථ යුගයක් නොවීය. එම යුගයේ නාඳුනන තුවක්කුකරුවන් ඇවිත් දොරට තට්ටු කළේ නැත. එම නිසා මිනිස් ජීවිතවලට හානියක් සිදු නොවීය. දූෂණයෙන් සහ භීෂණයෙන් තොර මැතිවරණ පවත්වනු ලැබූයේ විජේතුංග යුගයේදීය. එම යුගයේ රාජ්‍ය මර්දන බලය සහ මැර බලය ක්‍රියාත්මක නොවුණි. එමෙන්ම ඡන්ද මංකොල්ලකෑම්වලට විජේතුංග මහතා විරුද්ධ විය. ඒ නිසා 1993 වර්ෂයේ පළාත් සභා මැතිවරණ, 1994 දකුණු පළාත් සභා මැතිවරණය, 1994 අගෝස්තු පාර්ලිමේන්තු මැතිවරණය දූෂණයෙන් තොරව සාමකාමීව පැවැත්වීමට ඒ මහතා කටයුතු කළේය.\n\nවිජේතුංග යුගය තුළ රටේ ආර්ථිකය අන් කවරදාටත් වඩා ශක්තිමත් විය. කොටස් වෙළෙඳපොළ හා ඉඩම්වල මිල නොකඩවා ඉහළ යමින් තිබිණි. ඒ සමඟම යුද ජයග්‍රහණ ලබා තිබීම ද විශේෂයකි. නැඟෙනහිර පළාත සම්පූර්ණයෙන්ම (තොප්පිගල සමඟ) අත්කරගෙන තිබුණි. විජේතුංග මහතා ජනමාධ්‍යවේදීන් සමඟ සමීපව ඇසුරු කර නැති නමුත්, ඔවුන්ට නිදහසේ අදහස් පළ කිරීමට ඉඩ දුනි. ඔහු මාධ්‍ය ආයතන සමඟ ගැටුම් ඇති කර ගත්තේ නැත. රාජ්‍ය මාධ්‍ය පවා බොහෝදුරට අපක්ෂපාත වූයේ විජේතුංග මහතාගේ පාලන කාලයේදීය.\n\nකාල කළමනාකරණය ගැන සලකා බලන විට ඒ මහතාගේ පිළිවෙත අගය කළ යුතුය. රාජකාරි කළ කාලයේ පිළිමතලාවේ තම නිවෙසේදී අලුයම අවදි වන ඒ මහතා උදේ ආහාරය පවා ගන්නේ හෝරා කිහිපයක් ජනතා සේවයට කැප කිරීමෙන් පසුවයි. තමා සහභාගි වන නිල උත්සවයකට හෝ රැස්වීමකට හෝ ආරාධනාවකට හෝ වේලාව නොවරදවා සහභාගිවීම ඒ මහතාගේ උතුම් පිළිවෙතක් විය. විජේතුංග මහතා වෙනත් දේශපාලනඥයන් මෙන් තනතුරු හඹා ගියේ නැත. ඒ මහතා පසුපස තනතුරු හඹා ආවේය. ඊට හේතුව තමාට භාර දෙන ඕනෑම කාර්යයක් මනා කැපවීමකින් යුක්තව නිසි පිළිවෙළට, වේලාවට, නිවැරැදිව ඉෂ්ට කිරීමයි.\n\nජනාධිපති ධුරය දරන කාලයේ අවස්ථානුකූලව නිවැරැදි තීරණ ගැනීමේ හැකියාව ඒ මහතාට තිබුණි. එක්සත් ජාතික පක්ෂයේ විජේපාල මැන්දිස්, පෙස්ටස් පෙරේරා වැනි ජ්‍යෙෂ්ඨයන් සිටියදී රනිල් වික්‍රමසිංහ මහතා අග්‍රාමාත්‍ය ධුරයට පත්කිරීම, 1994 ජනාධිපතිවරණයේදී එක්සත් ජාතික පක්ෂ ජනාධිපති අපේක්ෂක ධුරය ගාමිණී දිසානායක මහතාට දීම, 1994 පාර්ලිමේන්තු මැතිවරණයෙන් පසු චන්ද්‍රිකා බණ්ඩාරනායක කුමාරතුංග මැතිනියට අග්‍රාමාත්‍ය ධුරය දීම යන තීරණවලින් ඒ මහතාගේ ස්ථානෝචිත ප්‍රඥාව තහවුරු වේ.\n\nලෝකයේ රටවල් සොයා සිය බිරියත් සමඟ විදේශ සංචාරයේ නොයෙදුණු ඒ මහතා කිසිම දූෂණයකට, අල්ලසකට, වංචාවකට පත් නොවී සාර්ථක ලෙස විශ්‍රාම දිවිය ගත කිරීම විශේෂ කාරණයකි. විජේතුංග මහතා විපක්ෂයේ සිට ආරක්ෂක ඇමැති ධුරයත්, එක්සත් ජාතික පක්ෂ නායකත්වයත් දරමින් සාර්ථක ලෙස ආණ්ඩු පක්ෂය මෙහෙයවනු ලැබීය. 1994 නොවැම්බර් මස පැවති ජනපතිවරණය නිමවීමෙන් පසු දෙපාර්ශ්වයේම උණුසුම් සුබ පැතුම් මැද ඒ මහතා ගෞරවනීය ලෙස ඉසුඹු බව ලැබූහ. විශ්‍රාම සුවයෙන් සිටියදීත් ජන මෙහෙවරෙහි යෙදුණු ඒ මහතා කෙටි කාලයක් රෝගාතුරව සිට 2008 සැප්තැම්බර් මස 21 වැනි දින ලක් මවගෙන් සමුගත්තේය.\n\nනන්ලදලාල් වාකිස්ට\n\nඋඩුනුවර ජාතික අධ්‍යාපන සේවක සංගමයේ හිටපු ලේකම්",
       "URL": "https://www.dinamina.lk/2023/09/21/featured/23993/%e0%b7%83%e0%b7%8f%e0%b6%b8%e0%b6%9a%e0%b7%8f%e0%b6%b8%e0%b7%93-%e0%b6%ba%e0%b7%94%e0%b6%9c%e0%b6%ba%e0%b6%9a%e0%b7%8a-%e0%b6%8b%e0%b6%af%e0%b7%8f-%e0%b6%9a%e0%b7%85-%e0%b6%a9%e0%b7%93-%e0%b6%b6/",
       "Category": "featured",
       "Parent URL": "https://www.dinamina.lk/category/featured//page/7/"
}