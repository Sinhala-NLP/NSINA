{
       "Source": "dinamina",
       "Timestamp": "August 14, 2023 3:56 am",
       "Headline": "සාකච්ඡාවට එන්න  තීරණයක් ගනිමු",
       "News Content": "පාලකයා සිංහයෙක් මෙන් එඩිතර ද නරියෙක් මෙන් කපටි ද විය යුතු ය”.මේ ප්‍රසිද්ධ උද්ධෘතය නිකොලෝයි මැකියාවෙලි ගේ කුමාරයා කෘතියෙන්ය. මැකියාවෙලි මේ කියන්නේ පාලකයකු වූ විට රටත් ජනතාවත් වෙනුවෙන් නිවැරදි තීන්දු තීරණ ගැනීමෙහිලා තිබිය යුතු එඩිතර බව ප්‍රමාණය සහ ගුණය ගැන කාරණයක්ය. තත්ත්වයන් නිසි පරිදි කළමනාකරණය කර ගනිමින් අවශ්‍යම මොහොතේ නිවැරදි දේ වෙනුවෙන් ක්‍රියාත්මකවීමට තරම් නායකයා සූක්ෂම විය යුතු බවේ ප්‍රමාණය සහ ගුණය ගැන කාරණයක්ය. එසේ නොමැතිව තමන්ගේ ජන්ම හිවල් ගති බොරු සිංහ වෙස් හරහා වසා ගැනීමට උත්සාහ කිරීම නායකයකුගේ හෝ පාලකයකුගේ ගුණ ලක්ෂණයක් ගැන කතාවක් මෙතන නැත. එහෙම පසුබිමක කිසිවෙකු කොහොම හරි නායකයකු වෙන්න හිතාගෙන තමන්ගේ ජන්ම හිවල් ගති අමාරුවෙන් වසාගෙන බොරු සිංහ වෙස් ගන්න ප්‍රයත්න දරයිද , එවැනි ප්‍රයත්නයන් අවසන් වන්නේ සිංහ වෙස් ගැළ වී හිවල් ගති නිරාවරණයෙන්ය. දේශපාලනයේ එන අභියෝගාත්මක මෙන්ම තීරණාත්මක සංධිස්ථානවලදී දේශපාලනඥයකු මේ ඉරණමට මුහුණදීම කොහෙත්ම වළක්වාලිය හැක්කක් නොවේය.\n\n13 වන ආණ්ඩුක්‍රම ව්‍යවස්ථා සංශෝධනය බලාත්මක කිරීමට අදාළ කතිකාව ද අන්න එවැනි අතිශය තීරණාත්මක මෙන්ම අභියෝගාත්මක සහ මඟහැර යා නොහැකි දේශපාලන සංධිස්ථානයක්ය. මේ වන විටත් ජනාධිපති රනිල් වික්‍රමසිංහ ඊට අදාළ තම ප්‍රවේශය ගෙන හමාරය. ඒ මෙරට කිසිඳු නායකයකු සිදු කරයි කියා සිතීමටවත් නොහැකි ආකාරයේ රැඩිකල් මැදිහත්වීමක් හරහාය. ඒ ගැන ඇතැමුන් කිව්වේ, රනිල් මේ පාරත් අත පුච්චගන්න හදනවා කියාය. තවත් පිරිසක් කිව්වේ, බලය ගන්න දන්නා රනිල් බලය පවත්වාගෙන යාමට අසමත් බව යළිත් තහවුරු කළා කියාය.\n\nආන්දෝලනාත්මක සංශෝධනය\n\nදේශපාලනය ගැන උනන්දුවක් දක්වන උදවිය මෙහෙම කියන්නේ 13 වන ආණ්ඩුක්‍රම ව්‍යවස්ථා සංශෝධනය එතරම් ආන්දෝලනාත්මක නිසාය. ඒ එය සෘජුවම මෙරට ජාතික ගැටලුවට සම්බන්ධ නිසාය. 13 වැනි සංශෝධනය මඟින් පළාත් සභා ක්‍රමය මෙරටට හඳුන්වා දුන්නේ 1987 වසරේය. ඒ කියන්නේ 13ට දැන් අවුරුදු 36 ක් වන බවය. මෙතරම් කාලයක් 13 මෙන්ම ඒ හරහා හඳුන්වාදුන් පළාත් සභා ක්‍රමය අපේ රටේ ක්‍රියාත්මක බව ඇත්තය. නමුත් 13 වැනි සංශෝධනය ක්‍රියාත්මක කරන ආකාරය පිළිබඳව ගැටලු ගණනාවක් ඇති අතර එනිසාම 13 හඳුන්වාදීම හරහා අපේක්ෂා කළ ප්‍රතිඵලය අත්පත් කර ගන්නට රට අසමත්වී ඇති බව ද ඒ තරම්ම ඇත්තක්ය.\n\nවිශේෂයෙන් ද්‍රවිඩ ප්‍රජාතන්ත්‍රවාදී දේශපාලනය ස්ථිර සාමයක් වෙනුවෙන් ජාතික සංහිඳියාව ඇති කර ගන්නට දකුණේ කැපවීම තහවුරු කරන ලෙස ඉල්ලන සහතිකය වන්නේද 13 වන ව්‍යවස්ථා සංශෝධනය බලාත්මක කිරීමය. අනෙක් අතට දකුණේ සමාජයට ජාතිවාදීන් කාවද්දා ඇති මතය වන්නේද 13 වන ව්‍යවස්ථා සංශෝධනය බලාත්මක කිරීම රට බෙදීම ව්‍යවස්ථාපිතවීමක් කියාය. ඒ නිසාම ඉතිහාසය දරන සාක්ෂිය නම් ජාතික සංහිඳියාව ඇතිකිරීම වෙනුවෙන් දැරෙන සියලු ප්‍රයත්න 13 අසලට පැමිණ නවතින බවය. ඒ කිසිඳු ප්‍රයත්නයක් එතැනින් ඉදිරියට නොයන බවය. පසුගිය දශක ගණනාවක් තිස්සේ මෙරට ජනප්‍රියවාදී දේශපාලනය සිදු කළ ජාතික වැරද්දක් වූයේද මේ ක්‍රියාවලිය සිය එදා වේල දේශපාලනය වෙනුවෙන් හිඟන්නාගේ තුවාලයක් බවට පත්කර ගැනීමය. ඒ හරහා දේශපාලනඥයන් ආණ්ඩු පිහිටුවීමට සමත්වූවා පමණක් නොව, ජනතාව ආණ්ඩු ගෙදර යැවීමටද කටයුතු කළේය. අනෙක් පසින් සිදු වූයේ ජාතික සමඟිය සංහිඳියාව වෙනුවට සමාජය ජාතිවාදී- ආගම්වාදී ලෙස දිගින් දිගටම බෙදී වෙන්වී යාමය. අන්න එහෙම පසුබිමක 13 වන ව්‍යවස්ථා සංශෝධනය පිළිබඳ තීන්දුවක් ගැනීම වෙනුවෙන් ජනාධිපති රනිල් වික්‍රමසිංහගේ මේ මැදිහත්වීම දේශපාලනය පිළිබඳ සංවේදී මෙන්ම උනන්දුවක් දක්වන කවුරු කවුරුත් තිගැස්මකට ලක්වීම අමුතුවෙන් පුදුමවීමට තරම් දෙයක්ද නොවේය.\n\nපළාත් සභා ක්‍රමය\n\nමේ සියල්ල හමුවේ තහවුරු කෙරෙන වැදගත්ම කාරණය නම්, 13 මෙන්ම පළාත් සභා ක්‍රමය මෙරට ආණ්ඩු ක්‍රමයෙන් හෝ දේශපාලනයෙන් ඉවත් කිරීමට කවුරු කොහොම උත්සාහ කළත්, එහි ප්‍රතිඵලය රබර් බෝලයක් දියේ ගිල්වීමට සමාන බවය. බලහත්කාරයෙන් යටපත් කර සිටියත් ඉඩක් ලැබෙන එක් නිමේෂයකින් එය නැවත මතුපිටට පැමිණෙන බවය. ඒ කියන්නේ 13 මෙන්ම පළාත් සභා යනු මෙරට ආණ්ඩු ක්‍රමයෙන් සහ දේශපාලනයෙන් ඉවත් කිරීමට නොහැකි ස්ථාවර සාධකයක් බවට පත්ව ඇති බවය. රටක් ලෙස ඉදිරියට යාමට නම්, ජාතික සංහිඳියාවක් වෙනුවෙන් අනිවාර්යයෙන්ම 13 ගැන තීන්දුවක් ගත යුතුව ඇති බවය. එය මේ මොහොතේ මෙරට ජාතික අභිලාශයක් බවට පත්ව ඇති බවය.\n\nඅනෙක් අතට මේ මොහොතේ කවුරු බලයට පත්වූවද ආර්ථික අර්බුදයෙන් රට ගොඩ ගන්නා අතර ජාතික ගැටලුව විසඳා ජාතික සංහිඳියාව ඇති කර ගැනීම වෙනුවෙන් 13 වන ආණ්ඩුක්‍රම ව්‍යවස්ථා සංශෝධනය පිළිබඳව තීන්දුව ගැනීම අනිවාර්යය. ගෝලීය දේශපාලනය මෙරටට අදාළව පවත්නා න්‍යාය පත්‍රයේ ද එය ප්‍රමුඛ කාරණයක් ය. මේ මොහොතේ අභියෝගය මඟ හැර ගියද එය තාවකාලික සහනයක් පමණක්මය. අභියෝගය නැවත පැමිණෙන්නේ ප්‍රමාණාත්මක මෙන්ම ගුණාත්මක වර්ධනයක්ද සහිතවය. එය මෙරට ජාතික ගැටලුවේ ඉතිහාසය ඕනෑවටත් වඩා ඔප්පු කරද හමාරය. ඒ අනුව ජනාධිපති රනිල් වික්‍රමසිංහ බය නැතුව අත ගැසුවේ මෙන්න මේ කියන ජාතික අභිලාශය මහ පොළවේ යථාර්ථයක් කිරීමේ ප්‍රයත්නයටය.\n\nසර්ව පාක්‍ෂික සමුළුව\n\nඊට අදාළ තම අභිලාශය ජනාධිපතිවරයා තවත් පියවරකින් ඉදිරියට තැබුවේ පසුගිය අගෝස්තු 09 වනදා පාර්ලිමේන්තුව හමුවේ තැබූ විශේෂ ප්‍රකාශය විසින්ය. එහිදී ඔහු මෙසේ පැවසීය.\n\n“රටක් හැටියට ඉදිරියට යන්න නම් අපි මේ ගැටලු නිරාකරණය කර ගත යුතුයි. අපේ රටේ අභිවෘද්ධියට සහ අනාගතයට ගැළපෙන ආකාරයට 13 වැනි සංශෝධනය ක්‍රියාත්මක කළ යුතුයි. ඒත්, එසේ කළ හැක්කේ මේ පාර්ලිමේන්තුවේ ඉන්න අපි හැමෝම විවෘත සහ මැදිහත් සිතින් යුතුව, ගැඹුරු සාකච්ඡාවකින් පසුව එකඟත්වයකට පැමිණියොත් විතරයි. අන්න ඒ නිසා තමයි පසුගිය දා අප සර්ව පාක්‍ෂික සමුළුවක් සංවිධානය කළේ. දේශපාලන පක්‍ෂ ගණනාවක නියෝජිතයන් ඒ සමුළුවට සහභාගී වුණා. ඒ සියලු දෙනාට මම ස්තුතිවන්ත වෙනවා.\n\nඑම සමුළුවේදී බලය විමධ්‍යගත කිරීම පිළිබඳව පූර්ණ එකඟතාවකට පැමිණීමට අපට පුළුවන්කම ලැබුණේ නැහැ. බලය විමධ්‍යගත කිරීමේ නිශ්චිත ජාතික වැඩපිළිවෙලක් පිළිබඳව විවෘත අදහස් එහිදී ඉදිරිපත් කෙරුණෙත් නෑ. සමහර දේශපාලන පක්ෂ අදහස් ඉදිරිපත් කිරීමට අදිමදි කරන බව හා වැඩි කැමැත්තක් නොදක්වන බව පැහැදිලි වුණා. සමුළුවට සහභාගී වූ සමහර දේශපාලන පක්‍ෂ ඊට සහභාගී වුණේ අවිශ්වාසය හිතේ තියාගෙන. අතීතයේ පැවති යම් යම් සර්ව පාක්‍ෂික සමුළු පිළිබඳව ඔවුන් ලබා ඇති අත්දැකීම් ඊට හේතු වෙන්නත් ඇති.\n\nඅපි දැන්වත් මේ තත්ත්වය වෙනස් කරමු. විපක්‍ෂයේ කාර්යභාරය ආණ්ඩුවේ සියලු කාර්යයන්ට විපක්‍ෂ වීම යැයි සිතන සම්ප්‍රදායෙන් ඉවත් වෙමු. ආණ්ඩුවේ කාර්යභාරය විපක්‍ෂයේ අදහස් සැලකිල්ලට නොගෙන ක්‍රියා කිරීම යන පිළිවෙතිනුත් ඈත් වෙමු. අපි සියලු දෙනාම විශ්වාසයෙන් සහ වගකීමෙන් යුතුව ක්‍රියා කරමු. අපේ රට ඉදිරියට ගෙන යා හැකි වන්නේ අප සියලු දෙනාම එකට එක්ව අලුත් මාවතක ඉදිරියට ගමන් කළොත් පමණයි. ඒ අලුත් සම්ප්‍රදාය බිහි කරන්නට අපි වෙහෙසෙමු.\n\nමම හැමවිටම අවධාරණය කරන කරුණක් යළිත් මෙහිදී මතු කර පෙන්වන්නට කැමතියි. අතීතය පාරමින් ඉන්නේ නැතුව, අපි අනාගතය ගැන සිතමු. ඔබටත්, මටත් කටුක අතීත අත්දැකීම් තියෙනවා. ඒක ඇත්ත. නමුත් ඒවා ගැන වාද විවාද නොකර අපි අනාගතය ගැන සාකච්ඡා කරමු. රටේ අනාගතය ගැන සිතා, අවංක චේතනාවන් පෙරදැරිව එකට එකතු වී පොදු තීරණයකට එළැඹෙමු.”\n\nජනප්‍රියවාදී දේශපාලන ආකෘතිය\n\nජනාධිපතිගේ වැඩපිළිවෙළ සමඟි ජනබලවේගය පක්ෂයේ නායකයකු වන රවුෆ් හකීම් විපක්ෂයේ සිට ප්‍රසිද්ධියේ අගයන විට, විපක්ෂයේ ප්‍රධාන සංවිධායක වන කිරිඇල්ල “ඕවා මෙහෙ ඉඳගෙන කියන්නේ නැතුව ඒ පැත්තට ගිහින් කියනවා” කියා කිපෙන තැන මේ අලුත් තත්ත්වය සලකුණු කළ හැකිය. විපක්ෂ නායක සජිත් , ඒබ්‍රහම් ලින්කන් ව උපුටා දක්වමින් ප්‍රජාතන්ත්‍රවාදය ගැන කටපාඩම් කළ උද්ධෘත කියන්න ගොස්, මේරිලන්ඩ් ප්‍රාන්ත සිදුවීම ගැන ජනාධිපති රනිල්ගෙන් වැඩිදුර ඉගෙන ගන්න සිදුවූ තැනද මේ අලුත් තත්වය සලකුණු කළ හැකිය.\n\nසැබවින්ම ප්‍රජාතන්ත්‍රවාදය කියන්නේ පොත්වල තිබෙන නිර්වචන කටපාඩමින් දෙඩවීම නොව ප්‍රැක්ටිස් එකක් බව විපක්ෂ නායක සජිත් එදා පාඩමෙන් තේරුම් ගත යුතුය. නැතිනම් දේශපාලනය ගැන විධිමත් කියවීමක් කවුරුන් හෝ කියාදිය යුතුය. නමුත් අවාසනාව වන්නේ සිදු නොවන්නේද එයම වීමය. මේ රටට දැන් ඉන්නේ දේශපාලනය ගැන සීරියස් කියවීමක්, හැදෑරීමක් ඇති විපක්ෂ නායකයකු නොවේය. අවම වශයෙන් භාවිතය තුළදී පවා ඔහු ඔප්පුකරමින් සිටින්නේ, රාජපක්ෂවරුන් භයානක ලෙස අත්හදා බලා මහත් විනාශයක් අත්කරගත් ජනප්‍රියවාදී දේශපාලන ආකෘතිය සිය දේශපාලන බල ව්‍යාපෘතියේ උපාය මාර්ගය වන බවය. 13 වන ව්‍යවස්ථා සංශෝධනය ප්‍රමුඛ ජාතික සංහිඳියා ක්‍රියාවලියට අදාළ කතිකාව මඟහැර ඒ වෙනුවට මිහින්තලේ ලයිට් බිල ගෙවා මාධ්‍ය සංදර්ශන පවත්වන්නේ ඒ අනුවය. නමුත් මේ නාටකයේ අවසානය ඔය බොරු සිංහ වෙස් ගලවා සැබෑ හිවල් ස්වභාවය මේ හමුවේ අනාවරණය වීමය. එය කාලය පිළිබඳ ප්‍රමාදයක් මිස සිදුනොවන්නක් නම් නොවේය.\n\nජනතා බලය\n\nමන්ද ආණ්ඩුකරණයේ දී රටක විපක්ෂය කියන්නේ මී ළඟට ආණ්ඩු බලය ලබාගැනීමට සූදානමින් සිටින පාර්ශ්වයටය. එහිදී සිදුවන පිළිගත් මූලධර්මය වන්නේ ඔවුන් ජන්ද ක්‍රමය තුළ ආණ්ඩුකරණයට අවස්ථාවක් ලබා ගැනීම වෙනුවෙන් පවතින ආණ්ඩුවේ වැඩපිළිවෙල වෙනුවට විකල්ප වැඩපිළිවෙළ ජනතාව හමුවේ තැබීමය. නැතිනම් ආණ්ඩුවේ වැඩපිළිවෙළට අදාළ තම යෝජනා අදහස් ලබාදීමය. විපක්ෂය සතුව විධිමත් වැඩපිළිවෙළක් නැතිනම් ආණ්ඩුව ඉදිරිපත් කරන වැඩපිළිවෙළ හා එකඟව ඊට සහයෝගය ලබා දීමය. නමුත් අද මෙරට විපක්ෂ නායක ප්‍රමුඛ විපක්ෂයේ හැසිරීම පෙන්නුම් කරන්නේ, මානසික රෝහලේ පාලනය අතටගත් මානසික රෝගීන් පිරිසකගේ හැසිරීමට සමාන තත්වයක් ය. ජනාධිපතිවරයා නිශ්චිතව ප්‍රශ්නය මෙන්ම ඊට අදාළ විසඳුම් යෝජනාව ඉදිරිපත් කළත් , විපක්ෂය කළ යුත්තේ කුමක්ද ? නොකළ යුත්තේ කුමක්ද ? යන්න හෝ තේරුම් ගෙන කටයුතු කරන බවක් පෙනෙන්නට නැත. සැබවින්ම රටක් ලෙස ගත් විට මෙය ඉතා අවාසනාවන්ත තත්වයක් ය. විශේෂයෙන් දැඩි ආර්ථික අර්බුදයකට ලක්ව ඉතාම දුෂ්කර කාල පරිච්ජේදයකට පසුව හිස ඔසවමින් සිටින රටකට අදාළව අතිශය අවදානම් සහගත තත්වයක් ය. මන්ද ඔවුන් තමන්ගේ රෝග ලක්ෂණ වසන් කරගෙන බලකරන්නේ තමන් වෛද්‍යවරුන් ලෙස පිළිගන්නා ලෙසය. එතෙක් සියලු කටයුතු කඩාකප්පල් කිරීමට කටයුතු කරන අතර එසේ කරන ලෙස අනෙකුන්ටද බල කරන්නේය. අවම වශයෙන් පාර්ලිමේන්තුවේ විපක්ෂයද නියෝජනය කරන්නේ මහජනතාවගේම බලය බව යන්න ගැන පවා අදහසක්වත් විපක්ෂයට නැති ගානය.\n\nඅන්න ඒ නිසාම 13 හරහා බලය ලැබෙන්නේ උතුරට හෝ නැඟෙනහිරට පමණක් නොව පළාත් 9 ටම බවට හැඟීමක් විපක්ෂයට නැත. ජාතික සංහිඳියාව ගැන පමණක් නොව උතුර – නැඟෙනහිර සංවර්ධනය වෙනුවෙන් ජනාධිපති රනිල් වික්‍රමසිංහ යෝජනා කරන නව ක්‍රියාමාර්ග රැසක් සහිත වැඩපිළිවෙළේ වැදගත්කම ඔවුන්ට පෙනෙන්නේ නැත. විධිමත් බලය බෙදාගැනීමක් සමඟ උතුරු – නැඟෙනහිර සංවර්ධන ක්‍රියාදාමය ආරම්භ කිරීමට හැකි වන තත්වයක් ඇති වුවහොත්, එය මෙරට වඩා ශීඝ්‍රයෙන් සංවර්ධනය වන කලාපය ඒ විය හැකි බවත්, ඒ හරහා උතුරු – නැඟෙනහිර ඇති වන පිබිදීම ජාතික ආර්ථිකයේ සුවිසල් පිම්මක් සනිටුහන් කරන්නක් වන බවට තක්සේරුවක් හෝ විපක්ෂයට ඇති බවක් පෙනෙන්නට නැත. විපක්ෂයට නොපෙනුණත් ඇත්ත එතැනය. විපක්ෂය මොන නාඩගම් නැටුවත් ඊට ජනතා සහයක් නැත්තේද එනිසාය. කොහොමටත් සැබෑ සිංහ වික්‍රමය ඇරඹුණු පසුව, බොරු සිංහයන්ට මෙන්ම හිවලුන්ට ඉඩක් කොහෙන්ද ?\n\nඑස්.එම්. ලියනගේ",
       "URL": "https://www.dinamina.lk/2023/08/14/featured/13740/%e0%b7%83%e0%b7%8f%e0%b6%9a%e0%b6%a0%e0%b7%8a%e0%b6%a1%e0%b7%8f%e0%b7%80%e0%b6%a7-%e0%b6%91%e0%b6%b1%e0%b7%8a%e0%b6%b1-%e0%b6%ad%e0%b7%93%e0%b6%bb%e0%b6%ab%e0%b6%ba%e0%b6%9a%e0%b7%8a-%e0%b6%9c/",
       "Category": "featured",
       "Parent URL": "https://www.dinamina.lk/category/featured//page/18/"
}