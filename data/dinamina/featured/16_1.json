{
       "Source": "dinamina",
       "Timestamp": "August 24, 2023 3:52 am",
       "Headline": "මේ පාණදුරාවාදයක්  අවශ්‍යම කාලයයි",
       "News Content": "ඉතිහාසය පුනරුච්චාරණය වන බව පාණදුරාවාදයේ පසුබිම සහ වර්තමානයේ ජාතික ස්වෛරීත්වය හමුවේ උද්ගතවෙමින් පවතින අභියෝග සැලකිල්ලෙන් නිරීක්ෂණය කරන විට මනාව පැහැදිලි වෙයි. එදාටත් වඩා ඒ අභියෝග වර්තමානයේ බරපතළ වන්නේ එදා නොතිබූ සන්නිවේදන පහසුකම් ඔස්සේ බටහිර ගැති සහ දේශීයත්වය අවතක්සේරු කෙරෙන මතවාද ඉතා වේගයෙන් හා පළල්ව ජනගත කළ හැකිව තිබෙන බැවිනි.\n\n1873 – 2023 පාණදුරාවාදයට වසර 150ක් සැපිරීම නිමිත්තෙනි\n\nඓතිහාසික පාණදුර වාදයට වසර 150 ක් සපිරෙයි. එය ජාතික ස්වෛරීත්වය අගය කරන ශ්‍රී ලාංකිකයන්ට කිසිදා අමතක කළ නොහැකි වන්නා වූ ආශ්චර්යවත් හැරවුම් ලක්ෂකයකි. පාණදුරාවාදය යනු බ්‍රිතාන්‍ය අධිරාජ්‍යවාදී පාලනයට එරෙහිව ස්වදේශිකයන් විසින් දියත් කරන ලද ජාතික නිදහස් විමුක්ති අරගලයේ පළමු ජයග්‍රාහී වෙඩි මුරයයි. දණින් වැටී කිසිවක් කර කියා ගත නොහැකිව සිටි ශ්‍රී ලාංකිකයන් තුළ, විශේෂයෙන් සිංහල බෞද්ධ දේශමාමකයන් තුළ, අප දේශයට සුදු පාලනයෙන් මිදිය හැකි බවට ආත්ම විශ්වාසය ජනනය කළ විප්ලවීය එන්නතයි.\n\nහෙළදිව බටහිර කොල්ලකරුවන්ගේ බලපෑමට ලක්වන්නේ 1505 ප්‍රතිකාල් හමුදාව රටේ මුහුදු තීරයෙන් කොටසක් සිය පාලනයට යටත් කර ගැනීමත් සමඟිනි. 17වන සියවසේ අග භාගයේදී මුහුදුබඩ ප්‍රදේශ පෘතුගීසීන්ගෙන් උදුරා සිය ග්‍රහණයට නතු කර ගත් ලන්දේසීන් තම පාලන තන්ත්‍රය රට තුළ තහවුරු කර ගැනීමට උත්සාහ කළේ ප්‍රදාන, වරප්‍රසාද හා තානාන්තර ලබා දෙමිනි. මේ ආක්‍රමණිකයන් දෙවර්ගයටම හෙළයාගේ ආත්ම ශක්තිය සහමුලින් විනාශ කළ නොහැකි විය. පෘතුගීසි කාලතුවක්කුවට යට නොවූ ස්වදේශිකයා ඕලන්ද වරදානවලින් ද හීලෑ කර ගත නොහැකි විය. ඉන් අනතුරුව පැමිණි බ්‍රිතාන්‍යයන් කන්ද උඩරට රාජ්‍යය යටත් කර ගැනීමට දියත් කරනු ලැබයේ වෙනස්ම වූ උපායමාර්ගික ප්‍රවේශයකි.\n\nමිෂනාරී සංස්කෘතික ආක්‍රමණය\n\nවිශේෂයෙන් සිංහල බෞද්ධයන් සහ පොදුවේ ස්වදේශික ජන කොටස් ඉලක්ක කර ගනිමින් මිෂනාරී සංස්කෘතික ආක්‍රමණයක් රාජ්‍ය අනුග්‍රහයෙන් දියත් වන්නේ එම උපාය මාර්ගය ක්‍රියාත්මක වීමක් වශයෙනි. පන්සලේ හා පිරිවෙනෙහි අධ්‍යාපනයෙන් සිංහලයා විතැන් වෙන ආකාරයට ඉංශ්‍රීරිසි මාධ්‍යයෙන් ලබා දෙන මිෂනාරී අධ්‍යාපනය ක්‍රමයෙන් පුළුල් කරනු ලැබීය. ස්වදේශිකයාගේ ආධ්‍යාත්මික දේහය තුළ තිබූ සිංහල-බෞද්ධ සංස්කෘතිය මුදුන් මුල්වලින්ම උදුරා දැමීම ඉතා උපක්‍රමශීලි ලෙස ක්‍රියාත්මක\n\nකෙරුණු බවට ප්‍රබල සාධකයක් වන්නේ, මේ තත්ත්වය යටත්විජිත පාලක ආණ්ඩුකාරයාට පෙත්සමක් මඟින් දන්වමින් විරෝධය පෑමට පාණදුරේ ජනතාව පියවර ගෙන තිබීම තුළිනි.\n\n19වැනි සියවසේ මැද භාගය වන විට මෙම තත්ත්වය බරපතළ ලෙස ස්වදේශික ජන සන්තානයට බලපෑම් එල්ල කරමින් තිබිණි. සිංහල බෞද්ධයෝ දුර්මුඛව සිටියහ.\n\nසංස්කෘතික ආක්‍රමණයේ ප්‍රතිඵල ලෙස බටහිර ආකල්පයන් උසස් යැයි සැලකීමට වැඩි වැඩියෙන් සවදේශික ජනතාව ද යොමු වෙමින් තිබීම ඉංශ්‍රීසි මිෂනාරී පාසල් රට පුරා ව්‍යාප්ත වීමෙන් පෙනී යයි. උපතින් ආගම බෞද්ධ වුව ද, සංස්කෘතියෙන් බටහිරකරණය වූ හා ඉංශ්‍රීසි වහරන්නා වූ ස්වදේශික ප්‍රජාවක් ක්‍රමයෙන් ස්ථාපනය වෙමින් පැවැතිණි.\n\nමෙම උපායමාර්ගික ප්‍රවේශය ඉතා සාර්ථක වෙමින් පැවැති බවට ලිඛිත සාධක තිබේ. පාණදුරේ – මාතර – අම්බලන්ගොඩ වැනි සීමිත ස්ථාන කීපයක හැර අන් සියලු ප්‍රදේශයන්හි සිය මිෂනාරී ව්‍යාපෘතිය අති සාර්ථක බව මිෂනාරී පූජකවරුන්ගේ වාර්තාවලින්ම පිළිබිඹු වෙයි. තව ද, දහනව වන සියවස අවසන් වන විට ශ්‍රී ලංකාවෙන් බෞද්ධකම අතුරුදන් වනු ඇති බවට 1850 දී ජේමිස් ද අල්විස් පඬිතුමා තම සිදත් සඟරා ප්‍රස්තාවනාව නම් කෘතියේ අනාවැකි පළ කර තිබිණි. මෙයින් අපට බ්‍රිතාන්‍ය රාජ්‍ය අනුග්‍රහයෙන් ක්‍රියාත්මක කෙරුණු ඒ අධිරාජ්‍යවාදී උපායමාර්ගය අරමුණුගත ඉලක්ක ඉටු කර ගනිමින් පැවැති බව වඩාත් තහවුරු වෙයි.\n\nවිද්‍යෝදය හා විද්‍යාලංකාර පිරිවෙන්\n\nඑහෙත්, විසිවැනි සියවස ආරම්භ වන විට ඒ පුරෝකථනය අසත්‍ය වී තිබුණා පමණක් නොව බුදු දහම මෙන්ම සිංහල බෞද්ධ සංස්කෘතික පදනම ද වඩ වඩාත් දීප්තියෙන් බැබළෙමින් පැවැතුණි. වසර පනහක් තුළ අධිරාජ්‍යවාදී බල ව්‍යාපෘතියට තීරණාත්මක පරාජයක් අත්කරදෙමින් සිදු වී ඇති මේ විප්ලවීය විපර්යාසයට පාදක වූ සංසිද්ධිය අන් කිසිවක් නොව, 1873 දී පැවැති පාණදුරාවාදයයි.\n\nපාණදුරාවාදයට පසුබිම සකස් කිරීම අධිරාජ්‍ය ගැති මිෂනාරී ආක්‍රමණයන් තුළින් ම සිදු කෙරිණි. දිගින් දිගටම එල්ල කෙරුණු ප්‍රහාරයන් හමුවේ තව දුරටත් නිහඬව බලා සිටිය යුතු නැති බව වටහා ගත් ස්වදේශිකයෝ තම තමනට හැකි අයුරු ප්‍රතිරෝධයන් දක්වමින් සිටියහ. බෞද්ධ භික්ෂූන් වහන්සේ මේ අතර මූලික කාර්යභාරයක් ඉටු කර ඇත. පාණදුරේ කේන්ද්‍රගත කර ගනිමින් සිය දාර්ශනික අධ්‍යාපන සේවය දියත් කළ වලානේ සිරි සිද්ධාර්ථ නායක ස්වාමීන්ද්‍රයන් වහන්සේ මෙහිලා පුරෝගාමියෙකි. උන්වහන්සේ විසින් 1839 දී රත්මලානේ පරම ධම්ම චේතිය පිරිවෙන පිහිටුවනු ලැබීම ස්වදේශික විඤ්ඤාණය අවදි කිරීමේ කඩඉමක් විය. ඒ බව වඩාත් තහවුරු වන්නේ එම පිරිවෙනෙහි පළමු ශිෂ්‍ය කණ්ඩායමෙහි සිටි හික්කඩුවේ සුමංගල හිමියන්ගේ සහ රත්මලානේ ධර්මාලෝක හිමියන්ගේ පසු කාලීන දාර්ශනික සේවය සැලකීමේ දී ය. පාණදුරා මහා වාදයේ බෞද්ධ පාර්ශ්වයේ දාර්ශනික මණ්ඩලයේ වැඩ සිටි ඒ ස්වාමීන් වහන්සේ දෙනම පිළිවෙළින් විද්‍යෝදය හා විද්‍යාලංකාර පිරිවෙන් පිහිටුවීමේ මූලිකත්වය ද දැරූහ. පාණදුරාවාදයේ දී මෙන්ම ඉන් පසුවත් ස්වදේශික ජන සමාජය තුළ බෞද්ධත්වය හා එහි දාර්ශනික පදනම තහවුරු කිරීම පිණිස මෙම නාහිමිවරුන් විසින් ගොඩනඟන ලද දැනුම් සම්භාරය මහෝපකාරී විය.\n\nපැල්මඬුලු සංගායනාව\n\n1865 දී පැවැති පැල්මඬුලු සංගායනාව තුළින් ද බෞද්ධ ආධ්‍යාත්මික ආලෝකයක් උදා වූ බව ද වාර්තා වෙයි. එ සේ ම, තම වාග් චාතුර්යය මනා ලෙස යොදා ගත් වාදීභසිංහ මිගෙට්ටුවත්තේ ගුණානන්ද ස්වාමීන් වහන්සේ කොටහේනේ දීපදුත්තමාරාමයේ වැඩ වෙසෙමින් මිෂනාරී ප්‍රචාරයන්ට ප්‍රසිද්ධියේ ප්‍රතිචාර දැක්වූ සේක. පාණදුරාවාදයට පූර්ගාමීව කැලණියේ වරාගොඩ, බද්දේගම, උදන්විට සහ ගම්පොළ යන ස්ථානයන්හි මෙවැනි වාදාභිමුඛ ප්‍රතිචාරයන් දක්වා තිබීම කැපී පෙනෙයි. මෙම වාතාවරණය හමුවේ පාණදුරා වැසියන්ගේ සුවිශේෂීතාවය ද වැදගත් කාර්ය භාරයක් ඉටු කර ඇති බව පෙනී යයි. වෙනත් ප්‍රදේශයන්ට වඩා පාණදුරේ බෞද්ධයෝ ආධ්‍යාත්මිකව මෙන්ම ආර්ථිකමයව ද ශක්තිමත්ව සිට ඇත. එවක ගල්කන්දේ විහාරය ලෙස හැඳින්වුණු වර්තමාන රන්කොත් විහාරය එහි කේන්ද්‍රස්ථානය වී තිබේ.\n\nඑහි වැඩ විසූ වල්පිට ගුණරතන තිස්ස නා හිමියන් හා වැලිගම සිරි සුමංගල නා හිමියන් බෞද්ධ බලය ඒකරාශි කිරීමේ මහඟු සේවයක් ඉටු කර ඇත. 1873 වසරේ මැද භාගයේ ඉරු දිනෙක පාණදුරේ වෙස්ලියන් දේවස්ථානයේ දී දාවිත් ද සිල්වා දේවගැතිතුමා විසින් බෞද්ධ පදනම විවේචනය කරමින් පවත්වන ලද දෙසුමකට පිළිතුරු දෙසුමක් කිසිදු තාක්ෂණික මෙවලමක් නැති සහ පා ගමනින් හෝ බර කරත්තවලින් පමණක් ගමන් කළ යුතුව තිබූ යුගයක ඊට හරියටම සතියකට පසු ඉරිදා මිගෙට්ටුවත්තේ හිමියන් කොළඹ සිට වැඩමවා පාණදුරේ ගල්කන්දේ විහාරයේ දී පවත්වා තිබීමෙන් පමණක් වුව ද මෙම සංවිධාන ශක්තිය මනාව පිළිබිඹු කෙරෙයි.\n\nමුහුණට මුහුණලා පුරා දෙදිනක් තම තමන්ගේ ස්ථාවරයන් පිළිබඳව වාද කිරීමට දෙපාර්ශ්වය එකඟ වී ඇත්තේ මෙම දෙසුම් දෙක පාදක කර ගනිමිනි. පාණදුරේ බෞද්ධ ප්‍රභූන් වූ පොන්නහැන්නැදිගේ ජෙරමියස් දියෙස් සහ කුරුකුලසූරියගේ කොර්නේලිස් ප්‍රේරා කරුණාරන්න මහතුන් ද, ක්‍රිස්තියානි පාර්ශ්වය වෙනුවෙන් පීතර් දානියෙල් සහ මත්තසේ සුවාරිස් ගුණවර්ධන නමැති මහතුන් ද, මේ සංවිධාන කටයුතුවලට මූලිකත්වය ගෙන ඇත. ජෙරමියෙස් දියෙස් මහතාට අයත් පාණදුරේ වෙරළබඩ පිහිටි දොඹගහවත්ත නම් භූමියේ ඉදි කෙරුණු වේදිකාවක් මත 1873 අගෝස්තු මස 26 හා 28 දෙදින පුරා වාදය පැවැත්වී තිබේ. බෞද්ධ පාර්ශ්වය වෙනුවෙන් මිගෙට්ටුවත්තේ හිමියන් ද, ක්‍රිස්තියානි පාර්ශ්වය වෙනුවෙන් දාවිත් ද සිල්වා දේවගැතිතුමා සහ සිරිමාන්න කතිසේරු තුමා ද, වාදාභිමුඛ වී තිබේ. බෞද්ධ පාර්ශ්වය සඳහා හික්කඩුවේ නා හිමියන් සහ රත්මලානේ නා හිමියන් සමඟ වස්කඩුවේ සුභූති, බුලත්ගම ධර්මාලංකාර හිමිවරුන් ඇතුළු විද්වත් සංඝ මණ්ඩලයක් මෙන්ම බටුවන්තුඩාවේ දේවරක්ෂිත පඬිතුමා ද, ක්‍රිස්තියානි පාර්ශ්වයට ගුණවර්ධන, ජයසිංහ සහ චාර්ලිස් සිල්වා ඇතුළු පාදිලි උන්නාන්සේලා ද දාර්ශනිකව හා මතවාදීමය සහය ලබා දී ඇත. වාදය නැරඹීමට දසදහසක පමණ පිරිසක් සහභාගි වූ බව ද, අවසානයේ එය අසා සිටි බෞද්ධ පාර්ශ්වය සිය ජයග්‍රහණය සනිටුහන් කරමින් පවත්වන ලද සාධු නාදය මුහුද ගොඩ ගලන්නා සේ ඇසුණු බව ද වාදය පිළිබඳ ලියැවී ඇති වාර්තාවල සඳහන් වෙයි. එම ස්ථානයේ දීම එඩ්වඩ් පෙරේරා නීතිඥතුමා විසින් සටහන් කෙරුණු වාද වාර්තාව සම්පූර්ණයෙන්ම සිලෝන් ටයිම්ස් ඉංශ්‍රීසි පත්‍රයේ අතිරේකයක් ලෙස පළ කිරීමට එහි කර්තෘ ජෝන් කැපර් මහතා පියවර ගෙන තිබිණි. අමෙරිකාව තෙක් දෝංකාර දුන්නේ එම අතිරේකයේ අන්තර්ගතයයි.\n\nස්වදේශික ශක්තිය\n\nපාණදුරාවාදය තුළින් ස්වදේශික බෞද්ධ සංස්කෘතික ජයග්‍රහණය සනිටුහන් කළ බවට වාදයේ පසුකාලීන සිදුවීම්වලින් වඩාත් තහවුරු වෙයි. සිය පියා සමඟ පැමිණ පාණදුරාවාදය නැරඹූ බව අනගාරික ධර්මපාලතුමන් පවසා තිබීමෙන් එතුමාගේ චින්තනය සකස් වීමට සහ පසුකාලීන ධර්මපාල මෙහෙවරට පාණදුරාවාදයෙන් ලැබී ඇති මඟ පෙන්වීම හා ජවය මනාව විදහා දැක්වෙයි. පාණදුරාවාදයෙන් ජනනය වුණු ස්වදේශික ශක්තිය තුළ බෞද්ධ අධ්‍යාපනය නඟා සිටුවීම හා ජාතික නිදහස ජයග්‍රහණය කිරීම තෙක් විහිදුණු ජාතික අරගලයට ජයග්‍රාහී පන්නරයක් ලබා දීම කැපී පෙනෙයි. එතෙක් බලාපොරොත්තු රහිතව උදාසීනව සිටි ස්වදේශිකයා ආත්ම විශ්වාසයෙන් යුතුව බ්‍රිතාන්‍ය අධිරාජ්‍යයෙන් මිදීමේ සටනට අවතීර්ණ වීමේ ආධ්‍යාත්මික අත්තිවාරම පාණදුරාවාදයෙන් සැපයුණේ ඒ අයුරිනි. පාණදුරා මහා වාදයෙන් ඉස්මතු වුණු එම ජාතික ප්‍රබෝධය සහ එහි පන්නරයෙන් ශක්තිමත් වූ ගිහි පැවිදි දේශප්‍රේමී පුරෝගාමීන්ගේ ජාතික මෙහෙවර නොවන්නට අදටත් අප රට බ්‍රිතාන්‍ය යටත් විජිතයක් ලෙස පැවැතීමට ඉඩ තිබිණි.\n\nබෞද්ධ දහම් පාසල් පවා දැන් දැන් ඉංශ්‍රීිසි මාධ්‍යයෙන් පැවැත්වෙන්නේ ද, ස්වදේශික දරු පරපුර සිය ස්වාභාවික භාෂාව ලෙස ඉංගිරිසිය වැහැරීමට යොමු වන්නේ ද, හෙළ බස සහ සංස්කෘතික අංග ක්‍රමයෙන් බැහැර කරමින් බටහිර ඇතුළු විජාතික ජීවන රටාවන් වැලඳ ගන්නේ ද, ධර්මපාලතුමා ගේ අනතුරු ඇඟවීම සැබෑ කෙරෙන අයුරිනි. පාණදුරාවාදයේ ස්වදේශික ජයග්‍රහණය තිරසර ජාතික ස්වෛරීත්වයක් හා ස්වයංපෝෂිත සමෘද්ධිමත් සමාජයක් උදා කරගැනීම තෙක් ගමන් කිරීම පීලි පන්නවා ඒ අයගේ පරාජය දිගුකාලීන ජයග්‍රහණයක් තෙක් මෙහෙයවීමට ඉංශ්‍රීිසියෙන් සිතන-පතන සහ එංගලන්ත – අමෙරිකානු සංස්කෘතිය අගය කරමින් ඒ අනුව ජීවත් වීමට පෙලඹෙන ශ්‍රී ලාංකික ජන සමාජයක් ස්ථාපනය කිරීමට බටහිර උපායමාර්ග සමත් වී ඇති බවක් වර්තමානයේ පෙළගැසෙන සංසිද්ධීන් තුළින් ද නිරූපණය වීම ජාතික අභාග්‍යයකි. එය පාණදුරාවාදයේ ජයග්‍රහණයට දහදිය රුධිරය වැගිරූ දේශප්‍රේමීන්ට කෙරෙන අවමානයකි.\n\nලිබරල් ආර්ථික සැඩපහර\n\nඉතිහාසය පුනරුච්චාරණය වන බව පාණදුරාවාදයේ පසුබිම සහ වර්තමානයේ ජාතික ස්වෛරීත්වය හමුවේ උද්ගතවෙමින් පවතින අභියෝග සැලකිල්ලෙන් නිරීක්ෂණය කරන විට මනාව පැහැදිලි වෙයි. එදාටත් වඩා ඒ අභියෝග වර්තමානයේ බරපතළ වන්නේ එදා නොතිබූ සන්නිවේදන පහසුකම් ඔස්සේ බටහිර ගැති සහ දේශීයත්වය අවතක්සේරු කෙරෙන මතවාද ඉතා වේගයෙන් හා පළල්ව ජනගත කළ හැකිව තිබෙන බැවිනි. එසේම, පරිභෝජනය උපරිම කිරීමට විනා පොදු ජාතික අරමුණු කෙරෙහි ස්වදේශිකයා යොමු වීම වැළැක්වීමට නව ලිබරල් දේශපාලන – ආර්ථික සැඩපහර ද වේගයෙන් ගලා යන බැවිනි. ඒ සැඩපහරට හසු වූවන්ට ස්වෛරීත්වය පිළිබඳ අගයයක් ඉතිරි නොවීම පුදුමයක් නොවේ. ජාතියේ අනාගත ස්වෛරීත්වයට වටිනාකමක් නොදෙන බල තන්ත්‍රයක් තුළ ආර්ථිකය විදේශයන්ට ණය වීම වැළැක්වීමට හෝ ජාතික උපායමාර්ගික මර්මස්ථාන විදේශකරණයෙන් බේරා ගැනීමට ප්‍රමුඛතාවක් නොලැබෙනු ඇත. මේ තත්ත්වයේ අවසාන ප්‍රතිඵලය වනු ඇත්තේ ශ්‍රී ලාංකිකයාට නැවත වටයක් ශ්‍රී ලංකාව අහිමි වී යාමයි. අලුත් පාණදුරාවාදයක් මේ මොහොතේ ඉතා කාලීන වන්නේ මීට වසර 150 කට පෙර මෙන්ම ස්වෛරීත්ව අවදානමේ සිටින ජාතිය නැවත අවදි කළ යුතු බැවිනි. ඊට අවශ්‍ය පන්නරය පාණදුරාවාදයේ පාඩමෙන් මනාව සැපයේ.\n\nමහාචාර්ය ලලිතසිරි ගුණරුවන්\n\nආර්ථික විද්‍යා අධ්‍යයනාංශය\n\nකොළඹ විශ්වවිද්‍යාලය",
       "URL": "https://www.dinamina.lk/2023/08/24/featured/16659/%e0%b6%b8%e0%b7%9a-%e0%b6%b4%e0%b7%8f%e0%b6%ab%e0%b6%af%e0%b7%94%e0%b6%bb%e0%b7%8f%e0%b7%80%e0%b7%8f%e0%b6%af%e0%b6%ba%e0%b6%9a%e0%b7%8a-%e0%b6%85%e0%b7%80%e0%b7%81%e0%b7%8a%e0%b6%ba/",
       "Category": "featured",
       "Parent URL": "https://www.dinamina.lk/category/featured//page/16/"
}