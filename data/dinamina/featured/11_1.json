{
       "Source": "dinamina",
       "Timestamp": "September 11, 2023 1:09 am",
       "Headline": "සැත්තෑ වැනි  වියට පා තබන  පරවාහැර  චන්දරතන නාහිමියෝ",
       "News Content": "\n\nරුහුණේ මාතර දිස්ත්‍රික්කයේ පරවාහැර ග්‍රාමයේදී 1954 සැප්තැම්බරයේ ඊයේ (10) වන් දිනක මොහොට්ටිගේ කරනේලිස් සේදර මහතාට දාව වගාච්චිගේ හින්නිහාමි මාතාවගේ කුසින් මෙලොවට බිහි වූ චන්දසේන ලෙස නම් තබනු ලැබීය. සහෝදර සහෝදරියන් සත‍් දෙනකු සමඟ සිය කුඩා විය ඉතා කෙළිදෙළෙන් ගත කළත් පාසලට ඇතුළු වීමටත් පෙර සිට මවුපියන්ගෙන් ලද ආභාසය නිසා පුංචි චන්දසේනට තුන්සූත්‍රය, ලෝවැඩසඟරාව ආදි ග්‍රන්ථ කටපාඩම්ව තිබිණි. එසේම කුඩා වියේ සිට පන්සල සමඟද ඉතා හොඳ සබැඳියාවක් ඇතිව සිටි චන්දසේන දරුවා යන්තම් එකොළොස් වියට පා තබන විට මවුපිය අවසරයද ඇතිව ගාල්ල නාකියාදෙණිය අශෝකාරාමයේදී කදුරුපොකුණේ ධම්මාවාස අනුනාහිමිගේ ශිෂ්‍යයකු ලෙස ‘පරවාහැර චන්දරතන‘ නමින් පැවිදි බිමට ඇතුළත් වූයේය.\n\nඉක්බිති නාකියාදෙණිය සරණපාල පිරිවෙනින් අධ්‍යාපන සුදුසුකම් සපුරා කොළඹ විශ්වවිද්‍යාලයට ඇතුළත් වීමට සමත් වූ උන් වහන්සේ පිරිවෙනේ ඉගෙනුම ලබන සමයේ දරුණු උදරාධයක් ඇති වී ගාලු රෝහලට ඇතුළත් කරනු ලැබූහ. තත්ත්වය ඉතා බැරෑරුම් වූ හෙයින් ශල්‍යකර්ම කිහිපයක්ද කිරීමෙන් පසු උන් වහන්සේ යථා තත්ත්වයට පත් වීමට මාස කිහිපයක්ම ගත වූ අතර, ගාලු රෝහලේ වෛද්‍යවරුන් ප්‍රකාශ කර තිබුණේ උන් වහන්සේ සුව වූයේ හාස්කමකින් මෙන් බවයි. විශ්වවිද්‍යාලයේදී ඉතිහාසය පිළිබඳ ගෞරව උපාධියට අධ්‍යාපනය ලබන අවදියේ හඳුනාගන්න ලැබුණු ආචාර්ය රෝලන්ඩ් සිල්වා මහතාගේ මඟපෙන්වීම උන් වහන්සේට ජාත්‍යන්තර සේවයට පිවිසීමට මඟ විවර කළේය. එනයින් උපාධිය සම්පූර්ණ කළ වහා 1981දී ප්‍රංශ භාෂාව පිළිබඳ මූලික දැනුමක් ලබා ප්‍රංශයට වැඩම කර පැරිස් නගරය ආසන්නයේ කාම්භෝජ විහාරස්ථානයකද අනතුරුව වියට්නාම විහාරයකද වාසය කර, 1982දී පැරිස් විශ්වවිද්‍යාලයට ඇතුළත් වූ අප හිමියෝ ඉතිහාසය පිළිබඳ ශාස්ත්‍රපති විභාගය අවසන් කර, සෝබෝන් සරසවියට ඇතුළත්ව 1988 වන විට ආචාර්ය උපාධියද සම්පූර්ණ කළහ. මෙසේ අධ්‍යාපන කටයුතුවල යෙදෙන අතරතුර ප්‍රංශයේ සිංහල සංවිධානය ආරම්භ කිරීමට මූලික වූ උන් වහන්සේ 1984දී පැරිස් බෞද්ධ විහාරය ඇරඹීමට මූලික වූහ.1986 වසරේදී එයින් සමු ගෙන පැරිස් නගරයේදී තාවකාලිකව ජාත්‍යන්තර බෞද්ධ මධ්‍යස්ථානය ආරම්භ කිරීමටත්, 1988 වන විට ස්ථීර ස්ථානයක ප්‍රංශයේ ජාත්‍යන්තර බෞද්ධ මධ්‍යස්ථානය ආරම්භ කිරීමටත් කටයුතු කළහ. මේ අතරතුර උන් වහන්සේ ශ්‍රී ලංකාව පුරා වෙහෙර විහාර සංවර්ධනයට හා දුප්පත් ජනතාවට මූල්‍යමය හා ද්‍රව්‍යමය උපකාර සපයමින්ද අධ්‍යාපන කටයුතු වෙනුවෙන් පරිගණක මධ්‍යස්ථාන ඉදි කරමින්ද ශිෂ්‍යත්ව පිරිනමමින්ද තමන් වහන්සේ වෙත ලැබෙන සියලු පරිෂ්කාර සිරිලක ජනතාවගේ සුභසිද්ධියට කැප කළහ. උන් වහන්සේගේ මඟපෙන්වීමෙන් ප්‍රංශයට පැමිණ ඒ ඔස්සේ ජාත්‍යන්තර ධර්මදූත සේවාවට පිවිසි භික්ෂූන් වහනසේ අතින් ලොව පුරා බිහිව ඇති බෞද්ධ විහාරස්ථාන ප්‍රමාණයද අතිමහත්ය.\n\nඋන් වහන්සේගේ සේවය අගයමින් මල්වතු මහාවිහාරයෙන්ද විද්‍යාලංකාර පිරිවෙනින්ද ගරු නාම පිරිනැමුණද ඒවායින් උඩඟු නොවී සැම විටම අල්පේච්ඡ ජීවිතයකට යොමුව කටයුතු කරන නාහිමියෝ හැකි සැම අවස්ථාවකම ක්‍රියා කරන්නේ ‘බහුජන හිතාය බහුජන සුඛාය‘ යන බුද්ධ වචනය ජීවිතාදර්ශය කරගනිමිනි. විටක උන් වහන්සේ ආචාර්යවරයෙකි; තවත් විටක ලේඛකයෙකි; නැති නම් ධර්මෝපදේශකයෙකි; සමාජ සේවකයෙකි; විදෙස් ධර්මධූතයාණ කෙනෙකි. මෙලෙස ප්‍රශස්ත සේවාවන් රැසක විශිෂ්ටයකු ලෙස නියැළෙමින් සැත්තෑ වැනි වියට ඊයේ (10) පා තැබූ පරවාහැර චන්දරතන නාහිමිපාණන් වහන්සේට තවත් චිරාත් කාලයක් සිය ලෝක ශාසනික මෙහෙවර කරගෙන යෑමට නිදුක් නීරෝගි චිරජීවනය ලැබේවා!\n\nතරංග වික්‍රමාදර",
       "URL": "https://www.dinamina.lk/2023/09/11/featured/21072/%e0%b7%83%e0%b7%90%e0%b6%ad%e0%b7%8a%e0%b6%ad%e0%b7%91-%e0%b7%80%e0%b7%90%e0%b6%b1%e0%b7%92-%e0%b7%80%e0%b7%92%e0%b6%ba%e0%b6%a7-%e0%b6%b4%e0%b7%8f-%e0%b6%ad%e0%b6%b6%e0%b6%b1-%e0%b6%b4%e0%b6%bb/",
       "Category": "featured",
       "Parent URL": "https://www.dinamina.lk/category/featured//page/11/"
}