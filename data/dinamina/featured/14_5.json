{
       "Source": "dinamina",
       "Timestamp": "August 30, 2023 2:39 am",
       "Headline": "ප්‍රේම් කියන්නේම ප්‍රේමණීය මිනිහෙක්:  අභියෝග රැසකට නිහඬවම මුහුණ දී හැම එකක්ම ජයගත් චරිතයක්",
       "News Content": "මහාචාර්ය ප්‍රණීත් අභයසුන්දර, ගීපද රචක කුලරත්න ආරියවංශ, චිත්‍රපට අධ්‍යක්ෂ ප්‍රසන්න විතානගේ, මාධ්‍යවේදී තිලකරත්න කුරුවිට බණ්ඩාර, ආචාර්ය මාලිනී ෆොන්සේකා, මාධ්‍යවේදී සමන් අතාවුදහෙට්ටි මහත්ම මහත්මීන් ඇතුළු පිරිස වේදිකාවේ එක්ව සිටි අයුරු.\n\nඋත්සවය නැරඹීම සඳහා පැමිණ සිටි ගායිකා ප්‍රදීපා ධර්මදාස, පාර්ලිමේන්තු මන්ත්‍රී ඩලස් අලහප්පෙරුම, මාධ්‍යවේදී ආතර් යූ. අමරසේන, රංගන ශිල්පිනී ශ්‍රියානි අමරසේන ඇතුළු පිරිස. ඡායාරූප – සුදත් මලවීර\n\n‘ප්‍රේම පුරාණය’ ස්වයං ලිඛිත චරිතාපදානය එළිදැක්වූදා සම්මානිත මහාචාර්ය සුනිල් ආරියරත්න කියයි\n\nමම Òප්‍රේම පුරාණයÓ අතට ගත්තේ ප්‍රේම්ට මේ පොත ලියන්න ආරාධනා කරපු උදවිය ගැන තරහෙන්. නමුත් මේ පොත කියවා අවසන් වුණාට පස්සේ මං ඒ තරහ ඉල්ලා අස්කරගත්තා. පොතට අලුත් නමකුත් දැම්මා යැයි සම්මානිත මහාචාර්ය සුනිල් ආරියරත්න මහතා ප්‍රකාශ කළේය.\n\nඒ මහතා මේ බව සඳහන් කළේ පසුගියදා (25) ප්‍රවීණ පුවත්පත් කලාවේදියකු, දැන්වීම් ප්‍රකාශක ශිල්පියකු සහ ග්‍රන්ථ ප්‍රකාශකයකු වන ප්‍රේම් දිසානායක මහතා විසින් සිය අඩසියවසක අත්දැකීම් ඇසුරෙන් ලේඛනගත කළ අතීත මතක විත්ති රැගත් ‘ප්‍රේම පුරාණය’ ස්වයං ලිඛිත චරිතාපදානය එළිදැක්වීමේ අවස්ථාවට එක්වෙමිනි.\n\nඑහිදී වැඩිදුරටත් සුනිල් ආරියරත්න මහතා මෙසේද පැවසීය.\n\nÒමේ රටේ මේතාක් ස්වයං ලිඛිත චරිතාපදාන පළ කර තිබෙන්නේ සුළු පිරිසක්. ඒ මාර්ටින් වික්‍රමසිංහ (උපන්දා සිට), මහාචාර්ය සරච්චන්ද්‍ර (පින් ඇති සරසවි වරමක් දෙන්නේ), මහාචාර්ය සුරවීර (බාලේ පටන් කාලේ ගෙවුනා මෙලෙසේ) ඒ වගේම කේ. ජයතිලකයන් වැනි අයයි.\n\nස්වයං ලිඛිත චරිතාපදානයක් පළ කරන්න ප්‍රේම් දිසානායක කවුද? සරච්චන්ද්‍ර ද? සුරවීර ද? ජයතිලක ද? එහෙමත් නැත්නම් එයාගෙම පරම්පරාවේ එයාගේ වර්ගයාගේ කවුරුන් හෝ මෙහෙම පොතක් ලියලා තියෙනව ද?\n\nඑම්. ඩී. ගුණසේන එහෙමත් නැත්නම් මැකලම් ප්‍රකාශකයන්ගේ, යූ.කේ. එඩ්මන්, ග්‍රන්ථාධාර ප්‍රකාශකයෝ, කේ.ඒ. ආරියදාස සහ මෑත කාලයේ ගත්තොත් දයාවංශ ජයකොඩි, සරසවියේ ප්‍රේමසිරි, සදීපා වන්නිආරච්චි යන මේ කිසිම ප්‍රකාශකයෙක් ගැන කිසිම මුද්‍රණකරුවෙක් ගැන කිසිම දෙයක් කිසිම තැනක ලියවිලා නැහැ. ගොඩගේ මහත්තයා ගැන විතරක් පොත් දෙක තුනක් පළ වෙලා ති‍ෙයනවා.\n\nමෙබඳු පසුබිමක ස්වයං ලිඛිත චරිතාපදානයක් ලියන්න ප්‍රේම්ට මේ ලණුව දුන්නේ කවුද කියා තමයි මට මුලින්ම හිතුනේ. දැන් ඒක මෙතන කියවුණා. තුන්දෙනෙක් මේ වේදිකාව උඩම ඉන්නවා. තිලකරත්න කුරුවිට බණ්ඩාර, සමන් අතාවුදහෙට්ටි සහ කුලරත්න ආරියවංශයන්. දෙන්නෙක් මේ වෙනකොට ජීවතුන් අතර නැහැ. අනෙක් අය තමයි දයාවංශ ජයකොඩි, නීල් විජේරත්න, මහින්ද කුමාර දළුපොත.\n\nඅවංකවම මම ප්‍රේම පුරාණය අතට ගත්තේ ප්‍රේම්ට මේ පොත ලියන්න ආරාධනා කරපු උදවිය ගැන තරහෙන්. මොකද මම සංසන්දනය කරනවනේ මීට කලින් ස්වයං ලිඛිත චරිතාපදාන ලිව්වෙ කවුද? මේ ලියන්නේ කවුද? කියලා.\n\nනමුත් මේ පොත කියවා අවසන් වුණාට පස්සේ මං එම තරහ ඉල්ලා අස්කරගත්තා. පොතට අලුත් නමකුත් දැම්මා ‘දිරිය දරුවෝ’ කියලා. තේමා පාඨයකුත් හදා ගත්තා අරිසෙන් අහුබුදු කවියාගේ ‘වැටුණත් නැඟිටිමු, වැටි වැටි නැඟිටිමු, නැඟ නැඟ යමු දියුණේ ‘ඒක තමයි මම හිතන්නේ මේ කෘතියට දාන්න පුළුවන් හොඳම තේමා පාඨය’ යැයි ප්‍රකාශ කළේය.\n\nඑහිදී ප්‍රවීණ ගී පද රචක කුලරත්න ආරියවංශ මහතා මෙසේ පැවසීය.\n\n‘ප්‍රේම් කියන්නෙ ඇත්තෙන්ම අපට හමුවුණු සුවිශේෂ චරිතයක්. මගේ ජීවිතයේ අද වෙනකම් මාත් සමඟ සමීපව සිටින මිතුරන් කීපදෙනාගෙන් වඩාත්ම සමීප මිතුරා තමයි ප්‍රේම්. මොකද විවාහයෙන් මගේ අසල්වැසියෙක් වූ නිසා ප්‍රේම් ගැන මම තරම් හොඳින් දන්නා යහළුවෙක් මං හිතන්නෙ නැහැ තවත් ඉන්නවා කියලා. ප්‍රේම් කියන්නේම ප්‍රේමණීය මිනිසෙක්. ඔහුට තරහකරුවන් නැහැ. ජීවත්වීමට අරගල කරන කාලේ පටන් සිටි යහළුවෝ අදටත් ඔහුගේ යහළුවෝ. ඒ යහළුවන් ඔහුට බැරි කල්හි ඔහු අතහැරියේ නැහැ. ඔහුත් එලෙසමයි.\n\nප්‍රේම්ගේ ජීවිත කතාව දිහා බැලුවාම වඩාත්ම ජීවිතේ අභියෝගයන්ට මුහුණ දීපු මිත්‍රයා තමයි ප්‍රේම්. නමුත් ඒ අභියෝගවලට මුහුණ දීමේදී ඉන්ද්‍රකීලයක් වගේ නොසැලී අකම්පිතව තමයි ඔහු ඒවට මුහුණ දුන්නේ.\n\nරැකියා අතහැරයෑම්, ගේදොර අහිමිවීම් අන්තිමට තමන්ගේ ජීවිතය පවා අහිමි වෙන අන්දමේ අභියෝගයන්ට මුහුණ දීලා ඔහු ඒ සියල්ලෙන් ජයගත් චරිතයක්. ඒ හැම අභියෝගයක්ම තමන්ට නිහඬවම දරාගෙන බොහොම අකම්පිතව තාදී ගුණයෙන් ඒ දේවල්වලට මුහුණ දීපු චරිතයක්. මං හිතනවා ඔහුගේ ජීවන චරිතයෙන්, ජීවන කතාවෙන් බොහෝදෙනෙකුට, විශේෂයෙන්ම තරුණ පරපුරට ඉගෙන ගන්න බොහෝ දේවල් තිබෙනවා කියා යැයි පැවසීය.\n\nජ්‍යෙෂ්ඨ පුවත්පත් කලාවේදී තිලකරත්න කුරුවිට බණ්ඩාර, සම්මානනීය මහාචාර්ය සුනිල් ආරියරත්න, ආචාර්ය සරත් අමුණුගම, මහාචාර්ය ප්‍රණීත් අභයසුන්දර, ආචාර්ය මාලිනී ෆොන්සේකා, ප්‍රවීණ චිත්‍රපට අධ්‍යක්ෂ ප්‍රසන්න විතානගේ, ප්‍රවීණ මාධ්‍යවේදී සමන් අතාවුදහෙට්ටි මහත්ම මහත්මීන් ඇතුළු පිරිසක් මේ අවස්ථාවට එක්ව ඔහු පිළිබඳව මතකයන් ස්මරණය කළහ.\n\n\n\nනෙත්මි පූජනී",
       "URL": "https://www.dinamina.lk/2023/08/30/featured/18231/%e0%b6%b4%e0%b7%8a%e0%b6%bb%e0%b7%9a%e0%b6%b8%e0%b7%8a-%e0%b6%9a%e0%b7%92%e0%b6%ba%e0%b6%b1%e0%b7%8a%e0%b6%b1%e0%b7%9a%e0%b6%b8-%e0%b6%b4%e0%b7%8a%e0%b6%bb%e0%b7%9a%e0%b6%b8%e0%b6%ab/",
       "Category": "featured",
       "Parent URL": "https://www.dinamina.lk/category/featured//page/14/"
}