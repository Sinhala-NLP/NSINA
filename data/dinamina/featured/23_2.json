{
       "Source": "dinamina",
       "Timestamp": "July 18, 2023 1:02 am",
       "Headline": "සරසවි සිසුනුත් සියදිවි හානි කරගන්නා තෙක් කොම්පියුටර් ගේම් භයානක වුණේ ඇයි?",
       "News Content": "වර්තමාන සමාජයේ වැඩි පිරිසක් සමාජ මාධ්‍ය සමඟ ඉතා සමීපව කටයුතු කිරීම පැහැදිලිව දක්නට ලැබෙන කාරණයකි. මෙය කොයි තරම් දුරට ඔඩුදුවා ඇති කාරණයක් ද යතොත්, සමාජ මාධ්‍ය ඔස්සේම තමන්ගේ ජීවිතය හා බැඳි සියලු තීන්දු තීරණ ගැනීමට තරම් මට්ටමක බැඳී සිටිති. මෙහි ශෝකී තත්ත්වය වන්නේ ඇතමුන්ගේ සිත් සියදිවි හානි කර ගැනීම දක්වා මෙහෙය වී තිබීමයි. මේ හේතු කාරණා නිසාම සමාජය මෙහෙයවන ප්‍රබල අධිකාරියක් බවට සමාජ මාධ්‍ය පත්වෙමින් තිබෙන ආකාරය පෙනේ. මේ, ඒ සම්බන්ධව කැලණිය විශ්වවිද්‍යාලයේ මානව සම්පත් කළමනාකරණ අධ්‍යයනාංශයේ ජ්‍යෙෂ්ඨ කථිකාචාර්ය තරිඳු ධනංජය වීරසිංහ මහතා සමඟ පැවැත්වූ සාකච්ඡාවකි.\n\nl අද ඇතැමුන්ගේ ජීවත්වීමේ අයිතිය ගැන පවා තීරණය කරන්නේ සමාජ මාධ්‍යයෙන්. මේ සම්බන්ධයෙන් ඔබගේ අදහස කුමක්ද?\n\nඅද සමාජ මාධ්‍ය කියන්නේ, පුරවැසි මාධ්‍යකරණ යුගයක ඉන්න අපි තීරණ තීන්දු ගන්න පදනම් කර ගන්නා ප්‍රධාන ප්‍රභවයක්. සමාජ මාධ්‍ය හරහා ප්‍රචාරය කරන තොරතුරු, ප්‍රවෘත්ති හෝ වීඩියෝපට අනුව, ජීවත්වෙනවා ද මැරෙනවා ද කියන තීරණය පවා ගන්න මිනිස්සු පෙලඹිලා ඉන්නවා. සමාජ මාධ්‍ය සමාජයටත් පුද්ගලයාටත් කරන බලපෑම කෙතරම් ප්‍රභල ද කියලා ඒ්කෙන් අපට පැහැදිලි වෙනවා. ඒ්කට හේතුව තමයි අපි ඉන්නේ පුරවැසි මාධ්‍යකරණ යුගයක, සමාජ මාධ්‍ය විශ්වාස කරන යුගයක වීමයි. ගැටලුව වෙන්නේ ඒ්ක අවිචාරවත් විශ්වාසයක් වීමයි. ඇතැම් සියදිවි නසා ගැනීම්වලට පවා සමාජ මාධ්‍ය ගිණුම්, සමාජ මාධ්‍ය සබඳතා, ඒ්වායේ හුවමාරු වෙන තොරතුරු පදනම් වන ආකාරය දක්නට පුළුවන්. කිලිනොච්චියේ සරසවි සිසුවා සියදිවි හානි කර ගත්තේත් එවන් ආකාරයේ කොම්පියුටර් ගේම් ඇබ්බැහියකට ලක් වෙලා. පුරවැසි මාධ්‍යකරණ යුගයක අපි දකිනවා පුද්ගලයන්ට තියෙන සමාජ ජීවිතයට අමතරව සමාජ මාධ්‍ය ජීවිතයක් කියලා දෙයක් පවතින බව.\n\nl සමාජ මාධ්‍ය, පුද්ගලයාට හා සමාජයට ඇති කරන බලපෑම කෙසේද?\n\nඅප ජීවත් වෙන්නේ පුරවැසි මාධ්‍යකරණ (citizen journalism) යුගයකයි. සෑම පුරවැසියෙක්ම මාධ්‍යවේදියෙක් හා සමානයි. කැමරාවක් සහිත ජංගම දුරකතනයක් සහ සමාජ මාධ්‍ය ගිණුමක් බහුතරයක් පුරවැසියන් සතු වෙනවා. මේ නිසා යම් යම් සිද්ධි සහ දේවල් වීඩියෝ කිරීම, ඡායාරූපගත කිරිම සහ වාර්තා කිරීම සඳහා සෑම පුරවැසියෙක්ම පෙළඹෙනවා. ඒවා සමාජ මාධ්‍ය හරහා ලෝකයට වාර්තා කරනවා. එසේම අද ලෝකයේ දැනුම කළමනාකරණය කිරීමේ එක් උපාය මාර්ගයක් වන්නේ සමාජ මාධ්‍ය හරහා දැනුම කළමනාකරණය කිරීමයි. අප තුළ ඇති ව්‍යංග දැනුම, ව්‍යංග දැනුම විදිහටම තවත් පිරිසකට ලබා දිය යුතු නම්, අප අතරේ සමාජානුයෝජනය සහ අන්තර් සම්බන්ධතා ඇති විය යුතුයි. මේ අන්තර් සබඳතා පැවැත්වීම සහ සමාජානුයෝජනය සමාජ මාධ්‍ය හරහා ද කළ හැකියි. සමාජ මාධ්‍ය අවිචාරවත් කියන්නේ සමාජය අවිචාරවත් කියන එකයි. සමාජයේ සෝදා පාළුව සහ කඩාගෙන වැටීම සමාජ මාධ්‍ය භාවිතයෙන් අපට අවබෝධ කර ගන්න පුළුවන්. ඒ වගේම මිනිස්සු සමාජ මාධ්‍ය වැඩි වැඩියෙන් භාවිත කරන්නේ එතැනින් අපේ සමාජයීය සහ චිත්තාවේගීය අවශ්‍යතා ඉටු කර ගැනීම සඳහා එතැනින් හොඳ අවස්ථාවක් ලැබෙන නිසයි. මේ නිසා අද අපට සමාජ මාධ්‍ය වෙන්ව ගෙන කතා කරන්න බැහැ. සමාජ මාධ්‍යයේ පෙන්වන අවභාවිතයන්, සෝදා පාළුව, අවනීතිය ආදී මේ සියල්ල වෙන කිසිවක් නෙවෙයි සමස්ත සමාජයම තමයි.\n\nl වර්තමානයේ සමාජ මාධ්‍ය අවභාවිතය බරපතළ සමාජ ගැටලුවක් බවට පත්වෙලා නේද?\n\nසමාජ මාධ්‍ය භාවිතයේදී අපට ස්වයං විනයක් (self-discipline) අවශ්‍යයි. පුවත්පතක නම් ප්‍රධාන කර්තෘ කෙනෙක්, කර්තෘ මණ්ඩලයක් ඉන්නවා. යම් කෙනෙක් ලියලා එවන දේවල් නීති විරෝධී ද සදාචාර විරෝධී ද සංස්කෘතියත් එක්ක ගැටෙනව ද පත්තරේ අරමුණු එක්ක ගැටෙනවා ද ආදී වශයෙන් සියල්ල කර්තෘ මණ්ඩලය සලකා බලා අවශ්‍ය නම් වෙනස් කරලා තමයි පළ කරන්නේ. ගුවන්විදුලියත්, රූපවාහිනියත් එහෙමයි. චිත්‍රපටිවලත් එහෙමයි. ඒවා නියාමනය කරන්න අධිකාරියක් හෝ මණ්ඩලයක් ඉන්නවා. ගැටලුව වෙලා තියෙන්නේ සමාජ මාධ්‍යයට එවැනි නියාමනයක් නැති වීම. ඕනම කෙනකුට යූටියුබ් නාලිකා, මුහුණුපොතේ පිටු ආදිය තමන් කැමති කැමති ආකාරයට පටන් ගන්න පුළුවන්. ඒ හරහා විවිධ අරමුණු ඉටු කර ගැනීම සඳහා විවිධාකාර දේවල් ප්‍රචාරය කරන්න පුළුවන්. මේ නිසා සමාජ මාධ්‍ය භාවිත කරන්න නම් පළවෙනි අවශ්‍යතාව සමාජයටත්, පුද්ගලයාටත් දෙපාර්ශ්වයටම ස්වයං විනයක් තිබිය යුතුයි. දෙවෙනි අවශ්‍යතාව තමයි සමාජ මාධ්‍ය සාක්ෂරතාව (social media literacy) තියෙන්න ඕනේ. කැමරාවක් තිබුණට ෆොටෝ ගහලා වීඩියෝ කරලා හැම දෙයක්ම දාන්නේ නෑ. කැමරා ඇස වසා ගන්න ඕන තැන සහ කැමරා ඇස ඇර ගන්න ඕන තැන අපි හරියට දැනගන්න ඕනෑ. ස්වයං විනය සහ සමාජමාධ්‍ය සාක්ෂරතාව නැති වීම තමයි සමාජ මාධ්‍ය අවභාවිත කිරීම බරපතළ සමාජ ගැටලු නිර්මාණය කරන කාරණයක් බවට පත් වෙලා තියෙන්නේ.\n\nl විශේෂයෙන් කාන්තා හා ළමා අපයෝජන, සහ වෙනත් අපරාධ සම්බන්ධ සිදුවීම් පාලනයක් නොමැති සමාජ මාධ්‍ය ඔස්සේ මුදාහැරීම තුළින් ඇති වන බලපෑම කෙබඳු ද?\n\nඑමඟින් දැඩි සෘණාත්මක බලපෑමක් ඇති කරනවා, විශේෂයෙන් දරුවන්ට සහ තරුණ පිරිසට. අපරාධ, ස්ත්‍රී දූෂණ, අපයෝජන හෝ ඇතැම් නීති විරෝධී දේවල් පිළිබඳ ඇතැම් විට පොලිසිය නිල වශයෙන් ප්‍රකාශ කරන්නත් කලින්, අධිකරණය නිල වශයෙන් තීන්දු තීරණ ගන්නත් කලින්, විවිධ සමාජ මාධ්‍ය වෙබ් පිටු හා නාලිකා හරහා තොරතුරු විකෘති කර මහජන මතය විකෘති වන ආකාරයට ප්‍රචාරය කිරීම රටේ නීතියටත්, ප්‍රජාතන්ත්‍රවාදයටත් ප්‍රශ්නයක්. අනෙක් පැත්තෙන් ජනතාව තව තවත් ඒ කුණු රසයට ඇද ගැනීමක්. ඒ අපයෝජනයට හෝ අපරාධයට හෝ දූෂණයට හෝ වෙනත් නීති විරෝධී කටයුත්තකට මැදි වූ පාර්ශ්වවලට එය ගැටලුවක්. ඔවුන්ගේ ආත්ම ගරුත්වයට හා ඔවුන්ගේ ඉදිරි කටයුතුවලට එය ප්‍රශ්නයක්. එවැනි අවිචාරවත් ප්‍රචාරණය නිසා අපචාරවලට, අපරාධවලට සම්බන්ධයක් නැති අයත් ඒවා ගැන සොයන්න, අත්හදා බලන්න සහ ඒවාට ප්‍රතිචාර දක්වන්න යාමෙන් තවදුරටත් සිදුවෙන්නේ සමාජයේ ස්වයං විනය බරපතළ ලෙස හායනය වීමක්. සමාජ මාධ්‍ය භාවිත කරන අපට ස්වයං විනයක් අවශ්‍යයි. උසාවියේ කතා කරන්න ඕන දේ ෆේස්බුක් හරහා කතා නොකළ යුතුයි. පොලිස් පොතේ ලියන්න ඕන දේ ෆේස්බුක් එකේ ලියලා හරියන්නේ නෑ. ස්වයං විනයක් ඇතුව ගියොත් තමයි සමාජ මාධ්‍ය සමාජය සුවපත් කරන මාධ්‍යයක් බවට පත් වෙන්නේ. එහෙම නැතිනම් අපි අපේ මමත්වය පෙන්වන්න, දේශපාලන හෝ ආර්ථික පීඩනය පෙන්වන්න සමාජ මාධ්‍ය පාවිච්චි කරනවා. එයින් සමාජය තව තවත් නොමඟ යාමක් තමයි සිදු වෙන්නේ. එය රටක ප්‍රජාතන්ත්‍රවාදයටත් නීතියේ ආධිපත්‍ය පවත්වාගෙන යාමටත් බාධාවක්.\n\nl සමාජ මාධ්‍ය නියාමනය සඳහා ඇති ඉඩකඩ කෙබඳු ද?\n\nසමාජ මාධ්‍ය නියාමනයට අවශ්‍ය නීතිමය ඉඩකඩ සැකසෙමින් පවතිනවා. ලෝකයේ වෙනත් රටවල්වල ඊට අදාළ අණපනත් සහ නියාමන මණ්ඩල සකස් කරල තියෙනවා. මෙරට නීතියෙන් අණපනත් සම්මත කරලා ඒවාට අවශ්‍ය නියාමන ආයතන පිහිටුවීමත් ඉදිරියේදී අවශ්‍ය වෙනවා. විශේෂයෙන්ම සමාජ මාධ්‍ය හරහා අප ලියන-කියන දේවල්වල අන්තර්ගතය සම්බන්ධව නියාමනයට ඉදිරියේ දී ලෝකය යොමු වෙමින් පවතින බව පෙනෙන්නට තියෙනවා.\n\nl නීති රීති ක්‍රියාත්මක කිරීම පමණක් ප්‍රමාණවත් ද?\n\nසමාජ මාධ්‍යවලින් යහපත් භාවිතයක් දැකීම එනම් අවභාවිත නොකිරිමට, නීති ක්‍රියාත්මක කිරිමට අමතරව අවබෝධය සකස් කිරීමත් ස්වයං විනයත් සමාජ මාධ්‍ය සාක්ෂරතාවත් අවශ්‍ය වෙනවා. ඇතැම් රටවල්වල දරුවන්ට සමාජ මාධ්‍ය පාවිච්චි කරන්න දෙන්නේ යම් වයසකින් පස්සේ. නමුත් එයාලට ඒවා ගැන දැනුම දෙනවා. ඇතැම් අන්තර්ගතයන් බෙදා හරින්නේ නෑ කියලා සේවකයන් ආයතන තුළ හෝ තම කණ්ඩායම් තුළ සම්මතයන් හදාගෙන තියෙනවා. එවැනි විවිධ ආකාරයෙන් රටේ ප්‍රජාතන්ත්‍රවාදයට, සාමයට, නීතියේ ආධිපත්‍යයට, සංහිඳියාවට ආගමික සංස්කෘතික හා ජාතික වශයෙන් අපහාසයන් සිදු නොවන්නට ඔවුන් වග බලා ගැනීම කරනවා. ඒ අනුව නීතියෙන් වගේම අනුපූරක සමාජ සම්මතයන් සමඟ සමාජ මාධ්‍ය නියාමනය කිරීම අවශ්‍ය වෙනවා.\n\nl සමාජ මාධ්‍ය අවභාවිතය සම්බන්ධ ගැටලුව විසඳාගත යුත්තේ කොතැනින් ද?\n\nඑය විසඳාගත යුතු වන්නේ, අංක එක රටේ නීතියෙන්. නීතියෙන්ම සම්මත කරලා සමාජ මාධ්‍ය නියාමනයට අවශ්‍ය පසුබිම, අණපනත් සහ ආයතන ව්‍යුහය සකස් කළ යුතු වෙනවා. නීතියේ බලගැන්වීම හරහා ආකල්පවලට කතා කරන්න පුළුවන්. එසේ නොමැතිව ආකල්ප වෙනස් කිරීම අධික වෙහෙසකර කටයුත්තක්. ගැටලුව විසඳාගැනීම පටන් ගත යුත්තේ පවත්නා නීති සංශෝධනයෙන් සහ අවශ්‍ය නව නීති පැනවීමෙන්.\n\nl පොදුවේ යහපත් මාධ්‍ය සංස්කෘතියක් ගොඩ නඟා ගැනීමේ අවශ්‍යතාව දකින්නේ කෙසේද?\n\nදැඩි අවශ්‍යතාවක් තියෙනවා. අද ජනමාධ්‍යය රඳා පවතින්නේත් සමාජ මාධ්‍ය මතයි. රූපවාහිනිය හෝ ගුවන්විදුලියේ යන වැඩසටහනක වුණත් ඇතැම් කොටස් සමාජ මාධ්‍යයට එක් කරන්නේ ඒ නිසයි. ජනතාවට අද වඩාත් සමීප වෙලා තියෙන්නේ සමාජ මාධ්‍ය. මේ නිසා සමාජ මාධ්‍ය කියන දෙය අයින් කරන්න බැහැ. තව වසර දහයක් යන්න කලින් සමාජ මාධ්‍ය භාවිතය පිළිබඳ ආචාරධර්ම සහ යහ – චර්යාවන් විෂය නිර්දේශවලට ඇතුළත් කරයි. ඒ අප අනාගතයේ එළඹෙන ලෝකය දැනුම් සූක්ෂ්ම ලෝකයක් වගේම සමාජ මාධ්‍ය එක්ක යන ලෝකයක් නිසා. ඒ නිසා තමයි පොදුවේ ගත්තොත් ස්වයං විනයක් සහිත පරිශීලකයන්, හසුරුවන්නන් සහ සමාජ මාධ්‍ය සාක්ෂරතාව සහිත ජනතාවක් නිර්මාණය කර ගැනීම අවශ්‍ය වෙන්නේ. අධ්‍යාපනය ඒ සඳහා විශාල මෙහෙවරක් ඉටු කළ යුතු වෙනවා.\n\nl සමාජ මාධ්‍ය හරහාම මේ දැනුම්වත් කිරීම හා ආකල්ප වෙනස ඇති කර ගැනීම කළ නොහැකි ද?\n\nඑය කළ හැකියි. ඒ සඳහා සුදුසු කණ්ඩායම් සකස් කළ යුතුයි. ඇත්තටම සමාජ මාධ්‍ය සාක්ෂරතාව නැති වුණාම අපි සම්පූර්ණ අන්තර්ගතය බලන්නේ නෑ. ශීර්ෂ පාඨය විතරක් බලලා තමයි ප්‍රතිචාර දක්වන්නෙත් එය නැවත බෙදා හරින්නෙත්. වීඩියෝ එකක් නම් ටැග් ලයින් එක විතරයි බලන්නේ. ඒකේ අන්තර්ගතය බලන්නේ නෑ. හේතුව සමාජ මාධ්‍ය සාක්ෂරතාව අඩුකම. සම්පූර්ණ කතාව බලලා ඒ අනුව ප්‍රතිචාර දැක්වීම ප්‍රශ්නයක් නෑ. සමාජ මාධ්‍ය සාක්ෂරතාව නැති වුණාම වෙන්නේ ඒක උඩින් බලලා තීරණ ගන්න එක. සමාජ මාධ්‍ය වෙබ් පිටු සහ යූටියුබ් නාලිකා පවත්වාගෙන යන අයත් පරිශීලකයන්ව නොමඟ යවන ආකාරයේ ශීර්ෂ පාඨ යොදා ගැනීම නුසුදුසුයි.\n\nඅද සමාජ මාධ්‍ය සාක්ෂරතාව හදන්න ඕන අධ්‍යාපනයෙන්. දැන් අපි ඇවිල්ලා ඉන්නේ පුරවැසි මාධ්‍යකරණ යුගයක දොරටුව ළඟට. ප්‍රවෘත්ති අහන්නෙත් සමාජ මාධ්‍යවලට දැම්මට පස්සේ. ප්‍රවෘත්තිය විතරක් නෙවෙයි ඒකට දක්වලා තියෙන ප්‍රතිචාරත් අපි කියවනවා. ප්‍රතිචාර අනුව අපේ මතය වෙනස් කරගන්නවා. ප්‍රතිචාර හොඳ වුණොත් හොඳයි. ප්‍රශ්නය වෙන්නේ සමාජ මාධ්‍ය සාක්ෂරතාවක් නැති වුණාම දක්වන ප්‍රතිචාර අන්තගාමීයි. මගේ විග්‍රහය අනුව සමාජ මාධ්‍ය අවභාවිතය නැති කර එය නියාමනය කරන්න සමාජ මාධ්‍යම භාවිත කරන්න පුළුවන්.\n\nරසිකා එස්. රණවීර\n\nසන්නිවේදන හා මාධ්‍ය ඒ්කකය\n\nකැලණිය විශ්වවිද්‍යාලය",
       "URL": "https://www.dinamina.lk/2023/07/18/featured/7224/%e0%b7%83%e0%b6%bb%e0%b7%83%e0%b7%80%e0%b7%92-%e0%b7%83%e0%b7%92%e0%b7%83%e0%b7%94%e0%b6%b1%e0%b7%94%e0%b6%ad%e0%b7%8a-%e0%b7%83%e0%b7%92%e0%b6%ba%e0%b6%af%e0%b7%92%e0%b7%80%e0%b7%92-%e0%b7%84/",
       "Category": "featured",
       "Parent URL": "https://www.dinamina.lk/category/featured//page/23/"
}