{
       "Source": "dinamina",
       "Timestamp": "August 17, 2023 12:57 am",
       "Headline": "මහනුවර පෙරහර මංගල්‍යය අදින් ඇරඹේ",
       "News Content": "සතර මහා දේවාලයන්හි සුබ නැකතට කප් සිටුවීමෙන් මහනුවර ඇසළ පෙරහර මංගල්‍යය අදින් (17) ආරම්භ වෙයි.\n\nකප් සිටුවීමෙන් පසු නාථ, විෂ්ණු, කතරගම හා පත්තිනි යන සතර මහා දේවාලයන්හි අභ්‍යන්තර පෙරහර පහක් පැවැත්වෙන අතර, කුඹල් පෙරහර වීදි සංචාරය ආරම්භ කෙරෙන්නේ ඉන් අනතුරුවය. සතර දේවාලයන්හි කප් සිටුවීමේ චාරිත්‍රය අද (17) පෙරවරු 6.12ට යෙදෙන සුබ නැකතට සිදු කෙරෙන බව ශ්‍රී දළදා මාලිගාවේ දියවඩන නිලමේ ප්‍රදීප් නිලංග දෑල මහතා පැවසීය.\n\nදේවාල අභ්‍යන්තර පෙරහර පහ සම්පූර්ණ කිරීමෙන් පසු ප්‍රථම කුඹල් පෙරහර මේ මස 21 වැනි දින වීදි සංචාරය කිරීමට නියමිතය. කුඹල් පෙරහර 21 සිට 25 දක්වා දින පහක් වීදි සංචාරය කරයි. අනතුරුව 26 වැනි දින රන්දෝලි පෙරහර වීදි සංචාරය ආරම්භ කෙරෙන බවත් අවසන් රන්දෝලි මහ පෙරහර 30 වැනි දින රාත්‍රියේ වීදි සංචාරය කරන බවත් නිලංග දෑල මහතා කීය. අවසන් රන්දෝලි මහ පෙරහර වීදි සංචාරය කිරීමෙන් අනතුරුව පසුදින අලුයම ගැටඹේ තොටේදී දිය කැපීමේ මංගල්‍යය සිදු කෙරෙනු ඇත.\n\nදහවල් පෙරහර 31 වැනි දින වීදි සංචාරය කිරීමෙන් පසු මෙවර මහනුවර ඇසළ පෙරහර මංගල්‍යය නිමාවට පත්වන බව දියඩවන නිලමේවරයා පැවසුවේය. අලුත්නුවර ශ්‍රී දැඩිමුණ්ඩ දේවාලයේ සිට ශ්‍රී දළදා මාලිගාවේ මියන් රාජා ඇතා මතින් මහනුවර විෂ්ණු දේවාලය වෙත රැගෙන එන ලද කප (පණස වෘක්ෂ කොටස) කප් සිටුවීමේ මංගල්‍යය සඳහා සතර මහා දේවාලවලට බෙදා දීම ඊයේ (16) පස්වරුවේ සිදු කෙරිණි.",
       "URL": "https://www.dinamina.lk/2023/08/17/featured/14914/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%b4%e0%b7%99%e0%b6%bb%e0%b7%84%e0%b6%bb-%e0%b6%b8%e0%b6%82%e0%b6%9c%e0%b6%bd%e0%b7%8a%e0%b6%ba%e0%b6%ba-%e0%b6%85%e0%b6%af/",
       "Category": "featured",
       "Parent URL": "https://www.dinamina.lk/category/featured//page/18/"
}