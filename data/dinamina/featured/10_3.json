{
       "Source": "dinamina",
       "Timestamp": "September 12, 2023 3:48 am",
       "Headline": "හොර පාරෙන් එන  භාණ්ඩ විනාශ කිරීම  වරදක් නොවෙයි",
       "News Content": "පැරැණි නීති කාලයට අනුව වෙනස් වෙන්න ඕනෑ\n\nජාවාරම්කරුවන්ට වැට බඳිනවා\n\nශ්‍රී ලංකා රේගුව ‘ඒ’ ශ්‍රේණියේ රාජ්‍ය දෙපාර්තමේන්තුවක්\n\nශ්‍රී ලංකා රේගුව මඟින් අත්අඩංගුවට ගත් ව්‍යාජ අනුකරණ භාණ්ඩ විශාල තොගයක් පසුගියදා විනාශ කිරීම ජනමාධ්‍ය හා සමාජ මාධ්‍යවල ද සමාජයේ ද අවධානයට ලක් වූ සිදුවීමක් විය. මේ පිළිබඳ නෛතික හා සැබෑ පසුබිම මෙන්ම රේගුවේ කාර්යභාරය ද අළලා ශ්‍රී ලංකා රේගුවේ මාධ්‍ය ප්‍රකාශක, මිල පිරික්සුම් අංශයේ අධ්‍යක්ෂ, සීවලී අරුක්ගොඩ මහතා සමඟ කළ සංවාදයකි මේ.\n\nරටේ ආරක්ෂාව, ආර්ථිකය, වෙළඳාම ආදී කාරණා සම්බන්ධයෙන් ශ්‍රී ලංකා රේගුවේ කාර්යභාරය ඉතාමත් වැදගත්. ඒ පිළිබඳ කෙටි හැඳින්වීමක් කළ හැකිද?\n\nශ්‍රී ලංකා රේගුව ඒ (A) ශ්‍රේණියේ රාජ්‍ය දෙපාර්තමේන්තුවක්. එම කාර්යභාරය ප්‍රධාන අරමුණු තුනක් යටතේ දැක්වීමට පුළුවන්. එනම්, බදු ආදායම් ඉපැයීම, සමාජ ආරක්ෂණය, අන්තර්ජාතික වෙළඳාම හා රටවල් අතර ගමන් පහසු කිරීම යනුවෙන්. පළමු කාරණය ගත්තොත් සමස්ත රාජ්‍ය බදු ආදායමින් 55% කට වැඩි ප්‍රමාණයක් උපයන්නේ ශ්‍රී ලංකා රේගුව විසින්. ඒ, ආනයන හා අපනයන මත පනවන තීරු බදු මඟින්. රටේ ආරක්ෂාවට, අධ්‍යාපනයට, සෞඛ්‍යයට, මහාමාර්ග තැනීමට, රාජ්‍ය සේවක වැටුප් සහ විවිධ සංවර්ධන ව්‍යාපෘතිවලට වැය කරන්නේ ඒ මුදල්. දෙවැනි කාරණය වන සමාජ ආරක්ෂණය යටතේ රට තුළට හෝ රටින් පිටට ගෙන යන භාණ්ඩවලට අදාළව තහනම් කිරීම හෝ සීමා කිරීමත් සිදු වෙනවා. මත්ද්‍රව්‍ය වගේ දේවල් ආනයනය සපුරා තහනම් භාණ්ඩවලට අයත්. අර්තාපල් අස්වනු ගන්න කාලයේදී දේශීය අල ගොවියා රැක ගැනීම සඳහා ආනයන සීමා කිරීම, මෝටර් රථ වාහන වසර තුනකට වඩා පැරණි නම් ආනයනයට අවසර නොදීම වගේ දේවල් අනිත් නිදසුන්. සීමා කරන ලද භාණ්ඩ ආනයනය කිරීමට අදාළ ආයතන මඟින් නිකුත් කළ බලපත්‍රයක් තිබිය යුතුයි. අපේ රට ජෛව විවිධත්වයෙන් පොහොසත් රටක් නිසා ශාක හා සත්ත්ව විශේෂ කොටස් ආදිය නීති විරෝධීව රැගෙනයාමට ඉඩ දෙන්නෙත් නෑ. ඒ වගේමයි, අපේ පුරාවිද්‍යාත්මක හා පෞරාණික සංස්කෘතික උරුම රැක ගැනීම සඳහා පුරාවස්තු රැගෙනයාමට ඉඩ දෙන්නෙත් නෑ. ආනයනයට අදාළව ගත්තොත් මිනිසුන්ගේ සෞඛ්‍යයට අහිත කර ලෙස බලපාන්නා වූ ඖෂධ ආදිය හොරට ගෙන්වීම වැළැක්වීමත් රේගුවෙන් සිදු වෙනවා. කොටින්ම සමාජ ආරක්ෂණය තුළින් දේශසීමාව හරහා සිදුවන භාණ්ඩ හුවමාරුවේදී රටේ ආරක්ෂාව, මහජන සුභසිද්ධිය, රටට ආවේණික ගහ කොළ සතා සීපාවුන් ආරක්ෂාව, රටේ ඇති විවිධ ආගම් හා ජාතීන් අතර සමගිය, අපේ 2500 වසරක ප්‍රෞඪ ඉතිහාසය පිළිබිඹු වන පෞරාණික භාණ්ඩ ආරක්ෂණය වැනි කාරණා පිළිබඳ රේගුව අවදියෙන් සිටිනවා.\n\nතුන්වෙනුව, ජාත්‍යන්තර වෙළඳාම හා ගමනාගමනය පහසුවෙන් සිදුවීමට වග බලා ගැනිම වැදගත්. අපේ අපනයන නිෂ්පාදන කඩිනමින් ජාත්‍යන්තර වෙළෙඳ පොළට යැවීමටත් ආනයන පමාවකින් තොරව මෙරට වෙ‍ෙළඳ පොළට ලැබීමටත් අදාළව රේගු නිෂ්කාශන ක්‍රියාවලිය කාර්යක්ෂමව සිදු කිරීමටත් වග බලා ගන්නවා. ඒ තුළින් ලැබෙන තරගකාරී වාසිය නිසා නිෂ්පාදනය වැඩි වී නව කර්මාන්ත ඇරඹී සමස්ත ආර්ථිකයම දියුණු කිරීමට හැකි වෙනවා.\n\nමේ පළමු අවස්ථාව නොවුණත්, නීති විරෝධී ලෙස ආනයනය කළ විවිධ භාණ්ඩ තොගයක් පසුගියදා රේගුව විසින් විනාශ කිරීම පිළිබඳ ජනමාධ්‍ය අවධානය යොමු වුණා. ඒ වගේම විශාල ලෙස සමාජ මාධ්‍ය ඔස්සේ විවේචනාත්මක අදහස් සහ ප්‍රචාර පළ වුණා. ඒවායින් බොහෝවිට කියැවුණේ එසේ කිරීම අපරාධයක් කියලයි. ඒත්, මේවා විනාශ නොකර නිදහස් කිරීමට නෛතික හැකියාවක් තිබේද? මේ ක්‍රමවේදය කෙබඳුද?\n\nප්‍රශ්නයක් කරගෙන තිබුණත්, මේ එවැනි පළමු අවස්ථාව නොවෙයි. මෙහිදී විනාශ කළේ නීති විරෝධීව රටට ගෙන්වන ලද වෙළෙඳ නාම ව්‍යාජ ලෙස යෙදූ අනුකරණ භාණ්ඩ තොගයක්. එතකොට මේවා එකවර අත්අඩංගුවට ගත් ඒවා ද නෙවෙයි. ශ්‍රී ලංකාවත් ලෝක වෙළෙඳ සංවිධානයේ (WTO) සාමාජිකයෙක්. එතකොට අපිත් අන්තර්ජාතික වෙළඳාමට අදාළ TRIPS වගේ සම්මුතිවලින් බැඳී සිටිනවා. ලෝක බුද්ධිමය දේපළ සංවිධානය යටතේත් අපි බුද්ධිමය දේපළ අයිතීන් පිළිබඳ සම්මුතීන් මඟින් බැඳී සිටිනවා. මේ සම්මුතියට බැඳී සිටින නිසා එවැනි අනෙක් රටවල් වගේම ශ්‍රී ලංකාවටත් අනුකාරක භාණ්ඩ රට තුළට ගෙන ඒමට ඉඩ දිය නොහැකියි. කිසියම් වෙළඳ නාමයකින් යුත් ගුණාත්මක භාණ්ඩයේ තිබෙන්නා වූ ඒ ප්‍රමිතිය උසස් බව රැකීමටත් එහිදී වග බලා ගන්නවා. උදාහරණයකට ගත්තොත් හොඳම අපේ සිලෝන් ටී (Ceylon Tea) ලෝකයේ හොඳම තේ බ්‍රෑන්ඩ් එකක්. මේ නාමයෙන් තොරව අපට අන්තර්ජාතික වෙළෙඳ පොළට යන්න බෑ. ඉතින් ඒ කීර්තිනාමය අප ආරක්ෂා කර ගත යුතුයි. සම්මුතිවලින් බැඳුණ පසුව හා ඒවා බල ගැන්වීමට අවශ්‍ය අණ පනත් පාර්ලිමේන්තුවේ සම්මත වූ පසුව ඒවා බුද්ධිමය දේපළ පනත මඟින් නියම වී ඇති ආකාරයට සහ රේගු ආඥා පනතට අනුව නිලධාරීන් කටයුතු කළ යුතු වෙනවා. ඒ නිසා රේගු නිලධාරීන් විමසිල්ලෙන් තම රාජකාරිය ඉටු කරන අතරම කිසියම් වෙළඳ භාණ්ඩයක් ලංකාවට ගෙන්වූ නියෝජිතයා වුණත්, මේ ගැන සිටින්නේ විමසිල්ලෙන්. අදාළ වෙළෙඳ නාම යටතේ ව්‍යාජ අනුකරණ භාණ්ඩ ගෙන්වනවාද කියන දේ ගැන ඔවුන් අවධියෙන් සිටින්නේ. ඒ වගේමයි ඔවුන්ටත් තොරතුරු ලැබෙනවා. ඔවුන්ට ලැබෙන තොරතුරු රේගුවට දැනුම් දුන්නාමත් එවැනි භාණ්ඩ අත්අඩංගුවට ගැනීමට රේගු නිලධාරීන් කටයුතු කරනවා.\n\nපසුගිය දිනවලදී කතා බහට ලක්වුණු රේගුව මඟින් විනාශ කළ භාණ්ඩ තොගයත් මේ අන්දමට අත්අඩංගුවට ගත් ඒවා. මේ එකම අවස්ථාවක හසු වූ ඒවාත් නොවෙයි, වරින්වර අත් අඩංගුවට ගත් ඒවා. මේ භාණ්ඩ සම්බන්ධයෙන් වෙනත් කළ යුතු දෙයක් නෑ.\n\nඒ කියන්නේ මෙහිදී රේගුව කටයුතු කරලා තියෙන්නේ නීති ප්‍රතිපාදනවලට අනුව කියන එකද?\n\nපැහැදිලිවම, ඔව්. රේගු ආඥා පනතේ 125 (9 ) වගන්තිය ප්‍රකාරව මෙවැනි භාණ්ඩ සම්බන්ධයෙන් දෙයාකාරයකින් කටයුතු කළ හැකියි. පළමුවැන්න, විනාශ කිරීම.\n\nදෙවැන්න, ඒවායේ සැබෑ වෙළෙඳ නාම අයිතිකරුවන්ට අගතියක් නොවන අයුරින් නිදහස් කිරීම. නමුත්, එසේ කිරීමට නම්, ඒ වෙළෙඳ නාමවලට අයත් භාණ්ඩ මෙරටට ගෙන්වන නියෝජිතයන්ගේ එකඟතාව අවශ්‍යයි. ඔවුන් ඊට විරුද්ධ වෙනවා නම්, මේ භාණඩ විනාශ කිරීම හැර රේගුවට කළ හැකි වෙනත් දෙයක් නෑ. මෙතැනදිත් මේ භාණ්ඩ විනාශ කිරීම සඳහා යන වියදම පියවීමටත් ඔවුන් එකඟ වුණා. ඒ නිසා මේ භාණ්ඩ නැති බැරි අයට නිකම් දෙන්නවත්, අලෙවි කරන්නවත්, අලෙවි කරලා මුදල් උපයන්නවත් පුළුවන් කමක් නෑ. අපි නිකමට හිතමු කිසියම් සුප්‍රකට වෙළඳ නාමයක් යටතේ ව්‍යාජව ගෙනා ආ සපත්තු අපි නැති බැරි දරුවන් නොමිලේ බෙදා දුන්නා කියලා. මේවා ව්‍යාජ අනුකරණ භාණ්ඩ නිසා මාස දෙක තුනක් යද්දි හානි වෙන්න පුළුවන්. එවිට ඒ අදාළ වෙළෙඳ නාමය ගැන පාරිභෝගික විශ්වාසය බිඳ වැටෙනවා. තමන්ගේ වෙළඳ නාමයට මේක වෙනවා දකින්න සැබෑ අයිතිකරු කැමති නෑ. ඔවුන් එවැනි භාණ්ඩයක් වෙ‍ෙළඳ පොළට දාන්නෙ පරීක්ෂණ කරලා, අතහදාබලලා නිෂ්පාදන වියදම් දරලා. ප්‍රචාරණ හා අනිකුත් වියදම් දරලා. මේ වගේ දෙයකින් ඊට හානියක් වුණොත් ඒක විශාල පාඩුවක්.\n\nව්‍යාජ අනුකරණ භාණ්ඩ වුණත් මේවා රටට ගෙන ඒම සඳහා රටින් පිටට යන්නෙත් අසීරුවෙන් උපයාගත් ඩොලර්. ඒවා අත්අඩංගුවට ගත් පසුව රාජසන්තක කර මේ අන්දමින් විනාශ එසේ රටින් පිටට ගිය විනිමය ඒ ආනයනකරුවන්ගෙන් අයකරගැනීම හෝ දඩ මුදලක් නියම කිරීම සිදු වෙනවාද?\n\nඅවාසනාවකට වගේ මේ භාණ්ඩ ගෙනෙන්නෙත් විනිමය වැය කරලා තමයි. ඒවා අත්අඩංගුවට ගන්න කොට ගනුදෙනුව වෙලා අවසන්. ඒ කියන්නෙ ඒ මුදල ශ්‍රී ලංකාවන් පිටට ගිගින්. හැබැයි ඒ භාණ්ඩ අත්අඩංගුවට ගැනීම නිසා ඒ වෙළෙඳ නාම රැකගන්න පුළුවන් වෙනවා. අර පාඩුව අතරම වුණත් වටිනා දෙයක් ආරක්ෂා කර ගැනීමකුත් වෙලා අන්තර්ජාතික වෙළඳාමට අදාළ යම් යම් සම්මුතීන්ට අනුව ක්‍රියා කිරීම නිසා වන පිළිගැනීමත් රටට තියෙනවා. මේ භාණ්ඩ රාජසන්තක කිරීමත් ඒ ආනයනකරුවන්ට දඩයක් තමයි. ඒවා ගෙන්වීමට වැය කළ මුදල අහිමි වෙනවා වගේම භාණ්ඩ තොගයත් අහිමි වෙනවා. ඒකත් දඬුවමක්.\n\nමේ සැබෑ භාණ්ඩවල අයිතිකරුවො තමන්ගෙ වෙළෙඳ නාමවල ගරුත්වය රැකගැනීමට නම් බුද්ධිමය දේපළ පනත යටතේ එය රැකගැනීමට රේගුවත් සමඟ ලියාපදිංචි විය යුතුයි.\n\nනීතිරීති තිබුණත් රේගුව මඟින් පරික්ෂා කළ ද ව්‍යාජ අනුකරණ භාණ්ඩ කොතෙකුත් වෙළෙඳ පොළේ තියෙනවා. මෙහෙම වෙන්නේ කොහොමද?\n\nවැළැක්වීමට කොපමණ වෑයම් කළත්, එහෙම භාණ්ඩ වෙළෙඳ පොළේ තියෙනවා. දිනපතා ආනයන භාණ්ඩ සහිත කන්ටේනර් 2000 ක් වත් එනවා. මේ සියල්ලම පරීක්ෂා කරන්න පුළුවන්කමක් නෑ. හොර බඩු ජාවාරම ලෝකයේ කිසිම රටකට 100% නවත්වා ගන්න පුළුවන් වෙලා නෑ. ආනයන තීරු බදු ඉහළ අපේ වගේ රටවල හොර බඩු ජාවාරම වැඩියි. මේවා ගෙන්වන අය එහෙම කරන්නෙත් අවදානම් කළමනාකරණ සිද්ධාන්තයට අනුව යමින්. යම් ප්‍රමාණයක් ග්‍රහණයෙන් මිදී යන බව ඔවුන් දන්නවා.\n\nඅන්තර්ජාතික වෙළෙඳාමට අදාළ WTO වේවා වෙනත් සම්මුතීන් වේවා සංවර්ධනය වෙමින් පවත්නා අප වැනි රටවලට අවාසිදායක වන අවස්ථාත් තියෙනවා නේද?\n\nඇතැම් රටවල ජාත්‍යන්තර සම්මුතීන්ට අත්සන් නොකරන්නේ මේ නිසා. දියුණු වෙමින් පවත්නා රටවලට මේවායින් අවාසි වන බවට ඔවුන් තර්ක කරනවා. ඇතැම් ඔරිජිනල් භාණ්ඩයම මිලදී ගැනීමට තරම් ආර්ථික හැකියාවක් නැති නිසා අපි කරන්නෙ ඩුප්ලිකේට් එක හරි අරගෙන පාවිච්චි කරන එකයි.\n\nරේගු ආඥා පනතේ හෝ අන්තර්ජාතික වෙළඳාමට අදාළ වන්නා වූ අනිකුත් නීති අතර කාලීනව සංශෝධනය විය යුතු නීති හඳුනාගෙන තියෙනවාද? දැනට තියන නීතිරීති ප්‍රමාණවත්ද?\n\nමේ වන විට ඒ ගැන කතිකාවක් ගොඩනැඟිලා තියෙන්නේ. වෙළෙඳාම පහසු කිරීම සඳහා යම් වගන්ති කාලානුරූපීව වෙනස් වීම සුදුසුයි කියලා අදහස් කළත් ඒ මොනවාද කියලා නිශ්චිතවම හඳුනාගෙන නෑ. යෝජනා ඉදිරිපත් වෙලා තියෙනවා හැබැයි, වෙනස් විය යුතු තැන් නිශ්චිතවම හඳුනාගත යුතුයි. සංශෝධන කිරීමට අවශ්‍ය නම්, එය රජයේ අදාළ බලාධිකාරයන් විසින් සිදු කළ යුතු වෙනවා.\n\nවංචාව, දූෂණය, අක්‍රමිකතාව අවම කර ගැනීම සඳහා රේගුවට වැඩපිළිවෙළක් තියෙනවාද?\n\nමෙයත් නව රේගු අධ්‍යක්ෂ ජනරාල්තුමාගේ අවධානයට ලක් වූ කාරණයක්. මහජනයා තුළ ඇති සෑම මතයක්ම නිවැරැදිත් නෑ . රේගුවෙත් වැරදි ඇත්තෙම නෑ කියන්න පුළුවන් කමකුත් නෑ.මොකද ඇතැම් ජ්‍යෙෂ්ඨ නිලධාරීන් පවා මේ චෝදනාවලට වැරදිකරුවො වෙලා තියෙනවා. අපට ලැබෙන පැමිණිලි මත මේ වෙනකොටත් නිලධාරීන් ගණනාවකට විනය පරීක්ෂණ තියෙනවා.සේවයෙන් පහකිරීම පවා වෙලත් තියෙනවා. හැකි සෑම අවස්ථාවකදීම වංචාව දූෂණය වගේ අක්‍රමිකතා අවම කර ගැනීමට පියවර අරගෙනත් තියෙනවා. ලෝක රේගු සංවිධානයේ මඟ පෙන්වීමත් මෙහිදී අපට ලැබෙනවා. තොරතුරු තාක්ෂණය භාවිතා කරලා මහජනයා හා රේගු නිලධාරීන් සම්මුඛ වීම අඩු වන පරිදි පද්ධතිය වැඩි දියුණු කරගෙන තියෙනවා.\n\nධම්මික සෙනෙවිරත්න",
       "URL": "https://www.dinamina.lk/2023/09/12/featured/21391/%e0%b7%84%e0%b7%9c%e0%b6%bb-%e0%b6%b4%e0%b7%8f%e0%b6%bb%e0%b7%99%e0%b6%b1%e0%b7%8a-%e0%b6%91%e0%b6%b1-%e0%b6%b7%e0%b7%8f%e0%b6%ab%e0%b7%8a%e0%b6%a9-%e0%b7%80%e0%b7%92%e0%b6%b1%e0%b7%8f%e0%b7%81/",
       "Category": "featured",
       "Parent URL": "https://www.dinamina.lk/category/featured//page/10/"
}