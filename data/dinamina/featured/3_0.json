{
       "Source": "dinamina",
       "Timestamp": "October 9, 2023 1:00 am",
       "Headline": "රාජ්‍ය ළමා චිත්‍ර උලෙළ උත්කර්ෂවත්ව…",
       "News Content": "රාජ්‍ය ළමා චිත්‍ර උලෙළ 2022 බුද්ධ ශාසන ආගමික හා සංස්කෘතික කටයුතු පිළිබඳ රාජ්‍ය ඇමති විදුර වික්‍රමනායක මහතාගේ ප්‍රධානත්වයෙන් මහරගම ජාතික තරුණ සේවා සභා ශ්‍රවණාගාරයේදී පසුගියදා (6) පැවැත්විණි.\n\nබුද්ධ ශාසන ආගමික හා සංස්කෘතික කටයුතු අමාත්‍යාංශය, සංස්කෘතික දෙපාර්තමේන්තුව, රාජ්‍ය දෘශ්‍ය කලා උපදේශක සභාව හා ශ්‍රී ලංකා කලා මණ්ඩලය මෙය සංවිධානය කර තිබූ අතර, ලෝක ළමා දිනය වෙනුවෙන් 2022 වසරේ පැවති සමස්ත ලංකා ළමා චිත්‍ර තරගාවලියේදී ලක්ෂයකට අධික තරගකරුවන් අතුරින් අදියර 5ක් යටතේ තෝරාගත් ජයග්‍රාහකයන් 115කට සම්මාන සහතික පත් හා මුදල් ත්‍යාග පිරිනැමීමද මෙහිදී සිදු කෙරිණි.\n\nමේ අවස්ථාවට බුද්ධ ශාසන ආගමික හා සංස්කෘතික කටයුතු අමාත්‍යාංශ ලේකම් සෝමරත්න විදානපතිරණ, ශ්‍රී ලංකා කලා මණ්ඩලයේ සභාපති මහාචාර්ය ප්‍රණීත් අභයසුන්දර, සංස්කෘතික කටයුතු අධ්‍යක්ෂිකා යසින්තා ගුණවර්ධන, රාජ්‍ය දෘශ්‍ය කලා උපදේශක සභාවේ සභාපති ජ්‍යෙෂ්ඨ කථිකාචාර්ය සරත් ගුණසිරි පෙරේරා, රාජ්‍ය නිලධාරීන්, සම්මානලාභීන්, මවුපියන් ඇතුළු විශාල පිරිසක් සහභාගි වූහ.\n\nඡායාරූපය – සුදත් නිශාන්ත\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/10/09/featured/29017/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b7%85%e0%b6%b8%e0%b7%8f-%e0%b6%a0%e0%b7%92%e0%b6%ad%e0%b7%8a%e0%b6%bb-%e0%b6%8b%e0%b6%bd%e0%b7%99%e0%b7%85-%e0%b6%8b%e0%b6%ad/",
       "Category": "featured",
       "Parent URL": "https://www.dinamina.lk/category/featured//page/3/"
}