{
       "Source": "dinamina",
       "Timestamp": "October 12, 2023 1:00 am",
       "Headline": "මිතුරාණනි,  ඔබ ආයෙත්  එනවා නම්  හොඳය",
       "News Content": "ජැක්සන් ඇන්තනී යනු කලා ලොව රිදී හැන්දක් කට ගා ගෙන උපන්නෙකු නොවේ. ඔහු රාගමට නොදුරු පොඩිවීකුඹුර නම් ගම්මානයේ ජීවත්වූ විදුලි බල මණ්ඩලයේ සේවයේ නියුතු බෙනඩික්ට් ඇන්තිනී නම් ගැමි කලාකරුවාගේ පුත්‍රයාය. අම්මා පොඩිවීකුඹුරේ රොලින් පෙරේරා ය. ඔහුට කලා අත් පොත් තබනුයේ තාත්තා ගේ සෙවණැල්ල යටය.\n\nඔහු උපන්නේ 1958 වසරේ ජූලි මස 5 වැනි දින රාගමදීය. කෝංගනීගේ ජෝසප් මැල්සි ජැක්සන් ඇන්තනී ඔහුට උත්පත්තියෙන් ලැබුණු නමය. රටට ජැක්සන් වූ මිතුරන්ට ජැකා වූ ඔහු ගෙදරට මැල්සි විය. අම්මා, තාත්තා ද සහෝදරයන් ද ආදරයට පැවසුවේ එහෙමය. නළුවකු, චිත්‍ර ශිල්පි‍ෙයකු ලෙස පතළව සිටි සේනක ටයිටස් ජැක්සන්ගේ වැඩිමහල් සොහොයුරා විය. සුදත් ඇන්තනී, සමන් ඇන්තනී, මොහාන් ඇන්තනී පිළිවෙළින් බාල සොහොයුරන්ය.\n\nගලහිටියාවේ මිත්‍ර සමාගම\n\nතාත්තා බෙනඩික්ට් කතෝලික නාට්‍ය සම්ප්‍රදාය පිළිබඳ දත් බැවින් සේනක මෙන්ම ජැක්සන් ද මුල්වරට කරලියට එන්නේ එමඟිනි. පළමුව හපුගොඩ කනිෂ්ඨ විද්‍යාලයෙන් අධ්‍යාපනය ලද ජැක්සන් පසුව බණ්ඩාරවෙල ශාන්ත මරියා විදුහලට ඇතුළත් වූයේ තාත්තාට එම පළාතට රැකියා මාරුවක් ලැබුණ සමයේය. ඔහු පාසැල් අධ්‍යාපනය හමාර කරනුයේ ගලහිටියාව මධ්‍ය මහා විදුහලෙනි. කඳානේ ද මැසනද් විදුහලට යන්නට ලැබෙන අවස්ථාව ඔහු මඟ හැර ගනුයේ ගලහිටියාවේ මිත්‍ර සමාගම අත් හරින්නට බැරි හින්දාය. අනතුරුව ඔහු කොළඹ විශ්වවිද්‍යාලයට ඇතුළත්ව සිංහල භාෂාව පිළිබඳ ගෞරව උපාධිය ද පසුව ජනමාධ්‍ය පිළිබඳ ශාස්ත්‍රපති උපාධිය ශ්‍රී ජයවර්ධනපුර විශ්වවිද්‍යාලයෙන් දිනා ගත්තේය. සිංහල භාෂාව හා සාහිත්‍යය පිළිබඳ ජැක්සන්ගේ ඇල්ම ඔහුගේ මාධ්‍ය ජීවිතය පුරා පිරී යන්නකි. මෙරට පාසල් අධ්‍යාපනයෙන් සාහිත්‍යය අතහැරදමන 1972 වසරේ නව අධ්‍යාපන ප්‍රතිසංස්කරණ හඳුන්වා දෙන යුගය ඔහු ගැටවිර වියට කෙමෙන් එළැඹෙන සමය විය.\n\nනිර්මාණශීලී මිනිසා\n\nතම පාසලේ සාහිත්‍ය ගුරුතුමා වූ පින්තු මහත්තයා සාහිත්‍ය විෂය අහෝසිකරන ලදින් සරඹ පාඩමකට යොමු කළ හැටි ජැක්සන් හැමටම පැවසුවේ ශෝකයෙන් යුක්තවය. ඔහු මෙරට සන්නිවේදකයකු ලෙස එම වරද නිවැරදි කරන්නට දැවැන්ත උත්සාහයක යෙදින. ටෙලිවිෂන් වැනි විනෝදාත්මක මාධ්‍ය මිනිසුන් දැනුවත් කරන සාහිත්‍යයෙන් පෝෂණය කරන මාධ්‍යයක් බවට පත් කරන්නට අපේ කාලයේ වඩාත්ම උදාරතර මෙහෙයක් කරන ලද්දේ ජැක්සන් බැව් පැවසීම අතිශයෝක්තියක් නොවේ. එය වඩාත් පුළුල් ලෙස නවීකරණය කරමින් අලුත් පරපුරට ඇවැසි රසය ද අනුයුක්ත කොට ගෙන එන්නට තරම් නිර්මාණශීලී මිනිසකු ඔහු විය. ජැක්සන්ගේ නාට්‍ය දිවියේ ද මහත් මෙහෙයක් කරන ලද මුල් ගුරුවරයා වූයේ පින්තු මහත්තයාය. ජැක්සන් පාසලේ වඩාත් ප්‍රසිද්ධ වූයේ චිත්‍ර ශිල්පියකු වශයෙනි. පසු කලෙක ඔහු චිත්‍ර කතා ශිල්පියකු ලෙස එවක ප්‍රකාශයට පත් කරන ලද චිත්‍ර කතා පත්තර රැසකට සිය නිර්මාණ යෙදුවේය. ජැක්සන් ඇන්තනී පළමුව බොහෝ දෙනාගේ ඇස ගැසුණේ චිත්‍ර කතා ශිල්පියකු හැටියටය. ඒ එවකට පළ වූ සුහඳ චිත්‍ර කතා පත්‍රයට ජැක්සන් විසින් ලියා අඳින ලද ලිහිණින්ගේ රාත්‍රිය ඔහු විසින් අඳින ලද මුල්ම චිත්‍ර කතාවයි. පසුව යකාට භය නම් හා සාතන්ගේ පුත්තු වැනි චිත්‍ර කතා කිහිපයක් ඔහු අතින් සිතුවම් විය. ගණේමුල්ලේ පිහිටි පූජ්‍ය දැවමොට්ටාවේ අමරවංශ හිමිපාණන් වැඩ විසූ සිරි මහින්දාරාමයේ පුවරුව අඳින ලද්දේ ද ජැක්සන් විසින්ය. ඒ් කාලයේ කිසිවෙක් නොදන්නා ජැක්සන් විසින් ලස්සනට සිතුවම් කළ එම පුවරුවෙහි යටින් ජැක්සන් ඇන්තිනී නමින් අත්සන් කොට තිබිණ. උපතින් කතෝලිකයකු වූ ජැක්සන් මනාව බුද්ධ ධර්මය උගත්තේය.\n\nජැක්සන් ප්‍රසිද්ධ වේදිකාවට\n\nපසු කලෙක දළදා පෙරහර සජීවී විකාශයක යෙදෙන ජැක්සන් එය අවසාන කරන ලද්දේ කට පුරා සියලු දෙනාට දළදා හාමුදුරුවන්‌ගේ පිහිටයි යනුවෙන් ආශීර්වාද කරමින්ය. සිංහල අලුත් අවුරුද්දට ටෙලිවිෂනයේ සිට කිරිබත් උයා රටට නැකත පැවසුවේ ඔහුය. ජැක්සන් පාසලේ දී විශ්වවිද්‍යාල ප්‍රවේශයට ද බෞද්ධ ශිෂ්ටාචාරය උගත්තේය.\n\nජැක්සන් ඇන්තනී ප්‍රසිද්ධ වේදිකාවට එනුයේ කොළඹ විශ්වවිද්‍යාලය හරහාය. නෙවිල් ඩයස් සුබසිංහගේ ‘වාරුවෙන් යන මිනිස්සු’ මෙන්ම ඊ. එම්. ඩී. උපාලිගේ ‘මෙතනින් මාරුවෙනු’ ඔහුගේ මුල්ම නාට්‍ය අතර වෙයි. මෙතැනින් මාරුවෙනු නාට්‍යයේ ඔහු ගයමින් රඟ පෑ ‘වැලන්ටයින් උතුමා‌ණෙනි’ ගීතය ජාතික රූපවාහිනියේ මුල් අවදියේ නිතර විකාශය කළ ගීයක් විය. එහි එම ගීය ගයමින් රඟන මේ අලුත් ඉළන්දාරියා ගැන මෙරට අවධානය මුල්වරට යොමු වූ අවස්ථාව විය. ඔහු මහාචාර්ය සරච්චන්ද්‍ර සුගතපාල ද සිල්වා, දයානන්ද ගුණවර්ධන, ලූෂන් බුලත්සිංහල, බන්දුල ජයවර්ධන, ධර්මසිරි බණ්ඩාරනායක, ජයන්ත චන්ද්‍රසිරි වැනි පරම්පරා නියෝජනය කරන මහා නාට්‍යවේදීන් ඇසට ජැක්සන් යොමු වනුයේ එම සමයේය. සාමාන්‍ය නළුවකුට වඩා පැතිර ගිය නිතර අභ්‍යාසයේ යෙදෙන පුළුල් දැනුමක් සතු මේ තරුණයා වේදිකා‌වේ ඉහළම නිර්මාණකරුවන්ගේ ඇස ගැටෙන්නට වැඩි කලක් ගත වූයේ නැත. මධුර ජවනිකා, බෙර හඬ, මරා සාද්, ලෝමහංස, ධවල භීෂණ, මෝරා, වැනි අසූව දශකයේ බිහි වූ විශිෂ්ට වේදිකා නාට්‍ය රැසකට ම ජැක්සන් ඇන්තනීගේ රංගන දායකත්වය ලැබිණ. ඔහු ටෙලිවිෂන මාධ්‍යයේ සන්නිවේදිකයකු ලෙස කලඑළි බසින්නේ ද මෙම අවදියේදීය. එහි ඔහුගේ ගුරුවරයා වූයේ ප්‍රේමකීර්ති ද අල්විස් යැයි හඟිමි. අවශ්‍ය දැනුම අවශ්‍ය තැනට අවශ්‍ය පරිදි සකසා ගන්නා න්‍යාය ජැක්සන්ට කියා දුන්නේ ප්‍රේමකීර්ති විසිනි. වරෙක වැඩ සටහනක් උදෙසා ඔහු පුස්තකාලයට වැද සියලු කරුණු සොයා ගනිද්දී එහි වැදුණු ප්‍රේමකීර්ති විහිළු කොට ගිය අන්දමත් පසුව කියැවූ සියලු කරුණු වැඩසටහනට යොමු කරන්නට යෑමේදී අනාගත් අන්දමත් ප්‍රේමකීර්ති තමන්ට වැරදුණු තැන කියා දුන් අන්දමත් ජැක්සන් පසුකලෙක හෙළිදරවු කළේය. ජැක්සන් ඇන්තිනී යන නාමය ඉංග්‍රීසියෙන් පද බෙදා (jack-son ant-honey) එය පනා පුත්‍ර කුහුඹු පැණියා ලෙස වර නැඟුවේ ද ප්‍රේමකීර්ති විසින්මය. ලෝමහංස නාට්‍ය පුහුණුව අතරතුර මහාචාර්ය සරච්චන්ද්‍රයන් ජැක්සන්ගේ නම සිරිමෙවන් ධර්මප්‍රිය ලෙස වෙනස් කරන්නට උත්සාහ කළ ද ජැක්සන් තමා උපත ලද නමින්ම පෙනී සිටියේය. ප්‍රේමකීර්ති තැනූ නමට ඔහු මහත් ඇලුම් කළේය පනාපුත්‍ර මතක වස්තුව නමින් ග්‍රන්ථයක් ද රචනා කළේය.\n\nජැක්සන් අපේ ටෙලිවිෂන් නාට්‍ය රංගන ඉතිහාසයේ ද පැරැණිතමයකු වෙයි. වේදිකාව හරහා නමක් දිනූ ජැක්සන් සිනමාවට ප්‍රථම ටෙලිවිෂන් රංගනයට පිවිසි මුල්ම තැනැත්තෙකි.\n\nසිනමාවට පිවිසීම\n\nඔහුගේ මිත්‍ර ශ්‍රියන්ත මෙන්ඩිස් පවා වේදිකාවෙන් සිනමාවට ද එයින් පසු ටෙලි නාට්‍ය රංගනයට ද පිවිසිය ද ජැක්සන් වේදිකාවෙන් ටෙලිවිෂන් රංගනයට එක් වී එයින් පසු සිනමාවට පිවිසියෙකු වෙයි. ඔහු ටෙලි නාට්‍ය රංගනයට පිවිසෙනුයේ පළිඟු මැණිකේ නාට්‍ය රංගනයට පිවිසෙමිනි. එහිදී ද ජැක්සන් මෙරට ටෙලිවිෂන් කලාවේ දැවැන්තයන් අතට පත් වන බවක් පෙනෙන කරුණකි. ඔහුගේ වාසනාව ඇත්තේ එතැනය. ඔහු වේදිකාවේ ද සිනමාවේද ටෙලිවිෂනයේ ද අත්පොත් තබනුයේ ලෝකයේ හොඳම විශ්වවිද්‍යාලයකට ගිය ද අත්පොත් කර ගත නොහැකි තරම් පිරිපුන් ආචාර්යවරුන්ගෙන් සමන්විත පාසලකින්ය. නාට්‍ය කලාවේ ඔහුට හමුවන නිර්මාණකරුවන් ද ටෙලිවිෂනයේ ඔහුට හමුවන දැවැන්තයෝද ඔහුගේ ඉදිරි ගමනට මඟක් විය. එහෙත් ඔහු තමන්ට ස්වාධින මඟක් ගොඩනඟා ගත්තේය. ඔහු ඔවුන්ගෙන් උගත්තේය. එහෙත් තමන් අන් අයකු නොවී ජැක්සන් ඇන්තනීම විය. ඔහු සිනමාවට පිවිසෙනුයේ විජය ධර්මශ්‍රීගේ ගුරු ගෙදර චිත්‍රපටයේ එන තරුණ කැරලිකාර ගුරුවරයා හැටියටය. ඔහු සිනමාවට නළුවකු පමණක් නොව, තිර නාටක රචකයකු මෙන්ම අධ්‍යක්ෂවරයෙකු ද විය. ච්ට්ටි, අයෝමා, වීසි දැල, ලොකු දුව, බව දුක, බව කර්ම, ගිනි අවි සහ ගිනි කෙළි, රන්දිය දහර, අස්වැසුම, සූරිය අරණ.ගරිල්ලා මාකටිං, මිල්ලේ සොයා, ප්‍රවේගය, ඇඩ්‍රස් නෑ. ධර්ම යුද්ධය ඔහු රඟ පෑ චිත්‍රපට අතර වෙයි. ජුලියට්ගේ භූමිකාව අබා, ඇඩ්‍රස් නෑ, , ඔහුගේ අධ්‍යක්ෂණයන් විය. එකගෙයි සොකරි හා සම්බුලා ඔහු තැනූ තිරයට එන චිත්‍රපට අතර වෙයි. ටෙලි නාට්‍ය අධ්‍යක්ෂණයට ඔහු මුල පුරනුයේ ඇසළ කළුවර ටෙලි වෘත්තාන්තය නිර්මාණය කරමින්ය. එහි කූට ප්‍රාප්තිය දස්කොන් යැ. මෙරට ඉතිහාසය වෙනස් කළා වූ මහනුවර කන්ද උඩරට ශ්‍රී වීර පරාක්‍රම නරේන්ද්‍රසිංහ රජ සමය පසුබිම් කරමින් කළ ගවේෂණය ඔස්සේ ඔහු කන්ද උඩ ගින්දර නමින් නවකතාවක් ද ලියා පළ කළේය. මෙම නිර්මාණ සියල්ලම ඔහු නිකම් හිතලු ලෙස ඉස්මතු කළ නිර්මාණ නොවේ. ඒ හැම නිර්මාණයක්ම ඉදිරිපත් කිරීම පසුපස දැවැන්ත ගවේෂණයක් සිදුව පවතී. බවදුක චිත්‍රපටයේ රංගනයට පෙර ඔහු නර්තනය හැදෑරුවේය. පුදුමය නම් ඒ හැම කලාවක්ම උකහා ගන්නට තරම් ඔහුගේ කඩවසම් සිරුර නම්‍යශීලීවිය. නිර්මාණශීලී ලෝකය තුළ ඔහු විසින් මවිත කරවන සුළු අභියෝගාත්මක නිර්මාණ ජැක්සන් මෙරට වර්තමාන කලාවේ දැවැන්තයකු ලෙස අබිසෙස් ලද්දේය. එහෙත් මුළු ජීවිත කාලය පුරාම ජැක්සන් පසුපස හඹාගිය සතුරන් පිරිසක් ද සිටියහ. මෙම බහුතරය ජැක්සන්ගේ සමකාලිනයෝ වූහ. තමා වටා සිටි මේ චරිතය දැවැන්තයෙකු ලෙස මතුවීම බොහෝ දෙනෙකුට රූස්සන්නක් නොවිණ. ඇත්තනම් හැමෝටම ජැක්සන් ඇන්තනි මෙන් නිර්මාණශීලී මෙන්ම ආකර්ෂණීය මිනිසකු වන්නට අවශ්‍ය විය. එය උරුමව තිබුණේ ජැක්සන්ටය. ඔහු අනන්‍යතාවක් ඇති මිනිසකු විය. ඔහු අනුන්ගේ අඩි පාරක නොගිහින් තමන්ගේම පාරක් තනා ගත්තේය. අලුත් පාර තනන හැම එකාම දැඩිව විවේචනයට ලක් වෙති. මේ තත්ත්වය ජැක්සන් සම්බන්ධ සීමාවන් ඉක්මවා ගියේය. ජැක්සන් ඇන්තනී මිතුරාණෙනි, ඔබ ආයෙත් එනවා නම් හොඳය. බොහෝ දෙනෙකුට යළිත් ඊර්ෂ්‍යා කරන්නට තවත් කිසිවකු නැත. ඔබ ම කන්ද උඩ ගින්දර ග්‍රන්ථයේ ලියූ පරිද්දෙන් කිසිවක් සිදු වී අවසාන වන්නේ නැත. සියල්ල සැමවිට සිදු වෙමින් පවතින්නේය.\n\nඅරුණ ගුණරත්න\n\n…………………………………………………………………..\n\nඅශිෂ්ටත්වයේ කුරිරු හඬට – අවනත වූ ජැකා\n\nමේ දිනවල, සෑම නාළිකාවකම මධ්‍ය ලක්ෂය වී ඇත්තේ ඔහු ය. සෑම පුවත්පතකම, කතානායකයා වී ඇත්තේ ද ඔහු ය. ඔහු පිළිබඳ දැක්වෙන සියලු අර්ථකථන වචන හතරකට සම්පිණ්ඩනය කොට පෙළ ගස්වන්නේ නම්, “ඔහු විකල්පයක් රහිත ශ්‍රී ලාංකිකයෙකි.”\n\nරංගනය, ගායනය, ලේඛනය, භාෂණය, දේශනය, ගවේශනය, චිත්‍රණය සහ සන්නිවේදනය යන සෑම කොදෙව්වක් ම එක හා සමානව ම අතික්‍රමණය කළ නැතිනම් දිග්විජය කළ කිසිවකු මගේ ජීවිත කාලය තුළ හෝ මෑත ඉතිහාසය තුළ ලාංකේය නාමයෙන් මට හමුවී නැත. හමුවූයේ ඔහු ම පමණි. හේ අන් කවරෙකුත් නොව මා මිත්‍ර, පනාපුත්‍ර “ජැකා” ය.\n\n“ජැකා” පිළිබඳ ඉතා සමීප වූ දිගු මතකයට වඩා, මට මේ මොහොතේ ස්මරණය වන්නේ, ලියෝ ටොල්ස්ටෝයි විසින් ඇන්ටන් චෙකොෆ් පිළිබඳ තැබූ සටහනයි.\n\nමන්ද, එය අපේ කතානායකයාට ද එලෙසින්ම වලංගු වන බැවිනි.\n\n“ජැකා” වූ කලි; ඔබේ හදවත පිරී ඉතිරී යන තෙක්, ශත වර්ෂ ගණනාවක් පුරා නැවත නැවතත් කියවිය හැකි පුස්තකයකි. නැවත නැවතත් රස විඳිය හැකි නාට්‍යයකි. නැවත නැවතත් නැරඹිය හැකි චිත්‍රපටියකි. එසේ ම, නැවත නැවතත් මිමිණිය හැකි අපූරු ගීතයකි. අවසන, “සැබැවින්ම ඔහු ජීවිතය පිළිබඳ කලාකරුවෙකි.”\n\nවර්තමාන මාධ්‍ය භාවිතයන් තුළ සමාජ පරිකල්පනයට හා රසවින්දනයට සිදුවන බලපෑම නිසා සංස්කෘතික අනන්‍යතාව ගිලිහෙන බව වරෙක, ඔහු ලියුවේ ය.\n\nසංස්කෘතික උරුමයන් ආරක්ෂා කිරීම යනු අතීතකාමය නොවේ යැයි වරෙක, ඔහු කියුවේ ය.\n\nසංස්කෘතික අනන්‍යතාව අනාගත පරපුර වෙත සම්ප්‍රේෂණය කිරීමේ වගකීම, ගුරුවරුන් හා කලාකරුවන් තම දෙඋර මතට ගත යුතු යැයි වරෙක, ඔහු දිවුලේ ය.\n\nඑහෙත්, හස්ති ප්‍රහාරයෙන් බරපතළ ලෙස ගිලන් වූ අස්ථි සහිතව ඇඳට සීමාවී, පණ සමඟ පොරබදන අවසන් යාමයේ පවා, ‘අශිෂ්ටත්වය’ ඉතා කුරිරු ලෙස ඔහුට ආමන්ත්‍රණය කිරීම සරදම්කාරී සංස්කෘතික ඛේදවාචකයක් නොවන්නේ ද..?\n\nආවඩා .. ආයුබෝ වේවා යි සියලු ශ්‍රී ලාංකිකයන්ට හදවතේ ගැඹුරුම පත්ලෙන් ආශිර්වාද කළ ඔහුට, ධම්ම පදය, බයිබලය, භගවත් ගීතාව සහ කුරාණය දෝතින් ගත් මිලියන සංඛ්‍යාත මිනිසුන් එකාවන්ව, එසේම වේවා! යි පෙරළා ප්‍රාර්ථනා කරද්දී ම ඔහු අවසන් නින්ද තෝරා ගත්තේය.\n\nදුරින් සිට හෝ ඔහු බලන්නට තිබූ ආශාව ගැන ප්‍රදීපා සහ ම’විසින් කුමාරිට කීවේ මීට සති දෙකකට පෙරයි. එම අවස්ථාව පමණක් නොව, අවසන් හෝරාවේ හෝ ඔහුට සමු දෙන්නට තිබූ නිමේෂය පවා මට අහිමිව ඇත.\n\nසමාවෙයන් “ජැකා”..! උඹට සුව නින්දක්..!!\n\nහිටපු අමාත්‍ය, පාර්ලිමේන්තු මන්ත්‍රී ඩලස් අලහප්පෙරුම\n\n…………………………………………………………………..\n\nසම්මත මාධ්‍ය කලාව උඩුයටිකුරු කළ ජැක්සන්\n\nජනප්‍රිය සංස්කෘතිය සහ විදග්ධ සංස්කෘතියේ සාධනීය – නිශේධනීය අංග මනාව පසක් කොට ගත් ජැක්සන් ඇන්තනී නම් වූ අසාමාන්‍ය ප්‍රතිභා ශක්තියක හිමිකරු සම්මත මාධ්‍ය කලා ක්ෂේත්‍රය කොට්ට උරයක් කණපිට පෙරළන්නා සේ උඩුයටිකුරු කළ යුග පුරුෂයෙකි.\n\nඅතිවිශිෂ්ට රංගධරයකු, ගුවන් විදුලි – රූපවාහිනී පෙර ගමන්කරුවකු , පූරකයකු, තිර රචකයකු, අධ්‍යක්ෂවරයකු, ගායකයකු, චිත්‍ර ශිල්පියකු, ගීත රචකයකු, ගත්කතුවරයකු, ඉතිහාසඥයකු, පර්යේෂකයකු, ජන විඥානය පෝෂණය කළ චින්තකයකු සහ ප්‍රතිභා ප්‍රභා ප්‍රකට දරුවන් තිදෙනකු කලා ලොවට පිදූ ආඩම්බරකාර පියකු ලෙස ජීවිතය සහ සමාජය විනිවිද දුටු ‘තුන්කල් දක්නා සූර ප්‍රඥාව’ ඇතැමකුට දිර වූයේ නැත.\n\nඅන් සියල්ලන්ට කලින් සමාජ, දේශපාලන, සංස්කෘතික විචල්‍යයන් ඇතැඹුලක් සේ පිරිසිඳ දැන හඳුනාගැනීමට ඔහුගේ නුවණැස, බහුශ්‍රැතභාවය, රැස් මාලාව, වාග් චාතුර්යය ගාමක බලවේගයක් විය. වේදිකාව, පුවත්පත්, ගුවන් විදුලිය, පුංචි තිරය, සිනමාව ආදී සකල කලා විෂය ක්ෂේත්‍ර ස්පර්ශ කළ හෙතෙම අපගේ ඥාන මණ්ඩලය සහ භාව මණ්ඩලය පෝෂණය කිරීමට සුවි‍ශිෂ්ට දායකත්වයක් ලබා දුන්නේය.\n\nවිශ්වවිද්‍යාල; සංස්කෘතික කාන්තාර වී එකිනෙකාට ආඩපාළි කියා ගන්නා මුඩුබිම් වූ කල සමාජ – දේශපාලන – සංස්කෘතික ප්‍රවාහයේ ක්‍රමික ඛේදවාචක ජැක්සන් ඇන්තනී අත්දුටුවේය. ඊට එරෙහිව හුදෙකලා අරගලයක නියුක්ත වූ ‘පනාපුත්‍ර කුහුඹු පැණියා’ මුහුණට මුහුණ ගැටුණේ වරක් දෙවරක් නොවේ. ඔහු තමා අනුදත් දර්ශනය – නිර්මාණවේශය වෙනුවෙන් අදීන – අභීත සටනකට පණ පෙවීය. මහා සිංහලේ වංශ කතාව, අබා, සීරජ, දස්කොන් ඊට නිදර්ශන කිහිපයක් පමණි.\n\nව්‍යක්ත, විනීත, විශාරද, බහුශ්‍රැත, පූර්මධර, ධම්මානු ධම්ම පඨිපන්න සසෝබන ගුණ මේ අපූරු ජනතාවාදී කලාකරුවාගේ සෞන්දර්යය චාරිකාව විචිත්‍රවත් කළ බව නොකිවමනාය. කුඩා කල පටන් පැවති විචාරක්ෂිය, කුහුල, නව දෘෂ්ටියකින් ලෝකය දැකීමේ නොතිත් ආශාව පැහැසර පෙරමඟ ලකුණු පසක් ක‍ෙළ්ය.\n\nදේශපාලන න්‍යාය පත්‍රවලට අනුකූලව ජැක්සන් ඇන්තනීට ගල්මුල්වලින් පහර දුන් අපතයෝ, ඔහුගේ උත්තුංග පූර්වාදර්ශ, පරමාදර්ශ පයිසෙකට ගනන් නොගත්හ. ඔවුහු සුජීවත්ව සිටියදීම ජැක්සන්ව දහ පහළොස් වතාවක් ඝාතනය කළහ. ඒ සුවි‍ශිෂ්ට ප්‍රතිභා ශක්තියට, විශාරදභාවයට සහ දර්ශනයට අභියෝග කළ නොහැකි අඳබාලයෝ, දේශපාලන දියහළුවෝ, එකම රැහේ මිත්‍ර ප්‍රතිරූපකයෝ අතිජාත මිත්‍රයන්සේ පෙනී සිටිමින් විෂ එන්නත් කළහ. උත්තරීතර මනුෂ්‍යත්වයට නිඟා දෙමින් කැත, තුච්ඡ, නින්දිත මඩ ප්‍රචාර දියත් කළහ.\n\nමරාසාද්, කඩුල්ල, පිටගම්කාරයෝ, පුනරුත්පත්තිය, ගිනි අවි සහ ගිනි කෙළි, අකාල සන්ධ්‍යා, ලොකු දුව, බවකර්ම, බවදුක, රන්දියදහර, අස්වැසුම, සූරියඅරණ, ගරිල්ලා මාර්කටිං, අප්පච්චි, ඇඩ්‍රස් නෑ, ධර්ම යුද්ධය, මහරජ ගැමුණු, විශමභාග රංගනය උදෙසා හොඳම නළුවා ලෙසින් සම්මාන දිනූ ජැක්සන් සප්තවිධ රංග ප්‍රතිභාවේ අපූර්වත්වය ශ්‍රී ලාංකේය ප්‍රේක්ෂකයන්ට වඩවඩාත් ප්‍රත්‍යක්ෂ කළේය.\n\nවර්ෂ 2002 මහා සිංහලේ වංශකතාව (මාධ්‍ය විශිෂ්ටතා සම්මානය) 2004 යෙහෙළි (හොඳම වත්මන් සිදුවීම් සඳහා පිදෙන සම්මානය) 2008 ගඟ දිගේ (හොඳම සඟරාමය වැඩසටහන), 2016 දස්කොන් (හොඳම ටෙලි නාට්‍ය අධ්‍යක්ෂණය) 2018 සී රජ (හොඳම ටෙලි නාට්‍ය පිටපත) දස්කොන් (හොඳම ටෙලිනාට්‍ය සහ හොඳම පිටපත) 2019 ජනප්‍රියතම නළුවා ඇතුළු සම්මාන රැසකින් පිදුම් ලැබීය. ඒ සියල්ල පිටුපස රැඳී පැවතියේ නිසර්ග සිද්ධ ප්‍රතිභාප්‍රභාව, නොසැලෙන ආත්ම විශ්වාසය සහ කැපවීමයි.\n\nජාතියේ පිනෙන් දේශයේ ජනිත ජැක්සන් ඇන්තනීගේ අකල් වියෝවින් වේදිකාව, පුංචිතිරය, සිනමාව තුළ ඇතිවන හිඩැස පුරවාලන්නට කිසිවකුට ඉඩක් නැත. ඒ රික්තය සපුරාලීමට හැකිවන්නේ ජැක්සන් යළි ප්‍රාදූර්භූත වුවහොත් පමණි. ඔහුට සම කළ හැක්කේ ඔහුම පමණක් වන නිසාවෙනි. ප්‍රතිභා, ව්‍යුත්පත්ති, සතතාභ්‍යාස තුළින් ජැක්සන්ට අනන්‍ය සාධාරණ රඟ සොබා, හඬ පෞරුෂය, ගති ලක්ෂණ තවත් කල්පයක් ගෙවී ගියද පාඨක ශ්‍රාවක – ප්‍රේක්ෂක සමූහයාගේ නෙත් මානයෙන් ඈත් නොවනු නියතයි.\n\nශ්‍රීමත් ඉන්ද්‍රජිත් ලියනගේ",
       "URL": "https://www.dinamina.lk/2023/10/12/featured/29914/%e0%b6%b8%e0%b7%92%e0%b6%ad%e0%b7%94%e0%b6%bb%e0%b7%8f%e0%b6%ab%e0%b6%b1%e0%b7%92-%e0%b6%94%e0%b6%b6-%e0%b6%86%e0%b6%ba%e0%b7%99%e0%b6%ad%e0%b7%8a-%e0%b6%91%e0%b6%b1%e0%b7%80%e0%b7%8f-%e0%b6%b1/",
       "Category": "featured",
       "Parent URL": "https://www.dinamina.lk/category/featured//page/2/"
}