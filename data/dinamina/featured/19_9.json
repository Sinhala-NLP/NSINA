{
       "Source": "dinamina",
       "Timestamp": "August 7, 2023 1:36 am",
       "Headline": "ජය මඟ විවර කර අරාලි තුඩුවෙන් නික්ම ගිය  වීර සෙන්පති විජය විමලරත්න",
       "News Content": "මේජර් ජෙනරාල් විජය විමලරත්නයන්ගේ 31 වැනි ගුණ සමරුව හෙටට (8) යෙදේ.\n\nබෙදුම්වාදි ත්‍රස්තවාදය ශ්‍රී ලංකාද්වීපයෙන් මුලිනුපුටා දැමීමේ අධිෂ්ඨානය පෙරදැරිව එහි මූලික පියවර වශයෙන් යාපනය නගරය සම්පූර්ණයෙන්ම මුදාගැනීමේ දැවැන්ත මෙහෙයුම සඳහා සැලසුම් සකස් කර, ඊට අදාළ නිරීක්ෂණ කටයුත්තක් සඳහා ලුතිනන් ජෙනරාල් ඩෙන්සිල් කොබ්බෑකඩුව සමඟ ජීප් රියකින් ගමන් කරමින් සිටියදී එල්ටීටීඊ ත්‍රස්තවාදීන් විසින් අරාලි තුඩුවේදී ඇටවූ අධිපීඩන බෝම්බයකට ගොදුරුව මේජර් ජෙනරාල් විජය විමලරත්න, රියර් අද්මිරාල් මොහාන් ජයමහ, ලුතිනන් කර්නල් එච්ආර් ස්ටෙපන්, ලුතිනන් කර්නල් ජී.එච්. ආරියරත්න, ලුතිතන් කර්නල් වයි.එන්. පලිපාන, කමාන්ඩර් අසංග ලංකාතිලක, ලුතිනන් කර්නල් නලීන් ද අල්විස්, ලුතිතන් කමාන්ඩර් සී.බී. විජේපුර, සාමාන්‍ය සෙබළ ඩබ්.ජේ. වික්‍රමසිංහ 1992 අගෝස්තු 8 දා ජීවිතක්ෂයට පත් වූහ. එහිදී දිවි පිදූවන් අතර වූ මේජර් ජෙනරාල් විජය විමලරත්න යුද්ධ හමුදාවේ කැපී පෙනෙන දස්කම් පෑ සැබෑ රණකාමියෙක් විය.\n\n\n\nදකුණු ලක මාතර තලල්ලෙහි වනිගමුනි පීටර් මෙන්ඩිස් විමලරත්න සහ බේරුවල මුල්ලපිටියේ සාලින් කුමාරසේකර යුවළට පුත්ව වනිගමුනි ඉන්ද්‍රජිත් විජයකුමාර මෙන්ඩිස් විමලරත්න 1940 අගෝස්තු 25 දින උපත ලබන්නේ පිරිමි දරුවන් නව දෙනකුගෙන් සමන්විත පවුලේ දෙවැනි දරුවා ලෙසිනි. 1945දී කොළඹ රාජකීය විද්‍යාලයට ඇතුළත් වන විජය කුමාර විමලරත්න අධ්‍යාපන කටයුතුවලදී මෙන්ම, බාහිර ක්‍රියාකාරකම්වලදීද ගුරුවරුන්ගේ ආදරය දිනාගනිමින් කැපීපෙනෙන දක්ෂතා දැක්වීය. පාසල් අධ්‍යාපන කටයුතු සාර්ථකව නිමවා 1961දී ශ්‍රී ලංකා යුද්ධ හමුදාවේ නිත්‍ය බළසේනාවට කැඩෙට් නිලධාරයකු වශයෙන් එක් විය. 1963දී දෙවැනි ලුතිතන් ලෙස අධිකාරියට පත්ව ශ්‍රී ලංකා පාබළ හමුදාවට ඇතුළත් විය. 1969දී අභිනවයෙන් පිහිටුවූ ගැමුණුහේවා බළඇණියේ ආරම්භක සාමාජිකයකු ලෙස ඇතුළත්ව එහි 2 වැනි (ස්වෙච්ඡා) බළඇණියෙහි විධායක අධිකාරි තනතුරට පත් කරනු ලැබීය. 1982දී පළමු වැනි විජයබාහු පාබළ රෙජිමේන්තුව වෙත ඇතුළත්ව පළමුවැනි බළඇණියේ අණ දෙන නිලධාරි තනතුරට පත් වූ අතර, 1982දී ලුතිතන් කර්නල් නිලයට උසස්වීම් ලැබීය. පළමු වැනි විජයබාහු පාබළ බළඇණියට අණ දෙමින් නිවැරදි මාවතෙහි සිය භටපිරිස් පෙළගස්වමින් සිටියදී එම බළඇණිය විසුරුවා හැර, පළමු වැනි විජයබාහු පාබළ රෙජිමේන්තුව සමඟ ඒකාබද්ධකර බිහි වූ පළමු වැනි ගජබා රෙජිමේන්තුවට අණ දීමේ භාරධුර කාර්යයට පත් කරනු ලැබීය.\n\nවර්ෂ 1984දී යාපනය අර්ධද්වීපයේ රාජකාරි සඳහා තම බළඇණිය සමඟ පැමිණි ලුතිතන් කර්නල් විජය විමලරත්න තම යුද උපක්‍රම හා සැලසුම් මඟින් මුළු යාපනය අර්ධද්වීපයේ පමණක් නොව කිලිනොච්ච්ය, මාන්කුලම්, කොකාවිල්, පුනරීන් ආදි සියලු ප්‍රදේශවල යුද හමුදාවේ අණසක පතුරුවමින් ත්‍රස්තවාදි ක්‍රියාකාරකම් අවම කිරීමට සමත් විය. ඒකක අණ දෙන නිලධාරි තනතුරට අමතරව උතුරු මැද ආඥා පෙදෙස් මූලස්ථානයේ වැඩ බලන ආඥාපති තනතුරට 1985දී පත් වූ ලුතිතන් කර්නල් විජය විමලරත්න මැදවච්චිය හා තත්තිරිමලේ වැනි ත්‍රස්තවාදි තර්ජිත ගම්මාන ආරක්ෂාවට විශේෂ අවධානයක් යොමු කරමින් ඒ ප්‍රදේශයේ ජනතාවගේ ආරක්ෂාව තහවුරු කරලීම සඳහා පියවර රැසක් ක්‍රියාත්මක කරවීය.\n\n\n\nඑල්ටීටීඊ ත්‍රස්තවාදීන්ගේ ගරිල්ලා යුදෝපාය මාර්ග විනාශ කිරීමට තම බළඇණියෙන් 300කින් සමන්විත භටපිරිසක් තෝරාගෙන ඔවුන්ට තම අධීක්ෂණය හා සැලසුම් අනුව විශේෂ ක්‍රියාන්විත කණ්ඩායම් පාඨමාලාව යටතේ පුහුණුව දීමෙන් පසු උතුරු නැඟෙනහිර වනගත ප්‍රදේශවල රාජකාරි සඳහා යෙදෙමින් එමඟින් සාර්ථක ප්‍රතිඵල ලබන්නට සමත් විය. යුද්ධ හමුදාවේ විශිෂ්ට රෙජිමේන්තුවක් බවට පත්ව ඇති විශේෂ බළකායද බිහි වූයේ මේ ඒකකයට අනුබද්ධිව වන අතර, එයද ලුතිතන් කර්නල් විජය විමලරත්නගේ යුදෝපක්‍රමයක් පල දැරීමකි. ඒකක අණ දෙන නිලධාරි තනතුර දරමින් සිටියදීම 1986දී කර්නල් නිලයට උසස් කෙරුණු මේ ජ්‍යෙෂ්ඨ නිලධරයා කොළඹ ආරක්ෂක සේනා ආඥාපති තනතුරට පත් කරන ලදි. 1988දී ඔහු බ්‍රිගේඩියර් නිලය දක්වා උසස් වීම් ලැබුවේය. කොළඹ ආරක්ෂක සේනා මූලස්ථානයේ ආඥාපති ලෙසත්, ඒකාබද්ධ මෙහෙයුම් මූලස්ථානයේ කර්නල් ප්‍රධාන මාණ්ඩලික ලෙසත් කටයුතු කරමින් සිටියදී 1989දී නැවත යුද්ධ හමුදා මූලස්ථානයේ මෙහෙයුම් අධ්‍යක්ෂ ලෙස පත්ව යෑමට සිදු විය. ඒ කාලසීමාවේ රටේ පැවති අඳුරු යුගය අවසන් කරමින් මහජනතාව සුරක්ෂිකත කිරීමට අවශ්‍ය පියවර රාශියක් ඔහු විසින් ගනු ලැබීය.\n\n1989දී රෙජිමේන්තු සංකල්පය යුද්ධ හමුදාව තුළ ස්ථාපිත වත්ම ගජබා රෙජිමේන්තුවේ ප්‍රථම ආඥාපති තනතුරට පත් වූ බ්‍රිගේඩියර් විජය විමලරත්න එහි දියුණුවට සුවිශාල මෙහෙවරක් කළේය. ඒ තනතුර දරන අතරතුරදීම 1991දී යාපනය ආරක්ෂලක සේනා මූලස්ථානයේ ආඥාපති ධුරට පත් බ්‍රිගේඩියර් විජය විමලරත්න යාපනය ප්‍රදේශයේ ක්‍රියාත්මක එල්ටීටීඊ ත්‍රස්තවීන්ගේ බලය විනාශ කොට දමා යුද හමුදාවේ බලය තහවුරු කිරීමේ වගකීම භාර ගත්තේය. ත්‍රස්තවාදීන් අලිමංකඩ කඳවුර හුදෙකලා කොට එම කඳවුර සහ එහි සෙබළුන් විනාශ කිරීම සඳහා සටන් අරඹද්දී ජෙනරල් ඩෙන්සිල් කොබ්බෑකඩුව හා එක් වූ විජය විමලරත්න බලවේගය ක්‍රියාන්විතය සැලසුම් කොට ත්‍රස්තවාදීන් මවිතයට පත් කරමින් ප්‍රහාර එල්ල කොට අලිමංකඩ කඳවුර හා සෙබළුන් ආරක්ෂාක කරගන්න සමත් විය.\n\n\n\nත්‍රස්තවාදීන්ට එරෙහිව ක්‍රියාත්මක වූ මේ අභීත සෙන්පතියාගේ රණශූරත්වය යුද්ධ හමුදාවේ පමණක් නොව, සමස්ත සන්නද්ධ හමුදාවේම ඉමහත් ගෞරවයටද පාත්‍ර විය. රණවික්‍රම, රණශූර, විශිෂ්ට සේවා විභූෂණ සහ උත්තමසේවා පදක්කම් ඔහු වෙත පිළිගැන්වුණේ ඒ විශිෂ්ට සේවාව ඇගයීමක් වශයෙනි. රටේ ස්වාධීනත්වය රැක දීම පිණිස සිය ජීවිතය පුද කළ අභීත රණවිරු මේජර් ජෙනරල් විජය විමලරත්න සෙන්පතියාණන් පිළිබඳ මහත් වූ ගෞරවය හා භක්තිය ශත වර්ෂ ගණනනාවක් පුරා සිරි ලක නොනැසී පවතිනු ඇත.",
       "URL": "https://www.dinamina.lk/2023/08/07/featured/12019/%e0%b6%a2%e0%b6%ba-%e0%b6%b8%e0%b6%9f-%e0%b7%80%e0%b7%92%e0%b7%80%e0%b6%bb-%e0%b6%9a%e0%b6%bb-%e0%b6%85%e0%b6%bb%e0%b7%8f%e0%b6%bd%e0%b7%92-%e0%b6%ad%e0%b7%94%e0%b6%a9%e0%b7%94%e0%b7%80%e0%b7%99/",
       "Category": "featured",
       "Parent URL": "https://www.dinamina.lk/category/featured//page/19/"
}