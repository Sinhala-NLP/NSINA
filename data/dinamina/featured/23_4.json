{
       "Source": "dinamina",
       "Timestamp": "July 15, 2023 1:00 am",
       "Headline": "ආර්ථිකය පණ ගන්වන උපාය මාර්ග",
       "News Content": "ය\nම් අයෙකු විසින් හෝ ආයතනයක් විසින් හෝ ආණ්ඩුවක් විසින් ගනු ලබන තීන්දු තීරණ යනු රටක, අනාගතයක පැවැත්ම හෝ පැවැත්මේ විචල්‍ය තීරණය කරනු ලබන ප්‍රබල සාධකයක්ම වෙයි.\n\nඒ අනුව අද අපට මුහුණ පෑමට සිදුව ඇති ආර්ථික අර්බුදය සම්බන්ධයෙන් වගකිව යුතු සහ වග විය යුතු ආයතන රාශියකි. ඔවුන්ගේ වගකීම සහ වගවීම කුමනාකාරයෙන් සිදුවේද යන්න පරීක්ෂා කළ යුතුය. ඒ මන්ද ඒ සඳහා නිසි වෘත්තිය සැලකිල්ලක් ඇති වූයේද යන්න සොයා බැලිය යුතුය. මෙහිදී සිදු කළ යුතු වන්නේ ආර්ථිකයේ තෝරා ගත් අංශ ධෛර්යවත් කිරීමත්, අනවශ්‍ය අංශ අධෛර්යවත් කිරීමත්ය. ශ්‍රී ලංකාවේ ආර්ථීක අර්බුදය විසඳීම සඳහා නිවැරදි සැලැස්මක් හෝ නිවැරදි දැක්මක් අනුව කටයුතු කරන බවක් දැනට පෙනෙන්නට නැත. ආර්ථිකයේ පවතින මෙම අර්බුදකාරී තත්ත්වය හමුවේ ආර්ථික ක්‍රියාකාරකම්වල නව ප්‍රමුඛතාවයන් හඳුනාගෙන ඒ අනුව ආර්ථික ක්‍රියාකාරකම් හැඩගැස්විය යුතුය. ශ්‍රී ලංකාවේ ප්‍රධානම ප්‍රශ්නය වන්නේ විදේශ විනිමය ඉපැයීම හා ඉතිරි කිරීමට හැකිවන පරිදි රටේ සංවර්ධන සැලැසුම් ක්‍රියාත්මක නොවීමයි. විශේෂයෙන්ම විවෘත ආර්ථීකයක් පවතින රටක වඩාත්ම වැදගත් අංශය වන්නේ වෙළෙඳ අංශයේ වර්ධනයයි.\n\nවිකල්ප නිෂ්පාදන දිරි ගැන්වීම\n\nකාලයක් තිස්සේ අපේ රටේ සියලුම සම්පත් විවෘත ආර්ථීකයක් පවත්වාගෙන යමින් වෙළෙඳ නොවන අංශය වෙත බෙදා හැරීම සිදු කරනු ලැබූ අතර, ඒ මඟින් රටේ ආර්ථීකයට විදේශ විනිමය ඉපැයීමක් හෝ විදේශ විනිමය ඉතිරි කිරීමක් සිදු\nනොවීය. මේ අතර රට විදේශ ණය හා ආධාර ලබා ගෙන එම අරමුදල් වෙළෙඳ නොවන අංශයට යෙදවීමෙන් ආර්ථීකයට විදේශ විනිමය ඉපැයීමේ හැකියාව වර්ධනය වීමක් සිදු නොවූ අතර, ගන්නා ලද ණය ආපසු ගෙවීමට සිදු වූයේ ඩොලර් උපයෝගී කර ගෙනය. ඒ සඳහා රජය අනුගමනය කළේ වෙනත් විදේශ ණයක් ලබා ගෙන එම ණය පියවා දැමීමයි. මේ ආකාරයට රටක් දිගින් දිගටම ක්‍රියාත්මක කිරීමට නොහැකි වන අතර ලෝකයේ හෝ විදේශ රටවල සිදු වන කම්පනයකදී මෙරට ආර්ථීකය ඉතා වේගයෙන් ආපස්සට ගමන් කරයි. එබැවින් රට තුළ ප්‍රමාණවත් විදේශ විනිමය ඉපැයීම් හා ඉතිරි කිරීම් ඇති කිරීම සඳහා රටේ සංවර්ධන සැලසුම් ඒ දෙසට යොමු විය යුතුය. එසේ නොවන්නේ නම්, රටට දිගු කාලීන වශයෙන් විශාල අර්බුද රාශියකට මුහුණපෑමට සිදු වේ. පවතින විදේශ විනිමය හිඟය හමුවේ විදේශීය ආනයනිත අමුද්‍රව්‍යවල හිඟතාවයන් පවතින බැවින් විකල්ප නිෂ්පාදන සඳහා වැඩි ප්‍රමුඛතාවයක් මෙන්ම දේශීය අමුද්‍රව්‍ය මත නිපදවන කර්මාන්ත නිෂ්පාදන හෝ ද්‍රව්‍ය නිෂ්පාදන දිරි ගැන්විය යුතුය.\n\nආනයන ආදේශන හඳුනා ගැනීම\n\nඑසේ කිරීම මඟින් රටේ අඛණ්ඩව නිෂ්පාදනයේ වැඩි කිරීමක් සිදු කිරීම මඟින් එම ක්ෂේත්‍රවල භාණ්ඩවල මිල අඩු කර ගැනීමට හැකිය. ඒ මඟින් රටේ සමස්ත උද්ධමනය අඩු කර ගැනීම සඳහා යම් දායකත්වයක් සැපයිය හැකිය. අනෙක් අතට විදේශ ආනයන අමුද්‍රව්‍ය මත නිපදවන කර්මාන්ත සඳහා විකල්ප හෝ ආනයන ආදේශන හඳුනාගෙන ඒ මත ධෛර්යවත් කිරීමක් සිදු කළ යුතුය. විශේෂයෙන්ම ආර්ථිකයේ පෞද්ගලික අංශය රටේ දළ ජාතික නිෂ්පාදනයට වැඩි දායකත්වයක් ලබා දෙන බැවින් ඔවුන්ගේ දැනට ඇති වී ඇති උද්ධමනය හමුවේ සහ රටේ පවතින ඉහළ පොලී අනුපාතය හමුවේ පිරිවැය විශාල වශයෙන් ඉහළ යාම සිදුවන බැවින් එම නිෂ්පාදන අධෛර්යවත් නොකර පවත්වා ගැනීම සඳහා විශේෂිත ක්‍රම මඟින් සහන පොලී අනුපාතයන් යටතේ මෙම කර්මාන්ත හා සේවා පවත්වා ගත යුතු වේ. රටේ දේශීය ආහාර සුරක්ෂිතතාවය ඇති කිරීමට අවශ්‍ය පියවර ගැනීම මඟින් විදේශ විනිමය මත ඇති වන ඉල්ලුම යම්තාක් දුරකට පාලනය කර ගැනීමට හැකිය. එමෙන්ම වෙ‍ෙළඳ අංශයට දායකත්වයක් ලබා දෙන විදේශ විනිමය උපයන සහ විදේශ විනිමය ඉතිරි කරන නිෂ්පාදන ආයතන සුළු හා මධ්‍ය පරිමාණ කර්මාන්ත දියුණු කිරීම සඳහා ගුණාත්මක ණය පාලන උපක්‍රම අනුගමනය කළ යුතු වේ.\n\nසම්පත් ඉතිරිය\n\nඒ සඳහා රටේ ප්‍රමුඛතාවයන් මත සම්පත් බෙදා හැරීම විධිමත් පරිදි සිදු කිරීමට නැවත සලකා බැලීම කළ යුතුය. මෙවැනි තත්ත්වයකදී රටේ ආර්ථිකයේ අංශ පිළිබඳ අභ්‍යන්තර අධ්‍යයනයක් කර වහාම ප්‍රමුඛතා ගත කළ යුතු අංශ සඳහා සම්පත් යෙදවෙන ආකාරයෙන් සහ ලබා දිය යුතු ප්‍රමුඛතාවයන් විශේෂයෙන් සැලකිල්ලට ගෙන ක්‍රියා කළ යුතු වේ. විශේෂයෙන්ම කොවිඩ් වසංගත තත්ත්වය වැනි තත්ත්වයන්වලදී විදේශ ශ්‍රමිකයන් උපයන ආදායම් නතර වීමත්, සංචාරක කර්මාන්තය අඩපණ වීමත් මත ආර්ථීකය මුළුමනින්ම අකර්මණ්‍ය තත්ත්වයට පත් වන නිසා ජනතා අවශ්‍යතා සැපයීමට නොහැකි වීමෙන් මහත් දුෂ්කරතාවයන්ට පත්වේ. එබැවින් ආර්ථීකය ගමන් කරන දිශාව හා රටාව හොඳින් අවබෝධ කර ගෙන විදේශ විනිමය ඉපැයීමේ කර්මාන්ත, සේවා හෝ කෘෂිකාර්මික යන අංශවල වර්ධනයක් ඇති කළ යුතුය. අනික් අතට රටට විශාල වශයෙන් සිදු කරනු ලබන අනවශ්‍ය ආනයන සඳහා ආනයන ආදේශන නිෂ්පාදන ඉදිරිපත් කිරීම මෙන්ම රජයේ සම්පත් බෙදාහැරීමේදී ඒ දෙසට යොමු විය යුතුය. පසුගිය කාලය දෙස ආපසු බැලීමේදී එවැනි තත්ත්වයක් හඳුනා ගැනීමට නොහැකි වන අතර, පෙර පැවති ආකාරයටම රට ගමන් කරන බව පෙනීය. ශ්‍රී ලංකාවේ ප්‍රධාන ප්‍රශ්නය වන්නේ අර්බුදයකදී එය කළමනාකරණය කර ගැනීම සඳහා ප්‍රමාණවත් සම්පත් ඉතිරියක් නොමැති නිසා දැඩි ලෙස මූල්‍ය දුෂ්කරතාවයන්ට පත් වීමට සිදු වීමයි.\n\nතෝරාගත් අංශවල ආයෝජනයන්\n\nඉදිරියේදී රටේ ණය ආපසු ගෙවීමට සිදුවන අතර ඒ සඳහා විශාල මුදලක් වැය කිරීමට සිදු වේ. එම තත්ත්වය කළමනාකරණය කර ගැනීම සඳහා දේශීය මෙන්ම විදේශීය වශයෙන්ද ලැබෙන විනිමය වර්ධනය කර ගත හැකිය. එම ආදායම් වර්ධනය කර ගැනීමට නම්, රට තුළ ප්‍රමාණවත් ආර්ථීක වර්ධනයක් ඇති කර ගත යුතුය. එබැවින් ක්‍රමානුකූලව දැනට අනුගමනය කරනු ලබන ආර්ථීකය හකුළවන ප්‍රතිපත්ති ලිහිල් කළ යුතුය. එමෙන්ම ඉහත දැක්වූ පරිදි ඉහළ ප්‍රමුඛතාවක් විදේශ විනිමය ඉපැයීමත්, ඉතිරිකිරීමත් සඳහා යොමු විය යුතුය. තවද රටේ පවතින අමාත්‍යාංශ හරහා සිදු වන ක්‍රියාකාරකම් ඒ සඳහා අනුගත විය යුතුය. රටේ තිරසර ආර්ථික වර්ධනයක් ඇති කර ගැනීමට නම් රටේ අපනයන, සේවා හා සංක්‍රමික අංශවල ප්‍රමාණවත් ආයෝජනයක් සිදු කිරීම මඟින් අඛණ්ඩව රට තුළට විදේශ විනිමය ගලා ඒම සිදු වන අතර, ඒවා මගින් ආදායම් උත්පාදනය වන ක්‍රියාකාරකම්වල යෙදිය යුතුය. විශේෂයෙන්ම විදේශීය වශයෙන් ආනයනය කරන භාණ්ඩ සඳහා එම රටවල ආයෝජකයන් මෙරටට ගෙන්වා මෙහි ආයෝජනය කිරීමට ඉඩ සැලැස්විය යුතුය. එසේ කිරීමෙන් විදේශ රටවලට ඇදී යන විදේශ විනිමය රට තුළ ඉතිරිවන අතර එය හේතු කරගෙන රටේ විදේශ විනිමය අවශ්‍යතා සපුරා ගත හැකිය. ශ්‍රී ලංකාවේ දැනට පවතින මානව සම්පත ඌන උපයෝගිකරණයකට ලක් වී ඇති බවක් හොඳින්ම පැහැදිලිය. විශේෂයෙන්ම වසරකට මෙරට විශ්වවිද්‍යාලවලින් උපාධිය නිමකර පිටව යන උපාධිධාරීන් 25,000 – 30,000ක් සඳහා රටේ සම්පත් යොමු කර ලබා දෙන ලද අධ්‍යාපනයෙන් රටට ආපසු ප්‍රතිඵල ලබා ගැනීමට සුදුසු වැඩපිළිවෙළක් නොමැති අතර එම උපාධිධාරීන් රජයේ අමාත්‍යාංශවලට අනුයුක්ත කර නිවැරදි කාර්යභාරයක් ඔවුන් වෙත නොපැවරීමෙන් සහ ඔවුන්ගේ දක්ෂතාවයන් හඳුනාගෙන ලබා ගත් අධ්‍යාපනයට ගැළපෙන රැකියාවක් ලබා දීමට දැනට සුදුසු වැඩපිළිවෙළක් නොමැති අතර, ඔවුන් ලබා ගත් දැනුම හා ඔවුන් සඳහා සිදු කළ ආයෝජනය අපතේ යාමක් සිදුවන බව මැනවින් පැහැදිලිය. එම නිසා සිදුවන ක්‍රියාකාරිත්වය සමාලෝචනය කර අදාළ අංශවලට මෙම මානව සම්පත යොදා ගැනීමට කටයුතු කළ යුතුය. එමෙන්ම එම උපාධිධාරීන්ගෙන් සුවිශේෂ දක්ෂතා ඇති පිරිස් විදේශ රැකියා සඳහා රජය මැදිහත් වී යොමු කර ඔවුන් උපයන විදේශ විනිමය මෙරටට ලබා ගැනීමේ වැඩපිළිවෙළක් සැකැසිය යුතුය.\n\nපොලී අනුපාත පහත හෙළීම\n\nඇති වූ ආර්ථික අර්බුදය හමුවේ රටේ උද්ධමනය අසීමාන්තික ලෙස ඉහළ ගිය අතර (70% – 80%ක් පමණ) ඒ මඟින් ජනතාවගේ ක්‍රය ශක්තිය ඉතා විශාල වශයෙන් හීන වීමත් අනික් අතට රජය විසින් ආදායම් උපාය ගැනීමේ අරමුණ පෙරදැරිව සිදු කරනු ලබන බදු ව්‍යුහයේ වෙනස්කම් මඟින් ජනතාවගේ ක්‍රය ශක්තිය තවදුරටත් හීන කරලීමට එය බලපානු ලැබීය. අනික් අතට පොලී අනුපාත විශාල ලෙස ඉහළ දැමීම මඟින් ජනතාව වර්තමාන පරිභෝජනය අනාගතය වෙත කල් දමා ඔවුන් සතු මුදල් බැංකුවල තැන්පත් කර ඇත. මේ තත්ත්වය යටතේදී රටේ නිෂ්පාදන ක්‍රියාකාරකම් සිදු නොවේ. ආර්ථිකය හැකිළීම විශාල වශයෙන් සිදු වෙමින් ආර්ථිකය දශකයකට වඩා වැඩි කාලයකින් ආපස්සට ගමන් කරන ලදී. මෙවැනි තත්ත්වයක් දිගින් දිගටම කල්පවත්වා ගතහොත් විශාල අර්බුදයක් බවට පත්වේ. එබැවින් ක්‍රමානුකුලව පොලී අනුපාත පහත දමමින් ආර්ථිකයේ තෝරාගත් අංශවල ආයෝජනයන් සිදු කළ යුතුය. මේ සඳහා දේශීය සම්පත් උපරිම ලෙස උපයෝගි කර ගත යුතුය. රටේ ජනතාවට ක්‍රය ශක්තිය ඇති වන පරිදි ආදායම් ඉහළ යාමක් සිදු කිරීමට ආර්ථික ක්‍රියාකාරකම් නිවැරදිව පණ ගැන්විය යුතුය.",
       "URL": "https://www.dinamina.lk/2023/07/15/featured/6673/%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a%e0%b6%ba-%e0%b6%b4%e0%b6%ab-%e0%b6%9c%e0%b6%b1%e0%b7%8a%e0%b7%80%e0%b6%b1-%e0%b6%8b%e0%b6%b4%e0%b7%8f%e0%b6%ba-%e0%b6%b8%e0%b7%8f%e0%b6%bb/",
       "Category": "featured",
       "Parent URL": "https://www.dinamina.lk/category/featured//page/23/"
}