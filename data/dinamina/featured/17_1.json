{
       "Source": "dinamina",
       "Timestamp": "August 18, 2023 1:00 am",
       "Headline": "කස්තුරි සුවඳ තැවරෙන සිනෙ ඡායාව අද",
       "News Content": "සේන සමරසිංහ අධ්‍යක්ෂණය කළ කස්තුරි සුවඳ චිත්‍රපටය අද ( 18) රාත්‍රී 10ට ජාතික රූපවාහිනිය ඔස්සේ සිනෙ ඡායා සිංහල සිනමා ප්‍රවර්ධන වැඩසටහන යටතේ විකාශය කිරීමට නියමිතයි. ඊට පෙරාතුව රාත්‍රි 9.30ට ඇරඹෙන මේ චිත්‍රපටය පිළිබඳ විචාරාත්මක සාකච්ඡාවට ප්‍රවීණ සිනමා විචාරක ගාමිණී වේරගම සමඟ ප්‍රවීණ චිත්‍රපට අධ්‍යක්ෂ සේන සමරසිංහ එක් වෙති. ගාමිණී ෆොන්සේකා, මාලනී ෆොන්සේකා, ලයනල් දැරණියගල, බන්දු සමරසිංහ, ෆ්‍රෙඩී සිල්වා, වේහැල්ලේ පියතිලක, සෝමසිරි දෙහිපිටිය, නාමෙල් වීරමුණි, එඩී ජූනියර්, මිල්ටන් ජයවර්ධන, සේනක පෙරේරා, බන්දු මුණසිංහ, තලතා ගුණසේකර, දේවිකා කරුණාරත්න, මානෙල් වානගුරු, හෙලන් කුමාරි, මාලනී වීරමුණි ආදිහු රඟති.\n\nසේන සමරසිංහ හා පුරා කියා චිත්‍රපට අධ්‍යක්ෂණයට පිවිසෙන්නේ මේ චිත්‍රපටයෙනි. මේ වෙනුවෙන් බරපැන දැරුවේ පියසේන ද සිල්වාය. කැමරාකරණය ඩැනී ඩබ්ලිව් පතිරණගෙනි. සහාය අධ්‍යක්ෂණය, දෙබස්, තිරනාටකය සෝමපාල ලීලානන්දගෙනි. කැමරා සහාය එච්. ඒ ප්‍රේමසිරි, තුවාන් කිචිලාන්ගෙනි. වේශ නිරූපණය ඩබ්ලිව් සෙල්වරාජ්ය. කලා අධ්‍යක්ෂණය ගාමිණී සමරවීරය. නිෂ්පාදන කළමනාකරු තිලක් වේහැල්ලය. සංස්කරණය ලාල් දිසානායකය. සහා සංස්කරණය ස්ටැන්ලි ද අල්විස්ය. සංගීත අධ්‍යක්ෂණය හා ගී තනු සරත් දසනායකය. සටන් අධ්‍යක්ෂණය බන්දු මුණසිංහය. ශබ්ද පරිපාලනය නිමල් වීරක්කොඩි, ශබ්ද පරිපාලන සහාය ජෝර්ජ් මනතුංග, ඩී. එම් පුංචිහේවා, සිරිසේන පෙරේරා, ඇම්. ඒ ඒබ්‍රහම්, එච්. හරිහරන් ය. ගීත පටිගත කළේ, මර්වින් රුද්‍රිගු ය. නැටුම් පුහුණු කළේ, සිරිල් අමරසිංහය. නැටුම් හෙලන් කුමාරිගෙනි. රසායනාගාර පාලකවරු වූයේ, අයි. ඒ ජොහාර්, රසායනාගාර සහාය එම්. එම් සමරසිංහ, එම්. ක්‍රිස්ටෝපර්, මයිකල් පොන්නයියා, තෝමස් ප්‍රනාන්දු ය. ගීත පටිගත කිරීම මර්වින් රුද්‍රිගුගෙනි.\n\nවර්ෂ 1971 මාර්තු 3 දින කොළඹ සැපයාර් හෝටලයේදී කස්තුරි සුවඳ තිරගත කිරීම ඇරඹිණි. එදින ප්‍රධාන අමුත්තා වශයෙන් එවකට නාවුක හා සංචාරක ඇමැතිවරයා වූ පී.බී.ජී. කළුගල්ල මහතා එක් විය.\n\nමෙරට සිනමාව තුළ නොමැකෙන මතක රැඳුනු චිත්‍රපට අතර සේන සමරසිංහයන් අධ්‍යක්ෂණය කළ කස්තුරි සුවඳ සිනමා පටයට හිමිවන්නේ අද්විතීය තැනකි. මෙරට සිනමා වංශ කථාව ඇරඹී ශත වර්ෂ කාලක් ඉක්ම ගිය කළ තිරගත වූ කස්තුරි සුවඳ චිත්‍රපටය එදා ජනප්‍රිය රැල්ලේ සිනමාව තුළ සංගීත මතක රැසක් එක්කළ සිනමා පටයක් ලෙස හඳුන්වා දීමේ වරදක් නැත. අද කස්තුරි සුවඳ නම නෑසූ අය පවා ඒ චිත්‍රපටයේ ගීත තොලග මුමුනමින් සිටිනු දැක ගත හැකිය. ජෝති, ඇන්ජලීන්, ෆ්‍රෙඩී, වික්ටර් සහ එම්.එස්. වැනි යුගයේ ජනප්‍රියම ගායක ගායිකා පිරිසකගේ දායකත්වයෙන් නිර්මාණය වූ කස්තුරි සුවඳ ගීත පොකුර නිසා එම චිත්‍රපටයේ ජනප්‍රියත්වය දෙගුණ තෙගුණ වූ බව සඳහන් කිරීම අතිශයෝක්තියක් නොවේ. එතෙක් මෙරට සිනමා ගීත කලාව තුළ අනුකාරක ගීත රැල්ලට වැඩි ජනප්‍රියත්වයක් තිබුණද ඒ ජනප්‍රියත්වය සම්පූර්ණයෙන්ම කඩා බිඳ දමන්නට කස්තුරි සුවඳ චිත්‍රපටයේ ගීත පොකුර සමත්කම් දැක්වීය. ඒ ජනප්‍රියත්වය කෙතෙක්ද යත් අද පවා නවකයන් සංගීත ලෝකයට පිවිසෙන්නේ කස්තුරි සුවඳ සිනමා පටයෙන් ජනප්‍රිය වූ ගීතවලිනි. .. හද විමන් දොරින්, පාට පොදක් තිලක ලා, ලස්සන ලෝකෙක, පෙම්වතියන්ගේ කස්තුරි සුවඳ ගී පොකුරේ ජනප්‍රියම ගීත අතරින් කිහිපයකි.\n\nගීත පමණක් නොව කස්තුරි සුවඳ චිත්‍රපටයද අතිශය ආදරණීය එකකි.\n\n1974 වර්ෂයේ මාර්තු මාසයේ විසිනව වන දින සරසවිය පුවත්පතේ පළ වූ දැන්වීමක සඳහන්ව තිබුණේ මෙසේය.,,ගාමිණි මාලිනී මෙතෙක් බිහි කළ වඩාත්ම ආනන්දනීය ආදර අන්දරය දිවයින පුරා සිනමාහල්වලදී ඔබයි මගේ ජීවිතය කස්තුරි සුවඳ,,ලෙස දැන්වීම් පළකර තිබුණි. මෙම චිත්‍රපටය නිෂ්පාදනය කර තිබෙන්නේ පියසේන ද සිල්වා මහතා විසිනි. ගාමිණි මාලිනී යුගය හැත්තෑව දසකය වන විට ආරම්භ වී තිබුණද එම යුගය වඩාත් ප්‍රභාමත් වූයේ කස්තුරි සුවඳ සිනමා කෘතිය මඟිනි. මෙම චිත්‍රපටය වඩාත් ආකර්ෂණීය එකක් බවට පත්වූයේ එහි මන මොහනීය සංගීතය නිසාය. එයට ප්‍රධානම හේතුව වූයේ සරත් දසනායකයන්ය. 1974 මාර්තු අටවන දින මුල්වරට තිරගත වූ කස්තුරි සුවඳ එදවස තරුණ පරපුරේ ජීවන විලාසිතාවක් වූ බව ඇත්තකි.\n\nමෙම සිනමා කෘතියේ තේමාව බවට පත්ව තිබුණේ ,,ඉස්සර මම ඔබට කීවේ ඉර හඳ පවතින තාක් කල් ඔබ මගේ කියලා..අද මම ඔබට කියනවා ඔබයි මගේ ජීවිතයේ කස්තුරි සුවඳ කියලා.,, මෙම චිත්‍රපටයේ මංගල දර්ශනය වැල්ලවත්ත සැපයර් සිනමා ශාලාවේදී ඇරැඹි අතර එය එතැන් සිට වාර්තාගත කාලයක් ප්‍රේක්ෂකයන් ඉදිරියේ ප්‍රදර්ශනය විය.\n\nසේන සමරසිංහගේ කුළුඳුල් අධ්‍යක්ෂණය වූ “කස්තුරි සුවඳ ” චිත්‍රපටයේ, තිබූ ආකර්ෂණීය භාවය කොතෙක්ද යත් “කස්තුරි සුවඳ ” ලෙනින් මොරායස්ගේ ශෛලියටත් නැති, සෙල්වරත්නම්ල, මස්තාන්ලා , යසපාලිතල , කේ.ඒ.ඩබ්ලියු, නීල් රූපසිංහලටත් නැති වෙනස්ම චිත්‍රපටයකි.\n\nකාංචනා රූමත්ය, අහංකාර, ලස්සන, පොහොසත් තරුණියකි. කමල්ට නම් මුදල් හදල් නැති, එහෙත් කඩවසම්, කෙළිලොල් යාළුවො පිරිවරා ගෙන එහෙ මෙහෙ යන තාරුණ්‍යයේ දඟකාරයෙකි . කමල්ට කාංචනා හමුවන්නේ කාංචනා මෝටර් රථය පාරේ නතර වෙලා තියෙන වෙලාවකය.\n\n“ලස්සන ලෝකෙක ඉපදීලා- නූපන් හෙට ගැන නොතැවීලා”\n\nඑතැනින් ඇරඹෙන කමල්ගේ සහ කාංචනාගේ හිතවත් කම ආදරයකට පෙරළුණේ අතිශය සුන්දර ලෙසය. ඇත්තටම සේන සමරසිංහ කස්තුරි සුවඳ හරහා හරි චමත්කාර ලෙස මේ ආදරය ගොඩනඟන ලදී . එයට මහත් පිටිවහලක් වූයේ සරත් දසනායකගේ නැවුම් සංගීතයයි,\n\nමේ චිත්‍රපටය තුළ තිබුණේ හරිම පිරුණු ස්වභාවයකි. කථාවක් ලෙස ගත්තොත් නම් මහා ලොකුවට කියන්න දෙයක් නැතත් කස්තුරි සුවඳ තුළ අමුතුම අපූරු බවක් තිබුණි. සුපුරුදු ශෛලිය තුළ වුවද කස්තුරි සුවඳ අපූර්වත්වයක් තිබුණි.\n\nගාමිණි ෆොන්සේකා, මාලනී ෆොන්සේකා, ලයනල් දැරිණියගල , ෆ්‍රෙඩි සිල්වා, මානෙල් වානගුරු, හෙලන් කුමාරි, බන්ධු සමරසිංහ, මිල්ටන් ජයවර්ධන, තලතා ගුණසේකර, සෝමසිරි දෙහිපිටිය මෙන්ම සරත් දසනායක, එච්.ආර්. ජෝතිපාල, ඇන්ජලින් ගුණතිලක, වික්ටර් රත්නායක වැනි යුගයේ පිරිපුන්ම කලා චරිත එක චිත්‍රපටයකට එක් කිරීම තුළ කස්තුරි සුවඳ චිත්‍රපටයට විශාල අගයක් සහ බරක් ලැබුණි.\n\n” හද විමන් දොරින්- එන පැතුම් පවන්”\n\nසේන සමරසිංහ ලාංකේය සිනමාව තුළ “බ්‍රෑන්ඩඩ්” වූයේ “කස්තුරි සුවඳ” හරහාය. එමෙන්ම කස්තුරි සුවඳ සිනමාවේ බ්‍රෑන්ඩ් එකක් වූ බව සඳහන් කිරීමේද වරදක් නැත.",
       "URL": "https://www.dinamina.lk/2023/08/18/featured/15035/%e0%b6%9a%e0%b7%83%e0%b7%8a%e0%b6%ad%e0%b7%94%e0%b6%bb%e0%b7%92-%e0%b7%83%e0%b7%94%e0%b7%80%e0%b6%b3-%e0%b6%ad%e0%b7%90%e0%b7%80%e0%b6%bb%e0%b7%99%e0%b6%b1-%e0%b7%83%e0%b7%92%e0%b6%b1%e0%b7%99/",
       "Category": "featured",
       "Parent URL": "https://www.dinamina.lk/category/featured//page/17/"
}