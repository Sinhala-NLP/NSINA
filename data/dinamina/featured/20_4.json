{
       "Source": "dinamina",
       "Timestamp": "August 4, 2023 1:00 am",
       "Headline": "මං දෙන්නෙ ගෙඩි පිටින්",
       "News Content": "‘අනිච්චාවත සංඛාරා’ සති අන්තයේදී පුංචි තිරයෙන් ජාතික රූපවාහිනිය ඔස්සේ ආලින්දයේ දිග හැරේ. අපි දැන් එහි නිමැවුම්කරු සුරංග ලක්මාල් සෙනෙවිරත්න දෙසට හැරෙමු.\n\nඔබේ ටෙලි නිර්මාණය ගැන ප්‍රේක්ෂකයා කතා කරන්න පටන් අරන් නේද?\n\nඉහළ ප්‍රතිචාර ලැබෙනවා. විශ්වවිද්‍යාල ආචාර්ය මහාචාර්යවරුන් පහළොවකට වඩා දැනට කතා කරලා තියෙනවා. මේ මං තනිව තිර රචනා කර, අධ්‍යක්ෂණය කළ මගේ දීර්ඝ පස්වැනි ටෙලිය. සමහරු මේ නම අමුතුයි කියනවා. මට වුවමනා වුණේත් ඒකමයි. ගුඩ් මෝනිංට වඩා අනෙකාට අනිච්චාවත සංඛාරා කීම වැදගත් කියලයි මට හිතෙන්නේ. මං කකුළුවෝ සහ මකුළුවෝ වැඩ පටන් ගනිද්දීත් මේ පිටපත මගේ මේසය උඩ තිබුණා. ඉතින්, අවුරුදු පහළොවක් තිස්සේ සැබෑ ජීවිතයේ අත්දුටු දේ ඇතුළු සිද්ධි, අවස්ථා එකතු වී මගේ මනසේ මේ කතාව ටිකෙන් ටික වැඩු‍ණේ.\n\nඒ ඉතිහාසයත් මතක් කරමු ද?\n\nඒක මං පුතාව ඉස්කෝලේ එක්කරන් යද්දී, එද්දී අත්දුටු එක් සත්‍ය සිද්ධියක්. ඒ ඉස්කෝලෙට රත්මලානේ ඉඳන් නුගේගොඩට දිනපතා හර්ස් එකකින් එක්කරන් ඇවිත් බස්සන දුවෙක් හිටියා. මුල් අවුරුදු දෙකේදී විතර ඒ දැරිවිටත් එයාගේ තාත්තා එයාව ඉස්කෝලෙට එක්කරන් එන වාහනේ විශේෂත්වයක් දැනුණේ නැහැ. ඒත් කල් යත්ම මේ ගැන ඒ දෝණිගේ යාළුවෝ කතා කරන්න ගත්තා. ‘ඒක මිනී ගෙනියන වාහනයක්නේ, ඔයා ඉස්කෝලේ එන්නේ ඒකෙන්ද?’ කියලා පන්තියේ ළමයි මේ දැරිවිගෙන් අහලා තිබුණා.\n\nතවත් එක ‘ටීචර්ස් ඩේ’ එකකට මේ දූ වෙළෙඳපොළෙන් ‘ෆ්‍රෙෂ්’ මල් කලඹක් ගෙනැත් ආදරෙන් පන්ති භාර ටීචර්ට දුන්නත් එදා ටීචර්ගේ මූණ ඇඹුල් වුණා. ‘ඔයා තාත්තාගේ මල් ශාලාවේ මල් නේද මේ ගෙනාවේ?’ කියලා ටීචර් එදා මේ පොඩි දුවගෙන් ඇහැව්වා. ඔයින් මෙයින් දැරිවිගේ පොඩි හිත පෑරුණා. ඉතින් දැරිවිත් හර්ස් එකේ ඉස්කෝලේ එන්න අදිමදි කරන්න ගත්තා. ඒ පොඩි දුව. ලොකු දුවටත් සමහරු මල් කලඹ දීලා විහිළු තහළු කරලා තියෙනවා. ඉතින්, කාලයක් යද්දී මල් ශාලාව වහන්න කියන තැනට එයාගේ ලොකු දුවත් ඒ තාත්තාට මැසිවිලි නැඟූ වග පසුව මං දැන ගත්තා. මේ කතාවේ මුල එතැනයි.\n\nඔබේ පර්යේෂණයකුත් මේ තුළ තියෙනවාද?\n\nඒ තවත් පැත්තක්. මං මල් ශාලා, ඉස්පිරිතාල, මළගෙවල්වලට එහෙම ගිහින් මැරුණු තැන ඉඳන් එම්බාම් එක දක්වා තිරය පිටුපස ඇති කතා සොයා බැලුවා. ඒ ඇසුරෙනුත් ලොකු පන්නරයක් ලැබුවා.\n\nඒ කතාවට පණ දෙන්න ආධුනික, දක්ෂ, ප්‍රවීණ හැමෝම එකතු කර ගත්තේ?\n\nඔව්. ඒ මගේ විදිය. . ‘කකුළුවෝ සහ මකුළුවෝ’ ටෙලියේදීත් ප්‍රවීණයන් දහසයක් එක්ක දක්ෂ ආධුනිකයන් පහළොස් දෙනෙක් කරට කර රඟපෑවා. සමහරු ජනප්‍රිය මුහුණු හරහාම රේටින්ස් වැඩි කර ගන්න හිතනවා වෙන්න පුළුවන්. ඒත් මට ඒක හරියන්නේ නැහැ. කවුරුහරි ඒ අවදානමත් ගන්න ඕනෑනේ. මං අලුත් අයට ගෙඩි පිටින්ම දෙනවා.\n\nචින්තක වාස් කාලයක් ෆීල්ඩ් එකේ ඉන්න දක්ෂයෙක්. ඔහු මුල් වතාවට ටෙලි නාට්‍යයක ප්‍රධාන චරිතයකට පණ දෙන්නේ.\n\nඅපේ රටේ ප්‍රේක්ෂකයා ඔතැන ඉන්නවාද?\n\nජනප්‍රිය රැල්ලට, ෆැන්ටසියට ප්‍රේක්ෂකයන් වැඩියි. ඒක එහෙම වීම පුදුමයට කරුණකුත් නෙවෙයි. ඒත් මං ඒ ගොඩෙන් කොටසක් ගලවාගන්න ප්‍රයත්නයක යෙදෙනවා. තේමාවෙන් වගේම තේමා ගීතයෙනුත් ඒ වෙනස මතු කිරීමත් එහි එක් වෑයමක්. ටෙලියේ එක තැනකදී එක චරිතයක්, ‘අපි මේක් අප් දාලා ආච්චිව හොඳටම කරලා ගත්තා…’ කියලා එක තැනකදී කියනවා. ඉතින් අපි පිට ඔපයට ලොකු තැනක් දෙන ජාතියක්නේ. මෙහි තේමා ගීතයෙනුත් ඒ වග කුළුගන්වනවා. තව තැනකදී හාමතින් ඉරටු වී මියගිය අම්මාගේ මිනියට දොස්තර පුතා vip එම්බාම් එකක් ඉල්ලන්නේ අම්මාව ගෙදර ‘සර්වන්ට්’ විදියටත් හඳුන්වා දෙමින්.\n\nනිර්මාණයක් ප්‍රදර්ශනය කරවා ගැනීමත් ගැටලුවක්ද?\n\nඇත්තෙන්ම. මං මේ කලාවේ තියෙන සියලු ගැටලු එක තැනකට අරන් පැහැදිලි කරන්නේම එතැනින්. ඒක අතිශය ඛේදජනකයි. ඒ තුළ ඇති අල්ලස, දූෂණය, ලිංගික අල්ලස ආදිය ජුගුප්සාජනකයි. අනෙක, වියදම් කළ මුදලෙන් අඩක් වත් උපයා ගත නොහැකි තත්ත්වයක් බොහෝ විට තියෙන්නේ.\n\nඅධ්‍යක්ෂණය නිසා ලේඛනයෙන් ඈත් වෙලාද?\n\nටෙලිනාට්‍ය අධ්‍යක්ෂණය නිසා කලාතුරකින් එහෙම වුණත් මං කැමැතිම ලියන්නයි. විවේක ලැබුණත් මං මොන මොනවාහරි කුරුටු ගෑමයි කරන්නේ. පුවත්පත් කලාවට කඩදාසි හිඟය ඇතුළු ගැටලු කලක් තිස්සේ බලපෑවා. ඩිවයිස් එක්ක ගමනක් යතත්, පුවත්පතේ මුද්‍රිත පිටපත ඒ තරම් දැනෙන්නේ නැහැ.\n\nඅපි නැවත ටෙලි පිරිවර දෙසට හැරෙමු?\n\nචින්තක වාස්, උමයංගනා වික්‍රමසිංහ, ලාල් කුලරත්න, ගගනි තමාෂා, කාවින්ද්‍යා දුල්ෂාණි, කමල් දේශප්‍රිය, මාලි ජයවීරගේ, ජනක කුඹුකගේ, ප්‍රින්සි ප්‍රනාන්දු, ජෙහාන් අප්පුහාමි, මාලක විතානගේ, දිනිදු ඒකනායක, රූපා පතිරණ, කපිල සිගේරා, කුමාරි සේනාරත්න, සියාරා ගඟුලි සෙනෙවිරත්න, සිත්රූ වනිගසූරිය, යොමේන් හෙට්ටිආරච්චි, ෂෙයාන් පෙරේරා ආදීන් චරිත මවනවා. සහාය අධ්‍යක්ෂණයෙන් හසන්ත දිසානායක සහ ෂෙහාන් පෙරේරා, කැමරාකරණයෙන් විමර්ශන රත්නායක, වේශ නිරූපණයෙන් යශෝධ නුවන්සිරි, කලා අධ්‍යක්ෂණයෙන් ලක්ෂණ අබේරත්න සහ සුරංග ප්‍රදීප්, සංස්කරණයෙන් බුද්ධික රණසිංහ, සංගීත අධ්‍යක්ෂණයෙන් ලලිත් සමන්ත, ගැයුමෙන් කණික එදිරිමාන්න, නිෂ්පාදන කළමනාකරණයෙන් සත්‍යජිත් කහඳව සහ කවීන්ද්‍ර සංගීත් ද එක්වන අනිච්චාවත සංඛාරා නිෂ්පාදනය වසන්ති ගුණරත්න සහ දිනිදු ගුණරත්න.\n\n\n\n",
       "URL": "https://www.dinamina.lk/2023/08/04/featured/11428/%e0%b6%b8%e0%b6%82-%e0%b6%af%e0%b7%99%e0%b6%b1%e0%b7%8a%e0%b6%b1%e0%b7%99-%e0%b6%9c%e0%b7%99%e0%b6%a9%e0%b7%92-%e0%b6%b4%e0%b7%92%e0%b6%a7%e0%b7%92%e0%b6%b1%e0%b7%8a/",
       "Category": "featured",
       "Parent URL": "https://www.dinamina.lk/category/featured//page/20/"
}