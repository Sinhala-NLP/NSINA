{
       "Source": "dinamina",
       "Timestamp": "August 14, 2023 2:35 am",
       "Headline": "බෝගල මිනිරන් පතල ආශ්‍රිතව  අඩි 400ක් පොළොව යට ආපනශාලාවක්",
       "News Content": "ශ්‍රී ලංකාවේ ප්‍රථම වරට මී. 124 ක් (අඩි 410) පොළොව යට භූගත ආපනශාලාවක් අවසර ලත් නරඹන්නන් වෙනුවෙන් බෝගල මිනිරන් පතලේදී පෙරේදා 12 වැනිදා පෙරවරුවේදී ආරම්භ කළ බව බෝගල මිනිරන් පතලේ ප්‍රධාන විධායක නිලධාරි අමිල ජයසිංහ මහතා පැවසීය.\n\nවර්ෂ 1865දී පමණ ආරම්භ කර ඇති බෝගල මිනිරන් පතල ලොව උසස් තත්වයේ මිනිරන් අපනයනය කරමින් ලෝකයේ ඉහළ නාමයක් දිනා ඇති ආයතනයකි. මෙහි මිනිරන් ජර්මනිය, ජපානය, දකුණු ආසියානු රටවල් වන ඉන්දියාව, පාකිස්තානය වැනි රටවල්වලට අපනයනය කරමින් මෙරටට විශාල විදේශීය විනිමය උපයා දෙන සුවිශේෂ කර්මාන්තශාලාවකි. හිටපු සභාපති, වත්මන් අධ්‍යක්ෂ සිඩ්නි ජයසිංහ මහතා මහතා බෝගල මිනිරන් පතලේ භාරකාරත්වය ගත් අවස්ථාවේ එහි උන්නතිය වෙනුවෙන් කැප වීමෙන් කටයුතු කිරීමට හැකි මනා අවබෝධයක් ඇති පුද්ගලවයකු සොයමින් සිට තිබේ. ඉංග්‍රීසි ශබ්දකෝෂයේ නිර්මාතෘ ගුණපාල මලලසේකර මහතා කලක සිට සිඩ්නි ජයසිංහ මහතාගේ හිතවතෙකි. ගුණපාල මලලසේකර මහතාගේ හිතවත්කම මත පුත් විජය ප්‍රසන්න මලලසේකර මහතා හඳුනාගෙන සිඩ්නි ජයසිංහ මහතා 2000 වර්ෂයේ ඔහුට බෝගල මිනිරන් පතලේ සභාපතිත්වය පවරමින්, එදා සිට 2022 පෙබරවාරි 5 දැයෙන් සමු ගන්නා තෙක් එකී තනතුරේ කටයුතු සිදු කරමින් නිසි වැටුපක්ද නොගෙන බෝගල මිනිරන් පතල දියුණු කළ බව අධ්‍යක්ෂ සිඩ්නි ජයසිංහ මහතා පැවසීය.\n\nඅභාවප්‍රාප්ත විජය ප්‍රසන්න මලලසේකර මහතාගේ 78 වැනි ජන්ම දිනය යෙදී තිබුණු පෙරේදා (12) මෙතෙක් බෝගල මිනිරන් පතල භාවිත කළ පතල ‘මලලසේකර මිනිරන් පතල‘ ලෙස නම් කර සමරු ඵලකය බිරිය වන නීරි මලලසේකර පුත් රජිව් මලලසේකර සභාපතිනී කොරලී පීටර් සෙන් අධ්‍යක්ෂ සිඩ්නි ජයසිංහ වර්ථමානයේ විධායක අධ්‍යක්ෂ අමිල ජයසිංහ මහත්ම මහත්මීන් විසින් විවෘත කෙරිණ. වර්තමාන විධායක අධ්‍යක්ෂ අමිල ජයසිංහ මහතා විජය ප්‍රසන්න මලලසේකර මහතාගේ බිරියට හා පුතණුවන්ට සමරු තිළිණයක් ලෙස මිනිරන්වලින් නිර්මාණය කර තිබුණු ඇත් කැටයම් දෙකක් ද දෙදෙනාට ප්‍රධානය කෙරිණ.\n\nබෝගල මිනිරන් පතලේ දැනට ගැඹුර මී. 476කි (අඩි 1585). මී. 124ක් (අඩි 410) ගැඹුරුට බැසගත් අවස්ථාවේදී විදේශිකයන් විසින් කැණීම් සිදු කර ඇති පළමු දෝනාව හමු වෙයි. ඒ දෝනාවේ මී. 150ක් පමණ ගිය තැන මෙම සුවිශේෂ භූගත ආපනශාලාව ස්ථාපනය කර තිබේ. ආපනශාලාවක් ශ්‍රී ලංකාවේ පළමුවරට දොනාවක් තුළ ස්ථාපනය කර ඇත්තේ බෝගල මිනිරන් පතලේ බව ප්‍රධාන විධායක නිලධාරි අමිල ජයසිංහ මහතා පැවසීය. මේ ආපනශාලාවේ වරකට 15 දෙනකුට රැඳී සිට එහි සාදන කෑම බීම නරඹන්නන් හට භුක්ති විදිය හැකිය. තව ද ආපන ශාලාව අවට මිනිරන් කැණීම් කරන කම්කරුවන් පෙන්වා දෙමින් ඩමි කිහිපයක් ඉදි කර ආපනශාලාවට පැමිණෙන ජනයාට දැකබලාගැනීමට අවස්ථාව පාලනාධිකාරිය විසින් උදා කර දී තිබීම තවත් සුවිශේෂ කරුණකි.\n\nමිනිරන් පතල නැරඹීමට වයස අවුරුදු 14 වැඩි දරුවන්ගේ සිට යා හැකි බවත් විශේෂයෙන් අධ්‍යාපන පොදු සහතික පත්‍ර උසස් පෙළ විභාගයට පෙනී සිටින දූදරුවන්හට යෑමට අවසර පාලනාධිකාරිය විසින් හිමි කර දීම සුවිශේෂ කරුණකි. ඊට අමතරව අවසර ලත් සුවිශේෂී පුද්ගලයින්ට ද යා හැකි බව ප්‍රධාන විධායක නිලධාරි අමිල ජයසිංහ මහතා පැවසීය.\n\nආපන ශාලාව විවෘත කිරීමේ අවස්ථාවට බෝගල මිනිරන් පතලේ අධ්‍යක්ෂ සිඩ්නි ජයසිංහ, සභාපති කොරලී පීටර් සෙන් විධායක අධ්‍යක්ෂ අමිල ජයසිංහ, විජය ප්‍රසන්න මලලසේකර මහතාගේ පුත් රජිව් මලලසේකර යන මහත්ම මහත්මීන් ඇතුළු බෝගල මිනිරන් පතලේ කාර්ය මණ්ඩලයද එක්ව සිටින අයුරු දක්නට ලැබිණි.\n\nඡායාරූප\n\nකෑගල්ල විශේෂ – චමින්ද ජයලත්\n\nකෑගල්ල විශේෂ – චමින්ද ජයලත්, සබරගමුව සමූහ – ගාමිණී රම්‍යපාල",
       "URL": "https://www.dinamina.lk/2023/08/14/featured/13805/%e0%b6%b6%e0%b7%9d%e0%b6%9c%e0%b6%bd-%e0%b6%b8%e0%b7%92%e0%b6%b1%e0%b7%92%e0%b6%bb%e0%b6%b1%e0%b7%8a-%e0%b6%b4%e0%b6%ad%e0%b6%bd-%e0%b6%86%e0%b7%81%e0%b7%8a%e0%b6%bb%e0%b7%92%e0%b6%ad/",
       "Category": "featured",
       "Parent URL": "https://www.dinamina.lk/category/featured//page/18/"
}