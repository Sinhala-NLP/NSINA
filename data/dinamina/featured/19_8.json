{
       "Source": "dinamina",
       "Timestamp": "August 8, 2023 1:24 am",
       "Headline": "නර්ඩ් ආයතනය අලුත් රටාවට වෙනස් කළා  ජාතික ඉංජිනේරු පර්යේෂණ සහ සංවර්ධන මධ්‍යස්ථානය (නර්ඩ්) සභාපති, මහාචාර්ය එස්. යූ. අධිකාරි",
       "News Content": "නව නිපැයුම් සඳහා වුවමනා පර්යේෂණ කරන අතර ඒ සඳහා උනන්දු ව්‍යවසායක පරපුරක් බිහි කිරීමට අවශ්‍ය කාර්මික හා තාක්ෂණික ඥානය සපයන බවත්, නූතන තත්ත්වයන්ට ගැළපෙන ආකාරයට ආයතනික ව්‍යුහ වෙනස් කරන බවත් ජාතික ඉංජිනේරු පර්යේෂණ සහ සංවර්ධන මධ්‍යස්ථානයේ (නර්ඩ්) සභාපති මහාචාර්ය එස්.යූ. අධිකාරි මෙසේ පෙන්වා දෙයි.\n\nඅපේ පේටන්ට්වල අයිතිය වෙනත් අයට දෙනවා\n\nනර්ඩ් ව්‍යාපාර සංවර්ධන මධ්‍යස්ථානය ව්‍යවසායකයන් අතර ජනප්‍රියයි\n\nනව නිපැයුම්කරුවන්ට තාක්ෂණික සහාය දෙනවා\n\nනර්ඩ් ආයතනය බිහි කිරීමේ අරමුණ කුමක්ද?\n\nමේ ආයතනය පටන් ගත්තෙ 1974දි සමඟි පෙරමුණු ආණ්ඩුව කාලේ. ඒ ආණ්ඩුවේ ප්‍රතිපත්තිය තිබුණෙ දේශීයත්වය පැත්තටයි. ඒ වන විට 1957 අංක 49 දරන රාජ්‍ය කර්මාන්ත සංස්ථා පනත ශක්තිමත්ව ක්‍රියාත්මක වෙමින් තිබුණ කාලයක්. ඒ පනත යටතේ නර්ඩ් ආයතනය ඇති කළා. 70 දශකයේ කර්මාන්ත අභිමුඛ කරගත් ආර්ථික ප්‍රතිපත්තිය යටතේ කර්මාන්ත ශාලා රැසක් බිහි වුණා. ඒ වගේම ඉදිකිරීම් හා කර්මාන්ත ක්ෂේත්‍රයේ පර්යේෂණ සිදු වුණා.\n\nපසුගිය අඩ සියවසක කාලය තුළදී ආර්ථික ප්‍රතිපත්තිවල විශාල වෙනසක් වුණා. ආර්ථික මොඩලය වෙනස් වීමත් සමඟ සමහර අවස්ථාවල ආයතනයේ අභ්‍යන්තර ව්‍යූහයේ වෙනස්කම් කළ යුතුයි. දැන් අපි ඒ සන්ධිස්ථානයට ඇවිත්.\n\nරටේ තිබෙන ආර්ථික වටාපිටාව තුළ අපට අලුතින් හිතන්න වුණා. ඉස්සර අපේ අවධානය මූලිකවම තිබුණෙ ඉංජිනේරුමය සැලසුම් පිළිබඳවයි. අංශ කිහිපයක් යටතේ වැඩ කෙරුණා. නමුත්, වර්තමාන කාර්යය ස්වභාවය අනුව පර්යේෂණ එක අංශයකට සීමා කරන්න බැහැ. ඒ සඳහා අංශ කිහිපයක දායකත්වය ලැබිය යුතුයි. අපේ පරණ ව්‍යූහය ඇතුළෙ එවැනි ක්‍රමයකට ඉඩ තිබුණෙ නැහැ. ඒ නිසා අපි අලුතින් ව්‍යාපාර සංවර්ධන මධ්‍යස්ථානයක් සකස් කළා. ඒ අංශයට යම්කිසි කාර්යයක් පැවරුණු විට කණ්ඩායමක් විදියට වැඩ කරගෙන යා හැකි ආකාරයට අපේ ව්‍යූහ වෙනස් කළා.\n\nමූලිකවම අපි දෙයාකාරයකට වැඩ කරගෙන යනවා. ජාතික අවශ්‍යතාව හඳුනාගෙන එයට අවශ්‍යය තාක්ෂණය දියුණු කිරීම එක ක්‍රමවේදයක්. අපි පේටන්ට් බලපත්‍ර රැගෙන සුරක්ෂිතව තියාගෙන සිටින ආයතනයක් නෙමෙයි. අපි පේටන්ට් අවසරය බලපත්‍ර මඟින් කුඩා සමාගම්වලට පවරනවා. එතකොට ඔවුන්ට අපේ දැනුම යොදා ගෙන නව කර්මාන්ත, ඉංජිනේරුමය උපකරණ නිපදවන්න පුළුවන්. අඩු වියදම් කොන්ක්‍රීට් තාක්ෂණයට අපට පේටන්ට් බලපත්‍රයක් තිබෙනවා. අප ඒ දැනුම කුඩා සමාගම්වලට දී තිබෙන නිසා ඔවුන්ට පුළුවන් අපේ බලපත්‍ර රැගෙන එවැනි ඉදිකිරීම් කරන්න. සුළු මුදලකට බලපත්‍ර දීම කළ නිසා අඩු වියදම් කොන්ක්‍රීට් තාක්ෂණය විශාල වශයෙන් ප්‍රචලිත වුණා. මේක එක් ව්‍යාපාරික මොඩලයක්.\n\nපර්යේෂණ කටයුතුවලට අමතරව ඉදිකිරීම් කටයුතු සඳහාත් නර්ඩ් මැදිහත් වෙනවද?\n\nකර්මාන්ත අංශයට අවශ්‍ය ඉංජිනේරු සේවා සැපයීම අපේ තවත් ව්‍යාපාරික මොඩලයක්. අතරමැදියන් නැති නිසා අපේ පිරිවැය අනෙක් අයගෙ පිරිවැයට වඩා අඩුයි. රාජ්‍ය ආයතනයක වගකීමත් තිබෙන නිසා අපේ ඉංජිනේරු ඉදිකිරීම්වල පැවැත්ම ගැන විශාල විශ්වාසයක් කාලයක සිට ගොඩනැඟී තිබෙනවා.\n\nඒකල පිහිටි පෙර සවි ඉදිකිරීම් අංගණයෙ අපට අවශ්‍ය පෙර කොන්ක්‍රීට් ඉදිකිරීම් කෙරෙනවා. විශාල ඉදිකිරීම්වලදී ප්‍රවාහන ප්‍රශ්න මතුවෙන නිසා පෙර සවි කොන්ක්‍රීට් ඉදිකිරීම අදාළ තැන කළ යුතුයි. තවම අපි එවැනි ඉදිකිරීමකට ගිහින් නැහැ. ලොකු ඉදිකිරීම් ආවොත් අනුරූප වෙන ආකාරයට ඒවා කර ගන්න පුළුවන්.\n\nනර්ඩ් ආයතනයේ ඉදිකිරීම් තාක්ෂණික දැනුම පහළ ගලා යන්නෙ කොහාමද?\n\nඉදිකිරීම් තාක්ෂණයට පිවිසෙන්නකුට ඒ සඳහා ප්‍රාමාණික දැනුමක් තිබිය යුතුයි. ඒ වගේම කුඩා හෝ ආයතන ව්‍යූහයක් තියෙන්න ඕනෑ. සමාගම කුඩා එකක් වුණාට ප්‍රශ්නයක් නැහැ. නමුත් එවැනි ව්‍යූහයක් අවශ්‍යයි. මොකද එවැනි සැලැස්මක් නැතිව ප්‍රායෝගික ඉංජිනේරු ඉදිකිරීමක් කරන්න බැහැ. ඒ අනුව නර්ඩ් ආයතනයේ ලියාපදිංචි වූ අයට අපේ දැනුම දෙනවා. ඔවුන් මඟින් අපේ දැනුම ජනගත වෙනවා.\n\nඑහෙම නැත්නම් කුමක් හෝ ඉදිකිරීමක් කරගැනීමට අවශ්‍ය නම් නර්ඩ් කණ්ඩායමක් මඟින් කර ගන්නත් පුළුවන්. නමුත් මුළු රටේම ඉදිකිරීම් අවශ්‍යතා සම්පූර්ණ කරන්න අපට අපහසුයි. ඒ නිසා ප්‍රාදේශීය ඉදිකිරීම්වලදි අපි බලපත්‍රලාභීන් නම් කර ඔවුන්ට ඒ සම්බන්ධතා හදා දෙනවා. අපේ වෙබ් පිටුවෙන් බලපත්‍රලාභී ඉදිකිරීම්කරුවන්ගේ විස්තර වුවමනා කෙනෙකුට දැන ගන්න පුළුවන්.\n\nසුදුසුකම්ලත් බලපත්‍රලාභියෙක් වෙන්නෙ කොහොමද?\n\nඅපේ නිර්ණායක සම්පූර්ණ කරන අයකුට සුදුසුකම්ලත් බලපත්‍රලාභියෙක් වෙන්න පුළුවන්. අපි බලපත්‍රලාභීන්ට පුහුණුව සපයනවා. එයට අමතරව ඔවුන් නියමිත ආකාරයට සේවය සපයනවද කියලා පසු විපරමක් කරනවා. බලපත්‍රලාභීන් ගැන පැමිණිලි ආවොත් ඒවා ගැනත් විමසා බලනවා. අපේ තාක්ෂණය භාවිත කර සුදුසුකම්ලත් බලපත්‍රලාභීන්ගේ සේවය සම්බන්ධයෙන් වගකීමෙන් සොයා බලනවා. මේ සේවය තවදුරටත් වැඩි කිරීමටත් අප අදහස් කරනවා.\n\nනර්ඩ් නව නිපැයුම් කෙරෙන්නෙ කුමන ක්ෂේත්‍රවලට අදාළවද? එහිදී අවධානය යොමු කරන කරුණු මොනවද?\n\nනර්ඩ් ආයතනය නව නිපැයුම් කරන්නෙ මේ ක්ෂේත්‍රයට අදාළව කියලා ඉරක් ඇඳලා වෙන් කරන්න බැහැ. එදිනෙදා ජීවන අවශ්‍යතා අනුව අපි නිපැයුම් කරනවා. දේශීය අමුද්‍රව්‍ය භාවිතය අරමුණු කරගත් පර්යේෂණවලට ප්‍රමුඛතාව දෙනවා. දේශීය වශයෙන් සම්පාදනය කරගත හැකි බලශක්ති මූලයන්ට ප්‍රමුඛතාව දෙනවා. මේ අදහස පෙර පැවැති ආර්ථික මොඩලයෙන් පැන නැඟී පසුව දියුණු වුණු අදහසක්.\n\nඑහෙම බලන විට ජීව වායු ළිප, ජීව වායු ජනන බැරලය සෑහෙන්න ප්‍රචලිත වූ නිෂ්පාදන දෙකක්. ඒක දාමයක් විදියට සකස් කළ නිෂ්පාදනයක්. මේ නිෂ්පාදනය සඳහාත් අපේ බලපත්‍රලත් නිෂ්පාදකයන් සිටිනවා. එල්පී ගෑස්වල ප්‍රශ්න මතු වුණ කාලේ මේ නිෂ්පාදනයට සෑහෙන ඉල්ලුමක් ආවා.\n\nඅපි ඒ නිෂ්පාදනය අරමුණු කළේ මේ විදිහෙ තත්ත්වයක් අරමුණු කරගෙන නෙමෙයි. හෝටල්, විශ්වවිද්‍යාල වගේ ආහාර අපද්‍රව්‍ය වැඩි තැන්වලට කසළ ප්‍රශ්නයට විසඳුමක් විදියටයි. ඒ තැන්වල දැනටත් කාර්යක්ෂම බලශක්ති ප්‍රභවයක් විදියට ජීව වායු බැරලයට විශාල ඉල්ලුමක් තිබෙනවා.\n\nනව නිපැයුම්කරුවන් දිරිමත් කිරීමට ආයතනය සපයන පහසුකම් මොනවාද?\n\nනව නිපැයුම්කරුවන්ගේ කොමිසම අප අතර අවබෝධතා ගිවිසුමක් තිබෙනවා. ඒ අනුව නව නිපැයුම්කරුවන්ට සිය නිෂ්පාදනවල මූලාකෘති (prototype) සකස් කිරීමේදී අපි උදවු කරනවා. අප සතු ත්‍රිමාණ මුද්‍රණ යන්ත්‍රයෙන් මූලාකෘතියක් සකස් කරගන්න පුළුවන්. එයට අමතරව නව නිපැයුම්කරුවන්ට අවශ්‍ය ඉලෙක්ට්‍රොනික, යාන්ත්‍රික, විදුලි, මෙගාටොනික් ඉංජිනේරු තාක්ෂණික දැනුම අපේ ඉංජිනේරුවන් මඟින් සපයනවා. මේ පහසුකම් සමහර විශ්වවිද්‍යාලවලත් තිබෙනවා. නමුත් අප නිෂ්පාදනය අරමුණු කරගෙන වැඩ කරන නිසා ඒ ගැන උනන්දුවක් දක්වන බොහෝ නව නිපැයුම්කරුවන් අපේ සේවය ගන්නවා.\n\nමොටර් වාහන ක්ෂේත්‍රයේ නව නිපැයුම්වලට නර්ඩ් දායක වෙන්නෙ කොහොමද?\n\nවාහන ඉලෙක්ට්‍රික් වාහන බවට පරිවර්තනය කළ පසු ලියාපදිංචියට පෙර සිදු කළ වෙනස්කම් පිළිබඳ පිළිගත් සහතිකයක් ඉදිරිපත් කළ යුතුයි. ඒ සඳහා කළ යුතු ගණනය කිරීම කළ හැකි උපකරණ ඇත්තේ අප ළඟ පමණයි. ඒ නිසා ඒ කාර්යය කරන එකම ආයතනය අප පමණයි.\n\nඑතැනදි සමහරු තමන්ගේ පුද්ගලික වුවමනාවන් සඳහා වාහන ඉලෙක්ට්‍රික් වාහන බවට පත් කරනවා. තවත් සමහරු ව්‍යාපාරයක් හැටියටත් ඉන්ධන වාහන ඉලෙක්ට්‍රික් මාධ්‍යයට හැරවීම කරනවා. ව්‍යාපාරයක් හැටියට මේ කර්යය කරන විට එයට නියාමන ආයතනයක නිර්දේශය අත්‍යවශ්‍යයි.\n\nමෙරට තිබෙන එකම කාර්මික උද්‍යානය තිබෙන්නෙ නර්ඩ් ආයතනයේ. එවැනි උද්‍යානයක් ඇරඹීමේ අරමුණ කුමක්ද? ඒ සඳහා අවසර ගන්නේ කොහොමද?\n\nකාර්මික උද්‍යානය ඇරඹීමේ අරමුණ විද්‍යාව පිළිබඳ සිසුන්ගේ දැනුම දියුණු කිරීමයි. මේ උද්‍යානය පාසල් සිසුන් අතර බොහෝ ජනප්‍රියයි. අධ්‍යාපන චාරිකා සඳහා භවිත කළ හැකි හොඳ තෝතැන්නක්. දවස ගත කරන්න අවශ්‍ය සියලුම පහසුකම් එතැන තියෙනවා.\n\nතාක්ෂණය පුරාතනයේ සිට වර්තමානය දක්වා දියුණු වූ ආකාරය ගැන මේ උද්‍යානය නැරඹීමෙන් අවබෝධයක් ගන්න පුළුවන්. අධ්‍යාපන චාරිකාවලදී ඇතුළත් කර ගත යුතු අනිවාර්ය තැනක්. නමුත් ශ්‍රී ලංකාවේ තිබෙන පාසල් සංඛ්‍යාව සමඟ බැලූ විට මේ උද්‍යානය ප්‍රමාණවත් කියලා හිතන්නෙ නැහැ.\n\nඉලෙක්ට්‍රොනික් භාණ්ඩ නිෂ්පාදකයන්ට නර්ඩ් ලබාදෙන සහාය කුමක්ද?\n\nඕනෑම ඉලෙක්ට්‍රොනික් භාණ්ඩයකට අයි.පී අංකයක් නැත්නම් කාර්මික නිෂ්පාදන දර්ශකාංකයක් (industrial production index) තිබිය යුතුයි. ඉලෙක්ට්‍රොනික භාණ්ඩ නිෂ්පාදනය කරන නව නිෂ්පාදකයන් පරපුරක් බිහිවෙමින් තිබෙනවා. ඔවුන්ට අයි.පී අංකයක් නැතිව විදේශ වෙළෙඳපොළට නිෂ්පාදන යවන්න බැහැ. මෙවැනි පරීක්ෂණ කළ හැකි තැනක් නොතිබීම අපේ රටේ ඉලෙක්ට්‍රොනික නිෂ්පාදකයන් මුහුණ දුන් ලොකු ගැටලුවක්. මෙයට විසඳුමක් විදියට අපි ප්‍රදානයක් ලබා ගෙන අයි.පී පරීක්ෂණ රසායනාගාරයක් ස්ථාපිත කළා. 50 – 60ක් පමණ ඉලෙක්ට්‍රොනික නිෂ්පාදකයන් පිරිසක් බිහිව තිබෙනවා. එක නිෂ්පාදනයකට වරක් මේ පරීක්ෂණය කිරීම ප්‍රමාණවත්. ඒ වුණත් දේශීය වශයෙන් මේ පරීක්ෂණය කළ හැකි වීම විශාල පහසුවක්. කලින් ඔවුන්ට මේ පරීක්ෂණය කරගත හැකි වුණේ සිංගප්පූරුවෙන්. ඒ සඳහා විශාල මිලක් වගේම සෑහෙන කාලයක් ගියා.\n\nමෙතැන සියලුම ප්‍රමිතිගත පරීක්ෂණ කරන්න පුළුවන්. ඉලෙක්ට්‍රොනික් භාණ්ඩ, උපාංග නිෂ්පාදනය කරන්නන්ට අපේ රසායනාගාරවලින් හොඳ සේවයක් සැලසෙනවා.\n\nබලශක්ති අර්බුදයට පිළියමක් ලෙස සූර්ය විදුලිය කෙරෙහි අවධානය යොමුව තිබෙනවා. මේ ගැන ආයතනයේ අවධානය යොමුව තිබෙනවාද?\n\nසමහර භාණ්ඩ මෙරටට ගෙන්වන්න පුළුවන් යෝග්‍යතා සහතිකයක ප්‍රතිඵල අනුව පමණයි. නමුත් සූර්ය පැනල සම්බන්ධයෙන් එවැනි නියමයක් නැහැ. එයට හේතුව ඒ පරීක්ෂණ කළ හැකි රසායනාගාර මෙහි නොමැති වීමයි.\n\nප්‍රමිති ආයතනය හා එක්ව ආනයනික සූර්ය පැනල ගැන ඇගැයීමක් කළොත් ගුණත්වයෙන් අඩු නිෂ්පාදන රටට ඇතුළු වීම පාලනය වෙනවා.\n\nමෙරටට ආනයනය කරන සෝලා පද්ධතිවල ගුණත්වය පිළිබඳ ප්‍රශ්නයක් තිබෙනවා. චීනයේ අතිරික්ත සූර්ය විදුලි පැනල් බහුල වශයෙන් අපේ රටේ භාවිත වෙනවා. කලක් යන විට ඒවායේ කාර්යක්ෂමතාව අඩුයි. සුර්යාලෝකය විදුලිය බවට පත්වෙන්නෙ බොහොම හෙමින්. අමුද්‍රව්‍යවල හා පරිපථවල දුර්වලතා එයට හේතුවයි.\n\nඅපේ රටේ සූර්ය විදුලි භාවිතය ප්‍රචලිත කිරීමේ අවශ්‍යතාවක් තිබෙනවා. එයට යොමුවන්නන්ට සාධාරණය ඉටු කළ යුතුයි. සූර්ය බලශක්ති පර්යේෂණ සඳහා අපි අමෙරිකන් ආධාර වැඩසටහන යටතේ ප්‍රදානයක් බලාපොරොත්තු වෙනවා. එහි ප්‍රාථමික ඇගැයීම සම්පූර්ණයි. නමුත් දෙවැනි අදියර සම්පූර්ණ කළ යුතු වෙනවා. මෙවැනි යෝජනාවක් සාර්ථක කරගන්න කාලයක් මහන්සි වෙන්න වෙනවා.\n\nආයතනික අවශ්‍යතා අනුව පුහුණු වැඩසටහන් සංවිධානය කිරීමක් කෙරෙනවාද?\n\nසමහර විශේෂිත ක්ෂේත්‍ර සඳහා අපි පුහුණු වැඩසටහන් කරනවා. එයට අමතරව අවශ්‍යතාව කුමක්ද කියලා කිව්වොත් ඒ අනුව අපට පුහුණු සැසි පවත්වන්න පුළුවන්. නමුත් දිගින් දිගටම පැවැත්වෙන පුහුණු වැඩසටහන් අප සංවිධානය කරන්නෙ නැහැ. එයට හේතුව අපේ අරමුණ වෙනත් එකක් වීමයි. අපේ ප්‍රධාන අරමුණ කාර්මික සංවර්ධන ක්ෂේත්‍රයේ පර්යේෂණ හා ගුණත්වය දියුණු කිරීමයි.\n\nඅඩු වියදම් නිවාස ඉදිකිරීම් ගැන අපි පුහුණු වැඩසටහන් පවත්වනවා. ජීව වායු තාක්ෂණය ගැන අපි පුහුණු වැඩසටහන් පවත්වනවා. ඒ විදියට අප දියුණු කළ තාක්ෂණ සම්බන්ධ පුහුණු වැඩසටහන් කරනවා.\n\nධීවර ක්ෂේත්‍රයේ දියුණුව සඳහාත් නර්ඩ් පර්යේෂණ කරනවා නේද?\n\nමත්ස්‍ය අස්වැන්න ආරක්ෂා කර ගැනීම සම්බන්ධ තාක්ෂණය ප්‍රචලිත කිරීමට අපේ අවධානය යොමුව තිබෙනවා. ශීතාගාරවල ප්‍රශ්න නිසා මත්ස්‍ය අස්වැන්නෙන් 10%ක් පමණ අපතේ යනවා. එයට පිළියමක් විදියට අන්තර් ජාතික ආහාර හා කෘෂිකර්ම සංවිධානයේ හා සීනොර් ආයතනයේ සහාය ඇතිව අලුත් වැඩසටහනක් ඇරඹුවා.\n\nඒ අනුව බහුදින ධීවර යාත්‍රාවලට භාවිත කළ හැකි ශීතාගාරයක් නිර්මාණය කළා. මේ ශීතාගාරවල අයිස් දිය වෙන්නේ නැහැ. අපේ තාක්ෂණය අනුව සකස් කළ බෝට්ටුවක් පසුගියදා දික්ඕවිට ධිවර වරායෙන් දියත් කළා. සාමාන්‍යයෙන් මුහුදු ගිය විට මාස 2-3ක් මුහුදෙ සිටිනවා. අපි දිනපතා එම ශීතාගාරයේ උෂ්ණත්වය ගණනය කළා. ඒ දත්ත අනුව අප සැලසුම් කළ ආකාරයටම අයිස් දියවීමක් සිදු නොවන බව පෙනුණා. ඒ නිසා පර්යේෂණය සාර්ථකයි. මේ පර්යේෂණය නිෂ්පාදනය කරන්න පුළුවන් වුණොත් මාළු අස්වැන්න අපතේ යෑම අඩු වෙනවා.\n\n\n\nචන්දන ජයවීර\n\nඡායාරූපය – ශාන් රූපස්සර",
       "URL": "https://www.dinamina.lk/2023/08/08/featured/12431/%e0%b6%b1%e0%b6%bb%e0%b7%8a%e0%b6%a9%e0%b7%8a-%e0%b6%86%e0%b6%ba%e0%b6%ad%e0%b6%b1%e0%b6%ba-%e0%b6%85%e0%b6%bd%e0%b7%94%e0%b6%ad%e0%b7%8a-%e0%b6%bb%e0%b6%a7%e0%b7%8f%e0%b7%80%e0%b6%a7-%e0%b7%80/",
       "Category": "featured",
       "Parent URL": "https://www.dinamina.lk/category/featured//page/19/"
}