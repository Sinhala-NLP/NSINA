{
       "Source": "dinamina",
       "Timestamp": "July 25, 2023 1:00 am",
       "Headline": "දකුණු කොරියාවේ සුන්දර වස්තුව “දොක්දෝ” දූපත",
       "News Content": "මේ වසරේ ජූලි මාසයේදී Korea Naeil පුවත්පත මඟින් පවත්වන ලද ‘2023 Global Dokdo Reporter Visiting Dokdo’ වැඩසටහනට සහභාගි වී ලබා ගත් අත්දැකීම් ඇසුරින් මම මේ ලිපිය ලියන්නට අදහස් කළෙමි. දොක්දෝ යනු කොරියාවට නැඟෙනහිරින්, පැසිෆික් සාගරයේ පිහිටි කුඩා ගිනි කඳුවලින් නිර්මිත දූපතකි. බිම්කඩින් වර්ගමීටර් 187,554ක් පමණ වන අතර, සාමාන්‍ය වාර්ෂික උෂ්ණත්වය සෙල්සියස් අංශක 13ක් පමණ වේ. ගිනි කඳු 2කින් සෑදී ඇති මේ දූපත විවිධාකාර සතුන් සහ ශාක වර්ග සඳහා නිවහනක් වී තිබේ. මෑතක් වන තුරුම මේ භූමියේ අයිතිය පිළිබඳව විවිධ ආන්දෝලනාත්මක මත ඇති වී තිබූ නමුත් දොක්දෝ යනු කොරියානු භූමියක් බව ඓතිහාසික මූලාශ්‍ර මඟින් අපට සනාථ කර ගත හැකි වේ.\n\nමේ දූපත බිම් වපසරියෙන් කුඩා වුවත් විවිධ ජීවීන්ගෙන් බොහෝ පොහොසත්ය. සෑම ඍතුවක් පාසාම මේ පිළිබඳව විමර්ශනයක් සිදු කර ඇති අතර, මෑත වාර්තාවලට අනුව කුරුල්ලන් විශේෂ 129ක්, ශාක විශේෂ 59ක්, කෘමීන් විශේෂ 17ක්, සමනලුන් විශේෂ 17ක්, රැහැයියන් විශේෂ 10ක් සහ බඹර විශේෂ 9කට පමණ මේ දූපත වාසස්ථාන සපයයි. තවද Aster නම් ශාක විශේෂය මේ දූපතට ආවේණික වේ. එය සුවඳැති දම් පැහැති මලක් වන අතර, මලේ තේරුම වන්නේ පිරිසුදු ආදරය නැති නම් බලා සිටීම යන්නයි. මේ දූපත ගැන පවසන විට Black – tailed gull ගැන සඳහන් නොකර බැරි තරම්ය. පක්ෂීන් විශේෂයක් වන මේ Black – tailed gull දොක්දෝ දූපත තම රාජධානිය කරගෙන ජීවත් වෙති. මේ පක්ෂීන් කොරියාවට සහ ජපානයට පමණක් ආවේණික වේ. මොවුන්ට අනෙක් පක්ෂීන්ට වඩා විශේෂ ගතිගුණ පිහිටා ඇත. මේ පක්ෂියා සහකරුවකු මුණගැසුණු පසු ජීවිතයේ අවසානය දක්වාම එම සහකරු සමඟ ජීවත් වේ. එලෙසම Black – tailed gull කිරිල්ලිය පැටවෙකු බිහිකළ විට සම වයසේ පැටවුන් අතරින් තම පැටවා සොයා ගන්නත් ඉතාම දක්ෂය. එපමණක් නොව කිරිල්ලිය තම පැටවුන් ආරක්ෂා කිරීමට සහ පෝෂණය කිරීමට සෑම විටම පැටවා සමඟ කාලය ගත කරයි.\n\nමීට අවුරුදු 100කට පමණ පෙර මේ දූපතට වෙනම අයිතිකරුවකු සිට ඇත. එම අයිතිකරු වර්තමානයේ දක්නට නොලැබෙන මුහුදු සිංහ වර්ගයක් වන දොක්දෝ මුහුදු සිංහයා (Gangchi) ලෙස හඳුන්වයි. 1935 ජපන් යටත්විජිත සමයේ ජපන් ධීවරයන් විසින් දොක්දෝ මුහුදු සිංහයන් අල්ලාගෙන යෑම හේතුවෙන් මේ සුන්දර සතුන් ලෝකයෙන් වඳ වී ගොස් ඇත. එකල මුහුදු සිංහයන්ගේ තෙල් සහ සම ඉතා අධික මිලකට අලෙවි වීම හේතුවෙන් මුහුදු සිංහ තෙල්වලට කෑදර වී සිටි ජපන් ව්‍යාපාරිකයන් දොක්දෝ ජපන් භූමියක් ලෙස ව්‍යාජ ලියවිලි සාදා සියලුම මුහුදු සිංහයන් ජපානයට ගෙන යන ලදි. එබැවින් වඳවී යෑමට ආසන්නව සිටි මේ දොක්දෝ මුහුදු සිංහයන් ලෝකයෙන් අතුරුදන් විය. දොක්දෝ දූපත ජීවීන් පමණක් නොව ඛනිජ සම්පත්වලින් ද සමන්විතය. දොක්දෝ මුහුදු පත්ලේ දැවෙන අයිස් හෙවත් methane hydrate ටොන් මිලියන 600ක් පමණ වැළලී ඇති බව අනාවරණය වී ඇත. මෙය අනාගතයේ ඉන්ධන ලෙස සංවර්ධිත රටවල් භාවිත කිරීමට නියමිතය. දොක්දෝ යනු ගොඩබිම පමණක් නොව, මුහුදු පත්ලේ පිහිටි වෙනත් ලෝකයක් සහ පාරාදීසයකි. මේ වන විට මුහුදු පැළෑටි වර්ග 160ක්, මත්ස්‍ය විශේෂ 180ක් හඳුනාගෙන ඇති අතර, සාගර උෂ්ණත්වයේ වෙනස්වීම් අනුව එය ද වෙනස් වේ. වසන්ත කාලයේදී මත්ස්‍ය විශේෂ 15ක් පමණ දැකගත හැකි අතර, ගිම්හාන සහ සරත් ඍතුවේදී එම සංඛ්‍යාව විශේෂ 60කින් පමණ වැඩිවේ.\n\nමේ ‘2023 Global dokdo reporter’ වැඩසටහන හරහා දොක්දෝ හි ස්වභාවය සහ එහි විශේෂත්වය මට වඩාත් දැනෙන්න විය. මේ අතරින් දොක්දෝ නැරඹීමට ගිය විට අලියකු වතුර බොන ලෙස සෑදී ඇති ඛෝකිරි පර්වතය මාගේ සිත් බැඳගත් විශේෂ ස්ථානයකි. විස්තර කළ නොහැකි තරම් අලංකාරවත් දොක්දෝ දූපත ඔබට කොරියාවට යෑමට අවස්ථාවක් ලැබේ නම් නැරඹිය යුතුම ස්ථාන අතුරින් ඉහළින්ම තිබෙන ස්ථානයකි. දොක්දෝ නැරඹීම කාලගුණය මත රඳා පවතින අතර, මුහුදු රළ වැඩි නම් හෝ කාලගුණික තත්ත්වය අයහපත් නම්, බෝට්ටුවේ රැඳී සිට මේ දූපත නැරඹිය යුතුය. මුහුදු රළ ඉතා දැඩි අවස්ථාවන්හිදී බෝට්ටු ගමන සම්පූර්ණයෙන්ම අවලංගු වීමට පවා ඉඩ ඇත. යහපත් කාලගුණය පමණක් නොව දොක්දෝ යෑමට නම් වාසනාව ද තිබිය යුතුය. ‘ඔබ වාසනාවන්ත නම් පමණක් දොක්දෝ දූපතට පා තැබිය හැකිය’ යන ප්‍රචලිත කියමනක් කොරියානුවන් අතර තිබේ. මේ ලිපිය ලිවීම සඳහා 2023 ජූලි 11 වැනි දින දොක්දෝ වෙත ගිය නමුත් අයහපත් කාලගුණය හේතුවෙන් බෝට්ටුවේ සිට නැරඹීමට සිදුවිණි. ගැඹුරු මුහුද, නොසිතූ ගොඩබිමේ එකතුව ගෙන එන්නේ අමුතුම හැඟීමකි. අවසාන වශයෙන් ගෝලීය පුරවැසියන් ලෙස අපි සියලු දෙනාම දොක්දෝව ආරක්ෂා කළ යුතු අතර, එමඟින් දොක්දෝ දූපතේ සුන්දරත්වය ඊළඟ පරම්පරාවට ද දායාද කිරීමට දායක වෙමු.\n\nනයෝමි පෙරේරා\n\nකොරියාවේ සිට…",
       "URL": "https://www.dinamina.lk/2023/07/25/featured/8935/%e0%b6%af%e0%b6%9a%e0%b7%94%e0%b6%ab%e0%b7%94-%e0%b6%9a%e0%b7%9c%e0%b6%bb%e0%b7%92%e0%b6%ba%e0%b7%8f%e0%b7%80%e0%b7%9a-%e0%b7%83%e0%b7%94%e0%b6%b1%e0%b7%8a%e0%b6%af%e0%b6%bb-%e0%b7%80%e0%b7%83/",
       "Category": "featured",
       "Parent URL": "https://www.dinamina.lk/category/featured//page/22/"
}