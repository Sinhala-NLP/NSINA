{
       "Source": "dinamina",
       "Timestamp": "September 1, 2023 1:00 am",
       "Headline": "අපි කැපකිරීම් කළා",
       "News Content": "ටවුමේ ඉස්කෝලේ, වැලි පවුරු, නිහඬ සෙවණැලි චිත්‍රපට හරහා අප හමුවූ සුනිල් ප්‍රේමරත්නගේ අලුත්ම චිත්‍රපය ලොක්ඩවුන් ය. අද ( 1) සිට දිවයින පුරා සිනමාහල් වලදී තිරගත කිරීමට නියමිත ඒ පිළිබඳ කතබහකට දැන් අපි ඔහු මුණගැසෙමු.\n\nඇයි පස්සට ගියේ?\n\nඒක හුඟ දෙනෙක් විමසූ කාරණයක්. ඒත් අපි කලාව කරන අය. අපි අනෙකා ගැන සංවේදී වෙන්නම ඕනි. අපිට අගෝස්තු 14 වැනිදා චිත්‍රපටය රිදී තිරයට එන්න අවස්ථාව ලැබුණේ. ඒත් සුනිල් සර්ගේ චිත්‍රපටය එන්න තියෙනවා නේද? කියලා අපිත් විමසිලිමත් වුණා. ඔය අතරතුරදී ඒ පාර්ශ්වයෙන් අපිට ඉල්ලීමකුත් ලැබුණා. තරමක් පස්සට යන්න පුළුවන්ද කියලා. අපි කැමැති වුණා. අගෝස්තු 18 වැනිදා ‘ලොක්ඩවුන්’ තිරගත කරන්න කටයුතු යොදා තිබුණත් අපි පස්සට ගියා. ඒත්, ඒ වෙද්දීත් ලොකු ප්‍රචාරණ වියදමක් දරා තිබුණා. ඒ සේරම දරාගෙන අනාගතය වෙනුවෙන් අපි පෙරමං බැලුවා. එහෙම මාසයක් ඉඳලා, ක්ෂේත්‍රයේ අනෙක් සහෝදර නිර්මාණකරුවන්ටත් තැන දීලා, බොහොම අහිංසක විදියටයි ලොක්ඩවුන් අද ඉඳලා තිරයට එන්නේ. ඉතින්, අපි කැපකිරීමක් කළා. ඒ වගේම අනෙක් නිර්මාණකරුවන්ගෙනුත් අපි කැපකිරීම් අපේක්ෂා කරනවා. මොකද? සිනමාව කර්මාන්තයක්. අපිට ඉන් මිදෙන්න බැහැ.\n\nලොක්ඩවුන් කොහොම කතාවක්ද?\n\nකොරෝනා කාලේ මේ රටේ හැමෝම වගේ එක තැනකට කොටු වෙලා හිටිය කාලේ මගේ හිතට නැඟුණු කතාවක්. කොහොමටත් ටවුමේ ඉස්කෝලේ චිත්‍රපටියෙන් පස්සේ සුනිල්. ටී ප්‍රනාන්දු මට කියලා තිබුණා. තවත් ඒ වගේ සංවේදී කතාවක් තියෙනවා නම් කියන්න කියලා. ඒ වගේම ඔහුගේ මැදිහත් වීමෙන් සංගීත් අල්ගම, නීල් සංජීව නිෂ්පාදකවරු දෙදෙනාව හඳුනා ගන්නත් ලැබුණා. කුඩා දැරියක් වටා ගෙතෙන සංවේදී කතාවක්.\n\nජනප්‍රිය ධාරාවේ නළු නිළියන් ඔබ බහුලව යොදා ගෙන තියෙනවා?\n\nහ්ම්, එහෙමම නෙවෙයි. මං අලුත් අයටත් තැන දෙනවා. මේ කතාවේ විදියට අලුත් අයම අරගෙන බැරිවුණා. රොෂාන් රණවන, චූලක්ෂි රණතුංග, අශ්ලි ලියානා, කුමාර තිරිමාදුර, මීනා කුමාරි, ගයනා සුදර්ශනී, සහන් විජේසිංහ, ධනංජි තාරුකා, උදයකුමාරි රණසිංහ, හිරුණි රණසිංහ, ආනන්ද ගමගේ, උපුල් නිශාන්ත, කීර්ති රංජිත් පෙරේරා, නදීකා ප්‍රශාන්ති ඇතුළු පිරිසක් රංගනයට එකතු වෙනවා. කලින් ඉදන්ම චූලක්ෂි ගැන මගේ ඔළුවේ තිබුණා. එයාට ගැලපෙන්නේ රොෂාන් රණවන. ඒ නිසා රොෂාන්වත් ගත්තා. ඔය විදියට මේ කතාවේ චරිත ඉල්ලා සිටින විදියේ මුහුණුවර එකින් එක සොයාගෙන ගියා. එහෙමයි ලොක්ඩවුන් වැඩ නිමවුණේ.\n\nඉකුත්දා විශේෂ දර්ශනයෙන් පසුව ප්‍රතිචාර කොහොමද?\n\nහොඳයි. කොහොමටත් සංවේදී කතාවක්නේ පාදක වෙන්නේ. විශේෂයෙන් කුඩා දරුවන් සිටින සෑම මවුපිය යුවළක්ම නැරඹිය යුතු චිත්‍රපටයක්. ඉතා කුඩා අතපසු වීමක් පවා ළමුන්ගේ ජීවිත වලට කරන්න පුළුවන් බලපෑම මෙයින් කියාපානවා. අවදානමට පෙර අවධානය කියලා අපි තේමා පාඨ ගැන්වුවේත් ඒ නිසයි. දරුවන් ඇස් මානයේ රඳවා ගන්න කවුරුත් වග බලා ගත යුතු වෙනවා. ලොක්ඩවුන් කාලයේ මතක ඔළුවෙන් යන්න කලින් මේ චිත්‍රපටිය බලන්න. ඉන් කියන කතාව හැමදාම ඔළුවේ තියා ගන්න. කියලායි අපි කියන්නේ.\n\nචිත්‍රපටි ශාලා ප්‍රමාණවත්ද?\n\nකොහොම කළත් මේ කාලේ ඉස්සර වගේ නෙවෙයි. ඉස්සර තුන් සීයක් විතර සිනමාහල් තිබුණු කාලේ චිත්‍රපටි හුඟක් පෙන්වා ගන්න පුළුවන්කම තිබුණා. ඒත් අද එහෙම නෙවෙයි. හැටක් විතර වෙන සිනමාහල් වලට එකවර චිත්‍රපටි ගණනාවක් මුදාහැරීමෙන් ඵලක් නැහැ. චිත්‍රපට අධ්‍යක්ෂවරුන්ගේ සංගමයේ මහජන සම්බන්ධතා නිලධාරි විදියට මං බලධාරින්ට යෝජනා කරන්නේ එක චිත්‍රපටියකට මාසයක කාලයක් වත් දෙන්න කියලායි. ලොකු- පොඩි, ඇති – නැති, ප්‍රබල – දුබල ආදී බේද, බලපෑම් සිනමාවට ඕනෑ නැහැ. කවුරුත් බොහොම අපහසුතා මැදයි චිත්‍රපටි හදන්නේ. ඉතින් එකවරකට චිත්‍රපටි දෙකක් පෙන්වන වාතාවරණයක් වුවමනා කරනවා. අපි ඒ ආදර්ශය දීලා එන චිත්‍රපටියක්. ඉතින්, සිනාමාවට ජාතික ප්‍රතිපත්තියක් ඕනෑ. චිත්‍රපට තේරීම, බෙදාහැරීම ආදියටත් එය එසේමයි.\n\nඊළඟ නිර්මාණය?\n\nතිරකතා දෙකක් ළඟ තියෙනවා. බොහෝ විට ඊළඟ එක කොමඩියක් වෙයි. ඒක මටත් අලුත් අත්දැකීමක්. මං ඒ වෙනසට කැමැතියි.\n\n",
       "URL": "https://www.dinamina.lk/2023/09/01/featured/18683/%e0%b6%85%e0%b6%b4%e0%b7%92-%e0%b6%9a%e0%b7%90%e0%b6%b4%e0%b6%9a%e0%b7%92%e0%b6%bb%e0%b7%93%e0%b6%b8%e0%b7%8a-%e0%b6%9a%e0%b7%85%e0%b7%8f/",
       "Category": "featured",
       "Parent URL": "https://www.dinamina.lk/category/featured//page/13/"
}