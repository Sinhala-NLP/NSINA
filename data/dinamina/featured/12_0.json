{
       "Source": "dinamina",
       "Timestamp": "September 7, 2023 6:18 am",
       "Headline": "නියාමනය කළාට කිසිවක් සියයට සියයක් පාලනය කරන්න බැහැ",
       "News Content": "සීමාව තුළ ඉහළම කාර්යයක් ඉටු කිරීම අපේ ප්‍රධාන වගකීමයි\n\nතමන්ට හානිකර දෙයක් බුකියේ පළ වුණාම පළමු දේ අනිසි බිය වීමෙන් වැළකීමයි\n\nඅපට නීතිය ක්‍රියාත්මක කරන්න හැකි ප්‍රතිපාදන නැහැ\n\nදරුවන්, කාන්තාවන් සයිබර් ක්‍රියාකාරකම්වල පහසු ගොදුරු වෙනවා\n\nඅන්තර්ජාල සහ නව මාධ්‍ය නියාමනය කිරීම සඳහා රජය නව ක්‍රියාමාර්ග ඇතුළත් නියාමන ආයතනයක් ඇති කිරීමට කටයුතු සැලසුම් කර තිබේ. මෙවැනි නියාමන ක්‍රියාවලියක් මඟින් පරිගණක, අන්තර්ජාල සහ නව මාධ්‍ය නියාමනය කිරීම කොතරම් දුරට සාර්ථක වේද? එම ක්‍රියාවලිය මඟින් අන්තර්ජාලය හරහා සිදුවන අනිසි දෑ සියල්ල පාලනය කළ හැකිද? අන්තර් ජාල ග්‍රාහකයන් ලෙස එහි ග්‍රාහකයන් වෙත පැවරී තිබෙන වගකීම කුමක්ද? යන්න පිළිබඳව සහ ශ්‍රී ලංකා පරිගණක හදිසි ප්‍රතිචාර ඒකකයේ වගකීම කුමක්ද? යන්න පිළිබඳ අන්තර්ජාල සහ පරිගණක ක්ෂේත්‍රයේ විද්වතෙකු වන පරිගණක හදිසි තොරතුරු ඒකකයේ ප්‍රධාන තොරතුරු ආරක්ෂණ නිලධාරී නිරෝෂ ආනන්ද මහතා දැක්වූ අදහස් ඇසුරෙන් මෙම සාකච්ඡාව සැකැසුණි.\n\nපරිගණක, අන්තර්ජාල සහ සමාජ මාධ්‍ය නියාමනය සඳහා රජය නව ක්‍රියාමාර්ග ඇති කිරීමට තීරණය කර තිබෙනවා. ඒ නව නියාමන කාර්යය පිළිබඳව ඔබ ආයතනය වෙත යම් වගකීමක් පැවරී තිබෙනවාද?\n\nඇත්තෙන්ම පරිගණක හදිසි ප්‍රතිචාර ඒකකය වෙත අන්තර් ජාල නියාමනය හෝ සමාජ මාධ්‍ය නියාමනය පිළිබඳ සෘජු වගකීමක් පැවරී නැහැ. අපේ මූලික කාර්යය වන්නේ බැංකු ජාල පද්ධති, රාජ්‍ය අන්තර් ජාල පද්ධති ඇතුළු පද්ධති නිරීක්ෂණය සහ අවශ්‍ය මැදහත් වීම් සිදු කිරීමයි. ඒක තමයි අපේ ප්‍රධාන වගකීම විදිහට සඳහන් කරන්නට පුළුවන් කම තිබෙන්නේ. ඇත්තෙන්ම එය අප ආයතන වෙත පැවරී තිබෙන ලොකු වගකීමක් වගේම භාරධූර වගකීමක් විදිහටත් පෙන්වා දෙන්න පුළුවන්. ඇත්තෙන්ම අපේ ඒකකයට නීතිය ක්‍රියාත්මක කරන්න හෝ නීතිමය ක්‍රියාමාර්ග ගැනීමට හැකි ප්‍රතිපාදන නැහැ. ඒත්, අපේ සීමාව තුළ කරන්න පුළුවන් ඉහළම කාර්ය ඉටු කිරීමයි මේ ආයතනයේ ප්‍රධාන වගකීම විදිහට සඳහන් කිරීමට පුළුවන් කම තිබෙන්නේ. ඒවගේම රාජ්‍ය යන්ත්‍රෝපකරණ සහ වෙළඳපළ අංශවල ක්‍රියාවලීන් සරල කිරීම මඟින් කාර්යක්ෂම සහ මහජන කේන්ද්‍රීය සේවා සැපයීම සහ දැනුම හුවමාරු කිරීම සඳහා මෙවලමක් ලෙස තොරතුරු තාක්ෂණය භාවිතා කරමින් ඩිජිටල් පාලනය පුළුල් කිරීමත් අපේ ප්‍රධාන කාර්යක් විදිහට සඳහන් කළ හැකියි.\n\nඒ වගේම ජාත්‍යන්තර ඊ-වාණිජ්‍ය සහ ජාත්‍යන්තර ඉලෙක්ට්‍රොනික ගෙවීම් පද්ධති ස්ථාපනය කර, රට පුරා අධිවේගී දත්ත හුවමාරු පද්ධතියක් සහ ඒ ආශ්‍රිත ජංගම දුරකතන ජාල පද්ධතියක් ස්ථාපිත කිරීම, දත්ත ආරක්ෂණය, සයිබර් ආරක්ෂාව සහ බුද්ධිමය දේපළ අයිතිවාසිකම් සඳහා නව නීති සහ ආයතනික රාමුව සංවර්ධනය කිරීම යනාදිය සිදු කරනු ලබනවා.\n\nසමාජ මාධ්‍ය සහ එවැනි සෙසු මාධ්‍ය පිළිබඳ මැදහත් වීමක් ඔබ ආයතනය මඟින් සිදු කෙරෙනවාද?\n\nඅපේ සමගාමී ප්‍රධාන අතිරේක කාර්යයක් විදිහට සමාජ මාධ්‍ය ක්‍රියාකාරකම් ආශ්‍රිත දේවල් පිළිබඳ අවධානය යොමු කරනු ලබනවා. ඇත්තෙන්ම අපට ෆේස් බුක්, වට්සැප් සහ ඉන්ස්ට්‍රෝග්‍රෑම් යන ප්‍රධාන මාධ්‍ය පිළිබඳ පැමිණිලි යොමු වෙනවා. ව්‍යාජ ගිණුම් ආශ්‍රිතව සිදු කරනු ලබන අපචාරාත්මක හෝ සදාචාරාත්මක නොවන දේ ගැන දෛනිකව ලොකු පැමිණිලි ප්‍රමාණයක් එනවා. අපි මේ සෑම දෙයක් ගැනම සොයා බලා නෛතික ක්‍රියාමාර්ග ගැනීම සඳහා පොලිසිය සහ ඒ ආශ්‍රිත අංශ වෙත යොමු කරනු ලබනවා. ඇත්තෙන්ම 2010දී ඉතාමත් සුළු මට්ටමකින් වාර්තා වූ මේ ආකාරයේ වැරදි ක්‍රියාකාරකම් 2023 වෙන විට කිහිප ගුණයකින් ඉහළ ගිහින් තිබෙනවා. දරුවන්, කාන්තාවන් මෙවැනි සයිබර් ක්‍රියාකාරකම්වල පහසු ගොදුරු බවට පත්වෙනවා. අප ආයතනයට ලැබෙන බොහෝ පැමිණිලිවල මූලික කරුණු මේ දේවල් ආශ්‍රිතව සම්බන්ධ වෙලා තිබෙන්නෙ. එවැනි දේවල්වල මූලික දත්ත මොනවාද? ඒවායේ පසුබිමේ ඉන්නෙ කවුද? යන්න අපි තහවුරු කර ගන්නවා. මූලාරම්භ සොයා ගත්තත් වරදකරුවන් හඳුනා ගත්තත් අපට තිබෙන ගැටලුව තමයි, මේ අයට විරුද්ධව නීතිය ක්‍රියාත්මක කරන්නේ කොහොමද කියන එක. එතැනදී අපි වැඩි දුර කටයුතු පොලිසිය වෙත භාර දෙනවා. පොලිසියේ සයිබර් අපරාධ සහ ඒ ආශ්‍රිත කටයුතු පිළිබඳ ඒකකයක් තිබෙනවා. ඔවුන් ඒ දත්ත ඇතුළත් කරලා උසාවියේ නඩු පවරනවා. ඇත්තෙන්ම මේ වගේ දේකදී අපට සෘජු බලයක් නොතිබුණත් පොලිසිය සමඟ එක්ව අප කරන මෙහෙවර ගැන ඇත්තෙන්ම සතුටු වෙන්න පුළුවන්. බොහෝ අවස්ථාවල සයිබර් අපරාධකරුගේ මුලාශ්‍රය මොකක්ද කියන එක හඳුනා ගන්නෙ අපියි. නීතිය ක්‍රියාත්මක වෙන්නෙ ඒ හරහා තමයි.\n\nමේ වගේ සයිබර් අපරාධයකදී ග්‍රාහකයා වෙත පැවරී තිබෙන්නේ මොන වගේ වගකීමක්ද?\n\nතමන්ට හානිකර දෙයක් ෆේස් බුක් එකේ පළ වුණාම ගොඩක් අය අනවශ්‍ය විදිහට කලබල වෙනවා. ඒත්, නොවිය යුත්ත වන්නේත් මේ අනවශ්‍ය කලබලයන් ඇති නොකරගෙන නුවණින් වැඩ කිරීමයි. සමහරු මේ අනිසි බිය වීම් නිසා සියදිවි හානිකර ගත් අවස්ථා පවා තිබෙනවා. මේ වගේ අනවශ්‍ය දේවල් සිදු කරනකොට අපට පුළුවන් ෆේස් බුක් ද ක්‍රියාත්මක කරන ඩේටා ආයතන වෙත රිපෝට් කරන්න. ඕනෑම මුහුණුපොත් ගිණුමක රිපෝට් කිරීමේ අංශය තිබෙනවා. තමන්ට හානිකර දේවල් සිදු කරන බවට ඩේටා ආයතනයේ බලධාරීන් වෙත හරියට ඔප්පු කරන්න පුළුවන් කම ලැබුණොත් ඉතාමත් පහසුවෙන් අදාළ ගිණුම වාරණය කිරීමට හැකියාව තිබෙනවා.\n\nඇති කිරීමට නියමිත නියාමන නීති අතර “තමන් වෙනෙකෙකු ලෙස පෙනී සිටීම” හෙවත් ෆේක් එකවුන්ට් ගැනත් කතාබහ කරනවා. මේ ගැන ඔබේ අදහස පැහැදිලි කළ හැකිද?\n\nව්‍යාජ ගිණුම් බොහෝ විට භාවිතා වෙන්නේ වාණිජ සහ දේශපාලන අරමුණු වෙනුවෙනුයි. සියලු ව්‍යාජ ගිණුම් නරකයි. නීති විරෝධී දේවල් කරනවා කියල මම කියන්නේ නැහැ. අනෙක එහෙම අපට පූර්ව නිගමන වෙත එළඹෙන්නත් බෑ. ඒත්, මේ වගේ දේවල් නියාමනයෙන් හෝ නීති මඟින් පමණක් පාලනය කරන්න පුළුවන් කියන අදහසේ මම නැහැ. කෙනෙකුට අවශ්‍යනම්, හෙළිදරව් නොවන විදිහට ව්‍යාජ විදිහට පෙනී සිටින්නට පුළුවන්. තාක්ෂණය ගැන අවබෝධයක් ඇති කෙනා ඒ අතුරු ක්‍රම දන්නවා. එහෙත්, නීතියක් නියාමනයක් නැතිව අයාලේ යාමට ඉඩ දෙනවාට වඩා නියාමනයක් නීතියක් තිබෙන එක හොඳයි. එතකොට යම් පාලනයකට නතු වෙනවා. නරක දෙයක් හෝ වැරැද්දක් කිරීමට කෙනෙකු උත්සාහ කරනවා නම්, දෙවරක් නොවෙයි තුන් හතර වතාවක් කල්පනා කරනවා. ඒ නිසා නියාමන නීතියක් එන එක හොඳයි. ඒත් මෙමඟින් කිසිවක් සියයට සියයක් පාලනය කරන්න බැහැ.\n\nඒත්, තමන්ට ඉහළින් නීතියක් නියාමනයක් ක්‍රියාත්මක වෙන බව කෙනෙකුට දැනෙන කොට ඒ කිසිම කෙනෙක් නීතියෙන් පිට දෙයක්, කෙනෙකුට හානිකර දෙයක්, කිරීමට එඩිතර වෙන්නේ නැහැ. එතැන තියෙන්නේ මනෝ විද්‍යාත්මක දෙයක්. ඒ නිසා නියාමනය, නීති ගෙන ඒම මඟින් සයිබර් අපරාධ, නොමනා ක්‍රියා පාලනය කිරීමට හැකියාව තිබෙනවා. මේක පාලනයක් මිසක් සම්පූර්ණයෙන්ම නවතා දැමීමක් වෙන්නෙ නෑ.\n\nනීතියෙන් පිට අන්තර් ජාලය ඔස්සේ සිදු කරන මුදල් ගනුදෙනු සහ වංචා පිළිබඳව ද රජයේ නව නීතිමය රාමුව තුළ දැඩි අවධානය යොමු කර තිබෙනවා. මෙවැනි වංචා හඳුනා ගැනීමේ සහ ඒවා නියාමනය සඳහා ගැනීමට නියමිත ක්‍රියාමාර්ග තිබේද?\n\nඔව්. ඔබ කියූ විදිහටම මෙවැනි දේවල් පාලනයට නීති සහ නියාමන ගෙන ඒම ඉතාමත් හොඳ දෙයක් ලෙස පෙන්වා දෙන්න පුළුවන්. ඇත්තෙන්ම මේ වගේ පරිගණක සහ සයිබර් අවකාශය මූලික කර ගත් මුදල් වංචා පසුගිය කාලය තුළ ඉතාමත් වේගයෙන් පැතිර ගියා. කාලයක් නයිජීරියන් ස්කෑන් කියලා ක්‍රමයක් ප්‍රචලිත වුණා. ඒ පිළිබඳ වැටලීම් ක්‍රියාත්මක වෙද්දී වංචා කරුවන් අලුත් ක්‍රමයක් හොයා ගන්නවා. මොන ක්‍රමයෙන් මේ අය ආවත් අවසානයේ සිදු කරන්නේ වංචාවයි. නිකම් වංචාවක් නොවෙයි, මූල්‍ය වංචා මේ ගැන අපේ ආයතනය වෙතත් විවිධ ආකාරයේ පැමිණිලි යොමු වෙනවා. ඒ නිසා අපත් මේ ගැන උනන්දු වෙනවා. ඒ නිසා අන්තර් ජාලය ආශ්‍රිතව සිදුවන මූල්‍ය වංචා පිළිබඳ නීතිය තදින් ක්‍රියාත්මක කිරීමට රජය ගන්නා ක්‍රියාමාර්ග අගය කළ යුතුයි. මෙහිදී ගනුදෙනු කරුවන් මෙවැනි වංචනිකයන්ට හසුවන එක වළක්වන්න අවශ්‍ය දැනුම්වත් කිරීම් කිරීමත් හොඳ ප්‍රවේශයක් විදිහට සඳහන් කරන්න පුළුවන්. ඒ දැනුම්වත් කිරීම් බැංකු පද්ධතිය ඔස්සේත් කරනවා. ඇත්තෙන්ම බොහෝ අය අන්තර් ජාලයේ මූල්‍ය වංචාවලට පහසුවෙන් හසුවෙන්නෙ වංචනිකයන් සුන්දර ලෝකයක් ඇස් ඉදිරිපිට මවන හින්දයි. ඒ විදිහට තමයි, ඔවුන් අහිංසක මිනිසුන්ව රවටන්නෙ. මේ තත්ත්වය තුළ මෙවැනි වංචනිකයන් හඳුනාගෙන වැට බැඳීමට රජය ගෙන එන නියාමන නීති අගය කළ යුතුයි.\n\nනව මාධ්‍ය, වැනි නූතන ක්‍රම පිළිබඳ අවබෝධයක් නැති වීමත් මෙවැනි වංචනිකයන් වෙත ගොදුරු වීමට මූලික හේතුවක් නේද?\n\nඔව්. මේ වන විට අපේ රටේ මුහුණුපොත් ගිණුම් කෝටියකට වැඩිය තිබෙනවා. ඒ වගේම වට්සැප්, ඉන්ස්ටර්ග්‍රෑම් වගේ ඒවා ප්‍රචලිතව තිබෙනවා. ඒ අනුව ඕනෑ කෙනෙකුට හිතෙන්න පුළුවන්, සයිබර් වැඩ ගැන හොඳ සාක්ෂරතාවක් තිබෙන පිරිසක් රටේ ඉන්නෙ කියලා. ඒත්, ඒ අනුමානය නිගමනය සියයට සියයක් හරි නැහැ. ග්‍රාමීය සමාජයේ වයස හතළිහ ඉක්මවා ගිය පිරිස තාමත් ෆේස් බුක් එක මොකක්ද? වට්සැප් කියන්නෙ මොකක්ද? කියලා දන්නෙ නැහැ. සමහරු ජීවිතයටම ඇන්ඩ්‍රොයිඩ් දුරකතනයක් අතින් අල්ලලා නැහැ. මේ වගේ කණ්ඩායම් අන්තර් ජාල මුදල් වංචා කරුවන්ට රවටන්න ලේසියි.උදාහරණයක් විදිහට කියන්නම් ගමේ ඉන්න ,,අමරසේකර මාමාගේ,, අස්වැසුම කපලා ඔහු දුකින් ඉන්නේ ඒ බව දැන ගන්නවා වංචා කරුවෙක් ඔහු කිසියම් මාර්ගයකින් දන්වනවා ” අස්වැසුම හදලා දෙන්න රුපියල් 10,000ක් ගිණුමකට බැර කරන්න කියලා” එතැනදී අමරසේකර කියන ගැමියා ඉතාමත් පහසුවෙන් රැවටෙනවා. මේ වගේ වංචා විතරක් නොවෙයි, ඊට වඩා ලොකු අන්තර්ජාලය හරහා සිදු කරන වංචා තිබෙනවා. රජයේ නව නීති ක්‍රියාත්මක වූ පසු ඒවා පාලනය කිරීමට පුළුවන් කම ලැබේවි.\n\nමෙරට ආගමික සහ ජාතික සමගිය කඩ කිරීමටත් ජාතිවාදී ආගම්වාදී කණ්ඩායම් ප්‍රවර්ධනයටත් මුහුණුපොත ඔස්සේ ඇතැමුන් කටයුතු කරනවා. සමහර පෝස්ටු පළ කරන්නේ විදේශයන්හි සිටයි. මේ තත්ත්වය පාලනයට ආණ්ඩුවේ අලුත් නියාමන නීතිවලට හැකියාව තිබෙනවාද?\n\nජාතිවාදය, ආගම්වාදය නරක දෙයක්. එවැනි දේ ප්‍රවර්ධනය නොකළ යුතුයි. එවැනි පටු දේවල් ප්‍රවර්ධනය කිරීම නොකළ යුතු දෙයක්. කවුරුන් හෝ සයිබර් පහසුකම් උපයෝගී කරගෙන එවැනි අන්තවාද පෝෂණය කරනවා නම්, ඒවා වැළැක්වීමට නීති ගෙන ඒම හොඳයි. නිතියෙන් පමණක් නොවෙයි, ෆේස් බුක් ආයතනයට රිපෝට් කිරීමෙන්ද මේ වගේ අගතිගාමී වැඩ පාලනය කරන්න පුළුවන්. මෙවැනි අගතිගාමී වැඩවලට යොමු වුණ අය සැලසුම් සහගතවම මේ දේවල් කරනවා. තාක්ෂණ උපක්‍රම භාවිතා කරනවා. එවැනි පිරිස් සියල්ල හඳුනාගන්න දඬුවම් කරන්න හිතනවා නම්, ඒක අනුවන කමක්. ඒත්, එවැනි අය හඳුනා ගෙන සමාජයට නිරාවරණය කර නෛතික ක්‍රියාමාර්ග ගන්න කටයුතු කිරීමෙන් ඒ වගේ අගතිගාමී ආගම්වාදී, ජාතිවාදී වැඩවලට උදව් කරන ෆේස් බුක් එකේ එවැනි දේ පළ කරන අය පසුගාමී වෙනවා. බියක් ඇති වෙනවා. අනෙක අපි, රටක සිටින වගකිව යුතු පුරවැසියන් විදිහට මෙවැනි දේ නොකළ යුතුයි. එහෙම බුද්ධියෙන් වැඩ කරනවා නම්, අපිට මුහුණු පොතින් බෙදීම වෙනුවට එක් වීම සංහිඳියාව ඇති කිරීමටත් හැකියාව ලැබෙනවා.\n\nඋදිත ගුණවර්ධන",
       "URL": "https://www.dinamina.lk/2023/09/07/featured/20069/%e0%b6%b4%e0%b7%83%e0%b7%94-%e0%b6%85%e0%b7%83%e0%b7%8a%e0%b7%80%e0%b6%b1%e0%b7%94-%e0%b6%ad%e0%b7%8f%e0%b6%b8%e0%b6%ad%e0%b7%8a-%e0%b6%b4%e0%b7%83%e0%b7%8a%e0%b7%83%e0%b7%99%e0%b6%b1%e0%b7%8a/",
       "Category": "featured",
       "Parent URL": "https://www.dinamina.lk/category/featured//page/12/"
}