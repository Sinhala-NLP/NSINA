{
       "Source": "dinamina",
       "Timestamp": "September 9, 2023 1:00 am",
       "Headline": "අම්ලපිත්ත හෙවත් අපි කවුරුත් දන්න ගැස්ට්‍රයිටීස්",
       "News Content": "අම්ලපිත්ත නැතහොත් gastritis නමින් හඳුනාගන්නා රෝගය අද කාලයේ කා අතරත් සුලභව දක්නට ලැබෙන මහත් පීඩාකාරී රෝග තත්ත්වයක්. ආයුර්වේද වෛද්‍ය විද්‍යාවේ සඳහන් වන අම්ලපිත්තය මුළුමනින්ම gastritis රෝගය සමඟ සන්සන්දනය කළ නොහැකි අතර, gastritis යනු අම්ලපිත්තයේ එක් අවස්ථාවක් පමණි.\n\nආයුර්වේද ශාස්ත්‍රයට අනුව මෙහිදී ප්‍රධාන වශයෙන් බලපානුයේ පිත්ත දෝෂයේ විකෘති වීමයි. අපගේ ශරීරයේ පවතින පිත්ත දෝෂය සාමාන්‍ය මට්ටමේ පවතී නම් එය ‘ප්‍රකෘති පිත’ වශයෙනුත්, පිත්ත දෝෂය සාමාන්‍ය තත්ත්වයට වඩා වෙනස්වීමෙන් එනම් විකෘති වී පවතී නම් එය ‘විදග්ධ පිත’ වශයෙනුත් හඳුනා ගනී. විදග්ධ පිත ඇඹුල් රසයෙන් යුක්ත වන නිසා අම්ලපිත්ත රෝගයේදී ඇඹුල් රසට උගුරට ඒම ප්‍රධාන රෝග ලක්ෂණයක් ලෙස දැකගත හැකිය. ඇඹුල් වූ පිත යන අර්ථයෙන් ‘අම්ලපිත්ත’ යන රෝග නාමය සෑදී ඇත.\n\nඅප ලබාගන්නා ආහාර ආමාශය තුළදී පාචක පිත මඟින් පැසවීමට ලක් කරයි. නමුත් විදග්ධ වූ පාචක පිත මඟින් ආහාර නිසි ආකාරයෙන් නොපැසීම නිසා ආහාර පල් වීම අම්ලපිත්ත නම් රෝගී තත්ත්වය ඇතිවීමට හේතු වේ. නොපැසුණු ආහාර මඟින් ආම රසයක් ඇති වී ශරීරයේ විවිධාකාර පීඩා ඇති කරනු ලබයි. මෙහිදී පිත්ත දෝෂය දූෂණය වීම ප්‍රමුඛ වුවද වාත සහ සෙම් දෝෂ දෙක ද සම්බන්ධ වේ.\n\nඅම්ලපිත්තයට හේතු\n\n• එකිනෙකට විරුද්ධ ආහාර නිතර ගැනීම (කිරි සහ මාළු එකට ගැනීම, මස් හා කොස් වැනි දේ)\n\n• දූෂිත වූ ආහාර නිතර ගැනීම (කලින් පිසින ලද ආහාර ශීතකරණයේ තබා නැවත ආහාරයට ගැනීම, පිළුණු වූ ආහාර ගැනීම, ඇලුමිනියම් භාජනවල පිසින ලද ඇඹුල් ආහාර ගැනීම.)\n\n• ආම්ලික ආහාර අධිකව පරිභෝජනය කිරීම (අන්නාසි, දෙහි, අච්චාරු, ලුණුදෙහි, චට්නි, ජාඩි වැනි)\n\n• දැවිල්ල ඇති කරන ආහාර අධිකව ගැනීම අධික ලෙස මිරිස්, අබ, විනාකිරි වැනි දෑ යෙදූ ආහාර)\n\n• අධික තෙල් සහිත ආහාර නිතර ගැනීම\n\n• උෂ්ණාධික ආහාර නිතර ගැනීම (ඉස්සෝ, දැල්ලො, බලමාළු, සැමන්, තක්කාලි, රටදෙල්, හරක් මස් වැනි)\n\n• නිසි වේලාවට ආහාර නොගැනීම\n\n• ආහාර දිරවීමට පෙර වරින්\n\nවර ආහාර ගැනීම\n\n• ආහාර ගත් විගසම වැඩිපුර\n\nජලය පානය කිරීම\n\n• කෘත්‍රිම ආහාරපාන වර්ග\n\nනිතර ගැනීම\n\n• අවශ්‍ය තරම් ජලය පානය\n\nනොකිරීම\n\n• අධික ලෙස මත්පැන් පානය කිරීම\n\n• දහවල් නිදා ගැනීම\n\n• රාත්‍රියේ අධික ලෙස නිදි වැරීම\n\n• මානසික ආතතිය\n\n• ඇතැම් ඖෂධ වර්ග දීර්ඝ කාලීනව\n\nභාවිතා කිරීම (NSAIDS)\n\nසාමාන්‍ය රෝග ලක්ෂණ\n\n• ආහාර දිරවීම අඩුවේ\n\n• බඩගිනි අඩුවේ\n\n• විඩාබර ගතිය\n\n• ඔක්කාරය\n\n• තිත්ත සහ ඇඹුල් රස උගුරට\n\nඑයි\n\n• ආමාශයේ සහ සමස්ත\n\nශරීරයේ බර බව\n\n• උගුරේ සහ පපුවේ දැවිල්ල\n\n• කෑම අරුචිය\n\n• හිසරදය\n\n• බඩ පුරවා දැමීම\n\n• මලපහ කිරීමේ වෙනස්කම්\n\n• කල්ගතවීමේදී\n\nශරීරයේ කැසීම සහ\n\nපලු දැමීම\n\nආයුර්වේදයට අනුව අම්ලපිත්තය ප්‍රධාන කොටස් දෙකකින් දක්වා ඇත.\n\n1. ඌර්ධ්වගත අම්ලපිත්තය\n\n2. අධෝගත අම්ලපිත්තය\n\nඌර්ධ්වගත අම්ලපිත්ත ලක්ෂණ\n\nබහුලව දැකිය හැකි තත්ත්වය ඌර්ධ්වගත අම්ලපිත්තයයි. පිත්ත දෝෂයට අමතරව සෙම් දෝෂය ද මෙහිදී බලපානු ලබයි.\n\nප්‍රමුඛ රෝග ලක්ෂණ ලෙස\n\n• සෙම සහිත වමනය\n\n• ඔක්කාරය\n\n• ඇඹුල් රසට උගුරට ඒම\n\n• බඩේ, පපුවේ, උගුරේඅධික දාහය\n\n• අධික හිසරදය\n\n• අත් පා දැවිල්ල\n\n• උණ\n\n• ශරීරය කැසීම\n\n• සමේ පලු මතුවීම\n\nඅධෝගත අම්ලපිත්ත ලක්ෂණ\n\nඅධෝගත අම්ලපිත්තය දුර්ලභ වන අතර, ප්‍රමුඛව බලපානුයේ පිත්ත දෝෂයයි. රෝග ලක්ෂණ ලෙස,\n\n• අධික පිපාසය\n\n• උදරයේ සහ සමස්ත\n\nශරීරයේම දැවිල්ල\n\n• සිහිමූර්ඡාව\n\n• කරකැවිල්ල\n\n• කෑම අරුචිය\n\n• දහඩිය වැගිරීම\n\n• කටින් කෙළ වැගිරීම\n\n• සමේ පලු මතුවීම\n\n• ශරීරය කහ පැහැවීම\n\nඅම්ලපිත්තය නිට්ටාවටම\n\nසුව කළ හැකි ද?\n\n• අම්ලපිත්තය මුල් අවස්ථාවේදීම නිසි ප්‍රතිකාර ලබා ගැනීම මඟින් පහසුවෙන් සුව කළ හැකි රෝගී තත්ත්වයකි.\n\n• කල්ගතවීමේදී සුව කිරීම අපහසු වන අතර, ආහාරපාන නිසි පාලනයකින් යුතුව නියමිත වෛද්‍ය උපදෙස් අනුගමනය කරමින් කැපවීමෙන් සුව කර ගත හැකිය.\n\n• අම්ලපිත්තයට නිසි ප්‍රතිකාර නොකිරීමෙන් කල්ගතවීමේදී දරුණු පීඩා ඇති කරනු ලබයි.\n\n• මේ සඳහා නියමිත ආයුර්වේද ඖෂධ මාස කිහිපයක කාලයක් ලබා ගැනීම අත්‍යවශ්‍ය වේ. මෙම කාලය රෝගී තත්ත්වය අනුව වෙනස් වේ.\n\n• මේ සඳහා ආයුර්වේදයේ කෂාය, කල්ක, චූර්ණ, ඍත, අවලේහ ආදී සංස්කාරිත ඖෂධ මෙන්ම ඇතැම් අවස්ථාවලදී වමන, විරේචන, වස්ති ආදී පංචකර්ම චිකිත්සාවන් ද අවස්ථානුකූලව යොදා ගැනීම මඟින් රෝගය නැවත මතු නොවන පරිදි සුව කිරීම සිදු කරනු ලබයි.\n\n• තාවකාලික සහනයක් ලබාදෙන යම් ඖෂධ හෝ පාන වර්ග ගැනීමෙන් දීර්ඝ කාලීනව ආහාර මාර්ගයේ තුවාල වැනි දරුණු තත්ත්වයන් දක්වා රෝගය උත්සන්න විය හැකිය.\n\n• තවද හෘදයාබාධවලදී ඇතිවන පපුවේ වේදනාව ඇතැම් අවස්ථාවලදී අම්ලපිත්තය ලෙසින් වරදවා වටහා ගැනීමෙන් භයානක ප්‍රතිඵල අත්විය හැකි බැවින් එවැනි අවස්ථාවක වෛද්‍ය උපදෙස් පැතීම අත්‍යවශ්‍ය වේ.\n\nප්‍රතිකාර නොලැබීමෙන් ඇතිවන සංකූලතා\n\n• ශරීරය කෘශ වීම\n\n• පාණ්ඩුව (Anemia)\n\n• ආමාශයේ තුවාල ඇතිවීම (Gastric Ulcers)\n\n• ග්‍රහණියේ තුවාල ඇතිවීම (Duodenal Ulcers)\n\nඅම්ලපිත්තයෙන් වැළකීමට අම්ලපිත්ත රෝගයෙන් වැළකීමටත්, ප්‍රතිකාර ලබාගන්නා අතරතුර ප්‍රවේසම් වීමටත් පහත උපදෙස් පිළිපැදීම වැදගත් වේ.\n\n• උදෑසන අවදි වූ විගස වතුර වීදුරු දෙකක් පමණ පානය කිරීම\n\n• උදෑසන අවදි වූ විගස කිරි, තේ වැනි පානයන්ගෙන් වැළකීම\n\n• දවසේ ප්‍රධාන වේල් තුන සඳහා නියමිත වේලාවක් තබාගැනීම (උදේ 7 – 8 දහවල් 12 – 1 රාත්‍රී 7 – 8) සහ ප්‍රධාන වේල් තුන අතර අවම පැය හයකවත් පරතරයක් පවත්වා ගැනීම\n\n• ආහාර මාත්‍රාව අඩුවෙන් ගැනීම\n\n• ප්‍රධාන වේල් අතර ප්‍රමාණවත් තරම් ජලය පානය කිරීම, සාමාන්‍ය වැඩිහිටි පුද්ගලයෙක් දිනකට අවම ජලය ලීටර 3 – 4ක්වත් පානය කළ යුතුයි\n\n• ප්‍රධාන වේල් අතර බඩගින්නක් නොදැනේ නම් කිසිදු ආහාරයක් නොගන්න. එසේ ගත යුතු නම් තෙල් රහිත අලුතින් සෑදූ ආහාරයක් ලබාගන්න\n\n• තේ, කෝපි පානයෙන් හැකි තරම් වැළකී ඒ වෙනුවට ඔසුපැන් පානය කිරීම (බෙලිමල්, රණවරා, ඉරමුසු වැනි)\n\n• කෙටි ආහාර ගැනීමෙන් වැළකීම\n\n• අධික ලෙස තෙල්, මිරිස් යෙදූ අධික ආම්ලික ගතියෙන් යුතු ආහාර භාවිතය සීමා කිරීම\n\n• උෂ්ණාධික ආහාර ගැනීමෙන් වැළකීම\n\n• පැණි බීම වර්ග, කාබනීකෘත බීම වර්ග, බබල්ගම් වැනි කෘත්‍රිම ආහාරවලින් වැළකීම.\n\n• මානසික පීඩාකාරී තත්ත්වයන්වලදී ඒවායෙන් මිදීමට ආගමික පිළිවෙත්වල යෙදීම හෝ පොතක් කියවීම, සින්දුවක් ඇසීම වැනි මනස සන්සුන් කරන කාර්යයන්හි නියැළීම.\n\n• අධික ලෙස නිදිවැරීම, කල්පනා කිරීම, ආවේගශීලීවීමෙන් වැළකීම.\n\nආයු­ර්වේද වෛද්‍ය\nජේ.එම්.ඩී.ආර්.සී. ජය­මහ\n\nබී.ඒ.එම්.එස්. (‌ෙගෟරව)\nකොළඹ විශ්වවිද්‍යාලය",
       "URL": "https://www.dinamina.lk/2023/09/09/featured/20882/%e0%b6%85%e0%b6%b8%e0%b7%8a%e0%b6%bd%e0%b6%b4%e0%b7%92%e0%b6%ad%e0%b7%8a%e0%b6%ad-%e0%b7%84%e0%b7%99%e0%b7%80%e0%b6%ad%e0%b7%8a-%e0%b6%85%e0%b6%b4%e0%b7%92-%e0%b6%9a%e0%b7%80%e0%b7%94%e0%b6%bb/",
       "Category": "featured",
       "Parent URL": "https://www.dinamina.lk/category/featured//page/11/"
}