{
       "Source": "dinamina",
       "Timestamp": "July 6, 2023 1:00 am",
       "Headline": "රාජ්‍ය භාෂා ප්‍රතිපත්තිය අයිතියකි",
       "News Content": "රාජ්‍ය භාෂා සතිය වෙනුවෙනි.\n\nතම රට තුළ තම මවු භාෂාවෙන් කතා කිරීමට ඇති අයිතිය ජාත්‍යන්තරව පිළිගත් මානව\nඅයිතියකි. මේ වන විට ලෝකයේ භාෂා 6912 ක් පමණ ඇති බව වාර්තා වේ. ඉන් 10ක් සංඥා භාෂාව\nවශයෙන් නම් කර ඇත. භාෂාව, සන්නිවේදනය දැනීම ලබාදෙන උපකරණයක් මෙන්ම පුද්ගලයෙකුගේ\nපුද්ගලභාවය, අනන්‍යතාවය, ගති ලක්ෂණ පිළිබිඹු කරන ප්‍රධාන සාධකයක් ද වේ.\n\nභාෂාවේ ප්‍රධානතම මෙහෙවර වන්නේ චින්තනය, අදහස් ප්‍රකාශ කිරීම හා ග්‍රහණය කර\nගැනීමයි. සතුට, දුක, වේදනාව, සෙනෙහස, උදහස හා ප්‍රකම්පනය යන හැඟීම් දැනීම් ප්‍රකාශ\nකිරීමෙහිලා ඒකායන මාධ්‍ය මවු භාෂාවයි. බුද්ධිමය හා චිත්තවේගී සංවර්ධනයේදී අවශ්‍යම\nසාධකය මෙන්ම පරිකල්පනය ගොඩනැඟීමට බෙහෙවින්ම බලපානුයේ මවු භාෂාවයි.\n\nමිනිසා සතුන්ගෙන් වෙන් කරන නිර්මාණාත්මක සාධකය වන්නේද භාෂාවයි. භාෂාව ඉගෙනීම සඳහා\nවූ ශාරීරික මානසික ශක්‍යතාවය මිනිසා සතුව ඇත. මව සමඟ ඇති වන බැඳීමේදී මවගෙන් ලැබෙන\nභාෂාමය උකහා ගැනීමෙන් ඇති වන සමාජනුයෝජනයෙන් මවු බස ගොඩනැඟේ. එය පළමු බස වන අතර\nලාංකික ජනතාව අතර පළමු බස වන්නේ සිංහල හෝ දෙමළ භාෂාව වේ. ඔවුන්ගේ දෙවන බස වන්නේ\nඉංග්‍රීසි භාෂාවයි.\n\nපාලන භාෂාව\n\nවිදෙස් බසක් ඉගෙනීම නුහුරු කාර්යයක් වුවද විවිධ භාෂාවන් සමඟ ගනුදෙනු කරද්දී තම මවු\nභාෂාව පිළිබඳ ප්‍රමාණවත් හා ශක්තිමත් පදනමක් කෙනෙකු සතුවීම තවත් බසක් ඉගෙනීමෙහි ලා\nමහඟු පිටුවහලක් වේ.\n\nශ්‍රී ලාංකික අපි විදේශ ආධිපත්‍යයට මුහුණදීමෙන් පසු විශේෂයෙන් 1815 න් පසු\nබ්‍රිතාන්‍ය ඉංග්‍රීසි ආධිපත්‍යයට යටත්වීමෙන් ලාංකීය ජනතාවගේ ව්‍යවහාර භාෂාව හා\nඔවුන් පාලනය වන භාෂාවේ තත්ත්වය වෙනස් විය. 1815 ට පෙර රජු රදල ප්‍රජාව හා ජනතාව අතර\nපැමිණි සබඳතාව ඔවුනොවුන්ගේ භාෂා ව්‍යවහාරයන්ගෙන් පැවතිණ. බ්‍රිතාන්‍ය ආධිපත්‍යයෙන්\nපසුව සිය පාලන භාෂාව ඉංග්‍රීසි භාෂාව බව කාටත් පිළිගැනීමට සිදු වේ.\n\nබෙහෙවින්ම බැරිව ගිය කටයුතු සිංහලෙන් හෝ දෙමළෙන් කිරීමට හැකියාව තිබුණ ද ජනතාවගේ\nඑදිනෙදා සියලු පාලන කටයුතු ඉංග්‍රීසියෙන්ම සිදු විය. ඉංග්‍රීසි භාෂාව ඉංග්‍රීසි\nජාතිකයන්ගේ ජාතික භාෂාව විය. ශ්‍රී ලාංකිකයන්ගේ ජාතික භාෂාව වූයේ සිංහල හා දෙමළ\nභාෂාවන්ය. උප්පැන්න, මරණ, විවාහ, අධ්‍යාපන සහතික පවා එවකට ඉංග්‍රීසි භාෂාවෙන්\nසැකැසිණ. සියලු භෞතික සම්පත් මෙන්ම මිනිස් ජීවිත පවා අත්පත් කරගෙන තිබුණේ ඉංග්‍රීසි\nපාලනය මඟින් වේ. 1831 කෝල්බෘෘක් කැමරන් කොමිෂන් සභාව හා පසුකාලීනව පැමිණි ඩොනමෝර්\nකොමිසම මඟින් ශ්‍රී ලංකාවේ පරිපාලන, අධ්‍යාපන සහ අධිකරණ යන සෑම අංශයකම ඉංග්‍රීසි\nභාෂාවේ ආධිපත්‍යයට යටත් විය. ඒ අයුරින් ඉංග්‍රීසි ජාතීන්ගේ ඉංග්‍රීසි භාෂාව ශ්‍රී\nලංකාවේ රාජ්‍ය භාෂා බවට භාවිතයෙන් පත් විය.\n\nරාජ්‍ය භාෂා පනත\n\nරජු සහ රදලයින්ගේ පාලනයට ඉංග්‍රීසි පාලනය විකල්පයක් වුවද පසුකාලීනව එය පොදු ජනතාවට\nසහනය ගෙනදෙන්නක් නොවීය.\n\n1947 වනතුරුම දශක ගණනාවක් ඉංග්‍රීසි භාෂා ආධිපත්‍යය සමඟ ඊට හුරු වූ මධ්‍යම පන්තියක්\nබිහිවීමත් සමඟ සෙසු සිංහල හා දෙමළ භාෂා භාවිතය ඔවුනොවුන් අතරට සීමා වී රජයේ සේවයේ\nපිහිට පැතීමට අනිවාර්යෙන්ම ඉංග්‍රීසි භාෂාවෙන් කටයුතු කිරීමට සිදු විය.\n\nතත්ත්වය එසේ පැවතිය ද 1982 දී රාජ්‍ය මන්ත්‍රණ සභාවේ මාතර මන්ත්‍රී ජී. කේ. ඩබ්.\nපෙරේරා මැතිතුමා හා 1936 දී අවිස්සාවේල්ල මන්ත්‍රී පිලිප් ගුණවර්ධන මැතිතුමා සිංහල\nහා දෙමළ භාෂාව රාජ්‍ය සේවය තුළ භාවිතය පිළිබඳව හඬක් නඟන්නට විය. 1943 දී හා 1946 දී\nජේ. ආර්.ජයවර්ධන මැතිතුමා ද රාජ්‍ය සේවයේ ඉංග්‍රීසි භාෂාව සමඟ සිංහල හා දෙමළ භාෂා\nභාවිතය පිළිබඳව රාජ්‍ය මන්ත්‍රණ සභාව තුළ යෝජනා ගෙන ඒමත් සමඟ 1956 දී බණ්ඩාරනායක\nඅග්‍රාමාත්‍යතුමා විසින් 1956 අංක 36 දරන රාජ්‍ය භාෂා පනත මඟින් සිංහල භාෂාව රාජ්‍ය\nභාෂාව බවට පත්කරන ලදී. රාජ්‍ය පාලනය තුළ ඉංග්‍රීසි ආධිපත්‍යයේ පීඩනයට එසේ සිංහල\nපමණක් රාජ්‍ය භාෂාව බවට පත්වීම ඓතිහාසිකව විවේචනයට පත්වුවද 1958 දී සිංහල රාජ්‍ය\nභාෂාව සමඟ දෙමළ භාෂාව භාවිතයට ද අවස්ථාව සැලසිණ.\n\nරාජ්‍ය භාෂා ප්‍රතිපත්තිය\n\n1978 වන විට ශ්‍රී ලංකා ප්‍රජාතන්ත්‍රවාදී සමාජවාදී ජනරජයේ ආණ්ඩුක්‍රම ව්‍යවස්ථාවේ\niv වන පරිච්ඡේදයේ 18 වන වගන්තිය මඟින් සිංහල භාෂාව රාජ්‍ය භාෂාව බවට රටේ මූලික\nනීතියට ඇතුළත් කරන ලදී. අනතුරුව 1987 දී දෙමළ භාෂාව ද රාජ්‍ය භාෂාව බවට පත්වූ අතර\nඉංග්‍රීසි භාෂාව සන්ධාන භාෂාව විය. 1956 වන තාක් ඉංග්‍රීසි භාෂාව පරිපාලන, අධිකරණ,\nඅධ්‍යාපන යන සෑම ක්ෂේත්‍රයකටම රාජ්‍ය භාෂා බවට පත්වීම වෙනුවට ලාංකිකයන්ගේ ජාතික\nභාෂාව වූ සිංහල භාෂාව රාජ්‍ය භාෂා බවට පත්විය. 1978 ආණ්ඩුක්‍රම ව්‍යවස්ථාව මඟින් හා\n1987 ආණ්ඩුක්‍රම ව්‍යවස්ථා සංශෝධනය මඟින් ද්‍රවිඩ භාෂාව ද රාජ්‍ය භාෂාව බවට\nපත්වීමෙන් අනතුරුව ඉංග්‍රීසි රාජ්‍ය භාෂා බවට පත්වීම වෙනුවට ශ්‍රී ලාංකිකයන්ගේ\nසිංහල හා දෙමළ ජාතික භාෂාවන් රාජ්‍ය භාෂාවන් බවට පත්විය. ශ්‍රී ලාංකික සිංහල හා\nදෙමළ ජනතාවට තමා කැමති භාෂාවකින් රජයේ හා අර්ධ රාජ්‍ය ආයතන මඟින් ලබා ගැනීමේ තම නිල\nභාෂා අයිතිය ආණ්ඩුක්‍රම ව්‍යවස්ථාව මඟින්ම තහවුරු කර ඇත. ඒ වෙනුවෙන් රාජ්‍ය භාෂා\nප්‍රතිපත්තිය සුරැකීම හා පෝෂණය කිරීම සඳහා රාජ්‍ය භාෂා දෙපාර්තමේන්තුව, රාජ්‍ය භාෂා\nකොමිෂන් සභාව, ජාතික භාෂා අධ්‍යාපන හා පුහුණු ආයතනය සහ ජාතික භාෂා අංශය පිහිටුවා\nඇත.\n\nරාජ්‍ය භාෂා දෙපාර්තමේන්තුව\n\nමෙම දෙපාර්තමේන්තුව භාෂා ඉගැන්වීම, නිල පරිවර්තන කාර්යය, පාරිභාෂික වචන ශබ්දකෝෂ\nසකස් කිරීම ආදී ප්‍රධාන කාර්යයන් ඉටුකරන අතර ජාතික භාෂා අධ්‍යාපන හා පුහුණු ආයතනය ද\nරාජ්‍ය භාෂාවන් මෙන්ම අනෙකුත් භාෂාවන් ඉගැන්වීමේ කාර්යයෙහි නිරත වේ. රාජ්‍ය භාෂා\nකොමිෂන් සභාව 1991 අංක 18 පනත මඟින් පිහිටුවීමත් රාජ්‍ය භාෂා ප්‍රතිපත්තිය උල්ලංඝනය\nකිරීම වෙනුවෙන් පෙනී සිටීමත් එකී භාෂා අයිතීන් උල්ලංඝන කිරීම වැළැක්වීම හා ඒ\nපිළිබඳව නීතිමය පියවර ගැනීමට පිහිටුවන ලද ආයතනයකි.\n\nසිංහල සහ දෙමළ අපි සියලු දෙනාම ශ්‍රී ලාංකිකයන් වෙමු. ඒ ඒ ජාතීන්ගේ අනන්‍යතාව ඒ\nඅයුරින්ම පිළිබිඹු වීම අනිවාර්ය කරුණකි. එහෙත් සිංහල සහ දෙමළ අපි සියලු දෙනා පෙනී\nසිටින්නේ ශ්‍රී ලංකික අනන්‍යතාවය යටතේය. එකී ශ්‍රී ලාංකික අනන්‍යතාව අපි ශ්‍රී\nලාංකිකයන් වශයෙන් එකලාව තම රාජ්‍ය සේවාවන් ලබා ගැනීම සඳහා සැම විටම රාජ්‍ය සහ අර්ධ\nරාජ්‍ය ආයතන සමඟ තමන් කැමති භාෂාවකින් සේවාවන් ලබා ගැනීමේ මුලික අයිතිය ආණ්ඩුක්‍රම\nව්‍යවස්ථාව මඟින් තහවුරු කර ඇත. එකී නිල භාෂා පුරවැසි අයිතිය උල්ලංඝනය වන සෑම\nඅවස්ථාවකම ඒ් පිළිබඳව රාජ්‍ය භාෂා කොමිෂන් සභාව වෙත පැමිණිලිකර ව්‍යවස්ථාපිත අයිතිය\nද එයට විසඳුම් ලබා ගැනීමේ අයිතිය ද නියම වී ඇත. එහිදී රාජ්‍ය භාෂා කොමිෂන් සභාවේ\nප්‍රධානම කාර්ය භාරයක් වනුයේ එකී පැමිණිලි විමර්ශනය කර ඊට අදාළ නිර්දේශ ලබා දීම,\nඒවා ක්‍රියාත්මක කිරීම හා ඒවා ක්‍රියාත්මක නොකරන ආයතනවලට හෝ නිලධරයන්ට එරෙහිව\nනීතිමය පියවර ගැනීමයි. රාජ්‍ය භාෂා ප්‍රතිපත්තිය ක්‍රියාත්මක කිරීම රාජ්‍ය හා අර්ධ\nරාජ්‍ය ආයතන විෂයෙහි පැවැරී ඇති ප්‍රධානතම වගකීමක් වන අතර එකී නිලධරයන් විසින් එය\nනිසි අයුරින් ක්‍රියාත්මක කරනවාද යන්න භාෂා විගණන මඟින් අධීක්ෂණය කිරීමද රාජ්‍ය\nභාෂා කොමිෂන් සභාවේ ප්‍රධාන වගකීමක් වේ.\n\nරාජ්‍ය භාෂාව සහ ජාතික භාෂාව\n\nසිංහල හා දෙමළ ශ්‍රී ලාංකිකයන්ගේ ජාතික භාෂාවන්ය. ඔවුන්, ඔවුන්ගේ සෑම ජාතික\nකටයුත්තකදීම භාවිත කරනුයේ සිංහල හා දෙමළ භාෂාවන්ය. සිංහල හා දෙමළ භාෂාව සමඟ ගැට\nගැසී ඇති සංස්කෘතික පදනම සිරිත් විරිත්, සිතුම් පැතුම් ආදිය එකී භාෂාවන් ජාතික\nභාෂාවන් බවට පත්කර ඇත. එතෙක් පැවති ඉංග්‍රීසි රාජ්‍ය භාෂාව වෙනුවට සිංහල හා දෙමළ\nජාතික භාෂා, රාජ්‍ය භාෂා බවට පත්වීම තුළ රාජ්‍ය සහ ජාතික භාෂාවන් වන්නේ සිංහල හා\nද්‍රවිඩ භාෂාවන්ය. දශක ගණනාවක් ඉංග්‍රීසි ජාතිකයන්ගේ භාෂාව ශ්‍රී ලංකාවේ පාලන භාෂාව\nබවට පත්විය. අනතුරුව විකල්ප වශයෙන් සිංහල හා දෙමළ භාෂා රාජ්‍ය භාෂා බවට පත්විය. ඒ\nඅනුව සිංහල හා දෙමළ භාෂා ජාතික භාෂා මෙන්ම රාජ්‍ය භාෂාවන් ද වේ. භාෂාවක් ජාතික\nභාෂාවක් වන්නේ ඒ ඒ ජාතීන් අනන්‍යතාවය අනුව ඊට අනන්‍ය වූ සංස්කෘතික රටාවන් සිරිත්\nවිරිත්, ගති පැවතුම් හා බද්ධ වූ භාෂාවකි. බෙහෙවින්ම තම රටේ ජාතිකත්වය එමඟින්\nපිළිබිඹු කෙරේ. ආණ්ඩුක්‍රම ව්‍යවස්ථාවේ මූලික නීතිය බවට පත්වූ සිංහල හා දෙමළ රාජ්‍ය\nභාෂා අතරට සන්ධාන භාෂාව වූයේ ඉංග්‍රීසි භාෂාවයි. ඉංග්‍රීසි සහ දෙමළ භාෂා ජාතික\nභාෂාවන් වුවද ඉංග්‍රීසි භාෂා භාවිතය නිරතුරුවම වැඩිදියුණු කිරීමට පමණක් නොව\nඉංග්‍රීසි භාෂාව හා සමගාමීව වෙනත් ඕනෑම භාෂාවක් හැදෑරීමට එමඟින් කටයුතු කිරීමට\nශ්‍රී ලංකාවේ රාජ්‍ය හාෂා ප්‍රතිපත්තිය කිසිදු බාධාවක් නොමැත.\n\n1956 සිට මේ දක්වා රාජ්‍ය භාෂා ප්‍රතිපත්තිය ක්‍රියාත්මක වී දශක 06 කට වඩා දිගු\nකාලයක් ගතවුවද ලාංකීක පුරවැසියා සතු රාජ්‍ය භාෂා අයිතිය පිළිබඳ ඔවුන් සතුව ඇත්තේ\nඉතාම අල්ප වශයෙන් බව පැහැදිලි කරුණකි. මිනිසාට නිල භාෂා අයිතිය ලැබි තිබුණ ද තමන්ට\nකැමති භාෂාව රාජ්‍ය සේවයේ සහාය ලබාගැනීමට, මඟ පෙන්විමට රජය මඟින් ඉහත සඳහන් කළ ආයතන\nඇති කර පවත්වාගෙන යනු ලැබේ. ශ්‍රී ලාංකික පුරවාසියාට රාජ්‍ය භාෂා අයිතිය\nව්‍යවස්ථාවෙන්ම ලැබී තිබුණ ද ඔවුන්ගේ භාෂා අයිතිය පිළිබඳ දැනිම අල්ප වීමෙන් එකී\nභාෂා අයිතිය කඩවීම පිළිබඳව ද අවබෝධයක් නොමැත. ඒ නිසා පුරවැසියා සතු රාජ්‍ය හාෂා\nඅයිතිය පිළිබඳ දැනුවත් කිරීමේ වගකීම ඉහත සඳහන් කළ සෑම ආයතනයකම මූලික වගකීම වේ.\n\nරාජ්‍ය භාෂා කොමිෂන් සභාව\n\nරාජ්‍ය අංශයේ ආයතන සඳහා පමණක් රාජ්‍ය භාෂා ප්‍රතිපත්තිය ක්‍රියාත්මක කිරීම හා ඒ\nපිළිබඳ භාෂා අයිතිය උල්ලංඝනය කිරීම පිළිබඳ රාජ්‍ය භාෂා කොමිෂන් සභාව වෙත බලය පැවැරී\nඇති නමුත් පෞද්ගලික අංශය වෙත ඒ අයුරින්ම කටයුතු කිරීමේ විධානාත්මක ප්‍රතිපාදන\nනොමැත. රාජ්‍ය භාෂා කොමිෂන් සභා පනතේ 31 වන වගන්තියේ මහජන සුබසිද්ධිය උදෙසා\nපෞද්ගලික අංශයේ රාජ්‍ය භාෂා ප්‍රතිපත්තිය උල්ලංඝනය වීමක දී සොයා බැලීමටත්,\nමැදිහත්වීමේ හැකියාවක් ඇතත් එය රාජ්‍ය ආයතන කෙරෙහි මැදිහත්වීමේ ව්‍යවස්ථාපිත මට්ටමට\nවඩා අවම මට්ටමක පවතී. එකී 31 වන වගන්තිය යටතේ කටයුතු කිරීමේ හැකියාව විධානාත්මකව\nපැවරී නොමැත. ඒ අනුව රාජ්‍ය භාෂා කොමිෂන් සභාව රාජ්‍ය භාෂා ප්‍රතිපත්තිය පෞද්ගලික\nඅංශයේ විෂයෙහි ක්‍රියාත්මක කරන්නේ කෙසේ ද යන්න ගැන නිර්දේශයන් සකස් කිරීම පිළිබඳව\nඅවධානය යොමු කරමින් සිටි.\n\nභාෂා පුහුණු පාඨමාලා\n\nසිංහල සහ දෙමළ භාෂා ආණ්ඩුක්‍රම ව්‍යවස්ථාවේ IV වන ඡේදයේ 18-19 සහ III වන ඡේදයේ\nමූලික අයිතිවාසිකමක් ලෙස තහවුරු කර ඇති අතර ආණ්ඩුක්‍රම ව්‍යවස්ථාවේ 12(2) යටතේ\n“රාජ්‍ය සේවයේ නියුක්තව ධුර කාර්යය ඉටුකිරීම සඳහා යම් තැනැත්තෙකු යම් භාෂාවක්\nපිළිබඳ ප්‍රමාණවත් දැනීමක් ඇතිව සිටීම සාධාරණව අවශ්‍ය වන අවස්ථාවක, ඒ සේවා\nනියුක්තිකයන්ගේ ධුරය සඳහා සුදුසුකම් ලෙස ඒ භාෂා පිළිබඳව එයින් ප්‍රමාණවත් දැනීමක්\nසාධාරණ කාලයක් තුළ ලබා ගත යුතුයි නියම කිරීම නීත්‍යනුකූල වන්නේ ය.” යනුවෙන් සඳහන්\nවේ. ඒ අනුව මේවන විට රාජ්‍ය සහ අර්ධ රාජ්‍ය ආයතනවල සෑම රාජ්‍ය සේවකයෙකුම තම දෙවන\nභාෂා වශයෙන් සිංහල සහ දෙමළ භාෂා ප්‍රවීණතාවය වසර 05 ක් තුළ සම්පූර්ණ කළ යුතු වේ.",
       "URL": "https://www.dinamina.lk/2023/07/06/featured/4417/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b6%b7%e0%b7%8f%e0%b7%82%e0%b7%8f-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%b4%e0%b6%ad%e0%b7%8a%e0%b6%ad%e0%b7%92%e0%b6%ba/",
       "Category": "featured",
       "Parent URL": "https://www.dinamina.lk/category/featured//page/24/"
}