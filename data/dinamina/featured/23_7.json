{
       "Source": "dinamina",
       "Timestamp": "July 12, 2023 1:00 am",
       "Headline": "පුද්ගලික බස් රථ පරිපාලනය සමාගමකට යොමු කරන්න",
       "News Content": "මේ දිනවල විවිධ මට්ටමේ මාර්ග අනතුරු මෙරට සිදු වේ. දිනකට මාර්ග අනතුරු නිසා මරණ පහකට වඩා සිදු වේ. ඒ ප්‍රමාණය ඇතැම් දිනවල දහය ද ඉක්මවා යයි. මෙරට සිදුවන මරණ අතරින් මාර්ග අනතුරු නිසා සිදු වන මරණ ප්‍රමාණය අති විශාලය. මේ ආකාරයට සිදුවන මාර්ග අනතුරුවලින් විවිධ ආබාධවලට සහ සදාකාලික ආබාධිත ලෙස තුවාල ලබන්නෝද සිටිති. මේ ආකාරයට සිදු වන මාර්ග අනතුරුවලට හේතුවන ප්‍රධාන කරුණු මොනවාද? එම අනතුරු වළක්වා ගත හැක්කේ කෙසේද? යන්න ගැන අද විශාල සමාජ අවධානයකට ලක්ව තිබේ. මේ ඒ පිළිබඳව මොරටුව විශ්වවිද්‍යාලයේ ප්‍රවාහන සහ කාර්ය සාධන අධ්‍යයන අංශයේ ජ්‍යේෂ්ඨ මහාචාර්ය අමල් එස්. කුමාරගේ මහතා සමඟ සිදු කළ සාකච්ඡාවකි මේ.\n\n– අබලන් මාර්ග හඳුනාගෙන ඉක්මනින්ම නිවැරැදි කළ යුතුයි\n– දූෂිත තැන් නැති වෙන්න ආයතන පද්ධතියම ක්‍රම වෙනසක් සඳහා යොමු වෙන්න ඕනෑ\n– මේ අනතුරු බොහොමයක් අපට වළක්වන්න පුළුවන්\n\nමෙරට තුළ මාර්ග අනතුරු ප්‍රමාණය දිනෙන් දින වැඩි වෙමින් යනවා. එයට ප්‍රධාන වශයෙන් බලපානු ලබන කරුණු බවට පත්ව තිබෙන්නේ රියැදුරන්ගේ නොසැලකිලිමත් භාවය සහ මාර්ග අබලන්කමයි. මේ ගැන ඔබේ අදහස පැහැදිලි කළ හැකිද?\n\nමෙහෙමයි. අපි මේ තත්ත්වය ගැන එක දිගට අවධානය යොමු කරන්නේ නැහැ. යම් කිසි ලොකු සිදුවීමක් වුණාම ජනතාවත් මාධ්‍යත් ඒ ගැන ලොකු උනන්දුවක් සහ අවධානයක් ඇති කර ගන්නවා. එහෙත්, කාලයත් සමඟ ඒ උනන්දුව අඩුවෙලා යනවා. ඒත්, අපි මේ තත්ත්වය ගැන දීර්ඝ කාලීනව අවධානය යොමු කර එවැනි තත්ත්වයන් ඇති වෙන්නේ ඇයි ඒවා වළක්වා ගන්නේ කොහොමද කියන එක ගැන අවධානය යොමු කර කටයුතු කළ යුතුයි. අද සිදු වෙන්නේ එහෙම දෙයක් නොවෙයි. මතුපිටින් අත ගා බලා ප්‍රශ්නයට තාවකාලික විසඳුම් සෙවීම පමණයි. එයින් මහා සමාජ ගැටලුවක් බවට පත්ව තිබෙන මාර්ග අනතුරු ගැටලුවට නිසි විසඳුමක් ලැබෙන්නේ නැහැ. එවැනි තාවකාලික විසඳුම් මඟින් ප්‍රශ්නයට සදාකාලික විසඳුමක් ලැබෙයි කියා සිතනවා නම්, ඒක අනුවණ කමක් විදිහටයි හඳුන්වා දිය හැක්කේ.\n\nඑහෙත් දවසින් දවස මහා පාරේ විනාශ වෙමින් යන්නේ රටකට වඩාත් වටිනා ජීවිත ප්‍රමාණයක්. එයිනුත් තරුණ ජීවිත විශාල ප්‍රමාණයක් මහ මඟ අනතුරුවලට ලක්වීම නොවිය යුත්තක් විදිහටයි හඳුන්වා දෙන්න පුළුවන්කම තිබෙන්නේ. මේ විදිහේ අනතුරු බොහොමයක් අපට වළක්වන්න පුළුවන් තත්ත්වයේ අනතුරු. එනිසා අප අකාලයේ විනාශ වෙන මේ මනුෂ්‍ය ජීවිත ගැන අවධානය යොමු කර කටයුතු කළ යුතුයි.\n\nමේ විදිහට සිදුවන මාර්ග අනතුරු සහ මහ මඟ මරණ වළක්වා ගැනීමට මොන විදිහේ කාර්ය භාරයක්ද ඉටු කළ හැක්කේ ඒ ගැන පැහැදිලි කිරීමක් කළ හැකිද?\n\nමේ ගැන මතුපිටින් අත ගෑමක් කිරීමෙන් වැඩක් නැහැ. නිසි ගවේෂණයක් සිදු කර කටයුතු කිරීම කළ යුතුයි. ඒ සඳහා ප්‍රවාහන ක්ෂේත්‍රය මහා මාර්ග ක්ෂේත්‍රය පිළිබඳව නිසි අධ්‍යයනයක් හා ගවේෂණයක් සිදු කළ යුතුයි. එහෙම කළොත්, මේ සිදු වන බොහෝ අනතුරු සහ ජීවත හානි වැළැක්වීමට හොඳ ප්‍රවේශයක් ඇති කර ගැනීමට පුළුවන් කම තිබෙනවා. ඇත්තෙන්ම අනතුරු මඟින් සිදුවන මනුෂ්‍ය ජීවිත ප්‍රමාණය ආරක්ෂා කර ගැනීමට කටයුතු කිරීම අනිවාර්යයි.\n\nමෙරට ජනගහනය සහ වාහන භාවිතය ඉහළ යාම මාර්ග අනතුරු ප්‍රමාණය ඉහළ යාමට විශාල බලපෑමක් සිදු කරන බවට විෂය සම්බන්ධව අදහස් පළකරන්නන් සඳහන් කරනවා. මේ ගැන ඔබේ අදහස පැහැදිලි කළ හැකිද?\n\nමෙරට ජනගහනය වැඩි වීම වගේම මාර්ගයට පිවිසෙන මාර්ග ප්‍රමාණයද වසරින් වසර වැඩි වෙනවා. එහෙත් එයට සාපේක්ෂව අපේ පාරවල් සංවර්ධනය වුණා ද කියන දේ සලකා බැලිය යුතුයි. අද වන විට මෙරට සිදු වන සෑම මරණ තිස්පහකට එක් මරණයක් සිදුවන්නේ මාර්ග අනතුරක් නිසයි. මීට අවුරුදු විස්සකට පෙර මාර්ග අනතුරු මඟින් සිදු වුණ මරණ ප්‍රමාණය මරණ පනහකට එකක්වයි තිබුණේ. එය අද තිස්පහට එකක් බවට පත්ව තිබෙනවා. ඉතින් අපි කොහොමද කියන්නේ දැන් අපි දියුණුයි කියලා. ඇතැම් විට අපට හිතෙන්න පුළුවන් දැන් පාරවල් එක රැල්ලක් නැතිව කාපට් කරලා පාරවල්වල අලුත් වාහන පිරිලා ඒ නිසා අපි දැන් ගොඩක් දියුණු රටක් කියලා. එහෙත්, ඒ සිතුවිල්ලම වැරැදියි. අප දියුණුවක් ලැබූ බව පෙනුණාට නිසි විදිහට ඒ දියුණුව සිදුවෙලා නැහැ.\n\nබොහෝ අවස්ථාවල සිදු වන්නේ අනතුරක් වුණාම නොසැලකිලිමත්ව රිය පැදවීම කියන චෝදනාව දමලා රියැදුරා වරදකරු කිරීම. රියැදුරු සියයට සියයක් නිවැරැදියි කියලා මම කියන්නේ නැහැ. එහෙත්, රියැදුරාට පමණක් වරද පටවා අපට අත පිස දමා ගැනීමට පුළුවන්ද කියන කරුණ සලකා බැලිය යුතුයි. සමහර අවස්ථාවල රියැදුරාගේ බලපත්‍රය තහනම් කිරීමක් සිදු වෙන්න පුළුවන්. එමඟින් සිදුවෙන්නේ ප්‍රශ්නයේ දුර්වලම පුද්ගලයාගේ පිටින් සියල්ල යාමයි. එමඟින් මාර්ග අනතුරු කියන කරුණට කිසිම විසඳුමක් ලැබෙන්නේ නැහැ.\n\nමීට අවුරුද්දකට කලින් පස්සර ප්‍රදේශය් මනම්පිටියේ වගේ ලොකු බස් අනතුරක් වුණා. එදත් ජීවිත රැසක් නැති වුණා. ඒත්, අපි මේ අනතුරෙන් පසු ඉගෙන ගත් පාඩමක් තිබෙනවාද?. එවැනි අනතුරු නැවත ඇතිවීම වැළැක්වීමට අපි මොනවාද කළේ කියල සිතිය යුතුයි. අපට පස්සර අනතුරෙන් පාඩමක් ඉගෙන ගැනීමට පුළුවන් කම තිබුණා නම් මනම්පිටියේ අනතුර වළක්වා ගැනීමට ඉඩ තිබුණා. සාමාන්‍ය තත්ත්වය විදිහට මෙවැනි අනතුරක් බටහිර රටක සිදු වුණා නම්, නිර්පාක්ෂික සහ ස්වාධීන කණ්ඩායමක් අනතුර සිදු වූ තැනට යනවා ගිහින් ඔවුන් විද්‍යාත්මකව පරීක්ෂණ කරනවා මේ අනතුරට හේතුව මොකක්ද කියලා. අපේ වගේ මාධ්‍ය ගිහින් වාර්තා කිරීමවත් ප්‍රදේශවාසීන් ප්‍රකාශ ලබා දීමවත් නොවෙයි සිදු වෙන්නේ. ඉන්පසු එම නිර්පාක්ෂික කණ්ඩායම අනතුරට හේතුව සොයා නැවත එවැනි අනතුරක් නොවන්නට කටයුතු කරනවා. ඉන්පසු නැවත මෙවැනි අනතුරු සිදුවීම වැළැක්වීමට අවශ්‍ය සැලසුම් සිදු කරනු ලබනවා.\n\nමාර්ග අනතුරු යම් තාක් දුරකට පාලනය කිරීමට වැඩපිළිවෙළක් ඇති කරන්න පුළුවන්ද.?\n\nමේ ගැන නිර්පාක්ෂිකව සහ ස්වාධීනව කටයුතු කරන නිරීක්ෂණ කණ්ඩායම්වලින් යම් යම් නිර්දේශ ලැබෙන්නට පුළුවන්. උදාහරණයක් විදිහට මනම්පිටිය වගේ පටු පාලම් ඇති තැනකට බම්පර් දමා වේගය පාලනය කිරීමට වැඩපිළිවෙළක් ඇති කිරීමට හැකියාව ලැබුණා නම් මේ අකාරයේ මහා පරිමාණ අනතුරක් නොවී පාලනය කර ගැනීමට හැකියාව ලැබෙනවා. ඇත්තෙන්ම මම පෙර සඳහන් කළා වගේම මෙවැනි අනතුරකින් පසු වගකීම රියැදුරු වෙතම පැවරෙනවා. එහෙත් මෙහි වගකීම ගන්න කිසිදු ආයතනයක් කටයුතු කරන්නේ නැහැ. ඒත්, සිදු වෙන්න ඕනෑ. ඒ දේ නොවෙයි. අපේ රටේ මනම්පිටියේ පමණක් නොවෙයි අනාරක්ෂිත පාලම් සහ ස්ථාන තිබනේනේ තවත් මෙවැනි මහා අනතුරු වෙන්න පුළුවන් ස්ථාන ඕනෑ තරම් තිබෙනවා. එහෙත් මෙම ස්ථාන හඳුනාගෙන කටයුතු කළ යුතුයි. මේ තැන්වලට ප්‍රවාහන විෂය තුළ කියන්නේ බ්ලැක් ස්පොට් කියලා. මෙවැනි තැන් හඳුනාගෙන ඉක්මනින්ම නිවැරැදි කළ යුතුයි. අපේ රටේ බලධාරීන් උනන්දු වෙන්නේ අලුත් අධිවේගී මාර්ග හැදීමටත් අලුත් පාලම් හැදීමටත් එහෙත් මහා මාර්ගයේ තිබෙන බ්ලැක් ස්පොට් හඳුනා ගැනීමටත් ඒවාට ප්‍රතිකර්ම යෙදීමටත් කිසිදු උත්සුක වීමක් පෙනෙන්නේ නැහැ. ජාත්‍යන්තර ප්‍රමිති අනුව සලකා බැලුවහොත් අපේ රටේ මෙවැනි අනතුරු දායක ස්ථාන ඕනෑ තරම් තිබෙනවා. ඒ තත්ත්වය තුළ රජයට ලොකු වගකීමක් තිබෙනවා මෙවැනි අඩුපාඩු තිබෙන තැන් හඳුනාගෙන නිවැරැදි කිරීමට.\n\nබොහෝ විට ජාතික ආරක්්ෂාව ගැන විශාල අවධානයක් තිබෙනවා ඒක ඉතාමත් හොඳ දෙයක්. ඒත්, ජාතික ආරක්ෂාව ගැන වගේම මාර්ග ආරක්ෂාව පිළිබඳව ද අවධානය යොමු කර වැඩ කටයුතු කළ යුතුයි. අද වන විට අවුරුද්දකට මාර්ග අනතුරු නිසා ජීවිත තුන්දහසක් නැති වෙනවා. මේ නැතිවෙන ජීවිතවලින් වැඩිම ප්‍රමාණයක් මෙරට ශ්‍රම හමුදාවට ක්‍රියාකාරී ලෙස දායකත්වය ලබා දෙන තරුණ පිරිස්. එනිසා මේ තත්ත්වය ගැන හඳුනාගෙන එය වෙනස් කිරීමටත් සිස්ටම් චේන්ජ් එකක් වෙන්න ඕනෑ කියන අදහසේ තමයි මම සිටින්නේ.\n\nමාර්ග අනතුරු වැළැක්වීමේ කාර්යයේදී පොලිසිය වෙත විශාල කාර්යභාරයක් පැවරී තිබෙනවා. එහෙත්, ඔවුන්ගෙන් නිසි ලෙස ඒ කාර්යභාරය ඉටුවෙන බවට ඔබ විශ්වාස කරනවාද?\n\nපොලිසිය මාර්ග අනතුරු වළක්වන්න ලොකු කාර්ය ප්‍රමාණයක් ඉටු කරනවා. ඒ සඳහා වූ ලොකු ගෞරවයක් ඔවුන්ට ලබා දිය යුතුයි. එහෙත් ඔවුන්ගෙන් ඉටුනොවන කාර්යක් තිබෙනවා. ඇත්තෙන්ම පොලිසිය කියන්නෙ ලොකු දත්ත ගබඩාවක්. අනතුරු පිළිබඳව ඒවායේ ස්වභාවය පිළිබඳව හොඳ දත්ත ප්‍රමාණයක් තිබෙනවා. ඒත්, ඒ දත්ත අවශ්‍ය විදිහට පිටතට ලබා දීමක් සිදු වෙන්නේ නැහැ. එතැනදී පොලිසියට කියන්න පුළුවන් රහස්‍ය භාවය රකින්න එහෙම කරනවා කියලා. එතැනදි පොලිසියට පුළුවන් නම් ගම් නොමැතිව නිර්ණාමික විදිහට අදාළ තැන්වලට දත්ත ලබා දීමට.\n\nරියැදුරු බලපත්‍ර ලබා දීමේදි සිදුවන විවිධ විෂමාචාර සහ අඩුපාඩු ද මාර්ග අනතුරු සිදුවීමට ප්‍රබලව බලපානු ලබන බවක් පෙනෙන්නට තිබෙනවා. මේ ගැන ඔබේ අදහස කුමක්ද?\n\nඔව්. රියැදුරු බලපත්‍ර ලබා දීම තාම සිදු වන්නේ පැරැණි ක්‍රමය අනුව ඒ වගේම දුෂිත දේ පිළිබඳවත් දිගින් දිගටම චෝදනා එල්ල වෙනවා. ඒ නිසි මේ ආයතන සියල්ල අලුත් තාලයට වෙනස් වෙන්න ඕනෑ. දූෂිත තැන් නැති වෙන්න ආයතන පද්ධතියම ක්‍රම වෙනසක් සඳහා යොමු වෙන්න ඕනෑ. එහෙම වුණොත් රියැදුරන් පිළිබඳව ඇතිව තිබෙන ගැටලු නිරාකරණය කර ගැනීමට හැකියාව ලැබෙනවා. ඒ වගේම ලොකු අනතුරකින් පසු රියැදුරා රිය ධාවනය ගැන ඉගෙනුම ලැබූ රියැදුරු පාසල කුමක්ද කියලා හෙළිදරව් කළ යුතුයි. මම ඒ සඳහන් කළේ සිදු විය යුතු අංග කිහිපයක් පමණයි.\n\nරේස් යාම සහ වගකීම් විරහිත භාවය නිසා අනතුරු ප්‍රමාණය වැඩිව තිබෙන බවට පෞද්ගලික බස් කර්මාන්තය වෙත ලොකු චෝදනාවක් එල්ල වෙනවා. ඒ ගැන ඔබේ අදහස පැහැදිලි කළ හැකිද?\n\nලෝකයේ කොහේවත් තනි තනි පුද්ගලයන්ට අයිති බස් පොදු ප්‍රවාහන කටයුතුවල නියැළෙන්නේ නැහැ ඒත්, අපේ රටේ ඒ තත්ත්වය වෙනස් ඒ නිසා පුද්ගලයන් සතුව අයිතිය තිබියදී බස් රථ පරිපාලනය සමාගමකට හෝ සමූපකාරයක් වෙත යොමු කරන්න කියලා මම යෝජනා කරනවා. ඒ වගේ බස් කර්මාන්තය සඳහා නවීන තාක්ෂණය යොදා ගැනීමට පුළුවන්. උදාහරණයක් විදිහට බස් රථයේ වේගය පිළිබඳව යන දිශාව පිළිබඳව නිරීක්ෂණය සඳහා ජී. පී. එස් වැනි නවීන අංග යොදා ගැනීමට පුළුවන්. එමඟින් ඇතිව තිබෙන තත්ත්වය යම් පමණකට හෝ පාලනය කර ගැනීමට හැකියාව ලැබේවි.",
       "URL": "https://www.dinamina.lk/2023/07/12/featured/5811/%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd%e0%b7%92%e0%b6%9a-%e0%b6%b6%e0%b7%83%e0%b7%8a-%e0%b6%bb%e0%b6%ae-%e0%b6%b4%e0%b6%bb%e0%b7%92%e0%b6%b4%e0%b7%8f%e0%b6%bd%e0%b6%b1%e0%b6%ba/",
       "Category": "featured",
       "Parent URL": "https://www.dinamina.lk/category/featured//page/23/"
}