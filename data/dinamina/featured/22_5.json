{
       "Source": "dinamina",
       "Timestamp": "July 25, 2023 1:00 am",
       "Headline": "තනි තනිවම අර්බුදය ගැන කතා කරනවාට වඩා පක්ෂ විපක්ෂ සියල්ලෝම එකට කතා කිරීම වැදගත්",
       "News Content": "13 වන ව්‍යවස්ථා සංශෝධනය සහ පළාත් සභා ක්‍රමය පිළිබඳව නැවත සමාජය තුළ කතාබහක් ඇතිව තිබේ. පළාත් සභා ක්‍රමය පූර්ණ ලෙස ක්‍රියාත්මක කළ යුතු බවට දෙමළ පක්ෂ ආණ්ඩුව වෙත යෝජනා ඉදිරිපත් කරන අතර ඒ පිළිබඳව දේශපාලන ක්ෂේත්‍රය තුළ විවිධ අදහස් හුවමාරු වෙමින් තිබේ. සියලු පක්ෂ සමඟ සර්වපාක්ෂික එකඟතාවක් ඇති කර ගනිමින් 13 වන ව්‍යවස්ථා සංශෝධනය ක්‍රියාත්මක කිරීම පිළිබඳව රජයේ අවධානය යොමුව තිබේ. ඒ පිළිබඳව මානව හිමිකම් ක්‍රියාකාරී, ආචාර්ය, නීතිඥ ප්‍රතිභා මහානාමහේවා සමඟ සිදු කළ සාකච්ඡාවකි මේ.\n\nl 13 වන ව්‍යවස්ථා සංශෝධනය පිළිබඳව යළිත් කතාබහක් ඇතිව තිබෙනවා. මෙම සංශෝධනය පිළිබඳව විවිධ පාර්ශ්ව විවිධ මත සහ අදහස් පළ කරනවා. ඇත්තෙන්ම 13 වන සංශෝධනය පිළිබඳව විවිධ අය නඟන චෝදනා පිළිබඳව ඔබේ අදහස පැහැදිලි කළ හැකිද.?\n\nඇත්තෙන්ම, 13 වන ව්‍යවස්ථා සංශෝධනය මෙරට ව්‍යවස්ථාවේ අංගයක් බවට පත්වෙලා දැනට අවුරුදු තිස් පහක් වෙනවා. ඒ නිසා මේ සංශෝධනය ව්‍යවස්ථාවේම කොටසක් වෙනවා. ඒ නිසා මේ ගැන නැවත නැවත කතාබහ කිරීමට අවශ්‍යතාවක් නැහැ.1987 දී මෙරට ජනාධිපතිතුමා සහ ඉන්දියාවේ අගමැතිතුමා අතර ඇති වූ ගිවිසුම පරිදියි මෙම සංශෝධනය ඇති වුණේ. මෙම ව්‍යවස්ථා සංශෝධනය කිරීමට මූලික කරුණ බවට පත්වුණේ එදා පැවැති යුද්ධමය තත්ත්වයට ස්ථිර දේශපාලන විසඳුමක් ලබා දීම පිණිසයි. එදා තිබුණේ විශාල අර්බුදකාරී තත්ත්වයක්. දෙමළ ජනතාවගේ ගැටලුවලට දේශපාලන විසඳුමක් ලබා දීම සඳහා ඇති කළ 13වන සංශෝධනය සඳහා විවිධ බලතල රැසක් ලබා දුන්නා. ඒ අතර ඉඩම් බලතල, පොලිස් බලතල ඇතුළු වැදගත් අංශ රැසක් තිබුණා. ඒ අනුව තමයි පළාත් සභා ක්‍රමය මෙරට ස්ථාපිත වුණේ. එහිදී බොහෝ අය ඉඩම් බලතල ලබා දීම සහ පොලිස් බලතල ලබා දීම පිළිබඳව විරෝධය පළ කළා. එහෙත් පළාත් සභා ක්‍රමය තුළ මෙරට ප්‍රාදේශීය සංවර්ධනය සහ ප්‍රාදේශීය කාර්ය ඉටු කර ගැනීම සඳහා විශාල කාර්යක් ඉටු කළ හැකි බව කාලයත් සමඟ අද තහවුරු වෙලා තිබෙනවා.\n\nප්‍රාදේශීය සභා සහ මහනගර සභාවලට උඩින් තිබෙන්නේ පළාත් සභාවයි. අනෙක් පසින් පළාත් සභාව මඟින් පාර්ලිමේන්තුවට වඩා වැඩි දෙයක් ඉටු කිරීමට හැකියාව තිබෙනවා. පළාත් සභා වෙත වෙනම විෂය ලැයිස්තුවක් වගේම මධ්‍යම ආණ්ඩුවට තවත් ලැයිස්තුවක්ද පළාත් සභා සහ පාර්ලිමේන්තුව යන දෙපැත්තටම අයිති විෂය ලැයිස්තුවක් තිබෙනවා. ඒ අනුව පහළ තලයට බලය බෙදීමක් සිදු වෙන එක පළාත් සභා ක්‍රමයේ හොඳ අංගයක් විදිහට සඳහන් කරන්න පුළුවන්. එදා බලතල සියල්ල මධ්‍යම ආණ්ඩුවට ස්ථානගතවයි තිබුණේ. එහෙත්, එදා මධ්‍යගතව තිබුණ බලය ජනතාව අතරට ගෙන ගියේ මෙම පළාත් සභා ක්‍රමය නිසයි. ඒ නිසා ආරම්භයේදී සමහරු රට බෙදීමක්, රට කැඩීමක් විදිහට බියක් ඇති කර ගත්තද පසුව ඒ කණ්ඩායම් පවා පළාත් සභා ක්‍රමය පිළිගෙන කටයුතු කිරිම සතුටට කරුණක්.\n\nපළාත් සභා ක්‍රමය තුළ සිංහල, දෙමළ භාෂා රාජ්‍ය භාෂා බවට පත්වුණා. එය ඉතාමත් හොඳ තත්ත්වයක් විදිහට සඳහන් කරන්න පුළුවන්.\n\nඇත්තෙන්ම සිංහල දෙමළ මුස්ලිම් කියන්නේ ජාතීන් කිහිපයක් වුණත් අපි සියලු දෙනා එකම අතක ඇඟිලි විදිහට සඳහන් කිරීමයි වඩාත් වැදගත්.\n\nl ඒත්, පළාත් සභාවලට හිමි සියලු බලතල ලබා දීම මඟින් රට අර්බුදයකට යොමුවෙනු ඇති බවටත්, රට කොටස් විය හැකි බවටත් විවිධ චෝදනා එල්ල වෙනවා. මේ තත්ත්වය පිළිබඳව ඔබේ විග්‍රහය පැහැදිලි කළ හැකිද.?\n\nඇත්තෙන්ම. පළාත් සභා ගැන, එදා ඉඳන් තිබුණේ හුඹස් බියක් විදිහට සඳහන් කිරීම අතිශයෝක්තියක් නොවෙයි. ඇත්තෙන්ම පළාත් සභාවලට කුමන බලතල තිබුණත් ඔවුනට එය ක්‍රියාත්මක කළ හැක්කේ තමන්ගේ සීමාවලට යටත්වයි. මහ ඇමැතිවරයාට කුමන දේශපාලන අදහසක් තිබුණද ඔහු ව්‍යවස්ථාවෙන්ම ජනාධිපතිවරයා පත් කරන ආණ්ඩුකාරවරයාට අවශ්‍ය මොහොතක පළාත් සභාව විසුරුවා හැරීමට බලතල තිබෙනවා. මම ඒ පිළිබඳව හොඳ උදාහරණයක් සඳහන් කරන්නම්. 1990 දී තිබුණේ උතුරු නැඟෙනහිර පළාත් සභාවක්. මෙහි බලය තිබුණේ ඊ.පී.ආර්.එල්.එෆ් සංවිධානයේ වර්ධරාජා පෙරුමාල් මහ ඇමැතිවරයාටයි. ඔහු 1988දී පළාතේ ජනතාව වැඩි ඡන්දයෙන් පත් කළ පළාත් ආණ්ඩුවේ මහ ඇමැතිවරයායි. එහෙත්, ඔහු ඒක පාර්ශ්විකව උතුරු නැඟෙනහිර පළාත් සභාව තුළ දෙමළ ඊළාම් නමින් වෙනම රාජ්‍යක් ප්‍රකාශයට පත් කළා. එය පළාත් සභා ක්‍රමයට මෙන්ම රටේ ආණ්ඩුක්‍රම ව්‍යවස්ථාවටත් විරුද්ධ නීති විරෝධි දෙයක්. ඒ තත්ත්වය තුළ එදා ජනාධිපතිවරයා විදිහට කටයුතු කළ රණසිංහ ප්‍රේමදාස මහතාගේ නියෝගය අනුව එම පළාත් සභාවේ ආණ්ඩුකාරවරයා පළාත් සභාව විසුරුවා හැරියා. ඒ නිසා පළාත් සභා ක්‍රමය පිළිබඳව කිසිවකු බියක් ඇති කර ගත යුතු නැහැ. ඇත්තෙන්ම පළාත් සභා කියන්නේ බියවිය යුතු දෙයක් හෝ අහෝසි කළ යුතු දෙයක් නොවෙයි. නිසි ආකාරයට ක්‍රියාත්මක කළ යුතු ප්‍රගතිශීලී සහ සාධනීය කාර්ය ප්‍රමාණයක් ඉටු කළ හැකි ආයතනයක් විදිහට හඳුන්වා දීමේ වරදක් නැහැ.\n\nl පළාත් සභා ක්‍රමයේ තිබෙන ඉඩම් බලතල සහ පොලිස් බලතල ක්‍රියාත්මක කළ යුතු බවට ඇතැම් දෙමළ දේශපාලන පක්ෂ බලපෑම් කරමින් සිටිනවා.මේ තත්ත්වය පිළිබඳව ඔබේ අදහස පැහැදිලි කළ හැකිද.?\n\nජනතාව සහ දේශපාලනඥයන් දරන්නේ අදහස් දෙකක්. ජනතාව ඉල්ලන්නේ අතමිට සරුව හොඳ ආර්ථිකයක් සහිතව කටයුතු කළ හැකි වටපිටාවක්. එහෙත් දේශපාලනඥයන් ඉල්ලා සිටින්නේ විවාදාත්මක බලතලයි. මේ තත්ත්වය ගැන ජනාධිපති රනිල් වික්‍රමසිංහ මහතා අවධානය යොමු කර තිබෙනවා. ඔහු පොලිස් බලතල ලබා දීම ගැන කැමැත්තක් පළ කර නැහැ. ඉඩම් බලතල ඇතුළු සෙසු බලතල පූර්ණ ලෙස ක්‍රියාත්මක කිරීමට අවශ්‍ය නම් සියලු පාර්ශ්ව සමඟ පොදු එකඟතාවක් ඇතිව සහ පාර්ලිමේන්තුවෙ තුනෙන් දෙකක අනුමැතියක් ලබා ගැනීමට කටයුතු කළ යුතු බව සඳහන්ව තිබෙනවා. එනිසා දැන් මේ අවස්ථාවේ අවශ්‍ය කරන්නේ පළාත් සභා ක්‍රියාත්මක කළ යුතු ආකාරය හා එයට බලය පවරන්නේ කෙසේද? අර්බුදයක් නැතිව පොදු එකඟතාවකින් මෙම කටයුතු කරන්නේ කොහොමද? කියන කරුණයි. අද දෙමළ සන්ධානය සහ තවත් පාර්ශ්ව පටු දේශපාලන වාසි සඳහා කටයුතු කිරීමට උත්සාහ කරනවා. ඒ අයට අවශ්‍යව තිබෙන්නේ අපේ රට එක්ව ගොඩනැඟීම නොවෙයි තමන්ගේ පටු දේශපාලන අවශ්‍යතා අනුව කටයුතු කිරීමයි. ඇත්තෙන්ම මේ තත්ත්වය නිසා සිදු වුණේ අපේ රට අඩියෙන් අඩිය ඉස්සරහට යාම නොවෙයි දවසින් දවස රට ආපස්සට ගමන් කිරීමයි. අද වන විට අප රට ඉතාමත් බරපතළ ආර්ථික අර්බුදයක සිටින්නෙ. එයට හේතුවක් බවට පත් වෙලා තිබෙන්නෙත් නිසි එකඟතාවකින් තොරව පටු අරමුණු සඳහා කටයුතු කිරීමයි. ඒ නිසා අප දැන්වත් පොදු එකඟතාවකින් වැඩ කළ යුතුයි. ජාතික සමගිය ඇතිවන විදිහට වැඩ කළ යුතුයි.\n\nපසුගිය උතුරු පළාත් සභාව තුළ උගත් නීතිය ගැන දන්න මහ ඇමැතිවරයෙක් පත් වුණා. ඔහු විග්නේශ්වරන් මහතා. ඒත්, ඔහුට ලැබුණ ඒ අවස්ථාව අඩුම ගාණේ උතුරු පළාතේ සංවර්ධනය, සමාජ තත්ත්වය නඟා සිටුවීමටවත් භාවිතා කළේ නැහැ. ඔහුත් උත්සාහ කළේ දෙමළ ජාතිවාදය පෝෂණය කරමින් කටයුතු කර තමන්ගේ දේශපාලනය සරු කර ගැනීම පමණයි. යුද්ධය අවසාන වෙලා අවුරුදු දාහතරක් වුණත් මේ මහ ඇමැතිවරයා මෙන්ම බොහෝ දෙමළ දේශපාලන පක්ෂ කළේ ජිනීවා මානව හිමිකම් කොමිෂන් සභාවට ගතු කේලම් කීම පමණයි. මේ අවුරුදු දාහතර තුළ අඩුපාඩු තිබුණත් යාල් දේවිය උතුරට අරන් යන්න දුම්රිය මාර්ගය ඉදිකළේ උතුරු වසන්තය මඟින්. මෙම ප්‍රදේශ නැවත ගොඩනැඟුවේ ශ්‍රී ලංකා මධ්‍යම රජය විසිනුයි. පළාත් සභාවෙන් දෙමළ ජනතාව වෙනුවෙන් කිසිම දෙයක් සිදුවුණේ නැහැ. ඒ නිසා දැන්වත් අපි එකතු වෙලා වැඩ කළ යුතුයි.\n\nl උතුරු නැඟෙනහිර ඒකාබද්ධ කරන ලෙස දෙමළ පක්ෂවලින් ප්‍රබල ඉල්ලීමක් මතු වෙනවා. ඒ ඉල්ලීමේ නීත්‍යානුකූල තත්ත්වය පැහැදිලි කළ හැකිද.?\n\nරටේ පළාත් නවයක් තියෙද්දී පළාත් සභා අටක් වෙන්න බෑනේ. ඒක එහෙම වුණොත්, එතැනම තිබෙනවා නීත්‍යානුකුල නොවෙන තත්ත්වයක්. සිතු සිතූ විදිහට පළාත් ඒකාබද්ධ කරන්න බැහැ. එහෙම වුණොත් බස්නාහිරට සහ දකුණට ඒකාබද්ධ වෙන්න පුළුවන්. ඇත්තෙන්ම මෙය හොඳ දෙයක් නොවෙයි. උතුරු නැඟෙනහිර පළාත් ඒකාබද්ධ කරනවා නම් ජනමත විචාරණයක් අවශ්‍ය වෙනවා. එහෙත් ජනමත විචාරණය උතුරු නැඟෙනහිර පළාත්වලට පමණක් සීමා කළ යුතු නැහැ එසේ නම්, මුළු රටටම ජනමත විචාරණයක් දෙන්න ඕනෑ. මේ පළාත් දෙක එකතු කරනවාද කියලා. ඇත්තෙන්ම උතුරු නැඟෙනහිර පළාත් ඒකාබද්ධ කිරීමේ යෝජනාව කිසිසේත්ම ප්‍රායෝගික නැහැ. උතුරේ තිබෙන්නේ වෙනම සංස්කෘතියක්. නැඟෙනහිර මුස්ලිම්වරුන්ට වෙනම සංස්කෘතික ලක්ෂණ තිබෙනවා. ඒ වගේම අම්පාර දිස්ත්‍රික්කයේ සහ ත්‍රිකුණාමලය දිස්ත්‍රික්කයේ සිංහල ජනතාව සැලකිය යුතු පිරිසක් සිටිනවා. ඒ නිසා මේ පළාත් දෙක ඒකාබද්ධ කිරීම ප්‍රායෝගික නොවන දෙයක් විදිහටයි මම සලකන්නේ. මා පමණක් නොවෙයි, රටේ බහුතර ජනතාවක්ද මේ මතයේයි සිටින්නේ.\n\nl දේශපාලන විසඳුමක් සඳහා ක්‍රියාත්මක කළ 13 වන සංශෝධනය සහ එහි අංග ක්‍රියාත්මක කිරීමට පොදු එකඟතා වැඩපිළිවෙළක් කෙතරම් දුරට කාලෝචිතද.?\n\nතනි තනිව අර්බුදයට විසඳුම් සෙවීමට වඩා පක්ෂ විපක්ෂ කණ්ඩායම් එක්ව සර්වපාර්ශ්වික කතාබහක් ඇති කර ගැනීම කාලීන සහ වඩාත් උචිත දෙයක් විදිහට සඳහන් කළ කළ යුතුයි. ඒ සඳහා ජනාධිපතිතුමාද විශේෂ උනන්දුවකින් කටයුතු කරන බව පැහැදිලියි. දැන් කළ යුත්තේ ආණ්ඩුව විපක්ෂය මෙන්ම දෙමළ මුස්ලිම් පක්ෂද එක තැනකට ඇවිත් රටට අවශ්‍ය ක්‍රියාවලිය නැවත පණ ගන්වන්නේ කොහොමද කියලා සොයා බැලිය යුතු වීමයි. ඒ වගේම ඒ විසඳුම ඉක්මනින් ක්‍රියාතමක කළ යුතුයි.\n\nl එහෙත් 2018 වර්ෂයේ සිට පළාත් සභා ක්‍රියාත්මක වෙන්නේ නැහැ. ඒ තත්ත්වය තුළ හදිසියේ 13 වන සංශෝධනය පිළිබඳව හදිසියේ කතා කිරීමට හේතුව කුමක්ද.?\n\nපළාත් සභා මැතිවරණය කල් ගියේ මැතිවරණ ක්‍රමය වෙනස් කිරීම සඳහා සංශෝධනයක් යොමුව තිබෙන නිසයි. ඒ ගැටලුව නුදුරේදීම විසඳා ගන්න පුළුවන් වගේම අවශ්‍ය නම් පැරැණි ක්‍රමය තුළ මැතිවරණය පැවැත්විය හැකියි. මගේ අදහස අනුව නම් පළාත් සභා ක්‍රමය කියන්නේ මෙරට දේශපාලන ගැටලු සඳහා හොඳම විසඳුම විදිහට සඳහන් කරන්න පුළුවන්. ඉන්දියාව තුළත් පළාත් සභාවලින් ඉදිරියට ගිය ගමනක් තියෙන්නේ. එය එහි සාර්ථකව ක්‍රියාත්මක වෙනවා. එහෙත් ඉන්දියාව බිඳී ගිහින් නැහැ. ඒ අය එකමුතුව ඉදිරියටම යනවා.අපටත් පුළුවන් පළාත් සභා විසඳුම තුළ ඉදිරියට යාමට.\n\n",
       "URL": "https://www.dinamina.lk/2023/07/25/featured/9019/%e0%b6%ad%e0%b6%b1%e0%b7%92-%e0%b6%ad%e0%b6%b1%e0%b7%92%e0%b7%80%e0%b6%b8-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba-%e0%b6%9c%e0%b7%90%e0%b6%b1-%e0%b6%9a%e0%b6%ad%e0%b7%8f/",
       "Category": "featured",
       "Parent URL": "https://www.dinamina.lk/category/featured//page/22/"
}