{
       "Source": "dinamina",
       "Timestamp": "October 11, 2023 1:00 am",
       "Headline": "සියල්ල ඉතිරි කර අවසන් ගමන් යන ජැක්සන් ඇන්තනී",
       "News Content": "1991 වසරේ දෙසැම්බර් මාසයේ එක්තරා දිනක විශිෂ්ට රංගනවේදී ජෝ අබේවික්‍රමයන් අප සමඟ පිළිසඳරේ සිටියදී “පැරණි සිංහල චිත්‍රපට යළිත් හැදීම” ගැන කතා කරමින් සිටියෙමු.\n\nකවදා හරි වැලිකතර චිත්‍රපටය නැවත කළොත්, එදා මම රඟ පෑ ගෝරිං මුදලාලිගේ චරිතයට දැනට සිටින දක්ෂතම නළුවා කවුදැයි කිසිවෙකු මගෙන් ඇසුවොත් මම එකවරම යෝජනා කරන්නේ ජැක්සන් ඇන්තනීගේ නමය. ජැක්සන් අපට සිටින අතිදක්ෂ නළුවෙක්. ඒ වගේම බොහෝ ඇසූ පිරූ තැන් ඇත්තෙක්. ජෝ කීවේය.\n\nජෝ අබේවික්‍රමයන්ගෙන් නියත විවරණය ලැබුවේ කොන්ගනීගේ ජෝසප් මැල්සි ජැක්සන් ඇන්තනී හෙවත් ජැක්සන් ඇන්තනීය. 1958 ජූලි 18 වැනිදා බණ්ඩාරවෙල උපන් ඔහු හැදී වැඩුණේ රාගම පොඩිවී කුඹුර ග්‍රාමයේය. තම ලොකු අයියා වූ සේනක ටයිටස් සමඟ රඟපෑමේ අතපොත තැබූ ජැක්සන්ගේ පියා වූ බෙනඩික්ට් ඇන්තනී මහතා රාගම ප්‍රකට “වාසප්පු” නම් නාට්‍ය අංගය ප්‍රගුණ කළ කලාකරුවෙකි. ඔහු ද ගායකයෙකි.\n\nජැක්සන් හපුගොඩ ශාන්ත මරියා විද්‍යාලයේ ඉගෙන ගන්නා කාලේ වඩාත් ප්‍රකට වූයේ චිත්‍ර ශිල්පියෙකු ලෙසය. පාසලේ “ආට් මාස්ටර්” වූ පින්තු ගුරුතුමා ඔහුව චිත්‍රකලාව පැත්ත සඳහා යොමු කළ අතර, චිත්‍ර කතා චිත්‍ර ශිල්පියෙකු ලෙස ඔහු මුලින්ම ප්‍රතිභාව පෙන්වා ඇත. ඒ ගනේමුල්ලෙ ගලහිටියාව මහා විද්‍යාලයේ ඉගෙන ගන්නා කාලයේය. ඔහු වේදිකා නාට්‍ය රඟපෑමට පිවිසෙන්නේය. 1977 දී නෙවිල් ඩයස් සුබසිංහ නිෂ්පාදනය කළ “වාරුවෙන් යන මිනිස්සු” නාට්‍යයේ රඟපෑමෙන් ඇරඹි වේදිකා ගමන සරච්චන්ද්‍ර දයානන්ද ගුණවර්ධන, සුගතපාල ද සිල්වා, ලූෂන් බුලත්සිංහල, ධර්මසිරි බණ්ඩාරනායක, ජයන්ත චන්ද්‍රසිරි ආදී කලාකරුවන්ගේ නිර්මාණ හරහා ව්‍යාප්ත විය.\n\nජැක්සන්ගේ ගමේ ගජමිතුරා වූයේ ශ්‍රියන්ත මෙන්ඩිස් නම් විශිෂ්ට කලාකරුවායි.\n\nපනා පුත්‍රගේ මතක වස්තුව\n\nමේ ගජමිතුරා ගැන ජැක්සන් ඒ අතීත කතාව ඔහු විසින් රචනා කළ “පනා පුත්‍රගේ මතක වස්තුව” කෘතියේ මෙසේ සඳහන් කර තිබුණි.\n\nජැක්සන් හා ශ්‍රියන්ත එකම ගමේ (රාගම) විසුව ද ඔවුන් දෙදෙනා ඒ දවස්වල එකාට එකා නුරුස්සන තරහාකරුවන් වී සිටියේලු. ජැක්සන්, ගලහිටියාව මධ්‍ය මහා විද්‍යාලයේ ඉගෙනුම ලැබීය. ශ්‍රියන්ත කඳානේ ඩි මැසනද් කොලීජියේ ඉගෙනීම ලැබීය. ජැක්සන් හැදෑරුවේ කලා විෂයයන්ය. ශ්‍රියන්ත විද්‍යාව හැදෑරුවේය. ජැක්සන්ගේ පාසල මිශ්‍ර පාසලකි. ශ්‍රියන්ත පිරිමි පාසලකට අයත්ය. රාගම දුම්රිය පොළේ හතරවෙනි වේදිකාවේ මීගමු පාරේ ශ්‍රියන්ත පදිංචිව සිටී. ජැක්සන් දෙවැනි වේදිකාවේ නුවර පාරේ සිටියේය. ජැක්සන් වටා පාසලේ කෙල්ලො රෑන් ගැසී සිටිති. ශ්‍රියන්ත ඒ කෙරෙහි ඊර්ෂ්‍යාවෙන් සිටියේය. ශ්‍රියන්තට ඒ දවස්වල ගමේ අය කීවේ “ශාන්ති” කියාය. ජැක්සන්ට ගමේ අය කීවේ “මැල්සි” කියාය. ශාන්තිලා රාගම්මුලේ කොල්ලෝය. ඔහු ජැන්ඩියට ඇන්දේය. ජැක්සන් පොඩි වී කුඹුරේ ගොඩේ කොල්ලෙකි. ජැක්සන් හැමදාම හිතුවේ “මට ශ්‍රියන්ත වගේ ඉන්න ඇත්නම් කියාය. ”\n\n1980දී ජාතික තරුණ සේවා සභාවෙන් සංවිධානය කළ ගම්පහ දිස්ත්‍රික්කයේ ආධුනික නාට්‍ය තරගයට ජැක්සන්ගේ කණ්ඩායමේ “ලෝදිය” නාට්‍යයත්, ශ්‍රියන්තගේ කණ්ඩායමෙන් “දේශසීමා” නාට්‍යයත් ඉදිරිපත් කර තිබුණි. කෙසේ හෝ රාගමට ජයග්‍රහණය ගත යුතු යැයි දෙපිරිසම සිතා තිබුණේය. මේ දෙදෙනාගේ තරහ මරහ අහෝසි විය. ජැක්සන්ගේ නාට්‍යයේ සංගීත කණ්ඩායමේ බෙරකරුවා පැමිණ නැති නිසා ශ්‍රියන්ත ඔහුට බෙරයක් ගෙනත් දුන්නේය. පළමු වරට ජැක්සන් හා ශ්‍රියන්ත සිනාසුණේය. ශ්‍රියන්තගේ කණ්ඩායමේ වේෂනිරූපණ ශිල්පියා කණුවක් තබා තිබේ. ජැක්සන් ඔවුන්ට වෙස් ගැන්වීය. තරග ප්‍රතිඵල අනුව ජැක්සන්ගේ නාට්‍යය පළමු ස්ථානය හිමි කර ගත් අතර, ශ්‍රියන්ත සහාය නළුවා ලෙස ද මුදල් ත්‍යාග ලැබූහ. එදින කරුණාදාස සූරියආරච්චි, ජයන්ත චන්ද්‍රසිරි සම්මාන ලැබූහ. දැන් රාගම ජයගෙන ඇත. සැවොම එක්ව ජය පැන් පානය කළහ.\n\nනැවත ජැක්සන් හා ශ්‍රියන්ත හමුවන්නේ පළිඟු මැණිකේ නම් රූපවාහිනි ටෙලි නාට්‍යයෙනි. එහිදී විජේපාලගේ චරිතය ජැක්සන්ට රඟපෑමට ලැබුණු අතර “සූරසේන”ගේ චරිතය ශ්‍රියන්තට ලැබිණි. පළිඟු මැණිකේ ජැක්සන් හා ශ්‍රියන්ත රඟ පෑ පළමුවෙනි ප්‍රාසාංගික ටෙලිනාට්‍ය විය.\n\nජැක්සන් රඟපෑ “පළිඟු මැණිකේ” ටෙලි නාට්‍යය නැරඹීමට ඔහුගේ පියා බෙනඩික්ට් මහතා රූපවාහිනිය ගෙදරට ගෙන ආවේය. එදින සිදු වූ නොසිතූ විරූ සිද්ධියක් ශ්‍රියන්ත අපට විස්තර කළේය.\n\nජැක්සන්ලගෙ පවුලෙ පිරිස 7ක්. පවුලේ සාමාජිකයන් අම්මා හා තාත්තා සමඟ පුතුන් පස් දෙනෙක්. බල්ලො දෙදෙනාත් සමඟ 9ක්. එදා රාත්‍රියේ ටෙලිනාට්‍යය බලා පිරිස නින්දට ගියා. රෑ හොරු ඇවිත් රූපවාහිනි යන්ත්‍රය අරන් ගිහින්. කන්න බොන්න ප්‍රීතිවෙන්න, ආගන්තුක සත්කාරයට කැමති ජැක්සන්ගේ තාත්තා “බෙනඩික්ට් අන්කල්” හිනාවෙලා පාඩුව භාර ගත්තා.\n\nගනේමුල්ල ගලහිටියාව මහා විද්‍යාලයෙන් අධ්‍යාපනය ලබා කොළඹ විශ්වවිද්‍යාලයෙන් සිංහල ගෞරව උපාධිය ලැබූ ජැක්සන්, මෝටර් බයිසිකලයේ නැගී නාට්‍ය ශාලා ගානේ කරක් ගසා හෙල්මටය චප්ප වූ කොණ්ඩය මුල්ලු පානාවෙන් පුම්බා දා දියට පිළුණු වූ ජර්කීන ද රැගෙන පබ්ලික් ලයිබ්‍රියේ සම්මන්ත්‍රණවල ඇරගත්, පත්තරවල, සඟරාවල ශාස්ත්‍රීය ලිපි කියවා, ඉරි ගසා එකතුකොට මිටි බැඳ ගුරුවරුන්ට, ප්‍රවීණයන්ට ගෞරවකොට ඔවුන්ගෙන් ඉගෙන ගත් තර්කයට ප්‍රිය, ගවේෂණයට ලොල් සරසවියේ දොඹගහයට සමාජවාදයත්, පච ගහයට ධනවාදයත් හරි හරියට අච්චාරුකොට කා හැකි පනපුත්‍රලා අදත් ඇත්නම් ඔහු විසින් ලියූ “පනාපුත්‍ර වස්තුව පනාපුත්‍ර කුහුඹු පැණියා” කෘතිය 2000 වසරේ ලියා පිළිගන්වා ඇත. ඔහු ‘පනා පුත්‍ර’ අර්ථ ගන්වන්නේ මෙසේය.\n\nJack – කොස් = පනා Son – පුත්‍ර = පුත්‍ර පනාපුත්‍ර\n\nජැක්සන් තමාගේ ඉංග්‍රීසි වාසගම ද සිංහලකරණය කළ යුතු යැයි සිතා තමාගේ වාසගමේ අකුරු ටික දෙකට බෙදා එහි අර්ථය පරිවර්තනයකොට දෙවෙනි නම ද සකස් කර ගත්තේය.\n\nANTHONY\nAnt = කුහුඹු Hony = පැණියා කුහුඹු පැණියා\n\nජැක්සන් පානපුත්‍ර කුහුඹු පැණියා නමින් බවුතීස්ම කර ගත්තේය.\n\nජැක්සන්ට විශිෂ්ට නාට්‍යකරුවන්ගේ විශිෂ්ට නාට්‍යවලට දායකත්වය ලබාදීමේ දුර්ලභ අවස්ථාව ලැබිණ. ඒ අතර මධුර ජවනිකා – ලෝමහංස – මරාසාද්, තාරාවෝ ඉගිලෙති. මෝරා -ධවල භීෂණ – අත් – ඔත්තුකාරයෝ නාට්‍ය වෙති. ශාස්ත්‍රපති උපාධිය ලැබූ ජැක්සන්ට මහාචාර්ය සරච්චන්ද්‍රයන් 1982 තමා විසින් නිෂ්පාදනය කළ නාට්‍යයක් මුල්වරට පුහුණු කරමින් සිටි අවස්ථාවේ ජැක්සන්ට මෙසේ කියා ඇත.\n\n“බලන්න මේ ළමයා විශ්වවිද්‍යාලයේ ඉගෙන ගන්නෙ සිංහල විෂය. මෙයාට බුදුදහම ගැන විශාල ඇල්මක් තියෙනවා. පිවිසෙන්නෙ මේ රටේ ජාතික සංස්කෘතික ක්ෂේත්‍රයට. ඉතින් ජැක්සන් ඇන්තනී කියන ඉංග්‍රීසි නම ඊට ගැළපෙන්නෙ නෑ. අපි මේක වෙනස් කරමු”. ජැක්සන් විසින් මහාචාර්යතුමන්ගේ ඉල්ලීම ප්‍රතික්ෂේප කළේ ගෞරවාදරයෙනි.\n\nසරච්චන්ද්‍රයන් විසින් යෝජනා කර ඇත්තේ “සිරිමෙවන් ධර්මප්‍රිය” නමය.\n\nමේ පිළිබඳව ජැක්සන් පවසා ඇත්තේ මේ කතාවය.\n\nහිරි මල් පුත්‍රයා\n\n‘මගේ ලෝකයේ වීරයා මගේ තාත්තා. එවකට ඔහු ලංකා විදුලිබල මණ්ඩලයේ විදුලි අධිකාරිවරයෙක්ව සිටියා. තාත්තා ගමේ කලාකාරයෙක්. තරුණ කාලේ පාස්කු නාට්‍යවලත් රඟපාලා තියෙනවා. ඉතා හොඳින් මැන්ඩලීනය වාදනය කරමින් ගී ගායනා කරනවා. තාත්තාගේ හඬ පොඩි වී කුඹුරේ වෙළෙන් එගොඩ රට දෙල්ගහ යටට ද මට ඇසී තිබෙනවා. තාත්තා මාව බයිසිකලේ දමාගෙන ඉස්කෝලේ ඇරලවනවා. බයිසිකලේ ඉදිරි බාර් එකේ යනවාට වඩා මම ප්‍රිය කළේ ලගේජ් එකේ යාමට. ඒ තාත්තා පසුකර එන සුළඟේ තාත්තගේ දහදිය සුවඳ මට දැනෙන නිසා. ඒ සුවඳ විඳීමට කැමැත්තෙන් සිටි හිරිමල් පුත්‍රයෙක් මම. තාත්තා මට ආදරයෙන් දැමූ නම වෙනස් කරන්න මම කැමති වුණේ නෑ.’\n\nජැක්සන් වේදිකා නාට්‍යවල රාජ්‍ය සම්මාන ලබා ටෙලිනාට්‍යවල රඟපෑමට ද සම්මානයෙන් පිදුම් ලැබුවෙකි. කඩුල්ල, පිටගම්කාරයෝ, ඇල්ල ළඟ වලව්ව, අකාල සන්ධ්‍යා, වෙදහාමිනේ, සුසීමා මේ ටෙලිනාට්‍ය අතර කිහිපයකි. ‘ගුරු ගෙදර’ චිත්‍රපටයෙන් සිනමා රංගනයට එකතු වූ ඔහු අයෝමා, ලොකු දුව, තරණය, කුසපබා, බව දුක, බව කර්ම, සූරිය අරණ, අග්නි දාහය, ගරිල්ලා මාකටින්, මිල්ලෙ සොයා, විසිදැල, කුස පබා, ක්ෂිර සාගරය කැළඹිණ’ මේ චිත්‍රපට අතර ප්‍රමුඛය. ‘ජුලියට්ගේ භූමිකාව’ ඔහුගේ ප්‍රථම චිත්‍රපට අධ්‍යක්ෂණය විය.\n\nචිත්‍රපට තිරනාටක රචකයකු, දෙබස් රචකයකු, නළුවෙකු, ගායකයෙකු, ගේයපද රචකයකු මෙන්ම රූපවාහිනි විදත් සන්නිවේදකයකු, ටෙලිනාට්‍ය අධ්‍යක්ෂවරයකු, දේශකයකු (Great Communicator) ලෙස ද සම්ප්‍රවේශයකු, නවකතා රචකයකු ලෙස ඔහු කැපී පෙනුණේය. සිංහලේ වංශකතාව, සලංහන්නේ ආදී රූපවාහිනි වැඩසටහන් නිෂ්පාදන කළ ඔහු සුමති, OCIC, රයිගම්, රාජ්‍ය සම්මාන රැසකින් පුද ලැබීය. සුමති සම්මාන 13කින් ඔහු පිදුම් ලබා ඇත. එය වාර්තාවකි.\n\nජැක්සන් කලා ලොවට පිවිසෙන විට හඳුනාගත් මිතුරන් හතරදෙනෙකුගේ ප්‍රිය සමාගමක් ඇතිකර ගෙන සිටියේය. මේ ‘හතර කට්ටුව’ නම් ජැක්සන්, ශ්‍රියන්ත, කමල් අද්දරආරච්චි හා ජයන්ත චන්ද්‍රසිරිය. නිවසේදී නත්තලට ප්‍රිය සම්භාෂණවලදී මේ සිවුදෙනා මූලිකත්වය දැරීය. බොහෝ ඇසූ පිරූ තැන් ඇති ජැක්සන්ව කමල් ඇමතුවේ ‘පධි’ කියාය.\n\nලේඛකයකු ලෙස ජැක්සන් කෘති කිහිපයක් ලියා ඇත. ‘පනාපුත්‍ර, එබැවින් බිහිවිය, මනමේ, මහා සිංහලේ වංශකතාව, අබා, කන්ද උඩ ගින්දර’ මේ අතර ප්‍රධාන තැනක් ගනී. ඔහු අන් එකදු කෘතියක් නොලියා ‘මහා සිංහලේ වංශ කතාව’ ලියුවත් ඔහුගේ ප්‍රතිභාව කැපී පෙනෙනු නොඅනුමානය.\n\nමහා සිංහලේ වංශ කතාව\n\nඉතිහාසය ජැක්සන්ගේ ප්‍රියතම විෂයකි. ඔහු ලියූ ‘මහා සිංහලේ වංශ කතාව’ එයට සාක්ෂි දරනු ඇත.\n\nජැක්සන් විශිෂ්ට පර්යේෂකයෙකි. කැලයට ආදරය කළ ඔහු අනේක අප්‍රමාණ දුෂ්කර ක්‍රියා කරමින් ‘අපේ උරුමය’ ලොවට කියා පෑවේය. ඔහු ආවට ගියා වැඩ කළ කෙනෙකු නොවේ. තමා රඟපෑමට ලැබෙන නාට්‍ය, ටෙලිනාට්‍ය, චිත්‍රපටවල එන හැම චරිතයක්ම වගකීමෙන් ග්‍රහණයට ගැනීමට ඔහු ඇප කැප විය. උදාහරණයකට ඔහු ‘බව දුක’ හා ‘බව කර්ම’ චිත්‍රපට දෙක ගත හැකිය.\n\nඔහු එහි රඟපෑවේ නැට්ටුවෙකුගේ චරිතයකි. සේදරමන් ගුරුතුමන්ගේ සෙවණේ මාස හතරක් නැවතී නැටුම් ශාස්ත්‍රීය ඉගෙනගත් පසුය රංගනයට පිවිසියේ. ‘තරණය’ චිත්‍රපටයේ රඟපෑමට ඔහු මලයාලම් භාෂාව ඉගෙන ගත්තේය.\n\n‘වරක් සුගතපාල ද සිල්වා ජැක්සන් ගැන අපූරු රෙකමදාරුවක් දුන්නේය.\n\n‘ජැක්සන් ප්‍රඥාවත්, රුවත් එකසේ දායාදය කොටගත් නිර්මාණශීලී නළුවකු ලෙස මම දකිමි. නාට්‍ය නිෂ්පාදකයකුගේ පමණක් නොව නළුවකුගේ ගමන ද වික්‍රමාන්විත වූවක් ලෙස ජැක්සන් දකියි. මා පෙර පින් ඇත්තෙකැ’යි මට සිතෙන්නේ මෙවැනි නළු නිළියන් මට හමුවන බැවිනි.\n\nජැක්සන්ගේ බිරිය කුමාරි මුණසිංහ ද දක්ෂ රංගවේදිනියකි. ගායිකාවකි. ඔහුගේ පුතෙකු වූ සජිත අනුත්තර ද ටෙලිනාට්‍ය හා සිනමා රංගවේදියෙකි. ගායකයෙකි. අනිත් පුත්‍රරත්නය අඛිල ධනුද්ධර නළුවෙකි. ගායකයෙකි. තාත්තා පුතුන් දෙදෙනා සමඟ වේදිකාවේ ගයන විට මොන තරම් ආඩම්බරයක් ද? සජිත් හා අඛිල මෙන්ම වැඩිමහල් සොහොයුරිය මාධවී වත්සලාද රංගවේදිනියකි.\n\nහෙට අවසන් ගමන් යන්නේ අප්‍රමාණ මිනිසෙකි. අපේ කාලයේ හමු වූ බොහෝ ඇසූ පිරූ තැන් ඇති මිනිසෙකි.\n\nඒ. ඩී. රංජිත් කුමාර",
       "URL": "https://www.dinamina.lk/2023/10/11/featured/29496/%e0%b7%83%e0%b7%92%e0%b6%ba%e0%b6%bd%e0%b7%8a%e0%b6%bd-%e0%b6%89%e0%b6%ad%e0%b7%92%e0%b6%bb%e0%b7%92-%e0%b6%9a%e0%b6%bb-%e0%b6%85%e0%b7%80%e0%b7%83%e0%b6%b1%e0%b7%8a-%e0%b6%9c%e0%b6%b8%e0%b6%b1/",
       "Category": "featured",
       "Parent URL": "https://www.dinamina.lk/category/featured//page/2/"
}