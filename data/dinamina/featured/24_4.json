{
       "Source": "dinamina",
       "Timestamp": "July 7, 2023 1:00 am",
       "Headline": "කැලණිය සරසවිය දැන් ඩිජිටල්කරණය වෙලා",
       "News Content": "නවීන ලෝකයත් සමඟ ඉදිරියට ගමන් කළ හැකි ආකාරයට අධ්‍යාපන ප්‍රතිසංස්කරණ සිදු කළ යුතු බව පෙන්වා දෙන කැලණිය විශ්වවිද්‍යාලයේ උප කුලපති, ජ්‍යෙෂ්ඨ මහාචාර්ය නිලන්ති ද සිල්වා ඒ සඳහා විචාර බුද්ධිය ප්‍රමුඛ කරගත් අධ්‍යාපනයේ වැදගත්කම පෙන්වා දෙන අතර නවීන, විධිමත්, පාරදෘශ්‍ය පරිපාලනයක් සඳහා සරසවි අධ්‍යාපනයේ සියලු ක්ෂේත්‍ර ඩිජිටල් කිරීමේ වැදගත්කම මෙසේ පෙන්වා දෙයි.\n\n–  කඩදාසි නැති පරිපාලනයක් අපේ අරමුණයි.\n– සිසුන් කටපාඩම් කිරීම වෙනුවට විචාර බුද්ධියට හුරු කළ යුතුයි\n– ටැබ් දීමෙන් සනාතන සභා වියදම් අඩු වෙනවා\n\nනවීන ලෝකයට ගැළපෙන ආකාරයට අධ්‍යාපන ප්‍රතිසංස්කරණ හඳුන්වා දිය යුත්තේ ඇයි?\n\nඅධ්‍යාපන ප්‍රතිසංස්කරණ පාසල් අධ්‍යාපනයේ සිට ආරම්භ කළ යුතු දෙයක්. අපේ අධ්‍යාපනය සකස්ව තිබෙන්නේ පෙළ පොත්වල තිබෙන කරුණු නැවත පිරික්සා බලන ක්‍රමයක් විදියටයි. ඒ වෙනුවට ජීවිතයට මුහුණ දෙන ආකාරය ගැන ඉගැන්වෙන අධ්‍යාපන ක්‍රමයකට අප මාරු විය යුතුයි. අලුත් දෙයක් ඉගෙන ගැනීම හා එම දැනුම ඇසුරින් ජීවන ගැටලු ජය ගැනීමට අවශ්‍ය දැනුම දීම අධ්‍යාපනයේ ප්‍රමුඛ අරමුණ විය යුතුයි.\n\nදත්ත හා සංඛ්‍යා ලේඛන මතක තබා ගැනීම අධ්‍යාපන විදියට සලකන්න බැහැ. එහෙත්, අපේ පාසල් පද්ධතියෙන් හා විභාග ක්‍රමයෙක් දරුවන්ට මඟ පෙන්වන්නේ විෂය කරුණු වනපොත් කිරීම සඳහායි. විභාගය අවසන් වූ පසු කටපාඩම් කළ දත්ත අමතක කර දැමීම සාමාන්‍ය ස්වභාවයයි. එදිනෙදා ජීවිතයේ දී, රැකියාවක් කිරීමේදී වුවමනා වන දැනුම හා කුසලතා ලැබෙන්නේ අධ්‍යාපන ක්‍රමයෙන් නෙමෙයි, වෙනත් තැනකින්. ඒ නිසා එදිනෙදා ජීවිතය පවත්වා ගෙන යෑමට වුවමනා දැනුම දෙන අධ්‍යාපන ක්‍රමයක් දියුණු කළ යුතුයි.\n\nවිචාර බුද්ධිය මත පදනම් වූ අධ්‍යාපන ක්‍රමයකට අවශ්‍ය ප්‍රවේශයක් ගත යුත්තේ කෙසේද?\n\nමේ විපර්යාසය ඇරැඹීම පහසු දෙයක් නෙමෙයි. මෙම ක්‍රියාවලිය ආරම්භ කිරීමට පෙර විචාර බුද්ධියේ වැදගත්කම ගුරුවරු හා මවුපියන්ට අවබෝධ කර දිය යුතුයි. ප්‍රායෝගික විචාර බුද්ධිය කියන්නේ ගැටලුවක් මතුවූ විට එයට බලපාන හේතු හඳුනාගෙන පිළියම් හැටියට කුමක් කළ යුතුද යන්න අවබෝධ කර ගන්නා මට්ටමට අධ්‍යාපනය යොමු කිරීමයි. අපි විශ්වවිද්‍යාල අධ්‍යාපනයෙන් බලාපොරොත්තු වෙන්නේ ද මේ කාරණාවම තමයි. වෛද්‍ය, විද්‍යා හෝ ශාස්ත්‍රවේදී යනාදී කුමන විෂය ධාරාවක් යටතේ සරසවි අධ්‍යාපනයට යොමු වුවත් උපාධිධාරීන් හට විචාර බුද්ධිය තිබිය යුතුයි. එදිනෙදා ජීවිතයේ මතුවන ගැටලු විසඳීමට අවශ්‍ය දැනුම නිර්මාණය කිරීම විද්‍යාර්ථයාගේ කාර්යයක්. පන්ති කාම‍ර දැනුමෙන් ඒ හැකියාව දීම පහසු දෙයක් නෙමෙයි. ඒ සඳහා පන්ති කාමරයෙන් බැහැරට ගිහින් සමාජය සමඟ කරන කතිකාවෙන් ඒ හැකියාව ලබා ගැනීමට සිදු වෙනවා. ඒ සඳහා මුළුමනින්ම ආකල්පමය වෙනසක් සිදුවිය යුතුයි.\n\nනවීන තාක්ෂණයත් සමඟ ගනුදෙනු කිරීමේදී ඩිජිටල්කරණය කිරීමේ වැදගත්කම කුමක්ද?\n\nකොරෝනා වසංගත අවස්ථාවේ සිසුන්ට නිවෙසේ සිට අධ්‍යයන කටයුතුවල නිරත වීමට සිදු වුණා. සරසවියට පැමිණීමට හැකියාව තිබුණේ සමස්ත ආචාර්යවරුන්ගෙන් කොටසකට පමණයි. මේ නිසා සිසුන් දුරස්ථ අධ්‍යාපනය සඳහා ඩිජිටල්කරණ වැඩසටහනකට යොමු කිරීමට සිදු වුණා. ඒ සඳහා අපේ ඉගෙනුම් කළමනාකරණ පද්ධතියට පවර්පොයින්ට් ඉදිරිපත් කිරීම්, සූම් යෙදවුම් යනාදිය යොදා ගැනීම යනාදී ආකාරයට සීමිත ආකාරයකට ඩිජිටල්කරණයට යොමු කිරීමට සිදු වුණා.\n\nඑහිදී මතු වූ ප්‍රධානම අභියෝගය වුණේ සිසුන්ට බාධාවකින් තොරව අන්තර්ජාලයට ප්‍රවේශ වීමට හැකියාව තිබිය යුතු වීමයි. සිග්නල් පහසුකම් ව්‍යාප්තව නොතිබීම නිසා ග්‍රාමීය දුෂ්කර ප්‍රදේශවල ජීවත් වන සිසුන්ට දුරස්ථ අධ්‍යාපන කටයුතු කිරීමේදී ගැටලු ඇති වුණා. නමුත් ඒ කාලයේදී අප ගොඩනඟන ලද දුරස්ථ අධ්‍යාපන ක්‍රම, චිත්‍රාගාර, සූම් පහසුකම් යනාදිය තවදුරටත් ඒ ආකාරයටම ක්‍රියාත්මක වෙනවා.\n\nවිශ්වවිද්‍යාලයට යොමු කළ සිසුන් සංඛ්‍යාව වැඩි වූ විට හා ප්‍රමාණවත් ආකාරයට ඔවුන්ට පන්ති කාමර පහසුකම් සැපයිය නොහැකි වූ විට සූම් මාධ්‍යයෙන් පන්ති පැවැත්වීමට අප තීරණය කළා. අප කලින් සංවර්ධනය කර තිබුණු යටිතල පහසුකම් යම්තාක් දුරට මේ ක්‍රියාවලියට උපයෝගී වුණා. පශ්චාත් උපාධි වැඩසටහන්වලදී අපි දේශන පවත්වන්නේ දුරස්ථ අධ්‍යාපන මාධ්‍යයෙන් පමණයි. සමහර අවස්ථාවල පාඨමාලාවේ කොටසක් දුරස්ථ අධ්‍යාපන ක්‍රමයටත් ඉතිරි කොටස සඳහා විශ්වවිද්‍යාලයට පැමිණ සම්බන්ධ වීමටත් අවස්ථාව සලසා තිබෙනවා.\n\nකොව්ඩ් වසංගතය පැවැති අවස්ථාවේ අප දුරස්ථ අධ්‍යාපන ක්‍රමයට විභාග පැවැත්වීම කළත් දැන් එය නවතා තිබෙනවා. මේ ආකාරයට දේශන පැවැත්වීම හා විභාග කටයුතු සඳහා අපි ඩිජිටල්කරණ වැඩසටහන යොදා ගන්නවා.\n\nඅනෙක් අතට සරසවියේ පරිපාලන කටයුතු සඳහා ද ඩිජිටල්කරණ වැඩසටහන යොදා ගන්නවා. කඩදාසි නැති පරිපාලනයක් පවත්වාගෙන යෑම අපේ අරමුණයි. අප දැනටමත් අන්තර්ජාල පද්ධතිය දියුණු කිරීමේ කටයුත්තක නිරතව සිටිනවා. ශිෂ්‍යයන් ලියාපදිංචි කිරීම, සහතික හා අනෙකුත් තොරතුරු ඩිජිටල් මාධ්‍යයෙන් පවත්වා ගෙන යෑමත් කරගෙන යනවා. ඒ වගේම විභාග ප්‍රතිඵලවල ලේඛන නිකුත් කිරීමත් ඩිජිටල්කරණය කර තිබෙනවා. ඒ වගේම අපේ අනෙකුත් බඳවා ගැනීමේ කටයුතු, පැමිණිම් සටහන් කිරීම වගේ දේවල් සඳහා පෙරදී පොත්පත් භාවිත කළත් වර්තමානයේ එම කටයුත්තත් ඩිජිටල් කර තිබෙනවා.\n\nපුද්ගලයන් හඳුනා ගැනීමේ පද්ධතිය (‍FRS)ක් අප හඳුන්වා දී තිබෙනවා. එමඟින් සේවකයන්ගේ පැමිණීම හා පිටවීම පිළිබඳ දිනපතා ඩිජිටල් මාධ්‍ය මඟින් වාර්තා තබාගත හැකිව තිබෙනවා.\n\nගෙවීම් හා ආදායම් රැස් කිරීමේ කටයුතු සඳහා ඩිජිටල්කරණ භාවිත කරන්නේ කෙසේද?\n\nඉස්සර අපි මුදලින් ගෙවීම් කළා. පසුව ගෙවීම් හා ආදායම් රැස් කිරීමේ කටයුතු සඳහා චෙක්පත් භාවිත කළා. දැන් අප එහි තවත් ඉදිරියට ගොස් සියලුම ගෙවීම් බැංකු ගිණුම් හුවමාරුවලට (bank transfer) සීමා කර තිබෙනවා. මේ ආකාරයට අන්තර්ජාල ඩිජිටල් පද්ධතියකට මාරු වීම සඳහා අපි විශාල ප්‍රයත්නයක් ගන්නවා.\n\nඅපේ අවසාන අරමුණ ප්‍රසම්පාදන ක්‍රියාවලිය (procurement systems) අන්තර්ජාල ක්‍රමයට පරිවර්තනය කිරීමයි. අප මේ වන විට එම අභියෝගයෙන් සියයට 10ක් පමණ ජය ගෙන තිබෙනවා. මේ කටයුත්ත සාර්ථකව සම්පූර්ණ කරගන්න පුළුවන් වුණොත් පාරදෘශ්‍යභාවයකින් කරගෙන යන්න හැකියාව ලැබෙනවා. එයින් වංචා හා දූෂණවලින් තොරව ගනුදෙනු පවත්වාගෙන යන්න හැකියාව ලැබෙනවා.\n\nමේ ක්‍රමවේදය මඟින් සුපළිපන්නභාවය ආරක්ෂා වන අතර අදියරෙන් අදියරට වගවීම ආරක්ෂා වෙනවා. නමුත් එවැනි ක්‍රමවේදයකට යෑමට තරම් ප්‍රමාණවත් මූල්‍යමය ප්‍රතිපාද අප සතුව වර්තමානය වන විට නැහැ.\n\nඩීජිටල්කරණ වැඩසටහන ක්‍රියාත්මක කිරීමේ දී මතු විය හැකි ගැටලු හඳුනා ගැනීමක් කළාද?\n\nපද්ධතිය ඩිජිටල්කරණය කිරීමේදී මෘදුකාංග මිලදී ගැනීම, ඒවා අපට ගැළපෙන ආකාරයට සකස් කර ගැනීම හා භාවිතයේ දි යම් යම් ගැටලු මතු වෙනවා. ඒ සඳහා අමතර වියදමක් දැරීමට සිදු වෙනවා. පවතින ආර්ථික තත්ත්වය යටතේ ප්‍රාග්ධන වියදම් සොයා ගැනීමේ අභියෝගයකට අප මුහුණ දී සිටිනවා. නමුත් මේ ක්‍රියාවලිය ඉදිරියට ගෙන යා යුතුයි. ඒ නිසා අප කෙසේ හෝ අවශ්‍ය ප්‍රතිපාදන සොයා ගන්නවා.\n\nඅනධ්‍යයන කාර්ය මණ්ඩලය සඳහා නව බඳවා ගැනීම් කිරීමේ අවශ්‍යතාව තිබෙනවා. මේ අවස්ථාවේ මහා භාණ්ඩාගාරය යම් අර්බුදයකට මුහුණ දී සිටින නිසා ඔවුන්ගේ සහාය ගැනීමේ ගැටලුවකට අප මුහුණ දී සිටිනවා. නමුත් ඩිජිටල්කරණ වැඩපිළිවෙළකට ගියොත් වැටුප් වියදම් සැලකිය යුතු ආකාරයකට අඩු කර ගන්න පුළුවන්.\n\nඒ වගේම ඩිජිටල්කරණය මඟින් කාර්යක්ෂමතාව හා නිරවද්‍යතාව වැඩි කර ගන්න පුළුවන්. ඊ-මේල් පණිවුඩ හුවමාරුව ඩිජිටල්කරණයේ ප්‍රාථමික භාවිතයක්. නමුත් සන්නිවේදන කටයුතු සඳහා ඊමේල් පණිවුඩ භාවිතයට ගත් විට ක්‍රමිකව එම කටයුත්ත පරීක්ෂා කළ හැකියි. නමුත් ඒ සඳහා ලිපිගොනු භාවිතයට යම් ලිපියක් හෝ දෙකක් අස්ථානගත වුවහොත් එම ගනුදෙනුව සිදු වූ ආකාරය පසු අවස්ථාවකදී නැවත පරික්ෂා කිරීම දුෂ්කර වෙනවා. ඒ නිසා නිරවද්‍යතාව ඉහළට ඔසවා තබන්න පුළුවන් නිසා විශ්වවිද්‍යාලයේ පරිපාලනයේ සෑම දිශාවක්ම ඩිජිටල්කරණය කිරීම වැදගත්.\n\nවිශ්වවිද්‍යාලයේ සනාතන සාමාජිකයන්ට ටැබ් පරිගණක ප්‍රදානය කිරීම අන්දෝලනයට තුඩු දී තිබෙන කාරණයක්. එවැනි තීරණයක් ගැනීමට හේතුව කුමක්ද?\n\nකැලණිය විශ්වවිද්‍යාල සනාතන සභාවේ සාමාජිකයන් 21 දෙනකු සිටිනවා. ඔවුන්ට සෑම සනාතන සභා රැස්වීමක් සඳහාම වගේ පිටු 400ක, 500ක පමණ පොත් කිහිපයක් නිකුත් කරනවා. එක් රැස්වීම් අවස්ථාවක් සඳහා කොපමණ කඩදාසි ප්‍රමාණයක් වැය කිරීමට සිදු වෙනවාද? එයට අමතරව මුද්‍රණ වියදමක් යනවා.\n\n“බොඩ් පැක්” මෘදුකාංගය මෙවැනි කාර්යයන් සඳහා බහුලව භාවිත කෙරෙන ජනප්‍රිය මෘදුකාංගයක්. ඉක්ටා වැඩසටහන “බොඩ් පැක්” මෘදුකාංගය නොමිලේ ලබාදීමට එකඟව තිබෙනවා. ඉක්ටා වැඩසටහන කැලණිය, මොරටුව හා කොළඹ යන සරසවි තුනට මූලික අදියරේදී මෘදුකාංග පහසුකම් ලබා දීමටත් ඉන්පසු අනෙකුත් සරසවිවලට ලබා දීමටත් එකඟව තිබෙනවා.\n\nමා මෙම මෘදුකාංගය භාවිත කර තිබෙනවා. එයින් සියලුම සනාතන සභා සාමාජිකයන්ට යෝජනා, රැස්වීම් වාර්තා පහසු හා විධිමත් ආකාරයට ලබා දිය හැකියි. සටහන් කිරීම, ඒ වගේම එම වාර්තා යාවත්කාලීන කරන්නත් පුළුවන්.\n\nදේශීය විශ්වවිද්‍යාලවල තත්ත්වය ඉහළ යෑමට ඩිජිටල්කරණය වැදගත්. මෙහිදි කැලණි සරසවිය ප්‍රමුඛ වීමට හේතුව කුමක්ද?\n\nවිශ්වවිද්‍යාලයේ සියලුම අංශ ඩිජිටල්කරණය කළ යුතු බවට පසුගිය වසරේ ඔක්තෝබර් මස සිට අප අවස්ථා කිහිපයකදී සාකච්ඡා කිහිපයක් කළා. අපේ ලේඛන වියදම් වැඩි බව අපට වැටහුණා. එයට හේතුව කඩදාසි මිල විශාල වශයෙන් ඉහළ යෑමයි. මෙයට පිළියමක් විදියට කඩදාසි වියදම අඩු කිරීමට අප තීරණය කළා. ඒ සඳහා සියලුම සනාතන සභා සාමාජිකයන්ට ටැබ් දුරකතන දීමට අප කල්පනා කළා.\n\nඒ අතර මේ වසර මුලදී ඉක්ටා වැඩසටහන මඟින් සියලුම විශ්වවිද්‍යාලවල ඩිජිටල්කරණය කිරීමේ වැඩපිළිවෙළට සහාය දෙන බව අපට දැන ගැනීමට ලැබුණා. “බොඩ් පැක්” මෘදුකාංගය භාවිතය අපට වැදගත් වන්නේ ඔවුන් එහි රහස්‍යභාවය ගැන වගකීමයි. ඒ නිසා මේ තීරණය කඩිනමින් ක්‍රියාවලියට නඟන්න අප තීරණය කළා.\n\nඅප ඒ සඳහා අවශ්‍ය පෙර සනාතන සභා වාර්තා උඩුගත කරමින් අවශ්‍ය පහසුකම් සලසා ගෙන යන අතර, විශ්වවිද්‍යාල ප්‍රතිපාදන කොමිසම උපකුලපති පත් කිරීම නිවේදනය කළා. ඒ නිසා අප ගත් ක්‍රියාමාර්ග කෙටි කාලයකට කල් දැමුණා. එහෙම නොවුණා නම් මේ වන විට ගත් තීරණ ක්‍රියාවට නඟා අවසන් විය යුතුයි. ඒ මිස උපකුලපතිවරයාගේ ධුර කාලය හා ඩිජිටල්කරණ වැඩ සටහන අතර කිසිම සම්බන්ධයක් නැහැ. සනාතන සභා සාමාජිකයන්ට ටැබ් දුරකතන පිරිනැමුවේ ඩිජිටල්කරණ වැඩසටහනේ කොටසක් විදියටයි. සමස්ත ඩිජිටල්කරණ වැඩ සටහන ඉතා පුළුල් එකක්. අන්තර්ජාතික වශයෙන් අනෙකුත් විශ්වවිද්‍යාල සමඟ සැසඳීමේ දී අපේ ස්ථානය හා තත්ත්වය ඉහළ නංවා ගැනීමට ඩිජිටල්කරණය අත්‍යවශ්‍යයෙන්ම කළ යුතු දෙයක්.\n\nඡායාරූපය – රංජිත් අසංක",
       "URL": "https://www.dinamina.lk/2023/07/07/featured/4712/%e0%b6%9a%e0%b7%90%e0%b6%bd%e0%b6%ab%e0%b7%92%e0%b6%ba-%e0%b7%83%e0%b6%bb%e0%b7%83%e0%b7%80%e0%b7%92%e0%b6%ba-%e0%b6%af%e0%b7%90%e0%b6%b1%e0%b7%8a-%e0%b6%a9%e0%b7%92%e0%b6%a2%e0%b7%92%e0%b6%a7/",
       "Category": "featured",
       "Parent URL": "https://www.dinamina.lk/category/featured//page/24/"
}