{
       "Source": "dinamina",
       "Timestamp": "August 24, 2023 1:26 am",
       "Headline": "සිද්දීක්ලා මෙහෙට ගේන්න බැරි ඇයි?",
       "News Content": "කුප්‍රකට ජාත්‍යන්තර මත්ද්‍රව්‍ය ජාවාරම්කාර සිද්දීක් පසුගියදා ඕමාන බලධාරීන්ගේ අත්අඩංගුවට පත් වූයේ ව්‍යාජ ඉන්දීය ගමන් බලපතක් උපයෝගි කරගෙන ඕමානයේ මස්කට් නුවර රැඳී සිටියදීය. ඒ පුවතත් සමඟ මේ සිද්දීක් සම්බන්ධයෙන් වූ වැදගත් රාජකාරි අත්දැකීම් කිහිපයක් මගේ මතකයට නැඟී ආවේ නිරායාසයෙනි.\n\nහෙරොයින් ජාවාරම කොළඹ නගරයේ හිස ඔසවමින් සිටි කාලය වූ එය අනූව දශකයේ මැද භාගය විය. පෑලියගොඩ සිට ඔරුගොඩවත්තේ ‘තමිල්නාඩුවට‘ සංක්‍රමණය වී සිටි එම්. වාප්පු බාලන් නොහොත් ‘තෙල්බාලා‘ සහ බොරැල්ලේ ගෝතමී පාර සිය රජදහන කරගෙන සිටි උපාලි රංජිත් නොහොත් ‘සොත්ති උපාලි‘ ඒ කාලයේ මත්ද්‍රව්‍ය ලෝකයේ රජවරුන් ලෙස අභිෂේක ලබා සිටියහ. මරදාන ටවර් රඟහල අසලින් ඇතුළට විහිදෙන පටු මාර්ගය කෙළවර පිහිටි වත්තේ පදිංචිකරුවකු වූ මොහොමඩ් සිද්දීක්ගේ වැඩිමහල් සොයුරු අෂ්රොෆ් හොරොයින් ග්‍රෑ. 50ක් සමඟ පොලිස් මත්ද්‍රව්‍ය නාශක අංශයට කොටු වූයේද මේ වකවානුවේදීය. සිද්දීක් මෙන්ම අෂ්රොෆ්ද කටයුතු කළේ මරදානේ කුඩු ජාවාරමේ ප්‍රධාන පුද්ගලයන් හැටියටය. අෂ්රොෆ් අත්අඩංගුවට ගැනීමට පොලිසියට ඔත්තු දුන් අය ලෙස සිද්දීක් සැක කළේ ටවර් රඟහල අසල පදිකවේදිකාවේ වාහන කන්නාඩි විකුණන තරුණයෙක්වය. ‍නසූර් නමැති කුලී ඝාතකයකු ලවා මහ දවල් එම තරුණයාව මරදානේ ටවර් රඟහල ආසන්නයේදීම වෙඩි තබා ඝාතනය කිරීම සිද්දීක්ගේ මෙහෙයවීම මත සිදු වූයේ ඊට දෙන දඬුවමක් හැටියටය. පොලිසිය මේ සිද්ධිය සම්බන්ධයෙන් විමර්ශනය කරමින් ඝාතකයා කොටු කරගැනීමට කටයුතු කරන විට සිද්දීක් සිය මිතුරු උසස් පොලිස් නිලධාරියකු (මේ නිලධාරියා පසුව නුගේගොඩ ප්‍රදේශයේ ඉඩම් වංචාවක් සම්බන්ධයෙන් අත්අඩංගුවට පත්ව පොලිස් සේවයෙන් පහ කරනු ලැබීය) සමඟ සාකච්ඡා කර, ඔහු යටතේ සේවය කළ මත්ද්‍රව්‍යවලට ඇබ්බැහි වූ තරුණයකු පිස්තෝලයක් සමඟ මේ මරණයට වගකිව ජයුතු ඝාතකයා ලෙස පොලිසියට ඉදිරිපත් කළේ සැබෑ ඝාතකයා සඟවමිනි.\n\nඑහෙත් මේ ඝාතනයේ යථා තත්ත්වය පෞද්ගලික ඔත්තුකරුවකු විසින් එවකට පෑලියගොඩ විශේෂ විමර්ශන ඒකකය භාරව සිටි මා වෙත හෙළි කරනු ලැබීමේ ප්‍රතිඵලයක් ලෙස තොටළඟ පදිංචිව සිටි ඝාතනයේ සැබෑ ඝාතකයා වූ නසූර් මා විසින් අත්අඩංගුවට ගනු ලැබුවේ ඝාතනයට උපයෝගි කරගන්නා ලද පිස්තෝලයද සමඟිනි. අපරාධකරුගෙන් ප්‍රශ්න කිරීමේදී හෙළි වූ තොරතුරු ඝාතනයේ මහ මොළකරු වූ සිද්දීක් අත්අඩංගුවට ගැනීමට අප කටයුතු කරමින් සිටියදී ඔහු මෙරටින් ඉන්දියාව වෙත පලා ගියේය.\n\nමේ වකවානුව වන විට සිද්දීක් ජාත්‍යන්තර මත්ද්‍රව්‍ය ජාලයක ප්‍රධාන පුද්ගලයන් ලෙස සැලකෙන පාකිස්තානුවන් කිහිප දෙනකු හා සම්බන්ධකම් ඇති කරගෙන සිටි අතර, ඔහු ඉන්දියාවට පලා යෑමෙන් පසු දකුණු ඉන්දියාවේ චෙන්නායි නුවර රහසිගත ස්ථානයක සැඟවී සිටිමින් මේ පාකිස්තාන් මත්ද්‍රව්‍ය ජාවාරම්කරුවන් සමඟ සම්බන්ධ වෙමින් චෙන්නායි සිට තූත්තුකුඩිය හරහා වයඹ මුහුදු තීරය ඔස්සේ බෝට්ටු මඟින් මෙරටට හෙරොයින් සැපයීමේ කාර්යයෙහි දිගටම නිරතව සිටියේය. අනූව දශකයේ අග භාගයේ ඉන්දීය මත්ද්‍රව්‍ය නාශක අංශයේ සේවය කළ කීර්තිමත් නිලධරයකු ලෙස සැලකෙන පොලිස් අධිකාරී ශංකර් දිවාල් විසින් හෙරොයින් කි.ග්‍රෑ. 20ක් සමඟ මොහොමඩ් සිද්දීක් චෙන්නායිහිදී අත්අඩංගුවට ගනු ලැබූ අතර, නඩු විභාගයකින් පසුව චෙන්නායි මහධිකරණය විසින් මත්ද්‍රව්‍ය ළඟ තබාගැනීමේ චෝදනාව මත ජීවිතාන්තය දක්වා සිර දඬුවමකට යටත් කර, ඔහු දකුණු ඉන්දියාවේ සෙයිලම් බන්ධනාගාරයේ සිරගත කරනු ලැබීය. මේ අතර සිද්දීක් බන්ධනාගාරයෙන් පලායෑමේ සැලසුමක් සකස් කරමින් සිටින බවටත්, ඒ සඳහා බන්ධනාගාර නිලධාරීන්ට අල්ලස් ලෙස දීමට විශාල මුදලක් ශ්‍රී ලංකාවේ සිට උණ්ඩියල් ක්‍රමයට ඉන්දියාවට රැගෙන යෑමේ වැඩපිළිවෙළක් ක්‍රියාත්මක කරමින් සිටින බවටත් ඔත්තුකරුවකු මඟින් මා හට දැනගැනීමට ලැබිණි. ඒ අවස්ථාවේම මම ශ්‍රී ලංකාවේ ඉන්දීය මහ කොමසාරිස් කාර්යාලයේ තුන්වැනි ලේකම්වරයා මුණගැසී මේ සියලු තත්ත්වයන් ඔහු වෙත ලිඛිතව වාර්තා කළෙමි. එහෙත් ඉන්දීය බලධාරීන් ක්‍රියාත්මක වීමට පෙර සිද්දීක් ක්‍රියාත්මක විය. සෙයිලම් බන්ධනාගාරයේ සිට ඔහුට වැලඳී තිබූ අසනීපයකට ප්‍රතිකාර ගැනීමේ මුවාවෙන් අසල පිහිටි රෝහලකට රැගෙන යන අවස්ථාවේ ඔහු බන්ධනාගාර නිලධාරීන්ගේ ග්‍රහණයෙන් මිදී පැන ගොස් කෙටි කාලයක් දකුණු ඉන්දියාවේ සැඟවී සිට තමාට සුපුරුදු හෙරොයින් ප්‍රවාහනය කරන මුහුදු මාර්ගය වූ තූත්තුකුඩිය ඔස්සේ බෝට්ටුවක් මඟින් නැවත මෙරටට පැමිණියේය.\n\nශ්‍රී ලංකාවට පැමිණි සිද්දීක් පිළියන්දල කටුවාවල ප්‍රදේශයේ සුඛෝපභෝගි නිවෙසක් සහ ප්‍රාඩෝ වර්ගයේ අලුත්ම ජීප් රියක් මිල දී ගෙන රෙදි ව්‍යාපාරිකයකු සේ පෙනී සිටිමින් යළිත් සුපුරුදු මත්ද්‍රව්‍ය ව්‍යාපාරයට අවතීර්ණ වූයේය. සිද්දීක්ගේ අලුත් ජීවිතය සම්බන්ධව ඔත්තුකරුවකු මඟින් තොරතුරු දැනගත් මම 2003 පෙබරවාරි 6 දින පිළියන්දලදී සුඛෝපභෝගි ප්‍රාඩෝ රියකින් ගමන් කරමින් සිටි සිද්දීක් ඇතුළු පස්දෙනකු හෙරොයින් ග්‍රෑ. 20ක්, පිස්තෝල 2ක් සහ අත්බෝම්බයක් සමඟ අත්අඩංගුවට ගත්තෙමි. සිද්දීක් ශ්‍රී ලංකාවේ සිට ඉන්දියාවට උදර්පණය කර ඔහුට චෙන්නායි මහාධිකරණය විසින් පනවා තිබූ සිරදඬුවමට යටත් කිරීමට නීතිපති දෙපාර්තමේන්තුව, විදේශ කටයුතු අමාත්‍යාංශය සහ ආරක්ෂක අමාත්‍යාංශය එක්ව වැඩ පිළිවෙළක් ඇරඹුවත්, උදර්පණ නීතිය සහ එය ක්‍රියාත්මක කිරීමේ ක්‍රමවේදයේ ඇති සංකීර්ණ භාවය හේතුවෙන් ඒ කාර්යය හරිහැටි ඉටු කරගැනීමට අපට නොහැකි විය. ඒ අතරතුර මර්වින් සිල්වා ඇමැතිවරයාවරයා කැලණිය ආසන සංවිධායක ධුරයට පත් වූ අතර, ඔහු ඉටු කළ ප්‍රමුඛතම කාර්යය වූයේ ප්‍රදේශීය අපරාධ මෙන්ම දූෂණ මර්දනය සම්බන්ධයෙන්ද විශාල කාර්යභාරයක් ඉටු කරමින් සිටි පෑලියගොඩ විශේෂ අපරාධ විමර්ශන අංශයේ ප්‍රධානියා වූ මා ශ්‍රී ලංකා පොලිසියේ ‘දඬුවම් සංචිතය‘ ලෙස සැලකෙන බම්බලපිටිය පොලිස් ක්ෂේත්‍ර බළකා මූලස්ථානයට ගාල් කිරීමයි. මේ සිද්ධිය හේතුවෙන් සිද්දීක් ඉන්දියාවට උදර්පණය කිරීමේ වැඩපිළිවෙළද ඇනහිටි අතර, ඔහු විශාල මුදලක් නීතිඥ ගාස්තු ලෙස වැය කර මහාධිකරණය මඟින් ඉදිරිපත් වූ චෝදනාවලට ඇප ගෙන නැවතත්, මෙරටින් පලාගොස් අතුරුදන් වූයේය.\n\nමේ සිද්ධියෙන් පසු සිද්දීක් නැවත කරළියට පිවිසෙන්නේ 2011දී පමණ ඔහු විසින් පාකිස්තානයේ සිට මෙරටට එවූ බවට සැක කෙරෙන හෙරොයින් මත්ද්‍රව්‍ය කි.ග්‍රෑ. 80ක් විශේෂ කාර්ය බළකාය විසින් අත්අඩංගුවට ගැනීමත් සමඟය. මේ සිද්ධියෙන් පසු මොහොමඩ් සිද්දීක් පාකිස්තානු බලධාරීන්ගේ අත්අඩංගුවට පත් වූ අතර, ඉතා කෙටි කලකින් ඔහු ශ්‍රී ලංකාවට භාර දීමට පාකිස්තානු පොලිසිය ක්‍රියා කළේය. ශ්‍රී ලංකාවට රැගෙන ආ මොහොමඩ් සිද්දීක්ට විරුද්ධව කොළඹ මහාධිකරණය හමුවේ නඩු පවරනු ලැබූ අතර, ඔහුට විරුද්ධව විභාග වෙමින් පැවති පැරණි නඩු නැවත ආරම්භ කිරීමද සිදු විය. විවිධ නෛතික හේතු මත මේ මහාධිකරණ නඩු විභාගය දිනෙන් දින කල් යමින් පැවති අතර, මේ අවස්ථාව ප්‍රයෝජනයට ගත් ගත් සිද්දීක් අභියාචනාධිකරණය වෙත ඉදිරිපත් කරනු ලැබූ ඇප අයදුම් පත්‍රයක් මඟින් නැවත ඇප ගෙන, සුපුරුදු පරිදි රටින් පලා ගොස් යළිත් අතුරුදන් විය. එසේ අතුරුදන් වූ සිද්දීක් නැවත මතු වන්නේ පසුගියදා ව්‍යාජ ඉන්දීය ගමන් බලපතක් උපයෝගි කරගනිමින් ඕමානයේ මස්කට් නුවර රැඳී සිටියදී ඕමාන බලධාරීන්ගේ අත්අඩංගුවට පත් වීමත් සමඟිනි. ජාත්‍යන්තර මාධ්‍ය මේ අත්අඩංගුවට ගැනීම වාර්තා කර තිබුණේ ඉන්දීය බුද්ධි සේවා නිලධාරීන් දුන් තොරතුරු මත සිදු කරන ලද්දක් වශයෙනි.\n\nකෙසේ වෙතත් නීතිය හමුවේ කට්ටි පනිමින් සිටින ජාත්‍යන්තර මත්ද්‍රව්‍ය ජාවාරම්කරුවකු ලෙස සැලකෙන මොහොමඩ් සිද්දීක් යළිත් අත්අඩංගුවට පත්ව ඇත. මේ අවස්ථාවේ ගත හැකි සුදුසුම පියවර මේ අපරාධකරු ඕමානයේ සිට ඉන්දියාවට උදර්පණය කර, ඉන්දියාව විසින් ඔහුට පනවා ඇති ජීවිතාන්ත සිර දඬුවම ක්‍රියාත්මක කිරීමයි. සමාජයට පිළිලයක් වන මෙවැනි ප්‍රධාන මත්ද්‍රව්‍ය ජාවාරම්කරුවන් සිවිල් සමාජයෙන් ඉවත් කර, මත්ද්‍රව්‍ය ජාවාරම අඩපණ කිරීමේ ප්‍රබල වගකීම ඉන්දියාවේ මෙන්ම ශ්‍රී ලංකාවේද බලධාරීන්ට පැවරෙයි. මේ වන විට සිද්දීක් මෙන්ම ශ්‍රී ලංකාවට අවශ්‍ය කරන තවත් ප්‍රධාන ගණයේ සංවිධානාත්මක අපරාධ රැසකට අවශ්‍ය අපරාධකරුවන් ලෙස සැලකෙන ‘ගණේමුල්ලේ සංජීව‘ සහ ‘ගොත අසංකද‘ නේපාල බලධාරීන්ගේ අත්අඩංගුවට පත්ව සිටින බව වාර්තා වේ.\n\nශ්‍රී ලංකාව තුළ විවිධ අපරාධ කර මෙරටින් පලාගොස් එක්සත් අරාබි එමීර් රාජ්‍යයේ හෝ වෙනත් රටවල සැඟවී ඒ අපරාධ ජාලය මෙහෙයවීමේ යෙදෙන අපරාධකරුවන් සම්බන්ධයෙන් ඉකුත් සමයේ දිගින් දිගටම වාර්තා විය. මෙසේ පලා ගොස් විදේශීය රටවල සැඟවී සිටින අපරාධකරුවන් පිළිබඳ අඛණ්ඩව සොයාබැලීමේ ක්‍රියාමාර්ගයක් ක්‍රියාත්මක කර, ඒ රටවල විදේශ අමාත්‍යාංශ, නීතිපති දෙපාර්තමේන්තු සහ පොලිසි සමඟ පවත්වන කිට්ටු සම්බන්ධතා ඔස්සේ ඔවුන් නීතියේ රැහැනට හසු කරගෙන මෙරටට රැගෙන ඒමේ වගකීම ශ්‍රී ලංකාවේ බලධාරීන් සතුව පවතින ප්‍රබල අභියෝගයකි.\n\nප්‍රියන්ත ජයකොඩි හිටපු ජ්‍යෙෂ්ඨ නියෝජ්‍ය පොලිස්පති",
       "URL": "https://www.dinamina.lk/2023/08/24/featured/16691/%e0%b7%83%e0%b7%92%e0%b6%af%e0%b7%8a%e0%b6%af%e0%b7%93%e0%b6%9a%e0%b7%8a%e0%b6%bd%e0%b7%8f-%e0%b6%b8%e0%b7%99%e0%b7%84%e0%b7%99%e0%b6%a7-%e0%b6%9c%e0%b7%9a%e0%b6%b1%e0%b7%8a%e0%b6%b1-%e0%b6%b6/",
       "Category": "featured",
       "Parent URL": "https://www.dinamina.lk/category/featured//page/16/"
}