{
       "Source": "dinamina",
       "Timestamp": "September 4, 2023 3:42 am",
       "Headline": "පිළිකාව මුළුමනින්ම මාරාන්තික රෝගයක් නොවෙයි",
       "News Content": "දෛනිකව අලුත් රෝගීන් 100ක් පමණ එනවා\n\nසුව කළ නොහැකි පිළිකා ඇත්​තේ සුළු ප්‍රමාණයක්\n\nපියයුරු පිළිකාවත් සුව කළ හැකියි\n\nහඳුනාගත් විගසම ප්‍රතිකාරවලට යොමුවන්න\n\nපිළිකාව යන්න ඇසූ පමණින් බිය උපදවන මාරාන්තික රෝගයක් බව බොහෝ දෙනකුගේ අදහසයි. නමුත්, පිළිකාව වැලඳී නිරෝගි වී නැවත සාමාන්‍ය ජීවිතයක් ගත කරන අයද බොහෝ සිටිති. පිළිකා අවදානම හා රෝගීන්ගේ වැඩි වීමක් පිළිබඳ නැවතත් කතා බහ කරළියට පැමිණ ඇත. එසේ හෙයින් පිළිකාවට හේතු කවරේද? ඉන් වැළකී සිටිය හැක්කේ කෙසේද? වැනි කාරණා පිළිබඳ වඩාත් අවධානය යොමු කරමින් මහරගම අපේක්ෂා රෝහලේ අධ්‍යක්ෂ වෛද්‍ය අරුණ ජයසේකර මහතා සමඟ අප කළ සංවාදයයි මේ.\n\nපිළිකාව අලුත් රෝගයක් නොවුණත් පිළිකාව නිසා සිදුවන මරණ සංඛ්‍යාව ගැනත් සමාජයේ වැඩි අවධානයක් ඇති වෙලා. ඇත්තටම මෑතකදී පිළිකාවල වර්ධනයක් තියෙනවාද?\n\nමෙහි ආරම්භය ගත්තොත්, පිළිකාවත් ජීවීන් පහළ වූ දා සිටම තියෙන්​න ඇති. පිළිකාවක් කියන්නේ ශරීරයේ සෛල අසාමාන්‍ය වර්ධනයක් හා ශරීරයට හානි කර අන්දමි​න් ඒවා පැතිරීමයි. අපේ රටට වුණත් පිළිකාව අලු​ත් නෑ. 1890 ගණන්වල වගේ සැමුවෙල් බේකර් ලියපු පොතක​ත් පිළිකා රෝගීන් වැඩි බවත් ඊට බුලත්විට කෑම හේතුවක් විය හැකි බවත් සඳහන්. ඒ නිසා, මේක එකපාරටම හදිසියේ වැඩි වුණා කියලා කි​යන්න බෑ. පිළිකාව ගැන වැඩියෙන් වාර්තා වීමට හේතු ගණනාවක් අපට හඳුනා ගැනීමට පුළුවන්. දැන් මිනිස්සු​න්​ගෙ ආයු කාලය වැඩියි. ​අවුරුදු 100 ක් විතර වෙනකල් වුණ​ත් ජීවත් වෙනවා. ඒ කියන්නේ වයස්ගත ජනගහනය​ත් වැඩියි. ඒකත් මේ වැඩි වීමට හේතුවක්. පිළිකාව හඳුනා ගැනීම සඳහා කරන පරීක්ෂණවල දියුණුව නිසාත්, ඒවා වැඩියෙන් හඳු​නා ගන්නවා. ඒ වගේම මේ වාර්තා, දත්ත රැස් කිරීමට ක්‍රමවේද තියෙන නිසාත් එය වැඩියෙන් වාර්තා විය හැකියි. ඒ​ත්, එක්කම මෑත කාලීනව අපේ ආහාර හා ජීවන රටාව, දුම්පානය හා දුම්කොළ භාවිතය, අධික ලෙස මත්පැන් පානය, තරබාරුව වගේ කාරණාත් මෙහිදී බලපා තියෙනවා. ආතතියත් බලපා හැකියි. ව්‍යායාමවල නොයෙදීම ​ස්ථුලතාවට හේතුවක්.\n\nමේ අතර සමහර රටවල ඇතැම් ජාතීන්ට පිළිකා සෑදීමේ අවදානම වැඩියි. ඊට ජානමය හේතුන්​ද බලපානවා. එහෙම බලනකොට මේකට එක හේතුවක් කියලා කියන්න අමාරුයි. දුම්පාන​ය පිළිකාවට අත වනන බවත් අපි දන්නවා. පෙණහලු පිළිකා රෝගීන් අතර දුම්පානය කළ අය වැඩියි. ඒ එක්කම දුම්පානය නොකළත් වෙනත් හේතූන් නිසාත් පිළිකා ඇති වෙනවා. ඒ ඒ වයස් කාණ්ඩ අතරත් ඇතැ​ම් පිළිකා හඳුනා ගැනීමට පුළුවන්. වයස්ගත අය අතර වැඩි වශයෙන් ඇති වන පිළිකා වර්ග වගේම ලියුකේමියාව වැනි පිළිකා කුඩා දරුවන් අතර වැඩි වශයෙන් වාර්තා වෙනවා. කාන්තාවන්ට පියයුරු පිළිකා වැලඳීමත් නිදසුන් වශයෙන් දක්වන්න පුළුවන්.\n\n\n\nසංඛ්‍යාත්මකව අපට මේ තත්ත්වය පැහැදිලි කර ගත හැකිද?\n\nමහරගම අපේක්ෂා රෝහල ගත්තොත්, දෛනිකව අපේ සායන සඳහා පැමිණෙන රෝගීන් සංඛ්‍යාව 1000 පමණ වෙනවා. ඒ අතරින් අලුත් රෝගීන් සංඛ්‍යාව 35ක් පමණ වෙනවා. ඒ කියන්නේ මාසිකව ගත්තොත් අලුතෙන් 1000-1200 වැනි සංඛ්‍යාවක්. රටේ තියෙන අනෙක් රෝහල් සමඟ ගත්තොත් දෛනිකව අලුත් රෝගීන් 100ක් විතර කියන්න පුළුවන්.\n\nආරම්භයේදීම පිළිකාව හඳුනා ගතහොත් එය මර්දනය කළ හැකියිද?\n\nඇත්තටම පිළිකාව කියන්නේ මුළුමනින්ම මාරාන්තික රෝගයක් නෙවෙයි. එය වැළඳීම නිසා මිය යා හැකි මෙ​න්ම සුව කළ නොහැකි පිළිකා ඇත්​තේ සුළු ප්‍රමාණයක්. පිළිකා වැඩි ප්‍රමාණයක් සුව කළ හැකි​යි. බොහොමයක් පිළිකා මුලදීම හඳුනාගත්තොත් සුව කළ හැකි​යි, වගේම ඉතිරි ජීවිත කාලය සාමාන්‍ය අයුරින් ගත කළ හැකි මට්ටමට මර්දනය කළ හැකියි. කුඩා දරුවන්ට වැලදෙන පිළිකා නිවැරදි ප්‍රතිකාර මඟින් 80%ක්ම සම්පූර්ණයෙන්ම සුවය ලබනවා. කාන්තාවන්ට වැලඳෙන පියයුරු පිළිකාව වුණත් එලෙස සුව කළ හැකි පිළිකාවක්.\n\nඑලෙස සුව කිරීමට නම්, අදියර 1-2දී ව​ත් එය හඳුනා ගැනීම කළ යුතු වෙනවා. සාමාන්‍ය පිළිකාවක අදියර 4​ක් තියෙනවා. ඒ නිසා අවධාරණය කළ යුතු කාරණයක් තමයි, පිළිකාවක් ගැන කිසියම් සැකයක් තියෙනවා නම්, මුලදීම හඳුනා ගන්න. පියයුරු පරීක්ෂාව තමන්ටම කර ගන්න පුළුවන්. නැතිනම් සුවනාරි සායනයකට යොමු වීමෙන් ඒ පරීක්ෂා කර ගත හැකියි. පියයුරු පිළිකා වගේම ගැබ්ගෙල පිළිකා අවදානමිනු​ත් මිදෙන්න පුළුවන්. කවුරුන් හෝ පිළිකාවට ඇති බිය නිසා ප්‍රතිකාර සඳහා යොමු නොවෙනවා නම්, ගො​ඩ වෙදකම් කරමින් සිටිනවා නම්, ඒක අවාසනාවන්ත තත්ත්වය​ක්. බුලත්විටට ගන්නා පුවක් සහ දුම්කොළ පිළිකා කාරක ලෙස හඳුනාගෙන තිබෙනවා. මේ නිසා බුලත් සැපීමත් හානි කරයි.\n\n​ඒ නිසා අපට ඉල්ලන්න තියෙන්​නෙ, මුලදීම ප්‍රතිකාර සඳහා යොමු වෙන්න කියලා. මුලදීම අවදානමක් ඇත්නම් එය හඳුනා ගන්න. මහරගම අපේක්ෂා රෝහලට වගේම මහනුවර, කුරුණෑගල, කරාපිටිය, රත්නපුර, යාපනය, මඩකලපු​ව, අනුරාධපුර, බදුල්ල වගේ රෝහල්වලින්ද ​ඒ ප්‍රතිකාර ලැබීම​ට පහසුකම් තියෙනවා. සායන​ත් පැවැත්වෙනවා. පිළිකා හඳුනා ගෙන වැඩිදුර ප්‍රතිකාර සඳහා යොමු කිරීම සෑම රජයේ රෝහලකින්​ම පාහේ කළ හැකියි.\n\n\n\nසමහර පිළිකා සම්බන්ධයෙන් අපේ ආහාරවල යම් බලපෑමක් තියෙනවාද?\n\nආහාර නිසාම පිළිකා වැලඳිය හැකියිි කියලා සොයාගෙන නෑ. අපට කිව හැකි දෙය නම්, ස්වාභාවික, සමබල ආහාර පරිභෝජනය සුදුසු බවයි. විද්‍යාත්මකව ඔප්පු නොවූ පමණින්ම යම් යම් දේ ප්‍රතික්ෂේප කරන්න පුළුවන් කමකුත් නැහැ. ඒ නිසා වඩාත් වැදගත් වෙන්නේ, නීරෝගී දිවි පෙවෙතක් සඳහා හේතු වන ස්වාභාවික සමබල ආහාර තෝරා ගැනීමයි.\n\nසමහර වර්ණකාරක හා රසායනික ද්‍රව්‍ය පිළිකා කාරක නිසා ඒවා තහනම් කර තිබියදීත් පාවිච්චි වෙනවා නම්, එය හානිකර තත්ත්වයක්. භෝග වගාවෙදී භාවිත කරන කෘෂි රසායනික, පොහොර වගේ දේවල් ඒ ඒ ප්‍රමිතීන්ට අනුව පාවිච්චි වෙනවා නම්, ගැටලුවක් නෑ. ලෝක ජනගහනයට අවශ්‍ය ආහාර නිෂ්පාදනයත් එක්ක බලනකොට මුළුමනින්ම රසායනික පොහොරවලින් තොරව වගා කරන්න කියලා කියන්න පුළුවන්කමකුත් නෑ. අනෙක තමයි, රසායනික ද්‍රව්‍යවලි​න් තොර ආහාර කියලා කතා කරන්න පුළුවන්කමක් නොතිබීම. මොකද ආහාරවල තියෙන ඕනෑම දෙයක් රසායනික සංඝටක තමයි. ​ඒ අතර පිළිකා කාරක තිබේනම් තමයි ප්‍රශ්න​ය.\n\nඑහෙම බලනකොට ආර්ථික අපහසුතාත් එක්ක, පෝෂණ ගැටලු ඇති වුණොත් එකත් ප්‍රශ්නයක් නේද?\n\nවිටමින්, ඛනිජ ලවණ ආදියෙන් සමන්විත විවිධ ආහාර සංකලනයෙන් යුතු සමබල ආහාර ලබා ගැනීම අවශ්‍ය වුණත් තමන්ගේ ආර්ථික මට්ටම​ත් එක්ක ශරීරයට අවශ්‍ය අනවශ්‍ය දේ තෝරා ගැනීමෙන් තොරව බඩගින්නට ආහාරයක් ගැනීම නම්, වෙන්නේ ප්‍රශ්නයක්. මෙතැන දී අවධාරණය කළ යුතු කාරණයක් තමයි, සමබ​ල ආහාර වේලක් යනු මිල අධිකම ආහාර වර්ග තෝරා ගැනීමම නෙවෙයි කියන දේ. අඩු මිලකට හා පහසුවෙන් ලබා ගත හැකි ආහා​ර තෝරා ගන්න පුළුවන්.\n\nඖෂධ හිඟයක් ගැන අසන්නට ලැබෙන අතර පිළිකා මර්දනයට අවශ්‍ය ඖෂධවලත් යම් හිඟයක් තියෙනවාද?\n\nරටේ පවතින ආර්ථික තත්වයත් එක්ක යම් ඖෂධ හිඟයක් ඇතිවෙලා තියෙනවා. එතැනදී සමහර විට පිළිකා ඖෂධ​ත් අඩුයි. පිළිකා මර්දනයට ඖෂධ තුන හතරක් අවශ්‍ය නම්, ඉ​න් එකක් දෙකක් වගේ හිඟයක් තියෙන්න පුළුවන්, එතකොට ප්‍රතිකාර සම්පූර්ණ කිරීමට අපහසුයි. පිළිකා රෝහලට පරිත්‍යාග ලැබෙනවා. ඒ පරිත්‍යාග අත​ර ඖෂධ​ත් තිබිය හැකි​යි. සාමාන්‍යයෙන් පිළිකා ඖෂධ අනෙකුත් ඖෂධවලට වඩා තරමක් මිලෙන් වැඩියි. ඒ නිසා මේ ඖෂධ රජයෙන් දෙන්න බැරි අවස්ථාවක් වුණොත් රෝගියාත් සමීපතමයිනු​ත් අපහසුතාවට පත් වෙන්න පුළුවන්.\n\nපරිත්‍යාගශීලියකුට මේ ඖෂධ පරිත්‍යාග කිරීමට හැකියාවක් තිබේ නම්, එය කළ හැක්කේ කොහොමද?\n\nඅපේ රෝහලේ ඖෂධ පරිත්‍යාග ඒකකයක් තියෙනවා. එතැනින් හිඟ ඖෂධ මොනවාද කියලා දැන ගැනීමට පුළුවන්. ඒ ලයිස්තුවේ වැඩිපුරම අවශ්‍ය ඖෂධ මොනවාද කියලා ලකුණු කරලා තියෙනවා. මේ විදිහට ලැබෙන පරිත්‍යාග රෝගියාටම ලැබීම සහතික කරන ක්‍රමවේදයක් සකස් කරලා ක්‍රියාත්මක කරන නිසා, මේ වැඩපිළිවෙළේ විනිවිදභාවයක් තියෙනවා. ඒ සඳහා\n\nඅවශ්‍ය තොරතුරු 0777 468 503 දුරකතන අංකයෙන් දැනගැනීමට පුළුවන්. මෙවැනි වැඩපිළිවෙළක් යොදා තිබීමෙන් අක්‍රමිකතා විය හැකි අවස්ථා අවමයි. ඇතැම් විට රෝගීන්ගේ ඡායාරූප පවා යොදා ගනිමින් ඖෂධ ලබා දීමට යනුවෙන් මුදල් රැස් කරන අවස්ථාත් තියෙන​වා. ඒවා ගැන න​ම් අපට වගකීමක් ගන්න පුළුවන් කමක් නෑ.\n\nපිළිකාව පරාජය කිරීම පිණිස ඔබට ලබා දිය හැකි උපදෙස් මොනවාද?\n\nසාමාන්‍ය සරල දිවි පෙවෙතක් ගත කිරීම, සමබ​ල ආහාර ලබා ගැනීම, ව්‍යායාමයේ යෙදීම, ආතතියෙන් වැළකීම, දුම්පානයෙන් හා අධික බීමත්කමෙන් වැළකීම වැදගත්.\n\nඑවැනි ජීවන රටාවක් පවත්වා ගැනීම පිළිකාව පමණක් නෙවෙයි, අනෙකුත් කායික හා මානසික රෝගවලට ගොදුරු නොවී සිටීමටත් හේතු වෙන​වා. පිළිකාව ගැන නැවතත් විශේෂයෙන් කිව්වොත්, මුල් අවස්ථාවේම හඳුනාගැනීමත් එවැන්නක් තිබේ නම්, සායන සඳහා යොමු වී නිසි ප්‍රතිකාර ලැබීමත් ඉතාමත් වැදගත් වෙනවා.\n\nධම්මික සෙනෙවිරත්න\n\nඡායාරූප-රංජිත් අසංක",
       "URL": "https://www.dinamina.lk/2023/09/04/featured/19172/%e0%b6%b4%e0%b7%92%e0%b7%85%e0%b7%92%e0%b6%9a%e0%b7%8f%e0%b7%80-%e0%b6%b8%e0%b7%94%e0%b7%85%e0%b7%94%e0%b6%b8%e0%b6%b1%e0%b7%92%e0%b6%b1%e0%b7%8a%e0%b6%b8-%e0%b6%b8%e0%b7%8f%e0%b6%bb%e0%b7%8f%e0%b6%b1/",
       "Category": "featured",
       "Parent URL": "https://www.dinamina.lk/category/featured//page/12/"
}