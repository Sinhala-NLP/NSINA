{
       "Source": "dinamina",
       "Timestamp": "August 28, 2023 1:32 am",
       "Headline": "ආහාර සුරක්ෂිතතාවය ගැන හිතන්න කාලය ඇවිත්  කැලණිය විශ්වවිද්‍යාලයේ භූගෝල විද්‍යා අධ්‍යයනාංශයේ අංශාධිපති, විනේතෘ ජ්‍යෙෂ්ඨ මහාචාර්ය ලාල් මර්වින් ධර්මසිරි",
       "News Content": "රස්නය වැඩි වුණේ මිනිස්සුන්ගේ වැරැදි නිසයි\n\nඑකාවන්ව වැඩ කළොත් ගැටලු ජය ගන්න පුළුවන්\n\nජලය පිරිමහන්න අලුත් ක්‍රම ඕනෑ\n\nවිකල්ප ගොවිතැන් මඟින් අර්බුදය පාලනය කළ හැකියි\n\nදේශගුණික විපර්යාසයන් මඟින් ඇති කෙරෙන බලපෑම කෙරෙහි වැඩි අවධානයක් යොමු කළ යුතු කාලය එළඹ තිබේ. විශේෂයෙන් වර්තමානයේ පවතින අධික වියළි කාලගුණික තත්ත්වය ලෝකයේ ආහාර නිෂ්පාදන ක්‍රියාවලියට එල්ල කරන්නේ දැඩි බලපෑමකි. මෙම ගැටලු අවම කර ගැනීම සඳහා සැලසුම් සකස් කළ යුත්තේ කෙසේ ද? ආහාර සුරක්ෂිතතාවයේ අවශ්‍යතාව, ආදී කරුණු සම්බන්ධව කැලණිය විශ්වවිද්‍යාලයේ භූගෝල විද්‍යා අධ්‍යයනාංශයේ අංශාධිපති, විනේතෘ ජ්‍යෙෂ්ඨ මහාචාර්ය ලාල් මර්වින් ධර්මසිරි මහතා සමඟ සිදු කළ සංවාදයකි මේ.\n\nl වර්තමානයේ දේශගුණික විපර්යාසයන්හි අසාමාන්‍ය තත්ත්වයක් පෙන්නුම් කරනවාද?\n\nදේශගුණික විපර්යාස යන්නෙන් අදහස් කරන්නේ පෘථිවියේ දේශගුණික රටාවල, විශේෂයෙන් උෂ්ණත්වය, වර්ෂාපතනය සහ කාලගුණික සිදුවීම් සම්බන්ධ දිගු කාලීනව සිදු වන අන්තගාමී වෙනස් වීමයි. මිනිස් ක්‍රියාකාරකම් නිසා නිකුත්වන කාබන්ඩයොක්සයිඩ්, මීතේන්, නයිට්‍රස් ඔක්සයිඩ් වැනි වායුන් වායුගෝලයට මුදා හැරීම නිසා සිදු වන ගෝලීය උෂ්ණත්වය ඉහළ යාමෙන් මෙම තත්ත්වය ඇතිවෙලා ති‍යෙනවා. ඒ වගේම වායුගෝලයේ උෂ්ණත්වය ඉහළ යාමට සාපේක්ෂව ක්‍රියාත්මක වන එල්නිනෝ බලපෑම ද මෙයට තවත් අන්දමකින් වැඩි කිරීමට බලපා තියෙනවා. ඒ අනුව ලෝකයේ එක් කලාපයකට අන්තගාමී දේශගුණික තත්ත්වයකුත්, සමහර ප්‍රදේශවලට ඊට පරස්පර දේශගුණික තත්ත්වයකුත් ඇති වෙනවා. එහි ප්‍රතිඵලයක් විදියට එක් කලාපයකට ගංවතුර තත්ත්වයකුත්, ඇතැම් ප්‍රදේශවලට නියඟය වැනි වියළි දේශගුණික තත්ත්වයකුත් ඇති වෙන්න බොහෝ විට ඉඩ තියෙනවා. මැදපෙරදිග රටවල පසුගිය කාලයේ ඇති වූ ගංවතුර තත්ත්වයත්, මේ දිනවල ශ්‍රී ලංකාව, ඉන්දියාව වැනි රටවල වියළි කාලගුණයකුත් වාර්තා වීම උදාහරණ විදියට දක්වන්න පුළුවන්.\n\nl දේශගුණික විපර්යාස මඟින් ලෝකයේ ආහාර නිෂ්පාදනයට ඇති කෙරෙන බලපෑම කෙබඳුද?\n\nලෝකයේ ප්‍රධාන ආහාර නිෂ්පාදන අතර තිරිඟු, ඉරිඟු, විවිධ ධාන්‍ය වර්ගත්, විවිධ අල වර්ග හා සත්ත්ව නිෂ්පාදනත් දැක්විය හැකියි. දේශගුණික විපර්යාස හේතුවෙන් ඒවායේ නිෂ්පාදන වෙනස් වෙමින් පවතිනවා. පසුගිය කාල වකවානුව තුළ ඇති වූ COVID 19 වෛරසයේ ව්‍යාප්තිය, රුසියානු – යුක්රේන් යුද්ධය ආදී හේතු නිසා ලෝකයේ විශාලතම තිරිඟු නිෂ්පාදන කේන්ද්‍රස්ථානවලට බලපෑමක් ඇති වී නිෂ්පාදනය විශාල වශයෙන් අඩු වුණා. නමුත්, මේ තත්ත්වය යථාවත් වී ලෝකයේ ආහාර නිෂ්පාදනය යම් මට්ටමකින් මේ වන විට වර්ධනය වෙලා තියෙනවා. ලෝකයේ ආහාර නිෂ්පාදනයට ඇති ඉල්ලුම සහ සැපයුම අනුව ‌ ලෝක වෙළෙඳ පොළේ ආහාරවල මිල ගණන් තීරණය වෙනවා. එක්සත් ජාතීන්ගේ ආහාර හා කෘෂිකර්ම සංවිධානය Food and Agriculture Organization of the United Nations(FAO) විසින් ගණනය කරන ආහාර මිල දර්ශකය (Food price index) අනුව ලෝක වෙ‌ළෙඳ පොළේ තත්ත්වයන් හඳුනා ගත හැකියි. දැනට ධාන්‍ය සහ කිරි නිෂ්පාදනවල මිල අඩුවෙමින් තිබෙන අතර, සීනි හා ශාක ආශ්‍රිතව නිපදවන ‌තෙල් වර්ගවල මිල ගණන් තරමක වැඩි වීමක් ‌පෙන්නුම් කරනවා. සමස්තයක් විදිහට ‌ලෝක ආහාර නිෂ්පාදනය අ‌පේක්ෂිත මට්ටමට නිෂ්පාදනය වී ඇති බව එහි සඳහන් වෙනවා. නමුත් දේශගුණික විපර්යාස හේතුවෙන් නිසා ආහාර නිෂ්පාදනයේ අඩු වැඩිවීම වගේම, ආහාරවල මිල ගණන්ද ක්‍රම‌යෙන් ඉහළ ‌යමින් පවතින බවට වාර්තා ‌වෙනවා. ශ්‍රී ලංකාව වැනි රටවලට පවතින වි‌දේශ විනිමය ගැටලු නිසා ආහාර ආනයනය දුෂ්කර කාර්යයක්. ‌දේශගුණික විපර්යාස ‌හේතුවෙන් අපේක්ෂිත වර්ෂාපතනය නොලැබීම නිසා මෙරට ආහාර නිෂ්පාදනයට ගැටලුවක් වෙලා තියෙනවා. ඒ විතරක් නොවෙයි, වගාවන්ට ජල සම්පාදනයේදී ද විවිධ ගැටලුකාරී තත්වයන්ට මුහුණදීමට සිදුවී තිබෙනවා.\n\nභෝග වගාවන්වල මල් හට ගැනීම, පරාගණය වීම, ඒවායේ වර්ධනය සඳහා ද ‌දේශගුණික විපර්යාසවල බලපෑම ඇතිවෙලා තියෙනවා. එහි අහිතකර එක් ප්‍රතිඵලයක් ලෙස, පළිබෝධකයින්ගේ වර්ධනය සිදු වී තිබෙනවා. මේ නිසා ශාක වර්ධනය අඩාළ වීමටත්, කෘෂි ඵලදාව අඩුවීමටත් බලපෑමක් එල්ල වෙමින් පවතිනවා . අධික උෂ්ණත්වයත්, අධික වර්ෂාපතනයත් කෘෂි නිෂ්පාදනයට අහිතකර අන්දමින් බලපාල තිබෙනවා.\n\nl අතීතයේ කොහොම ද මෙවැනි තත්ත්වයන් ඇති වුණේ?\n\nඅපේ ඉතිහාසයේත් නියඟ සහ දුර්භික්ෂ තිබුණු බවට සාක්ෂි තිබෙනවා . එක අතකින් දිගු වියළි කාලයක් පැවතීම නිසා ආහාර නිෂ්පාදනය අඩාළ වීමත්, තවත් අතකින් මිනිසුන්ට පානය කිරීමට ප්‍රමාණවත් තරම් ජලය නොතිබීමත් නිසා ජීවත් වීමට නොහැකිව ඇතැමුන් මියගිය බවටත් වාර්තා වෙලා තියෙනවා. විශාල දුර්භික්ෂ කීපයක් පැවති බව මහාවංශයේ සහ චූලවංශයේ සඳහන් වෙලා තියෙනවා. එලෙස සිදු වූ දුර්භික්ෂ අතර අක්ඛාකායිකා හා බැමිණිතියාසාය හේතුවෙන් මිය ගිය ගණන අති විශාල බව සඳහන් වෙනවා. මේ කාලයේ දී මිනිසුන්ට ආහාරයට ගැනීමට යමක් නොමැතිව අත්තික්කා ගෙඩි පවා ආහාරයට ගත් බවට ඉතිහාසයේ සඳහන් වෙනවා. මෙවැනි දුර්භික්ෂ හා නියං කාලයන් පැවතීම හේතුවෙන් අපේ හෙළ රජවරු ඒ සඳහා පෙර සූදානමක් ලෙස විවිධ වාරි යෝජනා ක්‍රම ඇතිකොට කෙත්වතු සාරවත් කිරීමට පෙළඹුණා . 12වන සියවසේ දී රාජ්‍ය පාලනයේ යෙදුණු පරාක්‍රමබාහු රජතුමා ” පොළොවට වැටෙන එකඳු ජල බිඳුවක්වත් ප්‍රයෝජනයට නොගෙන මුහුදට හරින්න එපා” යනුවෙන් දක්වා ඇත්තේ ද එවැනි ජල කළමනාකරණයේ වැදගත්කම සනිටුහන් කරමින් .\n\nනියං සමයන් පිළිබඳ නිශ්චිතවම ශ්‍රී ලංකාවේ වාර්තා වෙන්නේ 1869 වසරේ සිටයි. මෑත කාලයේ වාර්තා ගත වූ නියං සමයන් පැවති වර්ෂයන් ලෙස 1982, 1983, 1987, 1992, 2001, සහ 2004 යන වර්ෂයන් දැක්විය හැකියි. විශේෂයෙන්ම 1992 සහ 2001 යන කාලවල දී ඇති වූ නියඟය ප්‍රබල නියං සමයන් ලෙසට වාර්තා වෙනවා.\n\nඅප දන්නා පරිදි සෑම වසරකම අගෝස්තු සහ සැප්තැම්බර් මාසවල තරමක වියළි සමයක් පැමිණෙනවා. එහි තීව්‍රතාවය වාර්ෂිකව වෙනස් වෙනවා. මේ දිනවල ද අප මුහුණ පා ඇත්තේ එවැනි වියළි සමයකට. එහෙත් එහි බලපෑම මෙවර ඉතාමත් ඉහළ මට්ටමක පවතිනවා. ඊට වැඩි වශයෙන් බලපා ඇත්තේ දේශගුණික විපර්යාසයන්.\n\nl වියළි කාලගුණික තත්ත්වය සමඟ වර්තමානයේ මතු වී ඇති ජල සම්පාදන ගැටලු විසඳීම සඳහා ඒකාබද්ධ වැඩපිළිවෙළක් අවශ්‍යයි නේද?\n\nඔව්. ජල විදුලි නිෂ්පාදනය, කෘෂිකර්මාන්තය හා කර්මාන්ත යන ක්‌ෂේත්‍ර හා බැඳුණු ඒකාබද්ධ වැඩපිළිවෙළක් අත්‍යවශ්‍යයි. විදුලිබල මණ්ඩලය, මහවැලි සංවර්ධන අධිකාරිය, කෘෂිකර්ම ‌දෙපාර්ත‌මේන්තුව, කාලගුණ විද්‍යා ‌ දෙපාර්ත‌මේන්තුව, ආපදා කළමනාකරණ ‌මධ්‍යස්ථානය, වාරිමාර්ග දෙපාර්තමේන්තුව වැනි ආයතන ‌ අතර ඒකාබද්ධ වැඩපිළිවෙළක් යට‌තේ එක්ව කටයුතු කිරීම වැදගත්. උදාහරණයක් විදිහට කාලගුණ විද්‍යා ‌දෙපාර්තමේන්තුව විසින් දත්ත විශ්ලේෂණය කර ලබා දෙන පුරෝකථන ඇසුරෙන් ප්‍රතිපත්තිමය තීරණ ගැනීමට සිදු වෙනවා. එම තීරණවලට අනුගත වීමට සියලු පාර්ශ්වයන්ට සිදු වෙනවා. විශේෂයෙන් කෘෂිකර්ම දෙපාර්තමේන්තුව, මහවැලි අධිකාරිය වැනි ආයතනයන් මේ දත්ත පදනම් කර‌ගෙන ඔවුන්ගේ කෘෂිකාර්මික බලප්‍රදේශවල ගොවිතැන් කටයුතු සඳහා අවශ්‍ය සැලසුම් සකස් කිරීමත් ඒවා ගොවීන් අතට කඩිනමින් ප්‍රේෂණය කිරීමත් ඉතා වැදගත්. ගොවීන්ට කුමන කාල වකවානුවල, කුමන ප්‍රමාණයන්ගෙන්, ජලය ලබා දීමට අවශ්‍ය දැයි යන්න තීරණය කිරීම මෙහිදී මූලික කාර්යභාරයක් වෙනවා.\n\nසෑම වසරකම මේ කාල වකවානුව තුළ (අගෝස්තු, සැප්තැම්බර්) වියළි තත්ත්වයක් මතුවන බව හා ඊට පෙර සූදානමක් අවශ්‍ය බව අප දන්නා දෙයක් . මිනිසුන්ගේ එදිනෙදා පරිභෝජනයට වගේම කෘෂිකර්මාන්තයට , සත්ත්ව පාලනයට අවශ්‍ය ජලය ලබා ගැනීම සඳහා නියං කාල සීමාව තුළදී නිසි ලෙස ජල කළමනාකරණයක් අවශ්‍යයි . ඒ වගේම ඒකාබද්ධ කෘෂිකාර්මික පද්ධතියක් ස්ථාපිත කිරීම, උපායමාර්ගික ආහාර සංචිත ස්ථාපිත කිරීම, ගොවියාගේ අස්වැන්නට නිසි මිලක් ලබා දීමට කටයුතු කිරීම, ආහාර නිෂ්පාදනය ආශ්‍රිත දත්ත සංචිත එකතු කිරීම, සාධාරණ වෙ‌‌ළෙඳ ප්‍රවේශයන් ස්ථාපිත කිරීම, ආහාර නිෂ්පාදන ක්‍රියාවලින් සඳහා දේශගුණ විපර්යාසයන්ට අනුකූලව අනුගත වීමේ හැකියාව වැඩි දියුණු කිරීම සඳහා පවත්නා මූල්‍ය යන්ත්‍රණයන් හෝ නව්‍ය මූල්‍ය යන්ත්‍රණයන් උපයෝගී කර ගැනීම සහ ක්‍රියාත්මක කිරීමට වැඩපිළිවෙළක් සැකසීම යන ක්‍රියාමාර්ග ගැනීම ද මේ යටතේ වැදගත් වෙනවා.\n\nl මෙවැනි කාලවකවානු තුළ ආහාර සුරක්ෂිතතාවයේ වැදගත්කම කෙබඳුද?\n\nලෝකයේ ආහාර නිෂ්පාදන ක්‍රියාවලියට මෙම දේශගුණික විපර්යාස බෙහෙවින් බලපානවා වගේම ආහාර සුරක්ෂිතතාවයටත් විශාල බලපෑමක් එල්ල කරනවා. මූලික වශයෙන් උෂ්ණත්වය වැඩි වීමත් සමඟ වර්ෂාපතනයේ වෙනසක් සිදු වීම නිසා ආහාර නිෂ්පාදන ක්‍රියාවලියට බලපෑම් ඇති වෙනවා. මේ නිසා ආහාර සුරක්ෂිතතාව කෙරෙහි වැඩි අවධානයක් යොමු කිරීම ඉතාම වැදගත් පියවරක්. එක්සත් ජාතීන්ගේ සංවිධානයට අනුව “ආහාර සුරක්ෂිතතාව යනු ක්‍රියාශීලී, සෞඛ්‍ය සම්පන්න සහ නීරෝගීමත් ජීවිතයක් ගත කිරීමට අවශ්‍ය ආහාර සහ එහි රුචිකත්වය සපුරාලිය හැකි පරිදි, ප්‍රමාණවත්, සුරක්ෂිත සහ පෝෂ්‍යදායී ආහාර සියලුම පුද්ගලයන්ට සෑම කල්හිම භෞතික, සාමාජීය සහ ආර්ථික වශයෙන් ප්‍රවේශ වීමට ඇති හැකියාව” ලෙස දක්වා තියෙනවා. සාමාන්‍යයෙන් පුද්ගලයෙකුට සෞඛ්‍ය සම්පන්න සහ නීරෝගීමත් ජීවිතයක් ගත කිරීම සඳහා දවසකට අවම කැලරි 2500ක් වත් අවශ්‍ය බව ඔවුන් තවදුරටත් දක්වා තිබෙනවා.\n\nl කාලගුණික දේශගුණික බලපෑම් අවම කිරීම සඳහා ගත යුතු ක්‍රියාමාර්ග මොනවා ද?\n\nපරිසර උෂ්ණත්වය ඉහළ යාමට ප්‍රධාන වශයෙන් බලපාන්නේ මානව ක්‍රියාකාරකම්. ඉදිරියේදී, එනම් 2050 වනවිට ගෝලීය උෂ්ණත්වය වැඩි වීම පාලනය කිරීම උදෙසා එක්සත් ජාතීන්‌ගේ පරිසර වැඩසටහන, විවිධ රටවල් හා පරිසර සංවිධාන විසින් විවිධ ක්‍රියාමාර්ග දැනට ගනිමින් සිටිනවා. ශ්‍රී ලංකාව තුළත් වර්තමානය වන විට අධික උෂ්ණත්වය හේතුවෙන් විවිධ ප්‍රදේශවල කෘෂිකර්මාන්තය ආශ්‍රිත වී සහ ‌භෝග වගාවන් සිදු කිරී‌මේ දීත්, ඊට අවශ්‍ය ජල සම්පාදනයේ දීත්, විවිධ ගැටලුවලට මුහුණ දෙනවා. මේ වසරේදී මෝසම් වර්ෂාපතනයේ යම් අඩුවක් පැවතියත්, මීට ‌පෙර කාල වකවානු තුළ මෙතරම් දරුණු ආකාරයට ජලසම්පාදනය කර ගැනී‌මේ ගැටලු මතු වුණේ නැහැ. ඒ අනුව අපට මේ දිනවල හිඟ සම්පතක් වශයෙන් තියන ජලය උපරිම කාර්යක්ෂමතාවයෙන් යුතුව කළමනාකරණය කිරීමේ අවශ්‍යතාවයක් පවතිනවා. අපේ ගොවීන් නිරන්තරයෙන් හුරුවෙලා තිබෙන වී වගාවට මෙවැනි ජලය හිඟ කාලයන්හි අවම ජල පරිභෝජනයක් සහිත භෝග වගාවට යොමු වීම වඩාත් යෝග්‍යයි. උදාහරණයක් වශයෙන් වී ගොවිතැනට විකල්ප ලෙස මුං, තල, කුරහන්, කවුපි වැනි වගාවන් සිදු කළ හැකියි. එමෙන්ම තනි තනි පුද්ගලයින් වශයෙන් අප සියලු දෙනා ආහාර පරිභෝජනයේ දී සිදු කරන අපතේ යාම වළක්වා ගැනීම සඳහා කටයුතු කළ යුතුයි. විශේෂයෙන්ම, ගොවීන් විසින් සිදු කරන නිෂ්පාදනය අවසානයේදී පාරිභෝගිකයා අතට පත්වන තෙක් වූ කාල පරාසය තුළ දී අස්වැන්නෙන් 40%ක ප්‍රමාණයක් විනාශ වෙනවා. මෙම පසු අස්වනු හානිය අවම කරලීම උදෙසා ද කටයුතු කිරීම අත්‍යවශ්‍යයි.\n\nමේ දිනවල පවතින අධික නියං සහගත කාලගුණ තත්ත්වය නිසා කුරුණෑගල, උඩවලව වැනි ප්‍රදේශවල ගොවිබිම්වලට දැඩි හානි වී ඇති බවට වාර්තා වෙනවා. ඇතැම් ප්‍රදේශවලට මේ තත්ත්වය දරුණු ලෙසත්, සමහර ප්‍රදේශවලට යම් මට්ටමිනුත් බලපාලා තියෙනවා. මොන ආකාරයට බලපෑවත් අවසානයේ සිදු වන්නේ අස්වැන්න අඩු වීම හෝ විනාශ වීම යාම. ඒ නිසා මේ සම්බන්ධව අවධානය යොමු කළ යුතුයි. එහෙම නැති වුණොත් විදේශ විනිමය හිඟයක් පවතින මෙවන් අවස්ථාවක එය රටේ ආර්ථිකයට බරපතළ ප්‍රශ්නයක් වෙන්න පුළුවන්. මේ නිසා මෙවැනි වියළි කාලගුණික තත්ත්වයන් හමුවේ ජල කළමනාකරණය සඳහා විද්‍යාත්මක ක්‍රමවේදයන් භාවිත කිරීමත්, ආහාර සුරක්ෂිතතාව සම්බන්ධව අවධානය යොමු කිරීමත් කාලෝචිත පියවරක් වෙනවා. මෙවන් තත්වයන් විධිමත්වත්, ක්‍රමානුකූලවත්, තිරසර අයුරින් කළමනාකරණය පිණිස අදාළ රාජ්‍ය ආයතන අතර සහයෝගීත්වයක් මෙන්ම අන්‍යෝන්‍ය අවබෝධයකින් යුක්තව විධිමත් කළමනාකරණයක් කඩිනමින් ඇති කිරීම අතවශ්‍යයි.\n\nශෂී ගමගේ\n\nසන්නිවේදන හා මාධ්‍ය ඒකකය\n\nකැලණිය විශ්වවිද්‍යාලය",
       "URL": "https://www.dinamina.lk/2023/08/28/featured/17674/%e0%b6%86%e0%b7%84%e0%b7%8f%e0%b6%bb-%e0%b7%83%e0%b7%94%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ad%e0%b7%8f%e0%b7%80%e0%b6%ba-%e0%b6%9c%e0%b7%90%e0%b6%b1-%e0%b7%84%e0%b7%92/",
       "Category": "featured",
       "Parent URL": "https://www.dinamina.lk/category/featured//page/15/"
}