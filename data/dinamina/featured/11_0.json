{
       "Source": "dinamina",
       "Timestamp": "September 11, 2023 1:09 am",
       "Headline": "මඩිහේ මහ  නා හිමි සමර",
       "News Content": "(ශ්‍රී ලංකා අමරපුර මහා නිකායයේ ප්‍රථම උත්තරීතර මහානායක ධුරය හොබවා පෙරේදා (9) වන් දිනෙක අපවත් වී වදාළ අතිපූජ්‍ය මඩිහේ පඤ්ඤාසීහ මාහිමිපාණන් වහන්සේගේ 20 වැනි ගුණ සමරුව නිමිත්තෙනි)\n\nමඩිහේ මහ නා සමිඳුන් අද දවස\n\nකොඩියේ දුටුගැමුණු සිහ රුව තෙද විලස\n\nඑඩියේ සිහි කරමු අතුරා මල් පලස\n\nවැඩියේ උන් වහන්සේ සත සුව පිණිස\n\nමිනිහා හදමින්ම අපි මවු රට හදමු\n\nවළහා දුක්පතුන් දුක සුවපත් කරමු\n\nවටහා දුන්නු දන හට සිය’රුත් නවමු\n\nඅදහාගත නොහැකි හිමි මෙහෙවර සිතමු\n\nදම්රැකි නකයෙ සඟ නයු වී තුරුණු වියේ\n\nදම්රැකි මඟට නව එළියක් දී පැහැයේ\n\nනිම් නැති මෙහෙ කළෝ සිය බෝසත් දිවියේ\n\nසම්බුදු මඟට දුන් සවි දිනැ දිනැ දිලියේ\n\nසුසුදු පිළිවෙතින් සරු වුණු හැම දවස\n\nසුමුදු වත, පවත, එලෙසම සුහද බස\n\nවිරුදු අය පවා පැසැසූ සැටි නොලස\n\nපුබුදුවයි අදද අප හද මල් විලස\n\nසිංහල දෙමළ මුස්ලිම් දෑ සමඟියම\n\nපින් බර ලක් මවට දෙයි හැම අත්වැලම\n\nඅන් දෑ උවදුරින් වැළැකෙන මඟද එම\n\nදැන් වත් සිතමු මහ නා හිමි දුර දැකුම\n\nබෙදුණද දනන් පිල්වල නොසිතා අගුණ\n\nරැඳුණද රජයු බලයෙම නොතකා දියුණ\n\nරිදුණද කාට වුව කිය යුතු වූ කරුණ\n\nගණනද සලකවා පැවැසූවෝ එදින\n\nමඟටම ගෙවා කාලය අන් සුව පිණිස\n\nදිගටම වැඩ කළෝ නොතකා කිසි වෙහෙස\n\nදැයටම අනතුරක් ඇති වූ කල විගස\n\nරටටම නැඟූ හඬ වියැකේවිද කෙලෙස\n\nඅදට ඇවැසි මහ පින්කම දන රැකුම\n\nපවට බියව දිවි ගෙවුමයි ලෙස දහම\n\nකලට වැසි වසින්නේ එවිටයි නියම\n\nරටට පිහිට සැලැසේ නැතිවම යැදුම\n\nසසුනට, බස-රැසට, මෙදෙසට කැටපත් ව\n\nනකයට අමරපුර සඟනට අග පත් ව\n\nහැම දෙට සඟුන් හට නොනිලව අග කොත් ව\n\nසදහට පිදිණි මහ නා හිමි බුදු පුත් ව\n\nඑකසර කෙසර විලසින් එඩිතරව නොබා\n\nපියවර නැඟූ සබයට නිසි කරුණු තබා\n\nකිසි වර ගැතිකමට පිලකට නොගිය සබා\n\nසිය වර වඳිමි හිමි ගුණයට දිලුණු පබා\n\nමිනිසියාව මිනිහා හැදුවාම ලැබේ\n\nඑහැදියාව අදියෙවුමෙන් හැදේ ඉබේ\n\nදැහැමියාව සරු වී ඒ සමඟ හෙබේ\n\nමහිමියාව බස ඇත යුග-යුගෙහි නුබේ\n\nඋතුරු දකුණු හැම දෙස පෑ සඳපාන\n\nසුහුරු සුදැකුමෙන් සැදි මහ වියතාණ\n\nපවුරු දැක නොනැවැතුණු ඇත් රජිඳාණ\n\nඋතුරුතර මඩිහෙ මහ නා සමිඳාණ\n\n\n\n\n\nතිරිකුණාමලේ\n\nආනන්ද මහ නා හිමි",
       "URL": "https://www.dinamina.lk/2023/09/11/featured/21074/%e0%b6%b8%e0%b6%a9%e0%b7%92%e0%b7%84%e0%b7%9a-%e0%b6%b8%e0%b7%84-%e0%b6%b1%e0%b7%8f-%e0%b7%84%e0%b7%92%e0%b6%b8%e0%b7%92-%e0%b7%83%e0%b6%b8%e0%b6%bb/",
       "Category": "featured",
       "Parent URL": "https://www.dinamina.lk/category/featured//page/11/"
}