{
       "Source": "dinamina",
       "Timestamp": "September 11, 2023 2:52 am",
       "Headline": "ස්වර්ණ පුස්තක සම්මාන දිනාගත් වගයි- පොත පතින් ලබන ජීවිත පෙරළිය නූතනයට අහිමිද?",
       "News Content": "ශ්‍රී ලංකා පොත් ප්‍රකාශකයන්ගේ සංගමය 17 වැනි වරටත් පැවැත්වූ ස්වර්ණ පුස්තක සම්මාන උලෙළ ඉකුත්දා(8) කොළඹ BMICHහිදී මහාචාර්ය ප්‍රණීත් අභයසුන්දර මහතාගේ ප්‍රධානත්වයෙන් විද්වතුන්, ගත් කතුවරුන් ඇතුළු සම්භාවනීය අමුත්තන් රැසකගේ සහභාගිත්වයෙන් පැවැත්විණි. ප්‍රධාන අනුග්‍රාහක වශයෙන් සම්පත් බැංකුව නියෝජනය කරමින් එහි ප්‍රධාන මූල්‍ය නිලධාරි, විධායක අධ්‍යක්ෂ අජන්ත ද වාස් ගුණවර්ධන මහතා ඇතුළු නිලධාරින් ගණනාවක් ඊට එක්ව සිටියහ. එදින ප්‍රශස්තතම නවකතාවට හිමි ස්වර්ණ පුස්තක සම්මානය හා රුපියල් අටලක්ෂ පනස් දහසක මුදල් ත්‍යාගය නෝබට් අයගමගේ රචනා කළ ෆාස්ට් පබ්ලිෂින් ප්‍රකාශයට පත් කළ ‘කුර හඬෙකි වියැකෙන’ නවකතාවට හිමි විය.\n\nඒ ජයග්‍රහණයට හේතු විමසූ විටදී නෝබට් රටටම කියා සිටියේ, උගත් කාන්තාවක් නොවූ සිය මව කුඩා කලදී තමාට ගොතා කියූ කතාන්දර රසය දිගේ ඔහු සාහිත්‍ය දිගේ මෙතරම් දුරක් පැමිණි බවය. එදින සම්මාන සහ රුපියල් ලක්ෂය බැගින් දිනූ සෙසු නවකතා සහ කතුවරුන් වූයේ, එරික් ඉලයප්ආරච්චි රචනා කළ, ගොඩගේ ප්‍රකාශනයක් වන ‘පහනක අඳුර’ ද සුරත් ද මැල් රචනා කළ සරසවි ප්‍රකාශනයක් වන ‘ඩුඕ’ ද පී. බී. ජයසේකර රචනා කළ කෙහෙලි ප්‍රකාශනයක් වන ‘උසාවි ගිය නෙරුඩා නොහොත් කාම‍ඝෝර කවියා’ ද මංජුල වෙඩිවර්ධන රචනා කළ, විදර්ශන ප්‍රකාශනයක් වන මුන්නක්කරේ සංසාරේ වශයෙනි. එහිදී මහාචාර්ය ප්‍රණීත් අභයසුන්දර කියා සිටියේ, ‘ හොඳ පොත් කියවීම ප්‍රතිකාරයක්. පොත් පිළිබඳ ආසාව උපදවාගෙන කියවීමට හුරු වීම විශාල ජීවිත පරිවර්තනයක් ඇති කරන්නක්. ඒත් අපට එය හිමිද? අහිමිද? විශ්වවිද්‍යාල විද්‍යාර්ථින්ගේ පොත් පත් කියවීම ගැන අපට සතුටු විය නොහැකියි. එසේම, මේ වන විට සරසවි විද්‍යාර්ථින්ගේ මෘදු කුසලතා ඉහළ නැංවීමට රජයට වාර්ෂිකව විශාල වියදමක් දැරීමට සිදු වෙලා. ඒත් හොඳින්ම මෘදු කුසලතා වර්ධනය කෙරෙන්නේ ළමුන්ගේ නිවෙසින්, පාසලෙන්, දහම් පාසලෙන් හා සාහිත්‍ය පොත් පත් කියවීම ඇතුළු සෞන්දර්යයෙන්. ඒත් අද වන විට ඇතැම් අති දක්ෂ සරසවි සිසුන් පවා දිවිනසා ගන්නා තැනට පත්වී තබෙනවා. ඒ පිළිබඳ ඉකුත් කාලයේදී කෙරුණු පර්යේෂණවලදී හෙළිවී තිබුණේ ඉහත දැක්වූ විදිහට මෘදු කුසලතාවලට යොමු නොවීම. ඒ අතර උසස් සාහිත්‍ය, කලා ඇසුරෙන් ඈත් වීම කැපී පෙනෙන කරුණක්. සිංහල භාෂාව මෙන්ම දෙමළ භාෂාව ද භාෂණය, ලේඛනය දුර්වලයි ගෝලීය පුරවැසියා බිහි වීමට ඉංග්‍රීසි අවශ්‍යයි. ඒත් ඒ පමණක් නෙවෙයි, තවත් භාෂා දැනුම අවශ්‍යයි. දෙමළ භාෂක සමාජයේ ඒ බසට පුදුම ආදරයක්, ගෞරවයක් තියෙන්නේ. ඒත් ඊට සාපේක්ෂව සිංහල භාෂාව අඩපණ වෙලා. වර්ෂ 1955දී සර් ජෝන් කොතලාවල ආණ්ඩුව සාහිත්‍ය සම්මාන දෙන්න තීරණය කළා. ඒක සිළුමිණ පුවත්පතින් ඉදිරිපත් වූ යෝජනාවක්. එවකට ඒ කාර්යය භාර වුණේ එස්මන්ඩ් වික්‍රමසිංහ මහතාට. එතුමා වත්මන් ජනාධිපතිවරයාගේ පියා. 1955 නිදහස් දවසේ ලේඛකයාට, කවියාට සම්මාන දෙන්න සූදානම් කෙරුණේ ඒ විදිහට. ඒත් ආණ්ඩුව පෙරළුණා.ඊළඟට බලයට පැමිණි බණ්ඩාරනායක අගමැතිවරයා සංස්කෘතික දෙපාර්තමේන්තුව මඟින් ඒ සම්මාන උලෙළ පැවැත්වූවා…’ වශයෙනි.\n\n\n\nනුවන් මහේෂ් ජයවික්‍රම\n\nඡායාරූප – දුෂ්මන්ත මායාදුන්න",
       "URL": "https://www.dinamina.lk/2023/09/11/featured/21091/%e0%b7%83%e0%b7%8a%e0%b7%80%e0%b6%bb%e0%b7%8a%e0%b6%ab-%e0%b6%b4%e0%b7%94%e0%b7%83%e0%b7%8a%e0%b6%ad%e0%b6%9a-%e0%b7%83%e0%b6%b8%e0%b7%8a%e0%b6%b8%e0%b7%8f%e0%b6%b1-%e0%b6%af%e0%b7%92%e0%b6%b1/",
       "Category": "featured",
       "Parent URL": "https://www.dinamina.lk/category/featured//page/10/"
}