{
       "Source": "dinamina",
       "Timestamp": "October 9, 2023 1:01 am",
       "Headline": "සයිමන් නවගත්තේගම කියන්නේ වෙනම සාහිත්‍යයක්",
       "News Content": "“ඔහුට ගමේ දී හීන් කොල්ලා’ ‘සයිමා’ යන නම් භාවිත කොට ඇත. වයස අවුරුදු හත, අට වනතුරු ඔහු කොණ්ඩේ බැන්දා. ලෙඩකට වුණු බාරයක් නිසා වරලස කපා ඇත. “\n\n1969 වසරේදී මා ‘සරසවිය’ පුවත්පතට සම්බන්ධ වූයෙමි. ‘නාට්‍ය’ පිටුව නවමු මුහුණුවරකින් සකස් කිරීමට එවකට එහි ප්‍රධාන කර්තෘ විමලසිරි\nපෙරේරා මහතාට අවශ්‍ය විය. එහි වගකීම මා හට පැවරුණි. ඒ ‘අලුත් ඉරක් යටින්’ නම් විශේෂාංගයයි. දිනක් ගුවන්විදුලි සංස්ථාවේ නාට්‍ය නිෂ්පාදකවරයාව සිටි සුගතපාල ද සිල්වා හමුවීමට ගිය මට ඔහුගේ මේසය ඉදිරියේ වාඩි වී දුම්වැටියක් උරමින් සිටි අකීකරු කොණ්ඩයක් සහිත තද නිල් පැහැති අත් දිග කමිසයකින් හා කළු කලිසමකින් සැරසී සිටි තරුණයකු දක්නට ලැබුණි.\n\n“මේ උඹේ පත්තරේට ලිපි ලියන්න හොඳම කෙනෙක්,ළු සයිමන් නවගත්තේගම.’’\n\n‘සයිමන් රඟ පෑ “සහන් එළිය” නාට්‍ය දැකල තියෙනවා. ඒක විශිෂ්ට රංගනයක්. ඔයාට පුළුවන් නම්, ලේක්හවුස් පැත්තේ හෙට උදේට එන්න. අපිට පුළුවන් විස්තර ටිකක් කතා කරන්න. පින්තූරයකුත් ගන්න පුළුවන්. ’\n\n“හොඳයි මම දහයට විතර එන්නම්.”\n\nඑදා හමුවීමෙන් පසු සයිමන් මගේ සමීප මිතුරෙකු විය. මම ඔහුට “සනී” යැයි ඇමතුවෙමි. සයිමන් සමඟ එදා කළ සංවාදය ඇසුරෙන් මා ‘සරසවියට’ ලියූ විශේෂාංගය පළ වී සතියකට පමණ පසු ඔහු යළිත් ගුවන්විදුලි කාර්යාලය අසල බස් නැවතුම්පොළේ දී අහම්බෙන් මුණ ගැසිණි.\n\n‘අර ලිපිය පළවෙලා තිබුණා. මම ගිය සිකුරාදා ගමේ ගියා. අනුරාධපුරයේ අපේ ගෙවල් තියෙන වන්නියේ නවගත්තේගම ගමේ පුංචි කඩේක තිබිල මුදලාලි ගෙනත් පෙන්නුවා. සරසවිය පත්තරේ එහෙත් තියෙනවා නේ.’\n\n‘මම සිනාසුනෙමි. ඒ වන විට ‘සරසවිය’ පිටපත් ලක්ෂයක් ඉක්මවා වාර්තාගත අලෙවියක් තිබුණි.\n\nසයිමන් නවගත්තේගම නම් මේ අපූරු මිනිසා 1940 සැප්තැම්බර් 15 වෙනිදා පුත්තලම් දිස්ත්‍රික්කයේ නවගත්තේගම දී උපත ලැබුවේය. නවගත්තේගම ගමේ පාසලින් මහව මධ්‍ය විද්‍යාලයටත්, එතැනින් අනුරාධපුර මධ්‍ය විද්‍යාලයටත්, ඉන්පසු පේරාදෙණිය විශ්වවිද්‍යාලය, විද්‍යෝදය හා කොළඹ විශ්වවිද්‍යාලවල ඉගෙනුමින් උපාධිය ලැබූ ඔහු මා හමුවන විට කැලණි මහා විද්‍යාලයේ ගුරුවරයකු ලෙස සේවය කළේය. කෙටිකතා හා නවකතා රචකයකු, නාට්‍ය රචකයකු හා චිත්‍රපට තිරනාටක රචකයකු වූ ඔහු කලා විචාරකයකු ද විය.\n\nසයිමන් හා මා අතර තිබූ සමීප සබඳකම නිසා ඔහුගේ ජීවිත අත්දැකීම් රැසක් දැනගන්නට ලැබුණි. ඒවා ඇසුරින් මා පුවත්පත් විශේෂාංග කිහිපයක්ම ලියුවෙමි. මට අවශ්‍ය වූයේ උපන්ගම, දෙමාපියන් ගැන මෙන්ම ඔහුගේ නිර්මාණ හැකියාව දැන ගැනීමටය. වරක් ඔහු අතීත තොරතුරු කියමින් කතාව පටන් ගත්තේය.\n\n‘මම ඉපදුණේ පුත්තලම් දිස්ත්‍රික්කයේ ඝන කැලෑවලින් වටවුණු නවගත්තේගම කියන ගමේ. ඒ කාලේ ණමඩුවට, අනුරාධපුරයට, ගල්ගමුවට යන්න තිබුණේ කරත්තයෙන් හෝ පයින්. කැලෑවේ අලි, කොටි, වලසුන් හිටියා. ඔවුන් සමඟ ඉතාම සමීප සහජීවනයකින් අපේ තාත්තලා ජීවත් වුණේ. තාත්තා දුප්පත් අඳ ගොවියෙක්. හේන් ගොවියෙක්. මා අම්මාගෙත්, තාත්තාගෙත් එකම දරුවා නිසා මට සීමාන්තික නිදහසක් දුන්නේ. කලාව ගැන මගේ හිත පිබිද වූයේ මගේ අම්මා. ඇය මගේ හිස උකුළේ තියාගෙන ‘යසෝදරාවතේ’ කවි මට පාඩම් කරනවා. මේ කාලේ ගමෙන් පැනලා ගිහින් නොයෙක් තැන්වල ඇවිදලා කොළඹ නැව්වල හුනුත් ගාලා ආවේ. ඔහු මට මරදානේ ටවර් එකේ දැකපු නාට්‍ය ගැන කියනවා විතරක් නොවෙයි ඒවම රඟපාලත් පෙන්වනවා.’\n\nඔහුට ‘සයිමන්’ කියලා නම තබා ඇත්තේ ඔහුගේ සීයා හඳුනන ඉස්සර පුත්තලමේ හිටපු සුදු ඒජන්ත (දිසාපති) කෙනෙකුගේ නමට ගෞරවයක් වශයෙන් කියා සයිමන් කියා ඇත.\n\nඔහුට ගමේ දී ‘හීන් කොල්ලා’ ‘සයිමා’ යන නම් භාවිත කොට ඇත. වයස අවුරුදු හත, අට වනතුරු ඔහු කොණ්ඩේ බැන්දා. ලෙඩකට වුණු බාරයක් නිසා වරලස කපා ඇත. මේ අතර අවුලේගම සේනාධීර නම් කවියා දෙවෙනි මහත්තයා හැටියට පත් වී පැමිණ ඇත. ඇහැළේපොල මහත්තය ගමේ පාසලේ උගන්වන්න පැමිණි තවත් කවියෙක්. සයිමන්ට කාව්‍ය භාෂාව ගැන දැනුමක් ලැබුණේ මේ ගුරුවරුන් දෙදෙනා නිසා. ‘අලියා වැටුණු වැවේ’ හිටපු විමලරත්න කුමාරගම කවියා සයිමන්ගේ තාත්තාගේ යහළුවෙක්. ඒ කාලයේ සයිමන්ගේ තාත්තා දක්ෂ දඩයක්කාරයෙක් ලු. ඉරටේ කානු දෙකේ වෙඩි පුරවන තුවක්කුවක් තාත්තාට තිබී ඇත.\n\nකුමාරගම කවියා ගැන සයිමන්ට තිබෙන මතකයයි මේ.\n\n‘මට කවි කියන්න කියලා අහගෙන ඉඳලා කුමාරගම මහත්තයා දවසක් ශත 50ක් තෑගි කළා. ඒකෙන් මං හුඟක් ධෛර්යවත් වුණා. ගමේ උගන්වන්න ආපු මොනිටර් ගුරුවරයෙක් වන ගනේකැලේ රත්නායක මහත්තයා ‘ශිෂ්‍යත්වයක්’ කියලා විභාගයක් තියෙනවා කියලා මාව එක්ක ගියා බළල්ලට. එදා තමයි මං දැක්කෙ තාර පාරක්. බස්, කෝච්චි, සපත්තු ඇඳගත්ත ශිෂ්‍ය ශිෂ්‍යාවෝ. අපි ගමේ ඉස්කෝලෙට ඇන්දේ සරම නැත්නම් පොළෙන් ගෙනාපු ගමට හුරු ‘ජංගිය’ කියන ඇඳුම. අනිත් වෙලාවට හෙලුවෙන් හෝ අමුඩය ගසාගෙන හිටියා. ශිෂ්‍යත්වයෙන් පාස් කියලා මාව මහව මධ්‍ය විද්‍යාලයට ගොහින් දැම්මා. එහෙදි තමයි කොට කලිසම් පොළෙන් අරන් දුන්නේ. ඒ කාලයේ සිංහල හැර ආගම ඇතුළු සියලුම විෂයයන් ඉංග්‍රීසියෙන් කළේ.’\n\nසයිමන් ලොකු අමාරුවක වැටී ඇත්තේ මහව විද්‍යාලයේ ඉගෙන ගන්නා කාලයේ කලාවට මුල් තැන දෙන්නට පටන්ගත් නිසාය. ඒ කාලයේ ඔහු නොතින් ආසාවෙන් කවි, කෙටිකතා, නවකතා කියවා ඇත. ඔහු සිග්මන් ෆ්‍රොයිඩ්ගේ මනෝ විද්‍යා පොතක් කියවා සහෝදර ශිෂ්‍යයින්ට මනෝ ප්‍රතිකාර කරන්නට පටන්ගෙන ඇත. මේ කාලයේදීයි සයිමන් අකරතැබ්බයකට පත්ව ඇත්තේ. ඒ ගැන ඔහු කී කතාවයි මේ.\n\n‘බස්නායක කියලා ශිෂ්‍ය‍ෙයක් මගේ පන්තියේ හිටියා. ඔහු නිතර සිහි නැතිව වැටෙනවා. මම මනෝ විද්‍යානුකූලව හොයලා බලපුවාම පෙනුණා පන්තියේ හිටිය කැතරින් කියලා කෙල්ලකට ප්‍රේම කරලා ආදරය බිඳ වැටුණාම මේ ලෙඩේ ආරම්භ වූ බව. මම දෙන්නව නැවත යාළු කළා. ලෙඩේ සනීප වුණා. දෙන්නා ලියන ප්‍රේම හසුන් එහාට මෙහාට ගෙනිච්චේ මම. කෙසේ හෝ ලියුම් ගෙනියන දූතයා මම කියලා අහුවෙලා විදුහල්පතිතුමා (පසු කලෙක දිවුලපිටිය පාර්ලිමේන්තු මන්ත්‍රීව සිටි ආරියරත්න ජයතිලක මහතා) මට මුළු පාසලම ඉදිරියේ දණින් ඇවිද්ද ඇවිද්ද පහර දුන්නා. මෙයින් ලැජ්ජාවට පත් මම දිවිනසා ගන්නටත් හිතුවා. ඒක ක්‍රියාත්මක කරන්න කල්දාලා මම ඒ කාලයේ පාසලේ තිබුණ හොඳම පුස්තකාලයට වෙලා පොත් කියව කියවා අනිත් අයගෙන් මූණ හංගාගෙන හිටියා.\n\nමේ පුස්තකාලයේ තිබුණා ඩොස්ටොයෙව්ස්කිගේ, ටෝල්ස්ටෝයිගේ පොත්. මේවා කියවන්න කියවන්න මට දිවිනසා ගැනීමේ රහසිගත තීරණය අමතක වෙලා ගියා. මම පොත් ගුල්ලෙකු වුණා. ලෝකයේ සිටි ශ්‍රේෂ්ඨතම කලාකාරයින්ගේ ඇසුරට පත් වුණා මේ පොත්වලින්. මේ කාලයේ මම අභ්‍යාස වශයෙන් කෙටිකතා ලිව්වා. ඒ කාලේ හිටිය ප්‍රසිද්ධ ලේඛකයන්ට ඒ කෙටිකතා තැපැල් කර යැව්වා. එයින් කෙටිකතා දෙක තුනක් කියවපු කේ. ජයතිලක මහත්තයා අහල එව්වා ‘මේ කතා කොපි කළේ කොහෙන්ද?’ කියලා. එදා මම තේරුම් ගත්තා මගේ කෙටිකතා හොඳ බව. ජයතිලක මට එන්න කියා තැපැල්පතක් එව්වා. මගේ කෙටිකතා ගැන පැහැදිලා ඔහු ප්‍රස්තාවනාවක් ලියලා, මගේ නිර්මාණ ගුණසේන සමාගමේ ප්‍රකාශන අංශයේ වී. ඩී. ද ලැනරෝල් මහත්තයා ගාවට යැව්වා. ‘ඔහුගේ කතාව’ 1960දී ලිහිණි කෙටිකතා පොතක් ලෙස ප්‍රකාශයට පත් වුණා. මේ පොත ලංකා විශ්වවිද්‍යාලයේ වැඩිහිටියෝ අතින් අරන් ගිහින් වර්ණනා කර කර විකුණල දුන්නා. එයට මුල් වුණේ පසුව කීර්තිමත් පරිපාලන නිලධාරියෙකු වූ ඥානවිපුල මුණසිංහ. පොතේ මිල රු. 1.50යි.\n\nසයිමන්ගේ නිර්මාණ ශක්තිය වඩාත් ඔපවත් වූයේ මහාචාර්ය එදිරිවීර සරච්චන්ද්‍රයන්ගේ නිර්මාණ පන්තියේ ලැබූ පරිචය, ආභාසය නිසා ලු. ඔහු සරච්චන්ද්‍රයන්ට කාන්තාවකට වගේ ප්‍රේම කළේය.\n\nසයිමන් හිතුවක්කාර ජීවිතයක් ගත කළ තරුණයෙකි. ඔහු සරසවියේ දී මහ වැස්සේ තෙමි තෙමී කල්පනා ලොව පුබුදු කර ගත්තේය. සරසවියෙන් සරසවියට පලා ගියේය. තද නිල් පැහැති අත් දිග කමිසය හා තද කළු පැහැති කලිසම ඔහුගේ නිල ඇඳුම විය. පසු කලෙක ඔහු හිස පැලඳ සිටියේ කැප් තොප්පියකි.\n\nඔහුගේ නවකතා හා වෙනත් නිර්මාණ තුළින් ඔහුටම ආවේණික සාහිත්‍යයක් බිහිකළ කලාකරුවෙකි. ඔහු නිර්මාණ කළ නවකතා අතර, සුද්දිලාගේ කතාව – සංසාරණ්‍යය දඩයක්කාරයා – දඩයක්කාරයාගේ කතාව, සංසාරණ්‍යය අසබඩ – සංසාරණ්‍යය උරුමක්කාරයා, සාපේක්ෂණී – ක්ෂීර සාගරය කැලඹිණ කැපී පෙනෙන කෘතීන්ය. සුද්දිලාගේ කතාව, කෙටිකතාවක් (ඔහු මළ ගිය පසු – සාගර ජලය මදි හැඬුවා ඔබ හන්දා) සිනමාවට පිවිසි අතර, සුද්දිලාගේ කතාව, සිරි මැදුර, සෙයිලම චිත්‍රපටවල තිර නාටක රචනා කළේ සයිමන්ය. මේ චිත්‍රපට අතරින් ‘සුද්දිලාගේ කතාව’ චිත්‍රපටයට ඔහුට 1990 සරසවිය සම්මාන උලෙළේදී හොඳම තිර නාටකය සඳහා සම්මානය ලබා ගත්තේය. ඔහු තිර නාටක ලියූ සුද්දිලාගේ කතාව හා සිරි මැදුර චිත්‍රපට දෙක නිෂ්පාදනය කළේ ආචාර්ය බන්දුල ගුණවර්ධනය. (වර්තමාන ජනමාධ්‍ය ඇමැති) සුද්දිලාගේ කතාව චිත්‍රපටයට සම්මාන 13ක් (සරසවි – 08, ජනාධිපති 04, OCIC – 01) සිරි මැදුර චිත්‍රපටයට සම්මාන 11ක් (සරසවිය – 08, OCIC – 03)\n\nසයිමන් පසුකාලීනව ලොකු තෘප්තියක් ලැබුවේ සමාජ සේවා වැඩවලිනි. ඒ ගැන ඔහු ‘ජීවිතය පිළිබඳ කලකිරීම, අතෘප්තිය නැති කර ගන්න ආත්මාර්ථකාමී හැඟීම් හා වැඩවලින් හෙම්බත් වුණාම අමෘතයක් වගේ බොන්න පුළුවන් ඔසුවක් තමයි පරමාර්ථකාමීව අනුන්ට සේවය කිරීම. ඒකෙන් තවදුරටත් ජීවත් වෙන්ඩ ආසාව ඇතිවෙනවා. මේකට මාර්ගය කියා දුන්නේ තාත්තා. තාත්තයි තවත් බොහෝම අයයි අඳ ගොවියන් වශයෙන් ලොකු පීඩාවකින් හිටියෙ. එක දවසක් තාත්තා ඒ හැමදෙනාටම කීවා අනුන්ගේ කුඹුරුවල වැඩ නවත්වන්න කියලා. කැලේට ගිහින් පුරාණ වැවක් නැවත හැදුවා. හැමදෙනාම අක්කර දෙක තුන බෙදාගෙන ස්වාධීන වුණා. මේ වැඩේට මාත් ගමේ අනිත් ළමයිනුත් සියලු දෙනාම අතින් පයින් කරගැට එනකල් වැඩ කරලා මහන්සි වුණා. ඉතාම නූගත් වුණත් අපේ තාත්තා ඒ කාලේ වනාන්තරයෙන් වටවුණු කුමාර වන්නි හත්පත්තුවේ ලොකු ගොවිජන විප්ලවයකට නායකත්වය දුන්නු ජන නායකයෙක්.’\n\nකැලේ අත්දැකීම් අනුව නවකතා, තිරනාටක ලියූ සයිමන් කියා සිටියේ ‘මුඩුක්කුවත්, සෙයිලමත්, වනාන්තරයත් මට අත්දැකීම් සපයනවා කියාය. සයිමන් ලියූ ‘සාහිත්‍ය සමාජවාදය සහ කලා විචාරය’ කෘතිය ලියා ඇත්තේ තලාහේන පොඩිමැණිකාගේ දර මඩුවේදීය.\n\n‘මගේ රචනා ලිවීමට තලාහේනේ පොඩි මැණිකේ නිදිවරාගෙන මට තේ සාදා දෙමින් සහය වුණා. ඇගේ සැමියා ද, දරුවන් ද, ඔවුන්ගේ දර කරත්තයේ බඳින ගොනා ද, බල්ලා ද සමඟ අප එක ගොඩේ දර මඩුවේ වාසය කළ අවධිය මම සොම්නසින් සිහි කරනවා. මගේ නිර්මාණවලට අත්දැකීම් ලැබුණේ මගේ ගමෙන්, ගමේ මිනිස්සුන්ගෙන්, මගේ තාත්තාගෙන්, තාත්තගේ යාළුවන්ගෙන්, කැලෑවෙන්, අඳ ගොවියන්ගෙන්, මේ ඔක්කමගෙන්, මුඩුක්කුවේන්, සෙයිලමේත්, වනාන්තරයේත් මගේ නිර්මාණවලට අමුද්‍රව්‍ය සැපයෙනවා.’\n\nසයිමන් නවගත්තේගම කියන්නේ වෙනම සාහිත්‍යයකි. මේ ‘සාහිත්‍යයේ දඩයක්කාරයා’ 2005 ඔක්තෝබර් 09 වෙනිදා ජීවිතයෙන් සමුගත්තේය.\n\nඒ. ඩී. රංජිත් කුමාර",
       "URL": "https://www.dinamina.lk/2023/10/09/featured/29007/%e0%b7%83%e0%b6%ba%e0%b7%92%e0%b6%b8%e0%b6%b1%e0%b7%8a-%e0%b6%b1%e0%b7%80%e0%b6%9c%e0%b6%ad%e0%b7%8a%e0%b6%ad%e0%b7%9a%e0%b6%9c%e0%b6%b8-%e0%b6%9a%e0%b7%92%e0%b6%ba%e0%b6%b1%e0%b7%8a%e0%b6%b1%e0%b7%9a/",
       "Category": "featured",
       "Parent URL": "https://www.dinamina.lk/category/featured//page/2/"
}