{
       "Source": "dinamina",
       "Timestamp": "August 3, 2023 1:09 am",
       "Headline": "ජල සම්පාදන හා වතු යටිතල පහසුකම් සංවර්ධන අමාත්‍යාංශයේ ලේකම්, වරුණ සමරදිවාකර",
       "News Content": "පිරිසුදු පානීය ජලයෙන් තොරව මිනිසාට අඛණ්ඩව ජීවිතය පවත්වාගෙන යෑම දුෂ්කරය. ලොව කොතැනක වුව ද එය එසේමය. ඒ අනුව මෙරටට ගුණාත්මකව නළ ජලය සැපැයීමේ කර්තව්‍යයේ නිරත ජාතික ජල සම්පාදන හා ජලාපවහන මණ්ඩලයෙන් ඉටු වන මෙහෙවර අති විශාලය. ඒ පිළිබඳ ජල සම්පාදන හා වතු යටිතල පහසුකම් සංවර්ධන අමාත්‍යාංශයේ ලේකම්, වරුණ සමරදිවාකර මහතා සමඟ කළ සාකච්ඡාවකි මේ.\n\nකිසිම රටක් හැමෝටම නළ ජලය සැපයීමේ ඉලක්කය හඹා යන්නේ නැහැ\n\nරට පුරා ප්‍රජා ජල ව්‍යාපෘති 2000කට වඩා ක්‍රියාත්මකයි\n\nමහජන සේවාවක් සැලසීම ජාතික ජලසම්පාදන හා ජලාපවහන මණ්ඩලයේ අරමුණයි\n\n\n\nගෙදරකට වතුර කරාමයක් නැතිකම අද ලොකු අඩුවක් වෙලා?\n\nතිරසර සංවර්ධන ඉලක්ක සපුරා ගැනීමේ මාවතේ ගමන් කරන ලෝකයේ සෑම රටක්ම ජනතාවට පිරිසුදු පානීය ජල පහසුකම් දීමටත් අපජලය කළමනාකරණයටත් වෙහෙසෙනවා. ඒත්, ලෝකයේ කිසිම රටක් හැමෝටම නළ ජලය සැපයීමේ ඉලක්කය හඹා යන්නේ නැහැ. අපේ රටේ නළ ජලය අපේක්ෂා කරන්නේත් සීමා සහිත පිරිසක්. ඒක එහෙම වෙන්නේම, නාගරීකරණය, භූ විෂමතාව ආදී කරුණු අනුවයි. කොළඹ නගරය සලකා බැලූ විට එයින් 99%ක් තරම් අති බහුතරයකට නළ මඟින් ජල සම්පාදන මණ්ඩලය හරහා පානීය ජලය සැපයෙනවා. ඒත්, සෑම නගරයකටම එය එසේ නොවෙයි. ගම්බද සැලකිල්ලට ගත් විට ඊටත් වඩා වැඩි වෙනස්කම් හඳුනාගත හැකියි. ඒ කෙසේ වෙතත් මුලින් සඳහන් කළ තිරසර සංවර්ධන ඉලක්ක සපුරා ගැනීම පහසු කරවීම පිණිස මෙරටත් පානීය ජල පහසුකම් වෙනුවෙන් වෙනමම ලේකම් කාර්යාලයක් පවා පිහිටුවා තියෙනවා.\n\nපිරිසුදු පානීය ජලයට ඇති ප්‍රවේශය පහසු කිරීම රජය ප්‍රමුඛතාව දෙන කරුණක් නේද?\n\nඇත්තෙන්ම, නළ මඟින් ජාතික ජලසම්පාදන හා ජලාපවාහන මණ්ඩලය හරහා පානීය ජලය ගන්නේ මෙරට මුළු ජල පාරිභෝගිකයන්ගෙන් 70 – 80% තරම් පිරිසක්. ඒත්, කුරුණෑගල නගරයේ තත්ත්වය ඊට වෙනස්, එහි 30%ක් තරම් කොටසක් තමයි නළ ජල පහසුකම් ගන්නේ. ගෙවත්තේ වපසරිය එහෙමත් නැති නම් ඉඩකඩ සීමා වීම ආදී කරුණු මෙහිදී බලපානවා. අනෙක, පර්චස් 20ක් තරම් වත් ඉඩමක බොහෝ විට ළිඳක් ඇති බවත් ගම්බදට වන්නට විශේෂයෙන් හඳුනාගත හැකියි. ඒ කොහොම වුණත් මේ වන විටත් මෙරට ජනතාවගෙන් 60%කට වැඩි ගණනකට පිරිසුදු පානීය ජලය දීමට ජලසම්පාදන මණ්ඩලයට හැකියාව ලැබී තියෙනවා. ඒ වෙනුවෙන් වර්ෂයකට රජය නිෂ්පාදන පිරිවැය වෙනුවෙන් පමණක් රුපියල් මිලියන 500ක් පමණ වැය කරනවා. ඒ ඇතුළුව වර්ෂයකට දැනට ජලසම්පාදන මණ්ඩලයට අති විශාල මුදලක් වැය වෙනවා. රජය ඒ පාඩුව අවම කර ගනිමින් අඛණ්ඩව ගුණාත්මක ජල සම්පාදන ක්‍රියාවලියක් පිණිස යොමු විය යුතුව තියෙනවා. ඒ වෙනුවෙන් ඉදිරි ජල ගාස්තු සං‍‍ශෝධන ඇතුළු සැලසුම් සකස් කර තියෙනවා.\n\nප්‍රජා ජල ව්‍යාපෘති ගැනත් කතා නොකරම බැහැ. නේද?\n\nරට පුරා එම ව්‍යාපෘති 2000කට වඩා ක්‍රියාත්මකයි. කඳුකරය ආදී ප්‍රදේශවල පිරිසුදු ජල ප්‍රභව තෝරාගෙන එතැනින් පහළට ගෙනැවිත් පෙරහන් කිරීම ආදී එවැනි ව්‍යාපෘති මඟින් සමහරු ජල අවශ්‍යතා සපුරා ගන්නවා. ක්ලෝරින්කරණය අවම තත්ත්වයක් තමයි ඒ බොහොමයක් පිළිබඳ විමසා බැලීමේදී හඳුනා ගැනීමට ලැබෙන්නේ. ඒත් ජල සම්පාදන මණ්ඩලයේ මැදිහත්වීමෙන් ඒ අයටත් හැකි උපරිම වශයෙන් දැනුම, අවබෝධය, පහසුකම් සැලසෙනවා. තවත් සැලකිය යුතු පිරිසක් ළිං වලින් ජල පහසුකම් සපයා ගන්නවා. ගම්බදව ඒ තත්ත්වය බහුලව දක්නට ලැබෙනවා. නගර ආශ්‍රිතව තමයි වැඩිපුර නළ ජල ඉල්ලුමක් තියෙන්නේ. එය එසේ තිබියදී හම්බන්තොට, යාපනය ආදී ප්‍රදේශවලට කිවුල ආදී ලක්ෂණ පිළිබඳ නිතර අසන්නට ලැබෙනවා. මහා පරිමාණ ජල සම්පාදන ව්‍යාපෘති 27ක් පමණ ක්‍රියාවට නැංවෙනවා. වැසි ජලය එක්රැස් කරන්නන් ආදීන් පිළිබඳත් අපට අමතක කළ නොහැකියි. උතුරු පළාත් 1,2, නිල්වලා, හෙම්මාතගම, රුවන්වැල්ල, මුලතිව්, මල්ලාවි ආදී ව්‍යාපෘති ඊට උදාහරණ. ආසියානු සංවර්ධන බැංකුව, අන්තර්ජාතික ජයිකා ආයතනය ආදී විදෙස් ණය, ආධාර යටතේ එම ව්‍යාපෘති බොහොමයක් ක්‍රියාත්මකයි.\n\nඒ හැරෙන්නට පානීය ජල පහසුකම් පිළිබඳ ගැටලු ඇති දුෂ්කර ප්‍රදේශවලට නැනෝ ෆිල්ටර්, නවීන ජල පෙරන ආදී පහසුකම් දීම කෙරෙහිත් ජල සම්පාදන හා ජලාපවහන මණ්ඩලය කටයුතු කරනවා. මෙරට ගොවි ජනතාව අතර හඳුනා නොගත් වකුගඩු රෝගය ඇතුළු පිරිසුදු පානීය ජලය නොලැබීමෙන් ඇති වන බවට සැක කළ රෝගවලින් ජනතාව ගලවා ගැනීමේ කඩිනම් ව්‍යාපෘති සඳහා ජාතික ජල සම්පාදන හා ජලාපවහන මණ්ඩලයත් කැප වුණා. ඉදිරියටත් එය එසේමයි. එසේම, නව ජල සබඳතා අපේක්ෂාවෙන් සැලකිය යුතු පිරිසක් සිටිනවා. ඇතැම් විට ඉකුත් වසංගත, ආර්ථික අර්බුද පැවැති කාලයේදී එහි යම් පමාවක් වුවත් ඉදිරියේදී හැකි උපරිමයෙන් නව ජල සබඳතා පහසුකම් ජනතාවට දීම කෙරෙහි අවධානය යොමු කර තියෙනවා. ඒ අය වෙනුවෙන් ගත් කඩිනම් පියවරක් වශයෙන් රජය මඟින් දොරින් දොරට රන් දියවර ව්‍යාපෘතිය ක්‍රියාවට නංවා තියෙනවා. එය විශේෂයෙන් අනුරාධපුර, පොලොන්නරුව දිස්ත්‍රික්වල ක්‍රියාත්මකයි. එහි ආරම්භක අවස්ථාව ඉකුත්දා බෙල්ලන්කඩවල, දෙමුන්නෑව, ඡායා උල්පත ජල සම්පාදන ක්‍රම ජනතා අයිතියට පත් කිරීමත් සමඟ ඇරඹුණා.\n\nරජය පිරිසුදු පානීය ජලය වෙනුවෙන් විශාල වියදමක් දරනවා නේද?\n\nසත්තකින්ම. සුභසාධනය පෙරදැරි කර ගත් තත්ත්වයක් ඒ අතිනුත් ප්‍රකට වශයෙන් හඳුනාගත හැකියි. ඒත්, ආර්ථික වශයෙන් අභියෝගවලට මුහුණ දෙන මෙකල මෙරටටත් එය පෙර පරිදිම කිරීමේ අපහසුතා පවතිනවා. ජල ගාස්තු අවම වශයෙන් ඉහළ නැංවීම තුළිනුත් මෙරට බොහෝ විට කෙරෙන ජල නාස්තිය පිළිබඳ ජනතාව දෙවරක් සිතා බැලීමට පෙලඹවීමක් අපේක්ෂා කරනවා. ඉතා අඩු ගාස්තු යටතේ පිරිසුදු පානීය තත්ත්වයේ ජලය නළ මාර්ග ඔස්සේ නිවෙසටම දීමට ජල සම්පාදන මණ්ඩලය අධික වියදමක් දරනවා. බැක්ටීරියා, විෂබීජ නසමින් ඊට අදාළව නවීන පර්යේෂණ පියවර ගණනාවකදීම කරමින් ලෝකය පිළිගත් ඉහළම තාක්ෂණයෙන් ජලසම්පාදන මණ්ඩලය මෙරටට ජලය බෙදන්නේ. ජල මීටර් ඇතුළු තාක්ෂණ පහසුකම් සැපයීමේදීත් රජය ලාභ පරමාර්ථයට වඩා සමාජ සුබසාධනය පෙරදැරිවයි කටයුතු කළේ. ඉදිරියේදී ආර්ථික අපහසුතා සහිත වුවත් අවම වශයෙන් අය කිරීම් ඉහළ නංවමින් වැඩි මහජන සේවාවක් සැලසීම ජාතික ජලසම්පාදන හා ජලාපවහන මණ්ඩලයේ අරමුණයි. එසේම, රජය රෝහල්, පාසල්, සමෘද්ධිලාභින් ආදින්ට අහිතකර බලපෑම් නොවන ආකාරයටයි ජල ගාස්තු වැඩිකිරීමට කටයුතු කරන්නේ.\n\nඑපමණක් නෙවෙයි. ජලය අපතේ යෑමට අදාළව නිසි ප්‍රමිතියකින් යුතු ජල කරාම, එම උපාංග ආදිය නැතිකම ගැටලුවක් බවටත් වාර්තා වී තිබෙනවා. ඒ අනුව ඉදිරියේදී නිසි ප්‍රමිතියක් ඇති උපාංග පමණක් යොදා ගැනීමට අදාළ නීති රීති සම්පාදනයටත් ඒ පිළිබඳ ජනතාව දැනුම්වත් කිරීමටත් ඊට අදාළ අංශවල අවධානය යොමු කරවීමට කටයුතු කර තියෙනවා. විශේෂයෙන් ජලයේ අගය පිළිබඳ මෙරට ඇතැමුන් දරන ඝෘණාත්මක ආකල්ප මෙරටට අහිතකර අයුරින් බලපා තියෙනවා. එය වෙනස් කිරීමේ කර්තව්‍ය පාසල් පන්ති කාමරයේ පටන්ම විය යුතු බවත් විද්වතුන් පෙන්වා දෙන කරුණක්. ඉතින් චිත්‍ර, පෝස්ටර්, රචනා තරග, සම්මන්ත්‍රණ හරහා ඒ පණිවුඩය මතු අනාගතය භාර ගැනීමට සිටින ළමා, තරුණ පරපුර වෙත ගෙන යෑමේ කර්තව්‍යයේත් ජාතික ජලසම්පාදන හා ජලාපවහන මණ්ඩලයත් නිතර උත්සාහ දරනවා.\n\nරජය අලාභ විඳිමින් මහජන සේවාවක් වශයෙන් ජලය සැපයූවත් අයහපත් ආර්ථික වාතාවරණය යටතේ ඉදිරියටත් එය එසේ කිරීම අපහසු තත්ත්වයක් තියෙන්නේ. ඒ රජයේ මුදල්. එසේම, පානීය තත්ත්වයට පිරිසුදු කළ ජලය සෑම විටම පරිභෝජනයටම නෙවෙයි, බොහෝ දෙනෙක් පිරිසුදු කිරීම්, වගාවන්ට යෙදීම වැනි කටයුතුවලටත් භාවිත කරන බවත් ඇත්තක්. අනෙක, ජලය පිරිසුදු කිරීමේ ක්‍රියාවලියට ජලසම්පාදන මණ්ඩලයට අති විශාල බලශක්තියක් වැය වෙනවා. එය ලබා ගැනෙන්නේත් මෙරට ප්‍රධාන බලශක්ති ධාරාවෙන්. ඒ වෙනුවෙන් ජාතික ජලසම්පාදන හා ජලාපවහන මණ්ඩලයත් නොපමාව අදාළ ආයතන වලට ගාස්තු ගෙවිය යුතුයි. එසේම, මේ වන විටත් එම ගාස්තු පවා පෙරට වඩා ඉහළයි. ඒත් ඊට සාපේක්ෂව ගාස්තු වැඩි වීමක් කර නැහැ. ඒ වගේම රජය අත්‍යවශ්‍ය ජල සම්පාදන ව්‍යාපෘති මෙරට ආර්ථික දුෂ්කරතා මැද කටයුතු කරන මෙකලදීත් නොනවතා ජනතා සුබසිද්ධිය වෙනුවෙන් පවත්වාගෙන යනවා. එමෙන්ම, මහජනතාවට මේ සීමිත සම්පතින් අසීමිත අවශ්‍යතා ඉටු කර ගැනීමේදී අරපිරිමැස්ම පිළිබඳ ආකල්ප තිබිය යුතුමයි. ඇතැමුන් ඒ වග නොතැකීම නිසා මහජන මුදල් නිකරුණේ නාස්ති කරමින් ජාතික ජලසම්පාදන මණ්ඩලය අධික පිරිවැයක් දරා පානීය තත්ත්වයෙන් පිරිසුදු කර දෙන ජලය අපතේ යෑම් කොතෙකුත් දක්නට ලැබෙනවා. ඇතැම් විට ඒ පිළිබඳ ජාතික ජලසම්පාදන හා ජලාපවහන මණ්ඩලය දැනුම්වත් කිරීමට හෝ කටයුතු නොකිරීම කනගාටුවට කරුණක්.\n\nභූගත ජලයේ ගුණාත්මක භාවය පිළිබඳත් අවධානය යොමු කිරීම වැදගත් නේද?\n\nඔව්. ජල සම්පත් මණ්ඩලය ඒ පිළිබඳ විශේෂයෙන් කටයුතු කරනවා. එසේම, ජල සම්පාදන මණ්ඩලය වශයෙන් මෙරටත් චීන රජයත් සමඟ පවතින සුහදතාව මත එරට අනුග්‍රහයෙන් මෙරට ජලයේ ගුණාත්මක භාවය ඉහළ නැංවීමට හැකි සරල මාර්ග පිළිබඳ සොයා බැලෙනවා. චීන ශ්‍රී ලංකා විද්‍යා ජල පර්යේෂණ ආයතනය එම මෙහෙවරේ නිරතව සිටිනවා. චීනයේ විද්‍යා ඇකඩමිය මඟින් ඊට දායකත්වය දක්වනවා. එහිලා විශේෂ කාර්යභාරයක් ඉටු කරනවා. එසේම, මෙරටට නවීන තාක්ෂණික පහසුකම් දීමත් ඉන් කෙරෙනවා. නව තාක්ෂණයෙන් යුතු පිරිපහදු යන්ත්‍ර ග්‍රාමීය මට්ටමෙන් ස්ථාපනය එහි එක් කර්තව්‍යයක්. ජල සම්පාදන ක්‍රියාවලිය හා සම්බන්ධ උසස් අධ්‍යාපනික පර්යේෂණ වැඩසටහන් විශ්වවිද්‍යාල සමඟ එක්ව ක්‍රියාත්මක කිරීමත් ඉන් කෙරෙනවා. එය චීනයෙන් මෙරටට ලැබෙන පරිත්‍යාගයක්. එය පේරාදෙණිය විශ්වවිද්‍යාලයේ ස්ථාපිත කර තියෙනවා. එහි නඩත්තු කටයුතු වෙනුවෙනුත් කාලය, ධනය, ශ්‍රමය කැප කිරීම වෙනුවෙන් මෙරට චීන රජයට කෘතඥ විය යුතුයි.\n\nනුවන් මහේෂ් ජයවික්‍රම",
       "URL": "https://www.dinamina.lk/2023/08/03/featured/11185/%e0%b6%a2%e0%b6%bd-%e0%b7%83%e0%b6%b8%e0%b7%8a%e0%b6%b4%e0%b7%8f%e0%b6%af%e0%b6%b1-%e0%b7%84%e0%b7%8f-%e0%b7%80%e0%b6%ad%e0%b7%94-%e0%b6%ba%e0%b6%a7%e0%b7%92%e0%b6%ad%e0%b6%bd-%e0%b6%b4%e0%b7%84/",
       "Category": "featured",
       "Parent URL": "https://www.dinamina.lk/category/featured//page/20/"
}