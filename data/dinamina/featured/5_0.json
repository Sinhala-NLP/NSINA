{
       "Source": "dinamina",
       "Timestamp": "October 2, 2023 1:00 am",
       "Headline": "කදිර දිව්‍යරාජ චිත්‍රපටයට ද රංගනයෙන් දායකවූ  වෙඩි වැදුණු සීතාට මගේ පෞද්ගලික මුදලින් ප්‍රතිකාර කරනවා",
       "News Content": "ඇතින්නට වෙඩි තැබූ සිවිල් ආරක්ෂකයා ඇප පිට නිදහස්\n\nසතාට වෙඩි වැදිලා තියෙන තැන එච්චර හොඳ නෑ. හරියටම හෘද වස්තුව තියෙන තැනට උඩින් තමයි වෙඩි වැදිලා තියෙන්නේ – පේරාදෙණිය පශු වෛද්‍ය පීඨයේ\n–\nමහාචාර්ය අශෝක දංගොල්ල\n\nමම බලන කොට ඇතින්නගෙ ඇ‍ඟෙන් ලේ ගලනවා. මම ඇහුවා ඇයි මේ සතාට මෙහෙම කළේ කියලා. ඒ අය මට බැණ බැණ ගියා.\n–\nඇත්ගොව්වා වන කේ. පී. අකිල සුරේෂ්\n\n\n\nමහියංගණ ඇසළ පෙරහරට සහභාගී වූ ඇතින්නට කැලෑ අලියකු යැයි සිතා වෙඩි තැබුවේ යැයි පැවසෙන මාපාකඩවැව වනජීවී කාර්යාලයට අනුයුක්තව සේවය කළ සිවිල් ආරක්ෂක නිලධාරියා මහියංගණ මහේස්ත්‍රාත් අධිකරණය හමුවට ඉදිරිපත් කිරීමෙන් පසු වැඩබලන මහේස්ත්‍රාත් එස්. ගෝවින්ද මහතා විසින් රුපියල් ලක්ෂයක ශරීර ඇප මත සැකකරු මුදා හරින ලෙසට පෙරේදා (30) නියෝග කරනු ලැබීය.\n\nමෙලෙස වෙඩි වැදුණු මහරගම සීතා ඇතින්න මේ දිනවල ඉතා ජනප්‍රිය කදිර දිව්‍යරාජ චිත්‍රපටයට ද රංගනයෙන් දායකත්වය ලබා දී තිබේ. මීට පෙර ද ගින්දරී, දුටුගැමුණු, වැඩ බැරි ටාසන් ආදි චිත්‍රපට ගණනාවකට ද සිය රංගන දායකත්වය ලබාදී ඇත. එලෙසින්ම මෙරට සිටින ඇතින්නියන් අතරින් දළ දෙකක් හිමි දුර්ලභ ගණයේ ඇතින්නක් වීම ද ඉතාම සුවිශේෂි බව ඇතින්නගේ හිමිකරු පවසයි.\n\n“මේ සතා අනතුරට පත් වෙලා දවසකට වඩා වැඩි කාලයක් ගිහින් තියෙනවා. අලි හාම්පුතුන්ගේ සංගමයේ සභාපති පැය කිහිපයක් ඇතුළත පේරාදෙණිය පශු වෛද්‍ය පීඨයේ මහාචාර්ය අශෝක දංගොල්ල මහතා ඇතුළු විශේෂඥ වෛද්‍ය කණ්ඩායමක් රැගෙන ඇවිත් මේ වෙඩි වැදුණු සතා පරීක්ෂා කළා. ඊට පසුව මේ වනතුරු රජයේ කිසිම වගකිවයුතු නිලධාරියෙක්, වනජීවී දෙපාර්තමේන්තුවේ කිසි කෙනෙක් මට කතා කර සතාගේ තොරතුරු හොයා බැලුවේ නෑ. මගේ අතේ තියෙන සල්ලිවලින් දැන් මේ සතාට ප්‍රතිකාර කරගෙන යනවා. වෙඩි වැදුණු තැන මූනිස්සන් කොයි ආකාරයෙන්, කොච්චර දුර ගිහිල්ලාද කියලා බලන්න වනජීවී සංරක්ෂණ දෙපාර්තමේන්තුවේ සත්ත්වෝද්‍යාන දෙපාර්තමේන්තුවේ උපකරණ සහ පහසුකම් ඇති තරම් තිබිලත් මේ සතා වෙනුවෙන් තවම එහෙම දෙයක් කරන්න කිසි කෙනෙක් විමසීම් හෝ සොයා බැලීමක් කළේ නෑ. ඒ ගැන හරි කනගාටුයි. මෙරට හැම දේටම කෑගහන පරිසරවේදීන්, අවිහිංසා සංගම් නිලධාරීන් මේ සතා වෙනුවෙන් තවමත් හඬ අවදි නොකර නිහඬව සිටීමත් මට ගැටලුවක්Ó යැයි වෙඩි වැදුණු සීතා ඇතින්නගේ හිමිකරු වන මහරගම එම්. එම්. රොෂාන් මහතා මාධ්‍යයට අදහස් ප්‍රකාශ කරමින් කියා සිටියේය.\n\nවැඩිදුරටත් අදහස් දක්වමින් ඔහු මෙසේ ද පැවැසීය.\n\n“මේ සතා පරීක්ෂා කළ විශේෂඥ වෛද්‍ය කණ්ඩායම කියා සිටියේ වෙඩි වැදීම හේතුවෙන් සතාට සිදුව ඇති බලපෑම නිරීක්ෂණය කරන්න දින කිහිපයක් ගත වෙනවා තියලයි. කිසියම් හේතුවකින් ඇතින්න බිම වැටුණොත් දරුණු තත්ත්වයක් ඇති වෙන්න පුළුවන් බවත්, ඇතින්න බිම වැටීම වැළැක්වීමට ලී අට්ටාලයක් සෑදීම සුදුසු බවත්,වෙඩි තබා ඇත්තේ රබර් උණ්ඩවලින් ද නැත්නම් ජීව උණ්ඩවලින් ද යන්න තවමත් නිරීක්ෂණය කළ නොහැකි බවත්, ඒ සඳහා ශල්‍යකර්මයක් සිදු කළ යුතු බවත්, පිටතින් නිරීක්ෂණයෙන් සිදුව ඇති තුවාලවලින් එය ජීව උණ්ඩවලින් යැයි සැක පළ කරන බවත්, ශල්‍යකර්මයක් සිදු කිරීමෙන් පමණක් එය තහවුරු කර ගන්න පුළුවන් බවත් අපට කිවුවා. ඇතින්න දුර රැගෙන නොයා විවේක සුවයෙන් සිටීමට අවස්ථාව දෙන්න කියලා ඒ වෛද්‍ය කණ්ඩායම අපට කියා සිටියා. ඇතින්නගේ දරුණු ස්ථානයකට එනම් හෘදය ආසන්නයට මේ වෙඩි වැදී තියෙන බවත් කිව්වා. මේ නිසා ඇති වන බලපෑම කොයි ආකාරයෙන් සිදු වන්නේද යන්න පිළිබඳ දින කිහිපයක් ඇතින්න නිරීක්ෂණය කළ යුතු බව තමයි අපට කිව්වේ.”\n\nමහියංගණ ඇසළ පෙරහරට සහභාගි වූ අලියකු පෙරහර නිමා වීමෙන් පසුව මහවැලි ගඟ අයිනේ ගැටගසා සිටියදී ගඟෙන් පැමිණි වන අලියකු යැයි සිතා වනජීවී දෙපාර්තමේන්තුවට අනුයුක්තව සේවය කළ නිලධාරීන් විසින් වෙඩි තැබීම හේතුවෙන් ඇතින්නියක් තුවාල ලැබීමේ සිදුවීමක් පෙරේදා (30) අලුයම 3.30ට පමණ සිදු විය.\n\nමේ සම්බන්ධයෙන් සමන් දේවාලයේ කාර්ය මණ්ඩලයේ දැනුම් දීමකට අනුව මහියංගණ පොලිසිය පැමිණ අලියාට වෙඩි තැබූවේ යැයි පැවසෙන වනජීවී නිලධාරීන් කිහිප දෙනකු අත්අඩංගුවට ගනු ලැබූ අතර, පසුව වෙඩි තැබුවේ මම යැයි ඉදිරිපත් වූ නිලධාරියකු වෙනුවෙන් පමණක් අධිකරණ කටයුතු සිදු කිරීමට පොලිසිය පියවර ගනු ලැබීය.\n\nසිද්ධිය වී පැයක් යෑමට ප්‍රථම දැනුම්වත් කිරීමෙන් පසුව වනජීවී දෙපාර්තමේන්තුවේ පශු වෛද්‍ය අකලංක පිංදෙණිය මහතා ඇතුළු කණ්ඩායමක් පැමිණ තුවාල ලැබූ අලියාට ප්‍රතිකාර කරනු ලැබීය. වෙඩි වැදුණු ඇතින්නියට වයස අවුරුදු 47කි.\n\nමහියංගණ මහවැලි ගඟේ මේ දිනවල හා පසුගිය වසර ගණනාවක් පුරා වන අලි රංචු කිහිපයක් රැඳී සිටින අතර, පසුගිය වසරේ පෙරහර සමයේ එසේ රැඳී සිටි වන අලි පෙරහර පැවැත්වෙන වේලාවලදී අවස්ථා කිහිපයකදී ගොඩට පැමිණීම හේතුවෙන් මෙවර ද ඒ ආකාරයෙන් වන අලි ගොඩට පැමිණීම වැළැක්වීම සඳහා වනජීවී දෙපාර්තමේන්තුවේ නිලධාරීන් කණ්ඩායමක් පෙරහර නරඹන ජනතාවගේ ආරක්ෂාව වෙනුවෙන් මහවැලි ගං ඉවුර සහ පෙරහර ගමන් කරන ගඟ වීදිය දිගේ යොදවා තිබුණි.\n\nඑසේ සේවයේ යෙදී සිටි නිලධාරීන් පිරිසකගෙන් එක් අයකු විසින් මේ වෙඩි තැබීම සිදු කර ඇත. පෙරහර නිමවා මහවැලි ගඟ ඉවුර ආසන්නයේ ගැට ගැසු හීලෑ ඇතින්නකට කැලෑ අලියකු ලෙස රැවටී ඔහු මේ ආකාරයෙන් වෙඩි තබා ඇත.\n\nපේරාදෙණිය පශු වෛද්‍ය පීඨයේ මහාචාර්ය අශෝක දංගොල්ල මහතා මේ වෙඩි වැදුණු ඇතින්න පරික්ෂා කිරීමෙන් පසු මාධ්‍ය හමුවේ මෙලෙස අදහස් දැක්වීය.\n\n“අලියාගේ පපුවේ වම් පැත්තේ තුවාල එකක් නෙවෙයි හතරක් නැත්නම් පහක් තියෙනවා. හරියටම හෘද වස්තුව තියෙන තැනට උඩින් තමයි මේ තුවාල සිදු වෙලා තියෙන්නේ. මේ වෙඩි වැදිලා තියෙන තැන එච්චර හොඳ නෑ. සෞඛ්‍ය සම්පන්න නෑ. ඇ‍ඟේ වෙන තැනක තුවාල නෑ. අලියා කෑම කනවා. කෑම කෑවාට ඒ අතට බර දෙන්නේ නෑ. සාමාන්‍යයෙන් අලියාගේ තුවාලවලින් සිදු වන බලපෑම අපට පස්සේ තමයි නිරීක්ෂණය කරන්න පුළුවන් වෙන්නේ. ඒකට දවසක් දෙකක් යන්න පුළුවන්. පේරාදෙණිය විශ්වවිද්‍යාලයේ පශු වෛද්‍ය විද්‍යාවේ ව්‍යාදිවේද පිළිබඳ මහාචාර්යවරයා මෙතැනට පැමිණ මේ වෙඩි වැදුණ සතා පරීක්ෂා කරන්න නියමිත වෙලා තියෙනවා. එයා ඇවිත් නිර්ණය කරයි මොන වගේ තුවක්කුවකින්ද වෙඩි තියලා තියෙන්නේ සහ මොන වගේ හානියක් ද සිද්ධ වෙලා තියෙන්නේ කියලා. වෛද්‍ය විද්‍යානුකූලව මට පේනවා, වේදනාවක් තියෙනවා ඇවිද ගන්න බෑ. වෛද්‍ය ප්‍රතිකාර අවශ්‍යයි. සිද්ධිය වෙලා මුලින්ම ප්‍රතිකාර කළ වනජීවී දෙපාර්තමේන්තුවේ වෛද්‍යවරයාටත් මම කතා කර විස්තර අහලා බැලුවා. මේ වෙලාවේ මේ අලියාට බෙහෙත් දීලා වේදනාව අඩු කර අලියාට සහනය දෙන්න සහ සිදු වෙයි කියලා හිතන හානියට මම ප්‍රතිකාර කටයුතු කරනවා දැන්. ඒත් වෙලා තියෙන හානිය සහ හානි වෙලා තියෙන ස්ථානය එච්චර සෞඛ්‍ය සම්පන්න නෑ..”\n\nසීතා ඇතින්නගේ ඇත්ගොව්වා වන කේ. පී. අකිල සුරේෂ් සිද්ධිය සම්බන්ධයෙන් මෙලෙස අදහස් දැක්වීය.\n\n“පෙරහර ඉවර වෙලා අලියා ගඟ අයිනේ ගැට ගහලා අපි කෑම කන්න ආවාස ගෙට ගිහින් එන ටිකට තමයි ඔය වෙඩි තියලා තියෙන්නේ. ඒ වෙලාවේදි එතන හිටපු කට්ටිය කෑගැහුවලු වෙඩි තියන්න එපා ඕකා පෙරහරේ ගිය අලියෙක් කැලෑ අලියෙක් නෙවෙයි කියලා. ඒ තියෙද්දි තමයි ඔය වෙඩි තියලා තියෙන්නේ. මම ඇවිත් බලන කොට සතාගේ ඇ‍ඟේ ලේ ගලනවා. මම වෙඩි තියපු නිලධාරින්ගෙන් ඇහුවා ඇයි මේ සතාට මෙහෙම කළේ කියලා. ඒ අය වාහනේක නැඟලා හිටියේ. වාහනයෙන් බැස්සෙත් නෑ, ඒ අය මට බැණගෙන බැණගෙන ගියා. වල් අලියකුටවත් ඔහොම කරනවාද. ඒ අය ඉන්නේ සත්තු රකින්න නේද? මේ සතාට තිබ්බ හින්දා අපි බෙහෙත් කරනවා. වල් අලියකුට වෙඩි තිබ්බාම කවුද බෙහෙත් කරන්නේ. පින් පඩි අරගෙන අලීන්ට වෙඩි තියන්න ද රජයෙන් ඒ අය දාලා තියෙන්නේ. ඔන්න සත්තු රැකිල්ලේ තරම තමයි.”\n\nකරේ සහ කකුල්වල දම්වැල් ගැට ගසා තිබියදී වනජීවී නිලධාරීන්ගේ නොසැලකිල්ල නිසා අහිංසක අලියකුට වෙඩි තැබූ බවට එම අවස්ථාවේ ඒ ආසන්නයේ පෙරහර බැලීමට පැමිණ සිටි පිරිස් චෝදනා කරති.\n\n“පෙරහරට ගෙනා අලියෙක් ඔය කැලෑ අලියෙක් නෙවෙයි වෙඩි තියන්න එපා කියද්දිත් වෙඩි තිබ්බා. කරේ දම්වැල් තියෙනවා දැක දැකත් කැලෑ අලියෙක් ද හීලෑ අලියෙක් ද කියලා අඳුරගන්න බැරි නිලධාරීන් ද වනජීවී දෙපාර්තමේන්තුවේ ඉන්නේ” යැයි ඔවුහු ප්‍රකාශ කරති.\n\nසිද්ධිය පිළිබඳ විමර්ශන කටයුතු මහියංගණ පොලිසියෙන් සිදු කරනු ලැබේ. තුවාල සිදු වූ සීතා ඇතින්න දැක බලා ගැනීමට විශාල පිරිසක් පැමිණෙමින් සිටිති.\n\nමාපාකඩවැව සමූහ – එච්. එම්. රංජිත් කරුණාවීර",
       "URL": "https://www.dinamina.lk/2023/10/02/featured/26961/%e0%b6%9a%e0%b6%af%e0%b7%92%e0%b6%bb-%e0%b6%af%e0%b7%92%e0%b7%80%e0%b7%8a%e0%b6%ba%e0%b6%bb%e0%b7%8f%e0%b6%a2-%e0%b6%a0%e0%b7%92%e0%b6%ad%e0%b7%8a%e0%b6%bb%e0%b6%b4%e0%b6%a7%e0%b6%ba/",
       "Category": "featured",
       "Parent URL": "https://www.dinamina.lk/category/featured//page/5/"
}