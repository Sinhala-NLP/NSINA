{
       "Source": "dinamina",
       "Timestamp": "July 25, 2023 12:50 pm",
       "Headline": "ගම්පහ මහා දිසාවේ ප්‍රධාන සංඝනායක පදවි ලබන උණුවතුරබුබුලේ මහින්ද නාහිමි",
       "News Content": "මහාචාර්ය උණුවතුරබුබුලේ මහින්ද යතිවරයාණන් වහන්සේ 1957 ජනවාරි මස 19 වන දින නැඟෙනහිර පළාතේ අම්පාර දිස්ත්‍රික්කයේ මහඔය ප්‍රදේශීය ලේකම් කොට්ඨාසයේ උණුවතුරබුබුල නම් ගමෙහි දි ජන්මලාභය ලදහ. ගිහි කළ ඊ.එච්.එම්.මුතුබණ්ඩා නම් වූ මේ කුල කුමරුවා සහෝදර සහෝදරියන් නව දෙනෙකුගෙන් යුත් පවුලේ පස්වැන්නා විය. අප නාහිමි පාණන් වහන්සේගේ සුපින්වත් දෙමාපියෝ ඌවවෙල්ලස්සේ ඇකිරියන්කුඹුර ග්‍රාමයේ විසූ ඊ.එච්.එම්.පුංචිබණ්ඩා හා කේ.එම්.ලොකු මැණිකා වූහ. උන්වහන්සේගේ මෑණියෝ අදටත් සිය පුතනුවන්ගේ අසිරිය, ශාසනික හා ජාතික සේවාවන් දෙස බලමින් නිහමානී ආඩම්බරයකින් සැදෑ සුවය විදිමින් සිටිති.\n\nමුතුබණ්ඩා නම් වූ මේ කුලකුමරුවා දෙමාපියන්ගේ පූර්ණ ආශීර්වාදයෙන් 1966 සැප්තැම්බර මස 13 වන දින උණුවතුරබුබුලේ මහින්ද නමින් උතුම් වූ ප්‍රව‍්‍රජ්‍යා භූමියට ඇතුළත් විය. මහඔය රජමහා විහාරය, දන්කුඹර ගල්ලෙන් විහාරය හා යල්වෙල සුදර්ශනාරාමය යන විහාරත්‍රයාධිපති අතිපූජ්‍ය අර`ඵපිටියේ සෝභිත මහා ස්වාමීන්ද්‍රයාණන් වහන්සේ, තද්විහාරවාසී ඉහිරිරියේ ධම්මානන්ද ස්වාමීන්ද්‍රයාණන් වහන්සේ හා කැකිරිහේනේ සීලවංස ස්වාමීන්ද්‍රයාණන් වහන්සේ උන්වහන්සේගේ ආචාර්ය උපාධ්‍යයාන් වහන්සේලා වූහ.\n\nඋගතමනා මූලික බණදහම් හා විසිවයස් සපුරා සිටි උන්වහන්සේ 1977 ජූනි මස 9 වන දින මහනුවර මල්වතු මහාවියාරීය ඓතිහාසික මංගල උපෝසථාගාරයේ දී අධිසීල සංඛ්‍යාත උපසම්පදාව ලැබූහ. උසස් අධ්‍යාපනයත් සමඟ ම වනවාසල පුරාණ විහාරයට වඩින උන්වහන්සේ කෝට්ටේ ශ්‍රී කල්‍යාණී සාමග්‍රී ධර්ම මහා සංඝ සභාවේ උපාධ්‍යාය වනවාසල පුරාණ විහාරාධිපති අතිගරු කොටුවිල විමලකිත්ති නාහිමි පාණන් වහන්සේගේ ශිෂ්‍යවරයන් වහන්සේ නමක් බවට පත්වූහ.\n\nඋසස් අධ්‍යාපනය සඳහා 1980 දී කැලණිය විශ්වවිද්‍යාලයට ඇතුළත්ව බෞද්ධ දර්ශනය ගෞරව ශාස්ත්‍රවේදි උපාධිය සඳහා තෝරා ගන්නා උන්වහන්සේ 1985 වර්ෂයේ දී උපාධිධාරියකු බවට පත්වූහ. එම වසරේ දී ම පැවැත් වූ ප්‍රාථමික ගුරු තරග විභාගයෙන් සමත් ව ගුරු වෘත්තිය සඳහා සුදුසුකම් ලැබූහ.\n\nදර්ශනවිශාරද උපාධිය සඳහා ඉංදියාවේ කාශී හින්දු විශ්වවිද්‍යාලයට ඇතුළත් වන උන්වහන්සේ මහාචාර්ය, පී දුබේ මහතාගේ උපදේශකත්වය ලබමින් .පැරණි ශ්‍රී ලංකාවේ ආරාමීය අධ්‍යාපනය. (ක්‍රි.පූ.3 වන සිය වසේ සිට ක්‍රි.ව.9 වන සිය වස දක්වා* යන මාතෘකාවෙන් පර්යේෂණ කාර්යය සිදු කොට 2005 වර්ෂයේ දී දර්ශන විශාරද උපාධිය හිමි කරගත්හ.\n\nඋන්වහන්සේ බෞද්ධ දර්ශනය පිළිබඳ ගෞරව ශාස්ත්‍රවේ දී උපාධිධරයකු වුවද අධ්‍යාපන කටයුතු ආරම්භ කිරීමට සිඳු වූයේ බෞද්ධ සංස්කෘතිය විෂයය සම්බන්ධයෙනි. අභියෝග ජයගැනීමේ සහජ හැකියාවක් ඇති උන්වහන්සේ බෞද්ධ සංස්කෘතිය විෂක්‍ෂේස්ත්‍රයේ ප්‍රාමාණිකයකු බවට පත්වීමට එම අභියෝගය යොදා ගත්හ. 1996 දී විශ්වවිද්‍යාලයීය කථිකාචාර්ය මණ්ඩලයේ නිත්‍ය සාමාජිකයකු බවට පත්වන උන්වහන්සේ 2001 දී ජ්‍යේෂඨ කථිකාචාර්යෂෂ ශ්‍රේණියටත් 2007 ජ්‍යෙෂ්ඨ කථිකාචාර්යෂ ශ්‍රේණියටත් 2019 පාලි හා බෞද්ධ අධ්‍යයන් අංශයේ මහාචාර්ය ධුරයටත් පත්වූහ.\n\nඋන්වහන්සේ විසින් විශ්වවිද්‍යාලයීය මහාචාර්යවරයකු වශයෙන් උන්වහන්සේගේ ශාස්ත්‍රීය සේවය ප්‍රසංශනීය බවට පත්වන ශාස්ත්‍රීය ග්‍රන්ථ ගණනාවක් රචනා කොට තිබේ. ඒ අතර ලක්දිව බුදුසමයෙහි ඓතිහාසික වර්ධනය 1 හා 11, ලංකා බෞද්ධ දර්ශනය, බුද්ධකාලීන ග්‍රීක දර්ශනය 1 හා 11, දකුණේ විහාරවල මහනුවර සම්ප්‍රදායේ චිත්‍ර, විමාන වස්තු ප්‍රකරණය, ලක්දිව බෞද්ධ චිත්‍රකලා ඉතිහාසය, කොසඹෑ නුවර, දඹදිව වන්දනා ගමනට අත්වැලක් යන ග්‍රන්ථ ප්‍රධාන වේ. මීට අතරව ළමයින්ගේ කියැවීමේ රුචිය දැනුම වර්ධනය කිරීම සඳහා බලංගොඩ ආනන්ද මෛත්‍රේය හිමි, තොටගමුවේ ශ්‍රී රාහුල හිමි, හික්කඩුවේ ශ්‍රී සුමංගල හිමි, වැලිවිට ශීි‍්‍ර සරණංකර සංඝරාජ හිමි, ඊ.ඩබ්.අදිකාරම්තුමා, මර්ෂලින් ජයකොඩි පියතුමා හා දේවානම්පියතිස්ස රජතුමා චරිත කිහිපයක් සරල බසින් ලියා පළ කිරීම දැක් විය හැකි ය.\n\nවිශ්වවිද්‍යාලයීය ශාස්ත්‍රීය සේවාව නිසා අවිවේකී වුව ද උන්වහන්සේ සිය පැවිදි දිවියෙන් දශක හතරකට අධික කාලයක් වනවාසල පුරාණ විහාරාධිපති කොටුවිල විමලකිත්ති නාහිමි පාණන්වහන්සේගේ ඇසුරේ වැඩ වසමින් විහාරස්ථානයේ සංවර්ධන කටයුතුවලටත් දායක භවතුන්ගේ දරුවන්ගේ දහම් අධ්‍යාපනය වැඩිදියුණු කරන්නටත් ප්‍රමුඛත්වයක් ලබා දී කටයුතු කළහ.\n\nගෞරවාර්හ නාහිමිපාණන් වහන්සේගේ අපවත් වීමෙන් පසු එහි විහාරාධිපති පදවියට පත්වන උන්වහන්සේ දායක-දායිකාවන්ගෙන් සමන්විත විවිධ සමිති සමාගම් හා අලූතින් ආරම්භ කළ විහාරස්ථ තරුණ කාර්ය සාදක සමිතියේ පූර්ණ සහයෝගයෙන් අපවත් වූ නාහිමි පාණන්වහන්සේ විසින් කරන ලද සංවර්ධන කටයුතු තවදුරටත් සංවර්ධනය කරමින් අවශ්‍යතා අනුව නවීකරන කළයුතු අංශ නවීකරණය කරමින් විහාරස්ථාන පරිසරය ඉතා රමණීය හා සිත් සනහන පිං බිමක් බවට පත්කරමින් සිටිති.\n\nමෙම ශාස්ත්‍රීය, ආගමික සේවාවන් අගයනු වස් දින 2023 ජූලි 29 වන දින ගම්පහ මහා දිශාවේ ප්‍රධාන සංඝ නායක පදවියෙන් හා සිරි විමලසිරි යන ගෞරව නාමයෙන් පිදුම් ලබන අප නාහිමි පාණන්වහන්සේට නීරෝගීමත් චිර ජීවනයක් ලැබේවායි පතමු. සුඛී දීඝායුකො භවතු!\n\nමහාචාර්ය කේ. බී. ජයවර්ධන\n\nකැලණිය විශ්වවිද්‍යාලය",
       "URL": "https://www.dinamina.lk/2023/07/25/featured/9089/%e0%b6%9c%e0%b6%b8%e0%b7%8a%e0%b6%b4%e0%b7%84-%e0%b6%b8%e0%b7%84%e0%b7%8f-%e0%b6%af%e0%b7%92%e0%b7%83%e0%b7%8f%e0%b7%80%e0%b7%9a-%e0%b6%b4%e0%b7%8a%e0%b6%bb%e0%b6%b0%e0%b7%8f%e0%b6%b1/",
       "Category": "featured",
       "Parent URL": "https://www.dinamina.lk/category/featured//page/22/"
}