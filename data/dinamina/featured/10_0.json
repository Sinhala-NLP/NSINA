{
       "Source": "dinamina",
       "Timestamp": "September 14, 2023 3:32 am",
       "Headline": "රාජ්‍ය සාහිත්‍ය සම්මාන ප්‍රදානෝත්සවය අද  විනිශ්චයට කිසිවකුට බලපෑමක් කරන්න බෑ",
       "News Content": "රාජ්‍ය සාහිත්‍ය උපදේශක සභාවේ උප සභාපති, කැලණිය විශ්වවිද්‍යාලයේ හින්දි අධ්‍යයන අංශයේ විනේතෘ ජ්‍යෙෂ්ඨ මහාචාර්ය උපුල් රංජිත් හේවාවිතානගමගේ\n\nශ්‍රී ලාංකේය සාහිත්‍ය ක්ෂේත්‍රය විශිෂ්ට සාහිත්‍ය නිර්මාණකරණයන්ගෙන් පෝෂණය කළ සාහිත්‍යධරයන් රාජ්‍ය සම්මානයට පාත්‍ර වන රාජ්‍ය සාහිත්‍ය සම්මාන ප්‍රදානෝත්සවය 14දා එනම්, අද දින ප. ව 2.00ට මරදාන එල්ෆින්ස්ටන් රංග ශාලාවේදී පැවැත්වේ. කිසියම් රටක රාජ්‍ය මැදිහත් වීමෙන් සාහිත්‍ය පෝෂණය උදෙසා සම්මාන පවත්වන්නේ කුමක් නිසාද? ඉන් සමාජයට සැලසෙන යහපත කුමක්ද? මෙවර රාජ්‍ය සාහිත්‍ය සම්මාන ප්‍රදානෝත්සවය සිදු කෙරෙන්නේ කෙසේද යනාදී කරුණු කාරණා සම්බන්ධයෙන් රාජ්‍ය සාහිත්‍ය උපදේශක සභාවේ උප සභාපති, කැලණිය විශ්වවිද්‍යාලයේ හින්දි අධ්‍යයන අංශයේ විනේතෘ ජ්‍යෙෂ්ඨ මහාචාර්ය උපුල් රංජිත් හේවාවිතානගමගේ සමඟ කළ සාකච්ඡාව මෙසේ දිග හරිමු.\n\nසාහිත්‍යය ඉහළ මට්ටමක තියෙනවා නම්, ඒ ජන සමාජය දියුණුයි\n\nසම්මානලාභී ලේඛකයන්ට මෙවර වැඩි මූල්‍ය ත්‍යාග ලබා දෙනවා\n\nරාජ්‍ය සාහිත්‍ය උ‍ෙළලේ අභිමතාර්ථය කුමක්ද?\n\nරටක සාහිත්‍ය කියලා කියන්නේ එරටේ අතිශය වැදගත් කාරණයක්. අපේ අසල්වැසි ඉන්දියාවේ ප්‍රේම් චාන්ද් කියන හින්දි ලේඛකයා එක් අවස්ථාවකදී මෙහෙම කියනවා. “ කිසියම් රටක ජන සමාජයක් දියුණුයි කියලා කියන්නේ” ඔවුන්ගේ සාහිත්‍යය දියුණුයි නම් පමණයි. ඔවුන්ගේ සාහිත්‍යය ඉහළ මට්ටමක තියෙනවා නම්, ඒ ජන සමාජය දියුණුයි කියලයි ප්‍රේම් චාන්ද් කියන්නේ. මම හිතන්නේ මේ කියමන අපි කාටත් වලංගුයි. අපේ රටටත් එය වලංගුයි. අපිට අද ජනමාධ්‍ය හරහා දකින්න තියෙන්නේ සමාජයේ තියෙන අවුල් වියවුල් ස්වභාවයයි. එය දැක්කාම අපට පේනවා සාහිත්‍ය කියන එකෙන් කොයි තරම් මේ ජන සමාජය ඈත් වෙලාද කියන කාරණය. සාහිත්‍ය කලාවෙන් ඈත් වුණාම “ සාහිත්‍ය, සංගීත කලා විභීතඃ පශුභිඃ සමානඃ ” කියලා. ඒ කියන්නේ සාහිත්‍ය, සංගීතය කලාවන්ගෙන් තොර වූ පුද්ගලයා තිරිසනෙකුට සමාන වෙනවා කියලයි. අපේ ජන සමාජය දැන් කොයි තරම් පහළ මට්ටමකට පත් වෙලාද කියලා මේ සංස්කෘත කියමන දිහා බැලුවාමත් අපට පේනවා. අපි ක්‍රමක්‍රමයෙන් පිරිහෙමින් ඉන්නවා. මේකට ප්‍රධාන හේතුවක් වෙලා තියෙන්නේ, සාහිත්‍ය කලා ක්ෂේත්‍රවලින් මේ මනුෂ්‍යයා ඈත් වීමයි. මොකද සාහිත්‍ය හා කලාව තමයි යහපත් සමාජයකට, යහපත් මනුෂ්‍යයෙක් නිර්මාණය කරන්න සමාජයකට මාර්ගය පෙන්වන්නේ.\n\nරාජ්‍ය සාහිත්‍ය උළෙලේ ආරම්භය සිදු වුණු ආකාරය කෙසේද?\n\n1957 වසරේ සැප්තැම්බර් මාසයේ 07 සහ 08 කියන දිනවල පළමු රාජ්‍ය සාහිත්‍ය සම්මේලනය කෝට්ටේ සිරි පැරකුම්බා පිරිවෙනේ පවත්වා තියෙනවා. එවකට අග්‍රාමාත්‍ය එස්. ඩබ්ලිව්. ආර්.ඩී. බණ්ඩාරනායක මහතා, සංස්කෘතික කටයුතු ඇමැති ජයවීර කුරුප්පු හා කෝට්ටේ පාර්ලිමේන්තු මන්ත්‍රී රොබට් ගුණවර්ධන කියන මහතුන්ගේ ප්‍රධානත්වයෙන් තමයි පවත්වලා තියෙන්නේ. මුල්ම සාහිත්‍ය දේශනය පවත්වලා තියෙන්නේ මහාචාර්ය සෙනරත් පරණවිතාරන මහත්මයායි. ඒ කතාවේ මාතෘකාව වෙලා තියෙන්නේ, ‘ කෝට්ටේ යුගය ’ යන්නයි. විනීත ගෝල පිරිසකට වැදගත් කාරණයක් විස්තර කරන දක්ෂ ගුරුවරයෙකුගේ විළිසයෙන් ප්‍රාණවත්ව මුළු සභාවම සිනා සයුරේ ගිල්වමින් මේ දේශනය ඔහු පවත්වා තිබූ බව ඒ කාලේ පුවත්පත් සඳහන් කරලා තිබුණා. දෙවැනි සාහිත්‍ය දේශනය වැලිවිටියේ සෝරත හිමියන්, ඉන් පසුව පුංචි බණ්ඩාර සන්නස්ගල මහතාත් දේශන සිදු කරලා තියෙනවා. ඊට පසුව 1958 අංක 31 දරන පාර්ලිමේන්තු ආඥා පනතක් මඟින් ලංකා සාහිත්‍ය මණ්ඩලය පිහිටුවා තියෙනවා. උසස් සාහිත්‍ය කෘති සඳහා සම්මාන ප්‍රදාන එමඟින් පිරිනැමීම ආරම්භ කිරීමත් සිදු වෙලා තියෙනවා.\n\nමෙතෙක් කලක් මෙරටේ පවත්වා ඇති රාජ්‍ය සාහිත්‍ය උත්සවයන් පිළිබඳ ඔබට යම් අදහසක් ඇති?\n\nමෙවර පැවැත්වෙන්නේ 65 වන රාජ්‍ය සාහිත්‍ය සම්මාන උළෙලේයි. වසරක හෝ දෙකක කාලයක් මේ උළෙල පවත්වන්න නොහැකි වෙලා තියෙනවා. ඒ, රටේ පැවැති තත්ත්වය සැලකිල්ලට ගනිමින්. මුලදී පටන් පවත්වපු සම්මාන උත්සවයන් දිහා බලනකොට, 1958 දඹදෙණි සාහිත්‍ය සම්මේලනය කියලා සාහිත්‍ය සඟරාවකුත් එළි දක්වලා තියෙනවා. ඒ කාලේ හිටපු විදවතුන් රැසක් මේ අවස්ථාවට සහභාගි වෙලත් තියෙනවා. මේ විදිහට මේ වෙනකම් සාහිත්‍ය උත්සවය රජයේ සංස්කෘතික දෙපාර්තමේන්තුව මඟින් පවත්වාගෙන එනවා. සාහිත්‍ය‍ෙය් පෝෂණය උදෙසා මේ සිදු කරන ක්‍රියාවලිය අගය කළ යුතුයි.\n\nරාජ්‍ය සාහිත්‍ය උළෙලට රාජ්‍ය අනුග්‍රහය දෙන්නේ කොහොමද?\n\nරටක් පරිපාලනය කිරීමේදී අනෙක් අංශ වගේම සාහිත්‍ය කලාව යන අංශ ආවරණය කරන්න තමයි, මේ සංස්කෘතික කටයුතු අමාත්‍යාංශය හා දෙපාර්තමේන්තුව පිහිටුවලා තියෙන්නේ. ඒ යටතේ සාහිත්‍ය කලාවේ ප්‍රබෝධය වෙනුවෙන් වැඩ කටයුතු සිදු වෙන්නේ. මේක ලෝකයේ සෑම රටකම සිදු කෙරෙන දෙයක්. මෙය ඉවත් කරලා, අතහැර දමන්න පුළුවන් දෙයක් නොවෙයි කියන එකයි ඒකේ අදහස. ඒ හුයෙන් තමයි මුළු මහත් මානව සමාජයක් එකට බැඳලා තියා ගන්නේ. මිනිසුන්ගේ සිතුම්, පැතුම්, අදහස් මේවා හුවමාරු කර ගන්න සහ ශිෂ්ට සමාජයක ජීවත්වෙන ක්‍රමවේදය තමයි සංස්කෘතිය කියලා කියන්නේ. මේ හා සම්බන්ධ කටයුතුවලට රජය අවධානය යොමු කිරීම අත්‍යවශයෙන්ම කළ යුතු දෙයක් කියලයි මම විශ්වාස කරන්නේ. 1957 ඉඳලා ශ්‍රී ලංකාවේ සාහිත්‍ය කලාවේ පෝෂණය උදෙසා රාජ්‍යයේ මැදිහත් වීම සිදු වෙලා තියෙනවා. එය සිදු වුණේ සංස්කෘතික කටයුතු පිළිබඳ අමාත්‍යාංශයේ සංස්කෘතික කටයුතු දෙපාර්තමේන්තුව හරහායි.\n\nමෙවර සාහිත්‍ය සම්මානයට පාත්‍ර වන්නේ කුමන විෂය පරාසයන්ද?\n\nමේ සඳහා අපි සිංහල, ඉංග්‍රීසි හා දෙමළ කියන භාෂා තුනම සම්බන්ධ ඒ ඒ විෂයට අදාළ සාහිත්‍ය කෘතිවලට සම්මාන ලබා දෙනවා. මෙහි වර්ග 19ක් තියෙනවා. සිංහල වර්ග 19යි. දෙමළ වර්ග 19යි. ඉංග්‍රීසි වර්ගයෙන් 19 විදිහට. මේ ආකාරයේ 19 ඒවා 03ක් සම්මානයට පාත්‍ර වෙනවා. මේ විදිහට වර්ගීකරණයට ලක් කරලා ඊට අදාළව ලියවිලා තියෙන පසුගිය 2022 ජනවාරි 01 සිට දෙසැම්බර් 31 දක්වා පළ වූ කෘති මේ සඳහා ඉදිරිපත් කරන්න පුළුවන්. මේ සඳහා දෙපාර්තමේන්තුව මේවා ලබා ගන්නේ රාජ්‍ය ලේඛනාගාරයෙන්. ඊට අමතරවත් පළ වෙන ඒවා තියෙනවා නම් දෙපාර්තමේන්තුවට කෙළින්ම ලබා දීමේ පහසුකමත් තියෙනවා. රාජ්‍ය ලේඛනාගාරයේ ලියාපදිංචි නැති මේ වසර තුළ පළ වූ පොත්පත් තිබේ නම්, ඒවායේ පිටපත් දෙපාර්තමේන්තුවට ලබා දෙන්න පුළුවන්. ඒවත් අපි භාර ගන්නවා. මේ ආකාරයට තමයි ඒ කාර්යය සිදු වන්නේ.\n\nමෙවර සාහිත්‍ය රත්න සම්මානයට පාත්‍ර වන ලේඛකයන් කවුද?\n\nමෙය සෑම වසරකම අපි ලබා දෙන සම්මානයක්. මෙය කෙනෙකුට ජීවිතයේ එක් වරක් පමණයි ලබා දෙන්නේ. මේ වසරේ සිංහල භාෂාව සඳහා සම්මානිත මහාචාර්ය සුනන්ද මහේන්ද්‍ර මහතාටත්, ඉංග්‍රීසි භාෂාව සඳහා ජී. එච්. පීරිස් මහතාටත් හා දෙමළ භාෂාව සඳහා කනකරත්නම් සට්ටනාතන් මහතාටත් සාහිත්‍ය රත්න සම්මානය පිරිනමනවා.\n\nමෙවර රාජ්‍ය සාහිත්‍ය උ‍ෙලළ සිදු කරන ක්‍රමවේදය කුමක්ද?\n\nමේ සම්මානයට පාත්‍ර වන වර්ග 19න්ම හොඳම කෘති තෝරලා ඒ කෘති 19ටම සම්මාන ප්‍රදානය කරනවා. ඒ වගේම මූල්‍යම ත්‍යාගයක් ද ලබා දෙනවා. මෙවර විශේෂත්වයක් තියෙනවා. ඒ තමයි, පසුගිය වසරවලට වඩා වැඩි මුදලක් ලබා දෙන්න කටයුතු කරමින් ඉන්නවා. එය අගය කළ යුතු කාරණයක්. සාහිත්‍යකරුවෙකුට රුපියලක් හරි වැඩි පුර ලබා දෙන්න පුළුවන් නම් ඒක වැදගත් කාරණයක් කොට අපි සලකනවා. මොකද අනෙක් සම්මානවලට දෙන ලක්ෂ ගණන් මුදල් දෙපාර්තමේන්තුවකට මෙච්චර විශාල ප්‍රමාණයකට දෙන්න පුළුවන් කමක් නෑ. ඒක කරන්න අමාරුයි.\n\nනමුත්, පුළුවන් විදිහට ගිය සැරේට වඩා මේ සැරේ මුදල් ත්‍යාගයේ ප්‍රමාණය වැඩියි කියලා කියන්න පුළුවන්. ඒ මුදල වැඩි කර ගන්න පුළුවන් වෙලා තියෙන්නේ, අපි එක්තරා වෙනසක් කළා. මෙතෙක් වෙනදාට බණ්ඩාරනායක සම්මන්ත්‍රණ ශාලාව තමයි, උත්සවයට වෙන් කර ගන්නේ. ඒ සඳහා විශාල මුදලක් වෙන් කරන්න සිදු වෙනවා. අපි මෙවර ඒ මුදල අඩු කරගෙන මරදානේ එල්ෆින්ස්ටන් රංග ශාලාවේ පවත්වන්නට තීරණය කළා. අර විශාල මුදලින් ඉතාම පොඩි කොටසයි මේ සඳහා යන්නේ. ඒ ඉතිරි වෙන මුදල තමයි අපි සම්මාන ලාභී ලේඛකයන්ට ලබා දෙන මූල්‍ය ත්‍යාගයේ ප්‍රමාණය වැඩි කරලා ලබා දෙන්න කටයුතු කරන්නේ.\n\nමේ සාහිත්‍ය උත්සවයේ පාරදෘශ්‍ය භාවය රකින්නට කටයුතු කරන්නේ කෙසේද?\n\nඒ සඳහා පොත්පත් ටික රැස් කරලා අපි උපදේශක සභාව හැටියට දෙවන වටයට යවන්නේ මොනවාද කියලා තීරණය කරනවා. මේවා තෝරන්නේ උපදේශක සභාවේ ඉන්න විද්වතුන් විසින්. සාහිත්‍ය සම්මාන ප්‍රදානයක තියෙන වටිනාම දේ තමයි, මේ මුල් වටය කියලයි මම නම් හිතන්නේ. මොකද මුල් වටයේදී කිසියම් හොඳ කෘතියක් කිසියම් හේතුවක් නිසා අත හැරුණොත් එතැනින් එහාට යන්නේ නෑ. දෙවැනි, තුන්වැනි වටවලට යන්නේ නෑ. ඒ නිසා මුල් වටය බොහෝම පරීක්ෂාකාරීව, බොහෝම සැලකිල්ලෙන් තෝරා ගැනීම කරනවා. විශේෂයෙන්ම මේ පළ වෙන පොත් අතරේ පෙර මුද්‍රණය කළ පොත් නැවත නැවතත් මුද්‍රණය කරනවා. නමුත්, සමහර ඒවා මොන අවුරුද්දේ ද පළ වුණෙ කියලා හොයා ගන්න බෑ. අපි ඒවා බොහෝම පරීක්ෂාවෙන්, ඇතුළත පෙරවදන් කියවලා බලලා මේ පොත සැබෑවටම ගිය වසරේ පළ වූ අලුත් කෘතියක්ද කියලා ඒ නිරීක්ෂණය කරනවා. එහෙම තෝරා ගත් කෘතිවලින් තමයි, අපි දෙවන වටයට සුදුසු පොත් තෝරා ගන්නේ. දෙවන සහ තුන්වන වටය කියලා වට තුනකට අපි යනවා. ඒ ඒ විෂය ක්ෂේත්‍රවල විද්වතුන්ට අපි ඒවා යවනවා. ඒ, ඒ විනිශ්චයකරුවන් විසින් එක්, එක් කෘතියක් වෙනුවෙන් ලබාදෙන වාර්තා සියල්ල අපි සමාලෝචනයට ලක් කරලා නිවැරදි තීරණය අපි ගන්නවා. ඉතින්, මෙය බොහෝම විනිවිද පේන, පාරදෘශ්‍ය ක්‍රියාවලියක්. මෙය උඩින් ඇවිත් කාටවත් ඇඟිලි ගහන්න පුළුවන් දෙයක්වත්, වෙනත් කෙනෙකුට ඇවිත් බලපෑමක් කරලා එහාට මෙහාට කරන්න පුළුවන් දෙයක්වත් නෙවෙයි.\n\nසම්මාන ප්‍රදානයට අමතරව සිදු කෙරෙන වෙනත් කාර්ය භාරයක් තිබේද?\n\nඅපි මේ වසරේ, මීට මාස කිහිපයකට පෙර, ප්‍රාදේශීය සාහිත්‍ය තරගවලින් ප්‍රථම ස්ථාන ලබා ගත් නවක ලේඛක ලේඛිකාවන්ට දෙදිනක වැඩමුළුවක් පැවැත්වූවා. උසස් පෙළ පන්තියේ ළමයාගේ පටන් වයස අවුරුදු 70, 80 දක්වා වන වැඩිහිටියා දක්වා පිරිසක් ඒ අතරේ සිටියා. මේ සාහිත්‍ය වැඩමුළුව භාෂා තුනෙන්ම පැවැත්වූවා. අපි මෙතැනදී රාජ්‍ය සේවා උපදේශක සභාවේ සිංහල අංශය හැටියට 60 දෙනෙක් විතර තෝරගෙන ‘ වියමන’ කියලා ඊට නම යෙදුවා. එහිදී අපි ලේඛකයෙක් වෙන්නේ කොහොමද? ලේඛකයා ලේඛනයට අදාළ න්‍යායාත්මක හා ප්‍රායෝගික තත්ත්ව පිළිබඳ දැනුමක් තියෙනවාද? යන්න පිළිබඳ අපි මේවායේ අඩු පාඩුවලට අදාළව දැනුම සැපයීම හා හුවමාරු කර ගැනීම සිදු කළා. අපි ඉදිරියටත් වැඩමුළු කිහිපයක් පවත්වන්නට බලාපොරොත්තු වෙනවා. නිර්මාණ මුද්‍රණය දක්වා ගෙන යෑමේ වැඩපිළිවෙළ අපි සංවිධානය කරලා තියෙනවා. මේවට අදාළ ඉදිරි ප්‍රතිපාදන ලැබුණොත් දිගටම මෙය ඉදිරියට ගෙනියන්න අපට පුළුවන්. මේවාට ලබා දෙන ප්‍රතිපාදන කවදාවත් අපතේ යන දේවල් නොවෙයි.\n\n\n\nශ්‍යාමා සමරසිංහ\n\nඡායාරූප – රංජිත් අසංක",
       "URL": "https://www.dinamina.lk/2023/09/14/featured/21973/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b7%83%e0%b7%8f%e0%b7%84%e0%b7%92%e0%b6%ad%e0%b7%8a%e0%b6%ba-%e0%b7%83%e0%b6%b8%e0%b7%8a%e0%b6%b8%e0%b7%8f%e0%b6%b1-%e0%b6%b4-2/",
       "Category": "featured",
       "Parent URL": "https://www.dinamina.lk/category/featured//page/10/"
}