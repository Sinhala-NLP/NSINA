{
       "Source": "dinamina",
       "Timestamp": "September 11, 2023 2:01 am",
       "Headline": "එක්සිය තෙළෙස් වස් ආයු සපුරන රදම්පොල  සිරි සුමඟුල් විදුහල් මෑණියෝ",
       "News Content": "මාතර අධ්‍යාපන කලාපයට අයත්, රදම්පොල ශ්‍රී සුමංගල මධ්‍ය මහා විද්‍යාලය 2023 වසරේ, තම 113 වැනි ජන්ම දිනය සමරන්නීය. එයට සමගාමිව සැප්තැම්බර් පෙරේදා (9)සිව්දිගින් එක් වූ දහස් සංඛ්‍යාත සුමඟුල් දූ-පුතුන්ගේ ආදි සිසු දිනය නිමිත්තෙනි මේ සටහන ඔබ දෙනෙතට ලක් වන්නේ.\n\nශ්‍රී ලංකාවේ විශාලතම ගම්මාන කීපයෙන් එක් ගම්මානයක් වන්නේ උප ගම්මාන 18 ක් පිරිවැරෑ ඌරුගමුව ග්‍රාමයයි. මාතර දිසාවේ දකුණ නැඟෙනහිර මායිම්බදව ගිරුවාපත්තුවෙන්ද මායිම් වූ ඌරුගමුව ශ්‍රී ලංකාවේ ඉපැරණි ග්‍රාම නාමාවලි‍යේ ද සඳහන් ඓතිහාසික පසුබිමකින්ද පොහොසත් මහා ග්‍රාමයකි. පෙර සඳහන් පරිදිම කුඩා රාජධානියක් බඳු වූ ඌරුගම් පුරවරයේ කේන්ද්‍රය වූයේ රදම්පොල උප ග්‍රාමයයි. මේ ඓතිහාසික ගම්වරයේ සැබෑ මධ්‍ය ලක්ෂ්‍ය වූයේ රදම්පොල ශ්‍රී නාගවනාරාම සහ වේහැල්ල වේළුවනාරාම පින් බිම් බව සඳහන් කිරීම කිසි සේත්ම අති‍ශෝක්තියක් නොවේ. අන් වැදගත් සියල්ලේ මෙන්ම, අපේ වස්තු විෂයය වන ශ්‍රී සුමංගල මැදි මහ විදුහලේද උත්පත්තිය සිදු වන්නේ මෙකී නාගවනාරාම පින් බිමේය. ඒ අදින් වසර 113කට පෙර – එනම්: 1910 ජූලි මස 15 වැනිදාය. කීර්තිමත් සඟ පරපුරක එවක නියමුවාණන් වූ පූජ්‍ය බඹරැන්දේ ශ්‍රී සුමංගල රතනජෝති නාහිමියෝ මේ අභියෝග පිරිපුන් වෑයමටද පුරෝගාමී වූහ.\n\nයටත්විජිත යුගයේ අධිරාජිනියගේ බල පරාක්‍රමය නොතකා කිරුළේ ආශීර්වාදය නැතිව ඇරඹෙන ක්‍රියාවක් පවත්වාගෙන යෑම කොතරම් අභියෝග සම්පන්නද යන්නත්, කොතරම් බැරෑරුම්ද යන්නත් යටත්විජිත ඉතිහාසය යන්තමින් ස්පර්ශ කළ අයකු වුව මැනවින් තේරුම් ගනු ඇත. එහෙත් කොතරම් තර්ජන ගර්ජන හා බාධක මධ්‍යයේ වුවද තම අරමුණ ජය ගෙන මිස නතර කළෝ අප නාහිමියෝ නොවෙති. එලෙස සිසුන් තිස්දෙනකුගෙන් යුතුව ඥානෝදය බොදු පාසල නමින්, පන්සලේ බණ මඩුවේ ඇරඹි කුඩා තක්සලාව පසු කලෙක තම ආදි කර්තෘන් වහන්සේ‍ගේ ශ්‍රී නාමයෙන් පිදුම් ලද්දාය. 1912 වසරේ ආධාර ලබන බොදු පාසලක් වශයෙන්ද 1962 වසරේ රාජ්‍යයේ පූර්ණ රැකවරණය ලබන රජයේ පාසලක් වශයෙන්ද, තම ගව් කණු පසු කළ සුමංගල මාතාව 1962 වර්ෂයේදී මහා විද්‍යාලයක් බවටත්, 1991 වසරේදී මධ්‍ය මහා විද්‍යාලයක් බවටත් රූපාන්තරණය වූයේ දහසක් බාධක මැද වුවද විදුහල් ප්‍රජාවේ අප්‍රතිහත ධෛර්යය හා කැපවීම නිසා බව ඔවුන් සියල්ලන්ටම ගරු බුහුමන් පිණිස මෙහි සටහන් තැබීම අත්‍යවශ්‍යය. ඉන් එක් යුගයකට නායකත්වය සැපයූවේ සී. අලහප්පෙරුම මා පියාණන් වීම, පෞද්ගලිකවම මා වින්දනය කරනා සාඩම්බර හැඟීමකි.\n\nවසර 113ක විද්‍යාලයීය ඉතිහාසයේ, ප්‍රථම වතාවට කාන්තා පෞරුෂත්වයක සෙනෙහස විඳිනා මේ යුගයේ, වඩාත් අවබෝධාත්මක කැපවීමකින් යුතුව, සුමංගල මාතාව දැයේ බබළවන්නට විදුහල්පතිනි චම්පිකා යාපා මැතිනිය ප්‍රමුඛ වූ ඇදුරු මඬුල්ල, මවුපිය දූදරු ප්‍රජාවට හා ආදි සිසු කැලට අවැසි ශක්තිය ධෛර්යය සහ නිවැරදි චින්තනය ප්‍රාර්ථනා කිරීමට මෙය ඉතා සුදුසු හෝරාවයි. සුමඟුල් මෑණියන්ගේ අවිච්ඡින්න පැවැත්මේ තවත් අනුස්මරණීය කඩයිමක් වූ මාගේ සහ කංචන විජේසේකර අමාත්‍යවරයාගේ යෝජනාවට අනුව ජාතික පාසලක් බවට ප්‍රකාශ වූ මොහොතේ දහසක් ජාතික පාසල් සංකල්පය හඳුන්වා දුන් අධ්‍යාපන අමාත්‍යවරයා වශයෙන් දායක වන්නට හැකිවීම මා ලද සුවිසල් භාග්‍යයක් සේ සලකා නිහතමානිව ආඩම්බරකාරි වන්නෙමි. එමෙන්ම ශ්‍රී ලාංකික පාසල් විෂය මාලාවට 2012 වසරේදී තාක්ෂණ විෂය ධාරාව හඳුන්වා දුන් මොහොතේම එහි උසස් ආනුභාවයන් විදුහලට සමීප කරන්න හැකි වීම ආදි සිසුවකු වූ මාගේ නිහතමානි ආඩම්බරයට හේතු වේ.\n\nඅව්‍යාජත්වයේද සරල ග්‍රාමීත්වයේද අක්මුල් සිඳ නොගත් ඓතිහාසික ඌරුගමුව ගම්මානයේ සුවිසල් ඥාන භාණ්ඩගාරය වූ ශ්‍රී සුමංගල මධ්‍ය මහා විද්‍යාලය තවත් සියවස් ගණනාවක ඇවෑමෙන් වුව විරාජමානව පවතිනු දැක්මේ සාමූහික ප්‍රාර්ථනාවේ සාමාජිකයකු වන්නට මට අවසර දෙන්න.\n\nමවගේ සුරත දරා ගනිමින් සුමඟුල් තක්සලා බිමට මා පියවර නැගුවේ වසර තුනක් තරම් කෙටි කාලයක් වුවද, සුමඟුල් ආදි සිසුවකු වීමේ ගෞරවයේ හිමිකාරිත්වයට එය බාධාවක් වෙතැයි මම කිසිදා නොසිතන්නෙමි.\n\nඩලස් අලහප්පෙරුම\n\nපාර්ලිමේන්තු මන්ත්‍රී",
       "URL": "https://www.dinamina.lk/2023/09/11/featured/21202/%e0%b6%91%e0%b6%9a%e0%b7%8a%e0%b7%83%e0%b7%92%e0%b6%ba-%e0%b6%ad%e0%b7%99%e0%b7%85%e0%b7%99%e0%b7%83%e0%b7%8a-%e0%b7%80%e0%b7%83%e0%b7%8a-%e0%b6%86%e0%b6%ba%e0%b7%94-%e0%b7%83%e0%b6%b4%e0%b7%94/",
       "Category": "featured",
       "Parent URL": "https://www.dinamina.lk/category/featured//page/10/"
}