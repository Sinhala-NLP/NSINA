{
       "Source": "dinamina",
       "Timestamp": "August 3, 2023 1:00 am",
       "Headline": "කණමැදිරි එළි ඉතිරි කර බැසගිය පුරහඳ",
       "News Content": "ඒ 1991 මාර්තු 2 වැනිදාය. උදෑසන තේ පානයට පැමිණි පිරිසගෙන් ගුවන්විදුලි සංස්ථා ආපණ ශාලාව පිරී තිබිණි. සියල්ලෝ එකිනෙකා පරයා ආගිය තොරතුරු සිනා සාද පවත්වමින් සිටියහ. එක්වරම මහා පිපුරුම් හඬක් නැඟිණි. මේස පුටු ජනෙල් දොරවල් සියල්ල දෙදරා ගියේය. සාද නැවතිණි.සියල්ලෝ වහා නිහඬව මුව අයා එකිනෙකා දෙස බලා සිටියහ.ලාල් වහා නැඟී සිටියේය. “යමං” ඔහු කාර්යාල පරිශ්‍රයට දිව ගියේය. මාද ඔහුගේ පසුපසින් ඇවිද ගියෙමි. ශබ්ද පටිගත කිරීම් සඳහා ලැබෙන උහර් යන්ත්‍රය කරපින්නා ගත් ලාල් මා ද කැටුව සංස්ථා දොරටුවෙන් පිටවිය.\n“මචං වාහනයක්…” මම ඇසීමි.\n“මොන වාහන ද පයින් යමු. මේ ළඟ වෙන්න ඕනෑ.” ලාල් පටිගතකරණයද රැගෙන වේගයෙන් දිවයයි. මම ද ඔහු පසුපසින් දිවයමි. අපි තුම්මුල්ල හන්දියෙන් හැරී කිරුළපන දෙසට ගමන් කරමින් සිටියෙමු. මඟ දිගටම පොලිස් සහ හමුදා මාර්ග බාධකය. ඔවුන් අපට යන්නට දෙන්නේ නැත. එහෙත් ලාල් නවතින්නේ ද නැත.\n“අපි ගුවන් විදුලියේ. කරුණා කරලා අපට යන්න දෙන්න.” ලාල් දැඩි ස්වරයකින් කියයි. එකල ජනමාධ්‍ය හැඳුනුම්පත කියා දෙයක් තිබුණේ නැත. තිබුණේ වී නමුත් එයින් වැඩක් වන්නේ ද නැත. ලාල්ගේ කටේ බලයෙන්ම මාර්ග බාධක හත අටකින් බේරී අපි තුම්මුල්ල හන්දියෙන් කිරුළපන දෙසට ගමන් කළෙමු. තැන තැන මළ මිනීය. තව තැනක කැඩී වෙන් වුණු අතපය කැබලිය. තරබාරු ගැහැනියකගේ මළ සිරුරක් හයිලෙවල් පාරේ මැද ලේ විලක තිබුණේය.\n“මචං ආපහු යමු. මුං යන්න දෙන්නෙත් නෑනෙ.” මම අදි මදි කළෙමි.\n“පිස්සුද මෙතෙන්ඩම ආපු එකේ කොහොම හරි යං.” ලාල් නවතින්නේම නැත. අවසානයේ අපි බෝම්බය වැදී පිලිස්සී ගිය අධි සුඛෝපභෝගී රථය අසලටම ළංවීමු. එහෙත් පිටුපස අසුනේ අළු පාට මළ සිරුරුක් විය. කවුදැයි හඳුනා ගන්නට මම එතැන්ට ළංවීමි. නමුත් දැවැන්ත බල ඇණි කීපයක් අපව පලවා හැරියේය.\nඅපි ගුවන්විදුලියේ. කරුණා කරලා අපට කියන්න මොකද වුණේ කියලා. ලාල් මයික්‍රෆෝනය නිලධාරියකු වෙත දිගු කළේය.\n“මොනව කියන්න ද අයිසේ. ඇමැතිතුමාට බෝම්බ ගැහුවා…. යනවා… යනවා” අප දෙසට තුවක්කු යොමු වන්නට පෙර අපි ආපසු හැරුණෙමු. මියගොස් තිබුණේ නියෝජ්‍ය ආරක්ෂක ඇමැති රන්ජන් විජේරත්න බව අප දැන ගත්තේ රොයිටර් පුවත් සේවය ප්‍රවෘත්ති අංශයට එවා තිබූ වාර්තාවකිනි. අපට ඇසින් දුටු වාර්තාවක් සකසන්නට පැවරුණි. එතැනට ගිහිල්ලත් කිසිම රෙකෝඩින් එකක් ගන්න බැරි වුණානේ. මම කනස්සල්ල පළ කළෙමි. ලාල් සිනාසුණේය. බය වෙන්න එපා. මගෙ ළඟ බඩු තියෙනවා. අපි ගමන පටන් ගත් මොහොතේ සිට සියලුම ශබ්ද ලාල් පටිගත කර තිබිණි. ඒ සියලු හඬ කොටස්වලින් පෙරාගත් කොටස් පසුබිමේ තබා සජීවී වාර්තා වැඩසටහනක් ලෙස එය සකසන්නට අපට හැකි විය.\nලාල් සරත් කුමාර රෑනපානආරච්චි සමඟ අතිශය සමීපව වැඩ කරන්නට මට ලැබුණේ ගුවන්විදුලියේ එවක පිහිටුවා තිබූ අග්‍රාමාත්‍ය ඒකකය නිසාය. එකල අග්‍රාමාත්‍යවරයා වූ රණසිංහ ප්‍රේමදාස මහතාගේ ප්‍රචාරක වැඩකටයුතු වෙනුවෙන් හඩ්සන් සමරසිංහ මහතාගේ ප්‍රධානත්වයෙන් එම අංශය ක්‍රියාත්මක විය. ලාල්ලා ගුවන්විදුලියට පැමිණ තිබුණේ 1978දී පමණය. කුලරුවන් කුසුම්තිලක ,නිමල් ලක්ෂපතිආරච්චි, රංජිත් ජයමහ, කපිල පලිහේන, දයා ගාල්ලගේ, මර්තා පලිහේන, කුසුම් ප්‍රනාන්දු වැනි කැපීපෙනුණු දක්ෂයෝ පිරිසක් ඔහුගේ සමකාලීනයෝ වූහ. ශබ්ද පරිපාලනයට හසළ දස්කම් පෑ මේ පිරිස අප ගුවන්විදුලියට එන විට සැබවින්ම අපේ අයියලා අක්කලා වූහ. ලාල්ලා පෙනුමෙන් “පොෂ්” චරිතය. එහෙත් එක්දිනක් ඔහු ආපණ ශාලාවේ දිවා ආහාරය ගනිමින් සිටියේ ඇඹුල් කෙසෙල් ගෙඩි දෙකක් සමඟය.\n“කෙහෙල් ගෙඩි දෙකක් එක්ක බත් කන්න පුළුවන්ද?\n“මුන්ගෙ කෑමවලට වඩා මේක හොඳයි බං. කාලා බලපන් අපි ගමේදී කනවා.” ලාල් සැබෑ ගැමියෙක් බව ඔහු හා ඇසුරු කිරීමෙන් දැන ගත්තෙමි. මා ඔහු සමඟ ඌරාපොළ ඔහුගේ ගමට ගොස් තිබේ. ඔහුගේ පියා ද අතිශය සුන්දර මනුස්සයෙකි. සැබෑ ගැමියෙකි. ගොවිතැනට උපන් හපනෙකි. ලාල්ගේ ඇවතුම් පැවතුම් හැම එකකම ඒ ගැමිකම තිබුණේය. ඔහු ඉතා සරලය. ඔහු නාඳුනන කෙනෙක් නැත. ඔහු හැමෝටම කතා කළේය. හැමෝටම සිනාසුණේය. ඔහු ආ ගිය ඕනෑම ආයතනයක ආරක්ෂක නිලධාරියාගේ සිට උසස් නිලධාරියා දක්වා ලාල්ට හිතැතිය. ලාල් ඔවුන් හැමටම එකසේ ආචාර සමාචාර දැක්වීය.\nසෑම සති අන්තයකමකම උදා ගමක් දෙකක් විවෘත කිරීම අගමැති ප්‍රේමදාස මහතාගේ සිරිතය. ඒ සෑම අවස්ථාවකදීම ප්‍රේමදාස මහතා විසින් කරන කතාව වී එච් එෆ් මඟින් ගුවන්විදුලියට ලැබෙන්නේ රාත්‍රී කාලයේය. එය පසුදා උදෑසන හතට ප්‍රචාරය සඳහා පිළියෙල කිරීම ලාල් සහ මට පැවරී තිබිණ. එම කතාවලදී ප්‍රේමදාස මහතාට වචනයක් දෙකක් “ස්ලිප්“ වෙයි. එවිට ලාල් නවතී. නිහඬව මගේ මුහුණ දෙස බලා සිටී.\n“ඇයි?”\n“මේකා වරද්දනවා නේ”\n“ මොකද කරන්නෙ ඒ ටිකම කපලා දාමු”\n“එහෙම කළොත් මුකුත්ම ඉතුරු වෙන්නේ නෑ”\n“ඔය වචනෙම තිබුණා තව කතාවක. ” ලාල් පටි අවුස්සමින් එකිනෙක පටි ධාවන යන්ත්‍රයට ඇතුළත් කරමින් “වචනය” සොයයි. අවසානයේදී හමුවෙයි. හැමදාමත් වැඩසටහන ප්‍රචාරයට රැගෙන යන්නේ ප්‍රචාරයට නියමිත වෙලාවට විනාඩි පහකට පෙරය. අපි එළිවෙනකම් නිදි මරලාය. ගුවන්විදුලියේ වැඩවලට නිදි මරන්න මට පුරුදු කළේ ලාල්ය.\nඒ වාගේම ගුවන් විදුලියෙන් ප්‍රචාරය වූ එතුමාගේ කතාවල එක වචනයක්වත් වැරදිලා නැත්තේද ලාල් හින්දාය.\nලාල් ගුවනවිදුලියේ සිටි අතිදක්ෂ ශබ්ද පරිපාලකයෙකි. ශ්‍රී ලංකා ගුවන්විදුලි සංස්ථාවේ මුල්ම සිංහල සිංහල ස්ටීරියෝ වැඩසටහන පටිගත කළේ ඔහුය. මගේ පිටපත දුටු ඔහුට එය ස්ටීරියෝ ක්‍රමයටම කරන්නට වුවමනා විය. ඒ ඇල්ලේ ගුණවංශ හාමුදුරුවන්ගේ “බල සෙනඟට සමර ගී” කැසට් පටයේ ප්‍රචාරක වැඩසටහනය. ඒකත් කළේ බලධාරින්ට හොරෙන් ජපන් මැදිරි සංකීර්ණයට තාප්පෙ තිබුණු සිදුරකින් රිංගලාය. වැඩසටහන ප්‍රචාරය වන විට රහස හෙළි වුණත් කවුරුත් මුකුත් කිව්වේ නැත. එහෙම බැලුවොත් ශ්‍රී ලංකා ගුවන් විදුලි සංස්ථාවේ ජපන් මැදිරි සංකීර්ණය කාටත් කලින් විවෘත කළේ ලාල්ය.\nඅප ගුවන්විදුලියේ සිටියදී ලාල් හඬ නළුවෙක් ලෙස මතු වෙන්නට උත්සාහ කළේ නැත. ඒ අවස්ථාව අපටම දී ඔහු ශබ්ද පරිපාලක කාමරයේම වාඩිවී සිටියේය. 88/89 භීෂණ කාලයේ ඔහු නිවේදකයකු විය. තහනම් වෙලාවේ ප්‍රවෘත්ති ද කියෙව්වේය. ලාල්ගේ හඬ නළු හැකියාව මතු වූයේ ගුවන් විදුලි සංස්ථාවෙන් ඉවත් වූ පසුව බව මට හිතෙයි. ලාල් අද කවුරුත් හඳුනන්නේ රංගන ශිල්පියෙක් සහ හඬ කැවීම් ශිල්පියෙක් ලෙසය. නැතිනම් ටෙලි නාට්‍ය රංගන ශිල්පියෙක් ලෙසය. කෙසේ වෙතත් ගුවන්විදුලි වංශ කතාවේ හමු වූ හඬ නළු ප්‍රවීණයන්ගේ අනුප්‍රාප්තිකයා ලෙස ලාල් හැඳින්විය හැකිය. එයට හේතුව ප්‍රවීණ නාට්‍යධර සුගතපාල ද සිල්වා මහතාගේ ඇසුර යැයි මම විශ්වාස කරමි. ඔහු ගුවන් විදුලියෙන් නොනැවතී වේදිකාවටද ගොඩවුණේ ඒ පාරේය. ලාල් කෙතරම් ජනප්‍රිය ද යන්න වටහා ගැනීමට ඔහු සමඟ මහමඟ මීටර් කීපයක් ගමන් කිරීම ප්‍රමාණවත්ය. ඔහුගේ රසිකයන් සෑම තරාතිරමකම අයය.\nනළුවෙකු වීම පහසුය. එහෙත් මයික්‍රෆෝනය ඉදිරියේ හඬ නළුවකු වීම දුෂ්කරය. එය වෙනම කලාවකි. එම කලාව ප්‍රගුණ කළ අය විරලය.\nචන්දන තිලකරත්න",
       "URL": "https://www.dinamina.lk/2023/08/03/featured/11224/%e0%b6%9a%e0%b6%ab%e0%b6%b8%e0%b7%90%e0%b6%af%e0%b7%92%e0%b6%bb%e0%b7%92-%e0%b6%91%e0%b7%85%e0%b7%92-%e0%b6%89%e0%b6%ad%e0%b7%92%e0%b6%bb%e0%b7%92-%e0%b6%9a%e0%b6%bb-%e0%b6%b6%e0%b7%90%e0%b7%83/",
       "Category": "featured",
       "Parent URL": "https://www.dinamina.lk/category/featured//page/20/"
}