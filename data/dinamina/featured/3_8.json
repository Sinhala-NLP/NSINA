{
       "Source": "dinamina",
       "Timestamp": "October 6, 2023 1:09 am",
       "Headline": "සැට වස් සපු­රන පන්නි­පි­ටියේ විදු­ල­කර මහ පිරි­වෙන",
       "News Content": "පන්නිපිටිය විද්‍යාලංකාර මහ පිරිවෙනේ 60 වැනි සාංවත්සරික ‘සාරදීපනී’ ත්‍යාග ප්‍රදානෝත්සවය අද (6) පස්වරු 2.00ට විද්‍යාලංකාර පිරිවෙන් ප්‍රධාන ශාලාවේදී පැවැත්වීමට කටයුතු සලසා තිබෙන අතර, ඊට සුභාශිංසන එක් කිරීමට ලැබීම ඉමහත් භාග්‍යයක් වශයෙන් සලකමි.\n\nපෑලියගොඩ විද්‍යාලංකාර මහා පිරිවෙණේ ප්‍රධාන ශාඛාව වශයෙන් දෙස් විදෙස් සුපතළ පන්නිපිටිය විද්‍යාලංකාර මහ පිරිවෙන ලක්දිව මහා සංස්කෘත පඬිවරයා ලෙස විරුදාවලි ලද, අතිපූජ්‍ය යක්කඩුවේ ශ්‍රී ප්‍රඥාරාම මාහිමිගේ පුරෝගාමිත්වයෙන් 1963 ඔක්තෝබර් 7 දා ඇරඹුණේ ලෝකවාසි බෞද්ධ\nසැදැහැවතුන්ගේ වාසනා මහිමයෙනි. ඒ මහ පිරිවෙනේ ඉකුත් ගමන්මඟ දෙස හැරී බැලූ විට තිපූජ්‍ය වැලමිටියාවේ කුසලධම්ම මාහිමියන් අපවත් වන තුරුම මේ වෙනුවෙන් ඉටු කළ අසමසම සේවය කිසි සේත් අමතක කළ නොහැකිය. එය එතරම්ම වැදගත්ය. එපමණක් නොව, ශ්‍රී ජයවර්ධනපුර විශ්වවිද්‍යාලයේ කුලපති, සියම් මහා නිකායේ කෝට්ටේ ශ්‍රී කල්‍යාණි සාමග්‍රි ධර්ම මහා සංඝ සභාවේ මහානායක, අතිපූජ්‍ය ඉත්තෑපානේ ධම්මාලංකාර හිමි ඇතුළු ඒ ගුරු පරපුරේ පැවිදි පඬිරුවන කෘතවේදිව සිහිපත් කරන්නද මෙය අවස්ථාව කරගනිමි.\n\nඑසේම මුලදී විශ්වවිද්‍යාල පිරිවෙනක්ද ඉනික්බිති දැන් මහ පිරි‍වෙණක් දක්වාද දියුණු වූ මේ මහා ධර්ම භාණ්ඩාගාරයෙන් ධර්මධර විනයධර භික්ෂූන් වහන්සේ මෙන්ම ගිහි පඬිවරුන්ද මෙරටට දායාද කර ඇති වග සැදැහැ සිතින් සිහිපත් කරමි. ඒ මහා පුණ්‍යකර්මයේ නියමුවන් ලෙස එතෙක් මෙතෙක් මෙහි පරිවේණාධිපතිවරුන් වහන්සේ වශයෙන් කටයුතු කළ මාහිමිවරුන් වහන්සේ සත් නම යටතේ ඉටු වූ මහ මෙහෙවර වචනයෙන් කියා නිම කළ නොහැකි තරම්ය. එවන් වූ විද්‍යාලංකාර මහ පිරිවනෙහි කීර්තිනාමය දිදුලවන්නට පන්නිපිටිය විද්‍යාලංකාර මහ පිරිවෙණෙහි පැවිදි ගිහි ආචාර්යවරුන් කළ මෙහෙවරද එසේමය. ජාතික ඵලදායිතා සම්මාන, පළාත් සහ දිස්ත්‍රික් මට්ටමෙන් ලද විවිධ ඇගයීම් සම්මාන ආදිය තවදුරටත් එය තහවුරු කරයි.\n\nනූතනයට මැනවින් උචිත අයුරින් අනේකවිධ කැප කිරීම් කරමින් ප්‍රාචීන, ප්‍රතිචීන විෂයයන් ඉගැන්වීමේ නිරතව සිටින වත්මන් පරිවේණාධිපති, ආචාර්ය ගැමුණුපුර සෝමවංශ හිමියන්ටත්, නියෝජ්‍ය පරිවේණාධිපති, ශාස්ත්‍රපති, දොරපනේ චන්ද්‍රානන්ද හිමි, නියෝජ්‍ය කෘත්‍යාධිකාරි කැකුණාවල\nවනරතන හිමි ඇතුළු විනයධර, ධර්මධර පැවිදි ගිහි ආචාර්යවරුන් පසළොස් දෙනාටත් මාගේ කෘතවේදි ආචාරය පිරිනමමි. සැබැවින්ම ඒ ප්‍රඥා මහිමයෙන් ලොවට ලැබුණු දායාද එමටය. ලොව පුරා කීර්තිධර මහාචාර්යවරුන්, ආචාර්යවරුන් ඇතුළු පැවිදි ගිහි විද්වතුන්, පර්යේෂකයන් රැසක්ම පන්නිපිටිය විද්‍යාලංකාර මහා පිරිවණෙහි ධර්ම, විනය හදාළ වගත් රහසක් නොවේ. එසේම, ඒ පරපුරේ පැවිදි විද්වතුන් කිහිප නමක් අද දිනයේදී විද්‍යාලංකාර පිරිවෙණ් සෙවණට වැඩම කිරීමත් විශේෂත්වයකි. අද ප්‍රධාන ආරාධිත වශයෙන් වැඩම කරන අනුරාධපුර භික්ෂු විශ්වවිද්‍යාලයේ හිටපු උපකුලපති, වයඹ පළාතේ ප්‍රධාන සංඝනායක, වාරියපොල ශ්‍රී සුමංගල මහ පිරිවෙනේ අධ්‍යක්ෂ, මහාචාර්ය තුඹුල්ලේ සීලක්ඛන්ද හිමිද මේ මහා පිරිවෙනෙහි\nකීර්තිධර ආදි ශිෂ්‍ය හිමි නමකි. එසේම පෑලියගොඩ විද්‍යාලංකාර මහ පිරිවෙනේ අධ්‍යක්ෂ හා පරිවේණාධිපති, කොළඹ හලාවත දෙදිසාවේ ප්‍රධාන සංඝනායක, අතිපූජ්‍ය වැලමිටියාවේ ශ්‍රී ඤාණරතන මාහිමි ආදි සුපින්වත් බුද්ධ පුත්‍රයන් වහන්සේ රාශියක් ධර්ම, විනය උගත් ලෝ වැඩ පිණිස ධර්ම ප්‍රචාරයේ නිරත සසුන්කෙත සරු කරන මාහිමිවරුන් ලොවට දායාද කළ පින්බිමකි, පන්නිපිටිය විද්‍යාලංකාර මහ පරිවෙන.\n\nතවද ‘විදුලසර අභිමන්’ සඟරාව එළිදැක්වීමත් මෙවර ‘සාරදීපනී’ සම්මාන උලෙළේ විශේෂත්වයක් වශයෙන් දකිමි. මෙරට ප්‍රකට මහාචාර්යවරුන්, ආචාර්යවරුන් ඇතුළු විද්වතුන් රැසකගේ දැනුමින් සුපෝෂිත එය දහම් පඬුරක් වශයෙන් විශ්වවිද්‍යාල ඇතුළු අධ්‍යාපන ආයතන සඳහා නොමිලයේ බෙදා දීමට කටයුතු කිරීමද බෙහෙවින් අගය කරමි. ඉන් නොනවතින විද්‍යාලංකාර මහ පිරිවෙනෙහි උතුම් පුණ්‍ය ක්‍රියා අතර දිවයින පුරා විහිද පැතිර සිටින ආර්ථික අපහසුතා සහිත දරුදැරියන් වෙනුවෙන් මාසිකව මුදලින් ශිෂ්‍යත්ව ප්‍රදානය කිරීමත් පෙන්වා දෙනු කැමැත්තෙමි. මෙවරත් විද්‍යාලංකාර මහ පිරිවෙන සිය වාර්ෂික ත්‍යාග ප්‍රදානෝත්සවයේදී අවට දහම් පාසල්ද එක් කරගෙන තිබේ. ඒ අනුව ගද්‍ය, පද්‍ය, රචනා ආදි විවිධ අංශවලින් හපන්කම් දැක්වූ පැවිදි ගිහි විද්‍යාර්ථින්ට ත්‍යාග හා සහතික පත්‍ර ප්‍රදානය කරමින් දිරිගැන්වීම ඉතා වැදගත් කර්තව්‍යයකි.\n\nආචාර්ය,  බන්දුල ගුණ­ව­ර්ධන ජන­මාධ්‍ය, ප්‍රවා­හන හා  මහා­මාර්ග අමාත්‍ය",
       "URL": "https://www.dinamina.lk/2023/10/06/featured/28430/%e0%b7%83%e0%b7%90%e0%b6%a7-%e0%b7%80%e0%b7%83%e0%b7%8a-%e0%b7%83%e0%b6%b4%e0%b7%94%e0%b6%bb%e0%b6%b1-%e0%b6%b4%e0%b6%b1%e0%b7%8a%e0%b6%b1%e0%b7%92%e0%b6%b4%e0%b7%92%e0%b6%a7/",
       "Category": "featured",
       "Parent URL": "https://www.dinamina.lk/category/featured//page/3/"
}