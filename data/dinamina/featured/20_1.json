{
       "Source": "dinamina",
       "Timestamp": "August 7, 2023 1:00 am",
       "Headline": "ගොවීන්ට අවම ජල ප්‍රමාණයවත් මුදාහැරීම මේ වෙලාවේ වැදගත්  පේරාදෙණිය විශ්වවිද්‍යාලයේ කෘෂිකර්ම පීඨයේ භෝග විද්‍යාව පිළිබඳ ජ්‍යෙෂ්ඨ මහාචාර්ය බුද්ධි මාරඹේ",
       "News Content": "වියළි කාලගුණික තත්ත්වයත් සමඟ කුඹුරු හෙක්ටයාර් 65000ක් පමණ විනාශ වීමේ අවදානමක් මතුව තිබේ. මේ තත්ත්වය තුළ ඉදිරියේ දී සහල් හිඟයක් මතුවීමේ අවධානමක් ගැනද කතා බහක් නිර්මාණය වී ඇත. මේ සියලු කරුණු මැද වසර හතකට පසු එල්නිනෝ තත්ත්වයක් ද ඇතිවීමේ අවදානමක් මතුව තිබේ. මේ ආදී අදාළ කරුණු සම්බන්ධයෙන් පේරාදෙණිය විශ්වවිද්‍යාලයේ කෘෂිකර්ම පීඨයේ භෝග විද්‍යාව පිළිබඳ ජ්‍යෙෂ්ඨ මහාචාර්ය බුද්ධි මාරඹේ මහතා සමඟ කළ සාකච්ඡාවකි මේ.\n\nවන්දි ගෙවීම ප්‍රශ්නයකට උත්තරයක් නෙවෙයි\n\nජල විදුලිය කියන්නේ අපේ ආර්ථිකයේ ඉතාම වැදගත් කොටසක්\n\nපසුගිය වැරදි වලක්වා ගෙන එකම වෙලාවක වගාව ආරඹමු\n\nමහ කන්නයට යන්න ඕනෑ හොඳින් සැලසුම් කරලයි\n\nවියළි කාලගුණයත් සමඟ අවශ්‍ය ජලය නැතිව තමන්ගේ වගා කටයුතු විනාශ වීමේ අවදානමක් මතුව තිබෙන බවට ගොවීන් මැසිවිලි නඟනවා.\n\nපිරිසක් යල කන්නයේ අස්වැන්න නෙළා අවසන් කර තිබිය දී තවත් පිරිසකට මේ ආකාරයෙන් ජලය ඉල්ලා උද්ඝෝෂණ සිදු කරන්නට සිදුව තිබෙන්නේ ඇයි ?\n\nඅපේ රටේ වගා කන්න සැලකීමේ දී ජූලි සහ අගෝස්තු කියන්නේ යල කන්නයේ අවසන් භාගයට ළඟා වී තිබෙන අවස්ථාවක්. මේක නිරිත දිග මෝසම් සුළඟ හුඟක්ම දුර්වල වෙලා ලැබෙන වර්ෂාව අඩු වන කාලයක්. තවත් විදිහකින් කියනවා නම් ජූලි අගෝස්තු කියන්නේ ශ්‍රී ලංකාවේ වියළි කාලගුණයක් පවතින කාලයක්. ඒක අමුතුවෙන් කියන්න ඕන දෙයක් නෙවෙයි. වියළි තත්ත්වයේ තිබෙන භයානකකම කලානුරූපීව වෙනස් වෙන්න පුළුවන්. තමන්ගේ වගා කටයුතුවලට අවශ්‍ය ජලය ප්‍රමාණය ලබා ගන්න හැකියාවක් නැහැ කියලා ශ්‍රී ලංකාවේ විවිධ ප්‍රදේශවල ගොවීන් මැසිවිලි නඟනවා. කෘෂිකර්ම දෙපාර්තමේන්තුව විශේෂයෙන්ම හැමදාම කියලා තියෙන්නේ, ලැබෙන අන්තර් මෝසම් වැස්සත් එක්ක කන්නය ආරම්භ කරන්න කියලයි. උදාහරණයක් විදිහට යල කන්නයේ අන්තර් මෝසම ලැබෙන්නේ මාර්තු අප්‍රේල් මාසවලදී. කෘෂිකර්ම දෙපාර්තමේන්තුවේ උපදෙස් අනුව ඒ කාලයේ හරියට වගා කටයුුතු ආරම්භ කළා නම්, ගොවියෝ මේ වන විට අස්වැන්න නෙළලා අවසන් වෙලා තියෙන්න ඕනෑ. එහෙම නැත්නම් අස්වැන්න නෙළීමේ කටයුතු අවසන් අවස්ථාවේ තියෙන්න ඕනෑ. මෙවැනි තත්ත්වයක් නොවුණාම හුඟක් වෙලාවට වෙන්නේ භෝග අස්වැන්න ලබා ගන්නනට පෙරම ජල හිඟතාවකට මුහුණ දීමට සිදු වීමයි. අද උදාවෙලා තියෙන්නේ මේ වගේ තත්ත්වයක්.\n\nමේ වන විට අක්කර 65000ක පමණ කුඹුරු ප්‍රමාණයක් ජලය නැතිව විනාශ වීමේ අවදානමක් මතුව තිබෙනවා. මේ අස්වැන්න බේරා ගැනීමට නොහැකි වුවහොත් ආහාර අර්බුදයකට ලක්වීමේ අවදානමක් මතු වෙයිද ?\n\nසම්පූර්ණයෙන්ම මේ භූමි ප්‍රමාණය විනාශ වෙලා ගියොත් අපි අපේක්ෂා කරන අස්වැන්න විශාල ප්‍රමාණයකින් අඩු වෙනවා. සාමාන්‍යයෙන් හෙක්ටයාර් එකකට ටොන් 4.5ක පමණ අස්වැන්නක් ලැබෙයි කියලා ගණනය කළොත්, අපිට හිතාගන්න පුළුවන් කොපමණ අස්වනු ප්‍රමාණයක් අපිට නොලැබී යන්න පුළුවන්ද කියන කාරණය. කෘෂිකර්ම අමාත්‍යාංශයත් කෘෂිකර්ම දෙපාර්තමේන්තුවත් මේ ගැන තක්සේරුවක් කර තිබෙනවා. පසුගිය කාලයේ අපි ගොවි ජනතාව තමන්ගේ වගා කටයුතු සිදු කර ගැනීම සම්බන්ධයෙන් පසු වූයේ බරපතළ අවිනිශ්චිතතාවකයි. එවැනි අභියෝගාත්මක කාලයක් පසුකරමින් අපේ ගොවි ජනතාව දැඩි විශ්වාසයකින් යුතුව පසුගිය යල කන්නයේ දී ගොවිතැනට යොමු වුණා. ගොවීන්ට අවශ්‍ය කරන යෙදවුම් ප්‍රමාණය අවශ්‍ය ප්‍රමාණයට ලැබුණ නිසා කෘෂිකාර්මික කටයුතු සාර්ථකව කර ගන්න පුළුවන් කියන විශ්වාසය ඔවුන් තුළ ඇති වුණා. බිඳවැටී තිබුණු ඒ විශ්වාසය යළි ගොඩනැඟීමට හැකි වීම ඉතාම වැදගත් දෙයක්. මේ ආකාරයෙන් දැඩි විශ්වාසයකින් වගා කටයුතුවලට යොමු වූ ගොවි ජනතාව යළිත් මානසික වශයෙන් බිඳවැට්ටවීම හොඳ දෙයක් නෙවෙයි. මේ ජල ප්‍රශ්නයත් එක්ක වගාව විනාශ වී ගොවීන්ගේ විශ්වාසය බිඳ වැටුණොත් එමඟින් සිදුවන පාඩුව මඟ හරවා ගැනීමට ඉතා අසීරුයි.\n\nවගා කටයුතුවලට වගේම විදුලිය නිෂ්පාදනයටත් ජලය අවශ්‍යයි. මෙහි දී ප්‍රමුඛතාව දිය යුත්තේ කුමන අංශයට ද කියන එක බරපතළ ප්‍රශ්නයක් නේද?\n\nජල විදුලිය මොන තරම් අපේ ආර්ථිකයට දායක වෙනවාද කියන කාරණය අපි හොඳාකාරවම දන්නවා. ඒ වගේම තමයි, ගොවිතැනයි අපේ ආහාර සුරක්ෂිතතාව තහවුරු කරන්නේ. මෙන්න මේ දෙකේ සමස්තය අරගෙන තුලනයකින් යුතුව කටයුතු කිරීම වැදගත්. කන්නයක අවසන් අවස්ථාවේ දැඩි වියළි කාලගුණික තත්ත්වයක් පවතිත් දී ජලය නොමැති අවස්ථාවක ජලය බෙදා හරිනවා කියන එක ඉතාම භාරදූර කාර්යයක්. එතැනදී තමයි විද්‍යාඥයෝ වගේම විශේෂයෙන්ම ප්‍රතිපත්ති සම්පාදකයින්, අමාත්‍යවරු, ලේකම්වරු අධ්‍යක්ෂ ජනරාල්වරු ඇතුළු සියලු දෙනා එකතු වී තීරණ ගන්න ඕන. ගොවි ජනතාවට අවශ්‍ය අවම ජල ප්‍රමාණය හෝ මේ අවස්ථාවේ මුදාහැරිය යුතුයි කියන එක තමයි මගේ අදහස. මේ අවස්ථාවේ ගොවිතැනට හානි වුණොත් අපිට අඩු වන අස්වැන්න ප්‍රමාණාත්මකව අඩු වුණත් ඊට වඩා ගොවීන්ගේ විශ්වාසය බිඳ වැටෙනවා කියන කාරණය බරපතළයි. අපේ කෘෂි ආර්ථිකය තිබෙන්නේ ප්‍රතිසාධන අවධියක කියන එක අමතක කරන්න හොඳ නැහැ. වර්ධක අවධියට යන්න කලින් අපි නැවත හිටපු තැනට ගමන් කළ යුතුයි. මෙන්න මේ හේතුව නිසා තමයි ගොවිබිම්වලට ජලය මුදා හැරීමේ කටයුත්ත ඉතාම වැදගත් වන්නේ.\n\nඅපි කොච්චර උනන්දුවෙන් කෘෂිකාර්මික කටයුතුවලට බැස්සත් දේශගුණයත් එක්ක කරන ගනුදෙනුව සම්බන්ධව හොඳ අවබෝධයක් තිබීම වැදගත් නේද?\n\nමේ දේ කොයි වෙලාවේවත් අපි අමතක කරන්න හොඳ නැහැ. අපි කාලගුණය හා දේශගුණය එක්ක හැප්පෙමින් තමයි වගා කටයුතු කරන්නේ. මේක පරිසරයත් එක්ක හෙට්ටු වෙමින් කරන කාර්යයක්. ඒත්, එක්කම මේ වසර එල්නිනෝ වසරක් කියන එකත් අපි හොඳින් අවබෝධ කර ගන්න ඕනෑ. මේ වසරේ එල්නිනෝ තත්ත්වයක් ඇතිවන බව ගෝලීය වශයෙන් තහවුරු කරගෙන ඉවරයි. එක්සත් ජාතීන්ගේ සංවිධානයේ ලෝක කාලගුණක මධ්‍යස්ථානය පවා කියන්නේ මේ වසරේ එල්නිනෝ තත්ත්වයක් ඇතිවීම සඳහා 90% ක සම්භාවිතවක් තිබෙන බවයි. දැනටමත් එල්නිනෝ තත්ත්වය ඇති වෙමින් තිබෙන්නේ. මෙයට පෙර ශ්‍රී ලංකාවට එල්නිනෝ තත්ත්වයක බලපෑම දැඩිව දැනුණේ 2016 හා 2017 කියන අවුරුදු දෙකේදීයි. ඒ කාලයෙ නියඟය හේතුවෙන් අපේ වගා කන්න තුනක් නැති වෙලා ගියා. මේ නිසා 2017 වසර අග භාගයේ දී රටේ සහල් අවශ්‍යතාව සපුරා ගැනීමට සහල් මෙට්‍රික් ටොන් 747000ක් පමණ ආනයනය කරන්න සිදු වුණා. මේ තත්ත්වය සම්බන්ධව අපි අවධානයකින් කටයුතු කරන්න ඕනෑ. මේ පිළිබඳව අනවශ්‍ය බියක් ඇති කර ගන්න අවශ්‍ය නැහැ. අවධානයකින් හා සංයමයකින් කටයුතු කළොත් මේ එල්නිනෝ තත්ත්වයේ බලපෑම නැති කර ගැනීමට හෝ අවම කර ගැනීමට අවස්ථාව තිබෙනවා.\n\nඑල්නිනෝ තත්ත්වය කියන්නේ මොකක්ද ?\n\nඑල්නිනෝ තත්ත්වයකදී සිදු වන්නේ පැසිපික් සාගරයේ ජලය මතුපිට ජලයේ උෂ්ණත්වය ඉහළ යෑම. එවැනි අවස්ථාවක වාතය ඉහළට යෑමත් සමඟ ජල වාෂ්ප එම කලාපයට ඇද ගැනීමක් සිදු වෙනවා. දේශගුණික විපර්යාසයේ බලපෑම මේකට තිබෙනවාද නැද්ද එහෙම නැත්නම් දේශපාලන විපර්යාස නිසා එල්නිනෝ ඇතිවන ප්‍රමාණය වැඩි වෙනවද නැද්ද කියලා නිශ්චිතව තාමත් කියන්න බැහැ. මේ සම්බන්ධව විද්‍යාඥයෝ විශාල වශයෙන් පරීක්ෂණ කරනවා. දේශගුණික විපර්යාස නිසා ගෝලීය උෂ්ණත්වය වැඩි වෙනවා කියන කාරණය අපි දන්නවා. ඒ උෂ්ණත්වය වැඩිවීමට එල්නිනෝ තත්ත්වයට තවත් දායක වෙනවා. මේක අවුරුදු දහස් ගණනක් තිස්සේ සිදුවන ස්වාභාවික සංසිද්ධියක්. සාමාන්‍යයෙන් එල්නිනෝ තත්ත්වයක් ඇවිල්ලා වසර තුනේ සිට හතක පමණ කාලයකට පස්සේ තමයි නැවත එවැනි තත්ත්වයක් ඇති වන්නේ. 2016 දී මේ වගේ තත්ත්වයක් ඇති වුණා. දැන් අවුරුදු 07 කට පස්සේ තමයි නැවත එවැනි තත්තවයක් ඇති වෙලා තියෙන්නේ. දේශගුණික විපර්යාසවලට එල්නිනෝ තත්ත්වයේ බලපෑමක් තිබේ ද නැද්ද යන්න සම්බන්ධව අපිට නුදුරු අනාගතයේ දී දැන ගන්න ලැබේවි. මේ අවස්ථාවේ මේක ස්වාභාවික සංසිද්ධියක් කියලා තමයි අපිට කියන්න පුළුවන්. මේක හොඳින් කිරා මැන බලලා එහි දිග, පළල හා ගැඹුර හොඳට අවබෝධ කරගෙන ගැටලුවට මුහුණ දිය යුතුයි. කෘෂිකර්ම දෙපාර්තමේන්තුව වාරිමාර්ග දෙපාර්තමේන්තුව, මහවැලි අධිකාරිය, ගොවිජන සංවර්ධන දෙපාර්තමේන්තුව මේ සම්බන්ධයෙන් හොඳ අවධානයකින් යුතුව කටයුතු කිරීම ඉතාම වැදගත්. ප්‍රධාන වැවිලි භෝගවලටත් මෙහි බලපෑම ඇති වෙන්න පුළුවන් නිසා එන මහ කන්නයට අපි පිවිසෙන්න ඕන හොඳින් සැලසුම් කරලයි.\n\nකන්නය ආරම්භ කිරීම ගොවියෝ පසු කරන්නේ ඇයි?\n\nමෙතැන දී අපේ ගොවි ජනතාවට වැරැද්දක් කියනවාට වඩා පවතින තත්ත්වය අවබෝධ කරගෙන එය නිවැරදි කර ගැනීමට පියවර ගැනීම තමයි වැදගත්. අපි 2022 දී ඉතා අභග්‍යසම්පන්න කාලයක් පසු කළේ. සෑම මොහොතකම ගොවීන් පසුවුණේ කිසියම් හෝ අවිනිශ්චිතතාවක් තුළයි. ජලය හා අනෙකුත් යෙදවුම් ලැබේවි කියන විශ්වාසයක් තිබුණොත් තමයි ගොවීන් වගාව පටන් ගන්නේ. ගොවිතැන් කියන්නේ ඒ අයගේ ජීවනෝපය. අපි පාරිභෝගිකයෝ පමණයි. මේ හින්දා වගාව සම්බන්ධයෙන් ඒ අය තීරණ ගන්නේ ඉතාම පරිස්සමෙන්. වර්ෂාව ලැබෙන ආකාරය අනුව තමයි ගොවිතැන සැලසුම් කරන්න ඕනෑ. අපි කන්නය එක දිගට වැඩ කරන ජාතියක්. පසුගිය මහ කන්නය පටන් ගන්න පරක්කු වුණා නම් ඒකේ බලපෑම මේ යල කන්නයටත් එනවා. මොකද මහ කන්නයේ අස්වැන්න නෙළා අවසන් කළාට පස්සේ තමයි යල කන්නයට සූදානම් වෙන්නේ. ගොවියෝ නියත වශයෙන්ම හිතා මතා යල කන්නය පහු කළා කියනවාට වඩා එක තැනකින් සිදු වූ ප්‍රමාදය දිගටම ආවා කියන එක සාධාරණයි. මොකද මේක දාමයක් වගේ ක්‍රියාවලියක්. ඒ නිසා අපි පසුගිය වැරදි ඉදිරි මහ කන්නයේ දී වළක්වා ගෙන එකම වෙලාවක වගා කටයුතු ආරම්භ කිරීම වැදගත්.\n\nපවතින තත්ත්වයත් එක්ක ඉදිරියේ දී සහල් හිඟයක් ඇති වීමට පුළුවන්ද?\n\nයල කන්නයේ දී හෙක්ටයාර් ලක්ෂ පහක් පමණ වගා කර තිබෙනවා. මේ සියලු වගා බිම්වලින් එක හා සමාන හොඳ අස්වැන්නක් ලැබේවි කියා පුරෝකථනය කරන්න බැහැ. මේ පවතින වියළි කාලගුණයෙන් බලපෑමක් ඇති නොවුණොත් අපිට පසු ගිය මහ කන්නයේ දී ලැබුණු අස්වැන්නයි මේ අස්වැන්නයි තුළින් ඉදිරි මාස 12කට මඳක් වැඩි කාලයක් සඳහා වී ලැබෙනවා. වියළි කාලගුණයත් එක්ක මේ ගොවිබිම් විනාශ වුණොත්, අපිට සහල් අවශ්‍යතාව සපුරා ගැනීමට නොහැකි වීමේ අවදානමක් තිබෙනවා. ඉන්දියාව දැන් සහල් අපනයන කටයුතුවලට තහංචි පනවා තිබෙනවා. නමුත් අපට අවශ්‍ය සහල් මදි පාඩුවක් වුණොත් ඒක ගේන්න වෙනවා. පසුගිය වසරේ ඩොලර් මිලියන 2292.5 ක් වියදම් කරලා රටට සහල් මෙට්‍රික් ටොන් 783000 ක් ගෙනාවේ කිසිම හේතුවක් නැතුවයි. මේ අවස්ථාවේදීත් කල්තියා එවැනි තීරණ නොගෙන අවම වශයෙන් හෝ කුඹුරුවලට ජලය ලබා දී මේ කන්නයේ වගාව ආරක්ෂා කර ගන්න කල්පනා කළ යුතුයි.\n\nවගාව විනාශ වුවහොත් වන්දි ගෙවීම ප්‍රශ්නයට විසඳුමක් නෙවෙයි නේද?\n\nවන්දි ගෙවීම ප්‍රශ්නයකට කිසිසේත්ම උත්තරයක් නෙවෙයි. වන්දි ගෙවනවා කියන්නේ පාඩුවක් වෙලා කියන එකයි. පාඩු වෙලා කියන්නේ රටට අවශ්‍ය සහල් ප්‍රමාණය නැහැ කියන එකයි. ඒ කියන්නේ සහල් ආනයනය කරන්න වෙනවා කියන එකයි. වන්දිත් දීලා රටට සහල් ආනයනය කරන්නත් වෙනවා නම් පාඩු දෙකක් වෙනවා. මේ නිසා වන්දි ගෙවීම ගැන කල්පනා නොකර මුලින් වගාව ආරක්ෂා කර ගන්න අපි උත්සාහ කරන්න ඕනෑ.\n\n\n\nඅසේල කුරුළුවංශ",
       "URL": "https://www.dinamina.lk/2023/08/07/featured/12101/%e0%b6%9c%e0%b7%9c%e0%b7%80%e0%b7%93%e0%b6%b1%e0%b7%8a%e0%b6%a7-%e0%b6%85%e0%b7%80%e0%b6%b8-%e0%b6%a2%e0%b6%bd-%e0%b6%b4%e0%b7%8a%e0%b6%bb%e0%b6%b8%e0%b7%8f%e0%b6%ab%e0%b6%ba%e0%b7%80/",
       "Category": "featured",
       "Parent URL": "https://www.dinamina.lk/category/featured//page/20/"
}