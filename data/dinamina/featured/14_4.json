{
       "Source": "dinamina",
       "Timestamp": "August 30, 2023 2:48 am",
       "Headline": "අතමිට සරු කරන දූරියන්",
       "News Content": "ආසියාවේ ජනප්‍රිය පලතුරක් වන දූරියන් බුරුමයේ සිට ලංකාවට ගෙනවිත් ඇතැයි සඳහන් වේ. පලතුරු පවුලේ රජා වශයෙන් හඳුන්වන දූරියන් ආර්ථික වටිනාකමකින් මෙන්ම ඖෂධීය හා දැවමය වටිනාකමකින් ද යුක්තය.\n\nඉහළ ආදායමක් ලබාගත හැකි බැවින්, මෑත කාලයේදී ගොවි මහතුන් අතර දූරියන් වගාව ඉතා ජනප්‍රිය වෙමින් පවතී. එබැවින් බොහෝමයක් ඉඩම් හිමි ගොවීන් දූරියන් වගාවට යොමු වීමේ ප්‍රවණතාවක් ඇත. ඔබත් දූරියන් වගාවක් ආරම්භ කිරීමට සිතන්නේ නම් වගාව ආරම්භයට පෙර සිටම එහි ඇතිවන රෝග හා ඒවා පාලනය පිළිබඳව මනා අවබෝධයක් ලබාදීම වැදගත් වේ. එමඟින් පසුකාලීනව ඇතිවන ගැටලු බොහෝමයක් පහසුවෙන් නිරාකරණය කරගත හැකිය.\n\nගෙවත්තක දක්නට ලැබෙන දූරියන් ගස්වල එතරම් රෝගී තත්ත්වයන් දක්නට නොලැබුණත් වාණිජ වගාවකදී රෝග ඇතිවීම සුලබය. ශාක රෝග ඇති කරන ක්ෂුද්‍රජීවී කාණ්ඩ අතුරින් දූරියන් ශාකයට වැඩිම බලපෑමක් සිදු කරන්නේ දිලීර කාණ්ඩයයි. රෝගකාරක දිලීර අතුරින් මෙම ශාකයේ මුල් කුණුවීම, ක‍ඳේ පාදස්ථය කුණුවීම හා පිළිකා තත්ත්ව ඇති කරන්නේ ෆයිටොප්තෝරා පාමිවොරා දිලීරයයි. එමඟින් දූරියන් ශාක මියයාමට වුවද හැකිය. එබැවින් වගාවක් ආරම්භ කිරීමේදී මෙම රෝගී තත්ත්ව වළක්වා ගැනීමට අවශ්‍ය පූර්ව ප්‍රතිකර්ම සිදුකිරීම වැදගත් වේ. තවද, කොළ වල අංගමාරය, අතු අග මැරී යාම, නොමේරූ ගෙඩි ආසාදනය වී හැළීයාම හා පරිණත ගෙඩි කුණුවීම ඇති කරන ප්‍රධානතම රෝගකාරකයා ද මෙම දිලීරය වේ. කුඩා පැළ බොහොමයක් මිය යාම සිදුවන්නේ පත්‍ර අංගමාරය තත්ත්වය හේතුවෙනි. පසේ ජීවත් වන මෙම දිලීරය තෙතමනය වැඩි උණුසුම් තත්ත්ව යටතේදී අධික ක්‍රියාකාරීත්වයක් පෙන්නුම් කරයි.\n\nඉහත සඳහන් රෝග ලක්ෂණ පිළිබඳ මනා අවබෝධයකින් හා හොඳින් නිරීක්ෂණය කිරීමෙන් මෙම රෝගය පහසුවෙන් හඳුනාගත හැකිය. ශාකයේ මූල පද්ධතිය ආසාදනය වීමත් සමඟ මුල් කුණු වී දුඹුරු පාට වන අතර වායව කොටස්වලද රෝග ලක්ෂණ පෙන්නුම් කරයි. එහිදී ජල හිඟයකදී මෙන් පත්‍ර මැලවුණු ස්වභාවයක් පෙන්වයි. පසුව එම පත්‍ර කහ දුඹුරු හෝ රතු දම් පාට වී හැලී යාම දැකිය හැකිය. මෙහිදී අතු අග පත්‍ර මුලින් හැලෙන අතර ඉන් අනතුරුව පහළ පත්‍ර හැලී යාම සිදුවේ. පසුව අතු කෙළවර සිට පහළට ක්‍රමයෙන් මැරී යාමත් ක‍ඳේ තැන්තැන් වලින් රතු දුඹුරු පැහැති ස්‍රාවයක් ගැලීමක් දැකිය හැකිය. මෙම ස්ථානවල පොත්ත ගලවා බැලූ විට ක‍ඳේ රතු දුඹුරු ඉරි හෝ පැල්ලම් දිස්වේ.\n\nපිළිකා තත්ත්ව ඇති වීම නිසා ක‍ඳේ තැන්තැන් වල පොත්ත කුණු වීම සිදුවේ. තවද පිළිකා තත්ත්ව හේතුවෙන් අතු මැරී යාමද සිදුවේ. ගෙඩි කුණුවීමේදී ගෙඩිවල පිටත සුදු පාට දිලීර ජාල දිස් වීමත් මෙසේ රෝග ලක්ෂණ පෙන්වමින් ශාකය වසර කීපයක් තුළදී සම්පූර්ණයෙන්ම මිය යාමත් සිදුවේ.\n\nරෝගය වළක්වා ගන්නා අයුරු\n\nජලය, භූමිය හා පස මනා කළමනාකරණය මඟින් ශාකය මෙම රෝගයෙන් ආරක්ෂා කරගත හැකි වේ. ජලය හොඳින් බැස නොයන ස්ථානවලදී ශාක ඉතා ඉක්මනින් ආසාදනයට ලක් වේ. එබැවින් වගාව සඳහා භූමියක් තෝරා ගැනීමේදී ජලවහනය හොඳින් සිදුවන උස් භූමියක් තෝරා ගැනීම උචිත වේ. භූමිය සමතලා නම් උස් පාත්ති සකස් කිරීමට වගබලා ගත යුතු‍ වේ. එමඟින් විශාල වර්ෂාවකින් පසු ශාක සහිත භූමියේ ජලය රැඳීම වළක්වා ගත හැකි. එමෙන්ම ක්ෂේත්‍රය සකස් කිරීමේදී ජලය හොඳින් බැස යාම සිදු වන පරිදි කානු පද්ධතියක් සකස් කිරීම රෝගය පැතිරීම වළක්වා ගැනීමට උපකාරී වේ.\n\nසිටුවීම සඳහා පැළ ලබා ගැනීමේදී රෝගවලින් තොර නීරෝගී පැළ ලබාගැනීම වැදගත් වේ. පැළ ක්ෂේත්‍රයේ සිටුවීමට පෙර ඒවා නැවත අලුත් බඳුන් මිශ්‍රණයක් (මතුපිට පස් කොටස් 1: හොඳින් දිරූ කාබනික පොහොර කොටස් 1: වැලි කොටස් 1) සහිත බඳුනකට (විෂ්කම්භය අඟල් 14 හා උස අඟල් 15 වන ) මාරු කර පැළ මාස 10ක් 12ක් වර්ධනය වීමට ඉඩ හැර ක්ෂේත්‍රයේ සිටුවීමෙන් රෝගයට ඔරොත්තු දීමේ හැකියාව වැඩිකර ගත හැකි. එහිදී පැළයේ මුදුන් මුල වක්‍ර වී පවතී නම් එය මඳක් කප්පාදු කර මෙටලැක්සිල් ජලීය ද්‍රාවණයක (2.5g/l) ගිල්වා නැවත බඳුන්ගත කිරීම සුදුසු වේ. මෙහිදී පැළය සිටුවීමට දින 3කට පමණ පෙර නව බඳුන් මිශ්‍රණය හොඳින් තෙමී යන පරිදි මෙටලැක්සිල් අඩංගු දිලීර නාශකය (2.5g/l) යෙදීමෙන් රෝගකාරකයා ශාකය තුළට ඇතුළුවීම වළක්වා ගත හැක. පැළ සිටුවීමේදී (උතුරු දකුණු දිශානතව) පැළ අතර මීටර් 10ක හෝ 12ක පරතරයක් ඇතිව සිටුවිය යුතුය. එමඟින් තුරු වියන එකිනෙක ගැටීම අඩුවී සූර්යාලෝකය ශාකවලට හොඳින් ලැබීම සිදුවේ. ගස් අතර පරතරය අඩු වුවහොත් වාතය සංසරණය දුර්වල වීමෙන් වගාව තුළ ආර්ද්‍රතාව වැඩි වේ. ආර්ද්‍රතාව වැඩි තත්ත්වය රෝගයට අත වැනීමක් වැනිය. ඊට අමතරව වගාව තුළ අනවශ්‍ය අතු කපා ඉවත් කිරීම මඟින්, වාතය හොඳින් සංසරණය වීමට ඉඩ හැරීම, ආර්ද්‍රතාව අඩුකර ගැනීමට උපකාරී වේ. පැළ සිටුවීමෙන් පසු සෙවණ සැපයීම ද වැදගත් වේ. මෙහිදී නැගෙනහිර බටහිර දිශානතිය ඔස්සේ සෙවණ සැපයීම සුදුසු වේ.\n\nශාක සිටුවීමට පෙර හා පසුව ‍ගසට ප්‍රමාණවත් තරම් කාබනික පොහොර (කුකුල් පොහොර වැනි) එකතු කිරීමද වැදගත් වේ. එමඟින් පසේ හිතකර ක්ෂුද්‍රජීවී ඝණත්වය වැඩි වී රෝගය වැළැක්වීමට උපකාරී වේ. ගසට නියමිත පරිදි පොහොර යෙදීමෙන් ගසේ දිරිය වැඩි වී රෝගයට ඔරොත්තු දීමේ හැකියාව ඇති වේ. පොහොරවලට අමතරව ගසේ සිට මීටරයක් පමණ දුරට ගස වටා ඩොලමයිට් යෙදීමද ඉතා වැදගත් වේ. ඩොලමයිට් එක් කිරීම මඟින් ගසට උපරිම ලෙස පෝෂණය ලබාගත හැකි වන ලෙස පසේ pH අගය 6.0ට ආසන්නව සැකසීම සුදුසුය.\n\nපැළ සිටුවීමට පෙර වගාවට අවශ්‍ය පරිදි ජලය සැපයීම සඳහා ජල සම්පාදන අවශ්‍යතා සපුරාගත යුතුය. දූරියන් ශාකයේ නොමේරු පත්‍ර හැලී යාම, ජල හිඟ තත්ත්වයන් හඳුනා ගැනීමට උපකාරී වේ. විශේෂයෙන්ම කුඩා පැළ සඳහා අවශ්‍ය ප්‍රමාණයට පමණක් ජලය සැපයීමෙන් හා මනා ජල කළමනාකරණය තුළින් ශාකය ව්‍යාධිජනකයන්ට ගොදුරු වීම අඩු වේ.\n\nබඳුන් ගත පැළ නිපදවීමේදී, බඳුන් පිරවීම සඳහා ජීවාණුහරණය කර ගත් පස් භාවිත කිරීම යෝග්‍ය වේ. බද්ධ කිරීමේදී යොදා ගන්නා අනුජයන් ද නීරෝගී ශාකයන්ගෙන් ලබාගත් ඒවා විය යුතුය. ඉහත සඳහන් ක්‍රියාමාර්ග ගැනීමෙන් රෝගය ඇතිවීම වළක්වා ගත හැකිය. රෝගය වළක්වා ගැනීම රෝගය පාලනය කිරීමට වඩාත් පහසු වේ.\n\nරෝග පාලනය\n\nවර්ෂා කාලයේදී රෝගී ශාක හරහා නීරෝගී ශාක වෙතට පස මතුපිටින් ජලය ගලා යයි නම් ගැඹුරු කානු මඟින් රෝගී ශාක වෙන් කිරීම කළ යුතුවේ. අධික වර්ෂාව, ආසාදිත පස්, ආසාදිත ගෙඩි වලින් පවා මෙම රෝගය බෝවිය හැකිය. එබැවින් ක්ෂේත්‍රයේ සනීපාරක්ෂාව පිළිබඳ සැලකිලිමත් විය යුතුය. දරුණු ලෙස ආසාදිත ශාක ක්ෂේත්‍රයෙන් ඉවත් කර පුලුස්සා දැමිය යුතුය. වැටුණු හා ආසාදිත ගෙඩි සියල්ල එකතු කර පුලුස්සා දමන්න.\n\nආසාදනය වූ අතු ඉවත් කර කැපුම් පෘෂ්ඨය මෙටලැක්සිල් දිලීර නාශකය අඩංගු කැන්ඩසාන් මඟින් ආවරණය කළ යුතුය. කපා ඉවත් කළ අතු ක්ෂේත්‍රයෙන් ඉවත් කර පුලුස්සා දමන්න. කුඩා ගෙඩිවල රෝග ලක්ෂණ දක්නට ලැබේ නම් ගෙඩි කුඩා කාලයේදී මිටි ගස්වලට ක්ලෝරොතැලොනිල් දිලීර නාශකය ඉසීම වැදගත් වේ. දරුණු හානියකදී හානිය මැඩපැවැත්වීම සඳහා මෙටලැක්සිල් අඩංගු දිලීරනාශකය ග්‍රෑම් 2.5ක් ජලය ලීටරයක දියකර සති 02කට වරක් මුල් හා පස හොඳින් තෙමෙන සේ කිහිපවරක් යෙදීම සුදුසු වේ.\n\nක‍ඳේ පිළිකා තත්ත්වය පවතී නම් එම ස්ථානවල රෝගී කොටස් ඉවත් කර මෙටලැක්සිල් දිලීරනාශකය ග්‍රෑම් 2ක් ජලය ලීටරයක වන ලෙස දියකර ආලේප කරන්න.\n\nෆයිටොප්තෝරා රෝගය වැලඳීමට අවකාශ නොතැබීම ඉතාමත් වැදගත් වන්නේ රෝගය වැලඳුණු පසුව රසායනිකව මර්දනයට ඉහළ වියදමක් දැරීමට සිදුවීමත්, ඉහළ අස්වනු හානිය නිසා ආදායම පහළ යාමත්, ඉන් අනතුරුව රෝගී ශාක මිය යාමත් නිසාය.\n\nහංසමාලා ජයවර්ධන\n\nවැඩසටහන් සහකාර, පලතුරු පර්යේෂණ හා සංවර්ධන ආයතනය, කනන්විල, හොරණ",
       "URL": "https://www.dinamina.lk/2023/08/30/featured/18075/%e0%b6%85%e0%b6%ad%e0%b6%b8%e0%b7%92%e0%b6%a7-%e0%b7%83%e0%b6%bb%e0%b7%94-%e0%b6%9a%e0%b6%bb%e0%b6%b1-%e0%b6%af%e0%b7%96%e0%b6%bb%e0%b7%92%e0%b6%ba%e0%b6%b1%e0%b7%8a/",
       "Category": "featured",
       "Parent URL": "https://www.dinamina.lk/category/featured//page/14/"
}