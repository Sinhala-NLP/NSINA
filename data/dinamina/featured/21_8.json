{
       "Source": "dinamina",
       "Timestamp": "July 27, 2023 1:00 am",
       "Headline": "වීර සෙන්පති  ඩෙන්සිල් කොබ්බෑකඩුව  83 වැනි  ජන්මදින සැමරුම අද",
       "News Content": "මහනුවර ප්‍රභූ පවුලකින් පැවත එන පිළිමතලාව දෙල්දෙණිය වලව්වේ ලොකුබණ්ඩා කොබ්බෑකඩුව නිලමේතුමා සහ මහනුවර ගුණ්නෑපාන අමුණුගම වලව්වේ අයෝනා රත්වත්තේ මැතිනියට 1940 ජූලි මස 27 වැනි දින අමුණුගම ගුණ්නෑපාන වලව්වේදී උපත ලද ඩෙන්සිල් කොබ්බෑකඩුව මහතා මහනුවර හිල්වුඩ් විද්‍යාලයෙන් මූලික අධ්‍යාපනය ද මහනුවර ත්‍රිත්ව විද්‍යාලයෙන් ප්‍රාථමික හා ද්විතීක අධ්‍යාපනය ද ලබා ශ්‍රී ලංකා විශ්වවිද්‍යාලයෙන් උසස් අධ්‍යාපනය ලැබූවෙකි.\n\nඩෙන්සිල් කොබ්බෑකඩුව මහතා පාසල් සමයේ අධ්‍යාපන කටයුතුවලට මෙන්ම ක්‍රීඩා කටයුතුවලටද එක සේ දස්කම් පෑ අයෙකි. ක්‍රිකට්, හොකී මෙන්ම කීර්තිමත් රග්බි ක්‍රීඩකයකු ද වූ ඔහු, 1960දී කැඩෙට් නිලධාරියකු ලෙස ශ්‍රී ලංකා යුද හමුදාවට එක්විය. දියතලාව යුද හමුදා පුහුණු මධ්‍යස්ථානයෙන් මූලික පුහුණුව ලබා ඉන් ඉක්බිතිව බ්‍රිතාන්‍ය රාජකීය හමුදා ඇකඩමියට එක් වූ මොහු 1962දී නැවත ශ්‍රී ලංකාවට පැමිණෙන්නේ දෙවන ලුතිනන්වරයකු ලෙස උසස්වීමක් ද ලබා ගැනීමෙනි. ශ්‍රී ලංකා සන්නාහ සන්නද්ධ බළකායට එක්වූ ඒ මහතා 1966 වර්ෂය තෙක් එහි සේවය කරන අතර, 1966දී ඔහුගේ හමුදා දිවියට කළු පැල්ලමක් එකතු කරමින් ඩඩ්ලි සේනානායක රජය විසින් අභූත චෝදනාවක් ගොනුකර හමුදා කුමන්ත්‍රණයකට ඈඳා ගනිමින් ඔහු අනිවාර්ය නිවාඩු යැවීය. ඉන්පසු එතුමා නැවත සේවයේ පිහිටුවන්නේ 1970දී සිරිමාවෝ බණ්ඩාරනායක මැතිනිය බලයට පැමිණීමත් සමඟය. බණ්ඩාරනායක පාලනයට විරුද්ධව 1971දී පැනනැඟුණු ජවිපෙ කැරැල්ල මර්දනය කිරීමට යුද හමුදාවේ දකුණු ප්‍රදේශය භාරව කටයුතු මෙහෙයවීම භාර දෙනු ලැබූවේද කොබ්බෑකඩුව මහතාටය. එහිදී අනෙක් නිලධාරීන්ට සාපේක්ෂව සිරකරුවන් කෙරෙහි මානව දයාවෙන් සහ සානුකම්පිතව කටයුතු කළ මෙතුමා සියලු හමුදා නිලධාරීන් සහ සිරකරුවන් අතරේද ජනප්‍රිය වන්නේ හමුදාවේ වූ මානුෂීය ගුණාංගයන්ගෙන් හෙබි හදවතක් ඇති උතුම් මිනිසකු ලෙසය. උපතින්ම හිමිවූ පෞරුෂත්වයත්, ස්ථානෝචිත ප්‍රඥාවත් නිසා 1990 වර්ෂය වන විට මේජර් ජෙනරාල් තනතුර දක්වා උසස්වීම් ලබනුයේ රණබිමේදී තම මව්බිම වෙනුවෙන් අභීතව පෑ රණශූරත්වය හා නායකත්වය නිසාය.\n\nමේ අතරින් කොබ්බෑකඩුව නාමය ලක් දෙරණේ රැව් පිළිරැව් දෙන්නේ මෙරට යුද ඉතිහාසයේ වූ දැවැන්ත යුද මෙහෙයුම්වලින්ය. 1987දී බ්‍රිගේඩියර්වරයකු වශයෙන් නායකත්වය දුන් වඩමාරච්චි මෙහෙයුම මඟින් වේළුපිල්ලේ ප්‍රභාකරන් ඇතුළු ත්‍රස්තවාදී නායකයන් යාපනය අර්ධද්වීපයට කොටු කිරීම යුද හමුදාව ලද සුවිශේෂී ජයග්‍රහණයකි. නමුත් එවකට පැවති රජයේ අදූරදර්ශී දේශපාලන ප්‍රතිපත්ති හමුවේ මේ ක්‍රියාන්විතය නවතා දැමූවේ මුළුමහත් ශ්‍රී ලංකාවාසී අප සැමගේ අවාසනාවකටය. ඉන්පසුව 1990දී නැඟෙනහිර පළාතේ එල්ටීටීඊ ක්‍රියාකාරීත්වය අඩාළ කිරීම සඳහා ආරම්භ කළ ‘ක්ලීන් ස්වීප්‍’ මෙහෙයුමත් එම වර්ෂයේම අලිමංකඩ හමුදා කඳවුර නැවත අත්පත්කර ගැනීමට ඇරඹි ‘බලවේගය’ මෙහෙයුමත්, ඉන් අනතුරුව සමස්ත ලක් ධරණී තලයම වියරු ත්‍රස්තවාදයෙන් බේරාගැනීම සඳහා සැලසුම් කළ ‘ෆයිනල් කවුන්ට් ඩවුන්’ මෙහෙයුම්වලත් ප්‍රධාන සැලසුම්කරු වන්නේ කොබ්බෑකඩුව මහතාය.\n\nශ්‍රී ලංකා ඉතිහාසයේ ශාපකාරී තිස් වසරේ සිදු වූ ම්ලේච්ඡ වූත් තවමත් නොවිසඳුණු සැකයක් සහිතව ලක්වැසි ජනතාවගේ හදවත මොහොතකට නතර වූත් සිද්ධිය සිදුවනුයේ 1992 අගෝස්තු මස 8 වැනි දිනදීය. එදින උදෑසන යුදබිමේ කටයුතු නිරීක්ෂණයට සක්‍රීයව දායක වූ මේජර් ‍ ජෙනරාල් ඩෙන්සිල් කොබ්බෑකඩුව මහතා කරෙයිනගර් නාවික හමුදා කඳවුරේ සිට බෝට්ටු මඟින් කයිට්ස් ජැටියට පැමිණ එතැන් සිට ජීප් රියකින් අරාලි තුඩුවට යෑමට පිටත් විය. එහිදී තම ජීප් රථයට බ්‍රිගේඩියර් විජය විමලරත්න, කොමදෝරු මොහාන් ජයමහ, කර්නල් එච්. ආර්. ස්ටීවන්, කර්නල් යශෝධ පලීපාන, කර්නල් ජී. එච්. ආරියරත්න, මේජර් නලීන් අල්විස්, ලුතිනන් කමාන්ඩර් අසංග ලංකාතිලක, ලුතිනන් කමාන්ඩර් චන්දිම විජයපුර, කෝප්‍රල් ජගත් වික්‍රමරත්න සහ සහායක සෙබළ උපාලි ද නංවාගත් බව සඳහන්.\n\nවීර කොබ්බෑකඩුව ඝාතනය පිළිබඳව එල්ටීටීඊ සංවිධානයට ඍජුවම චෝදනා එල්ල වෙද්දී තවත් පිරිසකගේ ඇඟිල්ල ප්‍රේමදාස ජනාධිපතිවරයාගේ පාලනය දෙසට එල්ල විය. ඉන් බේරීම සඳහා මේ ඝාතනය සොයා බැලීමට ජනාධිපති කොමිසමක්ද පත්කළ අතර, එම ‘ස්මයිල්’ කොමිසම මඟින් ද සිදුවූයේ කුමක්ද යන්න පැහැදිලි ලෙස අනාවරණය වී නොතිබුණි. ඉන්පසු බලයට පැමිණි චන්ද්‍රිකා බණ්ඩාරනායක ජනාධිපතිනිය ද කොබ්බෑකඩුව ඝාතන කොමිසමක් පිහිටු වූ අතර, එය බ්‍රිතාන්‍ය ජාතික බෝම්බ විශේෂඥකු වූ ජේ. ආර්. වයිට්ගේ ප්‍රධානත්වයෙන් සිදු විය. එහිදී ඔහු විසින් අරාලි තුඩුවට ආසන්න ස්ථානයකදී ජීප් රථ දෙකක් විමර්ශනයට ලක් කර සිය අවසන් නිගමනය ලබා දී තිබුණි. එහිදී ඔප්පු වූයේ එය බිම්බෝම්බයක් නොව තවත් ජීප් රියක අටවා තිබූ බෝම්බයක් නිසා සිදුවූ පිපිරීමක් බවය.\n\nතම හමුදා දිවියේ ශ්‍රී ලංකා ජනරජ සන්නද්ධ සේවා පදක්කම, ජනාධිපති සමාරම්භක පදක්කම, ශ්‍රී ලංකා සන්නද්ධ සේවා පදක්කම, වඩමාරච්චි මෙහෙයුම් පදක්කම, රණශූර පදක්කම දෙවරක්, විශිෂ්ට සේවා විභූෂණ පදක්කම, උත්තම සේවා පදක්කම මෙන්ම උත්තම පූජා පදක්කම යනාදී පදක්කම්වලින් ද පිදුම් ලද ලුතිනන් ජෙනරාල් ඩෙන්සිල් කොබ්බෑකඩුව රණවිරුවාණන් ශ්‍රී ලංකා යුද ඉතිහාසයේ කළ අපරිමිත සේවය පිටු ගණනකින් ලියා නිම කළ නොහැක. කන්ද උඩරට මහනුවර පිළිමතලාවේ දෙල්දෙණිය වලව් සෙවණේ හැදී වැඩී ගමේ සුවඳ විඳිමින් සරල දිවි පෙවතක් ගතකරමින් ඉන් වැඩි කලක් මාතෘභූමිය වෙනුවෙන් තම යුතුකම් කොටස උපරිම අයුරින් ඉටුකර කොබ්බෑකඩුව නාමය රන් අකුරින් ඉතිහාසයට එක්කරමින් අප අතරින් වෙන් වී ගිය මගේ සහෝදර ඩෙන්සිල් කොබ්බෑකඩුව සහෘදයාණෙනි අද ඔබ අප අතර, නොසිටියත් ඔබේ ජන්ම දිනය අප මෙසේ සමරා සිටිමු.\n\nටිකිරි කොබ්බෑකඩුව\nහිටපු ආණ්ඩුකාර\nසබරගමුව පළාත\n\nවීර සෙන්පති දිවංගත ඩෙන්සිල් කොබ්බෑකඩුව\n\nරණවිරුවාගේ 83 වැනි ජන්මදින සැමරුම අදට (27) යෙදී ඇත. මේ ලිපිය ඒ නිමිත්තෙනි.",
       "URL": "https://www.dinamina.lk/2023/07/27/featured/9513/%e0%b7%80%e0%b7%93%e0%b6%bb-%e0%b7%83%e0%b7%99%e0%b6%b1%e0%b7%8a%e0%b6%b4%e0%b6%ad%e0%b7%92-%e0%b6%a9%e0%b7%99%e0%b6%b1%e0%b7%8a%e0%b7%83%e0%b7%92%e0%b6%bd%e0%b7%8a-%e0%b6%9a%e0%b7%9c%e0%b6%b6/",
       "Category": "featured",
       "Parent URL": "https://www.dinamina.lk/category/featured//page/21/"
}