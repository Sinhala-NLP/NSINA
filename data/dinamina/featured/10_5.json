{
       "Source": "dinamina",
       "Timestamp": "September 11, 2023 3:08 am",
       "Headline": "බුද්ධි ගලනය රට ගොඩගන්න අලුත් පාරයි මේ ගැන හරි විදිහට බලමු",
       "News Content": "\n\nබුද්ධි ගලනය හෙවත් මෙරට සිටින වෘත්තිකයන් ස්ථිර රැකියා සහ පදිංචිය සඳහා වෙනත් රටවල් වෙත යොමුවීම මෙරට ආර්ථිකයට සිදු කරන බලපෑම, බුද්ධි ගලනය මෙරට ආර්ථිකය ශක්තිමත් කර ගැනීමට යොදා ගත හැකිද?, මෙරට ආර්ථිකය ශක්තිමත් කිරීමට ගත හැකි නව මාර්ග මොනවාද? යනාදිය පිළිබඳව කොළඹ විශ්වවිද්‍යාලයේ ආර්ථික විද්‍යා අංශයේ මහාචාර්ය සුරංග ද සිල්වා මහතා සමඟ කළ සාකච්ඡාවකි මේ.\n\nපුහුණු ශ්‍රමිකයන් විදේශ සේවයට යෙදවීමෙන් වැඩි විදේශ විනිමයක් උපයන්න පුළුවන්.\n\nබුද්ධි ගලනය රටට වාසිදායක කර ගත හැකියි\n\nපොලී අනුපාත එකවර පහළ දැමීමෙන්, බැංකුවලටත් ප්‍රායෝගික ගැටලු තිබෙන්න පුළුවන්\n\nපරිපාලන ගැටලු හැරයාම්වලට මූලික වෙන්න පුළුවන්\n\nතෙල් මිල හා ගෑස් මිල ඉහළ යාමත් සමඟ ප්‍රවාහන ගාස්තු ඇතුළු බොහෝ දේවල්වල මිල ඉහළ ගියා. එහෙත්, නැවත තෙල් මිල සහ ගෑස් මිල පහළ ගියා. ඒත්, මෙයට සාපෙක්ෂව භාණ්ඩ හා සේවා මිල පහළ ගියේ නැහැ. මේ තත්ත්වය පිළිබඳව ඔබේ අදහස කුමක්ද?\n\nමේ තත්ත්වය ගැන අවධානය යොමු කළ යුතුයි. ඒ විදිහට අවධානය යොමු කරමින් කටයුතු කිරීම මඟින් ඇති වන මෙවැනි තත්ත්වයන් පාලනය කරන්න පුළුවන්. මේ තත්ත්වය පිළිබඳ වෙළෙඳුන් වගේම ඔවුනට බලපෑම් කළ හැකි බලධාරීන්ද කටයුතු කළ යුතුයි. ඒ සඳහා විධිමත් ක්‍රියා පිළිවෙතක් ඇති කිරීම කළ යුතුයි. ව්‍යාපාරිකයන්ද සාධාරණ විදිහට කල්පනා කර වැඩ කරන්න ඕනෑ. එහෙම වුණොත් තමයි, පාරිභෝගිකයාට වගේම ව්‍යාපාර කරන පිරිස් වෙතත් සාධාරණය ඉටුවන විදිහට වැඩ කටයුතු සැලසුම් කරන්න හැකියාව තිබෙන්නේ. ඒ නිසා කිසියම් සාධාරණ පිළිවෙතක් විදිහට කටයුතු කළ යුතුයි. අපි මේ අඩු කිරීම් පටන් ගන්න ඕනෑ මුල් මට්ටමේ සිටයි. ඒ විදිහට වැඩ කිරීම මඟින් මෙරට අත්‍යවශ්‍ය භාණ්ඩ මිල වැඩි වීම හෝ අඩුවීම කෘතිමව වෙන එක වළක්වා ගැනීමට පුළුවන්.\n\nබැංකු පොලී අනුපාත පහළ ගිය බවක් පෙනෙන්නට නැහැ. මේ ගැන ඔබේ අදහස කුමක්ද?\n\nපොලී අනුපාතය සියයට 13% දක්වා අඩු කරන්න කියලා මහ බැංකුව ඉල්ලීමක් කර තිබෙනවා. ඒ ඉල්ලීම ඉතාමත් හොඳ ඉල්ලීමක් විදිහට පෙන්වා දෙන්න පුළුවන්. ඇත්තෙන්ම අපේ රටේ ව්‍යාපාරික කටයුතු සාර්ථක වීමට නම්, ණය පොලී අනුපාත පහළ යන්න ඕනෑ. ටිකක් ප්‍රමාද වී හෝ මහ බැංකුව මේ තීරණය ගත් එක හොඳ දෙයක් විදිහට දක්වන්න පුළුවන්. මේ තීරණය නිසා අපේ රටේ ආර්ථිකය නැවත සක්‍රීය කිරීමට හොඳ අවස්ථාවක් ලැබිලා තිබෙනවා.\n\nඑහෙත්, මේ ගැන බැංකුවලින් තාම නිසි ප්‍රතිචාර ලැබී නැති බව සඳහන් වෙනවා. ඇත්තෙන්ම පොලී අනුපාත එකවර පහළ දැමීම ගැන, බැංකුවලටත් ප්‍රායෝගික ගැටලු තිබෙන්න පුළුවන්. ඒ නිසා මේ තත්ත්වය ගැන සලකා බලා වැඩ කළ යුතුයි. බැංකු නිසි විදිහට පොලී අනුපාත පහළ දැමීම කළ පසු රටේ ආර්ථිකය සහ ව්‍යාපාරික කටයුතු අදට වඩා ක්‍රියාකාරී තත්ත්වයකට පත් කිරීමට හැකියාව ලැබෙනවා. ඒ නිසා මේ ගැන නිසි අවධානයකින් කටයුතු කළ යුතුයි.\n\nඒ වගේම උද්ධමනය පහළ යාම ද මේ ණය පොලී අනුපාත පහළ යාම තුළ සිදුවෙනවා. ඇත්තෙන්ම මෙය අපේ රටේ බැංකු ණය පොලී අනුපාත පහළ යාම ප්‍රධාන කරුණක් විදිහට හඳුන්වා දීමේ වරදක් නැහැ.\n\nව්‍යාපාරික අංශය ශක්තිමත් වීමට නම්, මූලික වශයෙන් ණය පොලී අනුපාත පහළ ගිහින් ව්‍යාපාරිකයන්ට තම ව්‍යාපාර වැඩකටයුතු කිරීමට පහසු තත්ත්වයක් ඇති විය යුතුයි. අද වන විට ඒ තත්ත්වය කෙමෙන් විවෘත වෙමින් පැවතීම ගැන සතුටු වෙන්න පුළුවන්. ඒ වගේම බැංකු පද්ධතිය තුළ සිටින පිරිස් වෙත ලබා දෙන ණය පොලී අනුපාත සහ සාමාන්‍ය ජනතාවට සෙසු රාජ්‍ය සේවකයන් වෙත ලබා දෙන ණය පොලී අනුපාතය වෙනස්. ඒ පිළිබඳවත් නිසි විදිහට අවධානය යොමු කළ යුතුයි. එසේ කිරීම මඟින් ඇති වෙන විෂමතා වෙනස් කර ගැනීමට පුළුවන්කම තිබෙනවා. අද වන විට බොහෝ තැන්වල බලන්නේ උපරිම ලාභය ලබා ගැනීම පමණයි. එහෙත් උපරිම ලාභයට වඩා දෙයක් තිබෙන්න ඕනෑ. ඒ නිසා ලාභය පමණක් නොවෙයි, ඉන් එහා ගිය පැතිකඩක් පිළිබඳවද අවධානය යොමු කරන්න ඕනෑ.\n\nඅපේ රටේ ආර්ථික තත්ත්වය නැංවීමට පුළුවන් මාර්ගය කුමක්ද?\n\nඅපට ආර්ථික තත්ත්වය අලුත් විදිහට ශක්තිමත් කිරීමට නම්, පුහුණු මානව සම්පතක් බිහි කළ යුතුයි. ඊට අවශ්‍ය මානව සම්පත පුහුණුව සඳහා අපට පුළුවන්කම තිබෙන්න ඕනෑ. අවශ්‍යතාව අනුව ඒ මානව සම්පත විදෙස් විනිමය ඉපැයීමට කටයුතු ඇති කිරීමට හැකියාව තිබෙනවා. අප මෙතෙක් කල් උත්සාහ කළේ නුපුහුණු ශ්‍රමිකයන් විදේශ රැකියා සඳහා යෙදවීමටයි. ඒත්, පුහුණු ශ්‍රමිකයන් විදේශ සේවයට යෙදවීම මඟින් අපට වැඩි විදේශ විනිමය ආදායමක් ලබා ගැනීමට පුළුවන් කම තියෙනවා.\n\nසංචාරක කර්මාන්තය මෙරට ආර්ථිකය නංවාලීමට යොදා ගත හැකි කදිම මඟක්ද?\n\nඅනිවාර්යෙන්ම සංචාරක කර්මාන්තය කියන්නේ අපේ වගේ රටකට විශාල ආර්ථික ප්‍රගතියක් ලබා ගන්න පුළුවන් අංශයක්. ඒ සඳහා නිසි සැලසුමක් ඇතිව සිදු කරනු ලබන ක්‍රියා පිළිවෙතක් නිර්මාණය කර ගැනීමට පුළුවන්. අපේ කලාපයේ බොහෝ රටවල් සංචාරක කර්මාන්තය නිසා විශාල දියුණුවක් ලබා තිබෙනවා. එයට මූලික හේතුව සංචාරක කර්මාන්තය නිසි ක්‍රමයක් ඔස්සේ ක්‍රියාත්මක කිරීමයි.\n\nබුද්ධි ගලනයෙන් අපේ රටට අහිතකර තත්ත්වයක් ඇති විය හැකිද?\n\nබුද්ධි ගලනය ගැන අප නරක පැත්තෙන්ම බැලීම හොඳ නැහැ. මෙහි හොඳ පැත්ත ගැන අවධානය යොමු කරන්න ඕනෑ. මෙතැනදී අපට අපේ වැඩපිළිවෙළක් හදන්න පුළුවන්කම තිබෙනවා. බුද්ධි ගලනය කියන්නේ නරක දෙයක්වත් වැරැදි දෙයක්වත් නොවෙයි. අප මේ වගේ දේවල් නිසි විදිහට කළමනාකරණය කරගෙන අවශ්‍ය වැඩපිළිවෙළ ක්‍රියාත්මක කළ හැකියි. අප උදාහරණයක් විදිහට ඉංජිනේරුවරයකු ගනිමු. ඔහුව වෘත්තිකයකු විදිහට පුහුණු කරන්න ලොකු වියදමක් රටට දරන්න වෙනවා. එනිසා එවැනි වෘත්තිකයකු රටෙන් බැහැර ගොස් රැකියාවක් කරනවා නම්, ඔහුට යම් කාලයකට විදෙස් රැකියාව කරන්නත් එයින් ලැබෙන ආදායමෙන් කොටසක් මෙරටට ගෙන්වා ගැනීමටත් කටයුතු කරන්න, අපි වැඩපිළිවෙළක් හදන්න ඕනෑ. එහෙම වුණොත්, එය අපේ රටට ලැබෙන ආදායමක් බවට පත් කර ගැනීමට පුළුවන්. බොහෝ අවස්ථාවල විශ්වවිද්‍යාලවල වෘත්තිකයන් විදෙස්ගතව තමන්ගේ වෘත්තියේ නියැළීමට විශ්වවිද්‍යාලයෙන් නිවාඩු ඉල්ලනවා. ඒත්, ගොඩක් වෙලාවට විශ්වවිද්‍යාලයෙන් ඒ සඳහා නිවාඩු ලැබෙන්නේ නැහැ. එතකොට වෙන්නේ අදාළ වෘත්තිකයා රැකියාවෙන් ඉල්ලා අස්වෙලා විදේශයක ස්ථිර පදිංචියට යාමයි. එහි ප්‍රතිඵලය බවට පත්වන්නේ අප රටට ලැබෙන විදේශ විනිමය වගේම අපේ රටට වටිනාකම එකතු කරන වෘත්තිකයකු ද අපට අහිමි වීමයි. ඒ නිසා මේ වගේ අවස්ථාවල අපි කල්පනාවෙන් වැඩ කළ යුතුයි. වෘත්තිකයන්ගෙන් නිසි විදිහට, රටට අවශ්‍ය කරන ප්‍රයෝජන ලබා ගැනීමට අපි උත්සාහ කරන්න ඕනෑ. අපට කිසිවකු අනිවාර්යෙන්ම රටේ ඉන්න ඕනැ කියලා කොන්දේසි දමන්න බැහැ. ඒත්, උපක්‍රමශීලි විදිහට මේ තත්ත්වය හරි විදිහට කළමනාකරණය කර ගැනීමට අපට පුළුවන්කම තිබෙනවා. එහෙම හැකියාව තිබෙනවා නම්, ඇතිවන බොහෝ ගැටලු විසඳා ගැනීමටත් රටට වැඩදායි විදිහට ඒ ගැටලු විසඳා ගැනීමටත් හැකියාව ලැබෙනවා.\n\nඅපේ රටේ වෘත්තිකයන් වෙත තහනම් පැනවීමට වඩා කළ යුතු හොඳම ක්‍රමය වන්නේ ඔවුන්ගේ සේවය ඵලදායි විදිහට යොදා ගන්න පුළුවන් ක්‍රමයක් නිර්මාණය කිරීමයි. ඇත්තෙන්ම අපේ රටේ බුද්ධි ගලනය සිදුවීම නවත්වනවාට වඩා සුදුසු දෙය ඔවුන්ගේ විෂය දැනුම නිසි විදිහට අපේ රටට ලබා ගැනීමයි. එහෙම නැතිනම්, ඔවුන්ගේ වෘත්තීය භාවය පිළිබඳව තිබෙන සුදුසුකම්වලට අවශ්‍ය අවස්ථා විදේශයන්ගෙන් ලබා ගෙන රටට අවශ්‍ය කරන ආදායම් මාර්ග සම්පාදනය කර ගැනීමට හැකියාව ලැබෙනවා. ඒ නිසා බුද්ධි ගලනය පිළිබඳ අනිසි බියක් ඇති කර නොගෙන බුද්ධි ගලනයෙන් සිදුවන හානිය වෙනුවට එයින් ලැබෙන වාසිය කුමක්ද? එයින් ප්‍රයෝජන ගන්නේ කොහොමද? කියන කරුණ ඔස්සේ කටයුතු කිරීම කළ යුතුයි.\n\nඇත්තෙන්ම වෘත්තිකයකු වුණත්, එයින් පහළ රැකියාවක් කරන කෙනෙක් වුණත් රට හැර යන්නේ ඇයිද යන කරුණු පිළිබඳව විමසා බලනකොට ආර්ථික ගැටලු පමණක් කියලා කිසිවකු හිතනවා නම්, එහි නිවැරැදි බවක් නැහැ. සමහර අවස්ථාවල ආයතනකික මට්ටමෙන් මතුව එන පරිපාලන ගැටලු මෙවැනි හැරයාම්වලට මූලික වෙන්න පුළුවන්. අප ඒ තත්ත්වය පිළිබඳව මනා වැටහීමකින් වැඩ කළ යුතුයි.\n\nබුද්ධි ගලනය මෙරටට වාසිදායක තත්ත්වයක් ඇති කර ගත හැකියි නේද?\n\nඅනිවාර්යෙන්ම පුළුවන්. අපි නිතරම අඳුරු වළාවක තියෙන රිදී රේඛාව දිහා බලලා වැඩ කරන්න ඕනෑ. එහෙම වුණොත්, අලුත් අරමුණු වෙත ගමන් කරන්න අපට පුළුවන්. එහෙම නොවුණොත් වෙන්නේ හැමදාම වගේ අතීතයට දොස් නඟමින් ඉන්නයි. ඒක ඇත්තටම සුදුසු දෙයක් නොවෙයි. පවතින නීති වර්තමානයට ගැළපෙන විදිහට වෙනස් කර හෝ අවශ්‍ය කටයුතු රටට වාසිදායක විදිහට සිදු කරන්න අපට හැකියාව තියෙන්න ඕනෑ.\n\nබුද්ධි ගලනයට බලපානු ලබන ප්‍රධාන සාධකයක් විදිහට ඔබ දකින්නේ මොනවාද?\n\nමුදල් ප්‍රශ්න නිසාම වෘත්තිකයන් රට අතැර යනවා කියලා සමහරු හිතනවා. ඒත්, ඒ අදහස වැරැදියි. රට හැර යාමට විවිධ හේතු බලපාන්න පුළුවන්. ඒ අතරින් ආර්ථික අපහසුතා කියන්නේ එක් අංශයක් පමණයි. වෘත්තිකයකුට ලැබිය යුතු පිළිගැනීමක් තිබෙනවා ඒ පිළිගැනීම නොලැබෙනවා නම් වෘත්තිකයන් යම් යම් තීරණවලට එළඹෙන්න පුළුවන්.\n\nමට අවශ්‍යනම් රට අතහැර යාමට ලොකු හැකියාවක් තිබෙනවා. ඒත්, මම රට හැර යන්නේ නැහැ. ඒක මගේ පුද්ගලික තීරණයයි. මට අවශ්‍යනම්, බටහිර රටකට යන්න පුළුවන්කම තිබෙනවා. ඒත්, මම වඩාත් කැමැති මේ රටේ ස්ථිරව වාසය කරමින් රටට සේවය කරන්නයි. මම ලබා ගත් දැනුම සිසු දරු දැරියන් වෙත ලබා දෙන්නයි. අවශ්‍ය වෙලාවට සංචාරයක් සඳහා ගියත්, එහි ස්ථිරව පදිංචි විම හෝ රැකියාව කිරීම මගේ ජීවිතයේ කොටසක් නොවෙයි. ඒ නිසා මම විශ්වාස කරන විදිහට මෙරට සිටින වෘත්තිකයන් සැලකිය යුතු ප්‍රමාණයක් රට හැර යාමට කැමැති නැහැ. එනිසා ඔවුන්ට සුදුසු පරිසරයක් නිර්මාණය කරදීම කළ යුතුයි.\n\n",
       "URL": "https://www.dinamina.lk/2023/09/11/featured/21009/%e0%b6%b6%e0%b7%94%e0%b6%af%e0%b7%8a%e0%b6%b0%e0%b7%92-%e0%b6%9c%e0%b6%bd%e0%b6%b1%e0%b6%ba-%e0%b6%bb%e0%b6%a7-%e0%b6%9c%e0%b7%9c%e0%b6%a9%e0%b6%9c%e0%b6%b1%e0%b7%8a%e0%b6%b1-%e0%b6%85%e0%b6%bd/",
       "Category": "featured",
       "Parent URL": "https://www.dinamina.lk/category/featured//page/10/"
}