{
       "Source": "dinamina",
       "Timestamp": "August 19, 2023 1:00 am",
       "Headline": "හවායි දූපතේ අඳුරු විලාපය",
       "News Content": "නිතර දෙවේලෙ මහා විපත් පිළිබඳව කතා නොවුණ ද හවායි සම්බන්ධව ලෝකය පුරා කතා වන්නේ සංචාරක කර්මාන්තය මූලික කර ගනිමිනි. එක්සත් ජනපදයේ සිට කිලෝමීටර 3200ක් පමණ දුරින් පිහිටි හවායි එක්සත් ජනපද දූපත් රාජ්‍යයකි. මෙය සැලකෙන්නේ උතුරු අමෙරිකාවෙන් පිටත පිහිටි එකම එක්සත් ජනපද රාජ්‍යය ලෙසිනි. එමෙන්ම නිවර්තන කලාපයේ එකම රාජ්‍යය ද වශයෙනි. වර්ග සැතපුම් 10,931ක් පුරා විහිදි සුන්දර වූ හවායි පිළිබඳව ලෝකයම කතා කරන්නට පටන් ගත්තේ පසුගිය සතියේ සිදු වූ වෙනස්ම ආකාරයේ කතාවක් නිසාවෙනි. එය බොහෝ දෙනා අගතියට මෙන්ම කම්පාවට පත් කළ ළැව් ගින්නක් හට ගැනීමේ සිදුවීමයි.\n\nහවායිහි මෞයි දූපත\n\nමෙම ළැව් ගින්න හට ගැනීම නිසා වඩාත් විනාශයට ලක් වූයේ හවායිහි මෞයි දූපතය. එම ළැව් ගින්න ඉක්මනින්ම පැතිර ගොස් ජීවිත විශාල සංඛ්‍යාවකට හානි කරමින් තවත් දස දහස් ගණනකට තම නිවාසවලින් ඉවත්ව යාමට තරම් ප්‍රබලත්වයෙන් අනූන විය. මෙම ළැව් ගින්නේ සිදුවීම කෙසේ වෙතත් එය වඩාත් කතාබහට ලක් වන්නට සිදු වූ කාරණාව වන්නේ සංචාරකයන් අතර, වඩාත් ජනප්‍රියතම නගරය වන ලහයිනා නගරය මෙයින් වඩාත් බලපෑමකට ලක් වීමට සිදු වීමයි. මෙම පුවත ලෝකය පුරා ළැව්ගින්නක් සේම පැතිරයාමට සිදු වූ කාරණාව වනනේ වෙරළ ඉම පිහිටා තිබූ සංචාරක හෝටල් විශාල ප්‍රමාණයක් විනාශ වී යාමයි. වර්තමානයේ එය භෞතික වශයෙන් සිදු වූ හානියක් ලෙස පෙන්නුම් කළ ද එය ගැටලුවක් බවට පත්වන්නේ සංචාරකයන් පැමිණීමේ හිඟතාවක් කෙටිකලකට හෝ ඇතිවීමෙනි, කෙසේ වෙතත් හවායිහි සිදු වූ ළැව් ගින්න වඩාත් කතාබහට ලක් වූයේම එහි ඇති සංචාරක ආකර්ෂණය නිසාවෙනි.\n\nළැව් ගින්න ඇතිවීමේ ආරම්භය සිදු වූයේ පසුගිය අගෝස්තු 8 වනදා රාත්‍රියේය. එහි ආරම්භයේ සිටම බරපතළකම කවරේද යත් ලහයිනා ප්‍රදේශයේ විශාල ප්‍රදේශ‍යක් කරා එම ළැව්ගින්නේ ව්‍යාප්තිය ඇති විය. එය සාමාන්‍ය ජන ජීවිතය පමණක් නොව සංචාරකයන්ගේ සංචාරක කටයුතු පවා අඩපණ කර දමන ආකාරයේ රෞද විලාසයකින් යුක්ත විය. මේ සියල්ල හමුවේ ඇති වූ ළැව් ගිනි නිවාදැමීම සඳහා අමෙරිකානු ගිනි නිවන හමුදාවේ භටයන් විශාල සංඛ්‍යාවක් කැඳවා තිබූ අතර, ඔවුනට පවා එය මහත් අසීරු කාරණයක් බවට පත්විය. මෙහි බලපෑම කවරේද යත් හවායිහි පිහිටි දෙවන විශාලතම දූපතේ සිට එහි බටහිර පෙදෙස සමඟ තිබූ සබඳතා පවා බිඳ වැටෙමින් තිබිණි. ඒ තත්ත්වය තිබියදී පවා හෙලිකොප්ටර් මඟින් ජලය ඉසීම සිදු කෙරෙමින් පැවතුණි.\n\nහවායි දූපත්වල පිහිටි ලහයිනා නගරය මෞයි දූපතට අයත් බටහිර පෙදෙසට වන්නට පිහිටි නගරයකි. එමෙන්ම එය ඈත ඉතිහාස‍යක් දක්වාද දිවයන්නකි. එහි අතීතය එක්දහස් හත්සියය ගණන් දක්වා දිවයන අතර, මෙහි ඓතිහාසික ස්ථාන පිළිබඳවද අමෙරිකානු ඉතිහාසයේ ලේඛනයන්හි සටහන්ගතව පවතී. ඒ අතුරින් 1873 වසරේ හවායි රජු විසින් තම මාලිගාව තිබූ ස්ථානයේ රෝපණය කරන ලද අත්තික්කා ගස ගැන ද සඳහන්ය. වර්තමානය වන විට එය මීටර් 18 පමණ උසකින් වර්ධනය වී තිබිණි. එහෙත් සියල්ල අනිත්‍යය යන කරුණ පසක් කරමින් පසුගියදා ඇති වූ මෙම ළැව්ගින්නෙන් එය විනාශයට පත්විය. එමෙන්ම තවත් සඳහනක් ලෙසින් පවැතියේ ලහයිනාහි පිහිටි නුග ගසයි. එය සඳහන්ව පවතින්නේ හවායිනි පිහිටි පැරණිතම ශාක අතුරින් එක් ශාකයක් ලෙසිනි. කෙසේ වෙතත් පෙර සඳහන් කළ අත්තික්කා ගස ගින්නෙන් දැවී විනාශ මුඛයට පත්ව තිබුණ ද යම් තරමකට හෝ එහි මුල් නීරෝගිව පැවතුණහොත් නැවත වර්ධනය වනු ඇති බව ඔවුන්ගේ විශ්වාසයයි. ඇස්තමේන්තු කර ඇති ආකාරයට මේ වන විට වඩාත් ආකර්ෂණයක් ඇති ලහයිනා නගරයේ දොළොස්දහසක පමණ ජනතාවක් වාසය කරනු ලබයි. BBC පුවත් සේවයට අනුව මුල්ම විමර්ෂණයේදී නගරයේ පැවති ගොඩනැගිලි 270කට වඩා විනාශව ගොස් තිබේ. මීට අමතරව සඳහන්ව ඇති කරුණුවලට අනුව ගින්නෙන් සිදු වූ විනාශයන් අතරට පැරණි උසාවි සංකීර්ණය විනාශව ගොස් ඇති අතර, වරාය ඉදිරිපිට පැවති ගොඩනැඟිලි විශාල සංඛ්‍යාවක් ද විනාශ මුඛයට පත්ව තිබේ.\n\nළැව් ගින්නේ ඇති වූයේ කෙසේද යන්න පිළිබඳව නිශ්චිතවම අදහස් ලබා ගැනීමට නොහැකිව සිටි මොහොතක මෞයි ප්‍රාන්තයේ පොලිස් ප්‍රධානියා විසින් දැනුම් දී ඇත්තේ දැඩි ලෙස වේළීමට පත්වූ තණකොළ සහ පඳුරු අතරින් මෙම ගින්න ශීඝ්‍රයෙන් පැතිර ගිය බවයි. විනාශය ආරම්භ වූ මොහොතේ සිටම ඔහු පවසා සිටින්නේ මරණ සංඛ්‍යාව සහ දිනෙන් දින ඉහළයාමට ඉඩකඩ ඇති බවයි. ළෑව් ගින්නේ ස්වභාවය ඒ ආකාරයේ විනාශයක් සිදු කරමින් හඹා ගිය ද වඩාත් කතාබහට ලක් වූ කාරණාවක් තිබිණි.\n\nඑනම් ළැව් ගින්න ඇති වීමට ප්‍රථම කවර හෝ අනතුරු ඇඟවීමක් සිදු නොවූයේ මන්ද යන්න පිළිබඳවයි. ළැව් ගින්න ඇතිවන අවස්ථාවේ කිසිම මොහොතක සයිරන් නළා හඬක් හෝ හවායි දූපත්හි කිසිවෙකුට ඇසුනේ නැත. එය විශේෂිතව කරුණක් ලෙසින් හුවාදක්වන්නට කාරණාවක් වන්නේ අප මෙම කතා කරනු ලබන හවායි දූපත්හි මෞයිහි සෑම මසකම නිවැරැදි ආකාරයෙන් පරීක්ෂාවට ලක් කරනු ලබන සයිරන් 80ක් පමණ ස්ථාපිතව තිබීමය. මේ සියල්ල ස්ථාපිත කර ඇත්තේ දූපත් තුළ සිදුවන සුනාමි හෝ අනෙකුත් ස්වාභාවික විපත් දූපත්හි ජීවත්වන්නන්ට දැනුම් දීමේ අරමුණිනි.\n\nලහයිනාහි විශාලතම ගින්න\n\nමේ ඇතිවූ ගින්නත් සමඟ ලහයිනාහි විශාලතම ගින්න ඇති විය. මෙය හවායි හි සිදුවූ විශාලතම ස්වාභාවික උවදුරයි. මේ වනතුරු ළැව් ගින්නෙන් සිදුවූ අලාභයන් සහ ජීවිත හානි පිළිබඳව තොරතුරු විමර්ශනය වෙමින් පැවතියද අගෝස්තු 8 වැනිදා රාත්‍රිය යනු හවායිහි මෙතෙක් ඇති වූ ශෝකාන්තම රාත්‍රියයි. ළැව්ගින්න ඇති වීමත් සමඟ ලහයිනාහි විශාල ප්‍රදේශයක් විනාශව ගියේය. දොළොස්දහසක පමණ ජනතාවක් ජීවත්වන මෞයිහි මීට පෙර කලෙක තල්මසුන් දඩයම් කිරී‍ෙම් මධ්‍යස්ථානයක් පිහිටි අතර, එය හවායිහි අගනුවරද විය. දැනට වසරකට සංචාරකයන් මිලියන දෙකක් පමණ පැමිණෙන ප්‍රීතිමත් දූපත අද ඔසුලන්නේ ආදාහනාගාරයක සිරිය. මූලික අවස්ථාවේ ගින්නෙන් දැවෙමින් විනාශයට පත්වූ ගොඩනැඟිලි ගණනය කිරී‍ෙම්දී සුළු සංඛ්‍යාවක් වූවත් නිරීක්ෂණ නිලධාරීන්ගේ වාර්තාවන්ට අනුව ගොඩනැඟිලි 2200කට වඩා විනාශයට ගොස් හෝ හානි සිදුව ඇති බව පවසයි. ෆෙඩරල් හදිසි කළමනාකරණ ඒජන්සිය (FFMA) සඳහන් කරන අන්දමට නගරය නැවත ගොඩනැඟීමට නම් අමෙරිකානු ඩොලර් බිලියන 5.5ක් පමණ වැයවනු ඇතැයි ගණන් බලා තිබේ. මෙතෙක් අමෙරිකා එක්සත් ජනපදයේ ඇති වූ ඉතිහාසයේ මාරාන්තිකම ළැව් ගින්න වන්නේ 1871දී විස්කොන්සින් හි පෙෂ්ටිගෝ ගින්නයි. එයින් 1152ක් මිය ගියහ. එමෙන්ම හවායි, එක්සත් ජනපද ප්‍රාන්තයක් බවට පත්වී වසරකට පසුව 1960 වර්ෂයේදී ඇති වූ සුනාමි තත්ත්වයකින් පුද්ගලයින් 61 දෙනෙකු මියගියහ. එම සුනාමි තත්ත්වයෙන් පසු හවායි වෙත බලපෑ ප්‍රබලතම ස්වාභාවික ව්‍යසනය ද මෙයයි.\n\nළැව් ගින්නේ විනාශය\n\nපෙර සඳහන් කළාක් මෙන් ළැව් ගින්න ඇතිවීම පිළිබඳව නිශ්චිත තොරතුරක් නොමැති වුවද එක්සත් ජනපද තොරතුරු ලේඛනවලට අනුව ඇතිවන ළැව් ගිනිවලින් 85%ක් පමණ ප්‍රමාණයක් මිනිසුන් විසින් ඇති කරනු ලබන ඒවාය.\n\nHawaii Wildfire Management Organizationහි සම විධායක අධ්‍යක්ෂ Elizabeth Pickeet පවසන්නේ හවාහි ඇතිවන ළැව් ගිනිවලින් 1%කට වඩා අඩු ප්‍රමාණයක් ස්වභාවික හේතූන් මත සිදුවන බවයි. ඔහු වැඩිදුරටත් සඳහන් කරනනේ හවායි දූපත්වල සක්‍රිය ගිනි කඳු හයක් පිහිටා ඇති බවත් ඉන් එකක් ඇත්තේ මෞයිහි බවත්ය. මෙම ගිම්හාන සමයේදී පවතින අසාමාන්‍ය උෂ්ණත්වය හේතුවෙන් යුරෝපයේ සහ බටහිර කැනඩාවේ විශාල ප්‍රදේශයකට අසාමන්‍ය ලෙස ලැව්ගිනි පැතිර යාමේ අවදානමක් පැවතුණි.\n\nකෙසේ වෙතත් හවාහි ළැව් ගින්නේ නවතම තොරතුරුවලට අනුව පුළුල් විනාශයක් ඇති කරමින් වේගයෙන් හඹා ගිය ළැව් ගින්න හේතුවෙන් අවම වශයෙන් පුද්ගලයින් 111 දෙනෙකු පමණ මියගොස් තිබේ. ඒ කතාව කෙසේ වෙතත් මේ මොහොතේ තමන්ගේ පටු අරමුණු ඉටුකර ගැනීම සඳහා යම් යම් කණ්ඩායම් උත්සාහ දරන බව පවසන්නේ එහි ආණ්ඩුකාරවරයාය. දේපළ වෙළඳාම්කරුවන් සහ ආයෝජකයන් ප්‍රදේශවාසින් සතු ඉඩම් මිලදී ගැනීමට සැරසෙමින් සිටින බව ඔහු පවසයි. එහෙත් ආණ්ඩුකාරවරයා පවසන්නේ ඒ කිසිවෙකුටත් ඒ සඳහා ඉඩ නොතබන බවයි. මේ වන විට 111 දෙනෙකුගේ මළ සිරුරු හමුවූවද දිනෙන් දින කරන විමර්ශනවලදී තව තවත් සිරුරු හමු වෙමින් පවතී.\n\nකොයිහැටි වෙතත් මේ මොහොත වන විටත් හදිසි කළමනාකරණ ඒකකයේ ප්‍රධානියා තම සේවයෙන් ඉල්ලා අස්වී අවසානය. සංචාරක පුරවරයක සිරි ඉසිලූ හවායිවලින් දැන් නිතර දෙවේලේ ලැබෙන්නේ විචිත්‍රවත් ඡායාරූප නොවේ. ගින්නෙන් පිලිස්සි ගිය ගොඩනැඟිලි හා ගහකොළ පවා ගෙන එන්නේ කර්කෂක ළැව් ගින්නේ අමිහිරිතාවයි.\n\n",
       "URL": "https://www.dinamina.lk/2023/08/19/featured/15506/%e0%b7%84%e0%b7%80%e0%b7%8f%e0%b6%ba%e0%b7%92-%e0%b6%af%e0%b7%96%e0%b6%b4%e0%b6%ad%e0%b7%9a-%e0%b6%85%e0%b6%b3%e0%b7%94%e0%b6%bb%e0%b7%94-%e0%b7%80%e0%b7%92%e0%b6%bd%e0%b7%8f%e0%b6%b4%e0%b6%ba/",
       "Category": "featured",
       "Parent URL": "https://www.dinamina.lk/category/featured//page/16/"
}