{
       "Source": "dinamina",
       "Timestamp": "September 11, 2023 2:03 am",
       "Headline": "ලංකාලෝකයට 163යි",
       "News Content": "ශ්‍රී ලංකාවේ පළමු වැනි සිංහල පුවත්පත වන ‘ලංකාලෝකය‘ අරඹා ඊයේට (10) වසර 163ක් සපිරිණි. ‘ලංකාලෝකය‘ මුද්‍රණය කළ ‘ලංකෝපකාර‘ මුද්‍රණාලය දැනට ලංකාවේ තිබෙන පැරණිතම මුද්‍රණ යන්ත්‍රය වන අතර, එය මේ වන විට ඇත්තේ අහංගම කතලුව රන්වැල්ල විහාරස්ථානයේය. මේ රන්වැල්ල විහාරස්ථානයේ නිර්මාතෘවරයා බුලත්ගම ධම්මාලංකාර සිරි සුමනතිස්ස හිමියෝය.\n\nඑවකට බුද්ධාගමට එල්ල වූ විවේචනවලට පිළිතුරු සැපයීමටත්, බෞද්ධ පොතපත මුද්‍රණය කරගැනීමටත් මුද්‍රණාලයක් නොතිබීම විශාල අඩුවක් බව දුටු බුලත්ගම නාහිමියෝ මුද්‍රණාලයක් ආරම්භ කිරීමේ අරමුණින් සමිතියක් පිහිටුවූහ. සමිතියේ මුදල්ද, ධනවත් බෞද්ධයන්ගෙන් පවුම් 10 බැගින් එකතු කළ මුදල්ද, උඩුහාවර මුදලි පරිත්‍යාග කළ මුදල්ද ප්‍රමාණවත් නොවූ නිසා බුලත්ගම හිමියන් තම මිත්‍ර සියම් දේශයේ (තායිලන්තය) මොන්කට් රජුගෙන් උදවු ඉල්ලා ඇත. ඊට ප්‍රතිචාර ලෙස රජු එවූ මුදල්ද යොදවා මිල‍ට ගත් කොලම්බියන් වර්ගයේ මුද්‍රණ යන්ත්‍රය ගාල්ල දංගෙදර වීදියේ පිහිටි කුඩා ගොඩනැගිල්ලක පළමුවෙන්ම සවි කරනු ලැබූ අතර, එයින් මුද්‍රණය වූ ‘ලංකාලෝකය‘ පුවත්පතේ ප්‍රථම මුද්‍රණය නිකුත්ව ඇත්තේ 1860 සැප්තැම්බර් 10 දිනය. ෆූල්ස් කැප් පිටුවක ප්‍රමාණයක වූ මේ ‘ලංකාලෝකය‘ පත සති දෙකකට වරක් මුද්‍රණය කර ඇති අතර, එහි මිල වී ඇත්තේ සත 10 කි.\n\nදෙවැනි ලෝක යුද්ධය ආරම්භ වීමත් සමඟ කතලුව ආසන්නයේ කොග්ගල හමුදා කඳවුරක් ඉදි කිරීම නිසා මුද්‍රණාලයේ ආරක්ෂාවට එහි වැඩ කරමින් සිටි පුද්ගලයකුට බදු ඔප්පුවකින් යන්ත්‍රය පවරා දී ඇති අතර, ඔහු පාණදුර වල්පල ප්‍රදේශයේ පිහිටි නිවෙසට එය ගෙන ගොස් මුද්‍රණ කටයුතු කරගෙන ගොස් ඇත. කෙසේ වෙතත් බදු කාලසීමාව අවසන් වුවද ඔහු ආපසු එය නොදීම නිසා එවකට විහාරාධිපතිව සිටි කෝදාගොඩ සුගුණපාල හිමියන්ට අධිකරණයට යෑමට සිදු විය. ඒ අනුව 1954දී මුද්‍රණ යන්ත්‍රය යළිත් කතලුව රන්වැල්ල විහාරස්ථානයට ගෙන එන ලදි.\n\nමෙසේ තවත් වසර ගණනාවක් ගිය තැන 2012 නොවැම්බර් 19 දින රාත්‍රියේ හදිසියේ ඇති වූ ගින්නකින් යන්ත්‍රයට මහත් හානි වූ අතර, වසර නවයක් ගත වන තුරුද කිසිදු වගකිව යුත්තකු මේ කෞතුක වස්තුව ප්‍රතිසංස්කරණය කිරීමට පියවර ගෙන නොතිබුණු තැන වත්මන් විහාරාධිපති මාරකොල්ලියේ විමලජෝති හිමි ශ්‍රී ලංකාවේ තායිලන්ත තානාපති හමු වී තතු සැල කර සිටියහ. මෙරට බලධාරීන් මුනිවත රකිද්දී තායිලන්තයේ ආධාර හිමි විය. පසුව තායිලන්තයේ වියදමින් ඉංජිනේරු සංස්ථාව විසින් යන්ත්‍රය ප්‍රතිසංස්කරණය කරන ලදුව, 2021 ජනවාරි 28 දින හිටපු තායිලන්ත තානාපතිවරිය විසින් විවෘත කරනු ලැබීය. මුද්‍රණාලය තිබෙන ගොඩනැඟිල්ල කෞතුකාගාරයක් ලෙස සකස් කර, වැලිපිල්ලේ සිට ගල්කූර, පැන්සල, පෑන පසු කර පරිගණකය දක්වා නවීන තාක්ෂණය තෙක් සිංහල අකුරු විකාශනය වූ ආකාරයද දැක්වෙන පරිදි මහජනතාවට නැරඹීමට හැකි අන්දමින් තැන්පත් කිරීමට විහාරාධිපති හිමියෝ අපේක්ෂා කරති.\n\nදකුණු පළාත් සංචාරක එස්. දීයගහගේ",
       "URL": "https://www.dinamina.lk/2023/09/11/featured/21063/%e0%b6%bd%e0%b6%82%e0%b6%9a%e0%b7%8f%e0%b6%bd%e0%b7%9d%e0%b6%9a%e0%b6%ba%e0%b6%a7-163%e0%b6%ba%e0%b7%92/",
       "Category": "featured",
       "Parent URL": "https://www.dinamina.lk/category/featured//page/10/"
}