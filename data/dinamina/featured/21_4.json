{
       "Source": "dinamina",
       "Timestamp": "July 31, 2023 1:00 am",
       "Headline": "තිලකරත්න කුරුවිට බණ්ඩාරයෝ කොන්ද සිඳ නොගත් විශිෂ්ට පුවත්පත් කලාවේදියෙක්",
       "News Content": "නූතන සිංහල සාහිත්‍ය‍යේත් ඉතිහාසය හා පැරණි සාහිත්‍ය කෙතෙහිත් එකසේ දියුණුවට ප්‍රගමනයට දායක වූ තිලක් දක්ෂ සාහිත්‍යධරයෙක්. කොන්ද සිඳ නොගත් ඉතා විශිෂ්ට පුවත්පත් කලාවේදියෙක් යැයි හිටපු ඇමැති, ආචාර්ය සරත් අමුණුගම මහතා ප්‍රකාශ කළේය.\n\nජ්‍යෙෂ්ඨ පුවත්පත් කලාවේදී තිලකරත්න කුරුවිට බණ්ඩාර මහතාගේ දශක 06ක සාහිත්‍යය හා පුවත්පත් කලා මෙහෙවර ඇගැයීමේ “පත්‍රකලා කව් සිළුමිණ” අභිසම්භාවනා උළෙල ඉකුත්දා (28) කොළඹ 07 ශ්‍රී ලංකා පදනම් ආයතනයේ පැවැති අවස්ථාවට ප්‍රධාන ආරාධිතයා ලෙස සහභාගි වෙමින් ආචාර්ය සරත් අමුණුගම මහතා එසේ කීය.\n\nඑහිදී වැඩිදුරටත් අදහස් දැක්වූ හිටපු ඇමැතිවරයා මෙසේද කීය.\n\nමම අද ඉතාමත්ම සන්තෝෂ වෙනවා මාගේ ඉතාමත්ම දීර්ඝකාලීන මිත්‍ර‍යෙක් වන තිලකරත්න කුරුවිට බණ්ඩාරයන්ගේ “අභිසම්භාවනා” උත්සවයට සහභාගි වීමට ලැබීම පිළිබඳ. මම කාලයක් ලේක්හවුස් ආයතනයේ සභාපතිවරයාව සිටියා. තිලක් ලේක්හවුස් ආයතනයේ දිගු කාලයක් සිටි කෙනෙක්. මම තමයි අඩුම කාලයක් එහි සිටි කෙනා. ඒ අනුව මේ අද අපගේ හමුවීම දෛවයේ සරදමක් දෝ දැයි මට සිතෙනවා.\n\nමම සභාපති ධුරයට පත් වී මුලින්ම කතා කළේ තිලක්ටයි. මම තිලක්ගෙන් ඉල්ලුවේ එකම ඉල්ලීමයි. ඔයා සිළුමිණ පුවත්පත ඉස්තරම්ම පුවත්පතක් බවට පත් කරන්න. ඒ සඳහා එයාට අවශ්‍ය නිදහස හා බලය ලබාදෙනවා.\n\nසිංහල සාහිත්‍යයේ පෝෂණයට, නවෝදයට උරදුන්, ඒවාගේම පුවත්පත් කලාවේ අභිමානවත් බව සුරැකීමට ක්‍රියා කළ මා හිතමිතුරු ප්‍රවීණ කතුවර තිලකරත්න කුරුවිට බණ්ඩාරයන් තුළ ප්‍රතිභාපූර්ණ කවියකු ජීවත්වන බව මා දුටුවේ අද.\n\nසිංහල සාහිත්‍යයට කලාවට, අපේකමට විශාල මෙහෙවරක් ඉටු කළ බොහෝ ප්‍රවීණයන් එදා ලේක්හවුස් ආයතනයේ සේවය කළා. මාර්ටින් වික්‍රමසිංහ මහතා සිංහල භාෂාවේ, නව කතා කලාවේ, සාහිත්‍ය‍යේ ප්‍රගමනයට දායක වුණා. ඔහු සිළුමිණ පුවත්පතට වරින් වර ලියූ ලිපි 10ක් – 15ක් එකතු කොට ග්‍රන්ථයක් පළ කළා. එයට එතුමාට තමන්ගේම තිබූ මවුන්ට් මුද්‍රණාලය වඩාත් පහසුවක් වුණා. පොත් ප්‍රකාශයෙක් ලෙස සිටිමින් ස්වතන්ත්‍ර නිර්මාණ එළිදැක්වීම පසුකාලීනව සාර්ථක දිවියක් ගත කිරීමට පහසුවන බව එතුමා කියා තිබුණා.\n\nපියසේන නිශ්ශංක මහතා ලේක්හවුස් ආයතනයට ගම්පහ සිට කෝච්චියෙන් පැමිණ දවස තිස්සේම වැඩ කර නැවත කෝච්චියෙන්ම ගෙදර යනවා. සති අන්තයේ තමන්ගේ යාළුවෝ ගම්පහ නිවෙසට කැඳවා සංග්‍රහ කරනවා. ඒක ‍ලේක්හවුස් සම්ප්‍රදායක් වුණා.\n\nමේ පාටි දැමීමේ සම්ප්‍රදායේ හොඳම එක තමයි චන්ද්‍රරත්න මානවසිංහයාණන් සිදු කළ එක. එතුමාගේ සංග්‍රහයේ ප්‍රධානම මාතෘකාව “බීම” බීම කියන්නේ පුදුම බැඳීම් ඇති කරන එකමුතුවක්.\n\nමිත්‍ර සන්ධාන ගොඩනැඟීමේ මඟ මේ සංග්‍රහයයි. එවන් සුන්දර පුවත්පත් කලාවේදීන්, සාහිත්‍ය‍වේන් පෙරදාටත් වඩා අද අවශ්‍ය කරනවා. අපි තිලක්ගෙන් මේ අවස්ථාවේ එක ඉල්ලීමක් කරනවා. ඔබ තරුණ කාලයේ ලියූ කවිපොත් ප්‍රධාන ඒවා තුන එකතු කර එක පොතක් කරන්න. එයට හොඳ ඉල්ලුමක් තිබෙනවා. ඒ කවි අදටත් වටිනවා.\n\nකොළඹ විශ්වවිද්‍යාලයේ ජනමාධ්‍ය අධ්‍යයන අංශයේ අංශ ප්‍රධානී, ජ්‍යෙෂ්ඨ මහාචාර්ය සමන්ත හේරත් මහතා,\n\nමට මේ අවස්ථාවේ එක එල්ලයට, ඉලක්කයට ගලා යන කතාවක් පැවැත්වීමට අදහසක් නැහැ. බොහෝ කරුණු මා මිත්‍ර සමන් අතාවුදහෙට්ටි මහතාගේ කතාවෙන් කියැවුණා. ඒ නිසා මම මාගේ සිතට මේ මොහොතේ නැඟෙන සිතුවිලි ටිකක් කියන්නම්.\n\nමම තිලකරත්න කුරුවිට බණ්ඩාරයන්ට කියන්නේ “තිලක් අයියා” කියලා. එතුමාගේ මල්ලී සම්මානිත මහාචාර්ය සුනිල් ආරියරත්නයන්ට කියන්නේ “සුනිල් සර්” කියලා. මමත් තිලක් අයියා වාගේමයි කියලායි මට සිතෙන්නේ. බලන්න අද කතාවෙලා වාගේ එයාගේ කමිසයත් නිල්, මාත් නිල් එකක් ඇඳගෙන ඇවිත් තියෙන්නේ.\n\nතිලක් අයියා 1957 ළමා හඬ කියලා සඟරාවක් සංස්කරණය කරනවා. මම සිසුහඬ කියලා සඟරාවක් කළා. එතුමා ඇක්සැයිස් පොත්වල කොළවල කළේ. මම හාෆ්ෂීට් කොළවල කළේ.\n\nඑතුමා ඉතාම දක්ෂ කවියෙක්. එතුමාගේ කවි බොහෝම නිර්භීතයි. නිර්භීත කවි ලියන්න මමත් පෙලඹුණේ එතුමාගේ කවි කියවලා. එතුමාගේ කවිවල ඉතා හොඳින් දක්නට ලැබෙන එක් කරුණක් තිබෙනවා. ඒ තමයි එතුමා හොඳට පැරණි සාහිත්‍ය පරිශීලනය කර තිබීම. එතුමා පැරැණි සාහිත්‍යයට කැමැතියි. මාත් කැමැතියි.\n\nස්ත්‍රී රූප වර්ණනා කවි ලියන්න නිර්භීතකමක් තියෙන්නේ ඕනෑ. ඒවාගේ නිර්භීත කවිවලින් මාත් ජවය ගත්තා කියලා කියන්න ඕනෑ. අපි උතුම් පුරුෂයෝ වන්නේ. කෘතගුණය තිබ්බොත් පමණයි. කෘත ගුණය කළගුණ සැලකීම මුල්කොට ගෙනයි මේ අභිසම්භාවනා උලෙළ සංවිධානය කළේ. තිලක් අයියාගේ ගතිගුණ ගැන කථා කරලා නිම කරන්න බැහැ. එතුමාගෙන් පුවත්පත් කලාව මා ඉගෙන ගත්තා. මම කාලයක් ලේක්හවුස් එකේ වැඩ කළා. මට ඒ දවස්වල සමහර ප්‍රවීණයෝ කියනවා ඔයා ලියන දේවල් හොඳයි. කතා කරන මාතෘකා හොඳයි. නමුත්, සාමාන්‍ය පාඨකයාට ඒවා තේරෙන්නේ නැහැ කියලා. තිලක් අයියා මට මා කරන දේ කරන්නට ඉඩ දුන්නා.\n\nසිංහල භාෂාවේ නිරවද්‍යතාව ආරක්ෂා කර ගන්නට තිලක් අයියා විශාල උත්සාහයක් ගත්තා. සෑම ලිපියකම සිංහල නිවැරදිව තිබේදැයි ඔහු සොයා බැලුවා. වැරදි නිවැරැදි කළා.\n\nඉවසීම, අනෙක් අයකුගේ හඬට සවන්දීම, ඕනෑම කෙනකුට උදවු කිරීම, නිර්මාණකරුවන්ට මඟපෙන්වීම, වඩාත් හොඳ නිර්මාණ බිහි කිරීම ඇතුළු ඔබ අප සැමට ගත හැකි ආදර්ශ ගොන්නක් තිලක් අයියාගෙන් ලබාගත හැකිය. එවන් උතුම් යුග පුරුෂයෙකුටයි අපි මේ අද බුහුමන් දක්වන්නේ.\n\nප්‍රවීණ සන්නිවේදක සමන් අතාවුදහෙට්ටි මහතා,\n\nතිලකරත්න කුරුවිට බණ්ඩාරයන් සාහිත්‍ය ක්ෂේත්‍ර‍යේ ප්‍රගමනයට දායක වූ අයෙක් පමණක් නොවෙයි. ඔහු අංකුර කලාකරුවන්ට පුවත්පත් කලාවේදීන්ට, නිර්මාණකරුවන්ට අත දුන් අයෙක්. අලුත් කවි ලියන්නට, සාහිත්‍ය ලෝකය ජය ගන්නට පෙලඹෙන අයට උදවු කිරීම, ඔහු පැකිළුණේ නැහැ. ධර්මසිරි ගමගේ මහත්තයා අංකුර අපිට උදවු කරන්නේ මනුස්සකම සලකලා. කුරුවිට බණ්ඩාරයන්ට උදවු කරන්නේ කුසලතාව සලකලා.\n\nකුසලතා පූර්ණ අලුත් පරපුරක් බිහි කිරීමට ඔහු උදවු කළා. ධර්මසිරි ගමගේ මහත්තයා බීජ සරු නොවුණත් ඔහුගේ තවානේ ඒවා පැළවෙන්නට ඉඩ හරින්නේ මනුස්සකම සලකලා.\n\nතිලකරත්න කුරුවිට බණ්ඩාර සූරීන් මුල් කාලයේ කවි ලියුවේ, තිලකරත්න සිල්වා නමින්. එදා එතුමා ලියූ කවි පොත් කියවා බලා අපි පුදුමාකාර ආශ්වාදයක් ලැබුවා.\n\nකුරුවිට බණ්ඩාරයන් අභීත පුවත්පත් කලාවේදියෙක්, කර්තෘවරයෙක්. එතුමා කාටවත් නැමුණේ නැහැ. එතුමා අවස්ථා 02කදී සිළුමිණ පුවත්පතේ මුල් පුටුව දැරුවා.\n\nමට එක් සිද්ධියක් සිහිපත් වෙනවා. එදා පුනරීන් කඳවුර එල්.ටී.ටී.ඊ. කොටි ත්‍රස්තවාදීන් විසින් අල්ලා ගත්තා. එවකට ජනාධිපති වුණේ ඩී.බී. විජේතුංග මහතායි, අගමැති රනිල් වික්‍රමසිංහ වත්මන් ජනාධිපතිතුමායි. රටේ ජනතාව මෙයින් කැළඹීමක් ඇති වෙන්න ඉඩ තිබුණා. පරිස්සමින් මෙය වාර්තා කරන්න ඕනෑ. සියලු මාධ්‍ය ආයතන ප්‍රධානීන්, කතුවරු දැනුම්වත් කරන්න කියලා ආරක්ෂක මණ්ඩලයේ හදිසි සාකච්ඡාවකින් පසු තීන්දුවක් ගත්තා. ඒ කටයුතු සම්බන්ධයෙන් කතා කරනකොට සිළුමිණ ගැන එහි කර්තෘතුමා ගැන කියවුණා. එවිට රනිල් වික්‍රමසිංහ මහතා කිව්වා ඒ ගැන තිලක් කුරුවිට බණ්ඩාරයන්ට විශේෂයෙන් කියන්න ඕනෑ නැහැ. ඔහු ඒ දේ නිවැරැදිව කරයි කියලා.\n\nඑතුමා පුවත් ගැන නිවැරැදි මනා අවබෝධයක් තිබූ කෙනෙක්. ඒවාගේම ඒවා ඉදිරිපත් කිරීම ගැනත් සැලකිලිමත් වූ අයෙක්.\n\nප්‍රවීණ පුවත්පත්කලාවේදී තිලකරත්න කුරුවිට බණ්ඩාර මහතා,\n\nමේ වාගේ අභිසම්භාවනා උ‍ලෙළක් මා වෙනුවෙන් පැවැත්වීමට ක්‍රියා කළ ඔබ සැමට ගොඩක් ස්තූතියි. මේ අවස්ථාවේ මගේ අම්මා, තාත්තා සිටියා නම් කොතරම් නම් හොඳ ද? මාගේ ගුරු දෙවිවරු සිටියා නම් කොතරම් අගෙයිද?\n\nමේවාගේ ඇගැයීමක් පුවත්පත් කලාකරුවකුට ඉතිහාසයේ සිදු කොට ඇත්දැයි මට සිතා ගන්න බැහැ. ඒ නිසයි මා මෙය සලකන්නේ අපේ ඉතිහාසයේ සිටි සියලු පුවත්පත් කලාවේදීන්ට, කතුවරුන්ට කළ ඇගැයීමක්, උපහාර දැක්වීමක් ලෙසයි. ඒ වාගේම මතු බිහිවන පුවත්පත් කලාවේදීන්ටත් මේවාගේ ඇගැයීම් කරන්නට මෙය පූර්වාදර්ශයක් වේවායි ප්‍රාර්ථනා කරනවා. අද එළිදක්වන ග්‍රන්ථයට පත්‍ර කලා කව් සිළුමිණ කියා නම්කොට තිබෙනවා. එය තරමක් බර වැඩිදෝයි හිතෙනවා. මම දැම්මනම් දාන්නේ පත්‍ර කලා වනපස මල කියලයි.\n\nමම මේ අවස්ථාවේ තව එක් දෙයක් කියන්නට කැමැතියි. පුවත්පත් කලාවේදීන්ට වැටුප් ක්‍රමවේදයක්, වෘත්තියභාවයක් ක්‍රමවත් ලෙස තවමත් නිවැරැදිව සකස් වී නැහැ. ඒ නිසා මේ උත්සව අවස්ථා‍වේ මා එක ඉල්ලීමක් කරන්නට කැමැතියි. එනම් පුවත්පත් කලාවේදීන්ගේ වෘත්තීයභාවය වැටුප් හා දීමනා ඇතුළු අනෙකුත් ගැටලුවලට තිරසර විසඳුමක් දීමට මේ වේදිකාව මුල් වේවායි කියා.\n\nම‍ම මාගේ බැංකු පොතේ විශාල මුදලක් ඉතිරි කරගෙන නැහැ. මට ඇති එකම වස්තුව, ධනය ඔබයි. ඔබ සමඟ අද මේ වාගේ සිටීමට හැකි වීම විශාල සතුටක්. අපි පුවත්පත් කලාවේ නියැළුනේ ආත්ම තෘප්තිය සඳහායි. ඒ සතුට අපේ ඉතිරි කෙටි කාලය සතුටින් ගෙවීමට ප්‍රමාණවත්.\n\nප්‍රවීණ සාහිත්‍යසූරි ආචාර්ය ගුණදාස අමරසේකර, පුවත්පත් කතුවරු, සිනමා ශිල්පීහු, කලාකරුවෝ, විද්වත්හු ඇතුළු විශාල පිරිසක් මේ අවස්ථාවට සහභාගි වී සිටියහ.\n\nතිලකරත්න කුරුවිට බණ්ඩාරයන් විසින් රචනා කළ ගීත කිහිපයක් මෙහිදී ගායනා කළ අතර, ඔහු ඇගැයීම් වස් පවුලේ ඥාතීහු විවිධ සැමරුම් මෙහිදී ලබා දුන්හ.\n\nඡායාරූප – නිශ්ශංක විජේරත්න\n\n\n\nජයසිරි මුණසිංහ, නෙත්මී පූජනී",
       "URL": "https://www.dinamina.lk/2023/07/31/featured/10412/%e0%b6%ad%e0%b7%92%e0%b6%bd%e0%b6%9a%e0%b6%bb%e0%b6%ad%e0%b7%8a%e0%b6%b1-%e0%b6%9a%e0%b7%94%e0%b6%bb%e0%b7%94%e0%b7%80%e0%b7%92%e0%b6%a7-%e0%b6%b6%e0%b6%ab%e0%b7%8a%e0%b6%a9%e0%b7%8f%e0%b6%bb%e0%b6%ba/",
       "Category": "featured",
       "Parent URL": "https://www.dinamina.lk/category/featured//page/21/"
}