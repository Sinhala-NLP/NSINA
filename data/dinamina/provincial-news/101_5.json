{
       "Source": "dinamina",
       "Timestamp": "August 10, 2023 1:46 am",
       "Headline": "ගලහ ප්‍රාදේශීය රෝහලේ අඩුපාඩු අහස උසට  හදිසි ප්‍රතිකාර ඒකකයට යන්නේ බොරළු උඩින්",
       "News Content": "ගම්පොළ, හඟුරන්කෙත, පාතහේවාහැට යන ආසන තුනට මායිම්ව පහළොස් දහසකට අධික ප්‍රමාණයක් ප්‍රතිකාර ගන්නා ගලහ ප්‍රාදේශීය රෝහලේ අඩුපාඩු රැසක් හේතුවෙන් ජනතාව මහත් පීඩාවට පත්ව සිටිති.\n\nග්‍රාමීය ජනතාව හා වතු ජනතාව දශක ගණනාවක් පුරා මෙම රෝහලේ අඩුපාඩු පිළිබඳව බලධාරීන්ට පෙන්වා දුන්න ද අද වන තුරු එම අඩුපාඩු සකසා නැතැයි ද ඔවුහු සඳහන් කරති. මෙම රෝහලට හදිසි අසාධ්‍ය රෝගියකු රැගෙන ආවද බාහිර රෝගී අංශයේ සිට හදිසි ප්‍රතිකාර ඒකකයට ට්‍රොලියකින් හෝ රෝද පුටුවකින් එම රෝගීන් රැගෙන යෑමට නොහැකිව තිබේ. ඒ හදිසි ප්‍රතිකාර අංශය, කාන්තා වාට්ටු හා ගැබිනි වාට්ටුව ඇත්තේ බාහිර ප්‍රතිකාර අංශයේ සිට බොහෝ දුරකින් වීම නිසාය. එම දුර යෑම සඳහා ඇත්තේ ගල් බොරළු සහිත මාර්ගයකි. එසේම වහලක් හෝ වෙනත් ආවරණයක් නොමැති නිසා දැඩි අව් රශ්මියට හා වැසි කාලයට එම රෝගීන් මහත් පීඩාවට පත් වෙති.\n\nමෙම රෝහලට අංගසම්පූර්ණ නවීන දන්ත ඒකකයක් තිබුණද ඒ සඳහා වෛද්‍යවරයකු හා කාර්ය මණ්ඩලයක් නොමැතිකමින් එය වසර ගණනාවක් තිස්සේ වසා දමා තිබේ. මේ හේතුවෙන් රෝගීන්ට කිලෝමීටර 40 -50 දුර ගෙවා පේරාදෙණිය හෝ මහනුවර රෝහල් කරා යෑමට සිදුව ඇත. ප්‍රමාණවත් කාර්ය මණ්ඩලයක් නොමැති නිසා මේ වන විට සූතිකාගාරය හා ගැබිනි වාට්ටුව ද වසා දමා ඇති අතර, අනෙකුත් අංශ සඳහා ද මෙම තත්ත්වයම උදා වී තිබේ. වාට්ටු අතර යෑමට ක්‍රමවත් මාර්ගයක් හා ආරක්ෂිත ආවරණ නොමැතිකමින් රාත්‍රී කාලය තුළ රෝගීන් හා ජනතාව මෙන්ම වෛද්‍යවරු ඇතුළු රෝහල් කාර්ය මණ්ඩලය මහත් අපහසුතාවට පත්වන බව පවසන්නේ මෙම ප්‍රදේශ තුළ සත්තු සර්පයන් ද සිටින බව සඳහන් කරමිනි.\n\nරෝගීන් වාට්ටු කරා ගෙන යෑමේදී වර්ෂා කාලයට මෙන්ම දැඩි අව් රශ්මිය නිසා ඔවුන් පත්වන අපහසුතාව මඟහරවා ගැනීම සඳහා දානපතියකු හෝ ඉදිරිපත්ව මෙම කොරිඩෝව හා ආවරණයන් සකසා දෙන ලෙස ඔවුහු වැඩිදුරටත් ඉල්ලා සිටිති. අර්බුද ගණනාවකට පත්ව තිබූ මෙම රෝහලට නවක ස්ථාන භාර වෛද්‍යවරයකු ද පැමිණ සිටින අතර, රෝගීන් ඉල්ලා සිටින්නේ එම වෛද්‍යවරයාගේ කාර්යයන් ඉටුකර ගැනීම සඳහා රෝහලට අවශ්‍ය පහසුකම් ලබා දෙන ලෙසයි.\n\nගම්පොළ සමූහ සුරංග දිල්හාන්",
       "URL": "https://www.dinamina.lk/2023/08/10/provincial-news/12917/%e0%b6%9c%e0%b6%bd%e0%b7%84-%e0%b6%b4%e0%b7%8a%e0%b6%bb%e0%b7%8f%e0%b6%af%e0%b7%9a%e0%b7%81%e0%b7%93%e0%b6%ba-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%85%e0%b6%a9%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/101/"
}