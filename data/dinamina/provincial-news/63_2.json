{
       "Source": "dinamina",
       "Timestamp": "September 5, 2023 1:02 am",
       "Headline": "සිසුබල ප්‍රජා සමාජ සත්කාරක වැඩසටහනින් සොරණාතොට ළමයින්ට පොත්",
       "News Content": "සිසුබල ප්‍රජා සමාජ සත්කාරක වැඩසටහන යටතේ සොරණාතොට ප්‍රාදේශීය ලේකම් කොට්ඨාසයේ සමෘද්ධි ප්‍රතිලාභී පවුල්වල දරු දැරියන් සඳහා අභ්‍යාස පොත් කට්ටල ප්‍රදානය කිරීමේ වැඩසටහනක් ඉකුත්දා සොරණාතොට ප්‍රාදේශීය ලේකම් කාර්යාලයීය ශ්‍රවනාගාරයේදී සිදු කෙරිණි.\n\nබදුල්ල දිස්ත්‍රික් සමෘද්ධි අධ්‍යක්ෂ ඩබ්ලිව්.එම්.පී. විජයබණ්ඩාර මහතා සහ සොරණාතොට ප්‍රාදේශීය ලේකම් නිමේෂා ප්‍රියංගි වනසිංහ මහත්මියගේ ප්‍රධානත්වයෙන් එම උළෙලේදී සොරණාතොට කොට්ඨාසයේ පාසල්වල 1-5 වසර දක්වා පන්තිවල ඉගෙනුම ලබන දරු දැරියන් 113 දෙනකුට මෙම පොත් කට්ටල ප්‍රදානය කෙරුණු අතර, ඉන් ළමුන් 88 දෙනෙක් සඳහා එම කොට්ඨාසයේ සමෘද්ධි ප්‍රජා මූල සංවිධානවල දායකත්වයෙන් සහ ළමුන් 25 දෙනකුට සමෘද්ධි සංවර්ධන ජාතික අරමුදලේ දායකත්වයෙන් මෙම පොත් කට්ටල ලබා දී තිබිණි.\n\nසොරණාතොට ප්‍රාදේශීය ලේකම් කාර්යාලයීය සමෘද්ධි මූලස්ථාන කළමනාකාර දීපාලි වීරසිංහ, සමෘද්ධි බැංකු සමිති කළමනාකාර ආර්.එම්. කුසුමාවතී, සමෘද්ධි සමාජ සංවර්ධන සහකාර එන්.ජී.ජී. කරුණාරත්න යන මහත්ම මහත්මීන් ඇතුළු නිලධාරීන් පිරිසක් ද ප්‍රතිලාභී ළමුන්ගේ මව්පියන් ද මේ සඳහා එක්ව සිටි අතර ‘සිසුබල ප්‍රජා සමාජ සත්කාරක වැඩසටහන’ යටතේ බදුල්ල දිස්ත්‍රික්කයේ පමණක් ළමුන් 3100කට මෙසේ පොත් කට්ටල ප්‍රදානය කෙරෙන බවත්, සමෘද්ධි ව්‍යාපාරය යටතේ ළමුන් උදෙසාම සැකසුණු වැඩසටහන් 08ක් ක්‍රියාත්මක කෙරෙන බවත් බදුල්ල දිස්ත්‍රික් සමෘද්ධි අධ්‍යක්ෂ ඩබ්ලිව්.එම්.පී. විජයබණ්ඩාර මහතා පැවසීය.\n\nහාලිඇල සමූහ\nආර්.එම්. විජේරත්න\n\n",
       "URL": "https://www.dinamina.lk/2023/09/05/provincial-news/19506/%e0%b7%83%e0%b7%92%e0%b7%83%e0%b7%94%e0%b6%b6%e0%b6%bd-%e0%b6%b4%e0%b7%8a%e0%b6%bb%e0%b6%a2%e0%b7%8f-%e0%b7%83%e0%b6%b8%e0%b7%8f%e0%b6%a2-%e0%b7%83%e0%b6%ad%e0%b7%8a%e0%b6%9a%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/63/"
}