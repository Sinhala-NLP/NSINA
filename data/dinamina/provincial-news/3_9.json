{
       "Source": "dinamina",
       "Timestamp": "October 12, 2023 1:00 am",
       "Headline": "අපරාධයකට ළඟ තබා ගත්  ව්‍යාජ අංක තහඩු යෙදූ  යතුරුපැදියක් හා අයිස් මත්ද්‍රව්‍ය සමඟ  අයෙක් අත්අඩංගුවට",
       "News Content": "ගම්පහ පොලිස් වසමේ සියඹලාපිටිය ප්‍රාථමික විද්‍යාලය අසල දී පුද්ගලයකුට වෙඩි තබා මනුෂ්‍ය ඝාතනයක් කිරීමට තැත් කිරීමට පැමිණියේ යැයි සැක කෙරෙන ව්‍යාජ අංක තහඩු යෙදූ බජාජ් ඩිස්කවරි වර්ගයේ යතුරුපැදියක් හා අයිස් මත්ද්‍රව්‍ය මිලිග්‍රෑම් 4538ක් සමඟ පුද්ගලයකු උඩුගම්පොළ උද්‍යානවත්ත ප්‍රදේශයේ දී 9 වෙනිදා අත්අඩංගුවට ගැනීමට ගම්පහ කොට්ඨාස අපරාධ විමර්ශන කාර්යාංශයේ නිලධාරීහු සමත් වූහ.\n\nගම්පහ කොට්ඨාස අපරාධ විමර්ශන කාර්යාංශයේ ස්ථානාධිපති ප්‍රධාන පොලිස් පරීක්ෂක කෝසල ලියනාරච්චි මහතාට පුද්ගලික ඔත්තුකරුවෙකු මඟින් ලද තොරතුරක් මත මෙම වැටලීම සිදුකෙරිණි.\n\nමෙම සැකකරු ගම්පහ බුලත්කඩේ හන්දියේ පදිංචි 47 හැවිරිදි රියදුරෙකු බව පොලිසිය පවසයි.\n\nමෙම සැකකරුගෙන් තවදුරටත් පොලිසිය විසින් ප්‍රශ්න කිරීමේදී ඩුබායි රටේ සිටින සංවිධානාත්මක අපරාධ කල්ලි සමාජිකයෙකු විසින් අපරාධයක් සිදු කිරීමේ බලාපොරොත්තුවෙන් ලබා දී තිබූ මෙම යතුරුපැදිය උඩුගම්පොළ උද්‍යානවත්ත ප්‍රදේශයේ පුද්ගලයකුට ව්‍යාජ අංක තහඩු යොදා උකස් කර ඇති බව අනාවරණය කරගෙන ඇත.\n\nගම්පහ ජ්‍යෙෂ්ඨ පොලිස් අධිකාරී ජගත් රෝහණ සහ සහකාර පොලිස් අධිකාරී ගම්පහ 1 තුසිත කුමාර යන මහතුන්ගේ අධීක්ෂණය යටතේ ගම්පහ කොට්ඨාස අපරාධ විමර්ශන කාර්යංශයේ ස්ථානාධිපති ප්‍රධාන පොලිස් පරීක්ෂක කෝසල ලියනාරච්චි මහතාගේ මෙහෙයවීමෙන් පොලිස් පරීක්ෂක දුෂ්‍යන්ත පෙරේරා, උප පොලිස් පරීක්ෂක උදයශාන්ත, පොලිස් සැරයන්වරුන් වන අංජන (13092), ධනපාල (55460), සෙනෙවිරත්න (55466), පොලිස් කොස්තාපල් ලක්මාල් (37801) යන නිලධාරීන් වැටලීමට එක්විය.\n\nසැකකරු ගම්පහ අධිකරණයට ඉදිරිපත් කිරීමට නියමිතය.\n\nගම්පහ දිස්ත්‍රික් විශේෂ සිසිල ගුණතිලක",
       "URL": "https://www.dinamina.lk/2023/10/12/provincial-news/29968/%e0%b6%85%e0%b6%b4%e0%b6%bb%e0%b7%8f%e0%b6%b0%e0%b6%ba%e0%b6%9a%e0%b6%a7-%e0%b7%85%e0%b6%9f-%e0%b6%ad%e0%b6%b6%e0%b7%8f-%e0%b6%9c%e0%b6%ad%e0%b7%8a-%e0%b7%80%e0%b7%8a%e0%b6%ba%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/3/"
}