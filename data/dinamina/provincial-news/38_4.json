{
       "Source": "dinamina",
       "Timestamp": "September 22, 2023 12:58 am",
       "Headline": "RDA ඉඩමක යකඩ සොරාගන්න කැණීම් කළ අයෙක් අත්අඩංගුවට",
       "News Content": "නව කැලණි පාලම යට මාර්ග සංවර්ධන අධිකාරියට අයත් ඉඩමක භූගත යකඩ තොගයක් සොරා ගැනීමට කැණීම් කරමින් සිටි පුද්ගලයෙකු කැණීම් සඳහා භාවිත කළ උපකරණ තොගයක් ද සමඟ (20) දා අත්අඩංගුවට ගත් බව අධිවේගී මාර්ග සංචාරක පොලිස් කොට්ඨාසය පවසයි.\n\nමෙසේ අත්අඩංගුවට ගෙන ඇත්තේ වැල්ලම්පිටිය ප්‍රදේශයේ පදිංචි 42 හැවිරිදි පුද්ගලයෙකු බව පොලිසිය කියයි.\n\nඅධිවේගී මාර්ගයේ පෑලියගොඩ අන්තර් හුවමාරු පොලිස් ඒකකයට අනුයුක්තව සේවයේ නිරත පොලිස් නිලධාරින් තිදෙනකු 20දා සවස නව කැලණි පාලම අසල රාජකාරියේ නිරතව සිටියදී පාලම යට පිහිටි මාර්ග සංවර්ධන අධිකාරියට අයත් ඉඩමක සැකකටයුතු ක්‍රියාවක නිරතව සිටින පුද්ගලයෙකු දැක තිබේ.\n\nඒ අනුව එම නිලධාරින් සැකකටයුතු ලෙස රැඳී සිටි පුද්ගලයා අසලට ගොස් පරීක්ෂා කිරීමේදී ඔහු මාර්ග සංවර්ධන අධිකාරියට අයත් භූමියේ භූගතව යකඩ තොගයක් සොරාගැනීම සඳහා කැණීම් කරමින් සිට ඇති බවට අනාවරණය වී තිබේ.\n\nඒ අනුව සැකකරු අත්අඩංගුවට ගෙන කැණීම් සඳහා භාවිත කළ අලවංගුවක්, බෝලමිටියක්, උල් පිහියක් හා අඬුවක් පොලිස් භාරයට ගෙන ප්‍රශ්න කිරීමේදී භූගතව අතහැර දමා තිබෙන යකඩ මෙසේ සොරා ගැනීමට උත්සාහ කරමින් සිට ඇති බවට අනාවරණය වී තිබේ. සැකකරු කලක සිට දුම්රිය අංගණවල අතහැරදා තිබෙන යකඩ සොරා ගැනීමට පුරුදුව සිටි අයකු බවත් දුම්රිය මාර්ගවල යකඩ සොරා ගෙන විකුණා හෙරොයින් පානයට ඇබ්බැහිවූවකු බවත් පැවසේ.\n\nයම් හෙයකින් සැකකරු මාර්ග සංවර්ධන අධිකාරියට අයත් මෙම භූමියේ භූගත යකඩ සොරා ගත්තේ නම් එය ලක්ෂ ගණනක අලාභයක් වන්නට තිබූ බවට පොලිසිය සැක කරයි.\n\nඅත්අඩංගුවට ගත් සැකකරු අධිකරණයට ඉදිරිපත් කිරීම සඳහා ග්‍රෑන්ඩ්පාස් පොලිසියට භාර දී තිබේ.\n\nසිද්ධිය සම්බන්ධයෙන් අධිවේගී මාර්ග සංචාරක පොලිස් කොට්ඨාසයේ වැඩබලන අධ්‍යක්ෂක පොලිස් අධිකාරී මහින්ද සිරි මහතාගේ අධීක්ෂණය යටතේ සහකාර පොලිස් අධිකාරි (බස්නාහිර පළාත) වසන්ත අතුකෝරල මහතාගේ උපදෙස් මත අධිවේගී මාර්ග සංචාරක පොලිස් කොට්ඨාසයේ ස්ථානාධිපති ප්‍රධාන පොලිස් පරීක්ෂක චන්ද්‍රසේකර මහතාගේ මෙහෙයවීමෙන්, පෑලියගොඩ අන්තර් හුවමාරු පොලිස් ඒකකයේ ස්ථානාධිපති ප්‍රධාන පොලිස් පරීක්ෂක ප්‍රියශාන්ත, උ.පො.ප කිත්සිරි, පො.සැ. (56123) විමලසූරිය, පො.කො. (70011) කුමාර ඇතුළු නිලධාරීහු වැටලීම සිදු කොට ඉදිරි පරීක්ෂණ පවත්වති.",
       "URL": "https://www.dinamina.lk/2023/09/22/provincial-news/24449/rda-%e0%b6%89%e0%b6%a9%e0%b6%b8%e0%b6%9a-%e0%b6%ba%e0%b6%9a%e0%b6%a9-%e0%b7%83%e0%b7%9c%e0%b6%bb%e0%b7%8f%e0%b6%9c%e0%b6%b1%e0%b7%8a%e0%b6%b1-%e0%b6%9a%e0%b7%90%e0%b6%ab%e0%b7%93%e0%b6%b8%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/38/"
}