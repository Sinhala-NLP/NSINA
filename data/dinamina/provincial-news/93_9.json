{
       "Source": "dinamina",
       "Timestamp": "August 15, 2023 2:16 am",
       "Headline": "දෙවියන්ට පිදූ  අඹ ගෙඩිය වෙන්දේසියේදී 95,000කට  අලෙවි වෙලා",
       "News Content": "වවුනියාව තවසිකුලම් ශ්‍රී විනයාගර් කෝවිලේ පැවති විශේෂ පූජාවකින් පසුව දෙවියන් උදෙසා පූජා කළ අඹ ගෙඩියක් වෙන්දේසියේදී රුපියල් 95,000ක මුදලකට පෙරේදා (13) අලෙවි වී තිබේ.\n\nමෙම කෝවිලේ විශේෂ දිනවලදී පැවැත්වෙන දේව පූජාවෙන් පසුව පූජා වට්ටියට තබන ලද පලතුරු ඇතුළු බොහෝ දේ වෙන්දේසියේ විකුණනු ලබන අතර අඹ ගෙඩියක් වැඩිම මිලකට අලෙවි වී ඇති පළමු අවස්ථාව මෙය වෙයි.\n\nමෙසේ වෙන්දේසියේදී මිලට ගනු ලබන පලතුරු ඇතුළු දේ මිලදී ගන්නන් විසින් පරිභෝජනය නොකරන අතර ඔවුන් ඒවා සුදු රෙදිකඩක ගැට ගසා නිවසේ එල්ලා නිවසට දෙවියන් වහන්සේගේ ආශිර්වාදය බලාපොරොත්තු වෙති.\n\nඅඹ ගෙඩිය මිලට ගෙන ඇත්තේ ලන්ඩනයේ සිට නිවාඩුවකට වවුනියාවට පැමිණ සිටින කෝවිල අසල නිවසක පදිංචි වී සිටින පුද්ගලයෙකි.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/15/provincial-news/14051/%e0%b6%af%e0%b7%99%e0%b7%80%e0%b7%92%e0%b6%ba%e0%b6%b1%e0%b7%8a%e0%b6%a7-%e0%b6%b4%e0%b7%92%e0%b6%af%e0%b7%96-%e0%b6%85%e0%b6%b9-%e0%b6%9c%e0%b7%99%e0%b6%a9%e0%b7%92%e0%b6%ba-%e0%b7%80%e0%b7%99/",
       "Category": "provincial-news",
       "Parent URL": "https://www.dinamina.lk/category/provincial-news//page/93/"
}