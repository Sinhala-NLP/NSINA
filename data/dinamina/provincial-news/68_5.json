{
       "Source": "dinamina",
       "Timestamp": "August 30, 2023 3:33 am",
       "Headline": "රටබීම හලේ  හිටපු කළමනාකරු  නව කළමනාකරුගේ    අත්-පා ගැටගසා  සේප්පුව සුද්දෙ දාලා",
       "News Content": "මාකොළ ප්‍රදේශයේ රටබීම හලක කළමනාකරුට හිස් බෝතලයක් පෙන්වා මරණ බවට තර්ජනය කොට ඔහුගේ අත් පා ගැට ගසා එහි යතුර හා සේප්පුවේ යතුර රැගෙන වසා තිබූ එය විවෘත කොට එම සේප්පුවේ තිබූ රුපියල් දොළොස් ලක්ෂයකට අධික මුදලක් සොරකම් කර ගෙන පලා ගිය එහි හිටපු කළමනාකරු සපුගස්කන්ද පොලිසිය මගීන් පෙරේදා ( 28 වැනිදා ) පස්වරුවේ මාබිම ප්‍රදේශයේදී අත්අඩංගුවට ගෙන ඇත.\n\nඒ සමගම මොහු විසින් සොරකම් කරන ලද එම මුදලින් රුපියල් නව ලක්ෂයකට ආසන්න මුදලක් සොයා ගැනිණි.\n\nමේ අතර එසේ සොයා ගන්නා ලද එම මුදලින් රුපියල් හය ලක්ෂයක මුදලක් ඔහුගේ මිතුරකුගේ බැංකු ගිණුමකට බැර කර තිබු අතර ඒ අනුව එම මිතුරා ද පොලිස් භාරයට ගන්නා ලදී.\n\nඉකුත් සිකුරාදා (25 වැනිදා) අලුයම 1.40 ට පමණ සැකකාර හිටපු කළමනාකරු වත්මන් කළමනාකරු නේවාසිකව සිටින නේවාසිකාගාරයට පැමිණ ඔහුට හිස් බෝතලයක් පෙන්වා මරණ බවට තර්ජනය කොට ඔහුගේ අත් පා ගැට ගසා රටබීම හලේ යතුර හා මුදල් සේප්පුවේ යතුර බලහත්කාරයෙන් ලබා ගෙන රටබීම හල විවෘත කර මෙසේ මුදල් රැගෙන පලා ගොස් ඇතැයි කියති.\n\nමේ සැකකාර හිටපු කළමනාකරු මේ රටබීම හලේ වසරකට ආසන්න කාලයක් සේවය කොට ඉන් ඉවත් වී ගොස් තිබේ. අත්අඩංගුවට ගන්නා ලද හිටපු කළමනාකරු හා ඔහුගේ මිතුරා බලංගොඩ ප්‍රදේශයේ පදිංචි වයස අවුරුදු 39 හා 41 වන වියේ පසුවන්නන් වන අතර ඔවුන් මහර මහේස්ත්‍රාත් අධිකරණයට ඉදිරිපත් කිරීමට කටයුතු කර ගෙන යති.\n\nමේ වැටලීමට සපුගස්කන්ද පොලිස් ස්ථානාධිපති ප්‍රධාන පොලිස් පරීක්ෂක ඔසිත ලංකා ද සිල්වා මහතාගේ උපදෙස් අනුව අපරාධ විමර්ශන අංශයේ ස්ථානාධිපති උප පොලිස් පරීක්ෂක ඩී.පී.එස්. එල්. මුතුකුමාරණ, දූෂණ මර්දන විමර්ශන අංශයේ ස්ථානාධිපති උප පොලිස් පරීක්ෂක මාලක ගමගේ, සැරයන් පෙරේරා (32560), සේනාරත්න (61575) හා පො. කො. සංකල්ප (101260) යන නිලධාරීහු එක්ව සිටියහ.\n\nඑහිදී මේ වැටලීමට එක් වූ පොලිස් නිලධාරීන් සොයා ගත් මුදල් සමග මෙහි වෙති.\n\nමල්වාන සමූහ මහානාම විතානගේ",
       "URL": "https://www.dinamina.lk/2023/08/30/provincial-news/18099/%e0%b6%bb%e0%b6%a7%e0%b6%b6%e0%b7%93%e0%b6%b8-%e0%b7%84%e0%b6%bd%e0%b7%9a-%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%9a%e0%b7%85%e0%b6%b8%e0%b6%b1%e0%b7%8f%e0%b6%9a%e0%b6%bb%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/68/"
}