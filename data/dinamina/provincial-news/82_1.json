{
       "Source": "dinamina",
       "Timestamp": "August 22, 2023 2:22 am",
       "Headline": "ඓතිහාසික පුරාවිද්‍යා භූමියට අනවසරයෙන් ඇතුළු වෙලා",
       "News Content": "ත්‍රිකුණාමලය ඓතිහාසික බෝගස් හතර සහිත පුරාවිද්‍යා භූමියට අනවසරයෙන් ඇතුළු වු අයෙකු වරාය පොලිසිය මඟින් අත්අඩංගුවට ගෙන අධිකරණයට ඉදිරිපත් කිරීමෙන් පසු සැකකරු ලබන 28 වැනිදා දක්වා බන්ධනාගාරගත කරන ලෙස ත්‍රිකුණාමලය අතිරේක මහේස්ත්‍රාත් දර්ශණී අන්නතුරෙයි මෙණෙවිය පොලිසියට නියම කළේය.\n\nමෙලෙස බන්ධනාගාරගත වූයේ ත්‍රිකුණාමලය, ආනන්දපුරි, පළමු පටුමගේ පදිංචි 45 හැවිරිදි සිදම්බරන් නරේන්ද්‍රන් නැමැති අයෙකි. 2009 ජනවාරි 23 වැනිදා අංක 1586 දරන ගැසට් නිවේදනය මඟින් ඓතිහාසික බෝගස් හතර හා එහි පිහිටි භූමිය පුරාවිද්‍යා ආරක්ෂිත ස්මාරකයන් ලෙස නම් කර ඇති අතර, එම භූමියට සැකකරු අනවසරයෙන් ඇතුල් වී ඇතැයි පොලිසිය අධිකරණය හමුවේ පවසා සිටියේය.\n\nසැකකරු අනවසරයෙන් ඇතුළු වී යම් හානියක් කර ඇද්දැයි සොයා බලා පුරාවිද්‍යා වාර්තාවක් කැඳවන ලෙස මහේස්ත්‍රාත්වරිය පොලිසියට නියම කළේය.\n\nත්‍රිකුණාමලය විශේෂ\nඒ.ටී.එම්. ගුණානන්ද",
       "URL": "https://www.dinamina.lk/2023/08/22/provincial-news/16023/%e0%b6%93%e0%b6%ad%e0%b7%92%e0%b7%84%e0%b7%8f%e0%b7%83%e0%b7%92%e0%b6%9a-%e0%b6%b4%e0%b7%94%e0%b6%bb%e0%b7%8f%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f-%e0%b6%b7%e0%b7%96%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/82/"
}