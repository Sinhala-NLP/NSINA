{
       "Source": "dinamina",
       "Timestamp": "August 15, 2023 2:07 am",
       "Headline": "කොහොබිලිවෙල ළමා නිවාසයකට නින්ජා ප්‍රහාරයක්",
       "News Content": "මාතලේ කොහොබිලිවෙල ‘සෙනෙහස’ පිරිමි ළමා නිවාසයේ වහලයට හා ජනෙල්වලට මුහුණු අවරණය කර ගත් පුද්ගලයන් දෙදෙනකු පැමිණ ගල් මුගුරුවලින් පහර දීමක් සම්බන්ධව මාතලේ පොලිසියට පැමිණිලි කළ බව පාලක සභාපති ගාමිණී කොස්තා මහතා පැවැසීය.\n\nමෙම පහරදීම සිදුව ඇත්තේ පෙරේදා (13) සවස් කාලයේදීය.\n\nපාසල් යන පිරිමි ළමුන් අට දෙනකු මෙහි නේවාසිකව සිටිනා බවත්, මෙම නිවාස පරිශ්‍රයේ පුද්ගලයකු බලහත්කාරයෙන් තැඹිළි හා පොල් කඩමින් සිටියදී ළමුන් දැක බියෙන් පළාගොස් ඇති බවත්, මෙම සිදුවීමෙන් අනතුරුව සවස්වරුවේ නිවාසයට ද ගල්වලින් පහර දීමක් ද සිදු කර ඇති බවත් වාර්තා වේ. බියට පත් පාලකවරිය හා ළමා නිවාසයේ ළමුන් බියෙන් කෑ කෝ ගසමින් අසල්වාසීන් ද දැනුම්වත් කර ඇති අතර, සිද්ධියෙන් එක් ළමයකුගේ නළල ද තුවාල වී ඇති බව පාලකවරිය සඳහන් කළාය. ගල් ප්‍රහාරය එල්ල වීමත් සමඟ දොර හැර බලන විට පොල්ලකින් ජනේලයට පහර දී මුහුණු ආවරණය කර ගත් පුද්ගලයන් දෙදෙනකු පළා ගිය බවද වාර්තා වේ.\n\nසිද්ධිය සම්බන්ධයෙන් මාතලේ මූලස්ථාන දිස්ත්‍රික් පරිවාස නිලධාරී යාපා මහතා සඳහන් කළේ සිද්ධිය පිළිබඳව මාතලේ පොලිසිය හා පාලක සභාපතිවරයා ද දැනුම්වත් කර සැකකරුවන් අත්අඩංගුවට ගැනීමට පියවර ගන්නා බවයි. ළමනුන්ගේ ආරක්ෂාව පිළිබඳව විධිමත් වැඩපිළිවෙළක අවශ්‍යතාවයක් පවතින බැවින් පාලකවරයා ද සිද්ධිය සම්බන්ධයෙන් විමසීමක් නොකිරීම ගැන සභාපතිවරයා කනස්සල්ල පළ කළේය.\nඋකුවෙල සංචාරක ප්‍රියන්ත සුමනසේන",
       "URL": "https://www.dinamina.lk/2023/08/15/provincial-news/14033/%e0%b6%9a%e0%b7%9c%e0%b7%84%e0%b7%9c%e0%b6%b6%e0%b7%92%e0%b6%bd%e0%b7%92%e0%b7%80%e0%b7%99%e0%b6%bd-%e0%b7%85%e0%b6%b8%e0%b7%8f-%e0%b6%b1%e0%b7%92%e0%b7%80%e0%b7%8f%e0%b7%83%e0%b6%ba%e0%b6%9a%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/94/"
}