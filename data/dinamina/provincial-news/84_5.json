{
       "Source": "dinamina",
       "Timestamp": "August 21, 2023 1:00 am",
       "Headline": "වියළි කාලයටත් නොසිඳෙන ගෝනමැරියාව උල්පත රකිමු",
       "News Content": "වියළි කාලයේත් ජනතාවගේ ජල පිපාසය නිවන කැබිතිගොල්ලෑව මැදගම ප්‍රදේශයේ පිහිටා ඇති ගෝනමැරියාව උල්පත, ප්‍රදේශයේ ජනතාවගේ පානීය ජල අවශ්‍යතාව සපුරන එකම ස්වභාවික ජල ප්‍රභවය බවට පත්ව තිබේ.\n\nකැබිතිගොල්ලැව වියළි කාලපයේ පිහිටි ප්‍රදේශයක් නමුත් මෙම උල්පත් අසලට ගොස් බැලුවොත් තෙත් කලාපීය ලක්ෂණ දැකගත හැකි වෙයි. විශාල වටිනාකමින් යුක්ත ජෛව විවිධත්ව පරිසරයක් මවන ගෝනමැරියාව උල්පත හා අවට ප්‍රදේශය වෙනස්ම වු පරිසර තත්වයක් පෙන්නුම් කරයි. ගෝනමැරියාව උල්පත කිසිදා නොසිදෙන බව එහි ගැමියෝ පවසති.\n\nරජරට ප්‍රදේශයේ පුරාණ ජල උල්පත් 672 ක් පමණ ඇති බව සදහන් වේ. මෙයින් බොහොමයක් වැද්දාකන්දෙන් ආරම්භවන බවත්, එවැනි තවත් ස්භාවික ජල උල්පතක් ලෙස ගෝනමැරියාව උල්පත සලකයි. ජනප්‍රවාද වලට අනුව අතිතයේ රජවරුන් විසින් නිර්මිත වැව් විශාල ප්‍රමාණයක් සඳහා උල්පත් වලින් ජලය ලබා ගත් බව ද පැවසේ.\n\nවෙරගල පුරාණ ටැම්පිට රජමහ විහාර භුමියේ මෙම උල්පත පිහිටා ඇත. උල්පත නිසාම මෙම විහාරයට ගෝනමැරියාව විහාරය හා දිය බුබුල විහාරය යනුවෙන් ද හදුන්වයි. මේ හා බැදුණු අතිත කතාවක් ද ජනප්‍රවාදයේ පවතියි. සියම් මහා නිකායේ මල්වතු මහා විහාර පාර්ශවයේ කාරක සභික භික්ෂුන් වහන්සේලාගෙන් එක් හිමි නමක් මිහින්තලේ රජමහා විහාරයේ වැඩ වාසය කර ඇත. පසුව උන්වහන්සේ බොහෝ දුෂ්කරතා වලින් පිරි මහ කැලය මැදින් ගමන් කරන අතරවාරයේ මෙම උල්පත දැක මා හට ඇති එකම සම්පත මෙය බව සිතා මෙහි ආවාස ගෙයක් සදා එහි වැඩ වාසය කළ බව ජනප්‍රවාදයේ සැලකෙයි.\n\nවෙනත් උල්පත්වලට සාපේක්ෂව ගෝනමැරියාව උල්පත පොළොව මතුපිට පිහිටා ඇත. මෙහි ජලය මාතලේ නකල්ස් ප්‍රදේශයේ ජලයට සමාන ඇති බව පර්යේෂණ මගින් තහවුරු කොට ඇත. ජලය පෙරිමකින් තොරව පානය කළහැකි අතර රජරට බහුලව ඇති වකුගඩු රෝගය සදහා හොඳම විසඳුම වශයෙන් ප්‍රදේශවාසින් මෙම ජල උල්පත හඳුන්වයි. ගෝනමැරියාව උල්පතෙන් ජලය පානය කරන මිනිසුන් සඳහා බොහො ලෙඩරෝග නොවැලඳෙන බව පවසයි. ඉතාමත් පිරිසුදු මෙම ජලය ප්‍රදේශයේ රාජ්‍ය ආයතන නිලධාරීන්, ගෝනමැරියාව ගම, මැද වැව ගම,කෝලිබැන්දෑව ගම ඇතුළු තවත් ප්‍රදේශ රැසක බොහෝ පිරිසකගේ පහස නිවයි. දෛනිකව ජලය ලීටර් 5000 ක් පමණ ප්‍රමාණයක පානීය ජල අවශ්‍යතාව සඳහා පමණක් රැගෙන යයි. එසේම මෙහි ගොවිතැන් සදහා යොදා ගන්නා බවද ප්‍රදේශ වාසින් පවසයි.\n\nමීට වසර කිහිපයකට පෙර උතුරුමැද පළාත් සභාව මගින් උල්පත අසල කළු ගල් නිර්මාණ හා ප්‍රවේශ මාර්ග සකසා මහජනයාගේ පහසුව සඳහා ප්‍රතිසංස්කරණය සිදු කොට තිබේ.\n\nරජරට සුවිශේෂී උරුමයක් වන මෙවැනි සම්පත් ආරක්ෂා කිරිම හා මතු පරපුරට දායද කිරීම අප සැමගේ වගකිමක් මෙන්ම යුතුකමකි. ලෝකය ශීඝ්‍රයෙන් දියුණු වුවත් පානිය ජලයට ආදේශකයක් තවමත් නොමැත. ඒ හෙයින් මෙවන් වු උල්පත් ආරක්ෂා කිරිම අප කාගේත් වගකීමක් වනු ඇත.\n\nජායාරූප – අනුරාධපුර අතිරේක\n\nඅමිල වනසිංහ අනුරාධපුර අතිරේක",
       "URL": "https://www.dinamina.lk/2023/08/21/provincial-news/15700/%e0%b7%80%e0%b7%92%e0%b6%ba%e0%b7%85%e0%b7%92-%e0%b6%9a%e0%b7%8f%e0%b6%bd%e0%b6%ba%e0%b6%a7%e0%b6%ad%e0%b7%8a-%e0%b6%b1%e0%b7%9c%e0%b7%83%e0%b7%92%e0%b6%b3%e0%b7%99%e0%b6%b1-%e0%b6%9c%e0%b7%9d/",
       "Category": "provincial-news",
       "Parent URL": "https://www.dinamina.lk/category/provincial-news//page/84/"
}