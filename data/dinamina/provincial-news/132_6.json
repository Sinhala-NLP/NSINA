{
       "Source": "dinamina",
       "Timestamp": "July 12, 2023 1:00 am",
       "Headline": "මවුකිරි නිසි ලෙස නොලැබීමෙන් දුර්වල වූ අලි පැටියා මරුට",
       "News Content": "නිසි ලෙස මවුකිරි නොලැබීමෙන් රැළෙන් ඈත් වී තෘණ පමණක් ආහාරයට ගෙන මන්දපෝෂණ තත්ත්වයෙන් පසුවූ අවුරුදු දෙකක පමණ කුඩා අලි පැටවකු නවගත්තේගම, කුරුකැටියාව වෙල්යායේ ප්‍රතිකාර ලබමින් සිටියදී පෙරේදා (10) මරණයට පත්වූ බව වනජීවී පශු වෛද්‍ය ඉසුරු කොට්ටගොඩ මහතා පවසයි.\n\nකුරුකැටියාව කුඹුරු යායට ආසන්නයේ කැලෑවක අසාධ්‍යව වැටී සිටියදී ප්‍රදේශවාසීන් විසින් නවගත්තේගම වනජීවී නිලධාරින් දැනුවත් කිරීමෙන් පසු පැමිණ වනජීවී පශු වෛද්‍යවරයා දැනුවත් කිරීමට කටයුතු කර තිබුණි.\n\nඒ අනුව වනජීවී පශු වෛද්‍යවරයා පැමිණ ප්‍රතිකාර ආරම්භ කිරීම සිදුව තිබුණි. නමුත් අලි පැටවා ඒ වන විටත් ඉතා අසාධ්‍යව සිටීමත් සමඟ ප්‍රතිකාර ලබා දීමට පවා නොහැකි තත්ත්වයක් මතුව තිබූ බව වනජීවී නිලධාරින් පවසයි. වනජීවී පශු වෛද්‍ය ඉසුරු කොට්ටගොඩ මහතා පවසා සිටියේ මෙම අලි පැටවාට තම මවු කෙනෙරගෙන් මාස කිහිපයක් පමණක් මවුකිරී ලැබී ඇති බවයි.\n\nඉන් පසුව කුමන හේතුවක් මත මවු කෙනෙරගෙන් හා රැළෙන් මඟහැරී ඇති බවත් ඉන් පසුව මෙම අලි පැටවා තනිව හෝ තවත් අලි රැළක් සමඟ සිටින්නට ඇති නමුත් මවුකිරි නිසි ලෙස නොලැබීමෙන් පසු වසරකට වැඩි කාලයක් තෘණ පමණක් ආහාරයට ගෙන ඇති බවයි. අලි පැටවකුට අඩුම තරමින් වසර පහකට ආසන්න කාලයක් මවුකිරි ඌරා බීම සිදුවිය යුතු බවත් මවුකිරි හා තෘණ වර්ග දෙකම ආහාරයට ගැනීම ගැටලුවක් නොමැති නමුත් කුඩා අලි පැටවකුට වර්ධනයට උවමනා මවුකිරි නොමැති වීම මත අලි පැටවාගේ වර්ධනය බාල වී මන්දපෝෂණ තත්ත්වයක් ඇතිවී ශරීරය වැහැරී යාම සිදුවන බව වනජීවී පශු වෛද්‍යවරයා පැවසීය.",
       "URL": "https://www.dinamina.lk/2023/07/12/provincial-news/5823/%e0%b6%b8%e0%b7%80%e0%b7%94%e0%b6%9a%e0%b7%92%e0%b6%bb%e0%b7%92-%e0%b6%b1%e0%b7%92%e0%b7%83%e0%b7%92-%e0%b6%bd%e0%b7%99%e0%b7%83-%e0%b6%b1%e0%b7%9c%e0%b6%bd%e0%b7%90%e0%b6%b6%e0%b7%93%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/132/"
}