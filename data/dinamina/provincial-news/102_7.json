{
       "Source": "dinamina",
       "Timestamp": "August 9, 2023 1:00 am",
       "Headline": "ළමා සාම සමුළුවේ වඩාත්ම සාමකාමී කථන සම්මානය වේයන්ගොඩ කශ්මිරාට",
       "News Content": "ජපානයේ ටෝකියෝ නුවරදී පසුගියදා පැවති ‘‘සිවු වැනි ලෝක ළමා සාම සමුළුව” (4th childrens’ world peace summit 2023) ශ්‍රී ලංකාව නියෝජනය කළ වේයන්ගොඩ බණ්ඩාරනායක මධ්‍ය විද්‍යාලයේ (ජාතික පාසල) ආර්. කශ්මිරා ජයවීර ශිෂ්‍යාව එම සමුළුවේ දී ‘වඩාත්ම සාමකාමී කථන සම්මාන ලාභියා’ (Most Peaceful Speech Award Winner) ලෙස ළමා සාම ත්‍යාගය දිනා ඊයේ (08) අලුයම කටුනායක ගුවන් තොටුපොළින් ශ්‍රී ලංකාවට පැමිණි අවස්ථාවේ මහත් හරසරින් පිළිගනු ලැබීය.\n\nකශ්මිරා සිසුවිය මෙම සම්මානයට පත්වූයේ ඇමරිකාව, මහා බ්‍රිතාන්‍යය, කෙන්යාව, ප්‍රංශය, පාකිස්තානය, නේපාලය, කොංගෝ රාජ්‍යය, ජර්මනිය, ඉන්දියාව, බ්‍රසීලය, ඉන්දුනීසියාව හා ඕස්ට්‍රේලියාව යන රටවල අයදුම්කරුවන් අබිබවමින් වීමද විශේෂත්වයකි. ලෝක සාමය වෙනුවෙන් ඇප කැපව සිටින ජපානයේ හිරෝෂිමා ආයතනය මඟින් මෙම සමුළුව සංවිධානය කරනු ලැබීය.\n\nමෙම සිසුවිය පාසලේ 12 ශ්‍රේණියේ ඉගෙනුම ලබන අතර විද්‍යාලයීය මාධ්‍ය ඒකකයේ ක්‍රියාකාරී සාමාජිකාවක මෙන්ම නිවේදිකාවක් ද වේ. වඩාත්ම සාමකාමී කථන සම්මාන ලාභියා ලෙස ළමා සාම ත්‍යාගය දිනූ ආර්. කශ්මිරා ජයවීර ශිෂ්‍යාව විදුබිමේදී පිළිගැනීමට අද (09) නියමිත බව විදුහල්පති සමීර සෝමරත්න මහතා පවසයි.\n\n",
       "URL": "https://www.dinamina.lk/2023/08/09/provincial-news/12589/%e0%b7%85%e0%b6%b8%e0%b7%8f-%e0%b7%83%e0%b7%8f%e0%b6%b8-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80%e0%b7%9a-%e0%b7%80%e0%b6%a9%e0%b7%8f%e0%b6%ad%e0%b7%8a%e0%b6%b8-%e0%b7%83%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/102/"
}