{
       "Source": "dinamina",
       "Timestamp": "July 20, 2023 1:00 am",
       "Headline": "පැපිලියාන  ලොන්ඩරියේ  ගින්නක්",
       "News Content": "දෙහිවල, පැපිලියාන, විහාර මාවත අසල පිහිටි සිවු මහල් ගොඩනැගිල්ලක බිම් මහලේ පිහිටි රෙදි සෝදා වියළා දෙන ආයතනයක 18 රාත්‍රියේ ඇතිවූ ගින්නකින් එහි දේපළවලට විශාල අලාභ හානි සිදුවී ඇති අතර, වහා පැමිණි දෙහිවල ගිනි නිවීම් සේවා දෙපාර්තමේන්තුවේ ගිනි රථ දෙකක් සමඟ පැමිණි ගිනි භටයින් එය මැඬ පවත්වා විශාල විනාශයක් වළකා ගැනීමට හැකිවී ඇතැයි ගිනි නිවීම් සේවා දෙපාර්තමේන්තුව පැවසීය.\n\nමෙම ගින්න එදින රාත්‍රී 8.00ට පමණ හදිසියේ ඇතිවී තිබෙන අතර, ඒ පිළිබඳව කළ දැනුම්දීමට අනුව දෙහිවල ගිනි නිවීම් සේවා දෙපාර්තමේන්තුවේ ගිනි රථ දෙකක් සමඟ ප්‍රධාන නිලධාරී යූ. සමන්ත මහතාගේ උපදෙස් පරිදි අංශ ප්‍රධානී ආර්.ජී. මාබුල මහතා ඇතුළු ගිනිභට වන පුෂ්පකුමාර, යාන්ත්‍රික ගිනි භටයින් වන රසික තිලක්, ගයාන් අනුරුද්ධ, ගයාන් සඳරුවන්, දිනේෂ් චාමර, රවිෂාන් යන නිලධාරීන් විසින් ඒ වනවිටත් ඇතුළත ගිනි ගෙන තිබූ රෙදි ඇතුළු දේපළවලට පැතිර තිබූ ගින්න මැඬ පවත්වා ඉහළ මහලවලට හා අවට ගොඩනැගිලිවලට පැතිර ගොස් සිදුවීමට තිබූ විශාල විනාශයක් වළකා ගැනීමට හැකිවී ඇතැයි ද ප්‍රධාන නිලධාරී යූ. සමන්ත මහතා කියා සිටී. ගින්නට හසුව පිරිසුදු කරන්න ‌ෙගනා රෙදි තොග විනාශවී ඇත.\n\nමෙම ගින්නට හේතුව හෝ සිදුවී ඇති අලාභයන් මෙතෙක් අනාවරණය වී නොමැති බවත්, වැඩිදුර පරීක්ෂණ කටයුතු කොහුවල හා බොරලැස්ගමුව පොලිසිය එක්ව ගිනි නිවීම් සේවා දෙපාර්තමේන්තුව විසින් සිදුකරගෙන යනු ලබයි.\n\nදෙහිවල – ඩී පී හේරත්",
       "URL": "https://www.dinamina.lk/2023/07/20/provincial-news/7802/%e0%b6%b4%e0%b7%90%e0%b6%b4%e0%b7%92%e0%b6%bd%e0%b7%92%e0%b6%ba%e0%b7%8f%e0%b6%b1-%e0%b6%bd%e0%b7%9c%e0%b6%b1%e0%b7%8a%e0%b6%a9%e0%b6%bb%e0%b7%92%e0%b6%ba%e0%b7%9a-%e0%b6%9c%e0%b7%92%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/126/"
}