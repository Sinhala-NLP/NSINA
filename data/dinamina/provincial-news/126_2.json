{
       "Source": "dinamina",
       "Timestamp": "July 20, 2023 1:00 am",
       "Headline": "කල්පිටියේ මහජන බැංකුවට  රන් සම්මාන හතරක්",
       "News Content": "පසුගියදා පැවති මහජන බැංකු සම්මාන උලෙළේදී රන් සම්මාන හතරක් දිනා ගැනීමට කල්පිටිය මහජන බැංකු ශාඛාව සමත් විය.\n\nකොළඹ මොනාරිච් ඉම්පේරියල්හිදී මහජන බැංකු සභාපති සුජීව රාජපක්ෂ, ප්‍රධාන විධායක නිලධාරී ක්ලයිව් ෆොන්සේකා සහ ආයතනික කළමනාකාරීත්වයේ ප්‍රධානත්වයෙන් මෙම උලෙළ පැවැත්විණි.\n\nමෙම සම්මාන උලෙළේ දී දිවයිනේ සියලු බැංකු ශාඛා අභිභවමින් පරිණත තැන්පතු රැස් කිරීම, ජංගම ගිණුම් විවෘත කිරීම යන ශීර්ෂ යටතේ සහ දිවයිනේ සියලුම මහජන බැංකු ශාඛා අතුරින් ඊ ශ්‍රේණියේ අති විශිෂ්ට මහජන බැංකු ශාඛාව වශයෙන් ජාතික තලයේ රන් සම්මාන තුනක් දිනා ගැනීමට කල්පිටිය මහජන බැංකුව සමත් විය. ඊට අමතරව පුත්තලම් දිස්ත්‍රික්කයේ සියලුම මහජන බැංකු ශාඛා අතුරින් විශිෂ්ටතම බැංකුවට හිමි රන් සම්මානය ද දිනාගන්නා ලදි.\n\nකල්පිටිය මහජන බැංකු ඉතිහාසයේ ජාතික තලයේ ජයග්‍රහණයක් ලද ප්‍රථම අවස්ථාව ද මෙය වීම විශේෂත්වයකි. කල්පිටිය මහජන බැංකු කළමනාකරු අමිල මාදුගොඩ මහතා මෙම ජයග්‍රහණය පිළිබඳව අදහස් දක්වමින් ප්‍රකාශ කළේ කැපවීම, අප්‍රතිහත දිරිය සහ විරිය මෙම ජයග්‍රහණය පිටුපස ඇති බවය. ඊට අමතරව තම ඉහළ කළමකනාකාරිත්වය, කාර්ය මණ්ඩලය සහ බැංකුවේ හද ගැස්ම බඳු ගනුදෙනුකාර භවතුන්ට ද මෙම ගෞරවය හිමි වන බව ද ඒ මහතා පැවසීය.\n\nකල්පිටිය සමූහ – කුමාරී පද්මලතා",
       "URL": "https://www.dinamina.lk/2023/07/20/provincial-news/7755/%e0%b6%9a%e0%b6%bd%e0%b7%8a%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a-%e0%b6%b8%e0%b7%84%e0%b6%a2%e0%b6%b1-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b6%a7-%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/126/"
}