{
       "Source": "dinamina",
       "Timestamp": "August 17, 2023 2:02 am",
       "Headline": "මනාර්ලුම් මුස්ලිම් විදුහලට ගු රුවරු ඉල්ලා උද්ඝෝෂණයක්",
       "News Content": "අනුරාධපුර අධ්‍යාපන කලාපයට අයත්, ගම්මිරිස්ගස්වැව මනාර්ලුම් මුස්ලිම් මහා විද්‍යාලයේ ගුරු හිඟයට වහා විසඳුම් ලබා දෙන ලෙස ඉල්ලා එම විද්‍යාලයේ සිසු සිසුවියන් හා මව්පියන් පිරිසක් පෙරේදා (14) අනුරාධපුර පිහිටි උතුරු මැද පළාත් අධ්‍යාපන දෙපාර්තමේන්තු කාර්යාලය ඉදිරිපිට සාමකාමී විරෝධතාවක නිරත වූහ.\n\n6 ශ්‍රේණියේ සිට 13 ශ්‍රේණිය දක්වා සිසු දරු දැරියන් 582ක් ඉගෙනුම ලබන මෙම පාසලේ සිටින්නේ ගුරුවරුන් 24 දෙනකු පමණි. ඒ අතර ගණිතය, විද්‍යාව හා ඉංග්‍රීසි යන විෂයයන් සඳහා ගුරුවරුන් නොමැති බැවින් එම ගුරුවරුන් ඉල්ලා මෙලෙස ඔවුහු විරෝධතාවයෙහි නිරත වූහ.\n\nවිරෝධතාවයේ නිරත වූ මව්පියන් කියා සිටියේ, පාසලේ 10-11 ශ්‍රේණිවල දරුවන්ට ගණිතය, විද්‍යාව හා ඉංග්‍රීසී විෂයයන්වලට මාස 03ක සිට ගුරුවරුන් නොමැති බවයි. වාර විභාග ප්‍රශ්න පත්‍ර පවා තවම බලා නැති බවත්, මේ පිළිබඳව උතුරු මැද පළාත් ආණ්ඩුකාරවරයාව පස් වතාවක් දැනුම්වත් කරඇති බවත් ඔවුහු පැවසූහ. පසුගිය වසරවල අධ්‍යයන පොදු සහිතක පත්‍ර සාමාන්‍ය පෙළ හා උසස් පෙළ විභාගයේදී මෙම විද්‍යාලයේ සිසුන් ඉහළ ප්‍රතිඵල ලබා ගත් බවද පෙන්වා දෙන ඔවුහු මෙම ගුරු හිඟයට විසඳුම් ලබා දෙන්නැයි වැඩිදුරටත් පැවසූහ.\n\nතිසර සමල් – අනුරාධපුර",
       "URL": "https://www.dinamina.lk/2023/08/17/provincial-news/14711/%e0%b6%b8%e0%b6%b1%e0%b7%8f%e0%b6%bb%e0%b7%8a%e0%b6%bd%e0%b7%94%e0%b6%b8%e0%b7%8a-%e0%b6%b8%e0%b7%94%e0%b7%83%e0%b7%8a%e0%b6%bd%e0%b7%92%e0%b6%b8%e0%b7%8a-%e0%b7%80%e0%b7%92%e0%b6%af%e0%b7%94%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/89/"
}