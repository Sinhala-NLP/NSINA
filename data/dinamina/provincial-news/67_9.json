{
       "Source": "dinamina",
       "Timestamp": "August 31, 2023 1:00 am",
       "Headline": "පිටරට සිට එවන සල්ලිවලින් මධ්‍යම පළාතට කුළුබඩු හදන රට විරුවෙක්",
       "News Content": "විදේශ රැකියාවෙන් උපයන මුදල ප්‍රාග්ධනය ලෙස යොදා ලංකාවේ මහා පරිමාණ කුළුබඩු නිෂ්පාදන ආයතනයක් අති සාර්ථකව පවත්වාගෙන යමින් සේවක මණ්ඩලයේ පවුල් ගණනාවක ආර්ථිකය සවිමත් කරන්නට සමත් වුණු රට විරුවෙක් පිළිබඳව අපට වාර්තා වෙන්නේ නුවරඑළිය හඟුරන්කෙත ප්‍රදේශයෙනි.\n\nමෙරට තුළ ආර්ථික ස්ථාවරත්වයක් ගොඩනඟා ගැනීමට නොහැකි තත්ත්වයකදී විදෙස්ගත වී මෙරටින් ලබා ගත් දැනුමෙන් සාර්ථක රැකියාවක් ලබාගෙන එම රැකියාවෙන් උපයන මුදල ප්‍රාග්ධනය ලෙස යොදා මධ්‍යම පළාත තුළ ප්‍රචලිත වෙළෙඳ නාමයක් වන ‘අඹේවෙල ෆුඩ්ස්’ නමින් කුළුබඩු නිෂ්පාදන ආයතනයක් පවත්වාගෙන යෑමට අමිල රුවන් මහතා සමත් වී ඇත. හෝටල් ක්ෂේත්‍රයේ විවිධ වෘත්තිමය පාඨමාලා හදාරා මෙරට නිසි අවස්ථාවක් නොලැබීම හේතුවෙන් විදෙස්ගත වීමෙන් අනතුරුව ඉතාලියේ දැනුමට සරිලන රැකියාවක් ලැබීමෙන් හා සැලකිය යුතු වැටුපක් ලබා ගැනීමෙන් මෙරට කුළුබඩු නිෂ්පාදන ආයතනයක් ආරම්භ කළ බව විදෙස්ගතව සේවය කරන ඒ මහතා පැවසීය.\n\nවැඩිදුරටත් අදහස් දැක්වූ ඒ මහතා මෙසේද කීය.\n\nÒනිසි දැනුමක් ලබා ගනිමින් පිටරට රැකියාවකට ඉතාලි රාජ්‍ය බලා පිටත් වීමෙන් අනතුරුව දැනුමට සරිලන රැකියාවක් ලැබීමෙන් හා ඒ ඔස්සේ ලබා ගන්නා වැටුපෙන් ජීවිතයේ දෙවැනි සැලසුමක් හැටියට මෙම කුළුබඩු ව්‍යාපාරය ආරම්භ කර පවත්වාගෙන යනවා. මේ හරහා තමන්ගේ ආර්ථිකය ශක්තිමත් කර ගන්නවා වගේම රැකියා විරහිතව ආර්ථික මට්ටමෙන් අපහසුතාවන්ට මුහුණ දෙන තරුණ තරුණියන්ට සහ පවුල් නඩත්තු කිරීමට නොහැකිව දුක් විඳින පුද්ගලයන් විශාල ප්‍රමාණයකට සහනයක් වීමට හැකි වීම පිළිබඳ ආත්මීය වශයෙන් සතුටක් ලබනවා. මින් ඉදිරියට විදෙස්ගත වන ඕනෑම කෙනකු විදෙස්ගත වීමට ප්‍රථම විදේශ සේවා නියුක්ති කාර්යාංශය හරහා හෝ රජයේ පිළිගත් වෘත්තීය පුහුණු පාඨමාලාවක් හදාරා පිටරට රැකියා සඳහා යෑමට අවශ්‍ය කටයුතු කළේ නම් පිටරටදී ලබා ගන්නා වැටුපෙන් ප්‍රයෝජනවත් යමක් සිදු කිරීමට මෙන්ම මෙරට සිටින විශ්වාසදායකයන් හරහා මුදල් ආයෝජනය කර තමන්ගේම කියා ව්‍යාපාරයක් ගොඩනඟා ගැනීමට හැකි වෙනවා.Ó\n\nසේවක මණ්ඩලය නියෝජනය කරමින් අඹේවල ෆුඩ්ස් ආයතනයේ ගිණුම් සහායිකාවක් වන සකුනි දිස්නිකා මහත්මිය කියා සිටියේ, තමන් සේවය කරන ආයතනයේ ප්‍රධානියා වන අමිල රුවන් මහතා නිසි කළමනාකාරීත්වයකින් යුතුව පිටරටදී උපයන මුදල් යොදා ගනිමින් මෙරට සිදු කරන ව්‍යාපාරය නිසා පවුල් ගණනාවක් නඩත්තු වන බවත්, ඒ ඔස්සේ විශාල පුද්ගලයන් ප්‍රමාණයක් ප්‍රයෝජන ලබා ගන්නා බවත්ය.\n\nහැටන් – රංජිත් රාජපක්ෂ",
       "URL": "https://www.dinamina.lk/2023/08/31/provincial-news/18356/%e0%b6%b4%e0%b7%92%e0%b6%a7%e0%b6%bb%e0%b6%a7-%e0%b7%83%e0%b7%92%e0%b6%a7-%e0%b6%91%e0%b7%80%e0%b6%b1-%e0%b7%83%e0%b6%bd%e0%b7%8a%e0%b6%bd%e0%b7%92%e0%b7%80%e0%b6%bd%e0%b7%92%e0%b6%b1%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/67/"
}