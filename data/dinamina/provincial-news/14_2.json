{
       "Source": "dinamina",
       "Timestamp": "October 6, 2023 1:00 am",
       "Headline": "රත්න­පු­රට ද්‍රවිඩ ගුරු­වරු 616ක්  ඕනෑ: ඉන්නේ 455යි",
       "News Content": "රත්නපුර දිස්ත්‍රික්කයේ ද්‍රවිඩ පාසල්වල ගුරුවරු 616ක් සිටිය යුතු වුවත් සිටින්නේ 455ක් බවත්, උසස් පෙළ පංති සඳහා මෙම ගුරු හිඟය වඩාත් දරුණු ලෙස බලපා ඇති බව දිස්ත්‍රික් සම්බන්ධීකරණ කමිටුවේදී හෙළිව තිබේ.\n\nගුරුවරු නොමැතිකමින් 2022 වසරේදී ද්‍රවිඩ පාසල් දරුවන් 651 දෙනකු ශිෂ්‍යත්ව විභාගයට පෙනී සිටියත් ඉන් කඩයිම් ලකුණු ලබා ඇත්තේ 27 දෙනකු පමණි. මෙම උග්‍ර ගුරු හිඟය හේතුවෙන් උසස් පෙළ ගණිත හා විද්‍යා විෂයයන් හැදෑරීමට බලාපොරොත්තු වන සිසු සිසුවියන් විශාල ගැටලුවකට මුහුණ පා සිටින බවද හෙළිදරව් විය. කමිටු සභාපති පාර්ලිමේන්තු මන්ත්‍රී අකිල එල්ලාවල මහතාගේ ප්‍රධානත්වයෙන් හා දිස්ත්‍රික් ලේකම් වසන්ත ගුණරත්න මහතාගේ කැඳවීමෙන් මෙම කමිටු රැස්වීම පැවැත්වුණු අතර, එහිදී මෙම කරුණු අනාවරණය විය.\n\nමෙහිදී අදහස් දැක්වූ කමිටු සභාපති පාර්ලිමේන්තු මන්ත්‍රී අකිල එල්ලාවල මහතා පැවසුවේ ප්‍රාථමික පාසල්වලට පළාත් සභාව හරහා යම් විසඳුම් ලබා දිය හැකි වුවත් ජාතික පාසල්වල උසස් පෙළ විද්‍යා හා ගණිත ගුරු ගැටලුවට විසඳුම් ඉල්ලා කමිටුව මඟින් ලිඛිත ඉල්ලීමක් අධ්‍යාපන අමාත්‍යාංශයෙන් හා විෂය භාර ඇමැතිවරයාගෙන් කළ යුතු බවයි.\n\nඑහිදී පළාත් ප්‍රධාන ලේකම් මහින්ද එස්. වීරසූරිය මහතා පැවසුවේ සබරගමුව පළාත තුළ සුදුසුකම් සහිත අය නොමැති නිසා උසස් පෙළ ද්‍රවිඩ ගුරු හිඟයට පිළියමක් ලෙස උතුරු, නැඟෙනහිර පළාත්වලින් උපාධිධාරී ගුරුවරුන් බඳවා ගැනීමට විශේෂ අවසරයක් ගැනීමට කටයුතු කර ඇති බවකි.",
       "URL": "https://www.dinamina.lk/2023/10/06/provincial-news/28268/%e0%b6%bb%e0%b6%ad%e0%b7%8a%e0%b6%b1%e0%b6%b4%e0%b7%94%e0%b6%bb%e0%b6%a7-%e0%b6%af%e0%b7%8a%e0%b6%bb%e0%b7%80%e0%b7%92%e0%b6%a9-%e0%b6%9c%e0%b7%94%e0%b6%bb%e0%b7%94%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/14/"
}