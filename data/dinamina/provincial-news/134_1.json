{
       "Source": "dinamina",
       "Timestamp": "July 10, 2023 1:00 am",
       "Headline": "ලයිසන් නැති අයියෙක් සමඟ ගිය සිසුවා යතුරුපැදි අනතුරින් මරුට",
       "News Content": "කල්එලිය අබ්දුල් කාදර් මාවතේ දී 7 දා රාත්‍රී සිදු වූ යතුරු පැදි අනතුරකින් පහළොස් හැවිරිදි පාසල් සිසුවකු මරුමුවට පත්ව ඇතැයි පල්ලෙවෙල පොලිසිය කියයි.\n\nමෙසේ මියගොස් ඇත්තේ කල්එලිය මස්ජීඩ් මාවත පදිංචිව සිටි කොළඹ ප්‍රධාන පාසලක ඉගැනුම ලැබූ මොහොමඩ් උවර් නෞෂාඩ් 15 නමැති සිසුවෙකි.\n\nමියගිය පාසල් සිසුවා 18 හැවිරිදි තරුණයකු සමඟ යතුරුපැදියෙන් හංසගිරිය දෙසට ගමන් කරමින් සිටිය දී පැදිකරුට යතුරුපැදිය පාලනය කරගත නොහැකිව පෙරළීමෙන් අනතුර සිදුවී ඇතැයි මූලික\n\nපොලිස් පරීක්ෂණවල දී හෙළි වී ඇත. යතුරුපැදිය පෙරළෙන අවස්ථාවේ පසුපස අසුනේ ගමන් කරමින් සිටි පාසල් සිසුවා විසි වී වැටී බරපතළ තුවාල ලබා ඇතැයි ද තුවාලකරුවන් දෙදෙනා වතුපිටිවල මූලික රෝහලට ඇතුළත් කිරීමේ දී පාසල් සිසුවා මිය ගොස් සිටි බව ද පොලීසිය සඳහන් කරයි. යතුරුපැදිය පැදවූයේ තරුණයාට රියදුරු බලපත්‍රයක් හෝ නොවූ බවත් ඔහු දැඩි සත්කාර ඒකකයට ඇතුළත් කර ඇතැයි ද පොලිසිය සඳහන් කරයි. පල්ලවෙල පොලිස් ස්ථානාධිපති ප්‍රධාන පොලිස් පරීක්ෂක රාජපක්ෂ මහතාගේ මෙහෙයුම යටතේ රථවාහන අංශයේ ස්ථානාධිපති උප පොලිස් පරීක්ෂක යසරත්න මහතා ඇතුළු නිලධාරීහු පරීක්ෂණ පවත්වති.\n\nකොටදෙනියාව සමූහ එම්. පී. කුමාර",
       "URL": "https://www.dinamina.lk/2023/07/10/provincial-news/5242/%e0%b6%bd%e0%b6%ba%e0%b7%92%e0%b7%83%e0%b6%b1%e0%b7%8a-%e0%b6%b1%e0%b7%90%e0%b6%ad%e0%b7%92-%e0%b6%85%e0%b6%ba%e0%b7%92%e0%b6%ba%e0%b7%99%e0%b6%9a%e0%b7%8a-%e0%b7%83%e0%b6%b8%e0%b6%9f-%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/134/"
}