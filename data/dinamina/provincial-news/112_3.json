{
       "Source": "dinamina",
       "Timestamp": "August 2, 2023 1:00 am",
       "Headline": "ATM කාඩ්පත හොරකම් කර මුදල් ඇද්ද මෙහෙකාරිය රිමාන්ඩ්",
       "News Content": "නිවෙසක තිබූ ඒ.ටී.එම්. බැංකු කාඩ්පතකින් රුපියල් දෙලක්ෂ හැත්තෑ දෙදහස් පන්සිය පනහක මුදලක් වංචනික ලෙස ලබා ගනිමින් පවුම් 03ක රන් ආභරණ සොරකම් කළ එම නිවසේ මෙහෙකාරිය මේ මස 08 වැනිදා දක්වා රක්ෂිත බන්ධනාගාර ගත කර තැබීමට මහර අංක 01 අධිකරණයේ මහේස්ත්‍රාත් සමන් දිමුතු කුමාර පරණ ලියනගේ මහතා නියම කරනු ලැබීය.\nදෙකටන, එගොඩ පැලහැල , හොරගොල්ලවත්ත ප්‍රදේශයේ පදිංචි හතළිස් හැවිරිදි තැනැත්තියක් මෙසේ රක්ෂිත බන්ධනාගාර ගත කෙරිණි.\nමේ කාන්තාව කිරිබත්ගොඩ, මාකොළ පාර ප්‍රදේශයේ නිවෙසක මෙහෙකාරිය ලෙස කටයුතු කරමින් සිටියදී නිවැසියාගේ ඒ.ටී.එම්. බැංකු කාඩ්පත සොරකම් කොට එය උපයෝගී කර ගෙන වංචනික ලෙස රුපියල් දෙලක්ෂ හැත්තෑ දෙදහස් පන්සිය පනහක භාණ්ඩ හා මුදල් ලබා ගෙන නිවසේ තිබූ පවුම් තුනක රන් ආභරණ ද සොරකම් කර ගෙන ගොස් තිබුණි.\nපසුව කිරිබත්ගොඩ පොලිසිය මඟින් ඇය අත්අඩංගුවට ගෙන එම රන් ආභරණ කොළඹ, හෙට්ටිවීදිය ප්‍රදේශයේ ස්වර්ණාභරණ වෙළෙඳ සැල්වලට විකුණා තිබී සොයා ගත් නමුත් මුදල් හෝ භාණ්ඩ හමුවූයේ නැත.\nමල්වාන සමූහ – මහානාම විතානගේ හා දෙල්ගොඩ සමූහ – සුදත් පුබුදු කීර්ති",
       "URL": "https://www.dinamina.lk/2023/08/02/provincial-news/11013/atm-%e0%b6%9a%e0%b7%8f%e0%b6%a9%e0%b7%8a%e0%b6%b4%e0%b6%ad-%e0%b7%84%e0%b7%9c%e0%b6%bb%e0%b6%9a%e0%b6%b8%e0%b7%8a-%e0%b6%9a%e0%b6%bb-%e0%b6%b8%e0%b7%94%e0%b6%af%e0%b6%bd%e0%b7%8a-%e0%b6%87%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/112/"
}