{
       "Source": "dinamina",
       "Timestamp": "October 11, 2023 1:00 am",
       "Headline": "ගඟේවාඩිය දූපතේ වෙරළ තීරයට මියගිය මිනිමුතු මෝරෙකුගේ සිරුරක් ගොඩ ගසලා",
       "News Content": "ගඟේවාඩිය වෙරළ තීරයට මියගිය මිනිමුතු මෝරෙකුගේ සිරුරක් 10 දහවල් ගොඩ ගසා ඇති බව ධීවරයින් පවසයි.\n\nගඟේවාඩිය ධීවරයින් තම ධීවර කටයුතුවල නිරත වීමට යමින් සිටියදී මෙම මිනිමුතු මෝරාගේ සිරුර වෙරළට ගොඩ ගසා තිබූ බව කියයි.\n\nදිගින් අඩි 25 කට ආසන්න මෙම මිනිමුතු මෝරා කුමන හේතුවක් මත මරණයට පත්වූවා දැයි යන්න අනාවරණය වී නොතිබුණි.\n\nකෙසේ වෙතත් මරණයට පත්ව සිටි මිනිමුතු මෝරාගේ සිරුර යම් ලෙස වැහැරී ඇති බව කියයි.\n\nවසර දෙකකට ආසන්න කාලයක් තුළදී මේ ආකාරයට මරණයට පත්වූ මිනිමුතු මෝරන් තිදෙනකු වයඹ මුහුදු තීරයට අයත් දළුව, කල්පිටිය ඇතුළු ප්‍රදේශවලට ගොඩ ගසා තිබූ අතර, නාවක්කාඩු හා සින්පාඩු වෙරළ තීරයන්ට ගොඩ ගසා සිටි මිනිමුතු මෝරෙකු නිරුපද්‍රිතව නැවත මුහුදට යැවීමට වනජීවී නිලධාරීන්, පොලිසිය හා නාවික හමුදාව හා ධීවරයන් කටයුතු කර තිබුණි.",
       "URL": "https://www.dinamina.lk/2023/10/11/provincial-news/29759/%e0%b6%9c%e0%b6%9f%e0%b7%9a%e0%b7%80%e0%b7%8f%e0%b6%a9%e0%b7%92%e0%b6%ba-%e0%b6%af%e0%b7%96%e0%b6%b4%e0%b6%ad%e0%b7%9a-%e0%b7%80%e0%b7%99%e0%b6%bb%e0%b7%85-%e0%b6%ad%e0%b7%93%e0%b6%bb%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/7/"
}