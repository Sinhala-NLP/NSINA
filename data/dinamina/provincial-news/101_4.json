{
       "Source": "dinamina",
       "Timestamp": "August 10, 2023 1:49 am",
       "Headline": "ලේසර් යන්ත්‍ර කාමරයට ගෙදර ඒසී යන්ත්‍රය ගෙනත් සවි කළ  සතියට සුද ඉවත් කිරීමේ සැත්කම් 100ක් කරන  අතින් වියදම් කරන් ඇස් පාදන  රත්නපුර ශික්ෂණ රෝහලේ හිත හොඳ දොස්තර",
       "News Content": "කලක් තිස්සේ වෙහෙස මහන්සියෙන් තමන් උපයා ගත් ධනයෙන් මසකට රුපියල් ලක්ෂ ගණනක් වැය කර දිවයිනේ නන් දෙසින් සරණක් පතා රත්නපුර ශික්ෂණ රෝහලට පැමිණෙන අසරණ රෝගීන්ගේ ඇස් පාදා ඔවුන්ට සරණක් වන වචනයේ පරිසමාප්තාර්ථයෙන්ම දෙවියකු වන් හිත හොඳ වෛද්‍යවරයකු ගැන පුවතක් රත්නපුර ශික්ෂණ රෝහලෙන් වාර්තා විය. ඔහු විශේෂඥ අක්ෂි ශල්‍ය වෛද්‍ය අයෙෂ්මන්ත පීරිස් මහතායි. ඔහු තමන් කරන සේවාව පිළිබඳව ප්‍රචාරයක් දීමට මැළි වුවත් වර්තමානයේ මෙරට තුළ උද්ගතව තිබෙන උග්‍ර සෞඛ්‍ය ගැටලු මැද තමන් උපන් රටේ ජනතාවගේ බදු මුදලින් ඉගෙනගෙන රට හැරදා යන වෛද්‍යවරුන් අතර තමන්ගේ ධනය, ශ්‍රමය හා කාලය වැය කරමින් අසරණ රෝගීන් වෙනුවෙන් දිවා රෑ නොබලා වෙහෙසෙන මෙවන් වෛද්‍යවරුන් ද තවම අප අතර සිටීම සතුටට කරුණකි.\n\nමේ වන විට මෙම වෛද්‍යවරයා තම පෞද්ගලික ධනය වැය කරමින් විදේශීය රාජ්‍ය නොවන සංවිධානවල සහ තම හිතවතුන්ගේ ද සහාය ලබාගෙන ලංකාවේ හතර දිග්භාගයෙන් එන රෝගීන්ගේ ඇස් පාදමින් සිටී. පසුගිය කාලයේ කොරෝනා වසංගත තත්ත්වයත් සමඟ රටේ පැවැති ආර්ථික අවපාතය නිසා ඇසට කාච දැමීම, ඇසේ සුද ඉවත් කිරීම වැනි ශල්‍යකර්ම අටදහසක් පමණ රත්නපුර ශික්ෂණ රෝහලේ ගොඩගැසී තිබුණත් එම සංඛ්‍යාව මේ වන විට හාරදහසක් පමණ දක්වා අඩු කර තිබෙන බව වෛද්‍යවරයා පැවසීය.\n\nඇස්වල සිවි කාච බද්ධ කිරීමට රත්නපුර ශික්ෂණ රෝහලේ සිවි කාච හෝ ඊට අදාළ බෙහෙත් නොමැති අවස්ථාවක ඔහු සිවි කාච විදේශීය රාජ්‍ය නොවන සංවිධානවලත් තම හිතවතුන්ගේත් අමාත්‍යාංශය හරහා යාපනය රෝහලෙනුත් ලබාගෙන බද්ධ කිරීම ඉතා සාර්ථකව සිදු කර ඇති අතර, ඒ සඳහා රෝහල් අධ්‍යක්ෂවරයාගේත්, අක්ෂි සායනයේ වෛද්‍යවරුන්ගේත්, හෙද කාර්ය මණ්ඩලයේ හා හා කනිෂ්ඨ කාර්ය මණ්ඩලයේ සහාය ද නොමඳව ලැබෙන බවත් වෛද්‍යවරයා පැවසීය.\n\nවැඩිදුරටත් අදහස් දැක්වූ විශේෂඥ වෛද්‍ය අයෙෂ්මන්ත පීරිස් මහතා මෙසේද පැවසීය.\n\n“අපට කාච සපයන රාජ්‍ය නොවන සංවිධාන ඉලක්කයක් ලබා දී තිබෙනවා. ඒ වසරකට කාච බද්ධ කිරීම් 3,000ත් 4,000ත් අතර ප්‍රමාණයක් කිරීමයි. එම ඉලක්කය දිවා රෑ නොතකා සම්පූර්ණ කරනවා. මෙහිදී මොන ප්‍රශ්න ආවත් එම ඉලක්කය සම්පූර්ණ කරනවා. ඇසේ සුද ඉවත් කිරීමේ සැත්කම් සියයක් පමණ සතියකට සිදු කරනවා. ඊට අමතරව ඇසේ වපර ගතිය ඉවත් කිරීම, ඇස් පිහාටු සැකසීම ප්ලාස්ටික් සැත්කම් ද සිදු කරනවා. මෙම සේවාවන් ලබා ගැනීමට දිවයිනේ නන් දෙසින් රෝගීන් පැමිණෙනවා.”\n\nසිවි කාච බද්ධ කිරීමට අවශ්‍ය බෙහෙත් සඳහා මෙම වෛද්‍යවරයා තම පෞද්ගලික මුදලින් මසකට රුපියල් පනස්දහසක පමණ මුදලක් වැය කරන බවද, අදාළ මැහුම් උපකරණ ලබා ගැනීම සඳහා මසකට රුපියල් ලක්ෂයක පමණ මුදලක්ද වැය කරන බවද දැන ගන්නට ලැබිණි. මෙයට අමතරව ස්නායු සැත්කම් සඳහා තම ධනයෙන් රුපියල් ලක්ෂ 60ක පමණ මුදලක් වැය කර උපකරණ කට්ටලයක් ද රෝහලට ලබා දී තිබේ.\n\nලේසර් යන්ත්‍රය තිබෙන කාමරය වායු සමනය කළ යුතුව තිබුණත් එය අක්‍රීය වීම හේතුවෙන් යන්ත්‍රයේ දෝෂ ඇතිවීම වැළැක්වීමට මෙම වෛද්‍යවරයා තම නිවෙසේ සවිකර තිබූ වායුසමීකරණ යන්ත්‍රය ගලවා ගෙනැවිත් ලේසර් යන්ත්‍රය තිබෙන කාමරයේ සවි කිරීමට ද පියවර ගෙන ඇත. එමෙන්ම රෝගීන් ස්කෑන් කිරීමේදී භාවිත කරන ලක්ෂ දෙකක් පමණ වටිනා පුටුව ලබා දී ඇත්තේ ද මෙම වෛද්‍යවරයා වීම විශේෂත්වයකි.\n\nවෛද්‍යවරයා වැඩිදුරටත් කියා සිටියේ, තමන් කිසිමදාක තම උපන් බිම හැර නොයන බවයි. එසේම තමන් මේ කරන සත්කාරය තුළින් ඉහළ මානසික තෘප්තියක් ලබන බවත්, එය මුදලින් ලබා ගත නොහැකි බවත් ඔහු සඳහන් කළේය. එමෙන්ම ඔහු දානපතීන්ගෙන් ඉල්ලා සිටින්නේ රත්නපුර ශික්ෂණ රෝහලේ අක්ෂි සායනයට තවත් රුපියල් කෝටි හතරක පමණ උපකරණ ලබා ගැනීමට අවශ්‍යව ඇති බැවින් ඒ සඳහා උපකාර කරන ලෙසයි.\n\nකේ.ඒ. සුනිල් – කුරුවිට",
       "URL": "https://www.dinamina.lk/2023/08/10/provincial-news/12933/%e0%b6%bd%e0%b7%9a%e0%b7%83%e0%b6%bb%e0%b7%8a-%e0%b6%ba%e0%b6%b1%e0%b7%8a%e0%b6%ad%e0%b7%8a%e0%b6%bb-%e0%b6%9a%e0%b7%8f%e0%b6%b8%e0%b6%bb%e0%b6%ba%e0%b6%a7-%e0%b6%9c%e0%b7%99%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/101/"
}