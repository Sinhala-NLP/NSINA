{
       "Source": "dinamina",
       "Timestamp": "October 4, 2023 1:00 am",
       "Headline": "ආදර ගී ගයන නෙත් අඳ යුවළ ඔබේ ආදරය ඉල්ලයි",
       "News Content": "ජීවත්වීම සඳහා පුංචි උපකාරයක් ඉල්ලා සිටින දෑස් දෙක නොපෙනෙන ආදරයෙන් වේලී ජීවත්වෙන යුවළක් අහම්බෙන් පොල්පිතිගම ප්‍රදේශයේදී ලෝක වැඩිහිටි දිනයේ දී අපට හමු විය.\n\nඋපතින්ම දෑස් නොපෙනෙන අරුල් රාජා මේ වන විට 56 හැවිරිදි වියේ පසුවෙයි. ඔහුගේ ආදරණීය බිරිය සුසිලා විතාරණ වයස අවුරුදු 50කි. ඇය ඉපදී වසර හතරක් ගත වෙද්දී දෑස් නොපෙනීම සිදුව ඇත. වසර ගණනාවකට ඉහතදී ඇතිවූ ප්‍රේම සම්බන්ධතාවයක් මත මෙම යුවළ විවාහ දිවියට එළඹී මේ වනවිට ගලගෙදරගම, පොල්පිතිගම යන ලිපිනයේ පදිංචිව සිටිති. පොල්පිතිගම ප්‍රදේශයේ මාර්ගයක මෙම යුවළ තෙමි තෙමී බස් රථයක් පැමිණෙන තුරු සිටින අවස්ථාවක දී අපට අහම්බෙන් හමුවිය. වර්ෂාවෙන් බේරාගෙන දෙපොළ නි‍ෙවසට ඇරලවීමට අපට හැකි විය.\n\nඑම අවස්ථාවේදී ජීවන තොරතුරු පිළිබඳව හෙළිදරව් කරමින් මෙම යුවළ පවසා සිටියේ දෑස් අඳ වුව ද හදවත්වලින් ඉතා සමීපව ආදරයෙන් ජීවත් වන බවයි. ඔවුන් දෙදෙනාට පුතෙකු සහ දියණියක සිටින බවත් දියණිය මේ වන විට විවාහවී වෙනත් ප්‍රදේශයක ජීවත්වන බව ද ඔවුන් අප සමඟ සඳහන් කරන්නේ ඉමහත් ප්‍රීතියෙනි. පුතාගේ වයස අවුරුදු දහ අටකි. ඔහු ප්‍රදේශයේ කුලී වැඩ සඳහා පිටත්ව යන බව ද මෙම යුවළ සඳහන් කරන්නට විය. මෙම දෙදෙනාගේ වෘත්තිය බවට පත්ව ඇත්තේ නගරවලට ගොස් කුඩා ස්පීකර් යන්ත්‍රයක් උපයෝගී කරගෙන ගීත ගායනා කිරීම බව ඔවුන් සඳහන් කරයි.\n\nඑයින් ලැබෙන මුදලින් දරුවන්ට අධ්‍යාපනය ලබාදී ඔවුන්ද ජීවිත වූ බව සඳහන් කර සිටින අතර, මේ වනවිට ඔවුන් ජීවත් වූ එම ගීත ගායනා කිරීම් සඳහා උපයෝගී කරගන්නා මෙවලම කැඩී ගොස් නව යන්ත්‍රයක් මිලදී ගැනීමට නොහැකිවීම නිසා අසරණව සිටින බව සඳහන් කරන්නට විය.\n\nතමන්ට සහ බිරියට ජීවත්වීම සඳහා එම උපකරණය මිලදී ගැනීමට සහයෝගයක් ලබාදෙන ලෙස ඔවුන් අප සමඟ පවසා සිටියේය. සමෘද්ධි බැංකු සංගමය තනා දුන් කුඩා නි‍ෙවසක ජීවත්වෙන මෙම යුවළගේ නිවෙස මේ වනවිට අබලන්වී හමාරය. වැසිකිළිය ද කඩා වැටීමට ආසන්නය. නිසිලෙස ආරක්ෂාවක් සහ දෑස් නොපෙනෙන අයකුට ජීවත්වීමේ හැකි පරිසරයක්ද එම නි‍ෙවස තුළ සහ අවට නොමැති බව අපට පෙනී ගියේය.\n\nකෙසේ වෙතත් මෙම දෙදෙනා එම සියලු බාධක මැද ජීවිතය ඉතා සතුටෙන් ගෙවන බව ඔවුන් අප සමඟ සඳහන් කරන්නට විය. ගීත ගායනයට දක්ෂ මෙම යුවළ ගීත කොටස් දෙකකින් අපවද පිනවීමට අමතක නොකළේය. කවුරුන් හෝ මෙම යුවළට උදව්වක් කරන්නේ නම් මහාහැඟි පිනක් බව පවසන ඔවුන් ඔවුන්ගේ ලිපිනය අප වෙත ලබා දීමට කටයුතු කළේය. සුසිලා විතාරණ, ගලගෙදරගම, පොල්පිතිගම. දුරකතන අංකය 076 7970372\n\nසීගිරිය විශේෂ",
       "URL": "https://www.dinamina.lk/2023/10/04/provincial-news/27473/%e0%b6%86%e0%b6%af%e0%b6%bb-%e0%b6%9c%e0%b7%93-%e0%b6%9c%e0%b6%ba%e0%b6%b1-%e0%b6%b1%e0%b7%99%e0%b6%ad%e0%b7%8a-%e0%b6%85%e0%b6%b3-%e0%b6%ba%e0%b7%94%e0%b7%80%e0%b7%85-%e0%b6%94%e0%b6%b6%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/20/"
}