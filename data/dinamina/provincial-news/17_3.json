{
       "Source": "dinamina",
       "Timestamp": "October 5, 2023 1:00 am",
       "Headline": "වෙල්ලාරගම රක්ෂිතයේ ගස් වනසා  පෞද්ගලික ඉඩමකට පාරක් කපලා",
       "News Content": "පෞද්ගලික ඉඩමකට ගමන් කිරීම සඳහා මාර්ගයක් ඉදි කිරීමට මිහින්තලේ වෙල්ලාරගම රක්ෂිතයේ ඇති ගස් කපා දමමින් එම රක්ෂිතය විනාශ කර දමමින් සිටි පුද්ගලයන් දෙදෙනකු බැකෝ යන්ත්‍රයක් සමඟ අත්අඩංගුවට ගත් බව වන සංරක්ෂණ දෙපාර්තමේන්තුවේ අනුරාධපුර කාර්යාලය පැවසීය.\n\nමෙලෙස අත්අඩංගුවට පත්ව ඇත්තේ, ගල්කුලම ප්‍රදේශයේ පදිංචි ව්‍යාපාරිකයකු සහ බැකෝ යන්ත්‍ර රියැදුරු ලෙස කටයුතු කළ ගම්පහ ප්‍රදේශයේ පදිංචි පුද්ගලයෙකි. දින හතරක නිවාඩුවක් පැවැති නිසා නිලධාරීන් නිවාඩු ගොස් ඇතැයි සිතමින් සැකකරුවන් ඉකුත්දා (1) මෙම වන විනාශය සිදු කරමින් සිටියදී මෙලෙස අත්අඩංගුවට ගත් බව වන සංරක්ෂණ දෙපාර්තමේන්තුව සඳහන් කළේය.\n\nවැටලීම සිදු කරන අවස්ථාවේදී සැකකරුවන් විසින් අක්කරයක පමණ රක්ෂිත කොටසක ගස් කපා විනාශ කර දමමින් සිටි බවත්, අදාළ පෞද්ගලික ඉඩමට යෑමට වෙනත් මාර්ගයක් තිබියදී, රක්ෂිතය මැදින් කෙටි මාර්ගයක් සකස් කිරීම සඳහා මෙලෙස ගස් කපා දමමින් මෙම වන විනාශය සිදු කරමින් සිටි බවත්, වන සංරක්ෂණ නිළධාරියෙක් කියා සිටියේය.\n\nබැකෝ යන්ත්‍රය සමඟ අත්අඩංගුවට ගත් සැකකරුවන් දෙදෙනා අධිකරණය වෙත ඉදිරිපත් කිරීමට නියමිතව තිබුණි. අනුරාධපුර අඩවි වන නිලධාරී සුමිත් සුවාරිස්, මිහින්තලේ බීට්ටු වන නිලධාරී චමින්ද ඒකනායක, වෙල්ලාරගම කොට්ඨාස වන ශ්‍රේෂ්ඨ නිලධාරී එච්.බී. සුගත්, මිහින්තලය පොලිසියේ කොස්තාපල්වරුන් වන ඒ.එස්.ආර්. කුමාර, (87924), එච්.කේ. කුමාර (75100), ඇතුළු නිලධාරීන් පිරිසක් මෙම වැටලීම සිදු කර තිබේ.\n\nඅනුරාධපුර සංචාරක – සශිනි මධුෂානි",
       "URL": "https://www.dinamina.lk/2023/10/05/provincial-news/27880/%e0%b7%80%e0%b7%99%e0%b6%bd%e0%b7%8a%e0%b6%bd%e0%b7%8f%e0%b6%bb%e0%b6%9c%e0%b6%b8-%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ba%e0%b7%9a-%e0%b6%9c%e0%b7%83%e0%b7%8a-%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/17/"
}