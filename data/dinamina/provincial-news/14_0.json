{
       "Source": "dinamina",
       "Timestamp": "October 6, 2023 1:00 am",
       "Headline": "අවුරුදු අටක් තිස්සේ දියණියගේ රෝගය අලෙවි කළ මවක්",
       "News Content": "ව්‍යාජ ලියකියවිලි සකස් කර මාස තුනක් වයසැති බිලින්දෙකුගේ රෝගී තත්ත්වයකට ශල්‍යකර්මයක් සිදු කිරීමට අවශ්‍ය බව පවසමින් ගිනිගත්හේන\nනගරයේ මුදල් එකතු කළ කාන්තාවක් ඇතුළු පිරිමි පුද්ගලයන් දෙදෙනෙකු පෙරේදා (04) දින සැකපිට අත්අඩංගුවට ගත් බව ගිනිගත්හේන පොලිසියේ ස්ථානාධිපති ප්‍රධාන පොලිස් පරීක්ෂක විරාජ් විතානගේ මහතා පවසයි.\n\nසැකකාර කාන්තාවගේ සහෝදරයෙකු සහ පුද්ගලයෙකු කුලී පදනම මත ලබාගත් ත්‍රිරෝද රථයකින් ගිනිගත්හේන නගරයට පැමිණ ශබ්ද විකාශන යන්ත්‍රයක් භාවිත කරමින් ගිනිගත්හේන නගරයේ මුදල් එකතු කිරීම සිදු කරමින් සිටියදී ඒ පිළිබඳව\nසැකසිතූ ගිනිගත්හේන පොලිසියේ ස්ථානාධිපතිවරයා එම පිරිස සැකපිට අත්අඩංගුවට ගෙන පොලිස් ස්ථානය වෙත කැඳවා විමර්ශනයක් සිදු කිරීමේදී මෙය ජාවාරමක් බවට තහවුරු විය.\n\nසැකකාර කාන්තාව සිය ස්වාමියාගෙන් නීත්‍යනුකූලව වෙන් වී මෙම මුදල් එකතු කිරීමේ ජාවාරමේ නිරතව සිටින බවත්, ඡායාරූපයේ දැක්වෙන බිලින්දා සැකකාර කාන්තාවගේ දියණිය බවත්, බිලින්ඳියට කුඩා කල ඇති වූ රෝගී තත්ත්වයක් සඳහා ලබාගත් ඡායාරූපයක් ප්‍රදර්ශනය කරමින් මුදල් එකතු කිරීමේ ජාවාරමක නිරතව සිටියද ඡායාරුපයේ සිටින දියණිය අවු 08ක වයසැති පාසල් වියේ පසුවන දැරියක් බවත්, ඇය දැනට සිය පියා භාරයේ සිටින බවද ගිනිගත්හේන පොලිසිය විසින් සිදු කළ විමර්ශනයේදී අනාවරණය වී ඇත.\n\nදිවයින පුරා ප්‍රධාන නගරවලට ගොස් එම නගරයට ආසන්න නගරයකින් දිනකට රුපියල් පන්දහසක මුදලකට කුලී පදනම මත ත්‍රිරෝද රථයක් ලබාගෙන එම ත්‍රිරෝද රථයේ දැරියගේ ඡායාරූප ප්‍රදර්ශනය කර මුදල් එකතු කිරීමේ ජාවාරමේ නිරතව සිට ඇති බව පොලිසිය පවසා සිටියේය.\n\nඅත්අඩංගුවට ගත් සැකකාර කාන්තාව අවු. 29ක් වයසැති වාලච්චේන ප්‍රදේශයේ පදිංචිකාරිනියක් බවත්, සැකකාර කාන්තාවගේ සොහොයුරා 28 හැවිරිදි පුද්ගලයෙකු බවත්, එම සැකකරු ද සිය සහෝදරිය සමඟ දිවයින පුරා ගොස් මුදල් එකතු කිරීමේ ජාවාරමේ නිරතව සිට ඇති බවත්, අනෙක් පුද්ගලයා මුත්තූර් තෝපූර් ප්‍රදේශයේ පදිංචි 28 හැවිරිදි පුද්ගලයෙකු බවත් ස්ථානාධිපතිවරයා පවසා සිටියේය.\n\nමෙම ජාවාරම මෙහෙය වූ කාන්තාව අත්අඩංගුවට ගෙන පරීක්ෂා කිරීමේදී ඇයගේ රාජ්‍ය බැංකු ගිණුමක රුපියල් එක්ලක්ෂ තිස්පන්දහසක මුදලක් (135,000) තැන්පත් කර ඇති බවත්, එම මුදල යාපනයෙන් අවස්ථා කිහිපයකදී තැන්පත් කර ඇති බව සැකකරුවන් සම්බන්ධයෙන් පරීක්ෂණ පවත්වන ගිනිගත්හේන පොලිසිය පවසන්නේ, අත්අඩංගුවට ගත් සැකකරුවන් තිදෙනා හැටන් මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබුණි.",
       "URL": "https://www.dinamina.lk/2023/10/06/provincial-news/28294/%e0%b6%85%e0%b7%80%e0%b7%94%e0%b6%bb%e0%b7%94%e0%b6%af%e0%b7%94-%e0%b6%85%e0%b6%a7%e0%b6%9a%e0%b7%8a-%e0%b6%ad%e0%b7%92%e0%b7%83%e0%b7%8a%e0%b7%83%e0%b7%9a-%e0%b6%af%e0%b7%92%e0%b6%ba%e0%b6%ab/",
       "Category": "provincial-news",
       "Parent URL": "https://www.dinamina.lk/category/provincial-news//page/14/"
}