{
       "Source": "dinamina",
       "Timestamp": "July 31, 2023 1:00 am",
       "Headline": "පාරේ දූවිල්ලට වතුර ඉසිමින් තිබූ බවුසරයට පහේ දරුවා බිලි",
       "News Content": "\n\nමඩකලපුව වාලච්චේන රිදීතැන්න ඕමනියාමඩු ප්‍රදේශයෙ මාර්ගයක දූවිලි පාලනයට 29 වෙනිදා රාත්‍රී හතට පමණ වතුර ඉසමින් සිටි බවුසරයක් පිටුපසට ගමන් කිරීමේ දී, බවුසර්ය පිටුපසින්, තම වැඩිමහල් සොයුරා සමඟ පැමිණි අවුරුදු 5ක පිරිමි දරුවෙකු එම බවුසරයේ පිටුපස රෝදයට යටවී මියයෑමෙන් පසු, කුපිත වූ ප්‍රදේශවාසීන් එම බවුසර්යට සහ බවුසර්ය අයත් ප්‍රදේශයේ වැලි සමාගමක වාහන කීපයකට මෙන්ම එම වැලි සමාගමේ දේපළවලට හානි සිදුකර ඇති බව වාලච්චේන පොලිසිය කියයි.\n\nමෙම අනතුරෙන් මියගොස් ඇත්තේ රිදීතැන්න දෙවනපාර, පූනානි, ලිපිනයේ පදිංචි සාදික් මොහොමඩ් ‍රූස්ති යන අවුරුදු පහක දරුවකු බව පරීක්ෂණ සිදුකරන වාලච්චේන පොලිස් ස්ථානාධිපති ප්‍රධාන පොලිස් පරීක්ෂක ලසන්ත බණ්ඩාර මහතා සඳහන් කළේය.\nඅනතුර සිදුවීමෙන් පසු රියදුරුට සහ එහි සහායකයාට පහරදී බවුසරයට කුපිත වූ පිරිස් ගිනිතබා ඇති අතර අනතුරට සම්බන්ධව බවුසරයේ රියදුරු සහ රිය සහායක අත්අඩංගුවට ගෙන ඇති බවද ලසන්ත බණ්ඩාර මහතා වැඩිදුරටත් කීවේය.\n\nඅත්අඩංගුවට ගත් රියදුරු ‍ගල්ඔය රොටවැව ප්‍රදේශයේ පදිංචි තිස්එක් හැවිරිදි අයෙකු බවත්, රිය සහායක උල්පත්ගම හසලක පදිංචි අවුරුදු තිස්හයක් වයසැති පුද්ගලයකු බවත් පරීක්ෂණ සිදුකරන පොලිසිය සඳහන් කරයි.\n\nඔවුන් ප්‍රදේශයේ පෞද්ගලික කොන්ත්‍රාත් සමාගමක වැව් ප්‍රතිසංස්කරණ වැඩ කටයුත්තකට පැමිණ, පිටරට මගින් වැලි ප්‍රවාහන කරන මාර්ගයේ ඇතිවෙන දූවිලි පාලනය කිරීමට බවුසර්ය මගින් වතුර ඉසිමින් සිට ඇත.\n\nඑහිදී බවුසරය පිටුපසින්, පාපැදියකින් මියගිය පිරිමි දරුවාගේ අයියා සහ දරුවා පැමිණ ඇති අතර බවුසරය පිටුපසට ගමන් කිරීමේදී ඔවුන් මෙම අනතුරට මුහුණදී ඇති බව පොලිසිය සඳහන් කරයි.\n\nඅත්අඩංගුවට ගත් රියදුරු සහ සහායකයා තිස්වෙනිදා වාලච්චේන මහේස්ත්‍රාත් අධිකරණයට ඉදිරිපත් කිරීමට නියමිත බවද පොලිසිය පවසයි.\nසිද්ධිය සම්බන්ධ වාලච්චේන පොලිස් ස්ථානාධිපති ප්‍රධාන පොලිස් පරීක්ෂක ලසන්ත බණ්ඩාර මහතා ඇතුළු පොලිස් නිලධාරී කණ්ඩායමක් වැඩිදුර පරීක්ෂණ සිදුකරයි.\n\nසිරිපුර මධුෂානි අබේසිංහ",
       "URL": "https://www.dinamina.lk/2023/07/31/provincial-news/10270/%e0%b6%b4%e0%b7%8f%e0%b6%bb%e0%b7%9a-%e0%b6%af%e0%b7%96%e0%b7%80%e0%b7%92%e0%b6%bd%e0%b7%8a%e0%b6%bd%e0%b6%a7-%e0%b7%80%e0%b6%ad%e0%b7%94%e0%b6%bb-%e0%b6%89%e0%b7%83%e0%b7%92%e0%b6%b8%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/116/"
}