{
       "Source": "dinamina",
       "Timestamp": "October 11, 2023 1:00 am",
       "Headline": "කොල්ලකෑම් රැසක විත්තිකරුවෙක් අයිස් සමඟ කොටු",
       "News Content": "රක්ෂිත බන්ධනාගාරගතව සිට ඇප පිට නිදහස්ව පැමිණ මාස දෙකක කාලයක් ඉක්මවා යන්නට පෙර වත්තල පල්ලියවත්ත පාරේදී බැංකුවක සිට පිටතට පැමිණි කාන්තාවකගේ රුපියල් 180,000ක මුදලක් සහිත ගමන් මල්ලත්, ඇගේ අත බැඳි රන් බ්‍රේස්ලට් එකත් මංකොල්ලකා පලා ගිය පුද්ගලයෙකු වත්තල කුඩා ඒදණ්ඩ මාවතේදී අත්අඩංගුවට ගත් බව වත්තල පොලිසිය පවසයි.\n\nයතුරුපැදියකින් ගමන් කරමින් විවිධ කොල්ලකෑම්වල නිරත වූ අලුත්කඩේ සහ වත්තල අධිකරණවලින් වරෙන්තු නිකුත් කර සිටි අපරාධ රැසකට සම්බන්ධ සැකකරු දිවා අපරාධ නිවාරණ රාජකාරියේ යෙදී සිටි වත්තල පොලිස් නිලධාරීන් විසින් ඉකුත් 08 වැනිදා අත්අඩංගුවට ගැනීමට සමත්වී ඇත. වත්තල කුඩා ඒදණ්ඩ ප්‍රදේශයේදී අත්අඩංගුවට ගත් සැකකරු සන්තකයේ රුපියල් දෙලක්ෂයක් (200,000) පමණ වටිනා අයිස් මත්ද්‍රව්‍ය ග්‍රෑම්15යි මිලි ග්‍රෑම් 120ක් තිබී හමුවී ඇත.\n\nපොලිස් විශේෂ කාර්යාංශයේ වත්තල උප ඒකකයට අනුයුක්ත පොලිස් සැරයන් දසනායකට ( 71335 ) ලද තොරතුරක් මත අත්අඩංගුවට ගත් සැකකරුගෙන් වැඩිදුර ප්‍රශ්න කිරීමේදී ඉකුත් මස සිදු වූ අපරාධ කිහිපයකට සම්බන්ධ බවට තොරතුරු අනාවරණය කරගෙන ඇත.\n\nඒ අනුව කොල්ලකෑම් සඳහා යොදාගත් රුපියල් ලක්ෂ හතරක් (400,000) පමණ වටිනා යතුරුපැදියක්, රුපියල් දෙලක්ෂ පනස්දහසක් (250,000 ) පමණ වටිනා රන් මාලයක්, රන් අත් පලඳනාවක් සහ රන් මාලයක කොටසක්, රුපියල් එක්ලක්ෂ අසූදහසක (180,000) මුදල් සහිත අත් බෑගයක් , A10 ටැබ් පරිගණකයක්, යතුරුපැදි කබායක්, ආරක්ෂක හිස්වැස්මක් පොලිසිය විසින් සොයා ගැනීමට සමත් වී ඇත.\n\nවත්තල ගල්වැටිය පදිංචි 37 හැවිරිදි දිල්ශාන් ධනුෂ්ක රුද්‍රිගු යන අදාළ සැකකරු ඉකුත් 08 වැනිදා පස්වරු වත්තල මහේස්ත්‍රාත් අධිකරණයට ඉදිරිපත් කිරීමෙන් පසු හඳුනාගැනීමේ පෙරට්ටුවක් සඳහා ඔක්තෝබර් 18 දක්වා රක්ෂිත බන්ධනාගාරගත කොට ඇත.",
       "URL": "https://www.dinamina.lk/2023/10/11/provincial-news/29511/%e0%b6%9a%e0%b7%9c%e0%b6%bd%e0%b7%8a%e0%b6%bd%e0%b6%9a%e0%b7%91%e0%b6%b8%e0%b7%8a-%e0%b6%bb%e0%b7%90%e0%b7%83%e0%b6%9a-%e0%b7%80%e0%b7%92%e0%b6%ad%e0%b7%8a%e0%b6%ad%e0%b7%92%e0%b6%9a%e0%b6%bb%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/6/"
}