{
       "Source": "dinamina",
       "Timestamp": "October 3, 2023 1:00 am",
       "Headline": "පාලවියේ අක්කර 8ක කඩොලාන වනසා තායි කතක් පොල් හිටවලා",
       "News Content": "පුත්තලම කලපු තීරයට අයත් සීමාවේ පාලවිය වන්නියතිව් ප්‍රදේශයේ අක්කර 8කට ආසන්න භූමියක තිබූ දැවැන්ත කඩොලාන පරිසර පද්ධතියක් විනාශ කරමින් පොල් වගාවක් ආරම්භ කිරීමේ සිද්ධියට සම්බන්ධ තායි ජාතික කාන්තාවට මේ වන විටත් කිසිදු ලෙසකින් නීතිය ක්‍රියාත්මක වීමක් සිදුව නොමැති බව ජනතාව චෝදනා නගති.\n\nපාලවිය වන්නියතිව් කලපු තීරයේ අදාළ තායි කාන්තාව සිය මව විසින් තමන්ට ලබා දී ඇති බවට සින්නක්කර ඔප්පු පෙන්වමින් වන්නියතිව් කලපුවට මිටර් 10කටත් අඩු දුරකින් වූ ඉඩම් තීරයක් කිසිදු ලෙසකින් නිසි ක්‍රමවේදයන්ට අනුගත නොව ආකාරයට විනාශ කර ඇති බවට ජනතාව චෝදනා නගති. පුත්තලම ප්‍රාදේශීය ලේකම් බල ප්‍රදේශයට අයත් අංක 607 ග්‍රාම නිලධාරී වසමට අයත් වන්නිතිව් ප්‍රදේශයේ පිහිටි දැවැන්ත කඩොලාන බිමක් මෙම තායි සම්භවයක් ඇති කාන්තාව මෙසේ වනසමින් පොල් සිටුවා තිබෙනු දැක ගත හැකිය. එසේ විනාශ කර ඇත්තේ වසර 20කටත් වඩා පැරණි විශාල කඩොලාන ශාඛ වෙයි. එම කඩොලාන බැකෝ යන්ත්‍ර යොදා ඉවත් කර පොල් වගාව සිදු කර ඇති භූමියේ කපා ඇති දැවැන්ත අගල් තුළට දමා කොටසක් වසා ඇති අතර, අනෙක් කඩොලාන එම අගල් තුළ දැක ගත හැකිව තිබේ.\n\nමේ පිළිබඳව ප්‍රදේශවාසීන් අදාළ වගකිවයුතු අංශ කොතෙකුත් දැනුම්වත් කර තිබුණ ද ඒ සඳහා නීතිය ක්‍රියාත්මක වීමක් නොවූ බවටත්, දැවැන්ත කලපු තීරය ආසන්නයේ තිබූ දැවැන්ත කඩොලාන පරිසරයක් වනසනතුරු වන සංරක්ෂණ නිලධාරීන් ඇතුළු සියලු රාජ්‍ය නිලධාරීන් නිහඬව මුනිවත රැකීම බරපතළ ප්‍රශ්නයක් බවටත් ජනතාව චෝදනා නගති.\n\nපාලවිය වන්නියතිව් පදිංචි කේ.ඒ.ජූඩ් නිශාන්ත අප්පුහාමි මහතා මේ සම්බන්ධයෙන් මෙසේ අදහස් දැක්වීය.\n\n“අපි දන්න විදිහට කාටවත් කඩොලාන ගසකට අත තියන්නවත් තහනම්. එහෙම තියෙද්දී බැකෝ දාලා අවුරුදු විසි තිස් ගණන් වයස කඩොලාන ගලවලා දාන්නේ තිරිසන් විදිහට. මේ ගැන නිලධාරීන්ට මේ දැනුම්වත් කර තිබුණා. නමුත් කිසිම කෙනකු අදාළ නීතිය ක්‍රියාත්මක කර නැහැ. නමුත් පාලවිය සිට ගංවතුර බැස යන්නැති නිසා ඒ ස්ථානයේ තිබෙන ඇළ ගැඹුරු කර දෙන්න කියලා නිලධාරීන්ට කිවුවාම කඩොලාන කැපෙනවා කියලා ඇළ කපන්න බැහැ කියන නිලධාරීන්ට මේ ගැන හොයලා බලන්න උවමනාවක් නැහැ.”\n\nමේ පිළිබඳව කළ විමසීමේදී පුත්තලම දිසා වන නිලධාරී සරත් කුමාර මහතා පවසා සිටියේ මෙවැන්නකි.\n\n“මේ පිළිබඳව මට තොරතුරු ලැබිලා මගේ නිලධාරීන් අදාළ ස්ථානයට යැව්වා. ඒක පුද්ගලික ඉඩමක් කියලා අදාළ ඔප්පු පෙන්වා තිබුණා. ඒ නිසා අපි මේ පිළිබඳව කඩොලාන සම්බන්ධව අපට වඩා යමක් කරන්න අමාරුයි. නමුත් මේ සම්බන්ධව ජාතික පරිසර පනත අනුව අවසර ලබා ගත යුතුයි. නමුත් ඒ සම්බන්ධව කිසිදු අවසරයක් අරගෙන නැති බව තහවුරු වුණා. අපි අනෙක් ආයතනවලට අදාළ වගකීම් සඳහා යොමු කර තිබෙනවා.”\n\nමේ සම්බන්ධව මධ්‍යම පරිසර අධිකාරියේ පුත්තලම දිස්ත්‍රික් සහකාර අධ්‍යක්ෂ ඩී.එම්.කේ .දිසානායක මහතාගෙන් කළ විමසීමේදී ඔහු කියා සිටියේ,\n\n“කිසිම කෙනකුට පුද්ගලික ඉඩම් කියලා තිබෙන කඩොලාන කිසිම ලෙසකින් නිසි අවසරයකින් තොරව ඉවත් කරන්න කිසිම ලෙසකින් බැහැ. තෙත් බිම් නොවන බිමක් ගොඩ කිරීම් හෝ වෙනත් සංවර්ධන කටයුත්තක් සඳහා මධ්‍යම පරිසර අධිකාරියේ නිසි අවසරයකින් තොරව කිසිදු කරුණක් සිදු කළ නොහැකියි. ඒ නිසා මේ කාන්තාව කුමන පදනමින් මෙසේ කඩොලාන සහිත භූමිය විනාශ කළාද යන්න සම්බන්ධයෙන් අපි විශේෂ පරීක්ෂණයක් කඩිනමින් ආරම්භ කරනවා.Ó යැයි කියාය. එල්ල වන චෝදනා සම්බන්ධයෙන් ශ්‍රී ලාංකික සම්භවයක් සහිත තායි ජාතික චෙන් යයි ජීන් (CHEN YI JIN) නමැති කාන්තාවගෙන් කළ විමසීමේදී පවසා සිටියේ තම පියා තායි ජාතිකයකු වන නමුත් මව ශ්‍රී ලාංකික බවත්, මව ලබා දුන් ඉඩම මේ වන විට සංවර්ධනය කරමින් ඇති බවත්ය. ඒ සමඟම වන සංරක්ෂණ නිලධාරීන් තමන්ට කඩොලාන කැපීමට අවසර ලබා දීමට එකඟ වූ බවද ඇය පවසන්නට විය. මේ බව සඳහන් හඬ පටිගත කිරීමට ද ඇය කටයුතු කර තිබේ.\n\nපුත්තලම අතිරේක – හිරාන් ප්‍රියංකර ජයසිංහ",
       "URL": "https://www.dinamina.lk/2023/10/03/provincial-news/27181/%e0%b6%b4%e0%b7%8f%e0%b6%bd%e0%b7%80%e0%b7%92%e0%b6%ba%e0%b7%9a-%e0%b6%85%e0%b6%9a%e0%b7%8a%e0%b6%9a%e0%b6%bb-8%e0%b6%9a-%e0%b6%9a%e0%b6%a9%e0%b7%9c%e0%b6%bd%e0%b7%8f%e0%b6%b1-%e0%b7%80%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/21/"
}