{
       "Source": "dinamina",
       "Timestamp": "August 21, 2023 1:04 am",
       "Headline": "හොර අංක කෙටූ අධි ධාරිතා යතුරුපැදියක් STF භාරයට",
       "News Content": "ඉතාලියේ නිෂ්පාදිත අධි බලැති ඇංජින් ධාරිතාවයෙන් යුතු බලපත්‍ර‍ නොමැති යතුරු පැදියක් ව්‍යාජ චැසි අංකයක් හා ව්‍යාජ ආදායම් බලපතක් සමග පදවමින් සිටි සැකකරුවකු පෙරේදා 19 අත්අඩංගුවට ගත් බව පොලිස් විශේෂ කාර්ය බලකාය කියයි.\n\nපොලිස් විශේෂ කාර්ය බලකාය පූගොඩ කඳවුරේ නිලධාරීන්ට ලද තොරතුරකට අනුව මීතිරිගල-තල්දූව ප්‍රධාන මාර්ගයේ, නිස්සරණ රක්ෂිත වනය ආසන්නයේ දී සිදු කෙරුණු වැටලීමකදී මෙම සැකකරු හා යතුරු පැදිය අත්අඩංගුවට ගෙන ඇත.\n\nබලපත්‍ර නොමැතිව හොර රහසේ මෙරටට ගෙන්වන ලද එන්ජින් ධාරිතාව 950 ක් වන යතුරුපැදියේ ව්‍යාජ චැසි අංකයක් කොටා ඇති බව මූලික පරීක්ෂණවලදී අනාවරණය වී ඇත.\n\nව්‍යාජ ආදායම් බලපත්‍රයක් සැකකරු සතුව තිබී ඇත. ඇස්වත්ත උතුර ප්‍රදේශයේ පදිංචි 22 හැවිරිදි තරුණයකු මේ සම්බන්ධයෙන් සැක පිට අත්අඩංගුවට ගෙන වැඩිදුර විමර්ශන කටයුතු සඳහා කිරිදිවැල පොලිස් ස්ථානය වෙත භාර දී ඇත.\n\nපොලිස් විශේෂ කාර්ය බලකාය අණදෙන නිලධාරී නියෝජ්‍ය පොලිස්පති නීතීඥ වරුණ ජයසුන්දර මහතාගේ නියෝග හා උපදෙස් පරිදි බස්නාහිර උතුර බාර ජේෂ්ඨ පොලිස් අධිකාරී ජේ.ආර්.සේනාධීර මහතාගේ මෙහෙයවීම මත,සහකාර පොලිස් අධිකාරී එච්.ඩී.වත්තේගෙදර මහතාගේ අධීක්ෂණයෙන් විශේෂ කාර්ය බලකාය පූගොඩ කඳවුරේ කඳවුර අණදෙන නිලධාරී ප්‍රධාන පොලිස් පරීක්ෂක කේ.ඒ.සී.කේ.මාරපන ඇතුළු නිලධාරීන් කණ්ඩායමක් මෙම වැටලීමට එක් වූහ.\n\nකොටදෙණියාව සමූහ එම්.පුෂ්පකුමාර",
       "URL": "https://www.dinamina.lk/2023/08/21/provincial-news/15708/%e0%b7%84%e0%b7%9c%e0%b6%bb-%e0%b6%85%e0%b6%82%e0%b6%9a-%e0%b6%9a%e0%b7%99%e0%b6%a7%e0%b7%96-%e0%b6%85%e0%b6%b0%e0%b7%92-%e0%b6%b0%e0%b7%8f%e0%b6%bb%e0%b7%92%e0%b6%ad%e0%b7%8f-%e0%b6%ba%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/84/"
}