{
       "Source": "dinamina",
       "Timestamp": "August 30, 2023 1:46 am",
       "Headline": "පිය-පුතු දෙපළගේ  කල්එළියේ ගිනි අවි කම්මල වටලයි",
       "News Content": "කම්මලක් පවත්වාගෙන යන මුවාවෙන් ගල්කටස්, විවිධ අන්දමේ ගිනි අවි, උණ්ඩ, පතරොම් ආදිය නිෂ්පාදනය කරමින් විකිණීමේ හා කුලියට දීමේ යෙදුණු බව කියන පිය පුතු දෙපළක් එසේ සැකසූ ගිනිඅවි හා උණ්ඩ ඇතුළු දේපළ රැසක් සමඟ ඊයේ 29 සවස කල්එළිය ඩන්කන් මාවත ප්‍රදේශයේදී අත්අඩංගුවට ගත් බව පල්ලෙවෙල පොලිසිය කියයි.\n\nමෙසේ අත්අඩංගුවට පත්ව ඇත්තේ වසර කිහිපයක් තිස්සේ විවිධ රටවල රැකියාවන්හි යෙදී සිට යළි මෙරටට පැමිණ මෙම ව්‍යාපාරයේ යෙදුණු බව කියන පිය පුතු දෙපළකි.\n\nබස්නාහිර පළාත් බුද්ධි කොට්ඨාසයේ පොලිස් සැරයන් (46492) ප්‍රදීප් යන නිලධාරීයාට ලැබුණු තොරතුරක් අනුව කළ වැටලීමකදී මෙම ගිනි අවි ඇතුළු කොටස් අත්අඩංගුවට ගැනීමට හැකිවී ඇත.\n\nගල්කටස් අවි දෙකක්, තුවක්කු බඳ දෙකක්, කොටස් ගලවා වෙන් කරන ලද වායු රයිපල් දෙකක්, විවිධ අන්දමේ ගිනි අවිවල කොටස් රැසක්, ඊයම් කුට්ටි, ඊයම් බෝල, ඊයම් බෝල සැකසීමට යොදා ගත් උපකරණයක්, එසේ සකසා ගත් ඊයම් බෝල පුරවා සැකසූ එස්.ජී. වර්ගයේ උණ්ඩ පිරවීම සඳහා යොදා ගන්නා බව කියන හිස් පතරොම් කොපු හා පිහියා කිහිපයක් ද මෙසේ අත්අඩංගුවට ගත් දේපළ අතර වේ. මේවා නිපදවීමට උපයෝගී කරගත් උපකරණ ආදිය ද පොලිස් භාරයට ගැනීමට කටයුතු කර තිබිණි.\n\nමෙහි නිපදවන ලද ගල්කටස් අවි කිහිපයක් විවිධ පුද්ගලයන්ට රුපියල් හතළිස් දහසේ සිට විවිධ මිල ගණන්වලට අලෙවි කර ඇති බවද හෙළිවී ඇතැයි පොලිසිය කියයි. මෙම පිය පුතු දෙපළ විදේශ රැකියාවන්හි යෙදී සිටියදී ලබා ගත් අත්දැකීම් මත මෙම ව්‍යාපාරය කලක් තිස්සේ හොර රහසේ කරගෙන ගොස් ඇතැයි පොලිසිය සැක කරයි. එමෙන්ම මෙහි නිපදවන ගිනි අවි ආදිය විවිධ අපරාධ කණ්ඩායම්වලට කුලී පදනම මත ලබා දී ඇත්දැයි අනාවරණය කර ගැනීමටද පොලිස් පරීක්ෂණ ක්‍රියාත්මකය. මෙම ව්‍යාපාරය සඳහා ආධාර හා අනුබල දුන් පුද්ගලයන් හෙළිකරගෙන අතුඅඩංගුවට ගැනීමට නියමිත බව ද ලියවනපට්ටල් හිමියෙක් ද ඒ අතර වන බව ද පොලිසිය කියයි.\n\nපල්ලෙවෙල පොලිස් ස්ථානාධිපති සම්පත් රාජපක්ෂ මහතාගේ මෙ‍ෙහයවීම යටතේ පොලිස් සැරයන්වරුන් වන (46492) ප්‍රදීප්, (66443) නලින්ද, කොස්තාපල්වරුන් වන (26255) රත්නායක, (101990) රත්නායක, (68901) හේරත් යන නිලධාරීහු මෙම වැටලීමට එක්ව සිටියහ.\n\nකොටදෙනියාව සමූහ – එම්. පුෂ්පකුමාර",
       "URL": "https://www.dinamina.lk/2023/08/30/provincial-news/18143/%e0%b6%b4%e0%b7%92%e0%b6%ba-%e0%b6%b4%e0%b7%94%e0%b6%ad%e0%b7%94-%e0%b6%af%e0%b7%99%e0%b6%b4%e0%b7%85%e0%b6%9c%e0%b7%9a-%e0%b6%9a%e0%b6%bd%e0%b7%8a%e0%b6%91%e0%b7%85%e0%b7%92%e0%b6%ba%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/68/"
}