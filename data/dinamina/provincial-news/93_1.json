{
       "Source": "dinamina",
       "Timestamp": "August 16, 2023 12:55 am",
       "Headline": "කුරුවිට පැරඩයිස් වැවේ රාත්‍රියේ අනවසර මැණික් පතල් හාරයි",
       "News Content": "සෞභාග්‍යය වැඩසටහන යටතේ සංවර්ධනය කිරීමට නියමිතව ඇති කුරුවිට පැරඩයිස් වැවේ රාත්‍රී කාලයේ අනවසර මැණික් පතල් සිදුවෙන බවට ලද තොරතුරක් අනුව මැණික් හා ස්වර්ණාභරණ අධිකාරියේ නිලධාරින් විසින් එම වැවේ මැණික් ගැරීමට උපයෝගී කර ගත් උපාංග රැසක් ඉවත් කරනු ලැබීය. යකඩ කණු ලී කණු වැවෙන් ඉවත් කිරීමට ජාතික මැණික් හා ස්වර්ණාභරණ අධිකාරියේ ඇහැලියගොඩ කාර්යාලයේ නිලධාරින් පසුගිය 12 වැනිදා කටයුතු කළහ.\n\nමෙම වැව දේශපාලන බලය යොදා රාත්‍රී කාලයේ අනවසරයෙන් මැණික් ඉල්ලම් ගොඩ ගැනීම සිදු වෙන බව ප්‍රදේශවාසීහු පවසති. ප්‍රදේශයේ සමහර නිවාසවල පදිංචිකරුවන්ගේ සහාය ද ඒ සඳහා ලැබෙන බව ද ප්‍රදේශවාසීහු පවසති. වැව වටා තිබෙන නිවාස කිහිපයකින් අනවසර මැණික් ගැරීමට විදුලිය සපයන බව ද අනාවරණයවී තිබේ.\n\nරජය මඟින් ක්‍රියාත්මක වාරි සෞභාග්‍යය වැඩසටහන යටතේ මෙම වැව සංවර්ධනය කිරීමට ටෙන්ඩර් කැඳවා රාජ්‍ය ආයතනයක් විසින් ටෙන්ඩර් ලබාගෙන ඇතැයි වාර්තා වේ. එම ටෙන්ඩර් ලබා ගත් ක්‍රම්වේදය ගැන රත්නපුර දිස්ත්‍රික් සම්බන්ධීකරණ කමිටුව කිසිවක් නොදන්නා බව එහි සභාපති පාර්ලිමේන්තු මන්ත්‍රී අකිල එල්ලාවල මහතා පැවසීය. රත්නපුර දිස්ත්‍රික්කයේ වැවක් ගැන කොළඹ සිටින නිලධාරින් තීරණ ගැනීමේදී දිස්ත්‍රික් සම්බන්ධීකරණ කමිටුවේ අදහස ද විමසිය යුතු බවත් මෙම වැවේ මැණික් ගොඩ දැමීමට වැව සංවර්ධනය කිරීම හරහා සිදු විය හැකි බැවින් ඊට විරෝධතාවයක් එල්ලවී ඇතැයි ද ඔහු කීවේය. රත්නපුර දිස්ත්‍රික් පාර්ලිමේන්තු මන්ත්‍රී ගාමිණී වළේබොඩ මහතා පැවසුවේ වලව කලාපයේ පවුල් හැටදහසක් පමණ නියඟයෙන් පීඩා විඳින විට ගොවිතැනට ජලය නොගන්නා පැරඩයිස් වැව වෙනුවට උඩවලව ප්‍රදේශයේ වැවක් සංවර්ධනය සඳහා එම මුදල් යොදවන ලෙසයි. පැරඩයිස් වැව උග්‍ර වියළි කාලගුණික තත්ත්වයක් හමුවේද සිඳී නොයන බව මේ දිනවල වැව සිඳී නොයෑමෙන් පැහැදිලි වන බව ප්‍රදේශවාසීහු පවසති.\n\nමැණික් හා ස්වර්ණාභරණ අධිකාරියේ කැණීම් ඉංජිනේරු නුවන් සමරසිංහ මහතා සඳහන් කළේ ගොවිජන සංවර්ධන කොමසාරිස්වරයා විසින් මෙම වැව සංවර්ධනය ගැන මැණික් අධිකාරියට ලිපියක් එවා ඇති බවයි. එම වැවේ මැණික් ඇති නිසා වැව සංවර්ධනය කිරීමේදී මැණික් හා ස්වර්ණාභරණ අධිකාරිය මැදිහත් විය යුතු බව දන්වා ඇතැයි ද ඔහු පැවසීය.",
       "URL": "https://www.dinamina.lk/2023/08/16/provincial-news/14495/%e0%b6%9a%e0%b7%94%e0%b6%bb%e0%b7%94%e0%b7%80%e0%b7%92%e0%b6%a7-%e0%b6%b4%e0%b7%90%e0%b6%bb%e0%b6%a9%e0%b6%ba%e0%b7%92%e0%b7%83%e0%b7%8a-%e0%b7%80%e0%b7%90%e0%b7%80%e0%b7%9a-%e0%b6%bb%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/93/"
}