{
       "Source": "dinamina",
       "Timestamp": "September 11, 2023 1:32 am",
       "Headline": "වරෙන්තුකරු මහ දවල් නිවෙසක් බිඳ මාට්ටු",
       "News Content": "රන් භාණ්ඩ සොරකමක් සම්බන්ධව වරින්වර මාතලේ පොලිසියට කට්ටි පනිමින් සිටියදී අත්අඩංගුවට ගෙන අධිකරණයට ඉදිරිපත් කළ පෙර වැරැදි කළ පුද්ගලයකු අධිකරණයේ විභාග වූ නඩුවකදී පෙනී නොසිටීම නිසා වරෙන්තු නිකුත්ව සිටියදී අධිකරණය මඟහැර යමින් සිටියදී පසුගිය 7 වැනි දින දිවා කාලයේ දී නිවෙසක් බිඳ රුපියල් හතළිස් දෙලක්ෂ අනූපන්දාහක් පමණ වටිනා රන් භාණ්ඩ සොරකමක් සිදු කර ඇත.\nමොහු මාතලේ පොලිසියේ අපරාධ අංශය මඟින් කිහිප අවස්ථාවකදීම අත්අඩංගුවට ගෙන අධිකරණයට ඉදිරිපත් කර ඇති අයෙකි.\nමෙලෙස අත්අඩංගුවට ගත් පුද්ගලයා මාතලේ, මීවත්ත කුඹුර පාරේ නිවෙසක් බිඳ රන් මාල 02, හවඩි 01, තැලි 03, මුදු 02, කරාබු ජෝඩු 02, පෙන්ඩන්ට් 01 සොරකම් කර ඇත. සොරකම් කළ මෙම භාණ්ඩ වවුනියාව, ඊචම්කුලම් නිවෙසක පොහොර බෑගයක දමා වළ දමා තිබියදී පසුගිය 8 වැනි දින අපරාධ අංශයේ නිලධාරීන් විසින් අත්අඩංගුවට ගෙන ඇත. ඔහුගේ උපන් ගම රත්තොට බවත් නාවුල, වවුනියාව ආදී ප්‍රදේශවල පදිංචි විවාහක එක්දරු පියෙක් වන තිස් එක් හැවිරිඳි පුද්ගලයෙකි. මොහු ගැන විශේෂ විමර්ශනයක් කර මාතලේ මහේස්ත්‍රාත් අධිකරනයට ඉදිරිපත් කිරීමට නියමිතයි.\nමාතලේ ජ්‍යෙෂ්ඨ පොලිස් අධිකාරී අනුරුද්ධ බණ්ඩාරනායක, සහකාර පොලිස් අධිකාරී රෝහණ වනිගසේකර, වැඩ බලන මූලස්ථාන ප්‍රධාන පොලිස් පරීක්ෂක රත්නායක මහත්වරුන්ගේ උපදෙස් මත අපරාධ අංශයේ ස්ථානාධිපති උ.පො.ප. ඒකනායක, සේනාරත්න, බංඩාර, හෙට්ටිආරච්චි, සැරයන් (6922) බංඩාරනායක, (14613) දිසානායක, (35809) දිමුතු, (35893) අසේල, (57114) ජනක, (66784) කරුණාරත්න, (35827) හේවගේ යන නිලධාරීන් මෙම වැටලීමට සහාය වූහ.\n\nඋකුවෙල සංචාරක ප්‍රියන්ත සුමනසේන",
       "URL": "https://www.dinamina.lk/2023/09/11/provincial-news/21037/%e0%b7%80%e0%b6%bb%e0%b7%99%e0%b6%b1%e0%b7%8a%e0%b6%ad%e0%b7%94%e0%b6%9a%e0%b6%bb%e0%b7%94-%e0%b6%b8%e0%b7%84-%e0%b6%af%e0%b7%80%e0%b6%bd%e0%b7%8a-%e0%b6%b1%e0%b7%92%e0%b7%80%e0%b7%99%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/56/"
}