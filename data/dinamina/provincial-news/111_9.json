{
       "Source": "dinamina",
       "Timestamp": "August 2, 2023 1:01 am",
       "Headline": "කතුන්ගේ ඡායාරූපවලට  නිරුවත් රූ බද්ධ කර  අන්තර්ජාලයට දමලා",
       "News Content": "පැමිණිල්ල ආවේ මීරිගම කතකගෙන්\n\n\n\nටික්ටොක් එකවුන්ට් විශාල ප්‍රමාණයක් නිර්මාණය කර කොන්ත්‍රාත් මත කාන්තාවන්ගේ හා විවිධ ජනප්‍රිය පුද්ගලයන්ගේ ජායාරූපවලට නිරුවත් දර්ශන යොදා අන්තර් ජාලයට මුදා හැර ඇති පුද්ගලයෙකු පෙරේදා (31) පස්වරුවේ අත් අඩංගුවට ගත් බව මීරිගම පොලීසිය පවසයි.\n\nමීරිගම හල්පෙ ප්‍රදේශයේ කාන්තාවකගේ ජායාරූපයකට නිරුවත් කොටසක් බද්ධ කර අන්තර්ජාලයට මුදා හැර ඇති බව කියන සිද්ධියක් සම්බන්ධව ලද පැමිණිල්ලකට අනුව පරීක්ෂණ පවත්වා\n\nසැකකාර පුද්ගලයා මීරිගම ප්‍රදේශයේ දීම අත්අඩංගුවට ගත් බව ද පොලීසිය කීය. කිරිබත්ගොඩ සපුගස්කන්ද ප්‍රදේශයේ පදිංචි පුද්ගලයකු බව ද පොලිසිය සඳහන් කළේය. මොහු ටික්ටොක් එකවුන්ට් විශාල ප්‍රමාණයක් නිර්මාණය කර විවිධ පුද්ගලයන් ගේ අවශ්‍යතා මත රට පුරා කාන්තාවන්ගේ හා ජනප්‍රිය පුද්ගලයන්ගේ ජායාරූපවලට නිරුවත් දර්ශන කොටස් බද්ධකර අන්තර් ජාලයට මුදා හැර ඇති බවට පරීක්ෂණවලදී හෙළි වී ඇත.\n\nරුපියල් ලක්ෂ ගණනින් කොන්ත්‍රාත් ලබා ගෙන එම නිරුවත් දර්ශන ඇතුළත් වීඩියෝ හා ජායාරූප එම කාන්තාවන්ට හා ජනප්‍රිය පුද්ගලයන්හට අපහාස කිරීම් සඳහා අන්තර් ජාලය මගින් මොහු ප්‍රසිද්ධ කර ඇති බවද පොලීසිය කීය.\n\nමොහු රටපුරාම විශාල පිරිසකගේ ජායාරූපවලට නිරුවත් කොටස් බද්ධකර ප්‍රසිද්ධ කර ඇති බව ද පොලීසිය සඳහන් කළේය. මොහු පිළිබඳව රටපුරා පොලිස් ස්ථාන දැනුම්වත් කර වැඩිදුරටත් පරීක්ෂණ පවත්වා ගෙන යයි.\n\nගම්පහ ජ්‍යෙෂ්ඨ පොලිස් අධිකාරී ජගත් රෝහණ හා අත්තනගල්ල සහකාර පොලිස් අධිකාරී ප්‍රසාද් ප්‍රනාන්දු යන මහත්වරුන්ගේ උපදෙස් පරිදි මීරිගම පොලිස් ස්ථානාධිපති ප්‍රධාන පොලිස් පරීක්ෂක උපුල් හෙට්ටිආරච්චි මහතාගේ මෙහෙය වීම එහි අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක වසන්ත රංජිත් ප්‍රියදර්ශන, කාන්තා උප පොලිස් පරීක්ෂක තුෂාරිකා රතනමලල හා කාන්තා පොලිස් සැරයන් (2563) යන මහත්ම මහත්මීන් ඇතුළු පොලිස් නිලධාරීන් පිරිසක් වැටලීමට සහභාගි වූහ.\n\nවාරණ ආනන්ද ඉ ජයකොඩි සහ කොටදෙණියාව ඇම් පී කුමාර.",
       "URL": "https://www.dinamina.lk/2023/08/02/provincial-news/10905/%e0%b6%9a%e0%b6%ad%e0%b7%94%e0%b6%b1%e0%b7%8a%e0%b6%9c%e0%b7%9a-%e0%b6%a1%e0%b7%8f%e0%b6%ba%e0%b7%8f%e0%b6%bb%e0%b7%96%e0%b6%b4%e0%b7%80%e0%b6%bd%e0%b6%a7-%e0%b6%b1%e0%b7%92%e0%b6%bb%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/111/"
}