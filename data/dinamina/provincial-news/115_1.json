{
       "Source": "dinamina",
       "Timestamp": "August 1, 2023 12:30 am",
       "Headline": "මුන්දලමෙන් අතුරුදන් වූ නිවුන් දැරියන්ගෙන් අයෙක් ගිරිඋල්ලේ නිවසක",
       "News Content": "මුන්දලම මංගලඑළිය ප්‍රදේශයේ දී පසුගිය ජූලි 25වන දින සිට අතුරුදන්ව සිටි නිවුන් දැරියන් දෙදෙනාගෙන් එක් දැරියක ඇගේ 15 හැවිරිදි පෙම්වතා සොයා දුන් ගිරිඋල්ල හඳපාන්ගොඩ ප්‍රදේශයෙ නිවසක රැඳී සිටිය දී මුන්දලම පොලිසියෙ නිලධාරීන් කණ්ඩායමක් 30වන දින සොයා ගෙන තිබේ.\nමෙසේ අතුරුදන්ව සිට ඇත්තේ මුන්දලම ප්‍රදේශයෙ පාසලක 10 ශ්‍රේණීයේ අධ්‍යාපනය හදාරමින් සිටි 15 හැවිරිදි නිවුන් දැරියන් දෙදෙනෙකි.\n\nපොලිසිය පවසන්නේ මෙම නිවුන් දැරියන් දෙදෙනාගෙන් එක් දැරියක පසුගිය අප්‍රේල් මාසයෙ දී දුරකතනයෙන් හඳුනාගත් ගිරිඋල්ල ප්‍රදේශයෙ 15 හැවිරිදි පාසල් සිසුවකු සමඟ සම්බන්ධතාවක් පවත්වාගෙන ගොස් ඇති බවයි. එම පාසල් සිසුවා හමුවීමට එක් නිවුන් දැරියන් ගොස් ඇති අතර ඇගේ තනියට අනෙක් දැරිය ද පසුගිය 22 දින හලාවත නගරයට ගොස් ඇති බවත් පසුව එදිනම මෙම සිසුවා සමඟ ගිරිඋල්ලේ නිවසකට ගොස් ඇති බවත් ය. එදින රාත්‍රි වීම නිසා පසුදින යළි මුන්දලම නිවසට පැමිණ තිබේ. එහි දී මව විසින් බැණ වැදීම හේතුවෙන් දැරියන් ගිරිඋල්ල හඳපාන්ගොඩ නිවසට ගොස් දින කීපයක් නිවසේ රැඳීමට නිවසේ කාන්තාවගෙන් ඉල්ලා ඇති බව කියයි.\n\nදුරකථන විශ්ලේෂණ වාර්තා මගින් සනාථ වු තොරතුරු අනුව අදාළ ප්‍රදේශයට ගොස් දැරිය පළමුව අත් අඩංගුවට ගෙන ඉන් පසුව අදාළ නිවසේ කාන්තව හා 15 හැවිරිදි පෙම්වතා සමඟ ඔහුට සහාය දක්වන ලද 17 හැවිරිදි සිසුවකු ද අත්අඩංගුවට ගැනීමට පොලිසිය කටයුතු කර ඇත.\nඔවුන් පුත්තලම අධිකරණයට ඉදිරිපත් කිරිමට නියමිතව තිබිණි.\n\nමුන්දලම පොලිස්ථානාධිපති ප්‍රධාන පොලිස් පරීක්ෂක අසිත ලක්රුවන් මහතාගේ උපදෙස් මත පොලිස් සැරයන් 38038 අමරසිංහ, කාන්තා පොලිස් සැරයන් 2532 චාන්දනි, කාන්තා පොලිස් කොස්තාපල් 12761 ඉෂාදී යන නිලධාරීන් පරීක්ෂණ සඳහා එක්ව තිබුණි.\nපුත්තලම අතිරේක හිරාන් ප්‍රියංකර ජයසිංහ",
       "URL": "https://www.dinamina.lk/2023/08/01/provincial-news/10608/%e0%b6%b8%e0%b7%94%e0%b6%b1%e0%b7%8a%e0%b6%af%e0%b6%bd%e0%b6%b8%e0%b7%99%e0%b6%b1%e0%b7%8a-%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b6%b1%e0%b7%8a-%e0%b7%80%e0%b7%96-%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/115/"
}