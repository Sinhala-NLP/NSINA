{
       "Source": "dinamina",
       "Timestamp": "August 31, 2023 1:00 am",
       "Headline": "විල්පත්තුව හා තබ්බෝව අභයභූමි මැද කලා ඔයේ දඩයමේ ගිය 11කට 75,000 බැඟින් දඩ",
       "News Content": "විල්පත්තුව හා තබ්බෝව අභයභූමිය මැදින් වූ කලා ඔයේ වන සතුන් දඩයම් කිරීමට සූදානමින් සිටියදී වනජීවි නිලධාරීන් විසින් අත්අඩංගුවට ගත් සැකකරුවන් 13 දෙනාගෙන් 11 දෙනකු වරද පිළිගැනීමෙන් පසු එක් අයකුට රුපියල් 75,000 බැඟින් රුපියල් අටලක්ෂ විසිපන්දහසක දඩ මුදලක් ගෙවන ලෙසට පෙරේදා (29) පුත්තලම මහේස්ත්‍රාත් සචින් චිරන්ත සතුරුසිංහ මහතා නියෝග කළේය\n\nවනාතවිල්ලුව හා කරුවලගස්වැව වනජීවි නිලධාරීන් විසින් සිදු කරන ලද ඒකාබද්ධ මෙහෙයුමක දී මෙම සැකකරුවන් අත්අඩංගුවට ගැනීමට සමත්ව තිබූ අතර, වැටලීම අතරතුරදී පලා ගිය සැකකරුවන් 8 දෙනකු සොයා පරීක්ෂණ ආරම්භ කර ඇති බව වනජීවි නිලධාරීහු පවසති. මේ සමඟ අදාළ සැකකරුවන්ට අමතරව මෙරට නිපදවන කොටන ගිනි අවියක්, බෝර 12 ගිනි අවියක්, පුරවන ලද පතරොම් හා මූනිස්සම් සමඟ අත්අඩංගුවට ගත් සැකකරුවන් දෙදෙනාට නඩු පැවරීමට කටයුතු කර තිබුණි. දඩ නියම වූ සැකකරුවන් 11 දෙනාට විල්පත්තුව ජාතික වන උද්‍යානයට ඇතුළු වීම, ශාක සතුන්ට හානි කළ හැකි ආයුධ සන්තකයේ තබා ගැනීම, විල්පත්තුව වන උද්‍යානයේ අඩි පාරක් ඉදි කිරීම යන චෝදනා යටතේ නඩු පවරා තිබුණි.\n\nඅදාළ සැකකරුවන් සමඟ අත්අඩංගුවට ගත් යතුරු පැදි 7ක් ජංගම දුරකතන ඇතුළු දෑ මුදා හැරීමට මහෙස්ත්‍රාත්වරයා අවසර ලබා දී නොතිබුණි.\n\nපුත්තලම අතිරේක – හිරාන් ප්‍රියංකර ජයසිංහ",
       "URL": "https://www.dinamina.lk/2023/08/31/provincial-news/18358/%e0%b7%80%e0%b7%92%e0%b6%bd%e0%b7%8a%e0%b6%b4%e0%b6%ad%e0%b7%8a%e0%b6%ad%e0%b7%94%e0%b7%80-%e0%b7%84%e0%b7%8f-%e0%b6%ad%e0%b6%b6%e0%b7%8a%e0%b6%b6%e0%b7%9d%e0%b7%80-%e0%b6%85%e0%b6%b7%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/67/"
}