{
       "Source": "dinamina",
       "Timestamp": "October 5, 2023 1:00 am",
       "Headline": "හක්කපටස් හැදූ අයෙක් හා අනුබල දුන් අයෙක් බඩුත් එක්ක කොටු",
       "News Content": "පානම, රදැල්ල රක්ෂිතයේ සතුන් දඩයම් කිරීම සඳහා හක්කපටස් හැදූ පුද්ගලයකු හා එයට ආධාර අනුබල දුන් අයකු හක්කපටස් සමඟ පොලිස් විශේෂ කාර්ය බළකායේ නිලධාරීන් විසින් අත්අඩංගුවට ගනු ලැබීය.\nඑහි දී වන සතුන් දඩයම් කිරීම සඳහා මෙරට නිෂ්පාදිත හක්කපටස් වර්ගයේ බෝම්බ 05ක් සන්තකයේ තබාගෙන සිටි අලිගම්බේ, අක්කරපත්තු ප්‍රදේශයේ පදිංචි 41 හැවිරිදි පුද්ගලයකු සහ ඒ සඳහා ආධාර අනුබල දුන් එම ප්‍රදේශයේම 24 හැවිරිදි පුද්ගලයකුද අත්අඩංගුවට ගෙන වැඩිදුර විමර්ශන කටයුතු සඳහා පානම පොලිස් ස්ථානය වෙත භාර දී ඇත. මෙම හක්කපටස් විවිධ පුපුරන ද්‍රව්‍ය යොදා සකස් කර ඇති අතර, මෙය ඉතාම සුළු තෙරපීමකින් වුවද පුපුරා විශාල හානියක් සිදු විය හැකිය. මෙය සතුන්ගේ ආහාර සඳහා දමා සතුන් ඝාතනය කර එම සතුන්ගේ මස් අලෙවි කරන බවද පැවසේ.\nපොලිස් විශේෂ කාර්ය බළකාය ශාස්ත්‍රවෙල කඳවුරේ නිලධාරීන්ට ලද තොරතුරකට අනුව විශේෂ කාර්ය බළකාය අණදෙන නිලධාරී නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි පොලිස් අධිකාරී ගුණසිරි මහතාගේ මෙහෙයවීම මත, සහකාර පොලිස් අධිකාරී අශෝක මහතාගේ අධීක්ෂණයෙන් විශේෂ කාර්ය බළකාය ශාස්ත්‍රවෙල කඳවුරේ උප පොලිස් පරීක්ෂක එච්.එන්.කේ.බී. ගයාශාන් ඇතුළු නිලධාරීන් කණ්ඩායමක් විසින් පානම පොලිස් වසමේ රදැල්ල රක්ෂිතයේ, වන්නන්දාර ප්‍රදේශයේ දී මෙම වැටලීම සිදු කර ඇත.\n\nදිගාමඬුල්ල විශේෂ ඩබ්ලිව්. චන්ද්‍රපාල",
       "URL": "https://www.dinamina.lk/2023/10/05/provincial-news/27818/%e0%b7%84%e0%b6%9a%e0%b7%8a%e0%b6%9a%e0%b6%b4%e0%b6%a7%e0%b7%83%e0%b7%8a-%e0%b7%84%e0%b7%90%e0%b6%af%e0%b7%96-%e0%b6%85%e0%b6%ba%e0%b7%99%e0%b6%9a%e0%b7%8a-%e0%b7%84%e0%b7%8f-%e0%b6%85%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/16/"
}