{
       "Source": "dinamina",
       "Timestamp": "September 14, 2023 2:41 am",
       "Headline": "නල්ලූර් කන්දසාමී කෝවිලේ තෙරපුමෙන් දෙදෙනෙක් රෝහලේ",
       "News Content": "යාපනයේ නල්ලූර් කන්දසාමී කෝවිලේ සප්ත රාත්‍රී විශේෂ පූජාවට පැමිණි බැතිමතුන් තෙරපීමකට ලක්වීම නිසා බැතිමතුන් හයදෙනෙකු පෙරේදා (12) රාත්‍රී සිහිමූර්ජා වී තිබේ.\n\nඑලෙස සිහිමූර්ජා වූ බැතිමතුන් රැගෙනයාමට පැමිණි ගිලන් රථවලටද අදාළ ස්ථානයට යාමට නොහැකි වූ නිසා සිහිමූර්ජා වූ බැතිමතුන්ගේ ජීවිත දැඩි අවදානමකට ලක්ව තිබී ඇත.\n\nවහාම පොලිසිය එම ස්ථානයට ගොස් කෝවිලේ පාලන අධිකාරිය විසින් ඉදිකොට තිබූ මාර්ග බාධක කඩාදමා සිහිමූර්ජා වූ පිරිස බේරාගෙන තිබේ.\n\nඑම පිරිසට වෛද්‍ය හා ප්‍රථමාධාර ආයතනවල නිලධාරීන් විසින් මූලික ප්‍රතිකාර ලබා දී සිහිමූර්ජා ගතිය ඉවත් කොට ප්‍රකෘති තත්ත්වයට පත් කරගෙන ඇත. පසුව ඔවුන්ගෙන් දෙදෙනෙකු රෝහල්ගත කොට ඇති අතර, අනෙක් හතර දෙනා මූලික ප්‍රථමාධාර හේතුවෙන්ම සුවය ලබා ඇත.\n\nමේ සිද්ධියෙන් පසුව කම්පාවට හා බියට පත් බැතිමතුන් විශාල පිරිසක් පූජාවට සහභාගී නොවී නිවෙස්වලට ගොස් ඇත.\n\nනල්ලූර් කෝවිලේ පාලන අධිකාරිය විසින් යාපනය මහ නගර සභාව සමඟ එක්ව කෝවිලට පැමිණෙන බැතිමතුන් සීමා කර ගැනීම සඳහා යකඩෙන් ගේට්ටු හා මාර්ග බාධක විශාල ප්‍රමාණයක් යොදා ඇති අතර, කෝවිලේ මංගල්‍යයට සහභාගි වූ බැතිමතුන් පිරිස ඉතා අධිකවීම නිසා ඔවුන් මෙම ආරක්ෂිත ගේට්ටුවලට හිර වී හුස්ම ගැනීමට නොහැකි වීම නිසා මෙම අවාසනාවන්ත සිදු වීම සිදුව තිබේ.\n\nයාපනයේ බැතිමතුන් හා පොලිසිය වහාම එම මාර්ග බාධක හා ආරක්ෂිත වැටවල් පිළිවෙළකට යොදන ලෙසත් අනවශ්‍ය ලෙස යොදා ඇති එම බාධක ඉවත් කරන ලෙසත් කෝවිලේ පාලන අධිකාරියෙන් ඉල්ලීමක් කොට තිබේ.\n\nනල්ලූර් කෝවිලේ අවසන් දින කිහිපයේ විශේෂ පූජාවන් පැවැත්වෙන නිසා ඉතා විශාල බැතිමතුන් පිරිසක් ඒ දිනවල එම පූජාවන්ට සහභාගි වීමට නියමිතය.\n\nබැතිමතුන් සිහිමූර්ජා වන අවස්ථාව වන විට කෝවිල තුළ බැතිමතුන් ලක්ෂ දෙකක් පමණ සිට ඇත.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/09/14/provincial-news/22011/%e0%b6%b1%e0%b6%bd%e0%b7%8a%e0%b6%bd%e0%b7%96%e0%b6%bb%e0%b7%8a-%e0%b6%9a%e0%b6%b1%e0%b7%8a%e0%b6%af%e0%b7%83%e0%b7%8f%e0%b6%b8%e0%b7%93-%e0%b6%9a%e0%b7%9d%e0%b7%80%e0%b7%92%e0%b6%bd%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/49/"
}