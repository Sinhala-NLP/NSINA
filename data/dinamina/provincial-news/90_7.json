{
       "Source": "dinamina",
       "Timestamp": "August 16, 2023 1:00 am",
       "Headline": "හොර 5000හේ නෝට්ටු 18ක් එක්ක සැක 2ක් දැලේ",
       "News Content": "ව්‍යාජ රුපියල් 5,000 නෝට්ටු 18 සමගින් සැකකරුවන් දෙදෙනෙකු (15) දින උදෑසන කටුනායක පොලිසියේ අපරාධ විමර්ශන අංශයේ නිලධාරීන් පිරිසක් විසින් සිදු කළ විශේෂ මෙහෙයුමකදී අත්අඩංගුවට ගෙන තිබේ.\n\nමොවුන් අතරින් එක් අයෙකු 38 හැවිරිදි කොළඹ,මාළිගාවත්ත ප්‍රදේශයේ පදිංචි කාන්තාවක් වන අතර අනෙක් පුද්ගලයා නිකවැරටිය ප්‍රදේශයේ පදිංචි 26 හැවිරිදි තරුණයෙකි. මෙම තරුණයා කටුනායක කෝවින්න ප්‍රදේශයේ ජංගම දුරකථන අලුත්වැඩියා කිරීමේ වෙළෙඳ සලක් පවත්වා ගෙන යන අතර මොවුන් දෙදෙනා එම ප්‍රදේශයේම තාවකාලිකව නේනේවාසිකාගාරයක නවාතැන් ගෙන සිටිති.\n\nමෙම කාන්තාව (15) දින උදෑසන කටුනායක 18 කණුව ප්‍රදේශයේ ආපන ශාලාවකින් ආහාරපාන ලබා ගෙන මෙම ව්‍යාජ රුපියල් 5,000 නෝට්ටුවක් ලබා දී ඇති අතර එම ආපනශාලා හිමිකරුවන් මේ පිළිබඳව කටුනායක පොලිසිය දැනුවත් කිරීමට පියවර ගෙන තිබුණි.\n\nඒ අනුව මෙම කාන්තාව අත්අඩංගුවට ගත් කටුනායක පොලිසියේ අපරාධ විමර්ශන අංශයේ නිලධාරීන් ඇයගෙන් සිදු කළ දීර්ඝ ප්‍රශ්න කිරීම් වලින් අනතුරුව මෙම ජංගම දුරකථන අලුත්වැඩියාකරු ද අත්අඩංගුවට ගැනීමට පියවර ගෙන තිබුණි.\n\nමෙම සැකකරුවන් දෙදෙනා මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිතය.",
       "URL": "https://www.dinamina.lk/2023/08/16/provincial-news/14497/%e0%b7%84%e0%b7%9c%e0%b6%bb-5000%e0%b7%84%e0%b7%9a-%e0%b6%b1%e0%b7%9c%e0%b7%8a%e0%b6%a7%e0%b7%8a%e0%b6%a7%e0%b7%94-18%e0%b6%9a%e0%b7%8a-%e0%b6%91%e0%b6%9a%e0%b7%8a%e0%b6%9a-%e0%b7%83%e0%b7%90%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/90/"
}