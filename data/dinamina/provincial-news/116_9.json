{
       "Source": "dinamina",
       "Timestamp": "July 31, 2023 1:00 am",
       "Headline": "පාදුක්කේ ගේක රඳවා තබා ගත් ආච්චිටයි සීයටයි වැඩ වරදියි",
       "News Content": "ලුණුගල යපම්ව විදුහලේ ඉගෙනුම ලබන 14 හැවිරිදි බාලවයස්කාර පාසල් සිසුවියක ත්‍රිරෝද රථයක දමා ගෙන පැහැරගෙන ගෙන ගොස් පාදුක්ක කහවල ප්‍රදේශයේ නිවසක රඳවා ගෙන සිටියදී දැරිය සමඟ ආච්චි සහ සීයා (30) සැකපිට අත්අඩංගුවට ගත් බව ලුණුගල පොලිසිය පවසයි. මෙසේ අත්අඩංගුවට ගෙන ඇත්තේ දැරියගේ මවගේ පියා සහ මවගේ මව වන පාදුක්ක කහවල යටවතුර පාර පදිංචි 54, 56 වියේ පසුවෙන මිත්තනියක, මුත්තණුවන් යැයි පොලිසිය කීය.\nලුණුගල හොප්ටන් බුලුගොල්ල ප්‍රදේශයේ පදිංචි ලුණුගල යපම්ව විදුහලේ ඉගෙනුම ලබන 14 හැවිරිදි බාලවයස්කාර පාසල් දැරියගේ මව දැනට වසර තුනක පමණ කාලයක සිට විදෙසයක රැකියාවක් නිරත බවත්, දැරිය පියා සහ පියාගෙ මව සමඟ හොප්ටන් බුලුගොල්ල ප්‍රදේශයේ නිවසක පදිංචිව සිටින බවත් පොලිසිය පැවසීය.\nමෙම දැරියට පියා සහ මිත්තනිය හිරිහැර කරන බවත්, ඒ අනුව දැරිය මවගේ පාදුක්ක කහවල ප්‍රදේශයේ පදිංචි මිත්තනිය ට සහ මුත්තණුවන් ට දුරකථන ඇමතුමක් ලබා දී ඒ බව දැනුම් දී ඇතැයි පොලිසිය සඳහන් කළේය.\nපසුව දැරිය ඉකුත් 5 වන දින උදෑසන පාසල් යන බව පවසා නිවසින් පිටත්ව ගොස් ඇති අතර, ත්‍රිරෝද රථයකින් පාදුක්ක ප්‍රදේශයේ සිට ලුණුගල නගරයට පැමිණ සිටි දැරියගේ මිත්තනිය සහ මුත්තණුවන් දැරියගේ පියාට හෝ බාරකරුවනට නොදන්නවා දැරිය ත්‍රිරෝද රථයේ දමාගෙන පාදුක්ක කහවල ප්‍රදේශයේ නිවසට රැගෙන ගොස් ඇති බවත් පොලිසිය පවසයි.\nපාසල් ගිය දැරිය යළි නිවසට නොපැමිණි හෙයින් දැරිය අතුරුදහන් ව ඇති බවට දැරියගේ පියා ලුණුගල පොලිසිය ට පැමිණිලි කර ඇත.\nමේ අතරතුරේ අතුරුදන් වූ බව කියන බාලවයස්කාර දැරිය ඉකුත් 7 වන දින පියාට දුරකථන ඇමතුමක් ලබා දෙමින් තමා හොඳට සිටින බව පවසා ඇය සිටින ස්ථානය නොදන්නවා ඇති බවත් පොලිසිය පැවසීය.\nඑම දුරකථන ඇමතුම් අංකය අනුව අධිකරණයේ ලබා ගත් නියෝගයක් අනුව ලුනුගල පොලිසියේ නිලධාරීන් පාදුක්ක පොලිසියේ ද සහාය මත අදාළ දුරකථන අංකය අනුව පරීක්ෂණ පවත්වා දැරිය පාදුක්ක කහවල යටවතුර පාර ප්‍රදේශයේ නිවසක සිටියදී මෙසේ මිත්තනිය, මුත්තණුවන් සමඟ අත්අඩංගුවට ගත් බවද උසස් පොලිස් නිළධාරියෙක් සඳහන් කළේය.\nබාලවයස්කාර දැරියක නීත්‍යනුකූල භාරකාරත්වයෙන් අපහරණය කිරිමේ චෝදනාව යටතේ සැකකාර මිත්තනිය සහ මුත්තණුවන්ට එරෙහිව නඩු පවරන බව ද පොලිසිය පවසයි.\nබාලවයස්කාර දැරිය වෛද්‍ය පරීක්ෂණයක් සදහා බදුල්ල මහ රෝහලට ඇතුළත් කර ඇත.\nබදුල්ල ජේෂ්ඨ පොලිස් අධිකාරි සුජිත් වෙදමුල්ල, පොලිස් අධිකාරි බුද්දික ගුණසේකර, සහකාර පොලිස් අධිකාරි දිලිප් ද සිල්වා යන මහත්වරුන්ගේ උපදෙස් මත ලුණුගල පොලිස් ස්ථානාධිපති ප්‍රධාන පොලිස් පරික්ෂක ප්‍රියන්ත කුමාර චන්ද්‍රසේකර මහතා ඇතුළු නිලධාරී වැඩිදුර පරික්ෂණ පවත්වති.\nසී. ගමගේ සොරණාතොට සමූහ",
       "URL": "https://www.dinamina.lk/2023/07/31/provincial-news/10289/%e0%b6%b4%e0%b7%8f%e0%b6%af%e0%b7%94%e0%b6%9a%e0%b7%8a%e0%b6%9a%e0%b7%9a-%e0%b6%9c%e0%b7%9a%e0%b6%9a-%e0%b6%bb%e0%b6%b3%e0%b7%80%e0%b7%8f-%e0%b6%ad%e0%b6%b6%e0%b7%8f-%e0%b6%9c%e0%b6%ad%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/116/"
}