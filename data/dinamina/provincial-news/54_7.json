{
       "Source": "dinamina",
       "Timestamp": "September 12, 2023 1:05 am",
       "Headline": "ස්වීඩනයේ සරසවි අධ්‍යාපනය ලැබීමට වීසා ගැටලුව විසඳන්න  තරුණ තරුණියන් බලධාරීන්ගෙන් ඉල්ලයි",
       "News Content": "\n\nස්වීඩනයේ විශ්වවිද්‍යාල අධ්‍යාපනය ලැබීමට සුදුසුකම් සපුරා සිටින ශ්‍රී ලාංකික තරුණ තරුණියන් අතරින් මේ දක්වා වීසා නොලැබුණු පිරිසට එම අවස්ථාව දෙමින් අදාළ වීසා ගැටලුව නිරාකරණය කරගැනීමට කාරුණික අවධානය යොමු කරන ලෙස අදාළ තරුණ තරුණියෝ බලධාරීන්ගෙන් ඉල්ලීමක් කරති.\n\n2023 අධ්‍යයන වර්ෂයට අදාළව ස්වීඩනයේ විශ්වවිද්‍යාල අධ්‍යාපනය ගැනීමට ශ්‍රී ලාංකිකයන් 980ක් පමණ අයැදුම් කර තිබෙන නමුත් 407 දෙනකුට මේ වන විට වීසා ලැබී තිබෙන බව ද, මෙතෙක් වීසා නොලැබුණු පිරිස සඳහා කඩිනමින් වීසා දීම සම්බන්ධයෙන් අවධානය යොමු කරන ලෙස ‘ආදරෙන් ඉගෙන ගන්න ඉඩ දෙන්න’ පදනම ඉල්ලීමක් කරයි.\n\nස්වීඩන් සංක්‍රමණ ඒජන්සියෙන් වීසා නිකුත් කරන නමුත් එම ආයතනයට කිසිදු බලපෑමක් සිදු නොකරන බව ද මේ වීසා ගැටලුව නිරාකරණය කරගැනීම සම්බන්ධයෙන් මේ වන විට ශ්‍රී ලංකා විදේශ කටයුතු අමාත්‍යාංශය, ස්වීඩනයේ පිහිටි ශ්‍රී ලංකා තානාපති කාර්යාලය, ඉන්දියාවේ නවදිල්ලි නුවර පිහිටි ස්වීඩන් තානාපති කාර්යාලය, ස්වීඩන් පාර්ලිමේන්තුව මෙන්ම ඒ ඒ විශ්වවිද්‍යාලවල උපකුලපතිවරුන් ද දැනුම්වත් කිරීමට පියවර ගෙන තිබෙන බව ද, ඒ අනුව මේ පිළිබඳව අවධානය යොමු කර ස්වීඩන් වීසා අපේක්ෂාවෙන් සිටින ශ්‍රී ලාංකික තරුණ තරුණියන්ට ඉදිරියේදී වීසා දීමට පියවර ගනු ඇති බව ද ‘ආදරෙන් ඉගෙන ගන්න ඉඩ දෙන්න’ පදනමේ සභාපති අරවින්ද රත්නායක මහතා පවසයි.\n\nඒ මහතා මේ බව සඳහන් කළේ කොළඹදී පසුගියදා (07) පැවති මාධ්‍ය හමුවකට සහභාගි වෙමිනි.\n\nඑහිදී වැඩිදුරටත් අදහස් දක්වමින් ඒ මහතා මෙලෙස ද පෙන්වා දුන්නේය.\n\n“අධ්‍යාපනය අතින් ස්වීඩනය ලෝකයේ පිළි ගත් රටක්. ශ්‍රී ලාංකිකයන් ලෙස අපි එරටට ගොස් උපාධියක් ගන්න කැමැතියි. 2023 අධ්‍යයන වර්ෂයට අදාළව ස්වීඩන් විශ්වවිද්‍යාල සඳහා සිසුන් තෝරා ගැනීමේ වැඩසටහන පසුගිය 2022 ඔත්කෝබර් මස 17 වැනිදා ආරම්භ වුණා. ප්‍රථම උපාධියකට මෙන්ම පශ්චාත් උපාධියක් වෙනුවෙන් ශ්‍රී ලාංකිකයන් විශාල පිරිසක් එහිදී ලියාපදිංචි වුණා. මේ වසරේ පෙබරවාරි පළමු වැනිදා දක්වා අපි ලිපි ලේඛන හා සුදුසුකම් ඉදිරිපත් කළා. ඉන්පසුව අයැදුම්පත සඳහා මුදල් ගෙවුවා. පසුව තෝරා ගත් සිසුන් ඒ ඒ විශ්වවිද්‍යාල සමඟ සම්බන්ධ වෙනවා. එයින් අනතුරුව මුදල් ගෙවීම කළ යුතු වෙනවා. මුදල් ගෙවූ පසුවයි වීසා සඳහා ස්වීඩන් සංක්‍රමණ ඒජන්සියෙන් අයැදුම් කරන්නේ. නිසි පරිදි අයැදුම්පත් සම්පූර්ණ කර තිබෙනවා නම් එම ආයතනයෙන් වීසා නිකුත් කරනවා. එම ආයතනයෙන් වීසා නිකුත් කිරීම සම්බන්ධයෙන් තමයි මෙතැන ගැටලු තිබෙන්නේ. මේ වන විට 980ක් පමණ අයැදුම් කර තිබෙනවා. එයින් 407 දෙනකුට පමණ වීසා ලැබී තිබෙනවා.”\n\nමේ අවස්ථාවට ‘ආදරෙන් ඉගෙන ගන්න ඉඩ දෙන්න’ පදනමේ අනුර එදිරිසිංහ මහතා සහ රුවන්දි සිල්වා මහත්මිය ද එක්ව සිටියහ.\n\nඡායාරූපය – සුලෝචන ගමගේ\n\nමහින්ද අලුත්ගෙදර",
       "URL": "https://www.dinamina.lk/2023/09/12/provincial-news/21323/%e0%b7%83%e0%b7%8a%e0%b7%80%e0%b7%93%e0%b6%a9%e0%b6%b1%e0%b6%ba%e0%b7%9a-%e0%b7%83%e0%b6%bb%e0%b7%83%e0%b7%80%e0%b7%92-%e0%b6%85%e0%b6%b0%e0%b7%8a%e0%b6%ba%e0%b7%8f%e0%b6%b4%e0%b6%b1%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/54/"
}