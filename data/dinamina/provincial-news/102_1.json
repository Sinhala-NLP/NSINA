{
       "Source": "dinamina",
       "Timestamp": "August 9, 2023 1:00 am",
       "Headline": "දියවැලකට ගසාගෙන ගිය චීන ජාතිකයා බේරාගනියි",
       "News Content": "හික්කඩුව සංචාරක පුරයට අයත් පන්නන්ගොඩ ප්‍රදේශයේ මුහුදේ දිය නාමින් සිටියදී දිය වැළකට හසුවී ඈත මුහුදට ගසාගෙන යමින් සිටි 37 හැවිරිදි චීන ජාතිකයකුගේ ජීවිතය බේරා ගැනීමට හික්කඩුව පොලිසියේ ජීවිතාරක්ෂක ඒකකයේ ස්ථානාධිපති පොලිස් පරීක්ෂක හේවගේ මහතා ඇතුළු පොලිස් ජීවිතාරක්ෂක පිරිසක් පෙරේදා (7) සමත්ව තිබේ.\n\nමේ දිනවල මුහුද ඉතා රළු වීම හේතුවෙන් මෙම පුද්ගලයා බේරා ගුනීමට මීටර් 500ක් පමණ ඈතට පිහිනා ගොස් මහත් පරිශ්‍රමයක් දැරීමට සිදුවූ බව පොලිස් නිලධාරීහු පැවසූහ. චීන ජාතිකයාගේ ජීවිතය බේරා ගැනීමට පොලිස් ජීවිතාරක්ෂක ඒකකයේ පොලිස් කොස්තාපල්වරුන් වන සමන් (81219), බලගල්ල (37918), වෙරළ ආරක්ෂක නිලධාරීන් වන චාමර සහ රත්නායක යන මහත්වරු ද එක්ව සිටියහ. චීන ජාතික සංචාරකයා ගොඩබිමට රැගෙනවිත් මූලික ප්‍රථමාධාර ලබා දීම ද සිදු කෙරුණි.",
       "URL": "https://www.dinamina.lk/2023/08/09/provincial-news/12732/%e0%b6%af%e0%b7%92%e0%b6%ba%e0%b7%80%e0%b7%90%e0%b6%bd%e0%b6%9a%e0%b6%a7-%e0%b6%9c%e0%b7%83%e0%b7%8f%e0%b6%9c%e0%b7%99%e0%b6%b1-%e0%b6%9c%e0%b7%92%e0%b6%ba-%e0%b6%a0%e0%b7%93%e0%b6%b1-%e0%b6%a2/",
       "Category": "provincial-news",
       "Parent URL": "https://www.dinamina.lk/category/provincial-news//page/102/"
}