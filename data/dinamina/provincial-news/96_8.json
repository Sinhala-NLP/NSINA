{
       "Source": "dinamina",
       "Timestamp": "August 14, 2023 2:16 am",
       "Headline": "අර්තාපල් තීරු සැකසීමේ කර්මාන්ත ශාලාවක් කහත්තේවෙලට",
       "News Content": "ජනාධිපති රනිල් වික්‍රමසිංහ මහතාගේ කෘෂි නවීකරණ ප්‍රතිපත්තිය අනුව කෘෂිකර්ම අමාත්‍යංශයේ කුඩා පරිමාණ කෘෂි ව්‍යාපාර සහභාගීත්ව වැඩසටහන යටතේ බණ්ඩාරවෙළ කහත්තේවෙල ශ්‍රී සංඝරාජ පිරිවෙන් පරිශ්‍රයේ ඉඳිකළ අර්තාපල් තීරු සැකසීමේ කර්මාන්ත ශාලාවක් ඉකුත්(11)වෙනිදා කෘෂිකර්ම ඇමති මහින්ද අමරවීර මහතා විසින් විවෘත කරන ලදි.\nකෘෂිකර්ම සංවර්ධනය සඳහා වූ ජාත්‍යන්තර අරමුදල,කුඩා පරිමාණ කෘෂි ව්‍යාපාර සහභාගීත්ව වැඩසටහන සහ කහත්තේවෙල ගොවිජන සංවිධානය එක්ව රුපියල් මිලියන 50 වැයකොට ඉඳිකරන ලද මෙම කර්මාන්ත ශාලාවට ප්‍රදේශයේ ගොවීන්ගෙන් මිලට ගන්නා අර්තාපල් ගුණාත්මක භාවයෙන් සකසා තීරුකර පැකට් දේශීය වෙළෙඳ පොළට බෙදාහැරීම සිදුකෙරේ.ප්‍රදේශයේ ගොවීන්ට තම අස්වැන්නට ඉහළ මිලක් ලබාගැනීමට මෙමඟින් අවස්ථාව හිමිවේ. කර්මාන්ත ශාලාව විවෘත කිරීමේ අවස්ථාවට ශ්‍රී සංඝරාජ පිරිවෙනේ පරිවෙනාධිපති කහත්තේවෙල රතනසිරි ස්වාමීන්වහන්සේ සහ ඌව පළාත් ආණ්ඩුකාරවර ඒ.ජේ.එම් මුසම්මිල්,පා.ම සුදර්ශන දෙනිපිටිය,කෘෂිකර්ම අමාත්‍යංශයේ ලේකම් ගුණදාස සමරසිංහ යන මහත්වරු සහභාගී වූහ.\n\nඩී.එස් ගුණතිලක\nඌව වෙල්ලස්ස විශේෂ",
       "URL": "https://www.dinamina.lk/2023/08/14/provincial-news/13687/%e0%b6%85%e0%b6%bb%e0%b7%8a%e0%b6%ad%e0%b7%8f%e0%b6%b4%e0%b6%bd%e0%b7%8a-%e0%b6%ad%e0%b7%93%e0%b6%bb%e0%b7%94-%e0%b7%83%e0%b7%90%e0%b6%9a%e0%b7%83%e0%b7%93%e0%b6%b8%e0%b7%9a-%e0%b6%9a%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/96/"
}