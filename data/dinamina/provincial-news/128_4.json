{
       "Source": "dinamina",
       "Timestamp": "July 19, 2023 1:00 am",
       "Headline": "දෙදෙනකු පැහැරගෙන කෝටියක් කොල්ලකෑ 2ක් දැලේ",
       "News Content": "පුද්ගලයන් දෙදෙනකු පැහැරගෙන ගොස් කිරුළපන නි‍ෙවසක රඳවා තබා මරණීය තර්ජනය කර රුපියල් කෝටියකට ආසන්න මුදලක් කොල්ලකෑ කණ්ඩායමේ දෙදෙනෙක් අත්අඩංගුවට ගත් බව කොහුවල පොලිසිය කියයි.\n\nරුපියල් ලක්ෂ 87ක මුදලක් සහ අමෙරිකන් ඩොලර් 3000ක මුදලක් සැකකරුවන් කොල්ලකා තිබිණි.\n\nපිරමීඩ මූල්‍ය ගනුදෙනුවල යෙදෙන පුද්ගලයන් දෙදෙනෙකු කොහුවල දුටුගැමුණු වීදිය සුපිරි වෙළෙඳසැලකට ගොස් සිය මෝටර් රථය වෙත පැමිණෙමින් සිටියදී සුඛෝපභෝගී වාහන තුනකින් පැමිණ තිබූ හය දෙනෙකුගෙන් පමණ වූ කල්ලියක් පුද්ගලයන් දෙදෙනාව පැහැරගෙන තිබිණි.\n\nඅනතුරුව එම පුද්ගලයන් දෙදෙනාව කිරුළපන ප්‍රදේශයේ නිවසකට රැගෙන ගොස් එහි සිරකර මුදල් ඉල්ලා ඇති අතර අනතුරුව ඔවුන් පැමිණි වාහනයේ මුදල් තිබෙන බවට පැවසීමෙන් අනතුරුව කොල්ලකරුවන් ඔවුන් දෙදෙනාව එම ස්ථානයට රැගෙනවිත් මුදල් කොල්ලකෑමෙන් අනතුරුව පලාගොස් තිබූ බව පොලිසිය කියයි. කොල්ලකරුවන් බී එම් ඩබ්ලිව් මෝටර් රථයකින්, කේඩීඑච් වෑන් රථයකින් සහ වැගන් ආර් රථයකින් පැමිණ තිබූ බව කොල්ලකෑමට ලක් වූ පුද්ගලයන් දෙදෙනා පැමිණිලි කර තිබිණි.\n\nතමන් වාහන දෙකක් විකුණා ලබාගත් මුදල් කොල්ලකෑ බව ඔවුන් දෙදෙනා වැඩිදුරටත් පොලිසිය වෙත පැමිණිලි කර තිබිණි.\n\nඅත්අඩංගුවට ගත් සැකකරුවන් දෙදෙනා හම්බන්තොට පදිංචිකරුවන් බවත් පැමිණිලිකරුවන් මාතර අඟුණුකොළපැලැස්ස පදිංචිකරුවන් බවත් පොලිසිය කියයි.\n\nකොල්ලකෑමට සම්බන්ධ ප්‍රධාන සැකකරුවන් දෙදෙනෙකු ඇතුළු තවත් කිහිප දෙනෙකු අත්අඩංගුවට ගැනීමට නියමිත බව උසස් පොලිස් නිලධාරියෙක් පැවැසීය.",
       "URL": "https://www.dinamina.lk/2023/07/19/provincial-news/7504/%e0%b6%af%e0%b7%99%e0%b6%af%e0%b7%99%e0%b6%b1%e0%b6%9a%e0%b7%94-%e0%b6%b4%e0%b7%90%e0%b7%84%e0%b7%90%e0%b6%bb%e0%b6%9c%e0%b7%99%e0%b6%b1-%e0%b6%9a%e0%b7%9d%e0%b6%a7%e0%b7%92%e0%b6%ba%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/128/"
}