{
       "Source": "dinamina",
       "Timestamp": "August 17, 2023 2:07 am",
       "Headline": "ගැහැනු ඇඳුම් ඇඳන් බයික්වලින් ඇවිත්  කල්වියන්කාඩු ගෙදරකට පහර දීලා බයිසිකල් හා පොත් බෑග­් පුච්චයි",
       "News Content": "කාන්තා ඇඳුම් පැලඳ වෙස් වළා ගනිමින් යතුරුපැදිවලින් පැමිණි හය දෙනෙකුගෙන් සමන්විත කණ්ඩායමක් යාපනයේ කල්වියන්කාඩු ප්‍රදේශයේ නිවසකට පෙරේදා (15) ප්‍රහාරයක් එල්ල කොට තිබේ. මෙම ප්‍රහාරයෙන් නිවසට දැඩි අලාභහානි සිදුව ඇති අතර ප්‍රහාරයට පැමිණි පිරිස ආපසු යන අතරවාරයේ නිවසේ සාලයේ නවතා තිබූ යතුරුපැදි දෙකකට ද සිසුවෙකුගේ පොත් බෑගයකට ද ගිනි තබා ඇත.\n\nඒවා මඳක් පිලිස්සී ගොස් ඇති අතර අවට පිරිස් පැමිණ ගින්න නිවා දමා තිබේ. සිසුවාගේ පොත් බෑගයට ගිනි තබා ඊට ගිනි ඇවිලීමෙන් පසුව ප්‍රහාරකයින් විසින්ම විනාශ කරන ලද ජනේලයකින් ඇතුළට එම ගිනි ගත් පොත් බෑගය වීසි කිරීම නිසා ගින්න හට ගෙන ඇති බව සී.සී.ටී.වී. දර්ශනවලින් පොලිසිය සනාථ කරගෙන තිබේ. ප්‍රහාරයට පැමිණි පිරිස යතුරුපැදි තුනකින් පැමිණෙන ආකාරය ද එම කැමරා දර්ශනවල තිබේ.\nකෝපායි පොලිසිය සිද්ධිය සම්බන්ධයෙන් පරීක්ෂණ පවත්වා ගෙන යයි.\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/17/provincial-news/14719/%e0%b6%9c%e0%b7%90%e0%b7%84%e0%b7%90%e0%b6%b1%e0%b7%94-%e0%b6%87%e0%b6%b3%e0%b7%94%e0%b6%b8%e0%b7%8a-%e0%b6%87%e0%b6%b3%e0%b6%b1%e0%b7%8a-%e0%b6%b6%e0%b6%ba%e0%b7%92%e0%b6%9a%e0%b7%8a%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/89/"
}