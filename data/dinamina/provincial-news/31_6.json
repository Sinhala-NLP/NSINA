{
       "Source": "dinamina",
       "Timestamp": "September 26, 2023 1:00 am",
       "Headline": "අපනයනය ඉලක්ක කර අලිගැටපේර වගා ව්‍යාපෘතියක්",
       "News Content": "කෘෂිකර්ම අමාත්‍යාංශයේ කෘෂි නව්‍යකරණ වැඩසටහන යටතේ කෘෂිකර්ම අමාත්‍යාංශය, ඌව පළාත් කෘෂිකර්ම දෙපාර්තමේන්තුව හා පළාත් ගොවිජන සේවා දෙපාර්තමේන්තුව එක්ව අපනයනය ඉලක්ක කොටගත් අලිගැටපේර වගා ව්‍යාපෘතියක් බදුල්ල දිස්ත්‍රික්කය තුළ ආරම්භ කිරීමට පියවර ගෙන ඇත.\n\nඔස්ට්‍රේලියාවෙන් ආනයනය කෙරෙන හෑෂ් නමැති වැඩිදියුණු කළ නවතම අලිගැටපේර ප්‍රභේදයක් මේ යටතේ වගා කෙරෙන අතර ව්‍යාපෘතියේ පළමු අදියරේදී බදුල්ල දිස්ත්‍රික්කයේ ගොවීන් 300 ක් දෙනා මෙම වගාව සඳහා තෝරාගෙන තිබේ. එහිදී එක් එක් ගොවියෙකු විසින් අවම වශයෙන් අක්කර භාගයක අලිගැටපේර වගා කෙරෙන අතර කෘෂිකර්ම උපදේශක කොට්ඨාස මට්ටමින් මේ සඳහා තෝරාගත්තා ගොවීන් හට අවශ්‍ය පැල සමඟ අවශ්‍ය රසායනික පොහොර හා කෘෂිරසායනික ද්‍රව්‍ය, සත්ත්ව හානිවලින් පැල ආරක්ෂා කරගැනීම සඳහා ආවරණ කම්බි දැල් සහ ජල පහසුව සළසාගැනීම පිණිස වතුර මෝටරයක් බැගින්ද ලබාදෙන බවත් මෙම ප්‍රභේදයේ අස්වැන්න අලිගැටපේර තෙල් (Avocado Oil) ලබාගැනීම පිණිස අපනයනය සඳහා විශේෂයෙන් වගා කෙරෙන බවත් මේ සම්බන්ධයෙන් අදහස් දැක්වූ බදුල්ල සහකාර කෘෂිකර්ම අධ්‍යක්ෂ ජී.ඒ.ඒ. ගුරුසිංහ මහතා සඳහන් කළේය.\n\nමේ යටතේ බදුල්ල සහකාර කෘෂිකර්ම අධ්‍යක්ෂ ජී.ඒ.ඒ. ගුරුසිංහ මහතාගේ මූලිකත්වයෙන් හාලිඇල ප්‍රාදේශීය ලේකම් කොට්ඨාසයේ ඇටම්පිටිය පෙරහෙට්ටිය හා මාලිගාතැන්න වසම්වල පැල සිටුවීමේ කටයුතු ඉකුත්දා සිදුකෙරුණු අතර ඇටම්පිටිය කෘෂිකර්ම උපදේශිකා සේමාලි ප්‍රියංගිකා, මාලිගාතැන්න කෘ.ප.නි.ස. නිලධාරී ඊ.එම්. කමනි ජයලත් යන මහත්මීන් ඇතුළු නිලධාරීන්ද ප්‍රතිලාභී ගොවීන්ද එම අවස්ථාවට එක්ව සිටියහ.\n\nහාලිඇල සමූහ- ආර්. එම්. විජේරත්න",
       "URL": "https://www.dinamina.lk/2023/09/26/provincial-news/25385/%e0%b6%85%e0%b6%b4%e0%b6%b1%e0%b6%ba%e0%b6%b1%e0%b6%ba-%e0%b6%89%e0%b6%bd%e0%b6%9a%e0%b7%8a%e0%b6%9a-%e0%b6%9a%e0%b6%bb-%e0%b6%85%e0%b6%bd%e0%b7%92%e0%b6%9c%e0%b7%90%e0%b6%a7%e0%b6%b4%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/31/"
}