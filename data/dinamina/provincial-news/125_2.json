{
       "Source": "dinamina",
       "Timestamp": "July 21, 2023 1:00 am",
       "Headline": "චිත්‍රපට ජවනිකාවක් සේ සිදු වූ රිය අනතුරු දෙකක් පාණදුරේ",
       "News Content": "අනතුරු දෙකක් සිදු කර යතුරුපැදියක් මෝටර් රථයේ අමුණාගෙන ධාවනය වීමේ දී හින්දි චිත්‍රපටි ජවනිකාවක් සේ මහා මාර්ගයේ ගමන් ගත් විශාල පිරිසක් තුෂ්ණිම්භූත වී නරඹමින් සිටි පුවතක් පාණදුර ප්‍රදේශයෙන් වාර්තා වේ.\n\nපාණදුර – හොරණ මාර්ගයේ එළුවිල ප්‍රදේශයේ දී සිදු වූ මෙම අනතුර සම්බන්ධයෙන් පොලිසිය පවසන අන්දමට මෙසේය.\n\nයතුරුපැදි දෙකක ගමන් කරමින් සිටි පියෙකු දියණියක සහ තරුණයකු මෝටර් රථයේ හප්පා එක් යතුරුපැදියක් මෝටර් රථයේ යට කොටසේ ඇමිණීමෙන් අනතුරුව කිලෝ මීටර් එකහමාරක් පමණ නොනවත්වා මෝටර් රථය ධාවනය කළ ව්‍යාපාරිකයකු ත්‍රිරෝද රථ රියැදුරන් පිරිසක් මඟ හරස් කර අල්ලා පොලිසියට භාරදීමට කටයුතු කළ බව පොලිසිය පවසයි.\n\nඅනතුරින් තුවාල ලද පියා හා දියණිය ප්‍රතිකාර සඳහා පාණදුර මූලික රෝහල වෙත ඇතුළත් කර ඇත.\n\nපාණදුර හොරණ මාර්ගයේ එළුවිල හන්දියේ සමුද්‍රදේවි මාවත අසල දී බණ්ඩාරගම දෙසට ස්කූටරයකින් ගමන්ගත් පියකු සහ දියණියක අනතුරට ලක් වී තුවාල ලබා ඇත.\n\nඑහිදී ස්කූටරය පැදවූ පියා පිටතට විසි වී දියණිය මෝටර් රථයේ බොනට්ටුව මත වැටී ඇති අතර, මීටර් කීපයක් ඉදිරියට යාමත් සමඟම ඇය ද බොනට්ටුව මතින් පිටතට විසි වී මාර්ගයට වැටී ඇත.\n\nසැකකාර ව්‍යාපාරිකයා නොනවත්වා මෝටර් රථය ධාවනය කිරීමේදී එහි ලියාපදිංචි අංකය බලා ගැනීමට තරුණයකු ඒ පසුපස හඹා යාමේදී ඔහුගේ යතුරුපැදිය ද සැකකරුගේ මෝටර් රථයේ ගැටී ඇති බව පොලිසිය පවසයි.\n\nඑම අවස්ථාවේදී තරුණයා පිටතට විසි වී තරුණයා පැදවූ යතුරුපැදිය මොටර් රථයේ ඉදිරිපස යට කොටසේ ඇමිණී ඇති අතර, සැකකරු මෝටර් රථය නොනවත්වා කිලෝමීටර් එකමාරක් පමණ දුරකට පාණදුර – හොරණ මාර්ගයේ බණ්ඩාරගම දෙසට ධාවනය කිරීමේදී අධික ශබ්දයක් නඟමින් මෝටර් රථයක් ඉදිරියට පැමිණ පමුණුගම දෙසට හැරවීමට උත්සහ දැරීමේදී එම ස්ථානයේ සිටි ත්‍රිරෝද රථ රියැදුරන් මඟ හරස්කර මෝටර් රථය නවතාලීමට කටයුතු කර තිබූ බව පොලිසිය පවසයි.\n\nඑහිදී එම ස්ථානයට කඩා වැදුණු පිරිසක් මෝටර් රථයේ රියැදුරු ලෙස කටයුතු කළ ව්‍යාපාරිකයාට පහරදීමත් සමඟ උණුසුම්කාරී තත්ත්වයක් ඇති වී ඇති අතර, ඒ පිළිබඳ සැලවී වහා ක්‍රියාත්මක වූ අලුබෝමුල්ල පොලිසියේ ස්ථානාධිපති පොලිස් පරීක්ෂක අසංක රාජකරුණා මහතා ඇතුළු නිලධාරීන් එම ස්ථානයට වහා පැමිණීමෙන් අල්ලාගෙන සිටි සැකකරු පොලිස් නිලධාරීන් වෙත භාරදීමට කටයුතු කර තිබූ බව පොලිස් නිලධාරියෙක් පැවැසීය.\n\nසැකකරුට අයත් මෝටර් රථයේ යට කොටසේ ඇමිණී කිලෝමීටර් එකහමාරක් පමණ දුරක් ඇදී ආ යතුරුපැදියේ පාද රඳවනය අඩකට ආසන්න ප්‍රමාණයක් හා සයිලන්සරයේ භාගයකට අධික ප්‍රමාණයක් මාර්ගයේ ඇතිල්ලීමෙන් ගෙවී ගොස් තිබූ බව පොලිසිය පවසයි.\n\nඅත්අඩංගුවට ගත් සැකකාර ව්‍යාපාරිකයා ලොතරැයි අලෙවි නියෝජිතවරයෙකු ලෙස කටයුතු කරන්නෙකි.\n\nසැකකරු මංගල සාදයකට ගොස් අධික ලෙස මත්පැන් පානය කර රිය පැදවීමේදී මෙම අනතුරු වී ඇති බව පොලිසිය පවසයි. එනමුත් සැකකරු මත්පැන් පානය කර සිටී දැයි නිශ්චිතව දැන ගැනීම සඳහා ස්වසන නළ පරීක්ෂාවක් ද සිදු කළ බවත් එයින් ද ඒ බව තව තවත් තහවුරු වූ බවත් පොලිසිය පවසා සිටී.",
       "URL": "https://www.dinamina.lk/2023/07/21/provincial-news/8020/%e0%b6%a0%e0%b7%92%e0%b6%ad%e0%b7%8a%e0%b6%bb%e0%b6%b4%e0%b6%a7-%e0%b6%a2%e0%b7%80%e0%b6%b1%e0%b7%92%e0%b6%9a%e0%b7%8f%e0%b7%80%e0%b6%9a%e0%b7%8a-%e0%b7%83%e0%b7%9a-%e0%b7%83%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/125/"
}