{
       "Source": "dinamina",
       "Timestamp": "October 2, 2023 12:59 am",
       "Headline": "අපේ වෛද්‍යවරුන් රට හැර යද්දී පිටරට වෛද්‍යවරු වලස්මුල්ල රෝහල අගැයීමට ලක්කරති",
       "News Content": "අපේ වෛද්‍යවරු වැඩි කාසි සොයා පිටරට යද්දී පිටරටින් පැමිණි වෛද්‍යවරු අපේ රෝහල්වල කාර්යයන් ඇගැයීමට ලක්කරන්නේ නම් එය සුවිශේෂී අවස්ථාවකි. එවන් විශේෂ අවස්ථාවක් පසුගියදා වලස්මුල්ල මූලික රෝහලේදී දැකගත හැකිවිය.\n\nරට හැර නොගොස් රට වෙනුවෙන් කැපවන වෛද්‍යවරුන් කණ්ඩායමක් හා ඊටම කැපවූ කාර්ය මණ්ඩලයක් සමඟ ගුණාත්මක හා ප්‍රශංසනීය සේවාවක් ජනතාව වෙනුවෙන් කරනා වලස්මුල්ල මූලික රෝහල මෙලෙස ඇගැයීමට ලක්වූවේ ලෝක බැංකුව විසින් මානව ප්‍රාග්ධන ආයෝජන ව්‍යාපෘතියක් ලෙස ක්‍රියාත්මක දැනුම හුවමාරු කර ගැනීමේ වැඩසටහන යටතේ පාකිස්තානු වෛද්‍යවරු පිරිසක් සහ ලෝක බැංකු නියෝජිතයින් පිරිසක් වලස්මුල්ල මූලික රෝහලේ විශේෂ නිරීක්ෂණ චාරිකාවක නිරතවූ අවස්ථාවේදීය.\n\nරෝහලේ වෛද්‍ය අධිකාරී, වෛද්‍යවරුන් හා සෞඛ්‍ය කාර්ය මණ්ඩලය ඉටු කරනා සේවාව එලෙස ඇගැයීමට ලක්වූ අතර එහිදී රෝහලේ බාහිර රෝගී අංශය, දැඩි සත්කාර ඒකකය, සූතිකාගාර, ළමා වාට්ටු හා ශල්‍යාගාර ආදී විවිධ අංශ පාකිස්තානු වෛද්‍යවරුන්ගේ සහ ලෝක බැංකු නියෝජිතයින්ගේ නිරීක්ෂණයට ලක්වූ අතර රෝහල විසින් මහජනතාවට සිදුකරන සේවාවන් හා විධිමත් කළමනාකාරිත්වය පිළිබඳව දැඩි ප්‍රශංසාව සහ ඇගයීමක් හිමිවන බව පාකිස්තානු වෛද්‍යවරයකු වන වෛද්‍ය ඉර්ෂාද් අහමඩ් මහතා පැවසුවේය.\n\nමෙම අවස්ථාවට පාකිස්තානු ජාතික වෛද්‍යවරුන් වන ඉර්ෂාද් අහමඩ්, මේමොන් සෙව්කට් අලි යන මහත්වරු ඇතුළු වෛද්‍ය කණ්ඩායමක් සහ ලෝක බැංකු නියෝජිත කනකෝ යමසිටා, ඇලන් මස්විටා සැනම්වේ යන මහත්ම මහත්මීන් හා වලස්මුල්ල මූලික රෝහලේ වෛද්‍ය අධිකාරී රංග චන්ද්‍රසේන මහතා ඇතුළු වෛද්‍යවරු සහ සෞඛ්‍ය කාර්ය මණ්ඩලය එක්ව සිටියහ.\n\nගන්දර සමූහ –\nජයසිරි පේදුරුආරච්චි –",
       "URL": "https://www.dinamina.lk/2023/10/02/provincial-news/26844/%e0%b6%85%e0%b6%b4%e0%b7%9a-%e0%b7%80%e0%b7%9b%e0%b6%af%e0%b7%8a%e0%b6%ba%e0%b7%80%e0%b6%bb%e0%b7%94%e0%b6%b1%e0%b7%8a-%e0%b6%bb%e0%b6%a7-%e0%b7%84%e0%b7%90%e0%b6%bb-%e0%b6%ba%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/24/"
}