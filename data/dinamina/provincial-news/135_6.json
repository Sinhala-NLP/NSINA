{
       "Source": "dinamina",
       "Timestamp": "July 7, 2023 1:00 am",
       "Headline": "පියාට ආණ්ඩු-මට්ටු නැති දියණිය පරිවාසයට",
       "News Content": "\n\nපියා භාරයේ සිටින පහළොස් හැවිරිදි පාසල් දැරියක් පියාට පාලනය කිරීමට නොහැකි බවට නිට්ටඹුව පොලිසියේ ළමා හා කාන්තා කාර්යාංශයේ ස්ථානාධිපතිනි වසුන්දරා ගුණරත්න මහත්මිය කරන ලද කරුණු දැක්වීමකට අනුව අත්තනගල්ල අංක 02 මහේස්ත්‍රාත් මංජුල කරුණාරත්න මහතා ඉකුත් 04 වැනිදා පස්වරුවේ එම දැරිය තාවකාලිකව රන්මුතුගල බාලිකා ළමා නිවාසයට භාර දීමට නියෝග කළේය.\n\nරන්පොකුණගම ප්‍රදේශයේ දැරියක් එසේ ළමා නිවාසයට භාර දීමට නියෝග කැරිණි.\n\nමව රැකියාවක් සඳහා විදේශගතවී සිටින බවත් මෙයට පෙරද දැරිය පියාට නොදන්වා නි‍ෙවසින් පිටව යාම හේතුවෙන් පොලිසිය මඟින් අධිකරණයට ඉදිරිපත් කළ අවස්ථාවේ කොන්දේසි සහිතව පරිවාස නිලධාරිනියගේ අධීක්ෂණය යටතේ පියාට භාර දී තිබූ බව විවෘත අධිකරණයේදී අනාවරණය විය.\n\nඑසේ දැරිය පියාට භාර දී සිටියදී අත්තනගල්ල පරිවාස නිලධාරිනී නිශාන්ති අමරරත්න මහත්මිය ඇය පදිංචි නිවසට අධීක්ෂණ කටයුතු සඳහා ගිය අවස්ථාවේ දැරිය එහි නොමැති බවට අනාවරණය වීමෙන් අනතුරුව නිට්ටඹුව පොලිසියේ ළමා හා කාන්තා කාර්යාංශය දැනුම්වත් කිරීමෙන් අනතුරුව එහි ස්ථානාධිපතිනි පොලිස් පරීක්ෂිකා වසුන්දරා ගුණරත්න මහත්මිය ප්‍රමුඛ එහි පොලිස් නිලධාරීන් පිරිසක් පරීක්ෂණ පවත්වා පියා සමඟ දැරිය අධිකරණය වෙත ඉදිරිපත් කළ අවස්ථාවේ එම දැරිය පියාට පාලනය කිරීමට නොහැකි බව අනාවරණය විය.\n\nමෙහිදී නිට්ටඹුව පොලිසියේ ළමා හා කාන්තා කාර්යාංශයේ ස්ථානාධිපතිනි පොලිස් පරීක්ෂිකා වසුන්දරා ගුණරත්න මහත්මිය කරුණු දක්වමින් පියා රැකියාව සඳහා නි‍ෙවසින් පිටව යාමෙන් පසුව දැරිය ද නි‍ෙවසින් පිටව යන බවත් සමහර දිනවල පියා සමඟ නි‍ෙවසේ සිටියදී රාත්‍රී කාලයේ ඇය හොර රහසේ වහලයට නැග නිවසින් පිටව සංගීත සංදර්ශන පවා බැලීමට ගොස් මහ රෑ ආපසු එන බවද පරීක්ෂණවලදී හෙළිවී ඇති බවත් පවසා සිටියාය.\n\nමේ තත්ත්වය යටතේ දැරිය පියාට පාලනය කිරීමට නොහැකි බැවින් දැරිය අනාරක්ෂිත තත්ත්වයක පසුවන හෙයින් සුදුසු නියෝගයක් නිකුත් කරන මෙන් ද පොලිස් පරීක්ෂකවරිය වැඩිදුරටත් කරුණු දක්වමින් ඉල්ලා සිටියාය.\n\nමෙහිදී පොලිසියේ ඉල්ලීම සලකා බැලූ මහේස්ත්‍රාත්වරයා එසේ දැරිය තාවකාලිකව රන්මුතුගල බාලිකා ළමා නිවාසයට භාර දීමට නියෝග කළේය.\n\nපරිවාස වාර්තාවක් කැඳවීමට ද නියෝග කැරිණි.\n\nවේයන්ගොඩ විශේෂ",
       "URL": "https://www.dinamina.lk/2023/07/07/provincial-news/4697/%e0%b6%b4%e0%b7%92%e0%b6%ba%e0%b7%8f%e0%b6%a7-%e0%b6%86%e0%b6%ab%e0%b7%8a%e0%b6%a9%e0%b7%94-%e0%b6%b8%e0%b6%a7%e0%b7%8a%e0%b6%a7%e0%b7%94-%e0%b6%b1%e0%b7%90%e0%b6%ad%e0%b7%92-%e0%b6%af%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/135/"
}