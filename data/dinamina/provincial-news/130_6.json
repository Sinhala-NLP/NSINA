{
       "Source": "dinamina",
       "Timestamp": "July 14, 2023 1:00 am",
       "Headline": "අභියාචනාධිකරණ විනිසුරුගේ නිවෙස බින්ද සැකකරු ලක්ෂ 2ක ශරීර ඇප මත මුදාහරී",
       "News Content": "ඌරාපොළ බෝපැත්ත ප්‍රදේශයේ අභියාචනාධිකරණ විනිසුරුවරයෙකුගේ නිවසකින් රුපියල් අටලක්ෂ හැටපන් දහසක් වටිනා රන් භාණ්ඩ හා රුපියල් හයලක්ෂ තිස්පන් දහසක මුදලක් සොරා ගෙන ගිය බව කියන සිද්ධියක් සම්බන්ධව රිමාන්ඩ් භාරයේ රඳවා සිටි සැකකරුවෙකුට අත්තනගල්ල අංක 02 මහේස්ත්‍රාත් මංජුල කරුණාරත්න මහතා ඉකුත් 11 වැනිදා පස්වරුවේ කොන්දේසි සහිත රුපියල් ලක්ෂ දෙකක ශරීර ඇප නියම කළේය.\n\nඅත්තනගල්ල හග්ගල්ල ප්‍රදේශයේ පදිංචි වයි.ඇල්.ඇම්. අමරසිංහ නමැත්තෙකුට එසේ ඇප නියම කෙරිණි.\n\nරුපියල් ලක්ෂ දෙකක ශරීර ඇපයට ළඟම ඥාතියෙකු ඇතුළු පුද්ගලයින් දෙදෙනෙකු අත්සන් කළ යුතු බවටද නියෝග කෙරිණි.\n\nඅභියාචනාධිකරණ විනිසුරුවරයෙකු වන ආර්.ඇම්.ඒ. සෝභිත රාජකරුණා මහතාට අයිති ඌරාපොළ බෝපැත්ත ප්‍රදේශයේ නිවසක තිබූ රුපියල් අටලක්ෂ හැටපන් දහසක් වටිනා රන් භාණ්ඩ හා රුපියල් හයලක්ෂ තිස්පන් දහසක මුදලක් සොරා ගෙන යාම සම්බන්ධව ඒ මහතා විසින් පසුගිය 02 වැනිදා අත්තනගල්ල පොලිසියට පැමිණිලි කොට තිබිණ.\n\nඑම පැමිණිල්ලට අදාළව පොලිසිය පරීක්ෂණ පවත්වා එම නිවෙසේ සේවයේ නියුතු සැකකාර සේවකයා අත්අඩංගුවට ගෙන අධිකරණය වෙත ඉදිරිපත් කිරීමෙන් අනතුරුව රිමාන්ඩ් භාරයේ රඳවා තිබිණ.\n\nඉකුත් 11 වැනිදා පස්වරුවේ මෙම නඩුව නැවත කැඳවූ අවස්ථාවේ මේ පිළිබඳව කරගෙන යන පරීක්ෂණ කටයුතු අවසන් වී නොමැති බවට පොලිසිය වැඩිදුර වාර්තාවක් ඉදිරිපත් කරමින් සැකකරු තවදුරටත් රිමාන්ඩ් භාරයේ රඳවා තබන මෙන් ඉල්ලා සිටියේය.\n\nපොලිසියේ කරුණු දැක්වීම්වලින් අනතුරුව එසේ සැකකරුට ඇප නියම කෙරිණි.\n\nමෙම නඩුව නැවත කැඳවීම සැප්තැම්බර් මස 11 වැනිදාට කල් තැබිණ.",
       "URL": "https://www.dinamina.lk/2023/07/14/provincial-news/6372/%e0%b6%85%e0%b6%b7%e0%b7%92%e0%b6%ba%e0%b7%8f%e0%b6%a0%e0%b6%b1%e0%b7%8f%e0%b6%b0%e0%b7%92%e0%b6%9a%e0%b6%bb%e0%b6%ab-%e0%b7%80%e0%b7%92%e0%b6%b1%e0%b7%92%e0%b7%83%e0%b7%94%e0%b6%bb%e0%b7%94-2/",
       "Category": "provincial-news",
       "Parent URL": "https://www.dinamina.lk/category/provincial-news//page/130/"
}