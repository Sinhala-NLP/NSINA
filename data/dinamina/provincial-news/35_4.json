{
       "Source": "dinamina",
       "Timestamp": "September 23, 2023 1:20 am",
       "Headline": "75,000ක් අල්ල­ස් ­ගත්  මහ­වැලි  කළ­ම­නා­කරු  මාට්ටු",
       "News Content": "මහවැලි අධිකාරියේ සේවයේ නියුතු වැඩ බලන ඒකක කළමනාකාරවරයකු ඉඩමක් පැවරීමට අවශ්‍ය කටයුතු සකසාදීම වෙනුවෙන් පුද්ගලයකුගෙන් රුපියල් 75,000 ක අල්ලස් මුදලක් ලබා ගැනීමේදී ඉකුත් 20 වැනිදා අල්ලස් හෝ දූෂණ විමර්ශන කොමිෂන් සභාවේ නිලධාරීන් විසින්\nඅත්අඩංගුවට ගත් බව නොච්චියාගම පොලිසිය පවසයි.\n\nමෙලෙස අත්අඩංගුවට පත්ව ඇත්තේ, නුවර පාර, තෝලංගමුව, වරකාපොළ, ප්‍රදේශයේ පදිංචි මහවැලි අධිකාරියේ සේවයේ නියුතු ඒකක කළමනාකරුවෙකි.\n\nමහවැලි අධිකාරියට අයත් ඉඩමක් පැවරීම සඳහා ඊට අවශ්‍ය ලිපි ලේඛන කටයුතු සකසාදීම සඳහා සැකකාර වැඩ බලන ඒකක කළමනාකාරවරයා විසින් තම සේවාදායකයා වන පැමිණිලිකාර පුද්ගලයාගෙන් රුපියල් 75,000ක අල්ලස් මුදල ලබා ගන්නා අවස්ථාවේදී අල්ලස් හෝ දූෂණ කොමිසමේ නිලධාරීන් විසින් මෙම සැකකාර කළමනාකාරවරයා අත්අඩංගුවට ගෙන තිබූ බව පොලිසිය සඳහන් කළේය.\n\nමෙම වැටලීම ඉකුත් 20 වැනිදා මහවැලි අධිකාරියේ නොච්චියාගම ඒකක කළමනාකරණ කාර්යාලයේදී සිදුකර ඇත.\n\nඅත්අඩංගුවට ගත් සැකකරු නොච්චියාගම මහේස්ත්‍රාත් අධිකරණයට ඉදිරිපත් කිරීමට නියමිතව ඇත.\n\nසිද්ධිය සම්බන්ධයෙන් නොච්චියාගම පොලිසියේ නිලධාරීහු පිරිසක් වැඩිදුර විමර්ශන සිදු කරති.",
       "URL": "https://www.dinamina.lk/2023/09/23/provincial-news/24671/75000%e0%b6%9a%e0%b7%8a-%e0%b6%85%e0%b6%bd%e0%b7%8a%e0%b6%bd%e0%b7%83%e0%b7%8a-%e0%b6%9c%e0%b6%ad%e0%b7%8a-%e0%b6%b8%e0%b7%84%e0%b7%80%e0%b7%90%e0%b6%bd%e0%b7%92-%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/35/"
}