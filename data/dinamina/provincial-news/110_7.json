{
       "Source": "dinamina",
       "Timestamp": "August 3, 2023 1:00 am",
       "Headline": "හඳුනා නොගත් උණ රෝගයකින් ගුරුවරියක් මරුට",
       "News Content": "පැහැදිලිව හඳුනාගත නොහැකි වූ උණ රෝගයක් හේතුවෙන් මියගිය යාපනයේ පාසල් ගුරුවරියකගේ මරණය සම්බන්ධයෙන් අධිකරණ වෛද්‍ය නිලධාරිවරයා පෙරේදා (01) විවෘත තීන්දුවක් ලබා දී තිබේ.\nයාපනයේ උරුමොපිරායි ප්‍රදේශයේ පදිංචි තිදරු මවක් වන සුගන්ධන් ජාන්සි නමැති මෙම පාසල් ගුරුවරිය දින තුනකට වඩා වැඩි කාලයක් උණ රෝගයෙන් පෙළුණු නිසා පෞද්ගලික වෛද්‍යවරයෙකුගෙන් ප්‍රතිකාර ලබා ගත් ඇය උණ රෝගය සුව නොවූ නිසා ප්‍රතිකාර ලබා ගැනීම සඳහා යාපනයේ තෙලිප්පලෙයි රෝහලට ගොස් තිබේ.\nරුධිර පරීක්ෂණයකින් පසුව ඇයව රෝහලට ඇතුළත් කරගෙන ඇති අතර, එහි දිනක් ප්‍රතිකාර ලබමින් සිටියදී ඇගේ තත්ත්වය බරපතළ වූ බැවින් ඇයව යාපනය ශික්ෂණ රෝහල වෙත මාරු කොට යවා ඇත.\nගුරුවරිය මියගොස් ඇත්තේ එම රෝහලේ ප්‍රතිකාර ලබමින් සිටින අතරවාරයේය.\nඇයගේ මරණයට හේතු වූ උණ රෝගය කුමක්දැයි පැහැදිලිව හඳුනා ගැනීමට නොහැකි වූ නිසා ඇයගේ ශරීර අභ්‍යන්තර කොටස් වැඩිදුර පරීක්ෂණ කටයුතු සඳහා කොළඹට යවා මරණය සම්බන්ධයෙන් විවෘත තීන්දුවක් ලබා දී තිබේ.\nඋතුරු පළාත් විශේෂ\nරසුල දිල්හාර ගමගේ",
       "URL": "https://www.dinamina.lk/2023/08/03/provincial-news/11264/%e0%b7%84%e0%b6%b3%e0%b7%94%e0%b6%b1%e0%b7%8f-%e0%b6%b1%e0%b7%9c%e0%b6%9c%e0%b6%ad%e0%b7%8a-%e0%b6%8b%e0%b6%ab-%e0%b6%bb%e0%b7%9d%e0%b6%9c%e0%b6%ba%e0%b6%9a%e0%b7%92%e0%b6%b1%e0%b7%8a-%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/110/"
}