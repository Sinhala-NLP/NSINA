{
       "Source": "dinamina",
       "Timestamp": "August 7, 2023 1:33 am",
       "Headline": "හිටපු ලේක්හවුස් සේවකයා රිය අනතුරින් මරුට",
       "News Content": "මාතර අකුරැස්ස පාරේ ගොඩගම ප්‍රදේශයේදී යතුරුපැදියක් විදුලි කණුවක ගැටීමෙන් සිදුවූ අනතුරකින් පුද්ගලයකු මියගොස් ඇතැයි මාතර මූලස්ථාන පොලීසිය පවසයි. ඊයේ (6) අලුයම 1 ත් 1.30 අතර කාලයේදී සිදුව ඇති රිය අනතුරින් මෙලෙස මියගොස් ඇත්තේ මාතර හිත්තැටිය ඒකේ කණුව ප්‍රදේශයේ පදිංචිව සිටි මාතර රාහුල විද්‍යාලයේ ආදි ශිෂ්‍ය සංගමයේ විධායක කමිටු සමාජිකයකු මෙන්ම හිටපු ලේක්හවුස් සේවකයකුවූ නිලන්ත කුමාර නල්ලපෙරුම (52) යන අයයි.\n\nපොලීසිය විසින් සිදුකළ මූලික පොලිස් විමර්ශන වලින් අනාවරණයවී ඇත්තේ නල්ලපොරුම මහතා මාතර රාහුල විද්‍යායේ ආදි ශිෂ්‍ය සංගමයේ විධායක කමිටු රස්වීමට සහභාගීවී මිතුරන් කීපදෙනෙකු සමග මෝටර් රථයකින් පැමිණ මාතර ඉසදීන් නගරයේ දී ඉන් බැස අසල නවතා තිබූ තම යතුරුපැදියේ නැග ඉදිරියට ගමන්කරමින් සිටියදී මෙම අනතුර සිදුව ඇති බවයි.\n\nවිවාහකයකුවූ නල්ලපෙරුම මහතා මාතර රාහුල විද්‍යාලයේ ක්‍රිකට් කණ්ඩායමේ හිටපු සාමාජිකයකු මෙන්ම පුහුණුකරුවෙකු ද වන අතර කතානායක මහින්ද යාපා අබේවර්ධන මහතාගේ පෞද්ගලික කාර්ය මණ්ඩලයේ සේවකයකු ලෙසින් කටයුතු කරමින් සිට ඇත. සිදුවීම සම්බන්ධයෙන් මාතර මූලස්ථාන පොලීසිය වැඩිදුර පරීක්ෂණ පවත්වයි.\nජයසිරි පේදුරුආරච්චි ගන්දර සමූහ",
       "URL": "https://www.dinamina.lk/2023/08/07/provincial-news/12155/%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%bd%e0%b7%9a%e0%b6%9a%e0%b7%8a%e0%b7%84%e0%b7%80%e0%b7%94%e0%b7%83%e0%b7%8a-%e0%b7%83%e0%b7%9a%e0%b7%80%e0%b6%9a%e0%b6%ba%e0%b7%8f-%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/105/"
}