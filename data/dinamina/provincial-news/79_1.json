{
       "Source": "dinamina",
       "Timestamp": "August 23, 2023 1:00 am",
       "Headline": "පණු හාල් ශුද්ධ කොට වෙළෙඳපොළට දාන ජාවාරමක්",
       "News Content": "ගුල්ලන් පණුවන් සහිත පරිභෝජනයට නුසුදුසු සහල් නැවත පිරිසිදු කර වෙළෙඳපොළට දැමීමේ ජාවාරමක සහල් තොගයක්, එම සහල් ප්‍රවාහනය කළ ලොරි රථයක් සමඟ සැකකරුවෙකු වැලිපැන්න පොලිසිය පෙරේදා (21) අත්අඩංගුවට ගෙන ඇත.\n\nපෙරේදා (21) සවස් වරුවේ වැලිපැන්න පොලිස් ස්ථානාධිපති ප්‍රධාන පොලිස් පරීක්‍ෂක චාමින්ද ද සිල්වා මහතාට දුරකතන ඇමතුමක් මඟින් වලගෙදර ප්‍රදේශයේ වී මෝලකට අපිරිසිදු සහල් තොගයක් ලොරියකින් ගෙනැවිත් පිරිසිදු කිරීමට කටයුතු කරන බවට ලැබුණු තොරතුරක් අනුව 119 හදිසි ඇමතුම් රාජකාරියේ නිරත නිලධාරීන් විසින් එම ස්ථානයට ගොස් පරීක්ෂා කර මෙම සහල් තොගය සහ ලොරි රථය සමඟ රියැදුරු අත්අඩංගුවට ගෙන ඇත.\n\nදර්ගා නගරය ප්‍රදේශයේ වෙළෙඳ ව්‍යාපාරයකට අයත් සහල් තොගයක් සහ ලොරි රථයක් සමඟ එම ප්‍රදේශයේම පදිංචි 42 හැවිරිදි පුද්ගලයෙකු මෙසේ අත්අඩංගුවට ගෙන ඇත.\n\nඅත්අඩංගුවට ගත් සහල් තොගය මතුගම සෞඛ්‍ය වෛද්‍ය නිලධාරී කාර්යාලයේ මහජන සෞඛ්‍යපරීක්ෂකවරුන් පරීක්ෂා කිරීමේදී එම සහල්වල ගුල්ලන්, පණුවන් ඇතුළු විවිධ කෘමි සතුන් සහ ගල් වැලි සමඟ නොයෙකුත් අපද්‍රව්‍ය අඩංගු බවට හඳුනාගෙන ඇත. මෙම අපිරිසිදු සහල් පිරිසිදු කර වෙළෙඳපොළට දැමීමේ ජාවාරම කලක සිට කරගෙන ගොස් ඇති බවට පොලිසිය සැකකරන අතර වැලිපැන්න පොලිසිය සහ මහජන සෞඛ්‍ය පරීක්‍ෂකවරුන් එක්ව චෝදනා ගොනුකර අත්අඩංගුවට ගත් සහල් තොගය සහ සැකකරු අධිකරණයට ඉදිරිපත් කිරීමට නියමිතව තිබුණි.",
       "URL": "https://www.dinamina.lk/2023/08/23/provincial-news/16356/%e0%b6%b4%e0%b6%ab%e0%b7%94-%e0%b7%84%e0%b7%8f%e0%b6%bd%e0%b7%8a-%e0%b7%81%e0%b7%94%e0%b6%af%e0%b7%8a%e0%b6%b0-%e0%b6%9a%e0%b7%9c%e0%b6%a7-%e0%b7%80%e0%b7%99%e0%b7%85%e0%b7%99%e0%b6%b3/",
       "Category": "provincial-news",
       "Parent URL": "https://www.dinamina.lk/category/provincial-news//page/79/"
}