{
       "Source": "dinamina",
       "Timestamp": "October 11, 2023 1:00 am",
       "Headline": "පොල් ලෙලි අස්සේ ගිය ලක්ෂ 200ක බීඩි කොළ කිලෝ 2340ක් මාට්ටු",
       "News Content": "කැපූ පොල් ලෙලි කෑලි රැගෙන යන මුවාවෙන් රුපියල් ලක්ෂ 200කට ආසන්න බීඩි කොළ තොගයක් ප්‍රවාහනය කරමින් සිටියදී සැකකරුවකු මුක්කුතොඩුවාව ප්‍රදේශයේදී ඊයේ (10 ) අලුයම අත්අඩංගුවට ගත් බව මදුරන්කුලිය පොලිසිය පවසයි.\n\nඉන්දියාවේ සිට නීති විරෝධි ආකාරයෙන් ධීවර යාත්‍රා මගීන් රැගෙන විත් මුක්කුතොඩුවාව ආසන්න මුහුදු තීරයට ගොඩබෑමෙන් පසු සැක නොසිතන ආකාරයට කැපූ පොල් ලෙලි රැගෙන යන ආකාරයෙන් ලොරියේ ඇතුළත බීඩි කොළ අසුරා රැගෙන යමින් සිටියදී ලැබුණ තොරතුරක් මත අදාළ ලොරි රථය පරීක්ෂා කර ඇත.\n\nමෙසේ අත්අඩංගුවට ගත් බීඩි කොළ තොගය කිලෝ 2340ක් බවත් එය කිසිම විටක ජලය කාන්දු නොවන ලෙසට පොලිතින් ආවරණවලින් සැකසූ උරවල අසුරා තිබූ බව පොලිසිය පවසයි.\n\nනමුත් එසේ පරීක්ෂා කිරීමේදි සැක සිතීමට කිසිවක් නොතිබූ බවත් පසුව අදාළ පොලිස් නිලධාරීන් කණ්ඩායම මෙම ලොරි රථය පොලිසියට රැගෙන විත් පරීක්ෂා කිරීමේදී ඉතාමත් සුක්ෂ්ම අයුරින් අදාළ බීඩි කොළ තොගය උර 78ක් තුළ අසුරා තිබූ බව පොලිස් නිලධාරීහු පවසති.\n\nමෙම බීඩි කොළ තොගය සමඟ අත්අඩංගුවට ගත් ලොරි රථය කුරුණෑගල දෙසට ප්‍රවාහනය කරමින් තිබූ බවත් අත්අඩංගුවට ගත් සැකකරු නාරම්මල පදිංචිකරුවකු බවත් පොලිසය පවසයි.\n\nඅත්අඩංගුවට ගත් බීඩි කොළ තොගය හා සැකකරුවන් පුත්තලම අධිකරණයට ඉදිරිපත් කිරීමට නියමිතව ඇත.\n\nඅදාළ සිද්ධිය සම්බන්ධයෙන් මේ වන විට මදුරන්කුලිය පොලිසිය පරීක්ෂණ ආරම්භ කර තිබේ.",
       "URL": "https://www.dinamina.lk/2023/10/11/provincial-news/29520/%e0%b6%b4%e0%b7%9c%e0%b6%bd%e0%b7%8a-%e0%b6%bd%e0%b7%99%e0%b6%bd%e0%b7%92-%e0%b6%85%e0%b7%83%e0%b7%8a%e0%b7%83%e0%b7%9a-%e0%b6%9c%e0%b7%92%e0%b6%ba-%e0%b6%bd%e0%b6%9a%e0%b7%8a%e0%b7%82-200/",
       "Category": "provincial-news",
       "Parent URL": "https://www.dinamina.lk/category/provincial-news//page/6/"
}