{
       "Source": "dinamina",
       "Timestamp": "August 2, 2023 1:19 am",
       "Headline": "සංචාරකයන් අද්දා ගන්න  පින්නවල සංස්කෘතික කලාපයක්",
       "News Content": "\n\nදේශීය සහ විදේශීය සංචාරකයන්ගේ සංචාරක ගමනාන්තයක් නිර්මාණය කිරීමේ අරමුණින් සබරගමු පළාත් සභාව මඟින් රඹුක්කන පින්නවල සංස්කෘතික කලාපයක් බවට පත්කිරීමට පියවර ගෙන ඇති අතර, ඒ යටතේ සෑම මසකම අවසන් සති අන්තයේ දින දෙකක් පුරා මෙම සංස්කෘතික කලාපය ක්‍රියාවට නංවා ඇත.\n\nඒ යටතේ වෙස් නැටුම්, සොකරි, ගිනි සිසිල, සළු පාලිය, අංගම්පොර වැනි සංස්කෘතික අංග රැසක් පැවැත්වෙන අතර, ස්ට්‍රීට් ෆුඩ් (Street Food) කෘෂි නිෂ්පාදන, දේශීය අත්කම් භාණ්ඩ හා රෙදිපිළි අලෙවි හා ප්‍රදර්ශන මධ්‍යස්ථාන ද මෙම දෙදින තුළ විවෘත කිරීමට පියවර ගෙන ඇත. මෙය Pinnawala Night Market ලෙස නම් කර ඇත.\n\nමෙම සංචාරක ප්‍රවර්ධන වැඩසටහන ඉකුත් 29 වැනිදා රඹුක්කන පින්නවල ඉපැරැණිගම තේමා උද්‍යාන පරිශ්‍රයේ දී පැවැත්වුණු අතර, ඒ සඳහා දෙස් විදෙස් සංචාරකයන් විශාල ලෙස පැමිණ සිටිය ද ඔවුන් රඹුක්කන පින්නවල හෝ සබරගමු පළාතේ සෙසු ප්‍රදේශ සිය ගමනාන්තයක් ලෙස භාවිත නොකරන බැවින් ඊට පිළියමක් ලෙස මෙම සංචාරකයන් සබරගමු පළාත තුළ රඳවා ගැනීමේ අපේක්ෂාවෙන් මෙම Night Market සංකල්පය සබරගමු පළාත් සභාවෙන් හඳුන්වා දී ඇත. මේ සඳහා සබරගමු පළාත් සභාවේ ප්‍රධාන අමාත්‍යාංශය, සංචාරක අමාත්‍යාංශය හා කර්මාන්ත අමාත්‍යාංශය ඇතුළු අමාත්‍යාංශ රැසක් ද රඹුක්කන ප්‍රාදේශීය ලේකම් කාර්යාලය ද දායකත්වය දක්වා ඇත.\n\nකුරුවිට – කේ. ඒ. සුනිල්",
       "URL": "https://www.dinamina.lk/2023/08/02/provincial-news/10890/%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a%e0%b6%ba%e0%b6%b1%e0%b7%8a-%e0%b6%85%e0%b6%af%e0%b7%8a%e0%b6%af%e0%b7%8f-%e0%b6%9c%e0%b6%b1%e0%b7%8a%e0%b6%b1-%e0%b6%b4%e0%b7%92%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/111/"
}