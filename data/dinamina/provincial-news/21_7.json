{
       "Source": "dinamina",
       "Timestamp": "October 3, 2023 1:00 am",
       "Headline": "ගොඩගම සර්විස් එකකින් ලිහිසි තෙල් ඉස්සු  සුපිරි කෝටිපතියා මාට්ටු",
       "News Content": "හෝමාගම, ගොඩගම මංසන්ධිය ආසන්නයේ පිහිටි වාහන සේවා මධ්‍යස්ථානයකින් එහි තිබූ රුපියල් දොළොස් දහසක් පමණ වටිනා ලිහිසි තෙල් කෑනයක් සොරා ගැනීමට සම්බන්ධ වූ බවට සැකපිට එම සේවා මධ්‍යස්ථානය ආසන්නයේම පිහිටි සුපිරි වෙළෙඳසල් ජාලයක හිමිකරුවකු වන කෝටිපති ව්‍යාපාරිකයෙකු ඊයේ (02) දින අත්අඩංගුවට ගත් බව මීගොඩ පොලිසිය පවසයි.\n\nඅදාළ වාහන සේවා මධ්‍යස්ථානයේ හිමිකරු විසින් වීඩියෝ සාක්ෂි සහිතව සිදු කරන ලද පැමිණිල්ලක් මත මෙම ව්‍යාපාරිකයා සහ එම ලිහිසි තෙල් ප්‍රවාහනයට යොදා ගත් බව කියන අති සුඛෝපභෝගී මෝටර් රථයක්ද පොලිස් භාරයට ගැනීමට කටයුතු කළ බවද පොලිසිය පවසයි.\n\nමෙම ලිහිසි තෙල් සොරකම සඳහා සහයෝගය ලබා දුන් බව කියන එම වාහන සේවා මධ්‍යස්ථානයේ රැකියාව කළ තවත් පුද්ගලයකු ද අත්අඩංගුවට ගැනීමට නියමිත බවත් සැකකරු ප්‍රදේශයෙන් පලාගොස් ඇති බවත් පොලිසිය පවසයි.\n\nසැකකාර ව්‍යාපාරිකයා අදාළ සේවා මධ්‍යස්ථානයේ රැකියාවේ නිරතව සිටි වාහන සේවා සිදු කරනු ලබන සේවකයෙකු මාර්ගයෙන් මෙලෙස වරින්වර ලිහිසි තෙල් අඩංගු කෑන් තුනක් රැගෙන ගොස් ඇති බවට වාහන සේවා මධ්‍යස්ථානයේ හිමිකරු විසින් මීගොඩ පොලිසියට සිදු කළ පැමිණිල්ලෙහි සඳහන්ව ඇති බව මීගොඩ පොලිසියේ උසස් නිලධාරියෙකු පැවසීය.\n\nසැකකාර ව්‍යාපාරිකයා තම සුඛෝපභෝගී මෝටර් රථයෙන් අදාළ සේවා මධ්‍යස්ථානය වෙත පැමිණ අදාළ සේවකයාගේ මාර්ගයෙන් ලිහිසි තෙල් කෑන් පටවාගෙන යන ආකාරය එම සේවා මධ්‍යස්ථානයේම රැකියාවේ නිරතව සිටි තවත් සේවකයෙකු විසින් තම ජංගම දුරකතනයෙන් වීඩියෝගත කර එහි හිමිකරු වෙත ලබාදී ඇති බවත් එම රථයෙන්ම මෙයට පෙරද අදාළ ව්‍යාපාරිකයා විසින් මේ ආකාරයෙන්ම කිහිපවරක් ලිහිසි තෙල් සොරාගෙන රැගෙන ගිය බවට ප්‍රකාශයක් ලබාදී ඇති බවද එම උසස් නිලධාරියා වැඩි දුරටත් පැවසීය.\n\nමෙලෙස අත්අඩංගුවට ගෙන ඇත්තේ සුපිරි වෙළෙඳසල් ජාලයක හිමිකරුවකු වන මීගොඩ බටවල ප්‍රදේශයේ පදිංචිකරුවකු වන 47 හැවිරිදි කෝටිපති ව්‍යාපාරිකයෙකි.\n\nඅත්අඩංගුවට ගත් සැකකරු සහ මෝටර් රථය හෝමාගම මහේස්ත්‍රාත් අධිකරණය වෙත ඉදිරිපත් කිරීමට නියමිතව ඇත.\n\nමීගොඩ – බී.කේ. කත්‍රිආරච්චි",
       "URL": "https://www.dinamina.lk/2023/10/03/provincial-news/27169/%e0%b6%9c%e0%b7%9c%e0%b6%a9%e0%b6%9c%e0%b6%b8-%e0%b7%83%e0%b6%bb%e0%b7%8a%e0%b7%80%e0%b7%92%e0%b7%83%e0%b7%8a-%e0%b6%91%e0%b6%9a%e0%b6%9a%e0%b7%92%e0%b6%b1%e0%b7%8a-%e0%b6%bd%e0%b7%92%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/21/"
}