{
       "Source": "dinamina",
       "Timestamp": "July 24, 2023 1:00 am",
       "Headline": "හොංකොං රැකියා දෙන බව කියා කෝටියක් අරන් දස දෙනකු ඉන්දියාවේ අතරමං කරලා තිදෙනෙක් අත්අඩංගුවට",
       "News Content": "පස්යාල ප්‍රදේශයේ පදිංචි පුද්ගලයකු ඇතුළු පුද්ගලයින් දස දෙනෙකුට හොංකොං රටේ රැකියා ලබා දෙන බව පවසා එක් අයෙකු ගෙන් රුපියල් එකොලොස් ලක්ෂ අසූ පන් දහස බැගින් දස දෙනාගෙන් එක් කෝටි දහ අට ලක්ෂ පනස් දහසක මුදලක් ලබා ගෙන ඔවුන් දස දෙනා ඉන්දියාවට රැගෙන ගොස් අතරමං කර ලංකාවට පැන විත් සිටි පුද්ගලයින් තිදෙනෙකු පෙරේදා(22) පස්වරුවේ අත් අඩංගුවට ගත් බව ගම්පහ කොට්ඨාශ විශේෂ අපරාධ විමර්ශන අංශය පවසයි.\n\nනිට්ටඹුව පොලිස් වසමට අයත් පස්යාල ප්‍රදේශයේ පදිංචි පුද්ගලයකුට හොංකොං රටේ රැකියාවක් ලබා දෙන බව පවසා ඔහුගෙන් රුපියල් එකොලොස් ලක්ෂ අසූ පන් දහසක මුදලක් රැගෙන එම පුද්ගලයා ඉන්දියාවට කැඳවා ගෙන ගොස් අතරමං කර පැමිණි බවට ලද පැමිණිල්ලකට අනුව පරීක්ෂණ පවත්වා එම පුද්ගලයින් තිදෙනා අත්අඩංගුවට ගත් බවද පොලීසිය කීය.\n\nමේ පිළිබඳව වැඩිදුරටත් පරීක්ෂණ පැවැත්වීමේදී මොහු ඇතුළු පුද්ගලයින් දස දෙනෙකුගෙන්,එක් අයෙකු ගෙන් රුපියල් එකොලොස් ලක්ෂ අසූ පන් දහස බැගින් දස දෙනාගෙන් එක් කෝටි දහ අට ලක්ෂ පනස් දහසක මුදලක් රැගෙන ඔවුන් දස දෙනාම ඉන්දියාවට කැඳවා ගෙන ගොස් අතරමං කර පැමිණ ඇති බවට හෙළි වී ඇත.\nඑසේ ඉන්දියාවට කැඳවා ගෙන ගොස් අතරමං කර ඇති අනෙක් පුද්ගලයින් නම දෙනා කෑගල්ල,මාතලේ හා වව්නියාව යන ප්‍රදේශවල පදිංචි කරුවන් බවට වැඩිදුරටත් කරන ලද පරීක්ෂණ වලදී හෙළි වී ඇත.\n\nඅත් අඩංගුවට ගෙන ඇති පුද්ගලයින් තිදෙනා හෝකන්දර, පස්යාල නාඹුළුව හා නාංගල්ල යන ප්‍රදේශවල පදිංචි කරුවන් බවද පොලීසිය කීය.\nමේ සම්බන්ධ තවත් ප්‍රධාන පුද්ගලයින් දෙදෙනෙකු සැගවී සිටින බවද පොලීසිය සඳහන් කළේය.\n\nගම්පහ ජ්‍යෙෂ්ඨ පොලිස් අධිකාරී ජගත් රෝහණ මහතාගේ උපදෙස් පරිදි ගම්පහ කොට්ඨාශ විශේෂ අපරාධ විමර්ශන ඒකකයේ ස්ථානාධිපති ප්‍රධාන පොලිස් පරීක්ෂක ප්‍රභාත් පරණවිතාන මහතාගේ මෙහෙය වීම යටතේ එහි පොලිස් පරීක්ෂක හේවා පතිරණ,පොලිස් සැරයන් වරුන් වන ගුණරත්න (10269) හා රුද්‍රිගු (46927) යන මහත්වරු ප්‍රමූඛ පොලිස් නිලධාරීන් පිරිසක් සැග වී සිටින පුද්ගලයින් දෙදෙනා අත් අඩංගුවට ගැනීම සදහා වැඩිදුරටත් පරීක්ෂණ පවත්වා ගෙන යති.\n\nසැකකාර පුද්ගලයින් තිදෙනා ඊයේ (23) පස්වරුවේ අත්තනගල්ල අංක 2 මහේස්ත්‍රාත් අධිකරණයට ඉදිරිපත් කිරීමට නියමිතව තිබිණ.\nවේයන්ගොඩ විශේෂ",
       "URL": "https://www.dinamina.lk/2023/07/24/provincial-news/8720/%e0%b7%84%e0%b7%9c%e0%b6%82%e0%b6%9a%e0%b7%9c%e0%b6%82-%e0%b6%bb%e0%b7%90%e0%b6%9a%e0%b7%92%e0%b6%ba%e0%b7%8f-%e0%b6%af%e0%b7%99%e0%b6%b1-%e0%b6%b6%e0%b7%80-%e0%b6%9a%e0%b7%92%e0%b6%ba%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/124/"
}