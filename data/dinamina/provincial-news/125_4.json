{
       "Source": "dinamina",
       "Timestamp": "July 21, 2023 1:00 am",
       "Headline": "ත්‍රිරෝද රථ 3ක් කොල්ලකෑ අයියා මලෝ 3ක් මාට්ටු",
       "News Content": "කුලී ගමන් යන මුවාවෙන් පැහැරගත් ත්‍රිරෝද රථ හොරයින් මත්කුඩු ප්‍රවාහනය සඳහා යොදවා මුදල් ඉපයූ එකම පවුලේ සහෝදරයන් තිදෙනකු අත්අඩංගුවට ගත් බව කඩුවෙල පොලිසිය කියයි.\n\nඑම සැකකරුවන් සමඟ කොල්ල කන ලද තීරෝද රථ තුනක් සහ ඔවුන් සන්තකයේ තිබී හොරයින් මත්කුඩු ග්‍රෑම් 15කට අධික ප්‍රමාණයක් පොලිස් බාරයට ගෙන ඇත.\n\nකඩුවෙල පොලිසියේ ස්ථානාධිපති පොලිස් පරීක්ෂක කාන් වීරසිංහ මහතා ඇතුළු නිලධාරීන් කඩුවෙල නගරයේ ක්ෂණික මාර්ග බාධක යොදා සැකකටයුතු වාහන පරීක්ෂා කරමින් සිටියදී සැකකරුවන් දෙදෙනකු මත්කුඩු සමඟ අත්අඩංගුවට ගැනීමට හැකි වූ බව පොලිසිය කියයි.\n\nඑම සැකකරුවන් තිදෙනා එකම පවුලේ සහෝදරයන් තිදෙනකු බවට තහවුරු වීමෙන් අනතුරුව සිදු කළ පරික්ෂාවේදී තිදෙනා සන්තකයේ හොරයින් මත්කුඩු ග්‍රෑම් 10කට අධික ප්‍රමාණයක් තිබී සොයාගැනීමට හැකිවූ බව පොලිසිය කියයි.\n\nඅනතුරුව සැකකරුවන් දෙදෙනාගෙන් ඒ සම්බන්ධයෙන් සිදු කළ දීර්ඝ ප්‍රශ්න කිරීමේ දී බාල සහෝදරයා එක්ව ඉකුත් මාස හයක පමණ කාලයක් තුළ කඩවත දෙහිවල ඔරුගොඩවත්ත ප්‍රදේශවලින් කුලී ගමන් යන මුවාවෙන් ත්‍රී රෝද රථ රියදුරන් කඩුවෙලට රැගෙන විත් උල් පිහියක් එල්ල කර ඔහුන් සතුව තිබෙන මුදල් ජංගම දුරකථන සහ තීරෝද රථ කොල්ල කෑ බවට අනාවරණය වූ බව පොලිසිය කියයි.\n\nඒ අනුව සැකකරුවන් එලෙස කොල්ල කන ලද තවත් තීරෝද රථයක් නවගමුව පදිංචි සැකකාර බාල සහෝදරයා භාරයේ තිබියදීත්\n\nඅනෙක් ත්‍රිරෝද රථය වැලිවිට ප්‍රදේශයේ කැලෑ පෙදෙසක සඟවා තිබීයදී පොලිසිය මඟින් සොයාගෙන ඇත.\n\nකොල්ල කන ලද එම ත්‍රිරෝද රථ ඔරුගොඩවත්ත ප්‍රදේශයේ මහා පරිමාණ මත්ද්‍රව්‍ය ජාවාරම්කරුවකුගේ මත් ද්‍රව්‍ය බෙදා හැරීම සඳහා යොදාගත් බවත් සැකකරුවන් වැඩිදුරටත් අනාවරණය කර ඇත.\n\nඒ සඳහා තමන්ට මත්කුඩු ලැබුණු බවත් සැකකරුවන් වැඩිදුරටත් හෙළි කළ බව පරීක්ෂණ පවත්වන පොලිස් නිලධාරීන් නිලධාරියකු පැවැසීය.\n\nඅත්අඩංගුවට ගත් එකම පවුලේ සහෝදරයන් වයස අවුරුදු 20 සහ 26 අතර පසුවන්නන්ය.\n\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, නියෝජ්‍ය පොලිස්පති කපිල කඩුපිටිය, නුගේගොඩ කොට්ඨාස භාර ජ්‍යෙෂ්ඨ පොලිස් අධිකාරී ජයමහ මහත්වරුන්ගේ උපදෙස් මත කඩුවෙල පොලිසියේ ස්ථානාධිපති පොලිස් පරීක්ෂක කාන් වීරසිංහ, අපරාධ අංශයේ ස්ථානාධිපති උප පොලිස් පරීක්ෂක චතුරංග පොලිස් කොස්තාපල්වරුන් වන 72619 කුමාර 82601 වනසිංහ 93839 සමිත 82128 කෝසල 93373 කොඩිතුවක්කු 94119 අබේකෝන්103558 සඳරුවන් 102620 හේරත් මහත්වරු පරීක්ෂණ පවත්වති.",
       "URL": "https://www.dinamina.lk/2023/07/21/provincial-news/8214/%e0%b6%ad%e0%b7%8a%e0%b6%bb%e0%b7%92%e0%b6%bb%e0%b7%9d%e0%b6%af-%e0%b6%bb%e0%b6%ae-3%e0%b6%9a%e0%b7%8a-%e0%b6%9a%e0%b7%9c%e0%b6%bd%e0%b7%8a%e0%b6%bd%e0%b6%9a%e0%b7%91-%e0%b6%85%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/125/"
}