{
       "Source": "dinamina",
       "Timestamp": "September 15, 2023 1:00 am",
       "Headline": "මවගේ අනියම් ඇසුරෙන් පුතා පෝරකයට",
       "News Content": "වසර 08කට පෙර හම්බන්තොට වැලිගත්ත ප්‍රදේශයේදී හෙල්මට් එකකින් පහරදී දෙදරු පියෙකු මැරූ 30 හැවිරිදි දෙදරු පියෙකුට හම්බන්තොට මහාධිකරණය පෙරේදා (13) සවස මරණීය දණ්ඩනය නියම කෙරුණි.\n\nමෙලෙස මරණීය දණ්ඩනය නියම වූයේ උඩමලල, හම්බන්තොට ලිපිනයේ පදිංචි ඩබ්ලිව්. සංජිව ගුණසේකර නැමති 30 හැවිරිදි දෙදරු පියෙකුටය.\n\nචුදිත පුද්ගලයා සිය මවගේ අනියම් සැමියා බව කියන වැලිගත්ත, බඳගිරිය පදිංචි දෙදරු පියෙකු වූ සැම්සන් වන්නිගම නැමති අය සමඟ 2015.04.03 වන දින ආරවුලක් ඇති කරගෙන තිබුණි. එම ආරවුල ඇතිව තිබුණේ චුදිත පුද්ගලයා තවත් ඥාති පුද්ගලයෙකු සමඟ මරණකරුගේ නිවසට ගොස් සිය මව සමඟ ඇති අනියම් සම්බන්ධතාවය නවත්වන ලෙසට ඉල්ලීමක් කිරීමට ගොස් තිබූ අවස්ථාවේදීය. එම අවස්ථාවේදී මරණකරු හා චුදිත පුද්ගලයා අතර බහින් බස්වීමක් සිදුව ඇති අතර එය දුරදිග ගොස් චුදිත පුද්ගලයා විසින් ඔහු අතෙහි වු හෙල්මට් එකකින් මරණකරුට පහර දී තිබේ. පහරකෑමෙන් බරපතළ තුවාල ලැබූ මරණකරු ප්‍රතිකාර සඳහා හම්බන්තොට මහ රෝහලට ඇතුලත් කර තිබූ අතර පසුව වැඩිදුර ප්‍රතිකාර සඳහා ඔහු කරාපිටිය ශික්ෂණ රෝහල වෙත මාරු කර යවා ඇත. එහිදී හදිසි ප්‍රතිකාර ඒකකයේ ප්‍රතිකාර ලබමින් සිටියදී තුවාලකරු 2015.04.10 වන දින මියගොස් තිබේ.\n\nඒ අනුව එම සිද්ධියට අදාළව ඒ වන විට 22 හැවිරිදි වියේ පසු වු චුදිත පුද්ගලයා හම්බන්තොට පොලිසිය මගින් අත්අඩංගුවට ගෙන හම්බන්තොට මහේස්ත්‍රාත් අධිකරණයට ඉදිරිපත් කිරීමෙන් පසු පැවති මූලික නඩු විභාගයෙන් අනතුරුව නීතිපතිවරයා විසින් චුදිත පුද්ගලයාට හා ඔහු සමඟ එම අවස්ථාවට ගිය ඥාති පුද්ගලයාට එරෙහිව 2017.12.22 දින හම්බන්තොට මහාධිකරණය හමුවේ මනුෂ්‍ය ඝාතනයක් සිදු කිරීමේ වරද යටතේ අධිචෝදනා ගොනු කරන ලදි. එහිදී ඉදිරිපත් වූ සියලු සාක්ෂි සලකා බැලූ හම්බන්තොට මහාධිකරණ විනිසුරුවරයා පළමු චුදිත වූ ඩබ්ලිව්. ඒ. ආර්. සංජීව නැමති අයට එරෙහිව ප්‍රමාණවත් සාක්ෂි ඉදිරිපත් වී නොතිබි හෙයින් පළමු චුදිතයා අදාළ චෝදනාවෙන් නිදොස්කොට නිදහස් කෙරුණි. දෙවන චුදිතයා වු ඩබ්ලිව්. සංජිව ගුණසේකර නැමති 30 හැවිරිදි පුද්ගලයාට එරෙහිව පැමිණිල්ල විසින් නඟා තිබූ චෝදනාව සාධාරණ සැකයෙන් ඔබ්බට ඔප්පු කිරීමට පැමිණිල්ල සමත්ව තිබූ හෙයින් දෙවන චුදිත පුද්ගලයාට මහාධිකරණ විනිසුරුවරයා විසින් මරණීය දණ්ඩනය නියම කෙරුණි.\n\nචුදිත පුද්ගලයාට මරණීය දණ්ඩනය නොපැනවීමට හේතු ඇත්නම් එය විවෘත අධිකරණයේදී ප්‍රකාශ කරන ලෙසට අධිකරණය චුදිත පුද්ගලයාට දැනුම් දුන් අවස්ථාවේ චුදිත පුද්ගලයා විවෘත අධිකරණයේ විත්ති කූඩුවේ සිට හඬා වැලපෙමින් පවසා ඇත්තේ තමන්ගේ සිය මව පවත්වාගෙන ගිය අනියම් සම්බන්ධතාවය නවත්වන ලෙසට ඉල්ලීමක් කිරීමට තමන් මරණකරු හමුවට ගිය අවස්ථාවේ මෙම අවාසනාවන්ත සිදුවීම සිදු වු බවත්, සිය මවගේ වැරදි හැසිරිම් හේතුවෙන් අද තමන්ට මෙලෙස මරණීය දඬුවම හිමි වූ බවත්ය.\n\nඅනතුරුව හම්බන්තොට මහාධිකරණ විනිසුරුවරයා තීන්දුව ප්‍රකාශ කළ අතර, ශ්‍රී ලංකා ජනාධිපතිවරයා විසින් නියම කරන දිනකදී, ස්ථානයකදී, වේලාවකදී චුදිත පුද්ගලයා බෙල්ලෙන් එල්ලා මරණයට පත් කරන තෙක් චුදිත පුද්ගලයා වැලිකඩ බන්ධනාගාරයේ රඳවා තබන ලෙසට අගුණුකොළපැලැස්ස බන්ධනාගාර අධිකාරිවරයාට නියෝග කෙරුණි. නීතිපතිවරයා වෙනුවෙන් රජයේ අධිනීතිඥ අනුරාධ විජේසුරේන්ද්‍ර මහතා පැමිණිල්ල මෙහෙයවන ලදි.",
       "URL": "https://www.dinamina.lk/2023/09/15/provincial-news/22315/%e0%b6%b8%e0%b7%80%e0%b6%9c%e0%b7%9a-%e0%b6%85%e0%b6%b1%e0%b7%92%e0%b6%ba%e0%b6%b8%e0%b7%8a-%e0%b6%87%e0%b7%83%e0%b7%94%e0%b6%bb%e0%b7%99%e0%b6%b1%e0%b7%8a-%e0%b6%b4%e0%b7%94%e0%b6%ad%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/48/"
}