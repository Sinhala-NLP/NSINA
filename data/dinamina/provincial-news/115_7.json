{
       "Source": "dinamina",
       "Timestamp": "July 31, 2023 1:00 am",
       "Headline": "සුපිරි වෙළෙඳසල් බිඳ කෝටි ගානක ෆෝන් – විදුලි බඩු උස්සලා",
       "News Content": "රාත්‍රී කාලයේ දී විවිධ ප්‍රදේශවල සුපිරි වෙළඳ ප්‍රදර්ශනාගාර බිඳ රුපියල් කෝටියකට ආසන්න වටිනා ජංගම දුරකථන ඇතුළු විදුලි උපකරණ සොරාගත් මාලිගාවත්ත ‘ඩිමෙල් වත්ත කළු’ නැමැත්තා හා සොර බඩු මිලදී ගත් කියන මාලිගාවත්ත ආර් බි වත්තේ ‘උක්ඔයිල්’ නැමැති සංවිධානාත්මක අපරාධකරු ද අත්අඩංගුවට ගත් බව බස්නාහිර පළාත් දකුණු දිසාව අපරාධ කොට්ඨාසය කියයි.\n\nඑම සැකකරුවන් සමඟ ඉතා වටිනා ස්මාර්ට් වර්ගයේ අලුත්ම ජංගම දුරකථන 42ක් ලැප්ටොප් පරිගණක 4ක් ටැබ් යන්ත්‍ර තුනක්, මෙන්ම නිවසකින් සොරා ගෙන තිබූ පවුම් 3කට ආසන්න ම උණු කරන ලද රන් කැබලි පොලිස් භාරයට ගෙන ඇත.\n\nඉකුත් මාස 2 පමණ කාලයක් තුළදී අවිස්සාවේල්ල හංවැල්ල මිරිහාන සහ කිරිබත්ගොඩ පොලිස් වසම් වල සිදු වූ නොවිසඳුණු අපරාධ සොරකම් 13කට අදාළව සිදු කළ දීර්ඝ විමර්ශනයකින් අනතුරුව සොරකමේ යෙදුණු ප්‍රධාන සැකකරු සීසීටීවී දර්ශන ඔස්සේ සිදුකළ විමර්ශනවලදී හඳුනා ගැනීමෙන් අනතුරුව මාලිගාවත්ත ප්‍රදේශයේ දී අත්අඩංගුවට ගැනීමට හැකි වූ බව පොලිසිය කියයි.\n\nසැකකරු මීට පෙර සිදු කළ සොරකම් නඩු කිහිපයක් සම්බන්ධයෙන් වසර 2කට ආසන්න කාලයක් රිමාන්ඩ් බන්ධනාගාර ගතව සිට මීට මාස දෙකකට පමණ ඉහතදී ඇප මත නිදහස්ව පැමිණි පුද්ගලයෙකු බවත් පොලිස් විමර්ශනවලදී වැඩිදුරටත් අනාවරණය වී ඇත.\n\nඑම සැකකරුගෙන් සිදුකළ ප්‍රශ්න කිරීමේදී රාත්‍රී කාලයේ දී එම ප්‍රදේශ හරහා ගමන් ගන්නා බස් රථ වලින් ගොස් ප්‍රදර්ශනාගාර බිද දේපල සොරා ගැනීමෙන් අනතුරුව ඒ සියලුම දේපල මාලිගාවත්ත ආර් බි වත්තේ උක්ඔයිල් නැමැත්තා වෙත ලබාදී මුදල් ලබාගත් බවට අනාවරණ වූ බව පොලිසිය කියයි.\n\nඒ අයුරින් එම මුදල් වලින් දිනකට රුපියල් 20,000 ට ආසන්න මත් කුඩු මිලදී ගෙන පානය කළ බවත් සැකකරු වැඩිදුරටත් අනාවරණ කර ඇත.\nසැකකරුගෙන් අනාවරණය වූ තොරතුරු අනුව සොර බඩු මිලදී ගත් පුද්ගලයා සන්තකයේ තිබී සොරාගත් දේපළ වලින් සියයට අනූවක් පමණ සොයාගත් බවත් සමහර ස්මාර්ට් වර්ගයේ ජංගම දුරකථන වල මුරපදය වෙනස් කර වෙනත් මුර පද යොදා සැකකරු විවිධ පුද්ගලයන් වෙත අලෙවි කර තිබූ බවත් පොලිස් විමර්ශනවලදී අනාවරණ වී ඇත.\n\nසොයාගත් ජංගම දුරකථන මිලදී ගත් පුද්ගලයාට ඉහල තාක්ෂණික දැනුමක් ඇත්තෙකු බවත් පොලිසිය සඳහන් කරයි.\nසැකකරුවන් දෙදෙනා නුගේගොඩ මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, නියෝජ්‍ය පොලිස්පති අපරාධ සරත් කුමාර මහත්වරුන් ගේ මෙහෙයවීමෙන් බස්නාහිර පළාත් දකුණු දිසාව අපරාධ කොට්ඨාසය අධ්‍යක්ෂක ජේෂ්ඨ පොලිස් අධිකාරී ලලිත් අබේසේකර, ස්ථානාධිපති පොලිස් පරීක්ෂක සුමිත් ජයසිංහ, මහත්වරුන්ගේ උපදෙස් මත ඒකක එක ස්ථානාධිපති පොලිස් පරීක්ෂක හේමන්ත කුමාර මහතාගේ මෙහෙයවීමෙන් පොලිස් සැරයන් 38723 රංජිත්, 60161 වසන්ත, 61249 ලන්කා,73067 අනුරාද පොලිස් කොස්තාපල්වරුන් වන 35145 හුමේශ් 87699 චානක 104727 රණසිංහ, 104870 විජේරත්න 18818 තිලකසිරි මහත්වරු පරීක්ෂණ පවත්වති.\nබණ්ඩාරගම බිමල් ජයසිංහ",
       "URL": "https://www.dinamina.lk/2023/07/31/provincial-news/10338/%e0%b7%83%e0%b7%94%e0%b6%b4%e0%b7%92%e0%b6%bb%e0%b7%92-%e0%b7%80%e0%b7%99%e0%b7%85%e0%b7%99%e0%b6%b3%e0%b7%83%e0%b6%bd%e0%b7%8a-%e0%b6%b6%e0%b7%92%e0%b6%b3-%e0%b6%9a%e0%b7%9d%e0%b6%a7%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/115/"
}