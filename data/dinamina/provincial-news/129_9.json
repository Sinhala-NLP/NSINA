{
       "Source": "dinamina",
       "Timestamp": "July 15, 2023 6:00 am",
       "Headline": "කොටස් එකලස් කර වාහන සැකසූ මහ මොළකරු අත්අඩංගුවට",
       "News Content": "\n\nකොටස් එකලස් කරන ලද වාහනවලට කාලයක් තිස්සේ ව්‍යාජ ලිපි ලේඛන සකසා විකිණීමේ මහා පරිමාණ ජාවාරමක නිරත වූ සංවිධානාත්මක කල්ලියක මහ මොළකරු අත්අඩංගුවට ගත් බව පාණදුර වලාන මධ්‍යම දූෂණ මර්දන ප්‍රහාරක බළකාය පවසයි.\n\nසැකකරු අත්අඩංගුවට ගන්නා අවස්ථාවේදී සැකකරු පදවාගෙන යමින් සිටි ජීප් රථය ද පොලිස් භාරයට ගෙන සිදු කළ පරීක්ෂාවේදී එයද කොටස් එකලස් කර තනා ව්‍යාජ ලිපි ලේඛන මෝටර් රථ දෙපාර්තමේන්තුව වෙත ඉදිරිපත් කරමින් ලියා පදිංචි කර තිබූ එකක් බවට අනාවරණ වූ බව පොලිසිය පවසයි.\n\nපාණදුර වලාන මධ්‍යම දූෂණ මර්දන ප්‍රහාරක බළකායේ අධ්‍යක්ෂ සහකාර පොලිස් අධිකාරි උදය කුමාර මහතාට ලද තොරතුරක් අනුව සැකකරු අත්අඩංගුවට ගැනීමට හැකි වී ඇත්තේ කඩවත ගණේමුල්ල පාරේ කසුන් මාවත අසලදී බව පොලිසිය පවසයි.\n\nඅනතුරුව එම ප්‍රදේශයේම පිහිටි සැකකරුගේ නිවස පරීක්ෂා කිරීමේදී කොටස් එකලස් කරන ලද වාහනවලට සහ ධාවනයෙන් ඉවත් කරන ලද වාහන 400කට පමණ කූට ලේඛන සකසා මෝටර් රථ දෙපාර්තමේන්තුව වෙත ඉදිරිපත් කර ලියාපදිංචි කර විකුණා ඇති බවට අනාවරණය වූ බවත් ඊට අමතරව එම ජාවාරම සඳහා යොදාගත් ලිපි ශීර්ෂ රබර් මුද්‍රා, මෝටර් රථ දෙපාර්තමේන්තුවට අයත් කූට ලෙස සැකසූ ව්‍යාජ ලිපි ලේඛන තොගයක්, ව්‍යාජ ලෙස සකස් කළ රාජ්‍ය හා පුද්ගලික ආයතනවලට අයත් ලියාපදිංචි සහතික, ආදායම් බලපත්‍ර ධාවනයෙන් ඉවත් කරන ලද වාහනවලට විකුණූ බවට සහතික ලද ව්‍යාජ ලේඛන, රාජ්‍ය හා පුද්ගලික ආයතනවල ලිපි ශීර්ෂ විශාල ප්‍රමාණයක්,\n\nපොලිස් ස්ථානවලින් නිකුත් කරන ලද වාහන නැති වූ බවට සඳහන් පැමිණිලි පිටපත් විශාල ප්‍රමාණයක්, රාජ්‍ය ආයතනවල මුදල් ගෙවූ බවට මුදල් පොදු 172 හිස් පෝරම විශාල ප්‍රමාණයක්, රක්ෂණ සමාගම්වලට අයත් ව්‍යාජ ලෙස සකස් කරන ලද රබර් මුද්‍රා මෙන්ම මෝටර් රථ පරීක්ෂකවරුන්ගේ රබර් මුද්‍රා පොලිස් භාරයට ගෙන ඇත.\n\nඑම සංවිධානාත්මක ජාවාරමට මෝටර් රථ ලියාපදිංචි කිරීමේ දෙපාර්තමේන්තුවේ ඇතැම් නිලධාරීන්ගේ සහාය ලැබී ඇති බවට මේ වන වන විට අනාවරණය වී ඇති අතර, ඔවුන් හඳුනාගෙන අත්අඩංගුවට ගැනීම සඳහා විමර්ශන සිදු කරන බව උසස් පොලිස් නිලධාරියෙක් පැවැසීය.\n\nබණ්ඩාරගම – බිමල් ජයසිංහ\n\nපොතුපිටිය – සුමිත් ප්‍රේමතිලක\n\nහල්තොට-විනීතා මානෙල් ගමගේ",
       "URL": "https://www.dinamina.lk/2023/07/15/provincial-news/6734/%e0%b6%9a%e0%b7%9c%e0%b6%a7%e0%b7%83%e0%b7%8a-%e0%b6%91%e0%b6%9a%e0%b6%bd%e0%b7%83%e0%b7%8a-%e0%b6%9a%e0%b6%bb-%e0%b7%80%e0%b7%8f%e0%b7%84%e0%b6%b1-%e0%b7%83%e0%b7%90%e0%b6%9a%e0%b7%83%e0%b7%96/",
       "Category": "provincial-news",
       "Parent URL": "https://www.dinamina.lk/category/provincial-news//page/129/"
}