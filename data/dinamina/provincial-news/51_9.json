{
       "Source": "dinamina",
       "Timestamp": "September 13, 2023 1:00 am",
       "Headline": "ඩ්‍රෝන නියමුවෝ 16ක් විසිර යති",
       "News Content": "අධ්‍යාපන අමාත්‍යාංශයේ කෘෂිකාර්මික නිපුණතා සභාව යටතේ කෘෂිකාර්මික අංශය සඳහා නව තාක්‍ෂණය සහ භාවිතයන් බෙදාහැරීමේ අරමුණින් ආරම්භ කළ ඩ්‍රෝන පාඨමාලාව හැදෑරු ඩ්‍රෝන නියමුවන් 16 දෙනෙකු විසිර යාමේ උත්සවයක් පසුගියදා සබරගමුව විශ්වවිද්‍යාල පරිශ්‍රයේදී සිදුවිය.\n\nමෙම පාඨමාලාව තුළින් ඩ්‍රෝන තාක්‍ෂණය පිළිබඳ ක්ෂේත්‍ර ගණනාවක් සඳහා එලදායි භාවිතය පිළිබඳව න්‍යායික හා ප්‍රයෝගිකව විශේෂ පුහුණුවක් ලබාදීම සිදුකෙරුණු අතර, සහතිකලාභී ඩ්‍රෝන නියමුවන් කෘෂිකාර්මික ක්ෂේත්‍රය සඳහා ඩ්‍රෝන භාවිතය, ඩ්‍රෝන මෙහෙයුම් සහ නඩත්තුව, ගුවන් දත්ත රැස්කිරීම, දුරස්ථ සන්නිවේදනය, භූමි සංඝණනය සහ දත්ත විශ්ලේෂණය යන මාතෘකා ආවරණය කරන පුහුණුවක් මෙම වැඩසටහන මඟින් ලබාදීම සිදුකෙරිණි.\n\nකෘෂිකාර්මික ක්ෂේත්‍රයේ නිෂ්පාදනයට බලපාන පොහොර, කෘමිනාශක, වල්නාශක සහ බීජ වැපිරීම සඳහා විධිමත් ලෙස ඩ්‍රෝන තාක්ෂනය යොදාගැනීම තුළින් භෝග අස්වැන්න වැඩිදියුණු කර ගැනීමට හැකිවීම, සම්පත් නාස්තිය, පාරිසරික බලපෑම් අවම කර ගැනීම හා සේවක හිඟයට පිළියම් ලෙස ඩ්‍රෝන නියමුවන් ප්‍රයෝජනයට ගැනීම මෙම පාඨමාලාවේ අරමුණ විය.\n\nමෙම පාඨමාලාව වෘත්තීය ඩ්‍රෝන නියමුවන් සඳහා දේශීය හා විදේශීය රැකියා වෙළෙඳපොළේ ඇති ඉල්ලුම සැලකිල්ලට ගෙන අධ්‍යාපන අමාත්‍යාංශය මඟින් ආරම්භ කළ අතර, විශ්‍රාමික ලුතිනන් කර්නල් රසික කහඳගමගේ මහතා ප්‍රධාන උපදේශක ලෙසත්, විශ්‍රාමික මේජර් වසන්ත විජේකෝන් මහතා පාඨමාලා සම්බන්ධීකාරක ලෙසත් කටයුතු කළේය.",
       "URL": "https://www.dinamina.lk/2023/09/13/provincial-news/21636/%e0%b6%a9%e0%b7%8a%e0%b6%bb%e0%b7%9d%e0%b6%b1-%e0%b6%b1%e0%b7%92%e0%b6%ba%e0%b6%b8%e0%b7%94%e0%b7%80%e0%b7%9d-16%e0%b6%9a%e0%b7%8a-%e0%b7%80%e0%b7%92%e0%b7%83%e0%b7%92%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/51/"
}