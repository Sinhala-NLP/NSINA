{
       "Source": "dinamina",
       "Timestamp": "August 8, 2023 1:12 am",
       "Headline": "දොස්තරලා රට ගිහින් දික්ඔය මූලික රෝහලේ දත් වාට්ටුව මාස 4ක ඉඳන් වහලා",
       "News Content": "අනුයුක්ත දොස්තර අවිස්සාවේල්ලෙන් එවලා නෑ\n\nනුවරඑළිය දිස්ත්‍රික් සෞඛ්‍ය සේවා අධ්‍යක්ෂ කාර්යාලය යටතේ පාලනය වන හැටන්, දික්ඔය මූලික රෝහලේ දන්ත ශල්‍යාගාරය වෛද්‍යවරයකු නොමැතිව සිව් මසක් තිස්සේ වසා දමා තිබීමෙන් දන්ත රෝගීන් දැඩි පීඩාවට පත්ව ඇතැයි එම රෝහලේ අධ්‍යක්ෂ වෛද්‍ය මොහොමඩ් ෆාරුක් ෆස්ලි මහතා පැවසීය.\n\nහැටන් ප්‍රදේශයේ තිබෙන ප්‍රධානතම රෝහල දික්ඔය මූලික රෝහල බවත්, මෙම රෝහලින් ප්‍රදේශයේ ලක්ෂ හතරක් පමණ වූ රෝගී පිරිසකට සේවය සපයන බවත් රෝහල් අධ්‍යක්ෂවරයා කියා සිටියේය. ඔහු පෙන්වා දුන්නේ, සියලුම පහසුකම්වලින් සමන්විත දික්ඔය මූලික රෝහලේ දන්ත ශල්‍යාගාරයේ සේවය කළ වෛද්‍යවරුන් දෙදෙනකු මාස 4කට පෙර විදේශගත වී ඇති බවත්, ඉන් අනතුරුව රෝහලට තාවකාලිකව අනුයුක්ත කර සිටි වෛද්‍යවරිය දරු ප්‍රසූතිය සඳහා නිවාඩු ලබාගෙන ඇති නිසාත් මෙම ඒකකය තාවකාලිකව වසා දමා ඇති බවයි.\n\nදන්ත ශල්‍යාගාරය වෛද්‍යවරයෙකු නොමැතිව තාවකාලිකව වසා දමා ඇති බවට දැන්වීමක් ද එම ඒකකයේ ප්‍රදර්ශනය කර තිබිණි. ප්‍රදේශයේ රෝගී ජනතාව කියා සිටියේ, දික්ඔය මූලික රෝහලෙන් ප්‍රතිකාර ලබා ගැනීමට පැමිණෙන රෝගීන් විශාල පිරිසක් රෝහලේ දන්ත ඒකකයෙන් ප්‍රතිකාර ලබා ගන්නා බවත්, මෙසේ දන්ත ඒකකය වසා දැමීම නිසා තමන් දැඩි පීඩාවට පත්ව සිටින බවත්ය.\n\nමේ සම්බන්ධයෙන් නුවරඑළිය දිස්ත්‍රික් සෞඛ්‍ය සේවා අධ්‍යක්ෂ නිශ්ශංක විජේවර්ධන මහතාගෙන් කළ විමසුමකට ඔහු කියා සිටියේ මේ සම්බන්ධයෙන් රෝගීන් විශාල ප්‍රමාණයකින් තමන්ට ද පැමිණිලි ගණනාවක් ලැබී ඇති බවයි. එමෙන්ම එම රෝහලට අවිස්සාවේල්ල මූලික රෝහලේ වෛද්‍යවරයකු අනුයුක්ත කර තිබුණ ද එම රෝහලේ අධ්‍යක්ෂවරයා එම වෛද්‍යවරයාව මුදා නොහැරීම හේතුවෙන් එම වෛද්‍යවරයා මේ වන තෙක් දික්ඔය මූලික රෝහලේ සේවයට වාර්තා කර නොමැති බවද ඔහු වැඩිදුරටත් කියා සිටියේය.\n\nහැටන් – රංජිත් රාජපක්ෂ",
       "URL": "https://www.dinamina.lk/2023/08/08/provincial-news/12406/%e0%b6%af%e0%b7%9c%e0%b7%83%e0%b7%8a%e0%b6%ad%e0%b6%bb%e0%b6%bd%e0%b7%8f-%e0%b6%bb%e0%b6%a7-%e0%b6%9c%e0%b7%92%e0%b7%84%e0%b7%92%e0%b6%b1%e0%b7%8a-%e0%b6%af%e0%b7%92%e0%b6%9a%e0%b7%8a%e0%b6%94/",
       "Category": "provincial-news",
       "Parent URL": "https://www.dinamina.lk/category/provincial-news//page/104/"
}