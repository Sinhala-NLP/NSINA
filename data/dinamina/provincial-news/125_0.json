{
       "Source": "dinamina",
       "Timestamp": "July 21, 2023 1:00 am",
       "Headline": "අයිතිකරුවකු නැති ගංජා පාර්සල් දෙකක් බසයේ කොළඹට යැවූ සිවිල් ආරක්ෂකයෝ දෙදෙනා මාට්ටු",
       "News Content": "යාපනයේ සිට කොළඹට කේරළ ගංජා කිලෝග්‍රෑම් හතරක් ලංගම බස් රථයකින් යැවූ සිවිල් ආරක්ෂක දෙපාර්තමේන්තුවේ සාමාජිකයන් දෙදෙනෙකු යාපනය පොලිසිය විසින් පෙරේදා (19) අත්අඩංගුවට ගෙන තිබේ.\n\nකාලයක් තිස්සේ මේ දෙදෙනා ලංගම බස් රථවලින් යාපනයේ සිට කොළඹට කේරළ ගංජා යැවීමට කටයුතු කොට ඇති අතර, ඔවුන් ඒවා යාපනයෙන් බස් රථයට පැටවීමෙන් පසුව අයිතිකරුවන් නොමැති පාර්සල් වශයෙන් ඒවා කොළඹට ළඟා වෙයි.\n\nයාපනයේ සිට සිවිල් ආරක්ෂක නිලධාරීන් දෙදෙනා විසින් දැනුම් දෙන ගැනුම්කරුවන් බස් රථයට නැඟ කොළඹදී එම කේරළ ගංජා පාර්සල් එකතු කර ගැනීම ඔවුන්ගේ ජාවාරමේ ස්වභාවය වී තිබේ.\n\nලංගම බස් රථයක කොන්දොස්තරවරයා විසින් පොලිසියට ලබා දෙන ලද තොරතුරකට අනුව යාපනයේදී අදාළ සිවිල් ආරක්ෂක නිලධාරීන් දෙදෙනා අත්අඩංගුවට ගෙන ප්‍රශ්න කරන විටත් ඔවුන් කොළඹට යවන ලද කේරළ ගංජා පාර්සල් දෙකක් බස් රථයෙන් පිටත්කොට යවා තිබේ.\n\nමේ පිළිබඳව යාපනය පොලිසිය විසින් වවුනියාව පොලිසියට දැනුම් දීමෙන් පසුව වවුනියාව ඕමන්තේදී බස් රථය පොලිසිය විසින් පරීක්ෂා කිරීමේදී අයිතිකරුවකු නොමැතිව බස් රථයෙන් කොළඹට යවමින් තිබූ කේරළ ගංජා පාර්සල් දෙක සොයා ගැනීමට හැකි වී ඇත.\n\nඅදාළ සිවිල් ආරක්ෂක නිලධාරීන් දෙදෙනා යාපනය අධිකරණයට ඉදිරිපත් කිරීමට යාපනය පොලිසිය පියවර ගෙන තිබේ.",
       "URL": "https://www.dinamina.lk/2023/07/21/provincial-news/8023/%e0%b6%85%e0%b6%ba%e0%b7%92%e0%b6%ad%e0%b7%92%e0%b6%9a%e0%b6%bb%e0%b7%94%e0%b7%80%e0%b6%9a%e0%b7%94-%e0%b6%b1%e0%b7%90%e0%b6%ad%e0%b7%92-%e0%b6%9c%e0%b6%82%e0%b6%a2%e0%b7%8f-%e0%b6%b4%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/125/"
}