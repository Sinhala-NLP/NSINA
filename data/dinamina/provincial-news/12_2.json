{
       "Source": "dinamina",
       "Timestamp": "October 6, 2023 1:08 am",
       "Headline": "වාහන බැටරි සොරා­ගෙන අලෙවි කළ දෙදෙ­නෙක් බැටරි 27ක් සමඟ මාට්ටු",
       "News Content": "දිවයිනේ විවිධ ප්‍රදේශවලට ගොස් වාහනවලින් බැටරි ගලවා අලෙවි කරන පුද්ගලයන් දෙදෙනෙකු බැටරි 27ක් සමඟ පෙරේදා (04) දින අත්අඩංගුවට ගත් බව හංවැල්ල පොලිසිය පවසයි.\n\nහපුතලේ ප්‍රදේශයේ පදිංචි පුද්ගලයෙකු සහ හංවැල්ල දිද්දෙණිය පදිංචි පුද්ගලයෙකු මෙලෙස පොලිසිය අත්අඩංගුවට ගෙන ඇත.\n\nමෙම ජාවාරමේ ප්‍රධාන සැකකරු හපුතලේ ප්‍රදේශයේ පදිංචිකරුවෙකු වන අතර, මොහු වාහනයක් රැගෙන හංවැල්ල ප්‍රදේශයේ තවත් පුද්ගලයින්\nදෙදෙනෙකු සම්බන්ධ කරගනිමින්, හංවැල්ල, රුවන්වැල්ල, පාදුක්ක හා බුලත්කොහුපිටිය යන ප්‍රදේශවල සහ දිවයිනේ තවත් විවිධ ප්‍රදේශවලට ගොස් බස්රථවල සහ වෙනත් රථවාහනවලින් රාත්‍රී කාලයේ බැටරි ගලවා, අලෙවි කිරීම සිදු කරන බවට සැකකරුවන්ගෙන් ප්‍රශ්න කිරීමේදී තහවුරු කරගත් බව පොලිසිය පවසයි.\n\nප්‍රධාන සැකකරු විසින් මෙලෙස වාහනවලින් ගලවා ගන්නා බැටරිවලින් හොඳ තත්ත්වයේ බැටරි ඔහු තබා ගෙන, සාමාන්‍ය තත්ත්වයේ පවතින බැටරි ජාවාරමට සම්බන්ධ අනෙක් පුද්ගලයින්ට ලබාදීම සිදුකරන බවද, ඔවුන් එම බැටරි විවිධ පුද්ගලයින්ට සහ බැටරි කඩවලට අලෙවි කර ඇති බව ද පොලිසිය පවසයි.\n\nමීට පෙරද මොවුන් බැටරි, මෝටර්, ජෙනරේටර් වැනි තවත් භාණ්ඩ ගලවා අලෙවි කිරීම සිදු කිරීමේ යෙදී ඇති බවද පොලිසිය මොවුන්ගෙන් ප්‍රශ්න කිරීමේදී තහවුරු කරගෙන ඇත. මොවුන් මෙම ජාවාරම කලක සිට කරගෙන ගොස් ඇති අතර, හංවැල්ල පොලිසියට ලද තොරතුරක් මත සිදු කළ මෙම වැටලීමේදී දිද්දෙණිය ප්‍රදේශයේ පදිංචි එක් පුද්ගලයකු අත්අඩංගුවට ගෙන වැඩිදුර ප්‍රශ්න කිරීමෙන් පසු, ප්‍රධාන සැකකරු අත්අඩංගුවට ගෙන ඇත.\n\nතවත් සැකකරුවකු මේ වන විට ප්‍රදේශයෙන් පලා ගොස් ඇති අතර, ඔහුද අත්අඩංගුවට ගැනීමට කටයුතු කරන බව හංවැල්ල පොලිසිය පවසයි.",
       "URL": "https://www.dinamina.lk/2023/10/06/provincial-news/28301/%e0%b7%80%e0%b7%8f%e0%b7%84%e0%b6%b1-%e0%b6%b6%e0%b7%90%e0%b6%a7%e0%b6%bb%e0%b7%92-%e0%b7%83%e0%b7%9c%e0%b6%bb%e0%b7%8f%e0%b6%9c%e0%b7%99%e0%b6%b1-%e0%b6%85%e0%b6%bd%e0%b7%99%e0%b7%80%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/12/"
}