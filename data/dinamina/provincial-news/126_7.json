{
       "Source": "dinamina",
       "Timestamp": "July 20, 2023 1:00 am",
       "Headline": "යාපනයේ අච්චුවේලි නිවෙසකට පෙට්‍රල් බෝම්බ ප්‍රහාරයක්",
       "News Content": "යාපනයේ අච්චුවේලි පත්තමේනී ප්‍රදේශයේ නිවෙසකට පෙරේදා (18) රාත්‍රී එල්ල වූ පෙට්‍රල් බෝම්බ ප්‍රහාරයකින් කාන්තාවක් තුවාල ලබා ඇති අතර, එම නිවසේ භාණ්ඩ රැසකට ද හානි සිදුව තිබේ.\n\nමුහුණු ආවරණය කරගෙන එම නිවෙස වෙත පැමිණි තරුණයින් පස්දෙනෙකු පමණ මෙම පෙට්‍රල් බෝම්බ ප්‍රහාරය එල්ල කොට ඇති බවට මූලික තොරතුරු ලැබී ඇති අතර, සිද්ධිය දුටු කාන්තාවට තරුණයින් විසින් තවත් පෙට්‍රල් බෝම්බ ප්‍රහාරයක් එල්ල කිරීම නිසා ඇය පිලිස්සුම් තුවාල ලබා ඇත. තුවාල ලද කාන්තාව ප්‍රතිකාර සඳහා අච්චුවේලි රෝහලට ඇතුළත් කොට තිබේ. මෙම බෝම්බ ප්‍රහාරය එල්ල කිරීමට හේතුව මේ දක්වා අනාවරණය වී නොමැති අතර බෝම්බ ප්‍රහාරය නිසා නිවස ඉදිරිපිට නවතා තිබූ යතුරුපැදියකට හා භාණ්ඩ රැසකට අලාභ හානි සිදුව තිබේ.\n\nයාපනයේ අච්චුවේලි පොලිසිය සිද්ධිය සම්බන්ධයෙන් පරීක්ෂණ පවත්වා ගෙන යයි.\n\nඋතුරු පළාත් විශේෂ\n\nරසුල දිල්හාර ගමගේ",
       "URL": "https://www.dinamina.lk/2023/07/20/provincial-news/7773/%e0%b6%ba%e0%b7%8f%e0%b6%b4%e0%b6%b1%e0%b6%ba%e0%b7%9a-%e0%b6%85%e0%b6%a0%e0%b7%8a%e0%b6%a0%e0%b7%94%e0%b7%80%e0%b7%9a%e0%b6%bd%e0%b7%92-%e0%b6%b1%e0%b7%92%e0%b7%80%e0%b7%99%e0%b7%83%e0%b6%9a%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/126/"
}