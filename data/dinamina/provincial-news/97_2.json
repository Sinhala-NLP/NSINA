{
       "Source": "dinamina",
       "Timestamp": "August 14, 2023 1:21 am",
       "Headline": "තරුණ දින සැමරුම් උළෙල  තරුණ සේවා සභා පරිශ්‍රයේදී",
       "News Content": "ජාත්‍යන්තර තරුණ දින සැමරුම් උළෙල ක්‍රීඩා හා තරුණ කටයුතු අමාත්‍ය රොෂාන් රණසිංහ මහතාගේ ප්‍රධානත්වයෙන් මහරගම ජාතික තරුණ සේවා සභා පරිශ්‍රයේදී (12) දා දවස පුරා පැවැත්වුණි.\n\nක්‍රීඩා හා තරුණ කටයුතු අමාත්‍යාංශය, ජාතික තරුණ සේවා සභාව හා ශ්‍රී ලංකා යෞවන සමාජ සම්මේලනය එක්වÓහරිත කුසලතා හා තිරසාර සංවර්ධනයÓයන මැයින් තරුණ තරුණියන් 1500 සහභාගීත්වයෙන් මෙවර ජාත්‍යන්තර තරුණ දින සමරු උළෙල පැවැත්වුණි.\n\nඑහිදී කුළුබඩු, බිම්මල්, විසිතුරු මසුන්, ආයුර්වේද රූපලාවන්‍ය නිෂ්පාදන, කැලෑ මී පැණි ආශ්‍රිත නිෂ්පාදන, කෝමාරිකා නිෂ්පාදන,හරිතාගාර වගාව හා නයි මිරිස් වගාව ඇතුළු වගාවන් සිදුකරන කෘෂි ව්‍යවසායකයින් 20 දෙනෙකු තෝරාගෙන ඔවුන්ට ලංකා බැංකුව, මහජන බැංකුව ප්‍රාදේශීය සංවර්ධන බැංකුව හරහා (SAPP) ණය වැඩ සටහන රුපියල් මිලියන 20 අදාළ චෙක්පත් මෙහිදී ඇමැතිවරයා අතින් ලබා දෙන ලදී.\n\nඊට අමතරව දිවයිනේ සියලුම ප්‍රාදේශීය ලේකම් කොට්ඨාස ආවරණය වන පරිදි වොලිබෝල් දැල්පන්දු කබඩි හා ක්‍රිකට් ඇතුළු ක්‍රීඩා තරග පවත්වා ජයග්‍රහණය කරන යෞවන සමාජය 165 සදහා ක්‍රීඩා උපකරණ කට්ටල 165ක් බෙදා දෙන ලදී.\n\nඑක්සත් ජාතීන්ගේ සංවර්ධන වැඩ පිළිවෙලේ අනුග්‍රහයෙන් මෙවර ජාත්‍යන්තර තරුණ දින සැමරුම් උළෙලේ තේමාව වන ‘හරිත කුසලතා හා තිරසර සංවර්ධනය’ සඳහා වූ දැනුවත් කිරීමේ වැඩමුළු පළාත් මට්ටමින් සිදු කළ අතර UNFPA, UNICEIF,FAO,UNDP,UNV යන ආයතන මගින් විශේෂ වැඩමුළු ද පැවැත්වුණි.\n\nමෙදින රාත්‍රී ජාතික තරුණ සේවා සභාවේ සංස්කෘතික අංශය ‘තම්බපණ්නී’ නමින් ඉදිරිපත් කළ විචිත්‍රවත් සංගීත ප්‍රසංගයකින් ද සැමරුම් උළෙල වර්ණවත් විය.\n\nමෙම අවස්ථාවට ක්‍රීඩා හා තරුණ කටයුතු ඇමති රොෂාන් රණසිංහ, ජාතික තරුණ සේවා සභාවේ සභාපති හා අධ්‍යක්ෂ ජනරාල් පසිදු ගුණරත්න, ක්‍රීඩා හා තරුණ කටයුතු අමාත්‍යාංශයේ ලේකම් කේ.මහේෂන්, එක්සත් ජාතීන්ගේ ජනගහන අරමුදලේ ශ්‍රී ලංකා නියෝජිත කුන්ලි අදෙයිනි, ශ්‍රී ලංකා තරුණ පාර්ලිමේන්තුවේ අග්‍රාමාත්‍ය පැතුම් රණසිංහ, ශ්‍රී ලංකා යෞවන සමාජ සම්මේලනයේ ලේකම් තරිඳු නවීන් මහතා ඇතුළු පිරිසක් සහභාගී වී සිටියහ.\n\nකොට්ටාව ප්‍රදීප් කුමාර",
       "URL": "https://www.dinamina.lk/2023/08/14/provincial-news/13700/%e0%b6%ad%e0%b6%bb%e0%b7%94%e0%b6%ab-%e0%b6%af%e0%b7%92%e0%b6%b1-%e0%b7%83%e0%b7%90%e0%b6%b8%e0%b6%bb%e0%b7%94%e0%b6%b8%e0%b7%8a-%e0%b6%8b%e0%b7%85%e0%b7%99%e0%b6%bd-%e0%b6%ad%e0%b6%bb%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/97/"
}