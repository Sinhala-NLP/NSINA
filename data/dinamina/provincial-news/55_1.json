{
       "Source": "dinamina",
       "Timestamp": "September 11, 2023 2:35 am",
       "Headline": "නිධානයක් හාරද්දී නාගයෙක් මතුවෙයි  සැක හතරක් අත්අඩංගුවට",
       "News Content": "කරුවලගස්වැව පොලිස් බල ප්‍රදේශයට අයත් තබ්බෝව තේවනුවර ප්‍රදේශයේ කාර්යක්ෂම බැකෝ යන්ත්‍රයක් යොදා ගනිමින් නිධානයක් හාරමින් සිටියදී අඩි අටක් පමණ දිගකින් යුත් නාගයකු වළ තුළ නිරුපද්‍රිතව සිට ඇති බව විමර්ශන පවත්වන කරුවලගස්වැව පොලිසිය පවසයි.\n\nතබ්බෝව, තේවනුවර ප්‍රදේශයේ පුද්ගලික ඉඩමක ඉතා සූක්ෂ්ම ලෙස රහසිගතව සංවිධානාත්මක පිරිසක් විසින් කාර්යක්ෂම බැකෝ යන්ත්‍රයක් යොදා ගනිමින් නිධානයක් හාරමින් සිටියදී එකවරම ඒ තුළින් අඩි අටක් පමණ දිගකින් යුත් විශාල නාගයකු හමුවී ඇති පවසයි.\n\nඅදාළ පිරිස කාලයක් තිස්සේ සැලසුම් කරමින් මෙම නිධානය ගොඩ ගැනීම සඳහා කපුවකු ගෙන්වා බලි, යාතිකා කර කැණීම් කටයුතු සිදුකරමින් සිටියදී පොලිසියට ලද තොරතුරකට අනුව මෙම වැටලීම සිදුකර ඇත. එහිදී නිවෙස් හිමියා, බැකෝ යන්ත්‍ර ක්‍රියාකරු ඇතුළු තවත් දෙදෙනකු මෙලෙස පොලිස් අත්අඩංගුවට පත්ව ඇති අතර, මොවුන් වෙන්නප්පුව, කටුනේරිය හා කරුවලගස්වැව ප්‍රදේශයේ පදිංචිකරුවන් පිරිසක් බව පොලිසිය පවසයි.\n\nමොවුන් සිය ඉඩමේ ඉතා රහසිගතව සූක්ෂ්ම ලෙස බැකෝ යන්ත්‍රයක් ආධාරයෙන් වගා කටයුතු සඳහා ජලය සපයා ගැනීමට අවශ්‍ය වගා ළිඳක් කපන මුවාවෙන් මෙය සිදු කර ගෙන ගොස් ඇති අතර, පසුව පොලිසියට ලද තොරතුරකට අනුව වැටලීමක් දියත් කර තිබුණි. එම ස්ථානයට පොලිස් නිලධාරින් ළඟා වන විටත් මොවුන් සිය කැණීම අඛණ්ඩව සිදුකර ගෙන ගොස් ඇති බවද පවසයි.\n\nඑසේ කැණීම් කළ වළ තුළ අඩි අටක් පමණ දිගකින් යුත් විශාල නාගයකු නිරුපද්‍රිතව සිට ඇති අතර, පසුව කරුවලගස්වැව වනජීවී ඒකකයේ නිලධාරීන් පැමිණ නාගයාව තබ්බෝව අභය භූමියට නිදහස් කිරීමට කටයුතු කර තිබුණි. සිද්ධිය සම්බන්ධයෙන් අත්අඩංගුවට පත් සැකකරුවන් පුත්තලම මහේස්ත්‍රාත් අධිකරණය හමුවට ඉදිරිපත් කිරීමට නියමිතව තිබුණි.\n\nවනාතවිල්ලුව සමූහ – කේ. ප්‍රියංකර\n\nකළුපහන, පුත්තලම අතිරේක හිරාන් ප්‍රියංකර",
       "URL": "https://www.dinamina.lk/2023/09/11/provincial-news/21041/%e0%b6%b1%e0%b7%92%e0%b6%b0%e0%b7%8f%e0%b6%b1%e0%b6%ba%e0%b6%9a%e0%b7%8a-%e0%b7%84%e0%b7%8f%e0%b6%bb%e0%b6%af%e0%b7%8a%e0%b6%af%e0%b7%93-%e0%b6%b1%e0%b7%8f%e0%b6%9c%e0%b6%ba%e0%b7%99%e0%b6%9a%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/55/"
}