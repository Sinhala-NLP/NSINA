{
       "Source": "dinamina",
       "Timestamp": "August 2, 2023 1:00 am",
       "Headline": "ලක්ෂ අසූවක කප්පම් ඉල්ලූ නේවි සුගා මාට්ටු",
       "News Content": "ඝාතනයට ලක් වූ සංවිධානාත්මක අපරාධකරුවෙකු වන රණාලේ ඌරු ජුවා නැමැත්තාගේ කණ්ඩායමේ සාමාජිකයෙකු ලෙස දුරකතන ඇමතුමක් ලබා දී අතුරුගිරිය ඔරුවල ප්‍රදේශයේ සුප්‍රසිද්ධ ව්‍යාපාරිකයෙකුගෙන් රුපියල් ලක්ෂ අසූවක කප්පම් මුදලක් ඉල්ලා මරණ තර්ජනය කළ විශ්‍රාමික නාවික හමුදා සෙබළෙක් වන “නේවි සුගා” සහ “පෝරේ රොෂාන්” යන අය ඊයේ (01) දින අත් අඩංගුවට ගත් බව අතුරුගිරිය පොලිසිය පවසයි.\nතමාට තිබෙන නඩු කටයුත්තක් සඳහා ඉතා ඉක්මනින් රුපියල් ලක්ෂ අසූවක මුදලක් අවශ්‍ය බවත් එම මුදල ලබා නොදුණ හොත් ව්‍යාපාරිකයාගේ බිරිය සහ දරුවන් මහමඟදී මරා දමන බවටද සැකකරු තර්ජනය කර තිබූ බවද පොලිසිය පවසයි.\n\nඒ අදාළ දුරකතන ඇමතුම් විශ්ලේෂණයට ලක් කර සැකකරුවන් සිටින ස්ථානය පිළිබඳ ලද තොරතුරක් මත අතුරුගිරිය පොලිස් ස්ථානාධිපති ප්‍රධාන පොලිස් පරීක්ෂක සාරධ ප්‍රනාන්දු මහතා ප්‍රමුඛ පොලිස් නිලධාරීන් විසින් සැකකරුවන් අත්අඩංගුවට ගත් බවද පොලිසිය පවසයි.\nමෙලෙස අත් අඩංගුවට ගෙන ඇත්තේ අතුරුගිරිය, ඔරුවල සහ මුල්ලේගම ප්‍රදේශවල පදිංචිකරුවන් වන විශ්‍රාමික නාවික හමුදා පාලක සුළු නිලධාරියෙකු වන 43 හැවිරිදි පුද්ගලයෙකු සහ 40 හැවිරිදි කම්කරුවෙකි.\n\nප්‍රධාන සැකකාර විශ්‍රාමික නාවික හමුදා සෙබළා අදාළ ව්‍යාපාරිකයාට අයත් ආයතනයක් අසල කුලී ත්‍රිරෝද රැකියාවේ නිරතව සිටින අතර, අනෙතක් පුද්ගලයා සමඟ එක් වී වෙනත් නිවසකින් සොරකම් කළ දුරකතනයක සිම්පතක් භාවිතා කරමින් මෙලෙස කප්පම් ඉල්ලා ඇති බවත් පොලිසිය පවසයි.\n\nසැකකරුවන් දෙදෙනා හෝමාගම මහේස්ත්‍රාත් අධිකරණය වෙත ඉදිරිපත් කිරීමට නියමිතය.\nඅතුරුගිරිය පොලිස් ස්ථානාධිපති ප්‍රධාන පොලිස් පරීක්ෂක සාරධ ප්‍රනාන්දු මහතාගේ උපදෙස් පරිදි අපරාධ විමර්ශනය ඒකකයේ පොලිස් පරීක්ෂකවරුන් වන දිනුක වීරසිංහ සහ අසංක ප්‍රේමලාල් පොලිස් සැරයන්වරුන් වන (36809) සුකුමාරන් (84898) හර්ෂ සුසන්ත යන නිලධාරීන් පරීක්ෂණ පැවැත්විය.\nමීගොඩ -බී.කේ.කත්‍රිආරච්චි",
       "URL": "https://www.dinamina.lk/2023/08/02/provincial-news/11009/%e0%b6%bd%e0%b6%9a%e0%b7%8a%e0%b7%82-%e0%b6%85%e0%b7%83%e0%b7%96%e0%b7%80%e0%b6%9a-%e0%b6%9a%e0%b6%b4%e0%b7%8a%e0%b6%b4%e0%b6%b8%e0%b7%8a-%e0%b6%89%e0%b6%bd%e0%b7%8a%e0%b6%bd%e0%b7%96-%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/112/"
}