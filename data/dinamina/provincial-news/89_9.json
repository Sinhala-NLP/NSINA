{
       "Source": "dinamina",
       "Timestamp": "August 17, 2023 1:13 am",
       "Headline": "විදේශිකයකුගේ බිරියක් දුවගේ පන්ති ගාස්තු ගෙවන්න ඇඟ විකුණලා",
       "News Content": "ඉංගිරිය ප්‍රදේශයේ ලැගුම්හලක් වටලා ගණිකා සේවයේ යෙදුණු විදේශිකයකුගේ බිරියක් ද ඇතුළුව තිදෙනකු ඉංගිරිය පොලිසිය විසින් පෙරේදා (15) අත්අඩංගුවට ගෙන තිබේ.\n\nමෙලෙස අත්අඩංගුවට ගෙන ඇත්තේ හොරණ ප්‍රදේශයේ පදිංචි 35 හැවිරිදි කාන්තාවක්, ගාල්ල, හිනිඳුම පදිංචි 22 හැවිරිදි කාන්තාවක් සහ එම හෝටලයේ කළමනාකරු ලෙස සේවය කළ ඉංගිරිය ප්‍රදේශයේම පදිංචිකරුවෙකි. පිටතින් පැමිණෙන්නන් හට කාමර පහසුකම් ලබාදෙන බව සඳහන් මෙම ලැගුම්හලේ අදාළ කාන්තාවන් දෙදෙනා රුපියල් 1,500 සහ 2,000 මිල ගණන් යටතේ ගණිකා වෘත්තියේ යෙදී ඇති බව පොලිසිය පවසයි.\n\nඅත්අඩංගුවට ගෙන ප්‍රශ්න කිරීමේදී හොරණ පදිංචිකාරියක වන විදේශිකයාගේ බිරිය පවසා ඇත්තේ තමන් විදේශිකයකු සමඟ විවාහ වී සිටින අතර ඔහු ඇය අතහැර විදේශගත වී ඇති බවයි.\n\nමේ නිසා දියණියගේ උපකාරක පන්ති සඳහා අවශ්‍ය මුදල් සොයාගැනීම වෙනුවෙන් තමන් මෙලෙස ගණිකා වෘත්තියේ යෙදුණු බව ප්‍රශ්න කිරීම් හමුවේ ඇය වැඩිදුරටත් පවසා ඇත. ඉංගිරිය පොලිස් ස්ථානාධිපති ප්‍රධාන පොලිස් පරීක්ෂක වසන්ත චන්ද්‍රලාල්, කාන්තා ප්‍රධාන පොලිස් පරීක්ෂක ශිරානි, කොස්තාපල්වරුන් වන (11681)දර්ශනී සහ (79038)ලහිරු යන අය වැටලීම සිදු කර ඇත.\n\nඉංගිරිය මධ්‍යම සමූහ – ප්‍රියදර්ශනී කහවල",
       "URL": "https://www.dinamina.lk/2023/08/17/provincial-news/14729/%e0%b7%80%e0%b7%92%e0%b6%af%e0%b7%9a%e0%b7%81%e0%b7%92%e0%b6%9a%e0%b6%ba%e0%b6%9a%e0%b7%94%e0%b6%9c%e0%b7%9a-%e0%b6%b6%e0%b7%92%e0%b6%bb%e0%b7%92%e0%b6%ba%e0%b6%9a%e0%b7%8a-%e0%b6%af%e0%b7%94%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/89/"
}