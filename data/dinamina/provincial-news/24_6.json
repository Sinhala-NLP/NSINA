{
       "Source": "dinamina",
       "Timestamp": "October 2, 2023 12:59 am",
       "Headline": "දිය අනතුරු වළකමු  පාඨමාලාවට දරුවෝ 1500ක්",
       "News Content": "දිය අනතුරුවලින් දරුවන් ආරක්ෂා කර ගැනීම සහ දිය අනතුරුවලින් තව කෙනෙකුගේ ජීවිතයක් බේරා දෙන හැටි දැනුම්වත් කරන සිවු දින පුහුණු පාඨමාලාවක් දරුවන් එක් දහස් පන්සියයක් දෙනා සඳහා දඹුල්ල ඉබ්බංකටුව ජලාශයේදී ලෝක ළමා දිනයට සමගාමීව පැවැත්විණි.\n\nපසුගිය 28 වැනි දින ආරම්භ කරන ලද මෙම දිය අනතුරු වළකමු ළමා ජීවිත රැකගමු යන තේමාව යටතේ පැවැති වැඩමුළුව ලෝක ලමා දිනය දවසේ අවසන් කෙරිණි.\n\nමෙහිදී පාසල් සිසු දරු දැරියන් එක්දහස් පන්සියයක් පමණ දෙනා වෙත දිය අනතුරු අවම කරගැනීම, අනතුරට පත් වූ පුද්ගලයකු බේරා ගැනීම මෙන්ම පිහිනුම් ක්‍රීඩාව, දියේ ගිලුණු අයකුට ප්‍රථමාධාර ලබාදීම, ඉතා පහසුවෙන් තමන් ළඟ ඇති යමක් උපයෝගී කරගෙන දිය අනතුරුවලින් ජීවිත බේරා ගන්නා ක්‍රම ඉගැන්වීම විශේෂත්වයකි. වසරකදී ලෝකයේ දියේ ගිලීම්වලින් තුන් ලක්ෂ හැත්තෑ දෙදහසක් පමණ ජීවිත ලොවට අහිමි වන බවත් මෙරට ජීවිත අටසීයක් එක්දහස් දෙසීයක් පමණ දියේ ගිලී අහිමිවන බව ද ඉන් වැඩි පිරිසක් පාසල් වයසේ පසුවන කුඩා දරුවන් මෙන්ම තරුණ ජීවිත බව මාතලේ දිස්ත්‍රික් පොලිස් ජීවිතාරක්ෂක කොට්ඨාසයේ ප්‍රධාන පුහුණු උපදේශක උප පොලිස් පරීක්ෂක සුනිල් විජේසිංහ මහතා පැවසීය.\n\nඅධ්‍යාපන රටාවට පමණක් මුල්තැන දෙමින් දරුවන් දිය අනතුරුවලට පුහුණු පුරුදු කිරීම දෙමාපියන් විසින් අතහැර දමා තිබෙන බවත් අවසානයේදී අධ්‍යාපනයෙන් පසුව හා විනෝද ගමන්වල දී දිය අනතුරු කෙරේ කිසිදු අවධානයක් නොමැතිව දියකෙළිවල යෙදීම හේතුවෙන් බොහෝ අනතුරු සිදුවන බවද ඒ මහතා පෙන්වා දුන්නේය.\n\nදරුවන්ගේ ආරක්ෂාව සහ හෙට දරුවන්ගේ සුරක්ෂිතතාව ඇති කිරීම, දිය අනතුරුවලින් දරුවන් බේරා ගැනීම් සඳහා ජල ක්‍රීඩා හා පිහිනුම් ජීවිතාරක්ෂක විෂය පාසල් අධ්‍යාපනයට ඇතුළත් කර ගන්නේ නම් එය වඩාත් සුබදායී තත්ත්වයක් වනු ඇතැයි සුනිල් විජේසිංහ මහතා පැවසීය.\n\nමෙම විශේෂ පුහුණු පාඨමාලාව ආපදා කළමනාකරණ අමාත්‍යාංශය, අධ්‍යාපන අමාත්‍යාංශය, මාතලේ අධ්‍යාපන කලාපය, ශාන්ත ජෝන් ගිලන් රථ සේවය, මාතලේ ශාඛාව, දඹුල්ල පොලිසියේ ජීවිතාරක්ෂක ඒකකය හා පොලිස් නාවික කොට්ඨාසය එක්ව පවත්වන්නට යෙදුණහ.\n\nසීගිරිය විශේෂ",
       "URL": "https://www.dinamina.lk/2023/10/02/provincial-news/26840/%e0%b6%af%e0%b7%92%e0%b6%ba-%e0%b6%85%e0%b6%b1%e0%b6%ad%e0%b7%94%e0%b6%bb%e0%b7%94-%e0%b7%80%e0%b7%85%e0%b6%9a%e0%b6%b8%e0%b7%94-%e0%b6%b4%e0%b7%8f%e0%b6%a8%e0%b6%b8%e0%b7%8f%e0%b6%bd%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/24/"
}