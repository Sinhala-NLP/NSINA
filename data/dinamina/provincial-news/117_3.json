{
       "Source": "dinamina",
       "Timestamp": "July 31, 2023 1:00 am",
       "Headline": "හැටට හැටේ ආ මෝටර් රිය විදුලි කණු දෙකක් බිම දමයි",
       "News Content": "කොට්ටාව නගරය හරහා අධික වේගයෙන් ධාවනය වූ මෝටර් රථයක් (29) දා අලුයම මාර්ගයෙන් ඉවතට පැන විදුලි කණුවක හා දුරකථන කණුවක ගැටී සිදු වූ අනතුරින් තුවාල ලැබූ මෝටර් රථ රියදුරු ප්‍රතිකාර සඳහා හෝමාගම මූලික රෝහලට ඇතුළත් කළ බව කොට්ටාව පොලිසිය පවසයි.\nඅනතුරින් විදුලි කණුව හා දුරකථන කණුව ස්ථාන දෙක බැගින් බිදී මාර්ගය දෙසට ඇලවී විදුලි රැහැන්වලින් එල්ලී තිබූ බව පොලිසිය කියයි.\nමත්තෙගොඩ දෙස සිට කොට්ටාව නගරය දෙසට 29 දා අලුයම 3ට පමණ අධික වේගයෙන් ධාවනය වූ මෝටර් රථයක් හයිලෙවල් මාර්ගයට මීටර් සීයකට පමණ දුරින් මාර්ගයෙන් ඉවතට පැන තෙකලා විදුලි රැහැන් ඇද තිබූ විදුලි කණුවක හා යාබද දුරකථන කණුවක ගැටී අනතුරක් සිදුව තිබුණි.\nඅනතුරින් විදුලි කණුව හා දුරකථන කණුව ස්ථාන දෙක බැගින් බිදී මාර්ගය දෙසට ඇලවී විදුලි රැහැන්වලින් එල්ලී තිබූ බව කියයි.\nවිදුලි කණුවේ ගැටීමෙන් යාබද වෙළඳසලට සිදු වන්නට තිබූ බරපතළ හානිය වැළකී තිබූ අතර අනතුර වනවාත් සමඟ මෝටර් රථයේ වායු බැලූන ක්‍රියාත්මක වීමෙන් රියදුරුගේ දිවි බේරී ඇති බව පොලිසිය පවසයි.\n\nඅනතුරින් පසුව පැය පහකට ආසන්න කාලයක් කොට්ටාව නගර මධ්‍යයේ එක් කොටසක විදුලිය හා දුරකතන සම්බන්ධතා ඇනහිට තිබූ බවත් විදුලිබල මණ්ඩලයේ හා ටෙලිකොම් ආයතනයේ සේවකයන් පැමිණ යුහුසුළුව විදුලිය හා දුරකතන සම්බන්ධතා යථාවත් කිරීමට පියවර ගත් බවත් පොලිසිය කියයි.\nඒ අනුව විදුලි හා දුරකථන කණු වලට සිදු වූ හානිය මෙතෙක් ගණනය කර නොමැති අතර ඊට අදාළ වන්දි මුදල රියදුරු විසින් රජයට ගෙවීමට නියමිතය.\n\nඅනතුරට හේතුව රියදුරුට නින්ද යාම බවත් අනතුර වන අවස්ථාවේදී මෝටර් රථය පැයට කිලෝ මීටර් සීයකට අධික වේගයෙන් ධාවනය වන්නට ඇති බවටත් පොලිසිය සැක කරයි.\n\nකොට්ටාව පොලිසියේ ස්ථානාධිපති පොලිස් පරීක්ෂක සුභාෂණ වන්නිආරච්චි මහතාගේ උපදෙස් මත රථවාහන අංශයේ ස්ථානාධිපති පොලිස් පරීක්ෂක චමින්ද ප්‍රියශාන්ත මහතාගේ මෙහෙයවීමෙන් පො.කො (93471) හසිත නිලධාරීහු පරීක්ෂණ පවත්වති.\n\nකොට්ටාව ප්‍රදීප් කුමාර",
       "URL": "https://www.dinamina.lk/2023/07/31/provincial-news/10351/%e0%b7%84%e0%b7%90%e0%b6%a7%e0%b6%a7-%e0%b7%84%e0%b7%90%e0%b6%a7%e0%b7%9a-%e0%b6%86-%e0%b6%b8%e0%b7%9d%e0%b6%a7%e0%b6%bb%e0%b7%8a-%e0%b6%bb%e0%b7%92%e0%b6%ba-%e0%b7%80%e0%b7%92%e0%b6%af%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/117/"
}