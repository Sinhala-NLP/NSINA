{
       "Source": "dinamina",
       "Timestamp": "August 3, 2023 1:13 am",
       "Headline": "මහියංගණ බුද්ධගයා අනුරුව  රැක දෙන්න",
       "News Content": "සැදැහැවත් බැතිමතුන්ගෙන් ඈත්ව අභාවයට යමින් පවතින මහියංගණ ශ්‍රී මහා බෝධි මහා සෑය (බුද්ධගයා අනුරුව) නැවත දේශීය සංචාරකයින්ට සහ ප්‍රදේශයේ බැතිමතුන්හට වන්දනාමාන කිරීමට අවශ්‍ය කටයුතු සකස් කිරීමට මහියංගණ ප්‍රාදේශීය සභාවේ හෝ වෙ‍ෙළඳ සංගමයේ අවධානය යොමු කරන ලෙස ප්‍රදේශවාසීහු එම ආයතනවලින් ඉල්ලීමක් කරති.\n\nගම්උදාව 89ත් සමඟ මහියංගණ නගරයේ මහනුවර මහියංගණ ප්‍රධාන මාර්ගය ආසන්නයේ මෙම මහාසෑය ඉදි වුණි. මෙම සෑය ඉදි වූවත් සෑයේ භාරකාරත්වය හෝ නඩත්තුව ප්‍රදේශයේ විහාරස්ථානයකට හෝ ආයතනයකට භාර නොදීම හේතුවෙන් මෙහි කිසිදු නඩත්තු කිරීමක් සිදු නොවුණි. ඒ නිසාම මෙය දිනෙන් දින අභාවයට යන තත්ත්වයක් වර්තමානය වන විට දක්නට ලැබේ.\nසෑය ඉදිකළ වකවානුවේ දෙස් විදෙස් සංචාරක බැතිමතුන් සහ ප්‍රදේශයේ බැතිමතුන් මෙම ස්ථානයට නිතර වන්දනාමාන කටයුතු කිරීමට ආගිය අතර ආගමික වැඩසටහන්ද පැවැත්වුණි. පසුකාලීනව එම පිරිසේ පැමිණීම ද නතර විය.\n\nවර්ෂා කාලයට ගොඩනැඟිල්ලේ ඇතුළතට ජලය ගලා ඒම නිසා ඇතුළත ඇති විවිධ වර්ගයේ සිතුවම් සහ පිළිමවලටද දැඩි හානි ගෙනදී තිබේ.\nබෝධි මහා සෑ පරිශ්‍රයේ මුචලින්ද නාග දරන බුදුරුව සහිත පිළිමයක්, බෝ ගසක් ඇතුළු බැතිමතුන්ට වන්දනා මාන කිරීමට සුදුසු ස්ථාන තිබේ. මේවාගෙන් ඇතැම් ස්ථානවලට යා නොහැකි මට්ටමට විවිධ කුඩා ගස් වර්ග වැවී තිබේ.\nබෝධි මහා සෑයේ උතුරු හා බටහිර දිසාවේ කානු පද්ධතියක් ඇත. කානු පද්ධතිය පිරිසිදු නොකිරීමෙන් එම කානුවලින් හමන දුර්ගන්දයත් මෙහි ඇති ටින් වර්ග, නොදිරන පොලිතින් වර්ග සහ කුරුම්බා කෝම්බ වැනි දෑවලට ජලය පිරීමෙන් ඇති වන මැසි මදුරුවන් මෙම ස්ථානය ආසන්නයේ තිබෙන මහජන සේවාවන් සපයන රාජ්‍ය ආයතනවලට සහ සෙනසුරාදා දිනයේ පැවැත්වෙන විශාල ජනතාවක් සහභාගි වෙන සති පොළටද අහිතකර බලපෑම් එල්ලවී පවතින බව ද නගරවාසීහු පවසති.\n\nඅක්කර භාගයක පමණ පරිශ්‍රයක් හිමි මෙම පූජනීය ස්ථානයේ වැවී ඇති ලඳු කැළෑවේ විෂකුරු සර්පයින්, ඌරන්, ඉත්තෑවන්, ලොකු හා කුඩා මීයන් වැනි මිනිසාගේ කටයුතුවලට අහිතකර වන සතුන් රැඳී සිටින ස්ථානයක් බවට ද පත්ව තිබෙන බව නගරවාසීහු සඳහන් කරති.\n\nහසලක සමූහ – ඊ.එම්.එස්. ඒකනායක",
       "URL": "https://www.dinamina.lk/2023/08/03/provincial-news/11250/%e0%b6%b8%e0%b7%84%e0%b7%92%e0%b6%ba%e0%b6%82%e0%b6%9c%e0%b6%ab-%e0%b6%b6%e0%b7%94%e0%b6%af%e0%b7%8a%e0%b6%b0%e0%b6%9c%e0%b6%ba%e0%b7%8f-%e0%b6%85%e0%b6%b1%e0%b7%94%e0%b6%bb%e0%b7%94%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/110/"
}