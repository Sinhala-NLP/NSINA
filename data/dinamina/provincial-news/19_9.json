{
       "Source": "dinamina",
       "Timestamp": "October 4, 2023 1:00 am",
       "Headline": "අම්පාරේ දිය කිඳුරිය මිනුකිට  ලෝකඩ පදක්කම් තුනක්",
       "News Content": "සමස්ත ලංකා පාසල් ක්‍රීඩා පිහිනුම් තරගාවලියේදී අම්පාර ඩී. එස්. සේනානායක ජාතික පාසලේ මිනුකි තෙහාරා වගආරච්චි ක්‍රීඩිකාව ඇය සහභාගි වූ වයස අවු: 18න් පහළ මීටර් 50, 100, 200 ළය ආර පිහිනුම් ඉසව් ත්‍රිත්වයෙන්ම ලෝකඩ පදක්කම් ත්‍රිත්වයක් දිනා ගැනීමට සමත්විය.\n\nඇය සහාභාගි වූ අවු: 18න් පහළ මීටර් 50 ළය ආර ඉසව්ව තත්පර 41.77, මීටර් 100 ළය ආර ඉසව්ව තත්පර 1.34.18, මීටර 200 ළය ආර ඉසව්ව තත්පර 3.20.55 ජයග්‍රහණය කරනු ලැබීය.\n\nසමස්ත ලංකා ජාතික පිහිනුම් තරගාවලියට පළාත් තරගවලින් 1,2,3 ජයගත් තරගකරුවන් පැමිණෙන අතර ඒ අනුව තරගකරුවෝ 24ක් සුදුසුකම් ලබා තිබුණි. එම 24 දෙනා අතුරින් මිනුකි තෙහාරා තුන්වෙනි ස්ථානයට පත්විය.\n\n2016 වසරේ සිට පිහිනුම් ක්‍රීඩාවේ නිරත වන ඇය පළාත් තරගවල, සමස්ත ලංකා පාසල් ක්‍රීඩා තරගවල, ජල ක්‍රීඩා සංගමය මඟින් පැවැත්වූ තරගවල හා 2018 වසරේ ඉන්දියාවේ පැවති ආරාධිත පිහිනුම් තරගයේදී ද ළය ආර තරග ඉසව් නියෝජනය කරමින් රන් පදක්කම් ඇතුළු පදක්කම් 50ක් පමණ දිනා ඇත. මෙය නැ‍ඟෙනහිර පළාතේ පිහිනුම් ක්‍රීඩකයකු සහභාගි වූ තරග ඉසව් තුනටම පදක්කම් 03ක් දිනාගත් පළමු අවස්ථාව වී තිබේ. එමෙන්ම මෙම තරගාවලියේ නැ‍ඟෙනහිර පළාත දිනාගත් පදක්කම් 03 ඇය විසින් ලබාගත් පදක්කම් වීම විශේෂත්වයයි. ඇයගේ පුහුණුකරු ලෙස ඩී.එස්. සේනානායක ජාතික පාසලේ ඉන්දික කුමාර ගුරු මහතා කටයුතු කරයි.\n\nදිගාමඩුල්ල විශේෂ\n\nඩබ්. චන්ද්‍රපාල",
       "URL": "https://www.dinamina.lk/2023/10/04/provincial-news/27445/%e0%b6%85%e0%b6%b8%e0%b7%8a%e0%b6%b4%e0%b7%8f%e0%b6%bb%e0%b7%9a-%e0%b6%af%e0%b7%92%e0%b6%ba-%e0%b6%9a%e0%b7%92%e0%b6%b3%e0%b7%94%e0%b6%bb%e0%b7%92%e0%b6%ba-%e0%b6%b8%e0%b7%92%e0%b6%b1%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/19/"
}