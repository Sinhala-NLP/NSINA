{
       "Source": "dinamina",
       "Timestamp": "September 4, 2023 2:25 am",
       "Headline": "පොල් ගසින් ඇදවැටී  තිදරු පියා මරු දකී",
       "News Content": "ගලපිටමඩ අල්පිටිය ප්‍රදේශයේ පොල් ඉඩමක අඩි 30ක් පමණ උසැති පොල් ගසක පොල් කඩමින් සිටි පුද්ගලයෙක් පෙරේදා 02 වැනිදා වැටී මිය ගොස් ඇතැයි ගලපිටමඩ පොලිසිය පැවසීය. මෙලෙස මිය ගොස් ඇත්තේ ගලපිටමඩ මහ පල්ලේගම ශාන්තිපුර පදිංචිව සිටි 60 හැවිරිදි විකුම් පේඩිගේ ගුණදාස නමැති තිදරු පියෙකි. මිය ගොස් ඇති තිදරු පියා කාලයක සිට පොල් කඩා ජීවත් වෙමින් සිට ඇති බවත් බිරිය වසර හතරකට පමණ ඉහතදී මිය ගොස් ඇති බවත් ගලපිටමඩ පොලිසිය පැවසීය. පෙරේදා 02 වැනිදා අල්පිටිය ප්‍රදේශයේ නිවසක පොල් ඉඩමක පොල් කැඩීමට ගොස් ඇති බවත් පළමු ගසේ පොල් කඩා දෙවැනි ගසට නගින අවස්ථාවේ දී ගෙහිමි කාන්තාවට කඩන ලද පළමු පොල් ගසේ ගෙඩි අහුලා ගන්නා ලෙස පොල් කඩන්නා දන්වා ඇති බවත් පොලිසිය පැවසීය. පසුව ගෙහිමි කාන්තාව පොල් අහුලන අවස්ථාවේ දී දෙවැනි පොල් ගසේ පොල් කඩන බව ඇසී ඇති බවත් පසුව පොල් අත්තක් වැටෙන ශබ්දයක් ඇසී ඇති බවත් ඇය ගොස් බලන අවස්ථාවේ දී පොල් කඩන්නා වැටී ඇති\n\nබවත් පොලිසිය පැවසීය. පසුව ගෙහිමි කත කෑ ගසා ඇති අතර අසල්වැසියන් කිහිප දෙනෙකු පැමිණ බලා ත්‍රීරෝද රථයකින් මහ පල්ලේගම ග්‍රාමීය රෝහලට ඇතුළත් කර තිබේ. ඒ වන විටත් තිදරු පියා මිය ගොස් ඇති බවත් පොලිසිය පැවසීය. මියගිය තිදරු පියාගේ පශ්චාත් මරණ පරීක්ෂණය ඊයේ 03 වැනිදා කෑගල්ල මහ රෝහලේ සහකාර අධිකරණ වෛද්‍ය නිලධාරි වෛද්‍ය නෙරංජා කුලතුංග මහත්මිය විසින් සිදු කළාය. උසකින් වැටීමෙන් සුෂුම්නාවට හා පපුවේ අභ්‍යන්තර ඉන්ද්‍රියන්වලට සිදුව තිබුණු බරපතළ හානි බව වරකාපොළ හදිසි මරණ පරීක්ෂක විමලසිරි රාජපක්ෂ මහතා තීන්දු කළේය. ගලපිටමඩ පොලිසියේ පොලිස් සැරයන් ජයතිලක (8155) නිලධාරියා විමර්ශන කටයුතු සිදු කෙරිණ.\n\nකෑගල්ල විශේෂ චමින්ද ජයලත්",
       "URL": "https://www.dinamina.lk/2023/09/04/provincial-news/19224/%e0%b6%b4%e0%b7%9c%e0%b6%bd%e0%b7%8a-%e0%b6%9c%e0%b7%83%e0%b7%92%e0%b6%b1%e0%b7%8a-%e0%b6%87%e0%b6%af%e0%b7%80%e0%b7%90%e0%b6%a7%e0%b7%93-%e0%b6%ad%e0%b7%92%e0%b6%af%e0%b6%bb%e0%b7%94-%e0%b6%b4/",
       "Category": "provincial-news",
       "Parent URL": "https://www.dinamina.lk/category/provincial-news//page/64/"
}