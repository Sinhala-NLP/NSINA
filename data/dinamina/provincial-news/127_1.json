{
       "Source": "dinamina",
       "Timestamp": "July 20, 2023 1:00 am",
       "Headline": "වෑන් දෙකක් මුහුණට මුහුණලා ගැටෙයි  රියැදු‌ෙරක් පලා යයි",
       "News Content": "වෑන් රථ දෙකක් මුහුණට මුහුණලා ගැටීමෙන් (19) දින අලුයම අනතුරක් සිදු වී ඇති බව දිඹුලපතන පොලිසිය පැවසීය.\n\nමස්කෙළිය සිට නානුඔය දක්වා ධාවනය වූ ඩොල්ෆින් වර්ගයේ වෑන් රථයක් සහ කොටගල සිට හැටන් දක්වා ධාවනය වූ කුඩා වෑන් රථයක් මෙසේ මුහුණට මුහුණලා ගැටීමෙන් මෙම අනතුර සිදු වී ඇත.\n\nහැටන් නුවරඑළිය ප්‍රධාන මාර්ගයේ කොටගල කොමර්ෂල් ප්‍රදේශයේදී මෙම අනතුර සිදු වී ඇත.\n\nකොටගල සිට හැටන් දක්වා ධාවනය වූ කුඩා වෑන් රථය (19) දින අලුයම කොටගල ප්‍රදේශයට පැවති අයහපත් කාලගුණයත් සමඟ ලිස්සා ගොස් ප්‍රතිවිරුද්ධ දිශාවෙන් ඉදිරියට ධාවනය වූ ඩොල්ෆින් වර්ගයේ වෑන් රථයේ ගැටී මෙම අනතුර සිදු වී ඇත.\n\nකුඩා වෑන් රථය ධාවනය කළ රියැදුරා බීමත්ව සිට ඇති බවත්, එම රියැදුරා අනතුර සිදු වීමත් සමඟ පලාගොස් ඇති බවයි දිඹුලපතන පොලිසිය කියා සිටියේ.\n\nඅනතුරෙන් වෑන් රථ දෙකෙහි ගමන් ගත් කිසිවකුට තුවාල සිදු වී නොමැති අතර, අනතුරෙන් වෑන් රථ දෙකට දැඩි අලාභහානි සිදු වී ඇති බවත්, අනතුර සිදු වීමෙන් පසු පලාගිය රියැදුරා අත්අඩංගුවට ගැනීමට මෙහෙයුමක් ආරම්භ කර ඇති බවයි අනතුර පිළිබඳ පරීක්ෂණ පවත්වන දිඹුල පතන පොලිසිය කියා සිටියේ.\n\nවර්ෂාව පවතින වේලාවන්හි හැටන් කොළඹ, හැටන් නුවරඑළිය සහ අතුරු මාර්ග ලිස්සනසුලු බැවින් එම මාර්ගවල රථවාහන ධාවනය කිරීමේදී සැලකිලිමත් ලෙස සෙමින් රිය ධාවනය කරන ලෙස දිඹුලපතන පොලිසිය රියැදුරන්ගෙන් ඉල්ලා සිටියි.\n\n– හැටන් – රංජිත් රාජපක්ෂ",
       "URL": "https://www.dinamina.lk/2023/07/20/provincial-news/7751/%e0%b7%80%e0%b7%91%e0%b6%b1%e0%b7%8a-%e0%b6%af%e0%b7%99%e0%b6%9a%e0%b6%9a%e0%b7%8a-%e0%b6%b8%e0%b7%94%e0%b7%84%e0%b7%94%e0%b6%ab%e0%b6%a7-%e0%b6%b8%e0%b7%94%e0%b7%84%e0%b7%94%e0%b6%ab%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/127/"
}