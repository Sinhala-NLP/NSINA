{
       "Source": "dinamina",
       "Timestamp": "September 5, 2023 1:04 am",
       "Headline": "ලක්ෂ හතළිහක විදත් උපකරණ සොරාගත් වැල්ඩින් හා ටැටූ ශිල්පියා අත්අඩංගුවට",
       "News Content": "අතුරුගිරිය, පිළියන්දල සහ තලංගම යන ප්‍රදේශයන්වල විද්‍යුත් උපකරණ අලෙවිසැල්වලින් සොරාගත් ලක්ෂ හතළිහකට වැඩි වටිනාකමෙන් යුත් භාණ්ඩ තොගයක් සමඟින් පුද්ගලයින් දෙදෙනෙකු ඊයේ (04) අත්අඩංගුවට ගත් බව අතුරුගිරිය පොලිසිය පවසයි.\n\nලද පැමිණිල්ලක් මත සිදු කළ විමර්ශනයකදී මෙම සැකකරුවන් සහ සොරාගත් භාණ්ඩ තොගය සොයා ගැනීමට හැකිව ඇත.\nනවීන ස්මාට් ජංගම දුරකතන 15ක්, ලැප්ටොප් පරිගණක 07ක්, ටැබ් පරිගණක 08ක්, ශබ්ද විකාශන යන්ත්‍ර ඇතුළු භාණ්ඩ තොගයක් සොයා ගැනීමට හැකිවූ බවද පොලිසිය පවසයි.\n\nමෙලෙස අත්අඩංගුවට ගෙන ඇත්තේ හෝකන්දර, වැල්ලංගිරිය ප්‍රදේශයේ පදිංචිකරුවකු වන 43 හැවිරිදි වෙල්ඩින් කාර්මිකයෙකු සහ රාජගිරියේ මොරගස්මුල්ල පදිංචිකරුවකු වන 40 හැවිරිදි ටැටූ ශිල්පියෙකු ලෙස කටයුතු කළ අයෙකි.\n\nසැකකරුවන් දෙදෙනා කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතව ඇත.\n\nමීගොඩ – බී.කේ. කත්‍රිආරච්චි\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/09/05/provincial-news/19510/%e0%b6%bd%e0%b6%9a%e0%b7%8a%e0%b7%82-%e0%b7%84%e0%b6%ad%e0%b7%85%e0%b7%92%e0%b7%84%e0%b6%9a-%e0%b7%80%e0%b7%92%e0%b6%af%e0%b6%ad%e0%b7%8a-%e0%b6%8b%e0%b6%b4%e0%b6%9a%e0%b6%bb%e0%b6%ab-%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/63/"
}