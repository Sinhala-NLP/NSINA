{
       "Source": "dinamina",
       "Timestamp": "September 7, 2023 2:33 am",
       "Headline": "වැස්සට ගේ කඩා වැටී   දරු  පවුලක් අසරණයි",
       "News Content": "වසර ගණනාවක් තිස්සේ ලෑලිවලින් සැකසූ උළු සෙවිලි කළ තම නිවෙස පවතින වර්ෂාපතනය නිසා ඉකුත්දා හදිසියේම කඩාවැටීම නිසා දරු පවුලක් අසරණ වී උන්හිටිතැන් අහිමිව ඇති පුවතක් වැලිගම මිරිස්ස ප්‍රදේශයෙන් වාර්තා වේ. වැලිගම ප්‍රාදේශීය ලේකම් කොට්ඨාසයේ මිරිස්ස බන්ඩරමුල්ල ප්‍රදේශයේ පිහිටි මෙම නිවෙසේ ආර්. පී. ජනක (40) සහ ඔහුගේ බිරිය වන එච්. ඩබ්ලිව්. සුරංගිකා (36) සහ එකම දරුවා වන ආර්. පී. පැතුම් (7) සහ ජනක මහතාගේ මව වන බී.එච්. සෝමාවතී (65) යන අය ජීවත් වූහ. මෙම නිවෙස ලෑලිවලින් සකසා උළු සෙවිලි කර තිබිණි. වසර පහළොවකට පමණ ආසන්න කාලයක් මෙම නිවසේ ජීවත් වූ අතර, ඉකුත්දා පැවැති වර්ෂාපතනයෙන් නිවෙස සම්පූර්ණයෙන් කඩාවැටීමට ලක්ව තිබේ.\n\nමේ වන විට ඉන්න හිටින්න තැනක් පවා අහිමිව මෙම පිරිස ඉතා අසරණ තත්ත්වයට පත්ව තිබේ. මූලික අවශ්‍යතා අතරින් කැසිකිළි වැසිකිළි පහසුකම් පවා අහිමිවී ඇත. ආර්. පී. ජනක රැකියාව ලෙස ධීවර කටයුතුවල යෙදී සිටියද නිවෙස කඩාවැටීමට ලක්ව ඇති නිසා මේ වන විට ඔහුට රැකියාවට යාමට පවා නොහැකි තත්ත්වයක් උදාවී ඇතැයි ඔහු පවසයි.\n\nඔහුගේ මෑණියන් වන සෝමාවතී මහත්මිය මෙසේ පැවසීය.\n\nඅපි පදිංචි වෙලා හිටපු නිවෙස හදිසියේ කඩාවැටුණා. දැන් ඉන්න හිටින්න තැනක් නෑ. මම අවුරුදු ගාණක් තිස්සේ අසනීප තත්ත්වයෙන් ඉන්නේ. ඇත්තටම කිව්වොත් ජීවත් වෙන්න ආදායමක් නෑ. ඒ නිසා අපිට සමහර වෙලාවට කන්න බොන්න දෙයක් පවා හොයාගන්න විදියක් නෑ. බඩ ගින්නේ හිටපු අවස්ථා පවා තියෙනවා. අපි ගැන හිතන මිනිසුන් තමයි බත් ටිකක් හරි ගෙනැවිත් දෙන්නෙ. අනේ මහත්තයෝ බුදුබව අත්වෙන්න අපේ ගේ හදාගන්න උදව් කරන්න. ඉගෙන ගන්න දරුවෙකුත් අපිට ඉන්නවා. ඔහුගේ අධ්‍යාපනය ගැන හිතලවත් අපිට උදව් කරන්න. අපි දැන් රෙදිවලින් අටවා ගත්තු පැල්පතක තමයි අපි හැමෝම ජීවත් වෙන්නේ. රජයෙන් සහ පින් ඇති මහත්වරුන්ගෙන් සහ නෝනලාගෙන්\n\nඉතාමත් කාරුණිකව ඉල්ලා සිටින්නේ අපිට ගේ හදාගන්න උදව් කරන්න කියලා. හැමෝටම පින් අයිති වේවි.\n\nවැලිගම – අබේවික්‍රම ගුණරත්න",
       "URL": "https://www.dinamina.lk/2023/09/07/provincial-news/20110/%e0%b7%80%e0%b7%90%e0%b7%83%e0%b7%8a%e0%b7%83%e0%b6%a7-%e0%b6%9c%e0%b7%9a-%e0%b6%9a%e0%b6%a9%e0%b7%8f-%e0%b7%80%e0%b7%90%e0%b6%a7%e0%b7%93-%e0%b6%af%e0%b6%bb%e0%b7%94-%e0%b6%b4%e0%b7%80%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/59/"
}