{
       "Source": "dinamina",
       "Timestamp": "September 13, 2023 1:00 am",
       "Headline": "හාලිඇළ ජල මූලාශ්‍ර රක්ෂිතය සුරැකීමට නියමු කමිටුවක්",
       "News Content": "අතිවිශේෂ ගැසට් නිවේදනයක් මඟින් ප්‍රකාශයට පත්කර ඇති ‘හාලිඇල ජල මූලාශ්‍ර රක්ෂිත පාරිසරික ආරක්ෂක ප්‍රදේශය’ සුරක්ෂිත කිරීමට අදාළ දැනුවත් කිරීමේ වැඩසටහනක් බදුල්ල දිස්ත්‍රික් ලේකම් ප්‍රභාත් අබේවර්ධන හා මධ්‍යම පරිසර අධිකාරියේ අධ්‍යක්ෂ ජනරාල් පී. බී. හේමන්ත වීරසිංහ යන මහත්වරුන්ගේ ප්‍රධානත්වයෙන් ඉකුත්දා බදුල්ල දිස්ත්‍රික් ලේකම් කාර්යාලයීය ශ්‍රවණාගාරයේදී පැවැත්විණි.\n\nබදුල්ල දිස්ත්‍රික්කයේ පළමු ජල මූලාශ්‍ර රක්ෂිත පාරිසරික ආරක්ෂක ප්‍රදේශය මෙන්ම ශ්‍රී ලංකාවේ 11 වැනි ජල මූලාශ්‍ර රක්ෂිත පාරිසරික ආරක්ෂක ප්‍රදේශය ලෙස හාලිඇළ ප්‍රාදේශීය ලේකම් කොට්ඨාසයේ පිහිටි ජල මූලාශ්‍ර සහිත කැබලි 362 දෙකකින් සමන්විත හෙක්ටයාර 177 ක භූමි ප්‍රදේශයක් අංක 2335/21 දරන 2023.06.09 දිනති අතිවිශේෂ ගැසට් නිවේදනය මඟින් ‘හාලිඇළ ජල මූලාශ්‍ර රක්ෂිත පාරිසරික ආරක්ෂක ප්‍රදේශ’ ලෙස ප්‍රකාශයට පත් කරනු ලැබ ඇත.\n\nමෙම හාලිඇළ ජල පෝෂක ප්‍රදේශය සුරක්ෂිත කිරීමේ දිස්ත්‍රික් නියමු කමිටුවද බදුල්ල දිස්ත්‍රික් ලේකම්වරයාගේ සහභාගිත්වයෙන් පැවති අතර එහිදී මෙම කලාපය සුරක්ෂිත කිරීමට ගත හැකි ක්‍රියාමාර්ග පිළිබඳ දීර්ඝ වශයෙන් සාකච්ඡා කරනු ලැබීය.\n\nමෙම අවස්ථාවට බදුල්ල අතිරේක දිස්ත්‍රික් ලේකම් (ඉඩම්) නිරෝෂා හපුහින්න, මධ්‍යම පරිසර අධිකාරියේ ස්වාභාවික සම්පත් කළමනාකරණ ඒකකයේ අධ්‍යක්ෂ ප්‍රියංගනී ගුණතිලක, ඌව පළාත් නියෝජ්‍ය ප්‍රධාන ලේකම් ඩබ්. එම්. ආර්. රංජිත් යන මහත්ම මහත්මීන්ද ඌව පළාත් ඉඩම් කොමසාරිස්, වන සංරක්ෂණ දෙපාර්තමේන්තුව, කෘෂිකර්ම දෙපාර්තමේන්තුව, ජාතික ගොඩනැඟිලි පර්යේෂණ සංවිධානය, ජල සම්පත් මණ්ඩලය, ඉඩම් ප්‍රතිසංස්කරණ කොමිෂන් සභාව, ජනතා වතු සංවර්ධන මණ්ඩලය, පරිසර පොලිසිය, වතු සමාගම් නිලධාරීන්, ග්‍රාම නිලධාරීන් ඇතුළු රාජ්‍ය නිලධාරීහු රාශියක් මෙම අවස්ථාවට සහභාගී වූහ.",
       "URL": "https://www.dinamina.lk/2023/09/13/provincial-news/21630/%e0%b7%84%e0%b7%8f%e0%b6%bd%e0%b7%92%e0%b6%87%e0%b7%85-%e0%b6%a2%e0%b6%bd-%e0%b6%b8%e0%b7%96%e0%b6%bd%e0%b7%8f%e0%b7%81%e0%b7%8a%e0%b6%bb-%e0%b6%bb%e0%b6%9a%e0%b7%8a%e0%b7%82%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/52/"
}