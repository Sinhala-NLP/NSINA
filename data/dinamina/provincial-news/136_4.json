{
       "Source": "dinamina",
       "Timestamp": "July 7, 2023 1:00 am",
       "Headline": "සුපිරි වෙළෙඳසලක බඩු සොරාගෙන",
       "News Content": "හොරණ සුපිරි වෙළෙඳ ප්‍රදර්ශනාගාරයකට රාත්‍රී කාලයේදී ඇතුළු වූ පුද්ගලයකු දේපළ සොරා ගන්නා අයුරු එහි සීසීටීවී කැමරාවේ සටහන්ව ඇතැයි හොරණ පොලිසිය කියයි.\n\nපස්මහල් ගොඩනැඟිල්ලේ තෙවන මහලේ පිහිටි ප්‍රදර්ශනාගාරය වෙත පැමිණෙන පුද්ගලයා වීදුරු දොරවල් සූක්ෂ්ම ලෙස ගලවා ඇතුළු වී මෙම සොරකම සිදුකර ඇතැයි පොලිසිය සඳහන් කරයි. සැකකරු විසින් ලක්ෂ 25ක් පමණ වටිනා ඉලෙක්ට්‍රොනික් මුදල් ලාච්චු පහක් කඩා රුපියල් ලක්ෂ දෙකක මුදල් සහ රුපියල් ලක්ෂ දෙකක පමණ රෙදිපිළි සහ අත්ඔරලෝසු සොරාගෙන ගොස් ඇති බව පොලිසිය කියයි.\n\nසැකකරු සම්බන්ධයෙන් තොරතුරක් දන්නේ නම් හොරණ පොලිසිය වෙත දැනුම් දෙන ලෙස ඉල්ලා සිටි.\n\nහොරණ පොලිසියේ ස්ථානාධිපති ප්‍රධාන පොලිස් පරීක්ෂක පී.එස්. පනාවල මහතාගේ උපදෙස් මත අපරාධ අංශයේ ස්ථානාධිපති පොලිස් පරීක්ෂක සුරංග රණවීර, පොලිස් සැරයන් (45477) ලලිත් යන මහත්වරු පරීක්ෂණ පවත්වති.",
       "URL": "https://www.dinamina.lk/2023/07/07/provincial-news/4792/%e0%b7%83%e0%b7%94%e0%b6%b4%e0%b7%92%e0%b6%bb%e0%b7%92-%e0%b7%80%e0%b7%99%e0%b7%85%e0%b7%99%e0%b6%b3%e0%b7%83%e0%b6%bd%e0%b6%9a-%e0%b6%b6%e0%b6%a9%e0%b7%94-%e0%b7%83%e0%b7%9c%e0%b6%bb%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/136/"
}