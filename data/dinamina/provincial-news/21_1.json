{
       "Source": "dinamina",
       "Timestamp": "October 3, 2023 1:00 am",
       "Headline": "යතුරුපැදිය සොරකම් කර මත්ද්‍රව්‍ය ප්‍රවාහනය කර එය කැලේක සඟවලා",
       "News Content": "මීගොඩ පොලිස් වසමේ නාවලමුල්ල පාසල් මාවතේ නිවසක නවතා තිබූ යතුරුපැදියක් සොරකම් කර, මත්ද්‍රව්‍ය ප්‍රවාහනය කර, එය කැලේක සඟවා තිබියදී සොයාගත් බව ගත් මීගොඩ පොලිසිය පවසයි.\n\nපානලුව ඇටඹගහලන්ද ප්‍රදේශයේ පුද්ගලයකු සැක කටයුතු ලෙස පරික්ෂා කිරීමේදී, ඔහු සන්තකයේ හෙරොයින් ග්‍රෑම් 05 මිලිග්‍රෑම් 300ක් තිබී ඇති අතර, ඔහුගෙන් වැඩිදුර ප්‍රශ්න කිරීමේදී මොහුට රාත්‍රී කාලයේ හෙරොයින් ප්‍රවාහනය කිරීම සඳහා වාහනයක් නොතිබූ අවස්ථාවක, නාවලමුල්ල ප්‍රදේශයේ පාසැල් මාවතේ නිවසක රාත්‍රී කාලයේ නවතා තිබූ යතුරුපැදියක් සොරකම් කර, තම කාර්යය ඉටු කරගෙන පසුව එය ලයනල් ජයසිංහ මාවතේ කැලෑවක සඟවා තබා තිබියදී, සැකකරුගේ ප්‍රකාශ මත සොයාගත් බව පොලිසිය පවසයි.\n\nදැඩි ලෙස මත්ද්‍රව්‍ය පාවිච්චියට ඇබ්බැහි වී සිටි මෙම පුද්ගලයා මත්ද්‍රව්‍ය රැගෙන ඒමටත්, ඒවා අලෙවි කිරීමටත්, මෙලෙස යතුරුපැදි සොරකම් කිරීම මීට පෙරද සිදුකර ඇති බව පොලිසිය පවසයි.\n\nසැකකරු අධිකරණයට ඉදිරිපත් කිරීමට නියමිතය.\n\nමීගොඩ පොලිස් ස්ථානාධිපති ප්‍රධාන පොලිස් පරීක්ෂක නෙවිල් ප්‍රියන්ත මහතාගේ උපදෙස් මත පොලිස් සැරයන් (7398) ජයතිලක සහ පොලිස් කොස්තාපල්වරුන් වන (97145) ජේසන්, (97147) රාමරාජන්, (102302) කුමාර යන නිලධාරීහු සැකකරු අත්අඩංගුවට ගෙන ඇත.\n\nපාදුක්ක සමූහ රෙක්සි වෙත්තසිංහ",
       "URL": "https://www.dinamina.lk/2023/10/03/provincial-news/27266/%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92%e0%b6%ba-%e0%b7%83%e0%b7%9c%e0%b6%bb%e0%b6%9a%e0%b6%b8%e0%b7%8a-%e0%b6%9a%e0%b6%bb-%e0%b6%b8%e0%b6%ad%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/21/"
}