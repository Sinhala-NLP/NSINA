{
       "Source": "dinamina",
       "Timestamp": "September 7, 2023 4:43 am",
       "Headline": "සුදු ඉර මත තරුණ යුවළ හප්පා පලාගිය රියැදුරු දින පහකට පසු කොටු අනතුර සීසීටීවී කැමරාවේ",
       "News Content": "හප්පා පලාගිය රියැදුරු දින පහකට පසු අත්අඩංගුවට ගෙන තිබේ. මෙලෙස අත්අඩංගුවට ගෙන ඇත්තේ තලංගම ප්‍රදේශයේ පදිංචි වයස අවුරුදු 60ක පමණ රියැදුරෙකි.\n\nසැකකාර පුද්ගලයා හොරණ දෙස සිට මීපේ ප්‍රදේශයට මෝටර් රථය ධාවනය කිරීමේදී මොරගහහේන නගර මධ්‍යයේ සුදු ඉර මතින් ගමන් ගත් තරුණ යුවළ අනතුරට ලක් කර මඳ වේලාවකදී පලාගොස් තිබිණි.\n\nඅනතුරින් තුවාල ලැබූ තරුණ යුවළ හෝමාගම රෝහල වෙත ප්‍රතිකාර සඳහා ඇතුළත් කළ බව පොලිසිය කියයි. පන්නිපිටිය තලංගම පාර පදිංචි සැකකරු හොරණ මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nපාණදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ සහකාර පොලිස් අධිකාරී උදය කුමාර, මොරගහහේන පොලිසියේ ස්ථානාධිපති ප්‍රධාන පොලිස් පරීක්ෂක තුසිත වික්‍රමරත්න, රථවාහන අංශයේ ස්ථානාධිපති උප පොලිස් පරීක්ෂක විමල් ආනන්ද මහත්වරුන්ගේ මෙහෙයවීමෙන් පරීක්ෂණ පැවැත්වේ.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/09/07/provincial-news/20187/%e0%b7%83%e0%b7%94%e0%b6%af%e0%b7%94-%e0%b6%89%e0%b6%bb-%e0%b6%b8%e0%b6%ad-%e0%b6%ad%e0%b6%bb%e0%b7%94%e0%b6%ab-%e0%b6%ba%e0%b7%94%e0%b7%80%e0%b7%85-%e0%b7%84%e0%b6%b4%e0%b7%8a%e0%b6%b4%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/58/"
}