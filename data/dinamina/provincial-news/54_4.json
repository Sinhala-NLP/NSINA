{
       "Source": "dinamina",
       "Timestamp": "September 12, 2023 1:08 am",
       "Headline": "හොරණ – ඉංගිරිය ප්‍රයිවට් බස් පාසල් සිසුන්ගෙන් ගන්නේ ගාස්තුවෙන් බාගයයි",
       "News Content": "ඉංගිරිය නගරයෙන් ගමන් ආරම්භ කරන ඉංගිරිය – හොරණ පුද්ගලික බස් රථවල ගමන් ගන්නා පාසල් සිසුන්ගෙන් නියමිත බස් ගාස්තුවෙන් අඩක් පමණක් අයකිරීමට එම බස් හිමියන් විසින් තීරණය කර තිබේ.\n\nඒ අනුව ඉංගිරිය නගරයෙන් උදෑසන 6.00 සිට 7.10 දක්වා කාලයේත් දහවල් 1.30 සිට 2.30 දක්වා කාලයේත් හොරණ බලා ගමන් ආරම්භ කරන පුද්ගලික බස් රථවලට පාසල් නිල ඇඳුමින් සැරසී ඇතුළු වන සියලුම සිසුන්ගෙන් කිසිදු වයස් භේදයකින් තොරව අදාළ ගමන් ගාස්තුවෙන් අඩක් පමණක් අය කර ගන්නා බව බස් හිමියෝ පවසති.\n\nමේ තීරණය මේ වන විටත් ක්‍රියාත්මක කර ඇති අතර, අදාළ තීරණය සහ එය ක්‍රියාත්මක කාල සීමාව සඳහන් කරමින් බස් රථ ඉදිරියේ ප්‍රදර්ශනාත්මක පුවරුවක් ද සවි කර තිබෙනු දක්නට ලැබුණි.\n\nඅධික ඉන්ධන පිරිවැය හමුවේ ඉහළ දැමීමට සිදු වූ බස් ගාස්තුව පාසල් සිසුන්ට දරාගැනීමට අපහසුවීමත්, ඉංගිරිය නගරය හරහා ගමන් ගන්නා ඇතැම් ජනතා සන්තක බස් රථවලට මාසික වාර ප්‍රවේශ පත්‍ර දරන පාසල් සිසුන් නංවා ගැනීමට බස් රියැදුරන් මැලිවීමත් ආදී කරුණු නිසා තමන් මේ තීරණය ගත් බව ඉංගිරිය – හොරණ බස් හිමිකරුවෝ වැඩිදුරටත් පැවැසූහ.\n\n\n\nඉංගිරිය මධ්‍යම සමූහ – ප්‍රියදර්ශනී කහවල",
       "URL": "https://www.dinamina.lk/2023/09/12/provincial-news/21329/%e0%b7%84%e0%b7%9c%e0%b6%bb%e0%b6%ab-%e0%b6%89%e0%b6%82%e0%b6%9c%e0%b7%92%e0%b6%bb%e0%b7%92%e0%b6%ba-%e0%b6%b4%e0%b7%8a%e0%b6%bb%e0%b6%ba%e0%b7%92%e0%b7%80%e0%b6%a7%e0%b7%8a-%e0%b6%b6/",
       "Category": "provincial-news",
       "Parent URL": "https://www.dinamina.lk/category/provincial-news//page/54/"
}