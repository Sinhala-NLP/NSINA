{
       "Source": "dinamina",
       "Timestamp": "July 7, 2023 1:00 am",
       "Headline": "රාත්‍රිය පුරා මත්පැන් පොවා 15 හැවිරිදි පාසල් සිසුවාට සිහිසුන් වන තුරු හදි කරලා",
       "News Content": "15 හැවිරිදි පාසල් සිසුවකු රවටා ගෙන පදවිය ජලාශය ආසන්නයේ ගල් වළකට රැගෙන ගොස් බලහත්කාරයෙන් මත්පැන් පොවා, සිහිසුන් වන තුරු රාත්‍රිය පුරාම බරපතළ ලෙස අපයෝජනය කිරීමේ සිද්ධියක් සම්බන්ධයෙන් පදවිය පොලීසිය මගින් සැකපිට අත්අඩංගුවට ගෙන අධිකරණය හමුවට ඉදිරිපත් කළ සැකකරුවන් දෙදෙනෙකු මේ මස 12 දින දක්වා රිමාන්ඩ් කරන ලෙස කැබිතිගොල්ලෑව දිසා විනිසුරු සහ මහේස්ත්‍රාත් කසුන් කාංචන දසනායක මහතා නියෝග කළේය. සැකකරුවන් විසින් බරපතළ ලෙස අපයෝජනය කර ඇති පාසල් සිසුවා සම්බන්ධයෙන් වන අධිකරණ වෛද්‍ය වාර්තාව අධිකරණය හමුවට ඉදිරිපත් කරන ලෙසට ද මහෙස්ත්‍රාත්වරයා පදවිය පොලීසියට තව දුරටත් නියෝග කරනු ලැබීය.මෙසේ රිමාන්ඩ් කළේ, අනුරාධපුර මාතලේ හංදිය, සමගි මාවත, අංක 948/E, ඩබ්ලිව්. කේ. ඒ. රවීන්ද්‍ර හෙවත් “දෙයියා” සහ පදවිය ඉහළ බිසෝ කොටුව, අංක 21 ලිපිනයේ පදිංචි එස්. ඒ රසික බණ්ඩාර යන සැකකරුවෝය. මෙම සැකකරුවන් දෙදෙනා අතරින් පළමු සැකකාර රවීන්ද්‍ර නැමැත්තාට එල්ල වී ඇති චෝදනාව වන්නේ, 15 හැවිරිදි පාසල් සිසුවකුට මත්පැන් පොවා සිහිසුන් වනතුරු, එම සිසුවා වරින් වර බරපතළ ලෙස අපයෝජනය කිරීමයි. දෙවන සැකකාර රසික බණ්ඩාරට එල්ල වී ඇති චෝදනාව වන්නේ මෙම අපරාධය සඳහා ආධාර අනුබල ලබා දීමයි. පළමු සැකකරුද මත්පැන් කරමින් මෙම අපරාධය සිදු කර ඇති බව මූලිකව පොලිස් විමර්ශනවලදී අනාවරණය වී තිබේ.\n\nඅතවරයට පත් දරුවාගේ මව පදවිය පොලීසියට කරන ලද පැමිණිල්ලකට අනුව මූලික විමර්ශන මෙහෙයවා සැකකරුවන් ගැනින.\n\nදරුවාගේ මව මේ සම්බන්ධයෙන් පොලිසියට පැමිණිලි කරමින් ප්‍රකාශ කර ඇත්තේ, සවස් කාලයේ නිවසෙන් පිටව ගිය තම දරුවා පසුදා පහන් වන තුරු නිවසට නොපැමිණීම නිසා තමන් ඒ ගැන පවුලේ උදවිය සමග සොයා බැලීමේදී දරුවා සිහිසුන්ව ගල් වලක සිටින බවට තමන්ට තොරතුරු තොරතුරක් ලැබුණු බවය.\n\nපසුව තමන් මේ සම්බන්ධයෙන් පදවිය පොලිසිය දැණුවත් කිරීමට පියවර ගත් බව ද ඇය සිය පැමිණිල්ල මගින් තවදුරටත් පවසා තිබේ.\n\nපදවිය පොලිසියේ ස්ථානාධිපති ප්‍රධාන පොලිස් පරීක්ෂක විජය කුමාරසිරි මහතාගේ උපදෙස් මත අපරාධ විමර්ශන අංශයේ ස්ථානාධිපති පොලිස් පරීක්ෂක සම්පත් සෙනවිරත්න මහතාගේ මෙහෙයවීම මත සැරයන්වරුන් වන රණසිංහ මිණිපුර සහ අශෝක ධර්මදාස යන මහත්වරු සැකකරුවන් අධිකරණයට ඉදිරිපත් කරමින් කරුණු කීහ.\n\nසැකකරුවන් වෙනුවෙන් නීතීඥ තුෂාරි සේනානායක මහත්මිය පෙනී සිටියාය.\n\nඅනුරාධපුර උපාලි ආනන්ද කරුණාදාස",
       "URL": "https://www.dinamina.lk/2023/07/07/provincial-news/4704/%e0%b6%bb%e0%b7%8f%e0%b6%ad%e0%b7%8a%e0%b6%bb%e0%b7%92%e0%b6%ba-%e0%b6%b4%e0%b7%94%e0%b6%bb%e0%b7%8f-%e0%b6%b8%e0%b6%ad%e0%b7%8a%e0%b6%b4%e0%b7%90%e0%b6%b1%e0%b7%8a-%e0%b6%b4%e0%b7%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/136/"
}