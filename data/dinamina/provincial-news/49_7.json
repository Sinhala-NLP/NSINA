{
       "Source": "dinamina",
       "Timestamp": "September 14, 2023 3:00 am",
       "Headline": "මොරගහකන්ද සිඳී පැරණි ගම්මානයළි මතු වෙයි  යටව තිබූ පාසල්, කඩ, ගෙවල් බලන්න ගම්වාසීනුත් එති",
       "News Content": "මොරගහකන්ද ජලාශයේ ජල මට්ටම පහත බැසීමත් සමඟ ජලයෙන් යටවුණු පොදු ගොඩනැඟිලිි හා ඇලගමුව හා කඩවත යන ප්‍රදේශවල ගොඩනැඟිලි මතු වීම නිසා ගම්වැසියෝ තම ජලයෙන් යට වුණු නිවාස දැක බලා ගැනීමට මේ දිනවල ⁣පැමිණෙමින් සිටිති.\n\n⁣ලග්ගල මහවැලි ගම්මානවල දැනට පදිංචිව සිටින ගම්වැසියන් මෙන්ම පිටස්තර ප්‍රදේශවල පුද්ගලයන් ද මේ දිනවල මොරගහකන්ද ජලාශය සහ ජලයෙන් යටවුණු ප්‍රදේශ දැකබලා ගැනීමට පැමිණෙන බව වාර්තා වේ.\n\n\n\nවසර ගණනාවක් තිස්සේ ගොවි පවුල් රැසක් ජීවත් වූ ඇලගමුව ගම්මානය වඩාත් පෙනෙන අන්දමින් මොරගහකන්ද ජලාශයෙන් මතුව ඇති අතර, ඇලගමුව ගම්මානයේ පිහිටි පාසල් මෙන්ම නිවාස රැසක් ද මේ අනුව පැහැදිලිව දක්නට ලැබෙයි. ගොවීන් විසින් වගා කරනු ලැබු කුඹුරු රැසක පොළොව වියළි කාලගුණික තත්ත්වයත් සමඟ වියලී ඉරි තැලී ඇති අයුරු මේ දිනවල දක්නට ලැබෙන දසුන් අතර විශේෂ තැනක් ගනී. ක්‍රමිකව සිඳී යන මොරගහකන්ද ජලාශයේ ජීවත් වූ මසුන් රැසක් ද මියගොස් ඇති අයුරු ඇලගමුව පැරණි ගම්මානයේ සිදු කළ සංචාරයේදී දක්නට ලැබුණි. වසර ගනනාවක් තිස්සේ දූ දරුවන් රැසකට අධ්‍යාපනය සැපයු ඇලගමුව විද්‍යාලය ද මේ වන විට දර්ශනය වන අතර, එහි පිහිටි බුදු මැදුර මෙන්ම දූ දරුවන් ජලය ලබා ගත් ළිඳ ඇතුළු පාසලේ බොහෝ ස්ථාන රැසක් ද දැක ගත හැකිය.\n\nමොරගහකන්ද ජලාශය ඉදිකිරීම හේතුවෙන් නාඋල ප්‍රාදේශීය ලේකම් කොට්ඨාසයේ කඹරව, ගල්පොරුගොල්ල, ඇලගමුව, කෝගහවෙල, මැදපිහිල්ල,රජාවෙල ආදී ගම්මාන හයක පවුල් දස දහසක් අවතැන් විය. එම පවුල් සඳහා මොරගහකන්ද කළුගග ව්‍යාපෘතිය යටතේ ඉඩම් හිමි විය. අතීතයේ පවුල් වශයෙන් ජීවත් වූ ගම්මාන රැසක ජනතාව ජීවත් වූ ගම්මාන රැසක් තවමත් ජලයෙන් යටවී ඇති අතර, ඉදිරියේදී වැසි නොලැබුණහොත් එම පැරණි ගම්මාන ද දර්ශනය වේ.\n\n\n\nනාඋල සමූහ – ඉන්දික අරුණකුමාර, ඇලහැර – සරත් වෙලගෙදර",
       "URL": "https://www.dinamina.lk/2023/09/14/provincial-news/22015/%e0%b6%b8%e0%b7%9c%e0%b6%bb%e0%b6%9c%e0%b7%84%e0%b6%9a%e0%b6%b1%e0%b7%8a%e0%b6%af-%e0%b7%83%e0%b7%92%e0%b6%b3%e0%b7%93-%e0%b6%b4%e0%b7%90%e0%b6%bb%e0%b6%ab%e0%b7%92-%e0%b6%9c%e0%b6%b8%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/49/"
}