{
       "Source": "dinamina",
       "Timestamp": "August 14, 2023 2:15 am",
       "Headline": "හොඩවැල හිල්වුණු වන අලියකුට ප්‍රතිකාර",
       "News Content": "ගිරාඳුරුකෝට්ටේ ගින්නරුව මහවැලි ගම්මානයට යාබද කැලෑ රොදක් අසල හොඩවැලෙහි දැඩි ලෙස සිදුවූ තුවාල හේතුවෙන් අසාධ්‍යව වේදනා විදිමින් අසරණ මට්ටමට පත්ව සිටි වන අලියෙකු පිළිබදව ගම්වාසීහු ඉකුත්10 දින ගිරාදුරුකෝට්ටේ වන අලි පාලන ඒකකයට තොරතුරු ලබාදී තිබේ.\nගිරාදුරුකෝට්ටේ වන අලි පාලන ඒකකයේ වන අඩවි ආරක්ෂක නිළධාරි මංජුල ප්‍රදීප් මහතා ඇතුළු නිලධාරි කණ්ඩායමක් එම ස්ථානයට ගොස් පරීක්ෂා කොට අසාධ්‍යව සිටි වන අලියා හදුනාගෙන මධ්‍යම කලාප භාර වනජීවී පශු වෛද්‍ය කාර්යාලය දැනුවත් කර තිබේ.\nමේ අනුව මධ්‍යම කලාප භාර වනජීවී පශු වෛද්‍ය නිලධාරි අකලංක පිනිදිය මහතා එම ඒකකයේ කාර්ය මණ්ඩලයද සමග එම ස්ථානයට පැමිණ අසාධ්‍ය තත්වයෙන් වේදනා විදිමින් සිටි වන අලියා නිර්වින්දනය කොට ප්‍රතිකාර ලබාදීම ආරම්භ කෙරුනි.සතාගේ ශරීරය පරීක්ෂා කිරීමෙන් පසු හදුනාගත් තොරතුරු අනුව මෙම සතා අසාධ්‍ය බවට පත්ව ඇත්තේ හොඩවැලෙහි පැටලී තිබූ යකඩ කූරු හා යකඩ කම්බි කැබලි කිහිපයක් හොඩවැලෙහි මස් පසාරු කරගෙන මාංශ පේශි තුළට කාවැදීමෙන් බරපතල ලෙස තුවාල හට ගැනීමත් එසේම හොඩවැලෙහි සිදුරු ඇතිවීමත් හේතුවෙනි.\nගම්වාසීන් පැවසූ පරිදි හොඩවැලෙහි සිදුරු ඇතිවීම නිසා සුපුරුදු ලෙස හොඩවැල මගින් ජලය පානය කිරීමට නොහැකි වීමත් ගස්වල කොළ අතු කඩා ගෙන කෑමට නොහැකිවීමත් නිසා ඉදිරි පාද දෙක උපකාරී කරගෙන ඉතාමත් අපහසුවෙන් කුඩා පැලෑටි ආහාරයට ගෙන ඇති අතර ජලය පානය කිරීමද ඉතා අපහසුවෙන් සිදුකරනු තමන් දැක ඇති බවකි.\nපශු වෛද්‍ය කණ්ඩායම ඉමහත් පරිශ්‍රමයක් යොදා සේලයින් පවාලබා දෙමින් එම යකඩ කොටස් ඉවත්කර තුවාලවලටද ප්‍රතිකාර ලබාදී එම වන අලියා ගින්නරුව වන රක්ෂිතයට මුදා හැරීමට පියවර ගත්හ.\nවනජීවී නිලධාරිවරු පැවසූ පරිදි වන සතුන් දඩයම් කිරිම සදහා ඇතැමුන් විසින් අටවන ලද උගුලකට මෙම සතාගේ හොඩවැල පැටලීමෙන් මෙම තුවාල හටගන්නට ඇති බවයි.\n\nගිරාඳුරුකෝට්ටේ සමූහ සෝමදාස සමර ගුණරත්න",
       "URL": "https://www.dinamina.lk/2023/08/14/provincial-news/13760/%e0%b7%84%e0%b7%9c%e0%b6%a9%e0%b7%80%e0%b7%90%e0%b6%bd-%e0%b7%84%e0%b7%92%e0%b6%bd%e0%b7%8a%e0%b7%80%e0%b7%94%e0%b6%ab%e0%b7%94-%e0%b7%80%e0%b6%b1-%e0%b6%85%e0%b6%bd%e0%b7%92%e0%b6%ba%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/97/"
}