{
       "Source": "dinamina",
       "Timestamp": "August 24, 2023 2:06 am",
       "Headline": "රෝගීන්ට ප්‍රතිකාර නොමිලේ දෙන වෙදැදුරු බී.ජී. සමරපාල",
       "News Content": "දේශීය වෛද්‍යවරයකු වශයෙන් වසර 25 කට අධික කාලයක් දිවයිනේ විවිධ ප්‍රදේශවල රෝගී ජනතාව සුවපත් කිරීමට ඇප කැප වෙමින් සුවිසල් මෙහෙවරක් ඉටුකළ වෛද්‍යවරයකු වෛද්‍ය වෘත්තියෙන් විශ්‍රාම යාමෙන් අනතුරුව තම නිවෙසට පැමිණෙන රෝගීන්ට නොමිලේ ප්‍රතිකාර ලබා දීමට තරම් කාරුණික හදවතක් ඇති වෛද්‍යවරයකු අපට මුණගැසුණේ මාතර මාකඳුර ප්‍රදේශයෙන්ය.\n\nඔහු නමින් බී.ජී. සමරපාල නම් වූ මාකඳුර ප්‍රදේශයේ පදිංචි අයෙකි. 1996 වසරේ දේශීය වෛද්‍යවරයකු වශයෙන් පත්වීම් ලබා උතුරුමැද පළාතේ, අනුරාධපුර, ගාලදිවුල්වැව ග්‍රාමීය ආයුර්වේද රෝහලේ සේවයට වාර්තා කර ඇති අතර , ඔහු එම රෝහලේ වසර 16 ක් පමණ සේවය කර ඇත.\n\nපරිසර හිතකාමි අයකු වශයෙන් ඔහු විසින් ආරම්භ කරන ලද ඔසු උයන් ඇති කිරීමේ වැසටහන තුළින් වෛද්‍යවරුන්ට, විශ්වවිද්‍යාල සිසුන්ට මෙන්ම පාසල් සිසුන්ට ද ඔසු පැළ හඳුනා ගැනීමට හා අධ්‍යයනය කිරීමට අවස්ථාව ලබා දීම, සෑම නිවෙසකටම ඔසු පැළයක් ලබා දීමේ වැඩසටහන් ක්‍රියාත්මක කිරීම, පාසල් ඔසු උයන් ඇති කිරීම , ගමට ඔසු උයනක් වැඩසටහන ක්‍රියාත්මක කිරීම, වැව්තාවුල්ලට ඔසුතුර වැඩසටහන , කෙතට මිතුරු වැඩසටහන සමරපාල වෛද්‍ය නිලධාරීවරයාගේ සේවා කාලය තුළ ඉටු කරන ලද සුවිශේෂී කාර්යයන් අතුරින් කිහිපයක් පමණි.\n\nමෙලෙස ජනතාව වෙනුවෙන් තම සේවය නොපිරිහෙළා ඉටු කරනු ලබන මෙවැනි ආදර්ශමත් වෛද්‍යවරුන් අපට දැක ගත හැකි වන්නේ ඉතා සුළු වශයෙනි. වෛද්‍ය සමරපාල මහතා මේ දක්වා තම සේවා කාලය තුළ සම්මාන රැසකින් පිදුම් ලබා ඇති අතර, නොබෝදා වෙදැදුරු අබිමන් 2023 ජනාධිපති වෛද්‍ය ශූරී සම්මාන ප්‍රණාම උලෙළේදී බෙලිඅත්ත දිස්ත්‍රික් ආයුර්වේද රෝහලේ ජ්‍යෙෂ්ඨ වෛද්‍ය නිලධාරී දේශීය වෛද්‍ය ශිරෝමණී, දේශීය වෛද්‍යවරුන් අතුරින් දිවයිනේ ප්‍රථම ස්ථානය හිමිකර ගනිමින් ජනාධිපති වෛද්‍ය ශූරී සම්මානයෙන් ද පිදුම් ලැබීය.\nතමරසිරි විජේසේකර\nදෙයියන්දර සමූහ",
       "URL": "https://www.dinamina.lk/2023/08/24/provincial-news/16753/%e0%b6%bb%e0%b7%9d%e0%b6%9c%e0%b7%93%e0%b6%b1%e0%b7%8a%e0%b6%a7-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%9a%e0%b7%8f%e0%b6%bb-%e0%b6%b1%e0%b7%9c%e0%b6%b8%e0%b7%92%e0%b6%bd%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/77/"
}