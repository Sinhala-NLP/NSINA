{
       "Source": "dinamina",
       "Timestamp": "September 23, 2023 1:23 am",
       "Headline": "වැලි­කන්ද ශ්‍රී සුද­ර්ශ­නා­රාම විහා­ර­ස්ථා­නයේ හින්දු කෝවි­ල­කට මුල්තැන",
       "News Content": "පොලොන්නරුව වැලිකන්ද සුසිරිගම ශ්‍රී සුදර්ශනාරාම විහාරස්ථානයේදී සියලු ජාතීන් හා සර්ව ආගමික නායකයන්ගේ ප්‍රධානත්වයෙන්, සර්වාගමික වතාවත් සිදු කරමින් චෛත්‍යය ඉදිවන භූමියේම හින්දු කෝවිලක් ඉදිකිරීම සඳහා මුල්ගල් තැබීම ඊයේ (22) සිදු කෙරිණ.\n\nදිඹුලාගල බුද්ධ ශ්‍රාවක සංඝ සභාවේ ලේඛකාධිකාරී, වැලිකන්ද ශ්‍රී සුදර්ශනාරාමාධිපති දිඹුලාගල රාහුලාලංකාර නාහිමියන්ගේ අනුශාසකත්වයෙන්, සුසිරිගම කළණ මිතුරු සංසදයේ සංවිධානයෙන් මීට වසරකට පෙර මෙම භූමියේම ආගමික නායකයන්ගේ සහභාගීත්වයෙන් ජාතික එකමුතුකමේ නමින් චෛත්‍ය රාජයාණන්වහන්සේ නමකට ද මුල්ගල් තැබිණ. ප්‍රදේශයේ ව්‍යාපාරිකයන්ගේ, දානපතියන්ගේ, දායකයන්ගේ මෙන්ම නුවර ප්‍රදේශයේ දානපතියකු වන නලින් ද සොයිසා මහතාගේ ධන පරිත්‍යාගයෙන් මෙම චෛත්‍ය රාජයාණන්වහන්සේ මෙන්ම හින්දු කෝවිල ඉදිකිරීමට අනුග්‍රහය ලැබී තිබේ. මෙම කටයුතු වැලිකන්ද සහ දිඹුලාගල ප්‍රදේශවල ජීවත් වන සියලු ජාතීන් සහ ආගමික නායකයන්ගේ සහභාගීත්වයෙන් සර්ව ආගමික කටයුතු සිදු කිරීමෙන් වැඩ කටයුතු ආරම්භ කිරීම විශේෂත්වයක් විය.\n\nමෙම අවස්ථාවට මහවැලි බී කලාපීය නේවාසික ව්‍යාපාර කළමනාකාර සුගත් වීරසිංහ, යුද හමුදාව, පොලිසිය, සිවිල් ආරක්ෂක බළකායේ නිලධාරීන් මෙන්ම ප්‍රදේශයේ රාජ්‍ය හා රාජ්‍ය නොවන ආයතන, ස්වේච්ඡා සංවිධානවල උසස් නිලධාරීන් රැසක් ද එක්ව සිටියහ.",
       "URL": "https://www.dinamina.lk/2023/09/23/provincial-news/24716/%e0%b7%80%e0%b7%90%e0%b6%bd%e0%b7%92%e0%b6%9a%e0%b6%b1%e0%b7%8a%e0%b6%af-%e0%b7%81%e0%b7%8a%e0%b6%bb%e0%b7%93-%e0%b7%83%e0%b7%94%e0%b6%af%e0%b6%bb%e0%b7%8a%e0%b7%81%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/35/"
}