{
       "Source": "dinamina",
       "Timestamp": "August 14, 2023 1:19 am",
       "Headline": "උතුරේ ඩෙංගු රෝගීන්ගේ වර්ධනයක්",
       "News Content": "උතුරු පළාත තුළ ඩෙංගු රෝගීන්ගේ වර්ධනයක් දක්නට ලැබෙන බැවින් අගෝස්තු මස 14 වෙනිදා සිට වහාම ක්‍රියාත්මක වන පරිදි උතුරු ප්‍රදේශය තුළ ඩෙංගු මර්දන සතියක් ප්‍රකාශයට පත් කොට තිබේ.\n\nඋතුරු පළාත් සෞඛ්‍ය සේවා අධ්‍යක්ෂ වෛද්‍ය පී.සත්‍යමූර්ති මහතා පැවසුවේ වර්ෂාවට පෙර මෙවැනි ඩෙංගු අවදානමක් උතුරු පළාත් තුළ දක්නට ලැබෙන්නේ නම් වර්ෂා කාලය ආරම්භ වීමත් සමගම ඩෙංගු රෝගීන්ගේ සංඛ්‍යාව බෙහෙවින් ඉහළ යා හැකි බවයි.\n\nමේ නිසා උතුරු පළාතේ ග්‍රාමීය මට්ටමින් ක්‍රියාත්මක වන ඩෙංගු මර්දන සතියක් ප්‍රකාශයට පත් කොට ඇති නිසා එය සාර්ථක කර ගැනීම පිණිස සෞඛ්‍ය නිලධාරීන්ට පූර්ණ සහය ලබා දෙන ලෙස තමන් මහජනතාවගෙන් ඉල්ලා සිටින බවද සෞඛ්‍ය සේවා අධ්‍යක්ෂවරයා පැවසීය.\n\nමේ වසරේ පලමු මාස 5 තුළ ශ්‍රී ලංකාවෙන් හදුණාගත් ඩෙංගු රෝගීන් 45612 කින් 1474 ක්ම යාපනය දිස්ත්‍රිකකයේ වීම ගැන සලකා බලන විට ඉතා අවදානම් සහගත තත්ත්වයක් පෙන්නුම් කෙරෙන බැවින් ඩෙංගු මර්දන කටයුතු සදහා නිලධාරීන්ද මහජනතාවද දැඩි කැපවීමකින් යුත්ව කටයුතු කළ යුතුව ඇතැයි සත්‍යමූර්ති සෞඛ්‍ය සේව අධ්‍යක්ෂවරයා පෙන්වා දුන්නේය.\n\nඊට අමතරව කිළිනොච්චියෙන් ඩෙංගු රෝගීන් 76 ක්ද වවුනියාවේන් 109 ක්ද මන්නාරමෙන් 100ක්ද මුලතිව් දිස්ත්‍රික්කයෙන් 79 ක්ද ගත වූ මාස 5ක කාලය ඇතුළත වාර්තා වී සිටින බවද හෙතෙම සදහන් කළේය.\n\nඋතුරු පළාත් විශේෂ රසුල දිල්හාර ගමගේ",
       "URL": "https://www.dinamina.lk/2023/08/14/provincial-news/13772/%e0%b6%8b%e0%b6%ad%e0%b7%94%e0%b6%bb%e0%b7%9a-%e0%b6%a9%e0%b7%99%e0%b6%82%e0%b6%9c%e0%b7%94-%e0%b6%bb%e0%b7%9d%e0%b6%9c%e0%b7%93%e0%b6%b1%e0%b7%8a%e0%b6%9c%e0%b7%9a-%e0%b7%80%e0%b6%bb%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/97/"
}