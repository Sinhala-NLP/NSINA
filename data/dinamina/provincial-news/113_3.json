{
       "Source": "dinamina",
       "Timestamp": "August 2, 2023 1:00 am",
       "Headline": "වේයන්ගොඩ පුතෙක් පොහොය දා වැදූ මව එපා කියයි",
       "News Content": "වැදූ මව ප්‍රතික්ෂේප කරමින් ඇය සමග මින් ඉදිරියට කිසිදු සම්බන්ධයක් නොමැති බවත් හැත්තෑ පස් හැවිරිදි ඇය භාරගත නොහැකි බවත් ප්‍රකාශ කළ පුතෙකු පිළිබඳව ඊයේ(01) ඇසළ පුර පසළොස්වක පොහෝ දිනයේ දී වේයන්ගොඩ පොලිසියෙන් වාර්තා විය.\n75 හැවිරිදි වයෝවෘද්ධ මවට දරු දෙදෙනෙකි. එම දියණිය සහ පුතා විවාහ වී වෙනම ජීවත් වේ.\n\nවසර කිහිපයකට පෙර තම සැමියා මිය යාමෙන් පසු මෙම වයෝවෘද්ධ මව අඟුණකොළපැලැස්ස ප්‍රදේශයේ පදිංචිව සිටින දියණියගේ රැකවරණය යටතේ වසර කිහිපයක් කල් ගෙවා ඇත. මෙසේ සිටියදී දියණිය මෙන්ම බෑනා ද අසනීප වීම නිසා මීට මාස තුනකට පෙර මෙම මව වේයන්ගොඩට නුදුරු ගමක පදිංචි ව සිටින තම පුතා ළඟට පැමිණ ඇත්තේ පුතාගේ රැකවරණය බලාපොරොත්තුවෙනි. පුතුගේ නිවසට පැමිණි දා සිට ලේලියගේ සහ පුතාගේ කෙනෙහිලි කම් මැද හැඬූ කඳුළින් දිවි ගෙවූ මෙම වයෝවෘද්ධ මාතාව අන්තිමේ පිළිසරණ පතා වේයන්ගොඩ පොලිස් ස්ථානයට පැමිණ ඇත. මේ මව තමන්ට සිදු වී ඇති වින්නැහිය ප්‍රකාශ කිරීමෙන් අනතුරුව පුත්‍රයා පොලිස් ස්ථානයට කැඳවා විමර්ශනයක් සිදු කිරීමට පොලිස් ස්ථානාධිපතිවරයා ඊයේ 1 පියවර ගෙන තිබිණි. එහිදී දිගින් දිගටම මෙම පුත්‍රයා පවසා ඇත්තේ මව භාර බාරගැනීමට නොහැකි බවත් මින් ඉදිරියට මව සමග කිසිදු ඥාතිත්වයක් නොපවත්වන බවත්ය. වේයන්ගොඩ පොලිසිය ස්ථානයේ පොලිස් ස්ථානාධිපති ප්‍රධාන පොලිස් පරීක්ෂක අසංක රංගන මහතා විසින් මවකගේ ඇති වටිනාකම පිළිබඳව පුත්‍රයාට කොතෙකුත් පැහැදිලි කිරීම් කලත් ඉන් පලක් නොවීය. අවසානයේ වයෝවෘද්ධ මව ඇගේ නැගණියගේ පුත්‍රයා විසින් භාර ගැනීමට එකඟ වීම නිසා පොලිසියට කිසියම් සහනයක් සැලසී ඇත.\nකොටදෙනියාව සමූහ – එම් පී කුමාර සහ වේයන්ගොඩ විශේෂ වාර්තාකරු",
       "URL": "https://www.dinamina.lk/2023/08/02/provincial-news/11019/%e0%b7%80%e0%b7%9a%e0%b6%ba%e0%b6%b1%e0%b7%8a%e0%b6%9c%e0%b7%9c%e0%b6%a9-%e0%b6%b4%e0%b7%94%e0%b6%ad%e0%b7%99%e0%b6%9a%e0%b7%8a-%e0%b6%b4%e0%b7%9c%e0%b7%84%e0%b7%9c%e0%b6%ba-%e0%b6%af%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/113/"
}