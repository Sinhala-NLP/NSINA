{
       "Source": "dinamina",
       "Timestamp": "August 29, 2023 1:27 am",
       "Headline": "ලේබල්වල තීන්ත කෑමවල ගෑවිලා:  බේකරිකරුට 18000ක දඩයක්",
       "News Content": "මහජනතාව පරිභෝජනයට ගන්නා ආහාර සමඟ ස්පර්ශ වන ආකාරයේ තීන්ත යොදා සකස් කළ ලේබල් යෙදූ ඉඳුරුව ප්‍රදේශයේ බේකරි නිෂ්පාදන ආයතනයක් හා හෝටලයක් වටලා මෙහෙයුමක් කොට එම ආයතනයේ අයිතිකරු බලපිටිය අධිකරණයට ඉදිරිපත් කළ බවත්, එහිදී බලපිටිය මහේස්ත්‍රාත් හංසදේව සමරදිවාකර මහතා විසින් එම ආයතන අයිතිකරුට රුපියල් 18,000ක දඩ මුදලක් නියම කළ බවත්, ඉඳුරුව මහජන සෞඛ්‍ය පරීක්ෂක වයි. පී. ආර්. එස්. ලක්මාල් මහතා පවසයි.\n\nමීට අමතරව බෙන්තොට බල ප්‍රදේශයේ දුර ගමන් සේවා බස් රථවල මගී ජනතාවට ආහාර පානාදිය සපයන හෝටල් හා දේශීය ජනතාව වෙනුවෙන් විවෘත හෝටල් පරීක්ෂා කිරීමේ මෙහෙයුමක්ද පසුගියදා සිදු කෙරිණි. එහිදී අපිරිසුදු තත්ත්වයෙන් පවත්වාගෙන ගිය හෝටල් දෙකක් වටලා (2011 ආහාර පරිශ්‍ර රෙගුලාසි යටතේ) ඒවායේ වැසිකිළි පද්ධති අලුත්වැඩියා කිරීමටත්, මුළුතැන්ගෙය හා ආහාර පරිභෝජනය කරන ස්ථාන දක්වා ආහාර ගැනීමට සුදුසු පරිදි නිවැරදි ලෙස සැකසීමටත්, ඒවායේ අයිතිකරුවන්ට දන්වා ඇති අතර, ඒ සඳහා දින 14ක කාලසීමාවක් ලබා දුන් බවත්, ඒ මහතා පැවසීය.\n\nමෙම මෙහෙයුම් කටයුතු සඳහා තමා සමඟ බෙන්තොට මහජන සෞඛ්‍ය පරීක්ෂක එන්. ඒ. ආර්. සමරනායක හා හබුරුගල මහජන සෞඛ්‍ය පරීක්ෂක ආර්. ඩී. ටී. නයනජිත් මහත්වරුද සහභාගි වූ බවත්, මෙම මෙහෙයුම් කටයුතු දිගටම පවත්වාගෙන යන බවත්, ලක්මාල් මහතා වැඩිදුරටත් පැවසීය.\n\nඉඳුරුව සමූහ – ඇම්. පී. මුනිදාස",
       "URL": "https://www.dinamina.lk/2023/08/29/provincial-news/17813/%e0%b6%bd%e0%b7%9a%e0%b6%b6%e0%b6%bd%e0%b7%8a%e0%b7%80%e0%b6%bd-%e0%b6%ad%e0%b7%93%e0%b6%b1%e0%b7%8a%e0%b6%ad-%e0%b6%9a%e0%b7%91%e0%b6%b8%e0%b7%80%e0%b6%bd-%e0%b6%9c%e0%b7%91%e0%b7%80%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/71/"
}