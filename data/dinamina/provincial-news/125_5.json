{
       "Source": "dinamina",
       "Timestamp": "July 21, 2023 1:00 am",
       "Headline": "බැංකු නිලධාරිනියකට නිරුවත පෙන්වා රිමාන්ඩ්",
       "News Content": "හිමිදිරි පාන්දර පා ගමනින් ගිය බැංකු නිලධාරිනියකට නිරුවත පෙන්වා ඇයට ලිංගික අතවර කිරීමට උත්සාහ කළ බව කියන සැකකරුවෙකු මේ මස 31 වනදා දක්වා රිමාන්ඩ් භාරයේ රඳවා තැබීමට අත්තනගල්ල අංක 02 මහේස්ත්‍රාත් මංජුල කරුණාරත්න මහතා පෙරේදා (19) පස්වරුවේ නියෝග කළේය.\n\nහග්ගල්ල, කොස්රුප්පවත්ත ප්‍රදේශයේ පදිංචි රෝහණ පුෂ්පකුමාර නමැත්තෙකු එසේ රිමාන්ඩ් කෙරිණි.\n\nරන්පොකුණගම ප්‍රදේශයේ පදිංචි රාජ්‍ය බැංකුවක සේවයේ නියුතු නිලධාරිනියක් පෙරේදා (19) අලුයම සිය නිවසේ සිට සේවයට යාම සඳහා බස් නැවතුම් පොළ දක්වා පා ගමනින් යමින් සිටියදී යතුරුපැදියකින් පැමිණි සැකකරු පාළු ස්ථානයක යතුරුපැදිය නවතා සිය ඇඳුම් ඉවත් කර ඇයට ලිංගික අවයව පෙන්වා ලිංගික අතවර කිරීමට උත්සාහ කළ බව කියන අවස්ථාවේ ඇගේ කෑ ගැසීමත් සමඟ අසල්වාසීන් පැමිණ ඔහු අල්ලා නිට්ටඹුව පොලිසියට භාර දුන් බව විවෘත අධිකරණයේදී අනාවරණය විය.\n\nනිට්ටඹුව පොලිසියේ නඩු මෙහෙයුම් අංශයේ පොලිස් සැරයන් එච්. ආර්. ඇස්. කුමාර මහතා කරුණු දක්වමින් සැකකරු යතුරු පැදිය පාළු ස්ථානයක නවතා පයින් ගමන් කරමින් සිටි බැංකු නිලධාරිනියට නිරුවත පෙන්වා ඇයට ලිංගික අතවර කිරීමට උත්සාහ කර ඇති බව කියා සිටියේය.\n\nමේ අවස්ථාවේ ඇයගේ කෑ ගැසීමත් සමඟ අසල්වාසීන් පැමිණ මොහු අල්ලා පොලිසියට භාර දුන් බවත් යතුරුපැදිය ද පොලිසිය භාරයට ගෙන ඇති බවත් පොලිස් සැරයන්වරයා සඳහන් කළේය.",
       "URL": "https://www.dinamina.lk/2023/07/21/provincial-news/8224/%e0%b6%b6%e0%b7%90%e0%b6%82%e0%b6%9a%e0%b7%94-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%92%e0%b6%b1%e0%b7%92%e0%b6%ba%e0%b6%9a%e0%b6%a7-%e0%b6%b1%e0%b7%92%e0%b6%bb%e0%b7%94%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/125/"
}