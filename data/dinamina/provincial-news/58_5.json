{
       "Source": "dinamina",
       "Timestamp": "September 7, 2023 3:42 am",
       "Headline": "ඓතිහාසික කෝට්ටේ රාජ මහා  විහාරයේ පෙරහර මංගල්‍යයේ  පාවාඩ පෙරහර අද…",
       "News Content": "ඓතිහාසික කෝට්ටේ රාජමහා විහාරයේ ඇසළ පෙරහර මංගල්‍යය පූජෝත්සවයේ පාවාඩ පෙරහර අද (07) රාත්‍රියේ වීථි සංචාරය කිරීමට නියමිතව ඇත.\n\nසැප්තැම්බර් මස 01 වන දින කෝට්ටේ (ශ්‍රාවනී) මහා දළදා පෙරහර මංගල්‍යය පූජෝත්සවය ආරම්භවීමෙන් පසුව ඉපැරණි පෙරහර චාරිත්‍ර සංස්කෘතියට අනුව කප් සිටුවීමේ පෙරහර මංගල්‍යය සහ කුඹල් පෙරහර මෙන්ම සඳුදා දින සිට බදාදා දින දක්වා තෙදිනක් පැවැත්වූ උඩ මළුවේ මල් පෙරහරවලින් අනතුරුව 07 වන බ්‍රහස්පතින්දා දින පාවාඩ පෙරහැර වීථි සංචාරය කිරීමට සියලු කටයුතු සූදානම් කර ඇති බව පෙරහැර කමිටුව පවසයි.\n\nසැප්තැම්බර් මස 08 වන සිකුරාදා දින රන්දෝලි මහ පෙරහර සහ 09 වන සෙනසුරාදා දින උඩරට, පහතරට, සබරගමු නර්තන හා සංස්කෘතිකාංගයන් රැසකින් සමන්විත, හීලෑ අලි ඇතුන් 20 කට අධික ප්‍රමාණයක් ගමන් කරනු ලබන ශ්‍රී දළදා මහ පෙරහර වීථි සංචාරය කිරීමට නියමිත බවත් සැප්තැම්බර් මස 10 වන දින උදෑසන දියවන්නා ඔය තොටුපළේ පැවැත්වෙන දිය කැපීමේ මංගල්‍යය සඳහා ගමන් කරනු ලබන පෙරහැර සන්ධ්‍යාවේ දී නැවත විහාරස්ථානයට ගෙවැදීමෙන් අනතුරුව පැවැත්වෙන දේව දානය සහ ගරායක් ශාන්ති කර්මයෙන් අනතුරුව පෙරහැර මංගල්‍යය කටයුතු නිමාවට පත් කරන බවද පෙරහර කමිටුව වැඩිදුරටත් පැවසීය.\n\nකෝට්ටේ රාජමහා විහාරයේ විහාරාධිපති කල්‍යාණි සාමග්‍රී සංඝ සභාවේ උප නාම ලේඛකාධිකාරි අලුත්නුවර අනුරුද්ධ ස්වාමීන් වහන්සේගේ සහ කෝට්ටේ රාජමහා විහාරයේ විහාරාධිකාරී ඇමරිකාවේ ලොස්ඇන්ජලීස් නුවර ලංකාරාමාධිපති අතිපූජ්‍ය තලංගම දේවානන්ද ස්වාමීන් වහන්සේගේ හා මහා සංඝරත්නයේ අනුශාසනා ආශිර්වාද මධ්‍යයේ සියලු පෙරහර කටයුතු සිදු කිරීමට නියමිත බවත් පෙරහර කමිටුව වැඩිදුරටත් පැවසීය.\n\nසමීර අබේසිංහ – නුගේගොඩ සමූහ",
       "URL": "https://www.dinamina.lk/2023/09/07/provincial-news/20185/%e0%b6%93%e0%b6%ad%e0%b7%92%e0%b7%84%e0%b7%8f%e0%b7%83%e0%b7%92%e0%b6%9a-%e0%b6%9a%e0%b7%9d%e0%b6%a7%e0%b7%8a%e0%b6%a7%e0%b7%9a-%e0%b6%bb%e0%b7%8f%e0%b6%a2-%e0%b6%b8%e0%b7%84%e0%b7%8f-%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/58/"
}