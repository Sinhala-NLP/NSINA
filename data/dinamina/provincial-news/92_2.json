{
       "Source": "dinamina",
       "Timestamp": "August 16, 2023 1:00 am",
       "Headline": "අම්මාව ඉස්පිරිතාලෙ ගෙනියන්න හදද්දී රන් බඩු නැති බව දැන ගත්තා",
       "News Content": "හදිසි රෝගී තත්ත්වයක් හේතුවෙන් සිදු වූ මරණයක් යැයි සිතා මවගේ දේහය රෝහලට ගෙන යෑමට සූදානම් වී පරීක්ෂා කරමින් සිටියදී මව පැළැඳ සිටි රත්‍රන් බඩු කිසිවක් ඇයගේ දේහයේ නොමැති බව දක්නට ලැබුණු බවත්, ඒ සම්බන්ධයෙන් සිදු කළ දැනුම් දීමක් මත ඇයගේ මරණය ඝාතනයක් බවට වන හේතු දක්නට ලැබුණු නිසා පොලිසිය පරීක්ෂණ ආරම්භ කළ බව අක්මීමන හියාරේ ප්‍රදේශයේ 64 හැවිරිදි කාන්තාවගේ ඝාතනය පිළිබඳ සිදු කළ මරණ පරීක්ෂණයේදී ඇගේ දියණිය කටඋත්තර දෙමින් පැවසුවාය. මෙසේ ඝාතනයට ලක් වූයේ ගාල්ල හියාරේ වත්තෙගෙවත්ත පදිංචිව සිටි හියාරෙ ගමගේ නන්දාවතී (64) නමැත්තියයි. ඇගේ මරණය ඝාතනයක් බවට සැක කරමින් පරීක්ෂණ කටයුතු ඇරඹූ අක්මීමන පොලිසියේ පොලිස් ස්ථානාධිපති පො.ප. මදුරංග අරුමප්පෙරුම මහතා ඒ සම්බන්ධයෙන් පරීක්ෂණ ඇරඹීය. ඒ අනුව ඇය ඝාතනයට ලක් වූ ස්ථානය හා දේහය පරීක්ෂා කළ ගාල්ල වැඩබලන මහේස්ත්‍රාත් සුනිල් ඥානතිලක මහතා ස්ථානීය පරීක්ෂණය සිදු කිරීමෙන් පසු පශ්චාත් මරණ පරීක්ෂණය පැවැත්වීම සඳහා දේහය කරාපිටිය රෝහලට ගෙන යාමට නියෝග කළේය.\n\nමෙහිදී තවදුරටත් කටඋත්තර ලබා දුන් මියගිය කාන්තාවගේ දියණිය දොලගොඩ කංකානම්ගේ වාසනා දිල්රුක්ෂි මහත්මිය මෙසේ කියා සිටියාය.\n\n“අම්මා ජීවත්වන නිවෙස ආසන්නයේම නිවෙසක් සාදාගෙනයි අපි ජීවත් වන්නෙ. අම්මා වෙනදා උදේට නැඟිටලා නිවෙසේ දොරවල් අරිනවා. නමුත් එදා සවස් වනතුරුම දොරවල් ඇරල තිබෙනවවත්, අම්මා ඉන්නවාවත් දකින්නට ලැබුණෙ නෑ. ඒ නිසා හවස ඇගේ දුරකථනයට මම දුරකතන ඇමතුමක් ගත්තා. එය ක්‍රියාවිරහිත වෙලා. අපි ගෙට ගොඩවෙලා අම්මා නිදා සිටින කාමරය දෙස බලන විට අම්මා බෙහෙත් ටිකකුත් අතේ තියාගෙන ඇඳ මත ඉන්නවා දැක්කා. ඇය ළඟට ගිහින් පරීක්ෂා කිරීමේදී වෙනසක් දැනුණු නිසා අවට අයත් එක්ක තවදුරටත් සොයා බැලුවා. එහිදී අපි දැනගත්තා අම්මා මියගොස් ඇති බව. හදිසි මරණයක් නිසා දේහය රෝහලට ගෙනයාමට සූදානම් වෙද්දී ඇය පැළැඳ සිටි කරාබු දෙකත්, ගෙලෙහි දමා තිබූ මාලයත්, අතෙහි තිබූ මුද්දත් නැති බව දකින්නට ලැබුණා. තවදුරටත් විමසිලිමත්ව බලද්දී ඝාතනයක් යැයි සැක සිතීමට හේතු සාධක දකින්නට ලැබුණා. ඒ නිසා පොලිස් නිලධාරීන් ඝාතනයක් සම්බන්ධයෙන් පරීක්ෂණ ආරම්භ කළා.\n\nඑහිදී අක්මීමන පොලිස් ස්ථානාධිපති පො.ප මදුරංග අරුමප්පෙරුම මහතා මහේස්ත්‍රාත් පරීක්ෂණය ද සිදු කිරීමට කටයුතු කළ අතර, ඒ අනුව ගාල්ල වැඩ බලන මහේස්ත්‍රාත් සුනිල් ඥානතිලක මහතා ඝාතනය සිදු වී තිබූ ස්ථානයට පැමිණ ස්ථානීය පරීක්ෂණය සිදු කර පශ්චාත් මරණ පරීක්ෂණය සඳහා දේහය කරාපිටිය රෝහලට ගෙනයාමට නියෝග කළේය. ඒ අනුව දේහය පිළිබඳ පශ්චාත් මරණ පරීක්ෂණය කරාපිටිය රෝහලේ සිදු කළ අතර කරාපිටිය රෝහලේ අධිකරණ වෛද්‍ය නිලධාරී ජානකී වරුෂ හැන්නදිගේ දේහය පිළිබඳ මරණ පරීක්ෂණය සිදු කළාය. මරණය සම්බන්ධයෙන් විවෘත තීන්දුවක් ප්‍රකාශයට පත්කරමින් ගෙල සිර කිරීමෙන් සිදු වූ මරණයක් බවට ද නිගමනය කෙරිණි. අක්මීමන පොලිසිය ගාල්ල නිල සුනඛ කොට්ඨාසයේ නිල සුනඛ ජේන්ගේ ද සහයෝගය ලබා ගනිමින් පරීක්ෂණ පැවැත්විය. අතර පො.සැ 23691 ප්‍රියන්ත මහතා නිල සුනක පරීක්ෂණය සිදු කළේය. අක්මීමන පොලිසිය ඝාතනයට සැකපිට සැකකරුවෙක් අත්අඩංගුවට ගත් අතර, ඔහුගෙන් ප්‍රශ්න කිරීමෙන් පසු ගාල්ල අධිකරණය වෙත ඉදිරිපත් කිරීමෙන් අනතුරුව රක්ෂිත බන්ධනාගාර ගත කෙරිණි.",
       "URL": "https://www.dinamina.lk/2023/08/16/provincial-news/14322/%e0%b6%85%e0%b6%b8%e0%b7%8a%e0%b6%b8%e0%b7%8f%e0%b7%80-%e0%b6%89%e0%b7%83%e0%b7%8a%e0%b6%b4%e0%b7%92%e0%b6%bb%e0%b7%92%e0%b6%ad%e0%b7%8f%e0%b6%bd%e0%b7%99-%e0%b6%9c%e0%b7%99%e0%b6%b1%e0%b7%92%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/92/"
}