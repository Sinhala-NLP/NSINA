{
       "Source": "dinamina",
       "Timestamp": "September 11, 2023 1:41 am",
       "Headline": "සාහිත්‍ය මාසයට සෙවණගල සාහිත්‍ය උත්සවයක්",
       "News Content": "සාහිත්‍ය මාසයට සමගාමීව සුභාවිත රසවින්දනයෙන් යහපත් සමාජයක් යන්න තේමා කොට ගනිමින් සංස්කෘතික කටයුතු දෙපාර්තමේන්තුව හා සෙවණගල ප්‍රාදේශීය ලේකම් කාර්‍යාලය ඒකාබද්ධව සංවිධානය කළ 2023 සාහිත්‍ය උත්සවය ඉකුත් 7 වැනි දින සෙවණගල ජාතික පාසැල් ශ්‍රවණාගාරයේදී පැවැත්විණ. ප්‍රාදේශීය ලේකම් ආර්.බී.එන්.ආර්. ප්‍රියශාන්ත මහතාගේ උපදේශකත්වයෙන් පැවති මෙම උත්සවය සඳහා රාජ්‍ය ආයතන ප්‍රධානීන්, සංස්කෘතික බලමණ්ඩල සාමාජිකයින්, ගුරු භවතුන්, පාසැල් සිසුන් ඇතුළු පිරිසක්ද එක්ව සිටියහ. මෙහිදී ප්‍රාදේශීය ලේකම් බලප්‍රදේශය පුරා විසිරී සිටින සාහිත්‍ය ලෝලී රසකාමීන් ඒකාරාශී කරමින් ගීතයෙන් ජීවිතය කියවමු යන තේමාව යටතේ දේශනා, ගී රසවින්දන වැඩසටහන් රැසක්ද ඉදිරිපත් කෙරිණ.\n\nඑම වැඩසටහන මෙහෙයවනු ලැබුවේ සාහිත්‍යවේදී ළහිරු කිතලගම විසිනි.\n\nවැඩසටහන අවසානයේ පාසැල් හා විවෘත අංශයන්ගෙන් පැවැත්වූ නිර්මාණ තරඟාවලියේ ජයග්‍රාහකයින් හට ප්‍රාදේශීය ලේකම්වරයා ඇතුළු ආරාධිත අමුත්තන් අතින් ත්‍යාග හා සහතික පත් පිරිනැමිණ. සංස්කෘතික කටයුතු දෙපාර්තුමේන්තුවේ මෙහෙයවීමෙන් පැවති මෙම සාහිත්‍ය උත්සවය සඳහා කැනඩාවේ ඔටාවා අගනුවර හිල්ඩා ජයවර්ධනාරාම විහාරස්ථානයේ නූගේගලයායේ ජිනානන්ද හිමි ඇතුළු පිරිසක් විසින් අනුග්‍රාහකත්වය ලබාදී තිබුණි.\n\nඇඹිලිපිටිය සමූහ – සේන වී. ගමගේ",
       "URL": "https://www.dinamina.lk/2023/09/11/provincial-news/21055/%e0%b7%83%e0%b7%8f%e0%b7%84%e0%b7%92%e0%b6%ad%e0%b7%8a%e0%b6%ba-%e0%b6%b8%e0%b7%8f%e0%b7%83%e0%b6%ba%e0%b6%a7-%e0%b7%83%e0%b7%99%e0%b7%80%e0%b6%ab%e0%b6%9c%e0%b6%bd-%e0%b7%83%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/55/"
}