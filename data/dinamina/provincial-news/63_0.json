{
       "Source": "dinamina",
       "Timestamp": "September 5, 2023 1:06 am",
       "Headline": "ගස් දහසක් සිටුවා උපන් බිමට සෙවන දුන්  සොඳුරු පරිසරවේදියා ජීවිතයෙන් සමුගනී",
       "News Content": "තම උපන් බිමට පරිසරයට සොබාදහමට අසීමිතව ආදරය කළ ගස් දාහකට වැඩි ප්‍රමාණයක් තම ප්‍රදේශය තුළ රෝපණය කළ සොඳුරු පරිසරවේදියෙකු වූ වමිල් චිරන්ජිත් මහතා පෙරේදා (03) ජීවිතයෙන් සමුගත්තේය.\n\nමිය යන විට 49 හැවිරිදි වියේ පසුවු චමිල් අංගොඩ කැලණිමුල්ලේ පදිංචිව සිටියේය. ඒ මහතා දියණියන් දෙදෙනෙකුගේ පියෙකි. ඔහුගේ බිරිය නිල්මිණි ප්‍රියානි කුමාරි මුල්ලේරියාව උතුර සමෘද්ධි සංවර්ධන නිලධාරිනියක ලෙස සේවය කරන්නීය. කොටිකාවත්ත, මුල්ලේරියාව ප්‍රදේශයේ පරිසරය රැක ගැනීමට සහ අලංකාර කිරීමට අතිවිශාල දායකත්වයක් ඔහු විසින් ලබා දී ඇත. ගහට කොළට සතුනට චමිල් අසීමිතව ආදරය දැක්වූවේය. ඓතිහාසික මුල්ලේරියාව ප්‍රදේශයේ ගස් කොළන් වැඩි ප්‍රමාණයක් රෝපණය කර ඇත්තේ චමිල් විසිනි. ප්‍රමාණය දහසකටත් වැඩිය. අංගොඩ – කැලණිමුල්ල මාර්ග සංඥා පුවරුව අසල සිට කැලණිය පාලම දක්වා වූ මාර්ගය මීට වසර දහයකට පමණ පෙර ඉදි කළ අවදියේ එහි දෙපස මාදං, කුඹුක්, මී ගස් ආදිය රෝපණය කර ඇත්තේ චමිල් විසිනි. ශත පහක් හෝ ලබා නොගෙන ඒවා රෝපණය කළා පමණක් නොව ඊයේ පෙරේදා වන තුරුම රැක බලා ගත්තේද ඔහු විසින් වීම විශේෂත්වයකි.\n\nඅද එම ගස් උස් මහත් වී මාර්ගයේ ගමන් කරන සියල්ලන්ටම සෙවණ සිසිල සපයනු දැක චමිල් නිහඬවම සතුටු වූයේය. චමිල්ගේ ගෙවත්තේ ඇත්තේ සීමිත ඉඩකඩක් වුවද අති දුර්ලබ ශාක වර්ග රෝපණය කරමින් නිර්ලෝභීවම ඒවා අවශ්‍ය අය හට ලබා දුන්නේ නොමිලේය. පැළ තවානේ පැළ කිසි දිනෙක මුදලට අලෙවි කර නැත.\n\nඔහු නොදන්නා ගහකොළක් මේ පොළොව මත නොමැති තරම්ය. කොහේ හෝ ගමනක් ගියොත් දුර්ලභ පැළ දෙක තුනක් රැගෙන ඒමට ඔහු අමතක නොකළේය. කිසිවෙකු හෝ බෙහෙත් පැළෑටියක් සොයාගෙන පැමිණියහොත් එය ඇති තැන ටක්කෙටම කියන්න චමිල් සමත්ව සිටියේය.\n\nචමිල් දක්ෂ නිවේදකයෙකි. වරෙක මාධ්‍යවේදියෙකි. දක්ෂ ක්‍රීඩකයෙකි.\n\nමුල්ලේරියාව\n\nසිරිසේන ගමගේ",
       "URL": "https://www.dinamina.lk/2023/09/05/provincial-news/19516/%e0%b6%9c%e0%b7%83%e0%b7%8a-%e0%b6%af%e0%b7%84%e0%b7%83%e0%b6%9a%e0%b7%8a-%e0%b7%83%e0%b7%92%e0%b6%a7%e0%b7%94%e0%b7%80%e0%b7%8f-%e0%b6%8b%e0%b6%b4%e0%b6%b1%e0%b7%8a-%e0%b6%b6%e0%b7%92%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/63/"
}