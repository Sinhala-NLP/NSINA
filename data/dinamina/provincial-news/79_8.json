{
       "Source": "dinamina",
       "Timestamp": "August 23, 2023 1:00 am",
       "Headline": "නාහිමියන්ගේ මුදල් කොල්ලකෑමේ සිද්ධියේ විමර්ශන කොළඹට",
       "News Content": "ගුරුළුපොත කඳන්හේන බෝමළුව පුරාණ විහාරයේ විහාරාධිපති හිමියන් වැඩ වෙසෙන ආවාස ගෙයට බලහත්කාරයෙන් ආයුධ සන්නද්ධව ඇතුළු වී නාහිමියන්ගේ දෑත් දෙපා සහ මුව රෙදිපටිවලින් ගැට ගසා බෙල්ලට ආයුධක් තබා බියගන්වා ආවාසගෙයි අල්මාරියක තිබූ රුපියල් ලක්ෂ පහක පමණ මුදලක් සහ රුපියල් ලක්ෂයක් පමණ වටිනා ජංගම දුරකතනයක් සොරකම් කරගෙන යෑමේ සිද්ධියේ ඉදිරි විමර්ශන කටයුතු කොළඹ අපරාධ විමර්ශන අංශයට භාරදී ඇත.\n\nමෙම මුදල් සොරකම ඉකුත් 16 වැනිදා අලුයම එකට පමණ සිදුවී ඇති අතර පැමිණි කණ්ඩායම හඳුනාගත නොහැකි ලෙස මුහුන ආවරණය කර ගෙන සිටි බව බව විහාරාධිපති මැදඔයේ සුමනතිස්ස හිමියන් හසලක පොලිසියට කරන ලද පැමිණිල්ලේ සඳහන් බව පොලිසිය පවසයි.\n\nසිද්ධිය වූ දින රාත්‍රියේ නාහිමියෝ පමණක් ආවාස ගෙයි සැතපී සිටින අවස්ථාවේදි අලුයම එකට පමණ ආවාසගෙයි ඉදිරි දොර කඩාගෙන පුද්ගලයින් කිහිප දෙනෙකු නාහිමියන් සැතපී සිටි ඇඳ අසලට විත් කෑ නොගසන ලෙසත් තමන් සන්තකයේ තිබෙන මුදල් ඔවුන්ට ලබා දෙන ලෙසත් දන්වා තිබේ. එහිදී තමන් සතුව කිසිදු මුදලක් නොමැති බව නාහිමියෝ පැවසූ පසු එක් අයෙක් තමන්ගේ බෙල්ලට කැපෙන ආයුධයක් තබා නැවතත් තර්ජනය කරමින් මුදල් ඉල්ලූ බව පැමිණිල්ලේ සඳහන් කරයි. ඉන් අනතුරුව ඔවුන් තමන්ගේ දෑත දෙපය සහ මුව රෙදි පටිවලින් බැඳ ඇඳේ හිඳගස්සවා කාමරයේ තිබූ අල්මාරිය විවෘත කර එහි තිබූ යමක් රැගෙන ගිය බවද සඳහන් කර තිබේ.\n\nමෙම කණ්ඩායමේ පුද්ගලයින් තිදෙනෙකු සිටි බවත් ඔවුන් කිසිවෙකු තමන් හඳුනන්නේ නැති බවත් සුමනතිස්ස හිමියෝ සඳහන් කරති.\n\nසොරුන් පිටව ගිය පසු තමන්ගේ දෑතේ බැඳ තිබූ රෙදි පටිය මහත් වෙහෙසක් ගෙන ගලවා ගැනීමෙන් පසු මුවේ සහ දෙපාවල බැඳ තිබූ රෙදි පටිද ගලවා දමා අසල නිවසකට ගොස් සිද්ධිය පවසා ඔවුන් සමඟ නැවත පන්සලට විත් තමන් වැඩ සිටි කාමරයේ තිබූ ඒ වන විටත් විවෘත කර තිබූ අල්මාරිය පරීක්ෂා කර බැලීමේදී විහාරස්ථානයේ සංවර්ධන කටයුතුවලට රැගෙනවිත් තිබූ රුපියල් ලක්ෂ පහක පමණ මුදලක් සහ තමන් භාවිත කළ රුපියල් ලක්ෂයක් පමණ වටිනා ජංගම දුරකතනය මොවුන් විසින් රැගෙන ගොස් ඇති බවට තහවුරු වූ බව ද නාහිමියන් පොලිසියට පවසා ඇත.",
       "URL": "https://www.dinamina.lk/2023/08/23/provincial-news/16353/%e0%b6%b1%e0%b7%8f%e0%b7%84%e0%b7%92%e0%b6%b8%e0%b7%92%e0%b6%ba%e0%b6%b1%e0%b7%8a%e0%b6%9c%e0%b7%9a-%e0%b6%b8%e0%b7%94%e0%b6%af%e0%b6%bd%e0%b7%8a-%e0%b6%9a%e0%b7%9c%e0%b6%bd%e0%b7%8a%e0%b6%bd%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/79/"
}