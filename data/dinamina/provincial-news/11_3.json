{
       "Source": "dinamina",
       "Timestamp": "October 6, 2023 1:10 am",
       "Headline": "වයඹ පළාතේ පාසල් 240කට වන අලි තර්ජන",
       "News Content": "\n\n\n\nවන අලින්ගේ තර්ජනයට ලක්ව තිබෙන වයඹ පළාතේ පාසල් 240ක් මේ වන විට හඳුනාගෙන ඇති බව වයඹ පළාත් අධ්‍යාපන අධ්‍යක්ෂ කාර්යාලය පවසයි.\n\nමේ අනුව වන අලි තර්ජන සහිත ප්‍රදේශවල පිහිටි පාසල් සහ කෙළින්ම වන අලි පාසල් භූමියට ඇතුළු වන පාසල් ලෙස වයඹ පළාතේ පාසල් හඳුනාගෙන තිබේ.\n\nවයඹ පළාත් අධ්‍යාපන අධ්‍යක්ෂ කාර්යාලය මඟින් නිකුත් කරන ලද දත්ත සටහනකට අනුව වයඹ පළාතට අයත් කුරුණෑගල සහ පුත්තලම\nදිස්ත්‍රික්කවල පාසල් 179ක් වන අලි තර්ජනයට ලක්ව ඇති අවදානම් කලාපවල පිහිටා තිබෙන අතර, තවත් පාසල් 61ක් ඍජුවම වන අලි පාසලටම පැමිණෙන පාසල් ලෙසද හඳුනාගෙන තිබේ. මෙම දත්ත සටහනට අනුව සුවිශේෂී තත්ත්වයක් වන්නේ මෙතෙක් කාලයකට වන අලි තර්ජනයක් එල්ල වී නොතිබුණු කුරුණෑගල දිස්ත්‍රික්කයට අයත් ඉබ්බාගමුව අධ්‍යාපන කලාපය තුළ පිහිටි පාසල් 4ක් ද වන අලි තර්ජනවලට ලක්වූ පාසල් ලෙස හඳුනාගෙන තිබීමය.\n\nමීට මාස කහිපයකට පෙර සිටම නියඟය පැවැති අවස්ථාවේදී කුරුණෑගල නගරාසන්නයටම වන අලි පැමිණීම් වාර්තා වූ අතර, එහිදී වන අලියකු එල්ල කළ පහරදීමකින් එක් පුද්ගලයකු ද මරණයට පත් විය. ඉන් අනතුරුව අවස්ථා කිහිපයකදීම වන අලි ඉබ්බාගමුව ප්‍රදේශයේ දින කීපයක්ම සැරිසැරූහ. කුරුණෑගල දිස්ත්‍රික්කයට අයත් මහව අධ්‍යාපන කලාපයේ පාසල් 86ක්ම වන අලි තර්ජන සහිත අවදානම් ප්‍රදේශවල පිහිටා ඇති බවත්, තවත් පාසල් 38කටම වන අලි පැමිණෙන බවට හඳුනාගෙන ඇති බව වයඹ පළාත් අධ්‍යාපන අධ්‍යක්ෂ මුදිතා ජයතිලක මහත්මිය අප කළ විමසීමකදී ප්‍රකාශ කළාය. මීට අමතරව නිකවැරටිය අධ්‍යාපන කලාපයේ පාසල් 57ක්ම වන අලි තර්ජන සහිත අවදානම් ප්‍රදේශවල පිහිටා ඇති බවද ඇය සඳහන් කළාය.\n\nපුත්තලම දිස්ත්‍රික්කයේ පුත්තලම අධ්‍යාපන කලාපයට අයත් පාසල් 32ක්ම වන අලි තර්ජනවලට මුහුණ පා සිටින අවදානම් ප්‍රදේශවල පිහිටා ඇති බව පෙන්වා දෙන පළාත් අධ්‍යක්ෂවරිය, තවත් පාසල් 23කටම වන අලි පැමිණෙන බවද පැවසීය. මෙසේ වන අලි තර්ජන එල්ල වී තිබුණද මෙතෙක් එම පාසල්වල ඉගෙනුම ලබන සිසුන්ට පාසල් කාර්ය මණ්ඩලවලට හෝ මවුපියන්ට කිසිදු හානියක් සිදුව නැති බව සඳහන් කරන ජයතිලක මහත්මිය වන අලින්ගේ ප්‍රහාරවලින් පාසල් රැසක භෞතික සම්පත්වලට හානි සිදුව තිබෙන බව ද කියා සිටියාය. ඒ අනුව ඒ මහත්මිය වැඩිදුරටත් කියා සිටියේ, වන අලි පාසල් භූමියට ඇතුළු වී භෞතික සම්පත්වලට හානි සිදු කිරීම බරපතළ ප්‍රශ්නයක් බැවින් පාසල් ගොඩනැඟිලි, දරුවන් හා පාසල් කාර්ය මණ්ඩලය රැක ගැනීම සඳහා පාසල් භූමිය ආවරණය වන ආකාරයට ආරක්ෂක විදුලි වැටවල් ඉදි කිරීම සුදුසු බවයි. ඊට අදාළ යෝජනාවක් කුරුණෑගල දිස්ත්‍රික් සම්බන්ධීකරණ කමිටුව වෙත මේ වන විට ඉදිරිපත් කර ඇති බවද ජයතිලක මහක්මිය කියා සිටියාය.",
       "URL": "https://www.dinamina.lk/2023/10/06/provincial-news/28204/%e0%b7%80%e0%b6%ba%e0%b6%b9-%e0%b6%b4%e0%b7%85%e0%b7%8f%e0%b6%ad%e0%b7%9a-%e0%b6%b4%e0%b7%8f%e0%b7%83%e0%b6%bd%e0%b7%8a-240%e0%b6%9a%e0%b6%a7-%e0%b7%80%e0%b6%b1-%e0%b6%85%e0%b6%bd%e0%b7%92-%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/11/"
}