{
       "Source": "dinamina",
       "Timestamp": "October 13, 2023 1:00 am",
       "Headline": "ගලගෙදර කනිෂ්ඨයේ පාට සිත්තම් සිතුවම් හා අත්කම් ප්‍රදර්ශනය",
       "News Content": "පාදුක්ක අධ්‍යාපන කොට්ඨාසයේ ගලගෙදර කනිෂ්ඨ විද්‍යාලයේ සිසුන්ගේ නිර්මාණ ඇතුළත් පාට සිත්තම් සිතුවම් හා අත්කම් ප්‍රදර්ශනය විදුහල් ශාලාවේදී (12) දින පැවැත්වුණි.\n\nඋත්සවයේ ප්‍රධාන ආරාධිත අමුත්තා ලෙස හෝමාගම කලාප අධ්‍යාපන අධ්‍යක්ෂක හේමන්ත ගමගේ, නියෝජ්‍ය අධ්‍යක්ෂක අජිත් ප්‍රේමසිරි, පාදුක්ක කොට්ඨාස අධ්‍යාපන අධ්‍යක්ෂිකා නෙරංජි කුලරත්න යන මහත්ම මහත්මීන්ද, විදුහල්පති ප්‍රියංකා වඩුගේ මහත්මියගේ ආරාධනයෙන් සහභාගි වූහ.\n\nඅධ්‍යාපන කටයුතුවලදී පන්ති කාමරයක් තුළ කොටුවී සිටින සිසුන් විසින්, නිදහසේ තමන්ගේ දස්කම් විස්කම් විදහා දක්වමින්, විවිධ සිතුවම් හා අත්කම් නිර්මාණය කර මෙම ප්‍රදර්ශනයට ඉදිරිපත් කර තිබුණි.\n\nමෙහිදී ප්‍රායෝගික තාක්ෂණ කුසලතා විෂය යටතේ 07 වන ශ්‍රේණියේ ඉගෙනුම ලබන එච්. ලකිඳු මිහිජය සිසුවා විසින් සුදු පැහැති පසුබිමක, කළු පැහැති නූල් උපයෝගී කරගනිමින්, මිනිස් රුවක් නිර්මාණය කර තිබුණි.\n\nමෙම ඡායාරූපය ප්‍රදර්ශනයට පැමිණ සිටි සැමගේ අවධානයට යොමුවූ අතර, හෝමාගම කලාප අධ්‍යාපන අධ්‍යක්ෂකතුමා ඇතුළු ආරාධිත අමුත්තන් විසින් මෙම ඡායාරූපය ප්‍රදර්ශන කුටියෙන් පිටතට ගෙන, ඉතාමත් සියුම් ලෙස විමර්ශනය කර මෙම සිසුවා කැඳවා මෙම වටිනා නිර්මාණය ඔබ නිර්මාණය කළේ කෙසේදැයි විමසීය.\n\nකළු පැහැති නූල් විශාල ප්‍රමාණයක් ගෙන, මිනිස් රුවක් නිර්මාණය වෙන ආකාරයට නූල් අඩු වැඩිකර මෙම නිර්මාණය සිදු කළ බව ඔහු පැවසීය.\n\nමෙවැනි වටිනා නිර්මාණ ඔබ තවත් නිර්මාණය කර, ඔබගේ දක්ෂතාවයන් ලොවට හෙළි කරන්න යනුවෙන් පවසා, ආරාධිත අමුත්තන් ඔහු හා නිර්මාණය කළ ඡායාරූපයද සමඟ සමූහ ඡායාරූපයකට පෙනී සිටියහ. මෙය ප්‍රදර්ශනයේ වැදගත් සිදුවීමක් විය.\n\nමෙම ප්‍රදර්ශනය නැරඹීම සඳහා පාසලේ දරුවන් මෙන්ම ඔවුන්ගේ මව්පියෝද, රැසක් සහභාගිවූහ.\n\nඑම අවස්ථාවට හෝමාගම කලාප අධ්‍යාපන අධ්‍යක්ෂ හේමන්ත ගමගේ මහතා ඇතුළු නිලධාරීහුද, පාදුක්ක කොට්ඨාස අධ්‍යාපන අධ්‍යක්ෂිකා නෙරංජි කුලරත්න මහත්මියද, විදුහල්පති ප්‍රියංකා වඩුගේ මහත්මිය ඇතුළු විදුහලේ ආචාර්ය මණ්ඩලයද, ආරාධිත අමුත්තෝද, සිසු දරු දැරියෝද, ඔවුන්ගේ මව්පියෝද, සහභාගි වූහ.\n\n",
       "URL": "https://www.dinamina.lk/2023/10/13/provincial-news/30376/%e0%b6%9c%e0%b6%bd%e0%b6%9c%e0%b7%99%e0%b6%af%e0%b6%bb-%e0%b6%9a%e0%b6%b1%e0%b7%92%e0%b7%82%e0%b7%8a%e0%b6%a8%e0%b6%ba%e0%b7%9a-%e0%b6%b4%e0%b7%8f%e0%b6%a7-%e0%b7%83%e0%b7%92%e0%b6%ad%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/1/"
}