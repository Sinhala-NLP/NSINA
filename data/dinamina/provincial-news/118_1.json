{
       "Source": "dinamina",
       "Timestamp": "July 28, 2023 6:00 am",
       "Headline": "පොලිස් නිලධාරීන් දෙදෙනා වෙත ත්‍රීරෝද රිය කඩා වැදී අයෙක් වැවේ : අනිකා රෝහලට",
       "News Content": "බණ්ඩාරගම ගම්මන්පිල වැව අසල රථවාහන රාජකාරියේ නිරතව සිටි පොලිස් නිලධාරීන් දෙදෙනකු වෙත ත්‍රීරෝද රථයක් කඩා වැදිමෙන් එක් අයෙක් තුවාල ලබා අනෙක් අය වැවට වැටි ඇතැයි බණ්ඩාරගම පොලිසිය කියයි.\nතුවාල ලද පොලිස් නිලධාරියා සහ තීරෝද රථ රියදුරු ප්‍රතිකාර සඳහා රෝහල් ගත කර ඇත.\nඅනතුරින් පොලිස් යතුරු පැදියට අලාභ සිදු වී ඇත.\nපාණදුර කොට්ටාස රථවාහන අංශයේ පොලිස් සැරයන්වරුන් දෙදෙනෙකු ගම්මන්පිල වැව අසල රථවාහන රාජකාරියේ යෙදී සිටියදී බණ්ඩාරගම දෙස සිට පැමිණි ත්‍රීරෝ ද රථයක් එකවරම මාර්ගය හරහා ධාවනය වී යතුරු පැදියත් පෙරළාගෙන ඔවුන් වෙත කඩා වැදී තිබූ බව පොලීසිය කියයි.\nඑම අවස්ථාවේදී යතුරු පැදියේ ඉදිරිපස වන්නට සිටි පොලිස් සැරයන්වරයා එම ස්ථානයේ ඇද වැටී ඇති අතර යතුරු පැදි පසුපසට වන්නට සිටි පොලිස් සැරයන්වරයා ත්‍රීරෝද රථයේ ගැටීමත් සමඟම විසිවී ගොස් වැවට වැටී ඇතැයි පොලීසිය සඳහන් කරයි.\nත්‍රීරෝද රථය කඩා වැදීමෙන් යතුරුපැදිය ද එම ස්ථානයේ පෙරලී ඇතැයිද පොලිසිය කියයි.\nගඟට වැටුණු පොලිස් සැරයන්වරයාගේ ජංගම දුරකථනයද අස්ථානගත වී ඇත\nබණ්ඩාරගම දිසා රෝහල වෙත ඇතුළත් කළ පොලිස් සැරයන්වරයා හා ත්‍රීරෝද රථ රියදුරු වැඩිදුර ප්‍රතිකාර සඳහා පානදුර මූලික රෝහල වෙත ඇතුළත් කර ඇත.\nත්‍රී රෝද රථ රියදුරුට හදිසි අසනීප තත්ත්වයක් හටගැනීම හේතුවෙන් මෙම අනතුර වන්නට ඇතැයි පොලිසිය සැක කරයි.\nපාණදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ සහකාර පොලිස් අධිකාරී සම්පත් බණ්ඩාර බණ්ඩාරගම පොලිසියේ ස්ථානාධිපති ප්‍රධාන පොලිස් පරීක්ෂක තුෂාර ද සිල්වා පොලිස් සැරයන් 37199 සම්පත් පොලිස් කොස්තාපල් 83771 ප්‍රසාද් මහත්වරු පරීක්ෂණ පවත්වති.\n\nබණ්ඩාරගම- බිමල් ජයසිංහ",
       "URL": "https://www.dinamina.lk/2023/07/28/provincial-news/9941/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a-%e0%b6%af%e0%b7%99%e0%b6%af%e0%b7%99%e0%b6%b1%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/118/"
}