{
       "Source": "dinamina",
       "Timestamp": "August 22, 2023 2:24 am",
       "Headline": "අරණායක අසුපිණි ඇල්ල හා මාඔයේ ජල මට්ටම ශීඝ්‍රයෙන් පහළට",
       "News Content": "මේ දිනවල දිවයින පුරා පවතින වියළි දේශගුණික තත්ත්වය හේතුවෙන් කෑගල්ල දිස්ත්‍රික්කයේ අරණායක අසුපිණි ඇල්ල හා මාඔයේ ජලමට්ටම ශීඝ්‍ර ලෙස පහළ බැස තිබෙනු දක්නට ලැබේ. මාස දෙකකට ආසන්න කාලයක් තිස්සේ ඇතිව තිබෙන මෙම දේශගුණ තත්ත්වය හමුවේ මේ වන විට ජනතාව බොහෝසෙයින් ජල ප්‍රශ්නවලින් පීඩා විඳිති. මධ්‍යම පළාතේ රක්ෂා කන්ද ස්ථානයෙන් පටන්ගෙන මාඔය ලෙසින් අරණායක හරහා මාවනැල්ල, රඹුක්කන නගරය පසුකරමින් ගලායන අසුපිණි ඇල්ලේ ජලය ලක්ෂ ගණන් ජනතාවගේ ජල අවශ්‍යතාවය සපුරා දෙයි.\n\nදෙස් විදෙස් සංචාරකයන්ගේ ආකර්ෂණයට ලක් වූ පින්නවල අලි අනාථාගාරයේ අලි ඇතුන් නෑමට පවා යොදාගන්නේද මෙම ජලයි. එහෙත් මේ දිනවල පවතින වියළි කාලගුණික තත්ත්වය හේතුවෙන් පින්නවල අලි ඇතුන්ට දිය නෑමට ප්‍රමාණවත් ජලය නොමැතිකමින් ජල ඉසින යන්ත්‍රය මඟින් ජලය ඉසින අයුරු දක්නට ලැබේ.\n\nඅසුපිණි ඇල්ලෙන් කඩා හැලෙන ජල කදම්බය අරණායක, මාවනැල්ල හා රඹුක්කන පසුකර ගලා බසින්නේ කෙත්වතු දස දහස් ගණනක් පෝෂණය කරමිනි. පවතින දැඩි නියඟය සමඟ එම කුඹුරු ජලය නොමැතිකමින් විනාශයට පත්ව තිබෙනු දක්නට ලැබේ.\n\nරඹුක්කන උතුර සමූහ – විපුල එස්. කුමරතුංග",
       "URL": "https://www.dinamina.lk/2023/08/22/provincial-news/16031/%e0%b6%85%e0%b6%bb%e0%b6%ab%e0%b7%8f%e0%b6%ba%e0%b6%9a-%e0%b6%85%e0%b7%83%e0%b7%94%e0%b6%b4%e0%b7%92%e0%b6%ab%e0%b7%92-%e0%b6%87%e0%b6%bd%e0%b7%8a%e0%b6%bd-%e0%b7%84%e0%b7%8f-%e0%b6%b8%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/81/"
}