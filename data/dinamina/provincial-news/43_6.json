{
       "Source": "dinamina",
       "Timestamp": "September 18, 2023 3:53 am",
       "Headline": "පලතුරු කන්න ආ ගවයා  අඩි පහක කානුවට  ඇද වැටී හිර වෙලා",
       "News Content": "පලතුරු කෑමට පැමිණ අඩි පහක් පමණ ගැඹුරු කොන්ක්‍රීට් කානුවකට ඇදවැටීමෙන් ජීවිතයත් මරණයත් අතර සටනක යෙදී සිටී ගවයෙකු බේරාගැනීමට කළුතර ගිනි නිවන ඒකකය සහ ටෙලිකොම් නිළධාරීන් අද සමත්ව ඇති බව කළුතර උතුර පොලිසිය පවසයි.\n\nකළුතර උතුර ගාලුපාරේ පළතුරු කඩයකට දෛනිකව පළතුරු කෑමට පැමිණ සිටි ගවයා කානුව තුලට ඇදවැටී ඇති බව පොලිසිය පැවසීය.\n\nප්‍රදේශවාසින් ගවයා බේරාගැනීමට උත්සාහ දරා ඇතත්, එය ව්‍යර්ථ වීමෙන් පසු කළුතර උතුර පොලිසිය විසින් කළුතර නගර සභාවේ ගිනි නිවන ඒකකය දැනුවත් කර තිබේ.\n\nඒ අනුව ක්‍රියාත්මකවූ කණ්ඩ භාර ගිනි නිලධාරී ටී යූ එස් කුරේ ඇතුළු භටයන් ඔවුන් සතු උපකරණ භාවිතා කර පැයක පමණ මෙහෙයුමකින් පසු ටෙලිකොම් භූම් ට්‍රක් එකක් ආධාරයෙන් ගවයා නිරුපද්‍රිතව බේරගැනීමට හැකිවූ බව කළුතර ගිනි නිවන ඒකකයේ ප්‍රකාශකයෙක් කීය.\n\nපොතුපිටිය සුමිත් ප්‍රේමතිලක",
       "URL": "https://www.dinamina.lk/2023/09/18/provincial-news/23168/%e0%b6%b4%e0%b6%bd%e0%b6%ad%e0%b7%94%e0%b6%bb%e0%b7%94-%e0%b6%9a%e0%b6%b1%e0%b7%8a%e0%b6%b1-%e0%b6%86-%e0%b6%9c%e0%b7%80%e0%b6%ba%e0%b7%8f-%e0%b6%85%e0%b6%a9%e0%b7%92-%e0%b6%b4%e0%b7%84%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/43/"
}