{
       "Source": "dinamina",
       "Timestamp": "October 2, 2023 12:59 am",
       "Headline": "තඹලගමුව රෝහලේ ඖෂධ ගබඩාව ගිනි ගෙන විනාශයි",
       "News Content": "තඹලගමුව ප්‍රාදේශීය රෝහලේ ගබඩා කාමරයක වායුසමීකරණ යන්ත්‍රයක ඊයේ (01) උදෑසන 5.45ට පමණ හටගත් ගින්නක් හේතුවෙන් රෝහලේ ඖෂධ ගබඩාව ඇතුළු යන්ත්‍ර සූත්‍ර විශාල ප්‍රමාණයක් ගිනිගෙන විනාශයට පත්වූ බව තඹලගමුව රෝහල් කාර්ය මණ්ඩලය පැවසූහ.\n\nමෙම ගබඩා කාමරයේ වායුසමීකරණ යන්ත්‍රයක විදුලි පරිපථයක් ගිනිගැනීමට ලක්ව ඇති අතර එම ගින්න අසල පිහිටි ඔක්සිජන් සිලින්ඩර් වෙත පැතිරී ඔක්සිජන් සිලින්ඩර් පුපුරා යාමත් සමඟ විශාල ගින්නක් බවට පත්ව ඇත.\n\nගිනි ගැනීමෙන් රෝහලේ ඖෂධ ගබඩාව සම්පූර්ණයෙන්ම විනාශයට පත්ව ඇත. රුධිර පෙරන ඒකකයක්, ඇතුළු රෝහල් උපකරණ වලට අමතරව ඡායා පිටපත් යන්ත්‍ර, පරිගණක යන්ත්‍ර ඇතුළු විදුලි උපකරණද ගිනි ගැනීම හේතුවෙන් විනාශයට පත්ව ඇත. ත්‍රිකුණාමලය නගර සභාවේ ගිනි නිවන රථය පැමිණ ගින්න නිවා දමා ඇත.\n\nතඹලගමුව පොලිසිය විසින් මෙම සිදුවීම සම්බන්ධයෙන් වැඩිදුර පරීක්ෂණ මෙහෙයවයි.\n\nකන්තලේ සමූහ – එස්. කුමාරිහාමි\nත්‍රිකුණාමලය විශේෂ – ඒ.ටී.එම්. ගුණානන්ද",
       "URL": "https://www.dinamina.lk/2023/10/02/provincial-news/26842/%e0%b6%ad%e0%b6%b9%e0%b6%bd%e0%b6%9c%e0%b6%b8%e0%b7%94%e0%b7%80-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%96%e0%b7%82%e0%b6%b0-%e0%b6%9c%e0%b6%b6%e0%b6%a9%e0%b7%8f%e0%b7%80-%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/23/"
}