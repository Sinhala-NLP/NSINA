{
       "Source": "dinamina",
       "Timestamp": "September 25, 2023 1:21 am",
       "Headline": "උපන් දින සාදය රෝහලෙන් කෙළවර වෙයි",
       "News Content": "උපන් දින සාදයක් පැවැත්වීමට මඩොල්සිම පුංචි ලෝකාන්තයට ආසන්නයේ පිහිටි රාගල සානුවට පෙරේදා (23) පස්වරුවේ ගිය තරුණයින් පිරිසක් අතුරින් දෙදෙනකු එහි ප්‍රපාතයකට ඇද වැටීමෙන් බරපතළ තුවාල ලබා ප්‍රතිකාර සඳහා බදුල්ල ශික්ෂණ රෝහලට ඇතුළත් කර ඇති බව මඩොල්සිම පොලිසිය පවසයි.\n\nමෙම අනතුරින් තුවාල ලබා ඇත්තේ 25 හැවිරිදි පස්සර ප්‍රදේශයේ පදිංචි තරණයන් දෙදෙනෙකි. අනතුරට පත් තරුණයින් දෙදෙනාගෙන් එක් අයකුගේ 25 වන උපන් දිනය පෙරේදා (23) දිනට යෙදී තිබූ බැවින් ඔහු තවත් මිතුරන් හතර දෙනකු සමඟ එය සැමරීම සඳහා පුංචි ලෝකාන්තයට පහළින් පිහිටි රාගල සානුව නැමැති ස්ථානය වෙත ගොස් එහි මත්පැන් පානය කරමින් සිටියදී උපන් දිනය යෙදී තිබූ තරුණයා ගලකින් පහළට ලිස්සා යාමෙන් ප්‍රපාතයට වැටී ඇති අතර, ඔහු බේරා ගැනීමට ගිය තවත් තරුණයෙක් ද ඒ සමඟ ප්‍රපාතයට ඇද වැටී මොවුන් දෙදෙනාටම තුවාල සිදුව ඇති බවට වාර්තා වූ බවත් පොලිසිය පැවසීය.\n\nඅනතුරුව මොවුන් ප්‍රතිකාර සඳහා බදුල්ල ශික්ෂණ රෝහලට රැගෙන විත් ඇති බවත් පොලිසිය පැවසීය.\n\nමේ පිළිබඳව බදුල්ල ශික්ෂන රෝහලේ හදිසි අනතුරු ඒකකයේ වෛද්‍ය පාලිත රාජපක්ෂ මහතාගෙන් කළ විමසීමකදී ඔහු පවසා සිටියේ රාත්‍රී අටහමාර නවය පමණ වනවිට ශරීරයේ විශාල තුවාල ප්‍රමාණයක් සහිතව අනතුරකට ලක්වූ තරුණයින් දෙදෙනෙකු ප්‍රතිකාර සඳහා හදිසි අනතුරු ඒකකයට ඇතුළත් කළ බවත්, ඉන් එක් අයකුගේ තත්ත්වය බරපතළ බවත් සඳහන් කළේය. මඩොල්සිම පොලිසිය විසින් මේ පිළිබඳව වැඩිදුර විමර්ශන සිදු කරති.\n\nබදුල්ල නිශාන්ත අබේගුණවර්ධන",
       "URL": "https://www.dinamina.lk/2023/09/25/provincial-news/25038/%e0%b6%8b%e0%b6%b4%e0%b6%b1%e0%b7%8a-%e0%b6%af%e0%b7%92%e0%b6%b1-%e0%b7%83%e0%b7%8f%e0%b6%af%e0%b6%ba-%e0%b6%bb%e0%b7%9d%e0%b7%84%e0%b6%bd%e0%b7%99%e0%b6%b1%e0%b7%8a-%e0%b6%9a%e0%b7%99%e0%b7%85/",
       "Category": "provincial-news",
       "Parent URL": "https://www.dinamina.lk/category/provincial-news//page/34/"
}