{
       "Source": "dinamina",
       "Timestamp": "September 22, 2023 1:00 am",
       "Headline": "රත්නපුර ගොවීන්ට බීජ කමිටුවක් මඟින්",
       "News Content": "රත්නපුර දිස්ත්‍රික්කයේ ගොවීන්ට අවශ්‍ය ගුණාත්මක හා උසස් බවින් යුතු බීජ ලබාදීමට ප්‍රථම වතාවට බීජ කමිටුවක් ස්ථාපිත කෙරේ.\n\nරත්නපුර දිස්ත්‍රික්කයේ ගොවීන්ට අවශ්‍ය ගුණාත්මක හා උසස් බවින් යුතු බීජ ලබා ගැනීමට මේ දක්වා නිසි ක්‍රමවේදයක් නොතිබුණු අතර, ඒ සඳහා අවස්ථාව උදා කරමින් රත්නපුර දිස්ත්‍රික්කයට ලබාදීමට ප්‍රථම වතාවට බීජ කමිටුවක් ස්ථාපිත කිරීම හා ඒ වෙනුවෙන් ආරම්භයක් ලෙස කෘෂිකර්ම දෙපාර්තමේන්තුවේ බටඅත බීජ හා රෝපණ ද්‍රව්‍ය අංශය හා රත්නපුර දිස්ත්‍රික් ලේකම් කාර්යාලය එක්ව ඉකුත් 20 වන දින සිට 23වන දින දක්වා රත්නපුර මහ නගර සභා පරිශ්‍රයේදී පැවැත්වීමට සරු පැළයක් වැඩි අස්වැන්නක් කෘෂි ප්‍රදර්ශනය ඉකුත් 20වන දින ආරම්භ විය.\n\nමෙහිදී අදහස් දැක්වූ කෘෂිකර්ම දෙපාර්තමේන්තුවේ බීජ හා රෝපණ ද්‍රව්‍ය අංශයේ නියෝජ්‍ය අධ්‍යක්ෂ නිරෝෂ් වෛද්‍යරත්න මහතා, රත්නපුර දිස්ත්‍රික්කයට මේ දක්වා ගුණාත්මක බවින් යුතු උසස් තත්ත්වයේ බීජ හා රෝපණ ද්‍රවය සපයන ආයතනයක් තිබුණේ නැහැ. නමුත් අද සිට රත්නපුර දිස්ත්‍රික්කයට එම අවස්ථාව උදාකර දීමට අප කටයුතු කර තිබෙනවා. ඒ අනුව රත්නපුර දිස්ත්‍රික්කයේ සුවිශේෂී කටයුත්තක් සිදු කරනු ලැබුවා. ඒ, රත්නපුර දිස්ත්‍රික්කයට ප්‍රථම වතාවට බීජ කමිටුවක් ස්ථාපනය කිරීමයි. අදින් පසුව මේ හරහා රත්නපුර දිස්ත්‍රික්කයට අවශ්‍ය බීජ හා රෝපණ ද්‍රව්‍ය සැපයීමට අවශ්‍ය සම්බන්ධීකරණ කටයුත්ත ඉතාමත් සාර්ථකව හා ඵලදායීව විධිමත්ව ඉටු කිරීමට හැකියාව ලැබෙනවා. පුරා දින තුනක් එනම් 23 වන දින දක්වා පෙ.ව. 9.00 සිට ප.ව 8.00 දක්වා මෙම ප්‍රදර්ශන කුටිවලින් ජනතාවට අවශ්‍ය පලතුරු පැළ, අධි ශ්‍රේණියේ පලතුරු පැළ, බීජ වර්ග ඇතුළු කෘෂි ප්‍රකාශන ලබා ගැනීමටත්, නවීන කෘෂි යන්ත්‍රෝපකරණ පිළිබඳ ‍ෙතාරතුරු සමඟින් කෘෂි උපදේශන ලබා ගත හැකියි.\n\nමෙහිදී අදහස් දැක්වූ රත්නපුර දිස්ත්‍රික් ලේකම් වසන්ත ගුණරත්න මහතා සරුසාර භූමියක් හිමි කෘෂිකාර්මික වටිනාකමක් ඇති රත්නපුර දිස්ත්‍රික්කය තුළ දේශීය ආහාර ද්‍රව්‍ය ප්‍රචලිත කිරීමට අවශ්‍ය කටයුතු කිරීමට කාලය එළඹ තිබෙනවා. දිස්ත්‍රික් ලේකම් කාර්යාලය මේ වන විට එයට අවශ්‍ය පසුබිම සකස් කර තිබෙනවා. දේශීය ආහාර පරිභෝජනයේ ප්‍රවණතාවයක් සීඝ්‍ර ලෙස රාජය ආයතනවල ගොඩනැඟෙමින් තිබෙනවා. එබැවින් කෘෂිකර්ම ක්ෂේත්‍රය තව තවත් පුළුල් කළ යුතුව තිබෙනවා. ඒ සඳහා උසස් තත්ත්වයේ සහතික කළ බීජ හා රෝපණ ද්‍රව්‍ය ගොවියාට ලබා දීමට හැකි නම් එය කෟෂිකර්ම ක්ෂ්‍රේත්‍රයේ උන්නතියට විශාල පිටිවහලක් බව පැවසීය. රත්නපුර දිස්ත්‍රික් ලේකම් වසන්ත ගුණරත්න මහතාගේ ප්‍රධානත්වයෙන් මෙම ප්‍රදර්ශනය විවෟත කෙරුනු අතර,\n\nමෙම අවස්ථාවට රත්නපුර දිස්ත්‍රික් ලේකම් කාර්යාලයේ දිස්ත්‍රික් කෘෂිකර්ම අධ්‍යක්ෂ තමරා කුමාරි, පළාත් නියෝජ්‍ය කෘෂිකර්ම අධ්‍යක්ෂ පාලින්ද ගුණවර්ධන කෟෂිකර්ම දේපාර්තමේන්තුවේ නියෝජ්‍ය කෘෂිකර්මම අධ්‍යක්ෂ (බීජ) ඇතුළු පිරිසක් එක්ව සිටියහ.",
       "URL": "https://www.dinamina.lk/2023/09/22/provincial-news/24409/%e0%b6%bb%e0%b6%ad%e0%b7%8a%e0%b6%b1%e0%b6%b4%e0%b7%94%e0%b6%bb-%e0%b6%9c%e0%b7%9c%e0%b7%80%e0%b7%93%e0%b6%b1%e0%b7%8a%e0%b6%a7-%e0%b6%b6%e0%b7%93%e0%b6%a2-%e0%b6%9a%e0%b6%b8%e0%b7%92%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/37/"
}