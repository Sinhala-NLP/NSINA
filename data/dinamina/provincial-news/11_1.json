{
       "Source": "dinamina",
       "Timestamp": "October 7, 2023 1:00 am",
       "Headline": "මවුපිය විරෝධයෙන් පසු පුස්සැල්ලාව හින්දු ජාතික පාසල තාවකාලිකව වැසෙයි",
       "News Content": "පුස්සැල්ලාව හින්දු ජාතික පාසලේ පන්ති කාමරයක් තුළ සිසුවකුගේ හිසේ විදුලි පංකාවක් වැදී එම සිසුවා මිය යෑම මුල්කරගනිමින් මවුපියන් පැවැත්වූ විරෝධතාවයක් හේතුවෙන් එම පාසල තාවකාලිකව වසා දමා විදුහල්පතිවරයා ගම්පොළ කලාප කාර්යාලයට අනුයුක්ත කිරීමටත්, පුස්සැල්ලාව වහුගපිටිය ග්‍රාමීය රෝහලේ ස්ථානභාර වෛද්‍යවරයා සම්බන්ධයෙන් විශේෂ පරීක්ෂණයක් පැවැත්වීමටත් තීරණය විය.\n\nමවුපියන් පාසල වෙත පැමිණ සිසුන්ගේ ආරක්ෂාව තහවුරු කරන ලෙසත්, පාසල් පරිපාලනය දුර්වල බවත් පවසා මෙම විරෝධය පවත්වමින් ඉල්ලා සිටියේ ඒ සම්බන්ධයෙන් නිසි ක්‍රියාමාර්ගයක් ගන්නා ලෙසයි. ඒ අනුව ගම්පොළ කලාප අධ්‍යාපන අධ්‍යක්ෂ නිහාල් අලහකෝන්, ගම්පොළ පොලිස් අධිකාරී රොෂාන් අමරසිංහ, කමල් ආරියවංශ, පුස්සැල්ලාව පොලිස් ස්ථානාධිපති ප්‍රධාන පොලිස් පරීක්ෂක ඉන්දික හේමකුමාර යන මහත්වරුන්ගේ මූලිකත්වයෙන් පාසල් සංවර්ධන සමිතිය හා මවුපියන් අතර සාකච්ඡාවක් පැවැත්විණ. එහිදී මවුපියන්ගේ මෙම ඉල්ලීම සලකා බලා අවසන් තීරණයකට පැමිණෙන තුරු මෙම පියවර ගැනීමට තීන්දු විය.\n\nවිරෝධතාවට එක්ව සිටි මවුපියන් කියා සිටියේ මෙම සිසුවා තුවාල ලබා බොහෝ වේලාවක් යනතුරු නිසි ප්‍රතිකාර ලබා දීමට ගම්පොළ ශික්ෂණ රෝහල වෙත රැගෙන යෑම පමා කර ඇති බවයි. ඒ සඳහා පාසලට හා වහුගපිටිය ග්‍රාමීය රෝහලේ ස්ථාන භාර වෛද්‍යවරයාට ද ඔවුහු චෝදනා එල්ල කළහ. ඒ අනුව මෙම පිරිස රෝහල වෙත ගොස් වෛද්‍යවරයා සමඟ සාකච්ඡාවක් ඉල්ලා සිටි අතර, සහකාර පොලිස් අධිකාරී කමල් ආරියවංශ පොලිස් ස්ථානාධිපති ඉන්දික හේමකුමාර මහත්වරු ඒ සඳහා මැදිහත් වූහ.\n\nසිසුවා ගම්පොළ රෝහලට රැගෙන යෑමට තිබූ ගිලන් රථ රියැදුරු නිවාඩු ලබා සිටි නිසා එය පමා වූ බවත්, ඒ අනුව තමන් පන්විලතැන්න රෝහලේ ගිලන් රථය ගෙන්වා සිසුවා ගම්පොළ රෝහලට යැවූ බවත් මෙහිදී වෛද්‍යවරයා පැවසීය. නමුත් රෝහල අසලට රැස් වූ පිරිස පවසා සිටියේ එවැනි තීරණයක් නොගෙන දරුවා ඉක්මනින් ගම්පොළ රෝහල වෙත රැගෙන යෑමට අවස්ථාව තිබූ නමුත් වෛද්‍යවරයා එය පැහැර හැර ඇති බවයි. ඔහුට තවත් චෝදනා ඇති බවට ද ඔවුන් පවසා සිටි අතර ඒ සම්බන්ධයෙන් පරීක්ෂණයක් ද ඉල්ලා සිටියහ. මධ්‍යම පළාත් සෞඛ්‍ය සේවා අධ්‍යක්ෂවරයා ඒ සඳහා පරීක්ෂණයක් සිදු කිරීමට තීරණය කළ බව මොවුන්ට දැන්වීමෙන් පසුව පිරිස විසිර ගියහ.\n\nමේ අතර, මියගිය සිසුවාගේ පශ්චාත් මරණ පරීක්ෂණය මහනුවර ජාතික රෝහලේදී පැවැත්වීමට නියමිතව තිබුණි.",
       "URL": "https://www.dinamina.lk/2023/10/07/provincial-news/28721/%e0%b6%b8%e0%b7%80%e0%b7%94%e0%b6%b4%e0%b7%92%e0%b6%ba-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ba%e0%b7%99%e0%b6%b1%e0%b7%8a-%e0%b6%b4%e0%b7%83%e0%b7%94-%e0%b6%b4%e0%b7%94%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/11/"
}