{
       "Source": "dinamina",
       "Timestamp": "July 17, 2023 1:00 am",
       "Headline": "අමුත්තන් ගෙනා කේක් කෑ බාබර් පවුල ම සිහිසුන් ව රෝහලේ",
       "News Content": "ගේමක් දෙන්න ආවාදැයි සැකයක්\n\nපුත්තලම නගරයේ නිවසකට 15 දින සවස පැමිණි නාඳුනන දෙදෙනෙකු විසින් නිවැසියන්ට ලබා දුන් කේක් හා බිම ආහාරයට ගැනීමෙන් ක්ලාන්ත හා සිහිසුන් වී අසාධ්‍ය වු එකම පවුලේ පස් දෙනෙකු පුත්තලම මූලික රෝහලට ඇතුළත් කළ බව පුත්තලම මුලස්ථාන පොලිසිය කියයි. මෙසේ අසාධ්‍යව පුත්තලම මූලික රෝහලට ඇතුළත් කර ඇත්තේ වයස අවුරුදු 65 හැවිරිදි කරණවෑමියකු හා ඔහුගෙ 63 හැවිරිදි බිරිය, 29 හැවිරිදි දියණිය, කරණවෑමියාගේ 86 හැවිරිදි පියා හා 84 හැවිරිදි මව ඇතුළු පිරිස බව කියයි.\n\nපොලිසිය පවසන්නේ පුත්තලම අනුරාධපුරා මාර්ගයෙ කතෝලික දෙවස්ථානය ආසන්නයෙ අතුරු මාර්ගයක පිහිටි මෙම නිවසට මෙම නාඳුනන ආගන්තුකයන් සේ සැකකරුවන් පැමිණ ඇති බවයි. එසේ පැමිණි සැකකරුවන් හෘද සැත්කමකට ලක්කර සිටි මෙම නිවෙස් හිමි කරණවෑමියාට හිතවත් කමක් පෙන්වා කලක සිට හඳුනන බව පවසා අදාළ කරණවෑමියාට යම් ආයතනයකින් රුපියල් 50,000ක (රුපියල් පනස් දහසක මුදලක්) ප්‍රදානය කිරීමට කටයුතු කර ඇති බවයි. අදාළ චෙක්පත ලබා දීමට ප්‍රථම මෙම නාඳුනන ආගන්තුක සැකකරුවන් රැගෙන ආ බීම බෝතලය හා කේක් කපා ආහාරයට ගෙන එය ජායාරූප ගෙන චෙක්පත ප්‍රදානය කිරීමට සුදානම් වන ආයතනයට යැවිය යුතු බව පවසා තිබේ. ඒ අනුව එම යෝජනාවට නිවැසියන් එකඟ වී ඇති බවත් ඉන් පසුව කේක් කපා ආහාරයට ගැනීමටත් බීම පානය කිරීමටත් කටයුතු කර තිබුණි.\n\nනමුත් නිවෙස් හිමි හෘද රෝගී කරණවෑමියා කුඩා කේක් කෑල්ලක පමණක් රස බලා බීම පානය කර නොමැති බව කියයි. එසේ සිටියදී මෙම නාඳුනන ආගන්තුකයන් රැගෙන ආ කේක් හා බීම පානය කළ තම බිරිය, දියණිය පියා හා මව සුළු වේලාවකින් සිහිසුන්ව ඇද වැටෙනු දුටු මෙම නිවෙස් හිමි කරණවෑමියා කඩිනමින් පුත්තලම නගරයෙ රැකියාවක නිරත තම වැඩිමහල් දියණියට ජංගම දුරකථනයෙන් “නංගී වැටුණා යැයි පමණක් පවසා ඇති බවත් ඒ සමඟ ම මෙම කරණවෑමියා ද සිහිසුන්ව ඇද වැටි ඇති බවත් කියයි.\n\nමෙම තැනැත්තා දියණීයට දුරකථන ඇමතුම ලබා දීමේන් පසු කලබල වු නිවසට පැමිණ සිටි ආගන්තුක සැකකරුවන් දෙදෙනා කඩිනමින් නිවසින් පැන ගොස් ඇති බවද පොලිස් පරික්ෂණවල දී හෙළිව තිබේ.\n\nතම පියා ලබා දුන් දුරකථන පසු කිසිදු පිළිතුරක් පියගෙන් නොලැබිමේන් කලබලයට පත් වැඩිමහල් දියණීය කඩිනමින් කුලි ත්‍රිරෝදයක නැගි නිවෙසට පැමිණ ඇති බවත් ඒ වන විට නිවසේ සියලු දෙනාම සිහිසුන්ව ඇද වැටි සිටි බවත් ඉන් පසුව අසල්වැසියන්ට කෑගසා මෙම සියලු දෙනා පුත්තලම රෝහලට රැගෙන යාමට කටයුතු කර ඇති බවත් කියයි. නමුත් වැඩිමහල් දියණිය නිවසට පැමිණේන විට පිටස්තර කිසිවකු නොසිටි බවද පොලිස් පරීක්ෂණවල දී හෙළිව තිබෙනවා.\n\nපොලිස් පරික්ෂණවලදී මේ වන විට තහවුරු කර ගෙන ඇත්තේ මෙම නිවස කොල්ල කෑම හෝ වෙනත් අරමුණකින් මෙම සැකකරුවන් දෙදෙනා පැමිණ ඇති බවයි. මොවුන් අත්අඩංගවට ගැනීමට පරීක්ෂණ ආරම්භ කර තිබිණි. පුත්තලම මූලික රෝහලේ ප්‍රතිකාර ලබමින් සිටින පස් දෙනා අතරින් 86 හැවිරිදි පියා හා 84 හැවිරිදි මව දැඩි අසාධ්‍ය තත්ත්වයෙන් ප්‍රතිකාර ලබමින් සිටින බව රෝහල් ප්‍රකාශකයෙක් පැවසීය.\n\nපුත්තලම අතිරේක හිරාන් ප්‍රියංකර ජයසිංහ",
       "URL": "https://www.dinamina.lk/2023/07/17/provincial-news/6936/%e0%b6%85%e0%b6%b8%e0%b7%94%e0%b6%ad%e0%b7%8a%e0%b6%ad%e0%b6%b1%e0%b7%8a-%e0%b6%9c%e0%b7%99%e0%b6%b1%e0%b7%8f-%e0%b6%9a%e0%b7%9a%e0%b6%9a%e0%b7%8a-%e0%b6%9a%e0%b7%91-%e0%b6%b6%e0%b7%8f%e0%b6%b6/",
       "Category": "provincial-news",
       "Parent URL": "https://www.dinamina.lk/category/provincial-news//page/129/"
}