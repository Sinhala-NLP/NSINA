{
       "Source": "dinamina",
       "Timestamp": "September 13, 2023 1:00 am",
       "Headline": "සිසුවියක දූෂණය කළ විදුහල්පති හත් වසරක් බරපතළ වැඩ සහිතව ඇතුළට",
       "News Content": "– 25000ක දඩයක්\n– ලක්ෂයක වන්දියක්\n\nවයස අවුරුදු 16ට අඩු බාල වයස්කාර පාසල් සිසුවියක පාසලක් තුළදීම බරපතළ ලෙස අපයෝජනය කිරීමේ සිද්ධියක් සම්බන්ධයෙන් මන්නාරම මහාධිකරණය හමුවේ අධි චෝදනා ලබා සිටි විදුහල්පතිවරයකු එකී චෝදනාවට වරදකරු බවට තීන්දු කළ මන්නාරම මහාධිකරණ විනිසුරු එම්.එම්. මිහාල් මහතා ඔහුට වසර හතක බරපතළ වැඩ සහිත සිර දඬුවමක් නියම කළේය.\n\nඊට අමතරව මුදලින් රුපියල් විසිපන්දහසක දඩ මුදලක් ගෙවන ලෙසට ද විත්තිකාර විදුහල්පතිවරයාට නියෝග කළ මහාධිකරණ විනිසුරු මිහාල් මහතා එම දඩ මුදල ගෙවීම පැහැරහරින්නේ නම් විත්තිකරුට තවත් මාස හයක ලිහිල් වැඩ ඇතිව සිර දඬුවමක් ද නියම කරනු ලැබීය. ඊට අමතරව පැමිණිලිකාර වින්දිත දැරියට මුදලින් රුපියල් ලක්ෂයක වන්දි මුදලක් ගෙවන ලෙසට ද තවදුරටත් විත්තිකාර විදුහල්පතිවරයාට නියෝග කළ මහාධිකරණ විනිසුරුවරයා එම වන්දි මුදල ගෙවීම පැහැරහරින්නේ නම් විත්තිකරු තවත් මාස හයක ලිහිල් වැඩ සහිත සිර දඬුවමකට ද යටත් කෙරිණ. මෙසේ බරපතළ වැඩසහිත සිර දඬුවම් නියම වූයේ එස්. විනයාගමූර්ති නමැති විදුහල්පතිවරයකුටය. ඔහු මන්නාරම සෙල්වනගර් ප්‍රදේශයේ පදිංචිකරුවෙකි. විත්තිකාර විදුහල්පතිවරයා එම චෝදනාව තමන් විසින් සිදු කරන ලද බවට ප්‍රකාශයක් කරමින් අධිකරණයෙන් සමාව ඉල්ලා සිටියේය.\n\nමහාධිකරණ විනිසුරුවරයා තීන්දුව ප්‍රකාශ කිරීමත් සමඟම චුදිත විදුහල්පතිවරයා මහා හඬින් අධිකරණය තුළ විලාප තබමින් තමන්ව නිදහස් කරන ලෙසද ආයාචනා කොට සිටියේය.\n\nපැමිණිල්ල වෙනුවෙන් නීතිපති දෙපාර්තමේන්තුවේ රජයේ නීතිඥ චෙසාන් මහබූම් මහතා නඩුව මෙහෙයවීය.\n\n2014 වසරේ සැප්තැම්බර් මස 23 වැනි දින හෝ ඊට ආසන්න දිනයක මන්නරාම මහාධිකරණ බල ප්‍රදේශයට අයත් සෙල්වනගර්හි පිහිටි රජයේ පාසලක් තුළදී විත්තිකරු මෙම අපරාධය සිදු කර ඇති බවට නීතිපතිවරයා විසින් ඔහුට එරෙහිව ලංකා දන්ඩ නීති සංග්‍රහයේ 365 වන වගන්තිය ප්‍රකාරව මන්නාරම මහාධිකරණය හමුවේ අධි චෝදනා. ගොනු කර තිබිණ. මෙම නඩුවේ මූලික විභාගය මන්නාරම මහේස්ත්‍රාත් අධිකරණය හමුවේ පැවැති අතර නීතිපතිවරයා විසින් විත්තිකරුට අධි චෝදනා ගොනු කිරීමෙන් අනතුරුව නඩුව වැඩිදුර විභාගය සඳහා මන්නාරම මහාධිකරණයට යොමු කරනු ලැබ තිබිණ.\n\nමන්නාරම පොලිසියේ ළමා හා කාන්තා කාර්යාංශය මෙම සිද්ධිය සම්බන්ධයෙන් මූලික විමර්ශන මෙහෙයවීය.",
       "URL": "https://www.dinamina.lk/2023/09/13/provincial-news/21661/%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba%e0%b6%9a-%e0%b6%af%e0%b7%96%e0%b7%82%e0%b6%ab%e0%b6%ba-%e0%b6%9a%e0%b7%85-%e0%b7%80%e0%b7%92%e0%b6%af%e0%b7%94%e0%b7%84%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/52/"
}