{
       "Source": "dinamina",
       "Timestamp": "October 9, 2023 1:03 am",
       "Headline": "සුද්දන්ගේ බිස්නස් කෙරුවාවෙන්  කල්පිටිය ගම්මුන්ට  බඩේ පහර",
       "News Content": "සංචාරක වීසා මඟින් කල්පිටියට පැමිණෙන වීදේශීය සංචාරකයන් කල්පිටියේ සංචාරක කර්මාන්තයේ නියැළෙන බවටත් මේ නිසා දේශීය ව්‍යාපාරිකයන්ගේ කර්මාන්තයට ඉමහත් තර්ජනයක් එල්ල වී ඇති බවටත් කල්පිටියේ සංචාරක කර්මාන්තයේ නියැළෙන්නෝ චෝදනා නඟති. මෙම විදේශීකයන් තෙමසක් පුරා තම සංචාරක ව්‍යාපාරයේ නිරතව සිට යළි ඉන්දියාවට ගොස් පැමිණ සිය සංචාරක වීසා අලුත් කර ගනිමින් අඛණ්ඩව ව්‍යාපාරික කටයුතුවල නිරත වන බවට ඔවුහූ වැඩිදුරටත් චෝදනා නඟති.\n\nකල්පිටිය කන්දකුලිය ආපනශාලාවක් පවත්වාගෙන යනු ලබන ජෝන් බොස්කෝ මහතා මේ පිළිබඳ මෙසේ අදහස් දැක්වූ යේ ය. “මම වෙරළේ කුඩා ආපන ශාලවක් පවත්වාගෙන යන අයෙක්. මෙම විදේශීය සංචාරකයන් පළමුවෙන් ම කරන්නේ කල්පිටියට ඇවිත් කුලියට දෙන නිවසක් හෝ කබානාවක් අර ගන්නවා. ඉන් පස්සේ පොඩි වට්සැප් කණ්ඩායමක් හදා ගන්නවා. මේවා එයාලා අන්තර්ජාල සම්බන්ධතාවලින් පහසුවෙන්ම ගොඩ නඟා ගන්නවා.\n\n”විශේෂයෙන්ම යුක්‍රේන රුසියන් ජාතිකයන් මේ වැඩේට දක්ෂයි. මෙම සමූහය ඔස්සේ පණිවිඩ හුවමාරු කර ගනිමින් දේශීය ආපනශාලා කෑම\nවට්ටෝරු මිල ගණන්වලට වඩා අඩු මිලට කෑම සපයන ආපනශාලා ඔවුන් ආරම්භ කරනවා. ඔවුන් එකම රටේ, එකම භාෂාව හසුරුවන්නන් වුණාම මේ තත්ත්වය තවත් වැඩි දියුණු වෙනවා. මේ නිසා අපි වැනි කුඩා හෝටල්වලට බඩේ පහර වදිනවා.” “ඊට අමතරව ඇතැම් සංචාරකයෝ තමන් කුලියට ගත් නිවසේ කාමර අඩු මුදට වෙනත් සංචාරකයන්ට විකුණනවා. කන්දකුලිය කුඩාව වෙරළේ දේශීය විශේෂයෙන්ම ගමේ සුළු ව්‍යාපාරිකයෝ කුඩා කබානා 20 ක් පමණ පවත්වා ගෙන යනවා. ඒ අයටත් මේ තත්ත්වය කෙළින්ම බලපානවා.” “අපි සංචාරක සංවර්ධන අධිකාරියට වාර්ෂිකව බලපත්‍ර ගාස්තු රුපියල් 2,200ක් ගෙවනවා. කල්පිටිය ප්‍රාදේශීය සභාවට වාර්ෂිකව රුපියල් 3000 ක් ගෙවනවා. ඊට අමතරව සියයට එකක බද්දකුත් ළඟදීම ගෙවන්නට වන බව ආරංචියි. විදේශිකයෝ මේ කිසිම බදු මුදලක් නොගෙවා ඔවුන් සිත් සේ මේ කර්මාන්තය පවත්වාගෙන යනවා.” සංචාරකයන් සඳහා ප්‍රවාහන පහසුකම් සපයන්නන් වෙනුවෙන් අදහස් දැක්වූ කුඩාව පදිංචි නෙවිල් රූපසිංහ මහතා මෙසේ අදහස් දැක්වූයේය. “අපි ෆිනෑන්ස් කරලා බොහෝම අමාරුවෙන් තමයි වාහනයක් මේ කර්මන්තායට යොදවන්නේ. ඔය කියන වට්සැප් සමූහ හරහා ඔවුන් ගුවන්තොටුපළ කරා යන සංචාරකයන් සම්බන්ධ කර ගන්නවා. එකම දවසේ ආසන්න වෙලාවල් තුළ ගමන් ගන්නා සංචාරකයන් කිහිපදෙනකුට එක වාහනයක් පිළියෙළ කරලා දෙනවා. එතකොට ගුවනතොටුපළ කරා යන කුලිය ගමන් ගන්නා සංචාරකයන් අතර බෙදා ගන්නවා. අතරමැදි විදේශීය තැරව්කාරයාටත් කොමිස් මුදලක් ලැබෙන හැටියට. ගුවන්තොටුපළ ඉඳලා කල්පිටියට එන සංචාරකයන් හා මීගමුවේ වාහන මේ අය සම්බන්ධ කරනවා. ඒ අය සංචාරකයා රැගෙන කල්පිටියට එන වාහනයටම මෙහෙන් ගුවන්තොටුපළට යන්න ඉන්න සංචාරකයන් සම්බන්ධ කරලා දෙනවා. ඔය තත්ත්වය නිසා ගමේ වෑන්, ත්‍රී රෝද රථ සියල්ලන්ටම දැන් හයර් අඩුයි.” “සංචාරක කර්මාන්තය වෙනුවෙන් අපේ ගම්වල ජනතාව විවිධ කැපවීම් කළා. නමුත් අද වෙනකොට ඔවුන්ට මෙම කර්මාන්තය තුළින් ප්‍රතිලාභ අහිමි වෙමින් පවතිනවා.” “ඒක හොඳ තත්ත්වයක් නෙවෙයි. අදටත් කන්දකුලිය කුඩාව වෙරළ තීරය දිගේ ඕනෑම විදේශීය සංචාරකයෙකුට ඕන රෑක තනිවම ගමන් කරන්න පුළුවන්. ගමේ මිනිස්සු සංචාරකයන් ආරක්ෂා කරනවා. සංචාරක කර්මාන්තයෙන් ජීවත්වන ගමේ ප්‍රජාව දිහා බලධාරීන්, වගකිවයුත්තන් මීට වඩා හිතන්න ඕනේ.”\n\nමෙම තත්ත්වය මත ප්‍රාදේශීය සභාව, පරිසර ආයතන, වෙරළ සංරක්ෂණ දෙපාර්තුමේන්තුව, සෞඛ්‍ය වෛද්‍ය කාර්යාලය ආදී රාජ්‍ය ආයතන රැසකට ගෙවිය යුතු බදු මුදල් නීති කොන්දේසි යටින් රිංගමින් මෙම විදේශිකයින් සංචාරක කර්මාන්තයේ නිරත වන බවට ප්‍රදේශවාසීහූ වැඩි දුරටත් චෝදනා නඟා සිටිති. අප මේ පිළිබඳ කල්පිටිය ප්‍රාදේශීය සභාවේ ලේකම් මංගල රාමනායක මහතාගෙන් විමසූ වෙමු.\n\nඒ මහතා ප්‍රකාශ කළේ, මේ පිළිබඳ ක්ෂණිකව ක්‍රියාමාර්ග ගන්නා බවය. තම ප්‍රදේශයේ මෙවැණි අනීතිකව සංචාරක කර්මාන්තයේ නිරත විදේශිකයින් වෙතොත් ළඟම ඇති පොලීසියට දැනුම් දෙන ලෙස ය. නැතහොත් තමන්ට සියලු තොරතුරු සමඟ ලිඛිතව දැනුම් දෙන ලෙසයි.\n\nකල්පිටිය සමූහ – කුමාරී පද්මලතා",
       "URL": "https://www.dinamina.lk/2023/10/09/provincial-news/28971/%e0%b7%83%e0%b7%94%e0%b6%af%e0%b7%8a%e0%b6%af%e0%b6%b1%e0%b7%8a%e0%b6%9c%e0%b7%9a-%e0%b6%b6%e0%b7%92%e0%b7%83%e0%b7%8a%e0%b6%b1%e0%b7%83%e0%b7%8a-%e0%b6%9a%e0%b7%99%e0%b6%bb%e0%b7%94%e0%b7%80%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/9/"
}