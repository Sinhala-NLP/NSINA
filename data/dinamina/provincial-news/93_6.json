{
       "Source": "dinamina",
       "Timestamp": "August 15, 2023 2:30 am",
       "Headline": "දෙගල්අස්ස වත්තේ ආරවුලකින්  අයෙක් මරුට",
       "News Content": "යටියන්තොට දෙගල්අස්ස වත්ත පහළ කොටසේ පදිංචිකරුවන් දෙපිරිසක් අතර (13) දින රාත්‍රියේ ඇතිවූ ආරවුලක් දුරදිග යාමෙන් වූ පහරදීමක් හේතුවෙන් එක් අයෙකු මියගොස් තුවාල ලැබූ කීප දෙනෙක් රෝහල් ගත කර ඇති බව යටියන්තොට පොලීසිය පවසයි.\n\nසිද්ධියෙන් බරපතළ තුවාල ලබා මියගොස් සිටියේ දෙගල් අස්ස වත්තේ පදිංචි ඥානදොරෙයි සිරිකාන්ත නැමති වයස අවුරුදු 40 ක් වූ තිදරු පියෙකි.\n\nපහරදීම් හේතුවෙන් මේ වන විට පුද්ගලින් 7 දෙනෙකු රෝහල් ගත කර ඇති බවද පොලීසිය පවසයි. කරවනැල්ල රෝහලට ඇතුලත් කළ එක් අයකු වැඩිදුර ප්‍රතිකාර සදහා වෙනත් රෝහලකට මාරු කර ඇති බවද රෝහල් ආරංචි මාර්ග පවසයි.\n\nසිද්ධිය වූ දින උදේ ප්‍රේම සම්බන්ධයක් මුල්කරගෙන එම වත්තේ තරුණයෙකුට හා ඔහුගේ පියාට පුද්ගලයින් කණ්ඩායමක් පහර දි ඇති බවට පොලීසියට පැමිණිලි ලැබී තිබූ බවත් එය විභාග කළ බවත් පොලීසිය සදහන් කරයි. මිය ගිය අයගේ පස්චාත් මරණ පරීක්ෂණය හා හදිසි මරණ පරීක්ෂණය කරවනැල්ල රෝහලේදී සිදුකිරීමට නියමිතව තිබුණි.\n\nයටියන්තොට වි‍ශේෂ – සමන් එස්. රත්නායක",
       "URL": "https://www.dinamina.lk/2023/08/15/provincial-news/14118/%e0%b6%af%e0%b7%99%e0%b6%9c%e0%b6%bd%e0%b7%8a%e0%b6%85%e0%b7%83%e0%b7%8a%e0%b7%83-%e0%b7%80%e0%b6%ad%e0%b7%8a%e0%b6%ad%e0%b7%9a-%e0%b6%86%e0%b6%bb%e0%b7%80%e0%b7%94%e0%b6%bd%e0%b6%9a%e0%b7%92%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/93/"
}