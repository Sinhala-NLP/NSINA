{
       "Source": "dinamina",
       "Timestamp": "August 14, 2023 4:18 am",
       "Headline": "ඊළඟ දින  ණය නොගෙවුවොත්  අනිවාර්යයෙන් හිරේ",
       "News Content": "\n\nසණස මහ සංගමයෙන් ලබා ගෙන ඇති රුපියල් එක් කෝටි හැත්තෑ දෙලක්ෂයක ණය මුදල ඊළඟ දිනයේ ගෙවීමට අපොහොසත් වුවහොත් අනිවාර්යයෙන් ම නීතියේ ප්‍රතිපාදන අනුව සිර දඩුවම් නියම කිරීමට සිදු වන බවට අත්තනගල්ල අංක 02 මහේස්ත්‍රාත් මංජුල කරුණාරත්න මහතා ඉකුත් 11 වනදා පස්වරුවේ විගොඩ සණස සමිතියේ සභාපතිවරයාට තරයේ අවවාද කළේය.\n\nවිගොඩ සණස සමිතියේ සභාපති රෝහන් විජේසිංහ නමැත්තාට එසේ අවවාද කැරිණි.\n\nනාරාහේන්පිට කොළඹ 05 සණස මහ සංගමයෙන් රුපියල් එක් කෝටි හැත්තෑ දෙලක්ෂ හැට හතර දහසක ණය මුදලක් ලබා ගෙන එය ගෙවා නොමැති බවට චෝදනා කරමින් සමූපකාර දෙපාර්තමේන්තුවේ සමූපකාර ප්‍රවර්ධන හා විමර්ශන අංශය විසින් විගොඩ සණස සමිතියට එරෙහිව නඩුවක් පවරා ඇත.\n\nඑම නඩුව ඉකුත් 11 වනදා පස්වරුවේ නැවත කැඳවූ අවස්ථාවේ ඇප මත මුදා හැර සිටින විගොඩ සණස සමිතියේ සභාපති රෝහන් විජේසිංහ නමැත්තා අධිකරණය ඉදිරියේ පෙනී සිටියේය.\n\nමෙහිදී සමූපකාර ප්‍රවර්ධන හා විමර්ශන නිලධාරිනී ඉන්දිකා පෙරේරා මහත්මිය කරුණු දක්වමින් විත්තිකාර සභාපතිවරයා ණය මුදලේ වගකීම භාර ගෙන එම ණය මුදල මාසිකව හත් ලක්ෂ දහනව දහස බැගින් වූ වාරිකවලින් ගෙවීමට එකඟ වීමෙන් අනතුරුව ඇප මත මුදා හැර සිටින බවත් කියා සිටියාය.\n\nඅධිකරණය ඉදිරියේ පොරොන්දු වී ඇති පරිදි ගෙවා ඇත්තේ වාරික තුනක් පමණක් බවත්, ඉතිරි වාරික ගෙවීම පැහැර හැර ඇති බවත් විමර්ශන නිලධාරිනිය වැඩිදුරටත් කරුණු දක්වමින් කියා සිටියාය.\n\nමෙහිදී විත්තිකාර සභාපතිවරයා කරුණු දක්වමින් තම සංගමයේ අධ්‍යක්ෂ මණ්ඩලයේ නිල කාලය අවසන් වී ඇති හෙයින් නව අධ්‍යක්ෂ මණ්ඩලයක් පත්වන තුරු මුදල් ගෙවීමට නොහැකි තත්ත්වයක් මතු වී ඇති බවත් ඒ සඳහා නව අධ්‍යක්ෂ මණ්ඩලයක් පත් වන තුරු කාලය ලබා දෙන ලෙසත් ඉල්ලා සිටියේය.\n\nමෙහිදී මහේස්ත්‍රාත්වරයා කරුණු දක්වමින් නව අධ්‍යක්ෂ මණ්ඩලයක් පත් වන තුරු කාලය ලබා දීමට කිසිසේත්ම නොහැකි බවත් අධිකරණයට පොරොන්දු වී ඇති පරිදි මුදල් ගෙවීම නොකරන්නේ නම් අනිවාර්යයෙන්ම නීතියේ ප්‍රතිපාදන අනුව සිර දඩුවම් නියම කිරීමට සිදු බවට විත්තිකාර සභාපතිවරයාට තරයේ අවවාද කළේය.\n\nඊළඟ දිනයේ අනිවාර්යයෙන්ම මුදල් ගෙවිය යුතු බවට ද නියෝග කැරිණි.\n\nනැවත කැඳවීම සැප්තැම්බර් මස 22 වනදාට කල් තැබිණ. සමූපකාර ප්‍රවර්ධන හා විමර්ශන නිලධාරිනී ඉන්දිකා පෙරේරා මහත්මිය පැමිණිල්ල මෙහෙය වූවාය.\n\nවේයන්ගොඩ විශේෂ",
       "URL": "https://www.dinamina.lk/2023/08/14/provincial-news/13863/%e0%b6%8a%e0%b7%85%e0%b6%9f-%e0%b6%af%e0%b7%92%e0%b6%b1-%e0%b6%ab%e0%b6%ba-%e0%b6%b1%e0%b7%9c%e0%b6%9c%e0%b7%99%e0%b7%80%e0%b7%94%e0%b7%80%e0%b7%9c%e0%b6%ad%e0%b7%8a-%e0%b6%85%e0%b6%b1%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/95/"
}