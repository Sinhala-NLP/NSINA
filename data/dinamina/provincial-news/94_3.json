{
       "Source": "dinamina",
       "Timestamp": "August 15, 2023 2:09 am",
       "Headline": "බදුල්ල නීතිඥ සංගමයෙන් ශ්‍රවණාබාධිත සිසුන්ට අතහිත",
       "News Content": "ශ්‍රවනාබාධිත සිසුන් සඳහා ශ්‍රවන උපකරණ ලබා දීමේ අරමුණින් බදුල්ල නීතිඥ සංගමය විසින් “සවනට සවියක්” නමින් අරමුදලක් ආරම්භ කිරීම නොබෝදා සිදු විය.\n\nතරුණ අවදියේ හදිසි තත්ත්වයකට මුහුණ පා ශ්‍රවනාබාධිතයෙක් වූ ජනාධිපති නීතිඥ විජය නිරංජන් පෙරේරා මහතාගේ සංකල්පයකට අනුව මෙය ආරම්භ කළ බව නීතිඥ සංගමය පවසයි. මෙම අරමුදලේ ප්‍රථම මුදල් පරිත්‍යාගය ලෙස ජනාධිපති නීතිඥ විජය නිරංජන් පෙරේරා මහතා රුපියල් ලක්ෂ දහයක මුදලක් පරිත්‍යාග කිරීම බදුල්ල අධිකරණ පරිශ්‍ර ශ්‍රවනාගාරයේදී නොබෝදා සිදු විය. දෝව ශ්‍රී සුදර්ශී විදුහලේ ඉගෙනුම ලබන ශ්‍රවනාබාධිත සිසුන් දෙදෙනකුට ශ්‍රවන උපකරණ පරිත්‍යාග කිරීම ද මෙහිදී සිදු කෙරිණි.\n\nබදුල්ල නීතිඥ සංගමයේ සභාපති වැඩබලන මහේස්ත්‍රාත් හේමින්ද දයාවංශ මහතා සහ බදුල්ල නිතීඥ සංගමයේ නිලධාරීන් ද උපාලි නිශ්ශංක ගුණසේකර හා සුජීවන සිල්වා යන ජ්‍යෙෂ්ඨ නීතිඥවරු ඇතුළු නීතිවේදීන් පිරිසක් ද මෙම අවස්ථාවට සහභාගී වූහ.\n\nබදුල්ල නිශාන්ත අබේගුණවර්ධන",
       "URL": "https://www.dinamina.lk/2023/08/15/provincial-news/14037/%e0%b6%b6%e0%b6%af%e0%b7%94%e0%b6%bd%e0%b7%8a%e0%b6%bd-%e0%b6%b1%e0%b7%93%e0%b6%ad%e0%b7%92%e0%b6%a5-%e0%b7%83%e0%b6%82%e0%b6%9c%e0%b6%b8%e0%b6%ba%e0%b7%99%e0%b6%b1%e0%b7%8a-%e0%b7%81%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/94/"
}