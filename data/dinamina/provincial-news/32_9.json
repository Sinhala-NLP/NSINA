{
       "Source": "dinamina",
       "Timestamp": "September 26, 2023 1:00 am",
       "Headline": "අලි වැට නඩත්තුවට ගිය  සිවිල් ආරක්ෂකයාට වන අලි ප්‍රහාරයක්",
       "News Content": "කරුවලගස්වැව නීලබැම්ම ප්‍රදේශයේ විදුලි අලි වැට නඩත්තු කිරීමේ නිරතව සිටි සිවිල් ආරක්ෂකයකුට පෙරේදා (24) උදෑසන වන අලියකු එල්ල කළ ප්‍රහාරයකින් ඔහු නූලෙන් බේරි ඇති බව කරුවලගස්වැව අඩවි වනජීවී කාර්යාලය පවසයි.\n\nමෙසේ වන අලි ප්‍රහාරයට ලක්ව ඇත්තේ කරුවලගස්වැව සිවිල් ආරක්ෂක බළකා මූලස්ථානයට අනුයුක්තව සේවය කරනු ලබන නීලබැම්ම අනුකලාපයේ එම්. සොයිසා නමැති සිවිල් ආරක්ෂක නියාමකයකු බව පොලිසිය පවසයි.\n\nනීලබැම්ම සිට ඔට්ටුපල්ලම දක්වා කිලෝමීටර් 16ක විදුලි අලි වැට නඩත්තු කිරීමේ නිරතව සිටි සිවිල් ආරක්ෂක නිලධාරීයා වන අලි ප්‍රහාරයට ලක්වී ඇති අතර එහිදි ඔහුගේ දිවි බේරා ගැනීමට හැකිව තිබේ.\n\nවල් අලියා එක වර කඩා වැදීමත් සමඟ කිසිවක් කර කියා ගත නොහැකිවූ බවත් ගමන් කරමින් සිටි යතුරුපැදිය එකවර නවතා පැන දමා දිව ගොස් පණ බේරා ගත් බවත් දමා ගිය යතුරුපැදිය වන අලියා විසින් පහර දී බරපතළ හානි සිදුකර ඇති බවත් ඔහු පවසයි.\n\nකෙසේ නමුත් විදුලි අලි වැට නඩත්තු කිරීමට සිටින සිවිල් ආරක්ෂක නියාමකයින් පවසන්නේ ජීවිත හානි සඳහා වනජීවී දෙපාර්තමේන්තුවෙන් වන්දි ගෙවීම් සිදුකළ ද වාහන සඳහා කිසිදු ගෙවීමක් නොකිරීමත් ඒ සඳහා රක්ෂණය ගැනීමට දැනුම්වත් කර තිබීම නිසා තමන් අන්ත අසරණ වන බවයි.\n\nතමන් ගමන් ගන්නා යතුරුපැදි සඳහා පූර්ණ රක්ෂණ ආවරණයක් ලබා ගැනීමට වත්කමක් නොමැති බවත් සියලුම සිවිල් ආරක්ෂක නිලධාරීන් හා නියාමකයින් තම යතුරුපැදි සඳහා තුන්වන පාර්ශ්වයට අදාළ රක්ෂණ ආවරණ ලබා ගැනීම හේතුවෙන් රක්ෂණ වන්දි පවා අහිමිව තිබියදී මෙවන් වන අලි පහර දීමකදී යතුරුපැදි අලුත්වැඩියාවට වැය වන විශාල මුදලක් සොයා ගැනීමට තමන්ට කිසිසේත් නොහැකිවී ඇති බව සිවිල් ආරක්ෂකයින් පවසති.\n\nතම දිවි පරදුවට තබමින් වන අලි ගම්වැදීම වැළැක්වීමට විදුලි අලි වැට ආරක්ෂා කර ගැනීමට බැඳී සිටින සිවිල් ආරක්ෂකයින් වෙනුවෙන් නිසි වාහන ආරක්ෂණ ක්‍රමවේදයක් ලබා දෙන ලෙස සිවිල් ආරක්ෂකයින් බලධාරීන්ට ඉල්ලීම් කරති.\n\nපුත්තලම අතිරේක හිරාන් ප්‍රියංකර ජයසිංහ",
       "URL": "https://www.dinamina.lk/2023/09/26/provincial-news/25363/%e0%b6%85%e0%b6%bd%e0%b7%92-%e0%b7%80%e0%b7%90%e0%b6%a7-%e0%b6%b1%e0%b6%a9%e0%b6%ad%e0%b7%8a%e0%b6%ad%e0%b7%94%e0%b7%80%e0%b6%a7-%e0%b6%9c%e0%b7%92%e0%b6%ba-%e0%b7%83%e0%b7%92%e0%b7%80%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/32/"
}