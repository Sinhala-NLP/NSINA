{
       "Source": "dinamina",
       "Timestamp": "August 15, 2023 3:13 am",
       "Headline": "මහ රෑ ගාලු පාරේ  රේස් පැද්ද තරුණයෝ  නවයක් කොටු",
       "News Content": "මුදල් ඔට්ටුවට යතුරුපැදි රේස් පැද්ද තරුණයන් නව දෙනෙකු ඊයේ (14) අලුයම අත්අඩංගුවට ගත් බව පාණදුර උතුර පොලිසිය පවසයි.\n\nමෙසේ අත්අඩංගුවට ගෙන ඇත්තේ මොරටුව, ඉඳිබැද්ද සහ ඒ අවට ප්‍රදේශවල පදිංචි අවුරුදු 20ත් – 26ත් අතර වයසේ තරුණයන් පිරිසක් බව පොලිසිය පවසයි.\n\nරාත්‍රී 12න් පසුව ගාලුපාරේ යතුරුපැදි රේස් පදින බවට ජ්‍යෙෂ්ඨ පොලිස් අධිකාරී සමන්ත වෙදගේ මහතාට ලද තොරතුරක් මත ස්ථානාධිපති පොලිස් පරීක්ෂක සංජීව ලක්මාල් මහතාගේ ප්‍රධානත්වයෙන් තැන තැන සැඟව සිටි පොලිස් කණ්ඩායම්, රාත්‍රී 12.30ට පමණ ගොරකපොළ ඉන්ධන පිරවුම්හල ඉදිරිපිට තරගය ආරම්භ කිරීමට සූදානම් වීමේදී සැකකරුවන් අත්අඩංගුවට ගෙන යතුරුපැදි හතරක් පොලිස් භාරයට ගත් බව උසස් පොලිස් නිලධාරියෙක් පැවැසීය.\n\nපොතුපිටිය – සුමිත් ප්‍රේමතිලක බණ්ඩාරගම – බිමල් ජයසිංහ",
       "URL": "https://www.dinamina.lk/2023/08/15/provincial-news/14047/%e0%b6%b8%e0%b7%84-%e0%b6%bb%e0%b7%91-%e0%b6%9c%e0%b7%8f%e0%b6%bd%e0%b7%94-%e0%b6%b4%e0%b7%8f%e0%b6%bb%e0%b7%9a-%e0%b6%bb%e0%b7%9a%e0%b7%83%e0%b7%8a-%e0%b6%b4%e0%b7%90%e0%b6%af%e0%b7%8a%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/93/"
}