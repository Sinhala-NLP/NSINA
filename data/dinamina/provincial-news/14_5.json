{
       "Source": "dinamina",
       "Timestamp": "October 6, 2023 1:00 am",
       "Headline": "අයෙ­කුට බර­ප­තළ තුවාල කළ    කල්එ­ළිය අන­තුරේ  රිය­ැදුරු කාන්තා­වට දඩ",
       "News Content": "කල්එළිය නගරයේදී පුද්ගලයෙකුට බරපතළ තුවාල සිදු වී ඇති අනතුරකට සම්බන්ධ වෑන් රථයක විත්තිකාර රියදුරු කාන්තාවක් තුවාලකරු වෙනුවෙන් සානුකම්පිත දීමනාවක් වශයෙන් රුපියල් විසිපන්දහසක් හා රුපියල් හැත්තෑපන්දහසක වන්දි මුදලක් ගෙවීමට පොරොන්දු වී චෝදනාවලට වරද පිළිගත් හෙයින් අත්තනගල්ල අංක 02 මහේස්ත්‍රාත් මංජුල කරුණාරත්න මහතා පෙරේදා (04) පස්වරුවේ ඇයට රුපියල් විසිදහසක දඩ නියම කළේය.\n\nවිමාෂා ත්‍රීමා විතාන ගුණසේකර නැමැත්තියකට එසේ දඩ නියම කැරිණි.\n\nවිත්තිකාරිය පදවාගෙන ගිය වෑන් රථයක් කල්එළිය නගරයේදී යතුරුපැදියක හැපී යතුරුපැදිය පදවාගෙන පැමිණි ජීවන් ප්‍රදීප් දිසානායක නැමැත්තෙකුට බරපතළ තුවාල සිදු වී තිබිණ.\n\nඑම අනතුර සම්බන්ධව පල්ලෙවෙල පොලිසියේ රථ වාහන අංශය විසින් විත්තිකාර කාන්තාවට එරෙහිව නඩු පවරා තිබුණි.\n\nඑම නඩුව පෙරේදා (04) පස්වරුවේ නැවත කැඳවූ අවස්ථාවේ ඇප මත මුදාහැර සිටි විත්තිකාරිය අධිකරණය ඉදිරියේ පෙනී සිටිමින් තුවාල කරු වෙනුවෙන් සානුකම්පිත දීමනාවක් වශයෙන් රුපියල් විසිපන් දහසක මුදලක් හා ඔහුට වන්දි වශයෙන් රුපියල් හැත්තෑපන්දහසක මුදලක් ගෙවීමට පොරොන්දු වී චෝදනාවලට වරද පිළිගැනීමෙන් අනතුරුව එසේ දඩ නියම කැරිණි.\n\nපල්ලෙවෙල පොලිසියේ නඩු මෙහෙයුම් අංශයේ පොලිස් සැරයන් ප්‍රදීප් ප්‍රියන්ත මහතා පැමිණිල්ල මෙහෙයවිය.",
       "URL": "https://www.dinamina.lk/2023/10/06/provincial-news/28543/%e0%b6%85%e0%b6%ba%e0%b7%99%e0%b6%9a%e0%b7%94%e0%b6%a7-%e0%b6%b6%e0%b6%bb%e0%b6%b4%e0%b6%ad%e0%b7%85-%e0%b6%ad%e0%b7%94%e0%b7%80%e0%b7%8f%e0%b6%bd-%e0%b6%9a%e0%b7%85-%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/14/"
}