{
       "Source": "dinamina",
       "Timestamp": "September 23, 2023 1:00 am",
       "Headline": "කුඩු බොන්න සල්ලි නැතිව මාමාගේ ගෙදර වය­රින් බඩු ඉස්සූ කුඩ්ඩා දැලේ",
       "News Content": "අධික ලෙස මත්ද්‍රව්‍යවලට ඇබ්බැහිව සිටින තරුණයකු මත්ද්‍රව්‍ය පානය කිරීමට මුදල් සොයා ගැනීම පිණිස තම මාමාගේ නිවෙසේ තිබුණු වයරින් බඩු තොගයක් සොරාගෙන ඇති පුවතක් කටුගස්තොට පොලිසියෙන් වාර්තා වේ.\n\nගොහාගොඩ, හමංගොඩ ප්‍රදේශයේ අලුතින් ඉදි කෙරෙමින් පවතින තම නිවෙස වයරින් කිරීම පිණිස ගෙනැවිත් තිබුණු රුපියල් එක්ලක්ෂ\nපනස්නවදහසක් (159,000) පමණ වටිනා වයරින් බඩු කිසිවකු විසින් සොරාගෙන ගොස් ඇති බවට නිවෙසේ හිමිකරු කටුගස්තොට පොලිසිය වෙත පැමිණිලි කර තිබේ. එම පැමිණිල්ලට අනුව විමර්ශන සිදු කළ අපරාධ විමර්ශන අංශයේ නිලධාරීන් පිරිසක් මෙම සොරකම සිදු කළ බව පැවසෙන නිවෙසේ හිමිකරුගේ ඥාති පුතකු පෙරේදා (21) අත්අඩංගුවට ගෙන ඇත.\n\nඅත්අඩංගුවට ගත් සැකකරුගෙන් සිදු කළ ප්‍රශ්න කිරීම්වලදී හෙළි කර ගත් තොරුතුරු මත සොරා ගන්නා ලද භාණ්ඩ එම පුද්ගලයාගේ නිවෙස තුළ සඟවා තිබියදී පොලිසිය සොයාගෙන ඇත. මෙම සොරකමට සම්බන්ධ බව පැවෙසන තවත් පුද්ගලයකු ද අත්අඩංගුවට ගෙන තිබේ. වයස අවුරුදු 22 හා 25 වැනි වියේ පසුවන සැකකරුවන් දෙදෙනා ඊයේ (22) මහනුවර මහේස්ත්‍රාත් අධිකරණය වෙත ඉදිරිපත් කිරීමට පියවර ගෙන තිබිණ.\n\nකටුගස්තොට පොලිසියේ අපරාධ විමර්ශන අංශයේ ස්ථානාධිපති ප්‍ර.පො.ප. ජයසිංහ මහතාගේ උපදෙස් මත පො. ප. වීරකෝන්, පො.සැ. (26037) අතපත්තු වැඩිදුර විමර්ශන සිදු කරයි.",
       "URL": "https://www.dinamina.lk/2023/09/23/provincial-news/24748/%e0%b6%9a%e0%b7%94%e0%b6%a9%e0%b7%94-%e0%b6%b6%e0%b7%9c%e0%b6%b1%e0%b7%8a%e0%b6%b1-%e0%b7%83%e0%b6%bd%e0%b7%8a%e0%b6%bd%e0%b7%92-%e0%b6%b1%e0%b7%90%e0%b6%ad%e0%b7%92%e0%b7%80-%e0%b6%b8%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/36/"
}