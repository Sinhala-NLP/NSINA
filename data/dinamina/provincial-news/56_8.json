{
       "Source": "dinamina",
       "Timestamp": "September 8, 2023 1:00 am",
       "Headline": "ඇප මත මුදාහැර සිටින පාතාල කල්ලි ප්‍රබලයෙක් ගුරුවරියගේ මාලේ කඩා පැන යද්දී මාට්ටු",
       "News Content": "නිට්ටඹුව, පනාවල මාර්ගයේ පයින් ගමන් කරමින් සිටි පාසල් ගුරුවරියකගේ ගෙල බැඳි රුපියල් ලක්ෂයක් පමණ වටිනා රන් මාලයක් කඩා ගෙන පලා ගොස් සිටි බව කියන විවිධ පාතාල අපරාධ සඳහා අධිකරණ කිහිපයකින්ම ඇප මත මුදා හැර සිටින පාතාල කල්ලියක ප්‍රබලයෙකු යැයි සඳහන් සැකකරුවෙකු හඳුනා ගැනීමේ පෙරෙට්ටුවක් සඳහා මේ මස 11 වැනිදා දක්වා රිමාන්ඩ් භාරයේ රඳවා තැබීමට අත්තනගල්ල අංක 02 මහේස්ත්‍රාත් මංජුල කරුණාරත්න මහතා පෙරේදා (06) පස්වරුවේ නියෝග කළේය. දෙබහැර කැටකාලපිටිය ප්‍රදේශයේ පදිංචි මංගල මදුරංග නැමැත්තෙකු එසේ රිමාන්ඩ් කෙරිණි.\n\nනිට්ටඹුව පනාවල මාර්ගයේ පයින් ගමන් කරමින් සිටි පාසල් ගුරුවරියකගේ ගෙල බැඳි රන් මාලයක් පසුගිය 31 වැනිදා පස්වරුවේ යතුරුපැදියකින් පැමිණි කොල්ලකරුවන් දෙදෙනෙකු විසින් කඩා ගෙන පලා ගොස් තිබිණ. මේ පිළිබඳව ලද තොරතුරකට අනුව කොල්ලය සිදු වී සුළු වේලාවක් ඇතුළත නිට්ටඹුව පොලිසියේ පොලිස් නිලධාරීන් පිරිසක් පලා යන යතුරුපැදිය අල්ලා ගැනීම සඳහා ජීප් රථයකින් ලුහු බැඳ යද්දී යතුරුපැදිය පෙරළීමත් සමඟ යතුරුපැදිකරු වන හිටපු හමුදා සෙබළෙකු සමඟ යතුරුපැදිය අත්අඩංගුවට ගත් නමුත් මෙම සැකකරු කඩා ගන්නා ලද රන් මාලයද සමඟ පැන ගොස් සිටි බව විවෘත අධිකරණයේදී අනාවරණය විය.\n\nනිට්ටඹුව පොලිස් ස්ථානාධිපති ප්‍රධාන පොලිස් පරීක්ෂක චන්දන කුමාර මහතා සැකකරු ආවරණය කර අධිකරණයට ඉදිරිපත් කරමින් මෙම සැකකරු සැඟ වී සිටියදී දෙමටගොඩ අපරාධ කොට්ඨාසය මඟින් අත්අඩංගුවට ගෙන නිට්ටඹුව පොලිසියට භාර දුන් බව පවසා සිටියේය.\n\nමොහු කොල්ලකා ගෙන ගිය රන් මාලය උකස් කර ඇති බවත් එයට අදාළ රිසිට් පත මොහු සන්තකයේ තිබී සොයා ගත් බවත් පොලිස් ස්ථානාධිපතිවරයා පවසා සිටියේය.\n\nටී 56 ගිනිඅවි තුනක් හා එම ජීව උණ්ඩ පුරවන ලද පතරොම් ගැබ් හතරක් කාරයකින් රැගෙන යද්දී ගම්පහ පොලිසිය විසින් අත්අඩංගුවට ගන්නා ලද නඩුවක් ගම්පහ මහේස්ත්‍රාත් අධිකරණය ඉදිරියේ පවතින බවත්, අත්තනගල්ල, පූගොඩ හා වරකාපොළ අධිකරණවල අපරාධ නඩු හා හෙරොයින් ජාවාරම් කිරීමේ නඩු ගණනාවක්ම තිබෙන බවත් පොලිස් ස්ථානාධිපතිවරයා සඳහන් කළේය.\n\nමොහු දැනට විදේශ රටකට පැන ගොස් සිටින ගණේමුල්ල සංජීව නමැත්තාගේ පාතාල කල්ලියේ ප්‍රබලයෙකු බවට ද පරීක්ෂණවලදී හෙළිවී ඇති බවත් පොලිස් ස්ථානාධිපතිවරයා පවසා සිටියේය.\n\nපොලිසියේ කරුණු දැක්වීම්වලින් අනතුරුව රන් මාල කොල්ලයට අදාළව එසේ සැකකරු හඳුනා ගැනීමේ පෙරෙට්ටුවක් සඳහා රිමාන්ඩ් භාරයේ රඳවා තැබීමට නියෝග කෙරිණි.\n\nමෙම නඩුව නැවත කැඳවීම මේ මස 11 වනදාට කල් තැබිණ.",
       "URL": "https://www.dinamina.lk/2023/09/08/provincial-news/20668/%e0%b6%87%e0%b6%b4-%e0%b6%b8%e0%b6%ad-%e0%b6%b8%e0%b7%94%e0%b6%af%e0%b7%8f%e0%b7%84%e0%b7%90%e0%b6%bb-%e0%b7%83%e0%b7%92%e0%b6%a7%e0%b7%92%e0%b6%b1-%e0%b6%b4%e0%b7%8f%e0%b6%ad%e0%b7%8f%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/56/"
}