{
       "Source": "dinamina",
       "Timestamp": "October 9, 2023 1:00 am",
       "Headline": "සොසේජස් බනිසේ බ්ලේඩ් තලයක්  පාරිභෝගිකයාගේ උගුර කැපිලා  බේකරි මුදලාලි උසාවිය හමුවට",
       "News Content": "සොසේජස් බනිස් ගෙඩියක් ආහාරයට ගැනීමෙන් පසුව එහි බ්ලේඩ් තලයක් තිබී පුද්ගලයෙකුට බරපතළ තුවාල සිදු වී ඇති බව කියන සිද්ධියකට අදාළ සැකකාර ව්‍යාපාරිකයකුට අත්තනගල්ල අංක 02 මහේස්ත්‍රාත් මංජුල කරුණාරත්න මහතා ඉකුත් 06 වනදා පස්වරුවේ රුපියල් ලක්ෂ දෙකක ශරීර ඇප නියම කළේය. වේවැල්දෙනිය ප්ලාසා හෝටලයෙහි දසාර් සුල්තාන් මොහොමඩ් රියාස්ඩීන් නැමැත්තෙකුට එසේ ඇප නියම කැරිණි.\n\nසැකකරුට අයිති හෝටලයේ ජංගම රථයකින් මිලදී ගන්නා ලද සොසේජස් බනිස් ගෙඩියක් ආහාරයට ගැනීමෙන් අනතුරුව එහි බ්ලේඩ් තලයක් තිබී උගුර ප්‍රදේශය කැපී පුද්ගලයෙකුට බරපතළ තුවාල සිදු වී ඇති බව කියන සිද්ධියක් සම්බන්ධව වේවැල්දෙනිය හා දංඕවිට මහජන සෞඛ්‍ය පරීක්ෂකවරුන් පරීක්ෂණ පවත්වා සැකකාර ව්‍යාපාරිකයා අත් අඩංගුවට ගෙන තිබිණ.\n\nදංඕවිට මහජන සෞඛ්‍ය පරීක්ෂක ඇස් ඇම් ඇස් සිරිවර්ධන මහතා කරුණු දක්වමින් සැකකරු ගේ හෝටලයට අයත් බේකරියෙන් නිෂ්පාදනය කර ඇති සෝසේජස් බනිස් ගෙඩියක් මොහුගේ ජංගම රථයකින් පුද්ගලයෙකු මිල දී ගෙන සොසේජස් කොටස පමණක් දරුවෙකුට කෑමට දී බනිස් ගෙඩිය එම පුද්ගලයා ආහාරයට ගත් පසුව උගුර ප්‍රදේශය කැපී බරපතළ තුවාල සිදු වී වරකාපොළ රෝහලටත් එතනින් කෑගල්ල රෝහලටත් ඇතුළත් කර සිටි බව කියා සිටියේය.\n\nඑම සිද්ධිය දැනට දින කිහිපයකට පෙර සිදුවී ඇති නමුත් රෝහල් ගත කර සිටි පුද්ගලයාගෙන් ප්‍රකාශයක් ලබා ගැනීමට නොහැකි වීම හේතුවෙන් අධිකරණයට කරුණු වාර්තා කිරීමට ප්‍රමාද වු බව ද මහජන සෞඛ්‍ය පරීක්ෂක වරයා කීය.\n\nඑම පුද්ගලයාට කතා කිරීමට නොහැකි වීම නිසාම ප්‍රකාශයක් ලබා ගැනීමට නොහැකි වූ බවද මහජන සෞඛ්‍ය පරීක්ෂක වරයා වැඩිදුරටත් කරුණු දක්වමින් කියා සිටියේය.\n\nනීතීඥ රුක්මන් සිල්වා මහතා කරුණු දක්වමින් මෙය බරපතළම සිද්ධියක් බවත් සම්පූර්ණ බනිස් ගෙඩිය දරුවාට කෑමට දුන්නා නම් ජීවිත හානියක් පවා සිදු වීමට ඉඩ තිබූ බවත් සැකකරු ගේ බේකරියේ සොසේජස් බනිස් වල මැද බ්ලේඩ් තලයකින් කපා සොසේජස් ඇතුළු කරන බව මහජන සෞඛ්‍ය පරීක්ෂකවරුන් කරන ලද පරීක්ෂණ වලදී හෙළි වී ඇති බව කියා සිටියේය.\n\nවේවැල්දෙනිය මහජන සෞඛ්‍ය පරීක්ෂක එච් පී පී බණ්ඩාර මහතා:-\n\nබනිස් ගෙඩි බ්ලේඩ් තලයකින් කපා සොසේජස් ඇතුල් කරන බවත් එසේ කැපීමට යොදා ගෙන තිබූ බ්ලේඩ් තලයක් බනිස් ගෙඩිය තුල රැඳී ඇති බව පරීක්ෂණ වලදී හෙළි වී තිබෙනවා.\n\nමෙහිදී මහේස්ත්‍රාත්වරයා කරුණු දක්වමින් මෙවැනි සිද්ධියක් වාර්තා වූ වහාම පොලීසිය ක්‍රියා කරන ආකාරයටම බී වාර්තාවක් මගින් සැකකරුවන් ඉදිරිපත් කිරීමට මහජන සෞඛ්‍ය පරීක්ෂකවරුන් හට නීතියේ ප්‍රතිපාදන තිබෙන බව කියා සිටියේය.\n\nඑසේ මෙම සිද්ධිය බී වාර්තාවක් මගින් ඉදිරිපත් කළා නම් ඇප පිළිබඳ වෙනත් ක්‍රියා මාර්ගයක් අධිකරණයට ගැනීමට සිදු වන බවත් මින් ඉදිරියට මෙවැනි සිද්ධීන් වලදී සැකකරුවන් බී වාර්තා මගින් අධිකරණයට ඉදිරිපත් කරන ලෙසට ද මහේස්ත්‍රාත්වරයා වැඩිදුරටත් කරුණු දක්වමින් කියා සිටියේය. මෙහිදී විත්තිකාර ව්‍යාපාරිකයා චෝදනාවට නිවරැදිකරු යැයි ප්‍රකාශ කිරීමෙන් අනතුරුව එසේ ඔහුට ඇප නියම කැරිණි.\n\nනැවත කැඳවීම දෙසැම්බර් මස 01 වනදාට කල් තැබිණ.\n\nඅගතියට පත් පාර්ශ්වය වෙනුවෙන් නීතීඥ රුක්මන් සිල්වා මහතා පෙනී සිටියේය.\n\nවේවැල්දෙනිය මහජන සෞඛ්‍ය පරීක්ෂක එච් පී පී ඩී බණ්ඩාර හා දංඕවිට මහජන සෞඛ්‍ය පරීක්ෂක ඇස් ඇම් ඇස් සිරිවර්ධන යන මහත්වරු පැමිණිල්ල මෙහෙය වූහ.\n\nවේයන්ගොඩ විශේෂ",
       "URL": "https://www.dinamina.lk/2023/10/09/provincial-news/29089/%e0%b7%83%e0%b7%9c%e0%b7%83%e0%b7%9a%e0%b6%a2%e0%b7%83%e0%b7%8a-%e0%b6%b6%e0%b6%b1%e0%b7%92%e0%b7%83%e0%b7%9a-%e0%b6%b6%e0%b7%8a%e0%b6%bd%e0%b7%9a%e0%b6%a9%e0%b7%8a-%e0%b6%ad%e0%b6%bd%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/10/"
}