{
       "Source": "dinamina",
       "Timestamp": "August 3, 2023 1:21 am",
       "Headline": "ග්‍රේට්වෙස්ටර්න්හි අබිරහස් කාන්තා මළ සිරුර  ගේන්න ගිය  හමුදා කෝප්‍ර‍ල්  හදිසියේ මරුට",
       "News Content": "ග්‍රේට්වෙස්ටර්න් කඳු මුදුනේ දී අබිරහස් ලෙස මියගිය කාන්තා මළ සිරුර රැගෙන ඒමට ගිය යුද හමුදා කෝප්‍රල්වරයකු හදිසියේ ඇති වු රෝගි\nතත්ත්වයක් හේතුවෙන් රක්ෂිතය තුළ ම ජිවිතක්ෂයට පත් වු බව ළිඳුල පොලිස් ස්ථානාධිපති පොලිස් පරීක්ෂක සිසිර කුමාර මහතා පැවසීය.\n\nමියගොස් ඇත්තේ නුවරඑළිය ශ්‍රී ලංකා තුන්වන සිංහ රෙජිමේන්තුවේ රාජකාරි කරමින් සිටි කෝප්‍රල් කේ. එන්. එස්. කේ. හේරත් (36) නැමති අනුරාධපුර ප්‍රදේශයේ පදිංචි අයෙකි.\n\nකාන්තා සිරුර රැගෙන ඒමට පොලිස් නිලධාරීන්, හමුදා නිලධාරීන්, පොලිස් විශේෂ කාර්ය බළකායේ නිලධාරීන් රක්ෂිතයට පිවිසෙන අවස්ථාවේ හමුදා කෝප්‍රල්වරයා පසුපසින් ගමන් ගත් බවත්, පසුව ඊට\n\nපසු පසින් පැමිණි පුද්ගලයන් දෙදෙනෙකු හමුදා නිලධාරියෙකු රක්ෂිතය තුළ වැටී සිටින බව කළ දැනුම් දීමක් මත යුද හමුදා භට පිරිස් වහාම ක්‍රියාත්මක ව කෝප්‍රල්වරයා නුවරඑළිය දිස්ත්‍රික් මහ රෝහල\n\nවෙත ඇතුළත් කරන අවස්ථාව වනවිටත් කෝප්‍රල්වරයා ජීවිතක්ෂයට පත් ව ඇති බව නුවරඑළි දිස්ත්‍රික් මහ රෝහලේ වෛද්‍යවරුන් තහවුරු කළ බවයි පොලිස් ස්ථානාධිපතිවරයා කියා සිටියේ.\n\nතලවකැලේ ග්‍රේට් වෙස්ටර්න් කඳු මුදුනේ තිබී පෙරේදා (01) හමු වු අබිරහස් ලෙස මියගොස් සිටි හඳුනා නොගත් කාන්තාවකගේ මළ සිරුර සම්බන්ධයෙන් අංශ කිහිපයක් ඔස්සේ විමර්ශන ආරම්භ කර ඇති බව තලවකැලේ පොලිසිය පවසයි.\n\nග්‍රේට් වෙස්ටර්න් කඳුවැටිය වන සංරක්ෂණ දෙපාර්තමේන්තුවට අයත් රක්ෂිතයක් බවත්, උඩරට දුම්රිය මාර්ගයේ තලවකැලේ ග්‍රේට් වෙස්ටර්න් දුම්රිය ස්ථානය දක්වා පැමිණෙන ඇතැම් තරුණ පිරිස් ග්‍රේට් වෙස්ටර්න් රක්ෂිතය හරහා ග්‍රේට් වෙස්ටර්න් කඳු වැටියේ කඳවුරු බැඳීමට පැමිණෙන පිරිස් කිසිදු අවසරයකින් තොරව රක්ෂිතය තුළට ඇතුළුවී කඳු මුදුනේ කඳවුරු බඳින බවත් එය තහනම් කිරීමට පියවර ගන්නා බවත් නුවරඑළිය දිස්ත්‍රික් ලේකම් නන්දන ගලබඩ මහතා පැවසීය.\n\nමේ පිළිබද වන සංරක්ෂණ දෙපාර්තමේන්තුව සහ වනජීවී නිලධාරින් සමඟ සාකච්ඡා කළ බවත් දිස්ත්‍රික් ලේකම්වරයා වැඩිදුරටත් පැවසීය.\n\nහැටන් – රංජිත් රාජපක්ෂ නුවරඑ ළිය සී. මහගම",
       "URL": "https://www.dinamina.lk/2023/08/03/provincial-news/11260/%e0%b6%9c%e0%b7%8a%e0%b6%bb%e0%b7%9a%e0%b6%a7%e0%b7%8a%e0%b7%80%e0%b7%99%e0%b7%83%e0%b7%8a%e0%b6%a7%e0%b6%bb%e0%b7%8a%e0%b6%b1%e0%b7%8a%e0%b7%84%e0%b7%92-%e0%b6%85%e0%b6%b6%e0%b7%92%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/110/"
}