{
       "Source": "dinamina",
       "Timestamp": "September 7, 2023 2:47 am",
       "Headline": "කෝටි ගානක් වැය කළත්  හලාවත  වෙරළ උද්‍යානය  බල්ලට ගිහින්",
       "News Content": "විශාල මුදලක් වැය කරමින් හලාවත වෙරළ උද්‍යානය වරින් වර සංවර්ධනය කළ ද වසර ගණනාවක් තිස්සේ කිසිදු පහසුකමක් නොමැති බැවින් හලාවත මුහුදු වෙරළට පැමිණෙන හා උද්‍යානයට පැමිණෙන ජනතාව මහත් අපහසුතාවට පත්වන බව ඔවුහූ පවසති.\n\nස්වභාවික ගල්පරවලින් සමන්විත වයඹ වෙරළ තීරයේ සුන්දර ආකර්ෂණීය හලාවත මුහුදු වෙරළේ අසිරිය විඳීමට විශාල පිරිසක් දෛනිකව පැමිණෙති. ඇවිදින මංතීරු, ක්‍රීඩා පිටියක්, ළමා උද්‍යානයක් ක්‍රමවත් විදුලි ආලෝක පද්ධතියක්, වැසිකිළි පද්ධතියක් ඇතුළු පහසුකම් රැසකින් සමන්විතව රුපියල් මිලියන විස්සක් වැය කරමින් මෙහි සංවර්ධනය කටයුතු පසුගිය සමයේ ආරම්භ කළ ද එම සංවර්ධන වැඩපිළිවෙළ නිසි ක්‍රමවේදයකට සිදු නොකර ඇති බවයි ජනතාව පවසන්නේ.\n\nනගර සභාව මඟින් පාලනය වන මෙම වෙරළ උද්‍යානය නගර සභාව මඟීන් ද විශාල මුදලක් වැයකර වරින් වර සංවර්ධනය කළත් ප්‍රයෝජනවත් අයුරින් සිදු නොකර ඇති බව ද ජනතාව චෝදනා කරති. මේ වන විට එය සුනඛයන්ගේ පාරාදීසයක් බවට පත්ව තිබේ. රාත්‍රී කාලයේ විවිධ අකටයුතු සිදුකරන ස්ථානයක් බවට පත්ව ඇති බව ද ජනතාව කියති.මෙහි ඉදිකර ඇති ගොඩනැඟිලි කිහිපයක් ද දිරාපත් වෙමින් පවතී. ක්‍රීඩා පිටියක් ඉදිකිරී වීමට කටයුතු කළත් කිසිදු පහසුකමක් නොමැති ක්‍රීඩාපිටියක් දක්නට ලැබේ. ළමා උද්‍යානයක් ඉදි කළ ද තිබෙන තැනක් දක්නට තැත. ඇවිදින මංතීරු ද තැනින් තැන කැඩී ගොස්ය. වැසිකිළි පහසුකම් අවම තත්ත්වයක පවතී. වෙළඳසල කීපයක් ඉදි කර තිබුණ ද ඒවා තාවකාලික වෙළෙඳසල් වන අතර පොල් අතුවලින් සෙවිලි කළ වෙළඳ කුටි ද වේ.\n\nදිවයිනේ විවිධ ප්‍රදේශවලින් මුන්නේශ්වරම දේවාලය වැඳ පුදා ගැනීමට පැමිණෙන බැතිමතුන් සිය ගිමන් නිවා ගැනීමට මෙම වෙරළ උද්‍යාන ට පැමිණීමට අමතක නො නොකරති. මේ දිනවල මුන්නේශ්වරම් දේවාලයේ උත්සව සමය හේතුවෙන් රාත්‍රී කාලයේ විශාල පිරිසක් මෙම වන උද්‍යානයේ සිරි නැරඹීමට පැමිණෙති. ඔවුනට අවම වශයෙන් ආහාර ගැනීමටවත් ස්ථානයක් නොමැති බවයි පෙන්වා දෙන්නේ. තැනින් තැන ඇති කැළිකසළ හේතුවෙන් විශාල ලෙස අපිරිසිදු වී ඇති උද්‍යානය අවම වශයෙන් නගර සභාව මඟින් දෛනිකව පිරිසුදු නොකරන බවත් ජනතාව පෙන්වා දෙති. කාන්තාවන්ට රාත්‍රී කාලයේ උද්‍යානයේ ශාරීරික ව්‍යායාම්වල යෙදීමේ අනාරක්ෂිත තත්ත්වයක් ඇති බව ද පැවසේ. දෙස් විදෙස් සංචාරකයන්ගේ ආකර්ෂණීය ස්ථානයක් මෙසේ විනාශ වන්නේ බලධාරීන්ගේ නොසැලකිලිමත් භාවය හේතුවෙන් බව ද ජනතාව පෙන්වා දෙති.\n\nහලාවත නගරයේ ඉතා අලංකාර ස්ථානයක් වන මෙම වෙරළ උද්‍යානය නිසි ලෙස සකස් කිරීමට කටයුතු කරන මෙන් ඔවුහූ බලධාරීන්ගෙන් වැඩිදුරටත් ඉල්ලා සිටිති.\n\nමාරවිල සමූහ මිහිර විජේසේකර",
       "URL": "https://www.dinamina.lk/2023/09/07/provincial-news/20126/%e0%b6%9a%e0%b7%9d%e0%b6%a7%e0%b7%92-%e0%b6%9c%e0%b7%8f%e0%b6%b1%e0%b6%9a%e0%b7%8a-%e0%b7%80%e0%b7%90%e0%b6%ba-%e0%b6%9a%e0%b7%85%e0%b6%ad%e0%b7%8a-%e0%b7%84%e0%b6%bd%e0%b7%8f%e0%b7%80%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/58/"
}