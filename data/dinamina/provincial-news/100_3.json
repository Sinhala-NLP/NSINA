{
       "Source": "dinamina",
       "Timestamp": "August 10, 2023 1:59 am",
       "Headline": "ඓතිහාසික දිඹුලාගල සේනාසනයේ කිසිදා නොසිඳෙන ඔසු පොකුණක්",
       "News Content": "මාස ගණනාවක සිට පොලොන්නරුව දිස්ත්‍රික්කයට පැවති අධික වියළි කාලගුණික තත්ත්වය යටතේ දරුණු ඉඩෝරයක් පැවතියද ඓතිහාසික දිඹුලාගල ආරණ්‍ය සේනාසනයේ මුහුදු මට්ටමේ සිට මීටර් 534ක උඩින් පිහිටා ඇති කිසිදා නොසිඳෙන ඖෂධ පොකුණක් පිළිබඳ අපිට දක්නට අසන්නට ලැබෙයි.\n\nඅදට ද එම ඖෂධ පොකුණේ ජලය නොසිඳී පවතින අතර එය අරුම පුදුම සිද්ධියක් බවයි ඓතිහාසික නාමල්පොකුණ රාජමහා විහාරාධිපති ජයන්තිපුර නිමලාලංකාර නායක ස්වාමීන් වහන්සේ සඳහන් කරන්නේ.\n\nඈත අතීතයේ සිටම මෙම ඖෂධ පොකුණ පිහිටා තිබෙන අතර කෙතරම් වියළි කාලගුණයක වුවද දිඹුලාගල කඳු මුඳුනත පිහිටා තිබෙන මෙම ඖෂධ පොකුණේ ජලය කිසිදා නොසිඳෙන බවද නිමලාලංකාර නායක ස්වාමීන් වහන්සේ සඳහන් කළේය.\nප්‍රදේශයේ පවතින වැව්, දියඇළි, ගංගා හා ළිං කෙතරම් සිඳී ගියද මෙම ඖෂධ පොකුණේ ජලය කිසිදාක නොසිඳී පැවතීම සත්‍යයක් බවද දිඹුලාගල ආරණ්‍ය සේනාසනයේ ගරුතර මහා සංඝරත්නය පෙන්වා දෙති.\n\nබුදුරජාණන් වහන්සේ පළමු වරට මහියංගණයට වැඩම කළ පසු එදා මේ ප්‍රදේශයේ යක්ෂ ගෝත්‍රික සමාජයක් පැවතිය බවත්, ඉන් යක්ෂ ගෝත්‍රික නායකයෙකු විසින් බුදුරජාණන් වහන්සේට මෙම ඖෂධ පොකුණෙන් පැන් කළයක් ගෙන ගොස් පූජා කළ බවත්, බුදුරජාණන් වහන්සේ එම පැන් පොකුණේ ජලය කිසිදා නොසිඳෙන ලෙසට ප්‍රාර්ථනයක් සිදු කර ඇති බවත්, එතැන් සිට දිඹුලාගල ආරණ්‍ය සේනාසනයේ කඳු මස්තකයේ තිබෙන මෙම ඖෂධ පොකුණේ ජලය නොසිඳෙන බවට පොත්පත්වල සඳහන් වන බව ද ඓතිහාසික නාමල්පොකුණ රාජමහා විහාරාධිපති ජයන්තිපුර නිමලාලංකාර ස්වාමීන් වහන්සේ සඳහන් කළහ.\n\nඅතීතයේ සිටි ආදිවාසී ජනතාව මෙන්ම පැරැන්නෝ මෙම ඖෂධ පොකුණේ ජලය පානය කරමින් ශරීරයේ ඇති වන්නා වූ දද කුෂ්ඨ රෝග නිවාරණය කර ගත් බවද පොතපතේ සඳහන් වේ.\n\nමනම්පිටිය – නිමල් ජයරත්න",
       "URL": "https://www.dinamina.lk/2023/08/10/provincial-news/12958/%e0%b6%93%e0%b6%ad%e0%b7%92%e0%b7%84%e0%b7%8f%e0%b7%83%e0%b7%92%e0%b6%9a-%e0%b6%af%e0%b7%92%e0%b6%b9%e0%b7%94%e0%b6%bd%e0%b7%8f%e0%b6%9c%e0%b6%bd-%e0%b7%83%e0%b7%9a%e0%b6%b1%e0%b7%8f%e0%b7%83%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/100/"
}