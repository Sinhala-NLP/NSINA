{
       "Source": "dinamina",
       "Timestamp": "October 4, 2023 1:00 am",
       "Headline": "මොරොන්තුඩුවේ ගෙවල් බිඳුම් කළ සැකකරු ලක්ෂ 29ක රන් භාණ්ඩ සහ ග්‍රෙනේඩ් එකක් සමඟ මාට්ටු",
       "News Content": "නිවාස කොල්ලකෑම් රැසකට සම්බන්ධ පුද්ගලයකු රුපියල් ලක්ෂ 29ක් පමණ වටිනාකමකින් යුත් රන් භාණ්ඩ සහ ජීව අත්බෝම්බයක් සමඟ අත්අඩංගුවට ගත් බව මොරොන්තුඩුව පොලිසිය පවසයි.\nමෙසේ අත්අඩංගුවට ගෙන ඇත්තේ මොරොන්තුඩුව, නුගගොඩ ප්‍රදේශයේ පදිංචි 22 හැවිරිදි පුද්ගලයකු බව පොලිසිය කීය.\nදෙල්දූව තරුණ සේවා මාවතේ දෙමහල් නිවසක ජනේලයක් කඩා රාත්‍රී කාලයේ ඇතුළු වී සොරකම් කළ රන්මාල , මුදු, කරාබු, පංචායුධ ප්‍රදේශයේ කැළෑවක සඟවා තිබියදී සොයාගත් බව වැටලීමට එක්වූ නිලධාරියෙක් කීය.\nසැකකරු පාණදුර මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\nස්ථානාධිපති පොලිස් පරීක්ෂක කැලුම් ද සිල්වා මහතාගේ මෙහෙයවීමෙන්, අපරාධ අංශ ස්ථානාධිපති උ.පො.ප. පෙරේරා, සැරයන්වරුන් වන මනම්පේරි (39085), රංජිත් (42260) ධර්මකීර්ති (69872) කොස්තාපල්වරුන් වන ගුණසිරි (79110) සහ රොෂාන් (390760) වැටලීමට එක්වූහ.\n\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/10/04/provincial-news/27574/%e0%b6%b8%e0%b7%9c%e0%b6%bb%e0%b7%9c%e0%b6%b1%e0%b7%8a%e0%b6%ad%e0%b7%94%e0%b6%a9%e0%b7%94%e0%b7%80%e0%b7%9a-%e0%b6%9c%e0%b7%99%e0%b7%80%e0%b6%bd%e0%b7%8a-%e0%b6%b6%e0%b7%92%e0%b6%b3%e0%b7%94%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/20/"
}