{
       "Source": "dinamina",
       "Timestamp": "August 22, 2023 2:27 am",
       "Headline": "සාගරගම වැවේ සොරොව්ව හා බැම්ම කැඩී වසර 5යි ගොවි ජනතාව අමාරුවේ",
       "News Content": "කුඹුරු අක්කර 55ක් විනාශයි\nජල උල්පත් සිඳිලා\n\nවසර පහකට පමණ පෙර කැඩීගිය නාත්තන්ඩිය සාගරගම වැවේ සොරොව්ව හා වැව් බැම්ම මේ වන තෙක් ප්‍රතිසංස්කරණ නොකිරීම හේතුවෙන් ප්‍රදේශයේ ගොවි ජනතාව මහත් පීඩාවට පත්ව සිටිති.\n\n2019 වර්ෂයේ ඇති වූ විශාල ගංවතුර තත්ත්වය හේතුවෙන් වැවේ සොරොව්ව හා වැව් බැම්ම කැඩී ගොස් තිබේ. එදා සිට අද දක්වා සාගරගම ගොවි සංවිධානය විනශ වී ගිය සොරොව්ව හා වැව් බැම්ම ප්‍රතිසංස්කරණය කරදීමට කොතෙකුත් බලධාරීන්ට කියා සිටියත් ඉන් කිසිදු පලක් නො වූ බවයි ගොවි ජනතාව පවසන්නේ.\n\n1988 උදාගම් සංකල්පය යටතේ සාගරගම ආදර්ශ ගම්මානය ඇති වීමත් සමඟ ඊට සමගාමීව මෙම වැව ඉදි කිරීමට කටයුතු කර තිබේ.\nඅක්කර 19ක වපසරියකින් යුත් වැවෙන් පෝෂණය වන කුඹුරු අක්කර ප්‍රමාණය 55කි. සාගරගමේ ජීවත් වන පවුල් සංඛ්‍යාව 300ක් පමණ වන අතර මින් වැඩි පිරිසකගේ ප්‍රධාන ජීවනෝපාය ගොවිතැනයි.\n\nවැව් බැම්ම මීටර් 50ක් පමණ දුර ප්‍රමාණයක් කැඩී ගොස් ඇති බවත් මේ හේතුවෙන් කිසිදු ලෙසකින් වැවේ ජලය රඳා නොපවතින බව ගොවීහු පෙන්වා දෙති.\n\nපවතින තත්ත්වය හමුවේ ජල උල්පත් සිඳී යාමෙන් පානීය ජල ගැටලුවට ද ගම්වාසීහු මුහුණ පා සිටිති.\nකුඹුරුයායේ ස්ථාන ගණනාවක තාවකාලික ළිං ඉදිකර වතුර මෝටර් භාවිතකර පසුගිය කාලය පුරාවට ගොවිතැන් කටයුතු පවත්වා ගැනීමට කටයුතු කරන බව ගොවි ජනතාව පවසති. කඩිනමින් මේ සම්බන්ධව සොයා බලා අදාළ බලධාරීන්ට වැව් බැම්ම හා සොරොව්ව ප්‍රතිසංස්කරණය කිරීමට කටයුතු කරන මෙන් ගොවි ජනතාව ඉල්ලා සිටිති.\n\nමිහිර විජේසේකර-\nමාරවිල සමූහ",
       "URL": "https://www.dinamina.lk/2023/08/22/provincial-news/16037/%e0%b7%83%e0%b7%8f%e0%b6%9c%e0%b6%bb%e0%b6%9c%e0%b6%b8-%e0%b7%80%e0%b7%90%e0%b7%80%e0%b7%9a-%e0%b7%83%e0%b7%9c%e0%b6%bb%e0%b7%9c%e0%b7%80%e0%b7%8a%e0%b7%80-%e0%b7%84%e0%b7%8f-%e0%b6%b6%e0%b7%90/",
       "Category": "provincial-news",
       "Parent URL": "https://www.dinamina.lk/category/provincial-news//page/81/"
}