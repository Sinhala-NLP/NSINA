{
       "Source": "dinamina",
       "Timestamp": "August 22, 2023 2:05 am",
       "Headline": "හාලිඇළ මැදි විදුහලේ ශිෂ්‍ය නායකයන්ට නිල ලාංඡන",
       "News Content": "බ/ හාලිඇළ මධ්‍ය මහා විද්‍යාලයීය නවක ශිෂ්‍ය නායක නායිකාවන් සඳහා ශිෂ්‍ය නායක නිල ලාංඡන පැලඳවීමේ උළෙල ඌව වෙල්ලස්ස විශ්වවිද්‍යාලයේ උප කුලපති මහාචාර්ය ජයන්ත ලාල් රත්නසේකර මහතාගේ ප්‍රධානත්වයෙන් පසුගියදා එම විද්‍යාලයීය ප්‍රධාන ශාලාවේදී පැවැත්විණි.\nනවක ශිෂ්‍ය නායක නායිකාවන් ලෙස තෝරා පත්කර ගන්නා ලද එම විදුහලේ 6 – 13 වසරවල සිසු දරු දැරියන් 67 දෙනකුට ශිෂ්‍ය නායක නිල ලාංඡන පැලඳවීම හා සහතිකපත් ප්‍රදානය එහිදී සිදු කෙරිණි. විද්‍යාලයීය විදුහල්පති ලුතිතන් කර්නල් අසේල තෙන්නකෝන් මහතාගේ මූලිකත්වයෙන් එම උළෙල සංවිධානය කොට තිබිණි. බදුල්ල කලාප අධ්‍යාපන අධ්‍යක්ෂ සරත් රණවීර මහතා ඇතුළු අධ්‍යාපන නිලධාරීන් අවට විදුහල්වල විදුහල්පතිවරුන් දරුවන්ගේ මවුපියන් ඇතුළු විශාල පිරිසක් එම අවස්ථාවට එක්ව සිටියහ.\n\nහාලිඇළ සමූහ\nආර්.එම්. විජේරත්න",
       "URL": "https://www.dinamina.lk/2023/08/22/provincial-news/16018/%e0%b7%84%e0%b7%8f%e0%b6%bd%e0%b7%92%e0%b6%87%e0%b7%85-%e0%b6%b8%e0%b7%90%e0%b6%af%e0%b7%92-%e0%b7%80%e0%b7%92%e0%b6%af%e0%b7%94%e0%b7%84%e0%b6%bd%e0%b7%9a-%e0%b7%81%e0%b7%92%e0%b7%82%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/82/"
}