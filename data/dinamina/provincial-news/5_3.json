{
       "Source": "dinamina",
       "Timestamp": "October 12, 2023 12:50 am",
       "Headline": "හදිසියේ මිය ගිය STF විරුවාගේ අවසන් කටයුතු අද",
       "News Content": "රිය අනතුරකින් මිය ගිය විශේෂ කාර්ය බළකායේ සැරයන්වරයාගේ අවසන් කටයුතු අද 12 දින සවස් යාමයේ ඉබ්බාගමුව, කුඹුක්වැව, කිරිමැටියාව\nපොදු සුසාන භූමියේදී පොලිස් උත්තමාචාර මැද සිදු කිරීමට නියමිතය. වවුනියා විශේෂ කාර්ය බළකායට අනුයුක්තව සිටි විශේෂ අවි හා උපක්‍රම කණ්ඩායමේ එච්. එම්. හසිත දිනේෂ් මධුසංඛ ඇතුළු තවත් අයෙකු ඉකුත් 09 වැනිදා රාත්‍රියේදී සිදු වූ රිය අනතුරකින් ජීවිතක්ෂයට පත් වුණි. එහිදී තවත් පස්දෙනෙකු තුවාල ලබා රෝහල්ගත කෙරුණි.\nමියගිය හසිත 31 වැනි වියේ පසු වෙන විවාහකයෙකි. බිරිය ගෘහිණියකි. එකම පුතු දැනට සුරතල් වියේ පසුවන අතර, ඔහුගේ පළමු අවුරුද්දේ උපන් දිනය යෙදී ඇත්තේ ලබන මස 06 වැනිදාටය.\nහසිතගේ උපන් දිනය යෙදී ඇත්තේ මේ මස 23 වැනිදාටය. උපන් දින දෙකම එකවර ගැනීමට නිවාඩු ගැනීමට නොහැකි යැයි පැවසූ ඔහු ඉකුත් දා නිවසට පැමිණ ආපසු ගොස් ඇත්තේ පුතුගේ උපන් දින සැමරුම ජයට සැමරීමට එන බව පවසමිනි.\nහසිතගේ පවුලේ සහෝදර සහෝදරියන් සිවු දෙනෙකි. හසිත ඔවුන්ගෙන් දෙවැනියාය. කුරුණෑගල සර් ජෝන් කොතලාවල විද්‍යාලයෙන් ඉගෙන ගෙන උසස් පෙළ කිරීමට වරම් තිබියදී එය පසෙක තබා ක්‍රීඩාවෙන් ලද ජය විදහා දක්වන්නට ඔහු විශේෂ කාර්ය බළකායට බැඳී ඇත්තේ 2016 වසරේදීය.\nමවුපිය දෙපළ ද තවමත් නීරෝගි සුවයෙන් පසුවෙති. සියලු පැතුම් බොඳ කර වියෝ වූ හසිත පොලිස් කොස්තාපල් තනතුරෙන් සැරයන් නිලයට උසස් කර තිබේ. අකලට මිලින වූ රණවිරුවාට අවසන් කටයුතු දක්වන්නට සිද්ධිය වූ දිනයේ සිට විශාල පිරිසක් වැළ නොකැඩී එකී නිවසට පැමිණෙමින් සිටිති.\n\nපොල්පිතිගම නන්දන කැලේගම",
       "URL": "https://www.dinamina.lk/2023/10/12/provincial-news/29974/%e0%b7%84%e0%b6%af%e0%b7%92%e0%b7%83%e0%b7%92%e0%b6%ba%e0%b7%9a-%e0%b6%b8%e0%b7%92%e0%b6%ba-%e0%b6%9c%e0%b7%92%e0%b6%ba-stf-%e0%b7%80%e0%b7%92%e0%b6%bb%e0%b7%94%e0%b7%80%e0%b7%8f%e0%b6%9c%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/5/"
}