{
       "Source": "dinamina",
       "Timestamp": "August 15, 2023 1:34 am",
       "Headline": "බන්ධනාගාරගත වූ මවකගේ දරුවකු ළමා සුරැකුම් මධ්‍යස්ථානයකට",
       "News Content": "මව බන්ධනාගාරගත වීමෙන් අනතුරුව කුසට අහරක් මෙන්ම හව්හරණක් ද නොමැතිව සිටි 10 හැවිරිදි පාසල් සිසුවාව මිනුවන්ගොඩ, බල්ලපාන ප්‍රදේශයේ පිහිටි ළමා සුරැකුම් මධ්‍යස්ථානයේ තාවකාලිකව රඳවා තබන ලෙසට මිනුවන්ගොඩ වැඩබලන මහේස්ත්‍රාත් සංජීව හෙට්ටිආරච්චි මහතා පසුගිය 12 වෙනිදා දිවුලපිටිය පොලිසියට නියම කළේය.\n\nමෙම දරුවාගේ පියා ඉකුත් වසරේදී මිය ගොස් ඇති බව පොලිසිය පවසයි. තම බාල වයස්කාර දියණියව ලිංගික කටයුතු සඳහා මුදලට විකිණීමේ චෝදනා සම්බන්ධයෙන් මව බන්ධනාගාරගත වීමෙන් අනතුරුව එම කාන්තාවගේ අනෙක් දරුවාව රැකබලා ගැනීම සඳහා ආච්චි අම්මා විසින් දරුවාව බාර ගෙන ආච්චි අම්මාගේ නිවසට රැගෙන ගොස් තිබූ බව පොලිසිය අධිකරණය හමුවේ පැවසීය. ආච්චි අම්මා විසින් රැගෙන ගිය මෙම දරුවාව ආච්චි අම්මා විසින්ම බස් රථයකට ගොඩ කර නැවත නිවසට එවා ඇති බවත් ඉන් අනතුරුව කිසිවෙකුගේ හව්හරණක් නොමැතිව සිටි මෙම පිරිමි දරුවාව දිවුලපිටිය පොලිසිය භාරයට ගෙන ඇති බවට අධිකරණයේ දී සඳහන් විය. දරුවා සම්බන්ධයෙන් පරිවාස වාර්තාවක් කැඳවූ වැඩබලන මහේස්ත්‍රාත්වරයා එම වාර්තාව එළඹෙන 22 වැනිදාට අධිකරණය හමුවට ඉදිරිපත් කරන ලෙසට පරිවාස නිලධාරී වෙත නියම කළේය.\n\nදරුවා අධිකරණය හමුවට ඉදිරිපත් කරමින් දිවුලපිටිය පොලිසිය කළ ඉල්ලීම සැලකිල්ලට ගනිමින් මෙසේ පරිවාස වාර්තාවක් කැඳවීමට නියම කෙරුණි.\n\nදිවුලපිටිය, වෙලගාන ප්‍රදේශයේ පදිංචි මෙම දරුවාගේ මව විසින් ඇයගේ අවුරුදු දාහතරක් වයසැති දියණියව ලිංගික කටයුතු සඳහා පුද්ගලයන්ට විකිණීමේ චෝදනා මත ද එම බාල වයස්කාර දැරියව ලිංගික අපයෝජනය සඳහා ලක්කළ සැකකරුවන් දෙදෙනකුව ද දිවුලපිටිය පොලිසිය මඟින් අත්අඩංගුවට ගෙන අධිකරණය හමුවට ඉදිරිපත් කිරීමෙන් පසුව එළැඹෙන 22 දක්වා රිමාන්ඩ් බාරයට පත්කර තිබේ. ලිංගික අතවරයට ලක්වූ දැරියව අධිකරණ නියමයෙන් මීගමුව ප්‍රදේශයේ ළමා සුරැකුම් මධ්‍යස්ථානයක රඳවා ඇති බවට අධිකරණයේ දී සඳහන් විය.\nදිවුලපිටිය පොලිස් ස්ථානාධිපති ප්‍ර.පො .ප. චන්ද්‍රසිරි හිරියාදෙනිය මහතාගේ උපදෙස් මත උප. පො.ප. සුබසිංහ සහ පො. කො. බංඩාර (81532) යන නිලධාරීහු පැමිණිල්ල මෙහෙය වූහ.\n\nගම්පහ සමූහ – ටෝනි කරුණානායක",
       "URL": "https://www.dinamina.lk/2023/08/15/provincial-news/14124/%e0%b6%b6%e0%b6%b1%e0%b7%8a%e0%b6%b0%e0%b6%b1%e0%b7%8f%e0%b6%9c%e0%b7%8f%e0%b6%bb%e0%b6%9c%e0%b6%ad-%e0%b7%80%e0%b7%96-%e0%b6%b8%e0%b7%80%e0%b6%9a%e0%b6%9c%e0%b7%9a-%e0%b6%af%e0%b6%bb%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/94/"
}