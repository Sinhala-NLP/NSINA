{
       "Source": "dinamina",
       "Timestamp": "September 12, 2023 1:27 am",
       "Headline": "බස් රිය ට්‍රාන්ස්ෆෝමරයේ හැපී ලංවිමට ලක්ෂ 80ක පාඩුවක්  මුළු අම්බලන්තොටටම විදුලිය නෑ",
       "News Content": "කොළඹ – කතරගම පෞද්ගලික බස් රථයක් අම්බලන්තොට නගරයේදී විදුලි ට්‍රාන්ස්ෆෝමරයක හැපීමෙන් ට්‍රාන්ස්ෆෝමරයට බරපතළ හානි සිදු වීම හේතුවෙන් අම්බලන්තොට නගරය හා ඒ අවට විදුලිය විසන්ධි වී ඇතැයි අම්බලන්තොට පොලිසිය පැවසීය.\n\nඑම බස් රථය ඊයේ (11) අලුයම අම්බලන්තොට නගරයට පැමිණි අවස්ථාවේදී බස් රථයට ගොඩවූ තවත් පෞද්ගලික බස් රථයක පිරිසක් රියැදුරු සමඟ බස් රථය තුළදී ඇති කර ගත් ආරවුලකදී බස් රථය අම්බලන්තොට පොලිසියට රියැදුරු විසින් රැගෙන යන අවස්ථාවේදී රියැදුරුගේ ග්‍රහණයෙන් බස් රථය මිදී අම්බලන්තොට රිදියගම පාරේ පිහිටි විදුලි ට්‍රාන්ස්ෆෝමරයේ ගැටී මෙම අනතුර සිදුව තිබේ. අනතුරින් ට්‍රාන්ස්ෆෝමරයට බරපතළ හානි සිදුව ඇති අතර, බස් රථයේ ඉදිරිපස කොටසට ද හානි සිදුව තිබිණි. මේ අවස්ථාවේ බස් රථයේ එක් මගියෙක් පමණක් සිට ඇති අතර, කිසිවකුටත් තුවාල සිදු වී නැත.\n\nවිදුලිය විසන්ධි වීම හේතුවෙන් අම්බලන්තොට නගරය ඇතුළු අවට ප්‍රදේශ රැසකට විදුලිය ඇන හිට තිබේ. කිලෝ වොට් 250ක ධාරිතාවක් ඇති මෙම විදුලිය ට්‍රාන්ස්ෆෝමරයට සහ රැහැන් පද්ධතියට මෙන්ම කණුවලට ද හානි සිදුව ඇති හෙයින් දළ වශයෙන් රුපියල් ලක්ෂ අසූවකට වැඩි අලාභයක් මණ්ඩලයට සිදුව ඇති බවත්, අලුතින්ම ට්‍රාන්ස්ෆෝමරය තැබීමට සිදු වන හෙයින් දවස පුරාම විදුලිය ලබා දීමට නොහැකි වනු ඇති බවත් අම්බලන්තොට විදුලි අධිකාරීවරයා කීය.\n\nඅනතුරින් අම්බලන්තොට ප්‍රාදේශීය සභාවට අයත් කුලී කඩ කාමර කිහිපයකට ද අලාභ හානි සිදුව ඇත. බස් රථයේ රියැදුරු අම්බලන්තොට පොලිසිය මඟින් අත්අඩංගුවට ගෙන ඇති අතර, සිද්ධිය සම්බන්ධයෙන් අම්බලන්තොට පොලිසිය පරීක්ෂණ සිදු කරයි.\n\nලුණම සමූහ – සනත් ගමගේ",
       "URL": "https://www.dinamina.lk/2023/09/12/provincial-news/21361/%e0%b6%b6%e0%b7%83%e0%b7%8a-%e0%b6%bb%e0%b7%92%e0%b6%ba-%e0%b6%a7%e0%b7%8a%e0%b6%bb%e0%b7%8f%e0%b6%b1%e0%b7%8a%e0%b7%83%e0%b7%8a%e0%b7%86%e0%b7%9d%e0%b6%b8%e0%b6%bb%e0%b6%ba%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/54/"
}