{
       "Source": "dinamina",
       "Timestamp": "October 9, 2023 1:00 am",
       "Headline": "තනිව විසූ බේරුවල  කාන්තාව ඝාතනය කරලා   මෙහෙකරුත් අතුරුදන්",
       "News Content": "බේරුවල ගාලු පාර හෙට්ටිමුල්ල වදකහවෙල ප්‍රදේශයේ නිවසක මෙහෙකරු සමඟ වාසය කළ විවාහක කාන්තාවක ගෙල නයිලෝන් වර්ගයේ කඹයකින් ගැටගසා ඝාතනය කර ඇතැයි කියන සිද්ධිය සම්බන්ධයෙන් බේරුවල පොලිසිය සමඟ කළුතර අපරාධ ස්ථාන පරීක්ෂණාගාර නිලධාරීහූ විමර්ශන සිදු කරති.\n\nඝාතනයට ලක්ව ඇත්තේ බේරුවල, ගාලු පාරහෙට්ටිමුල්ල වදකහවෙල ප්‍රදේශයේ පදිංචිව සිටී ශාන්ති ඇලෙක්සැන්ඩ්‍රා ජයසිංහ (75) නමැති විවාහක කාන්තාවයි.\n\nමෙම නිවසේ ආරක්ෂක කැමරා පද්ධතිය ද එම ඝාතනය සිදු ව ඇතැයි කියන7 දින රාත්‍රියේ ක්‍රියාත්මක වී නැතැයි ද පොලිසිය කිය.\n\nමියගොස් ඇති කාන්තාවගේ ස්වාමියා ද කලකට ඉහත මියගොස් ඇති අතර එකම පුත්‍රයා ඉන්දියාවෙ ශ්‍රී ලන්කන් ගුවන් සේවයේ රැකියාව කරන්නෙකු බවත් ලේලිය කොළඹ ප්‍රදේශයේ පදිංචිව සිටින බවත් ඇය මෙහෙකාර පුද්ගලයා සමඟ නිවසේ ජීවත්ව සිට ඇති බවත් පොලිසිය කීය.\n\nමීට දින හතරකට පෙර මෙහෙකරු නිවාඩුවට ගොස් (7) දින මෙම නිවසට පැමිණ ඇති බවත් මෙ වන විට එම මෙහෙකරුමෙම නිවසින් අතුරුදන්ව ඇති බවත් පරීක්ෂණ සිදුකරන බේරුවල පොලිසිය අනාවරණය කරගෙන තිබේ.\n\nඑම නිවසේ සේවය කළ මෙහෙකරු බලංගොඩ විකිලිය ප්‍රදේශයේ පදිංචි අයෙකු බවත් ඔහු වයස 48ක අයෙකු බවත් මෙයට මාස හතරකට පෙර හිතවතෙකු මාර්ගයෙන් මෙම නිවසේ සේවයට එක් කර ඇති බවත් මරණකාරියගේ ඥාති පුත්‍රයෙකු වන ජනිත් ද සිල්වා මහතා පොලිසියට පවසා තිබේ.\n\nමෙම නිවසේ කිසියම් ඉදිකිරීමේ කටයුත්තක් වෙනුවෙන් 8දා උදෑසන පෙදරේරුවන් කීප දෙනෙකු පැමිණ ඇති අතර ඔවුන් ඉදිරිපස ගේට්ටුව අසල සිට ගේට්ටුවෙ ඇති සීනුව නාද කරත් ඉන් කිසිත් පිළිතුරක් නොමැති බැවින් එම පෙදරේරුවන් දුරකථනය මගින් ඔවුන් සම්බන්ධ කළ අයෙකුට මේ බව පැවසීමත් සමඟ හෙට්ටිමුල්ල ඉන්ධන හල සමීපයේ සිටින ඥාතින් කීපදෙනකු උදෑසන 9:30 ට පමණ පැමිණ කළ සොයා බැලීමේදී නිවැසි කාන්තාව මෙලෙස මියගොස් සිටින බව දැක බේරුවල පොලිසියට පවසා තිබේ.\n\nමේ සම්බන්ධ විමර්ශන කරන පොලීසිය පැවසුවේ මියගිය කාන්තාවගේ හිසෙහි ලේ ගැලීම් තුවාල ඇති බවත් ඇය පැළඳ සිටි රන් භාණ්ඩ එලෙසම තිබූ බවත්ය. නිවසේ තිබූ කිසිදු භාණ්ඩයක් නැතිවී නොමැති බවත් ඒ පිළිබඳ විමර්ශන සිදුකරනු පොලිසිය පැවසීය.\n\nකෙසේ වෙතත් මෙම මරණය සැක සහිත ඝාතනයක් බව පොලිසිය කීය.\n\nමෙම මරණය පිළිබඳ දැනගත් ප්‍රදේශවාසීන් විශාල පිරිසක් එම නිවස වෙත ආව ද ඔවුනට එම නිවසේ ගේට්ටුව ඔවුනට මෙන්ම මාධ්‍යයට ද විවර වූයේ නැත. මේ පිළිබඳ පොලිසියෙන් කළ විමසීමේදී බේරුවල පොලිසිය සඳහන් කළේ නිවසේ ඥාති පාර්ශ්වය පොලිසියෙන් කළ ඉල්ලීමක් මත බාහිර පාර්ශ්වයට හා මාධ්‍යවේදීන්ට එම නිවස පරිශ්‍රයට ඇතුළු වීමට අවසර නොදුන් බවයි.\n\nසහකාර පොලිස් අධිකාරි දුමින්ද රාජපක්ෂ මහතාගේ උපදෙස් මත බේරුවල පොලිසියේ වැඩ බලන ස්ථානාධිපති චන්දන තෙන්නකෝන්, අපරාධ අංශ අංශයේ ස්ථානාධිපති පොලිස් පරීක්ෂක ක්‍රිෂාන්ත මහතා ඇතුළු නිලධාරී කණ්ඩායමක් මෙම මරණය සම්බන්ධයෙන්වැඩිදුර විමර්ශන සිදු කරති.\n\nඅලුත්ගම තුසිත කුමාර ද සිල්වාපොතුපිටිය සුමිත් ප්‍රේමතිලක",
       "URL": "https://www.dinamina.lk/2023/10/09/provincial-news/29091/%e0%b6%ad%e0%b6%b1%e0%b7%92%e0%b7%80-%e0%b7%80%e0%b7%92%e0%b7%83%e0%b7%96-%e0%b6%b6%e0%b7%9a%e0%b6%bb%e0%b7%94%e0%b7%80%e0%b6%bd-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/9/"
}