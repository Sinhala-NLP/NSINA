{
       "Source": "dinamina",
       "Timestamp": "July 24, 2023 1:00 am",
       "Headline": "ඇතකුගේ ඇටවලින් ගජ මුතු හදා ලක්ෂ දෙකක් දඩ කයි",
       "News Content": "මිය ගිය ඇතෙකුගේ අස්ථි කොටස් වලින් සාදන ලද ගජ මුතු අටක් විකිණීම සඳහා ළග තබා ගෙන සිටි බවට වරද පිළිගත් විත්තිකරුවෙකුට ගම්පහ අතිරේක මහේස්ත්‍රාත් ෆාතිමා සහානා මහ්ජි මහත්මිය ඉකුත් 21 පස්වරුවේ රුපියල් ලක්ෂ 2ක දඩ නියම කළාය.\nරුග්ගහවිල මාතලාන එකපොල පතිරැන්නැලාගේ ප්‍රසාද් වීරතුංග නමැත්තෙකු ට එසේ දඩ නියම කැරිණි.\n\nගජ මුතු අටක් රුපියල් කෝටි ගණනකට විකිණීමට සූදානම් කර ඇති බවට ලද තොරතුරකට අනුව 2017.10.05 වනදා හෝ ඊට ආසන්න දිනයක දී මිරිස්වත්ත වතුරුගම මාර්ගයේ ස්ථානයකදී රුපියල් කෝටි තුන හමාරක මුදලකට විකිණීමට සූදානම් වූ ගජ මුතු අටක් සමග රුග්ගහවිල මාතලාන එකපොල පතිරැන්නැලාගේ ප්‍රසාද් වීරතුංග,බුත්පිටිය ඌරුවල සමරසිංහ කංකානම්ගේ ගාමිණී හා ඌරාපොල මීවිටිගම්මන ඉඹුල්ගහවත්ත සිකුරාජපති ලක්ෂ්මී දායා ද අශෝකා යන විත්තිකරුවන් දෙදෙනා හා විත්තිකාරිය ගම්පහ සහකාර වනජීවී කාර්යාලයේ වන ජීවී නිලධාරීන් පිරිසක් හා වැටලීම් අංශයේ වන ජීවී නිලධාරීන් පිරිසක් විසින් අත් අඩංගුවට ගෙන තිබිණ.\n\nඑම වැටලීමට අනුව විත්තිකරුවන් දෙදෙනාට හා විත්තිකාරියට එරෙහිව 65011/ 2017 අංකය යටතේ චෝදනා පත්‍ර ඉදිරිපත් කිරීමෙන් අනතුරුව ඔවුන් තිදෙනාම චෝදනා වලට නිවැරැදි කරුවන් බවට ප්‍රකාශ කිරීම හේතුවෙන් වසර කිහිපයක් තිස්සේ නඩුව විභාගය පැවැත්වෙමින් තිබියදී පෙර දිනකදී දෙවන විත්තිකරු වන බුත්පිටිය ඌරුවල සමරසිංහ කංකානම්ගේ ගාමිණී හා දෙවන විත්තිකාරිය වන ඌරාපොල මීවිටිගම්මන ඉඹුල්ගහවත්ත සිකුරාජපති ලක්ෂ්මී දයා ද අශෝකා යන දෙදෙනා චෝදනා වලට වරද පිළිගැනීම හේතුවෙන් එම විත්තිකරුට රුපියල් ලක්ෂ දෙකක හා විත්තිකාරියට රුපියල් ලක්ෂයක දඩ නියම කෙරිණි.\n\nමෙහි පළවෙනි විත්තිකරු වන එකපොල පතිරැන්නැලාගේ ප්‍රසාද් වීරතුංග නමැති පළවෙනි විත්තිකරුද නඩු විභාගය පැවැත්වෙමින් තිබියදී පෙර නඩු දිනයේදී වරද පිළිගැනීම හේතුවෙන් දඩුවම් නියම කිරීම 2023.07.21 වනදාට කල් දමා තිබුණි.\n\nමෙය ඉකුත් 21 වනදා පස්රුවේ නැවත කැඳවූ අවස්ථාවේ එසේ පළවෙනි විත්තිකරුට ද රුපියල් ලක්ෂ දෙකක දඩ නියම කර නඩු භාණ්ඩ රාජ සන්තක කිරීමට නියෝග කැරිණි.මාදුරු ඔය ජාතික වනෝද්‍යානයේ භාරකාර ඇම් ආර් මොහොමඩ් මහතා පැමිණිල්ල මෙහෙය විය.\nවේයන්ගොඩ විශේෂ, ගම්පහ සමූහ ටෝනි කරුණානායක",
       "URL": "https://www.dinamina.lk/2023/07/24/provincial-news/8722/%e0%b6%87%e0%b6%ad%e0%b6%9a%e0%b7%94%e0%b6%9c%e0%b7%9a-%e0%b6%87%e0%b6%a7%e0%b7%80%e0%b6%bd%e0%b7%92%e0%b6%b1%e0%b7%8a-%e0%b6%9c%e0%b6%a2-%e0%b6%b8%e0%b7%94%e0%b6%ad%e0%b7%94-%e0%b7%84%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/123/"
}