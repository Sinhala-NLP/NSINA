{
       "Source": "dinamina",
       "Timestamp": "September 7, 2023 2:57 am",
       "Headline": "අකුරැස්සට ධාරානිපාත වර්ෂාව – මෝය කටවල් පුළුල් කරයි",
       "News Content": "මේ දිනවල දෙනියාය, මොරවක, පිටබැද්දර සහ අකුරැස්ස යන ප්‍රදේශවලට ඇදහැලෙන ධාරානිපාත වර්ෂාව නිසා ගංවතුර තත්ත්වයක් මතුවී ඇත. ඇතැම් ප්‍රදේශ ජලයෙන් යටවී ඇති බැවින් කඩිනමින් ජලය මුහුදට බැසයාමට මෝය කටවල් පුළුල් කිරීම ආරම්භ කර තිබේ.\n\nඒ අනුව නිල්වලා ගඟෙහි ජලය කඩිනමින් බැස යාම සඳහා මාතර, තොටමුණ මෝය කට පුළුල් කිරීම සිදු කරනු ලැබේ. මේ දිනවල නිල්වලා ගං මිටියාවතේ ඉහළ ප්‍රදේශවල ගොවි ජනතාවගේ අස්වනු නෙළීම සහ නෙළීමට ආසන්න පැසුණු කුඹුරු මෙන්ම අනෙකුත් භෝග වගාවන්ද ජලයෙන් යටවී විනාශවීම වළක්වා ගැනීම සහ ගංවතුරින් ජනතාව පීඩාවට පත්වීම වළක්වා ගැනීමට හැකි වනු ඇතැයි අපේක්ෂා කරනු ලැබේ.\n\nපොල්අතුමෝදර ගඟේ මෝය කට පුළුල් කිරීම තුළින් වැලිගම, වැලිපිටිය ප්‍රාදේශීය ලේකම් කොට්ඨාසවල ගංවතුර ඇතිවීම පාලනය කර ගැනීම අපේක්ෂා කරනු ලබයි.\n\nමාතර දිස්ත්‍රික් ලේකම් නීතිඥ වයි. වික්‍රමසිරි මහතාගේ උපදෙස් මත මාතර දිස්ත්‍රික් ආපදා කළමනාකරණ සම්බන්ධීකරණ ඒකකයේ සහකාර අධ්‍යක්ෂ ලුතිනන් කර්නල් ආරියවංශ කණ්ඩම්බි මහතාගේ මැදිහත්වීමෙන් මාතර දිස්ත්‍රික් වාරිමාර්ග කාර්යාලයේ යන්ත්‍රෝපකරණ යොදා ගනිමින් එම නිලධාරීන්ගේ අධීක්ෂණය යටතේ මෝය කටවල් පුළුල් කිරීම් සිදු කරනු ලැබේ.\n\nවිජිත සල්ගාදු – අකුරැස්ස මධ්‍යම වි‍ශේෂ",
       "URL": "https://www.dinamina.lk/2023/09/07/provincial-news/20140/%e0%b6%85%e0%b6%9a%e0%b7%94%e0%b6%bb%e0%b7%90%e0%b7%83%e0%b7%8a%e0%b7%83%e0%b6%a7-%e0%b6%b0%e0%b7%8f%e0%b6%bb%e0%b7%8f%e0%b6%b1%e0%b7%92%e0%b6%b4%e0%b7%8f%e0%b6%ad-%e0%b7%80%e0%b6%bb%e0%b7%8a%e0%b7%82/",
       "Category": "provincial-news",
       "Parent URL": "https://www.dinamina.lk/category/provincial-news//page/58/"
}