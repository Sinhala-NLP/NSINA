{
       "Source": "dinamina",
       "Timestamp": "August 15, 2023 2:05 am",
       "Headline": "කාබනික හා රසායනික පොහොර දෙවර්ගයෙන්ම දෙන්න",
       "News Content": "දෙවර්ගයෙන්ම සමව දාපු වගාවල අස්වැන්න හොඳයි\n\n\n\nශ්‍රී ලංකාවේ වී නිෂ්පාදනයෙන් පළමු ස්ථානය හිමි වන සියයට 23ක වී ප්‍රමාණයක් ලබාදෙන අම්පාර දිස්ත්‍රික්කයේ ගොවීන්ගේ වී නිෂ්පාදනය වැඩි කර ගැනීම සඳහා කාබනික හා රසායනික පොහොර සම්මිශ්‍රණයකින් යල මහ දෙකන්නයේම නිසි වේලාවේදි පොහොර ලබා දෙන ලෙස ගොවි සංවිධාන රජයෙන් ඉල්ලා සිටී.\n\nඅතීතයේ සිට රසායනික පොහොර පමණක් භාවිත කරමින් වී වගා කළ වෙල්යායවල්වල පස මේ වෙද්දී නිසරුව වැලි බවට පත්ව තිබෙන බව පවසන ගොවීන් කියා සිටින්නේ එය මඟහරවා ගැනීමට ප්‍රමිතියෙන් යුත් කාබනික පොහොර අත්‍යවශ්‍ය බවයි. පසුගිය කාලයේ ගුණාත්මක භාවයෙන් අඩු කාබනික පොහොර පමණක් ලබා දීම නිසා ගොවීන්ගේ වගාවන් විනාශ වූ බව පවසන ගොවීන් කියා සිටින්නේ පොහොර වර්ග දෙකම සම සමව වගාවට යෙදීමෙන් වැඩි අස්වැන්නක් ලැබෙන බවයි.\n\nඅම්පාර දිස්ත්‍රික්කයේ මහ කන්නයේ හෙක්ටයාර් 85,000ක් සහ යල කන්නයේ හෙක්ටයාර් 72,000ක් සේනානායක සමුද්‍රය මුල් කර ගනිමින් හැඩ ඔය, නාමල් ඔය ඇතුළු කුඩා වැව් හා ගංගා ජලයෙන් ගොවීහු වී වගාවේ නිරත වෙති, මෙහිදි අදහස් දැක්වූ අම්පාර දිස්ත්‍රි ගොවි සංවිධානයේ භාණ්ඩාගාරික හා ගල්ඔය ගොවි සංවිධානයේ සභාපති එස්.එම්. සෙනරත් ධර්මරත්න මහතා කියා සිටියේ, අම්පාර දිස්ත්‍රික්කයේ අම්පාර, දෙහිඅත්තකණ්ඩිය, සමන්තුරේ,නිරාවුල්, නාමල්තලාව, මල්ලත්තාවෙල, දමන, පදියතලාව හා කල්මුණේ ඇතුළු ගොවිජන සේවා බල ප්‍රදේශ 29ක මහ පරිමාණයෙන් මෙවර යල කන්නයේ වී වගාව සිදු කර තිබෙන බවයි. මෙවර යල කන්නයේ සේනානායක සමුද්‍රය ඇතුළු මහා වාරිමාර්ගයේ ජලයෙන් වී වගා කළ වෙල්යායවල ගොවීන්ට නිසි වේලාවට රසායනික හා කාබනික පොහොර ලැබුණු නිසා සරු අස්වැන්නක් මේ දිනවලදී නෙළන බවත් සුළු වාරිමාර්ගවලින් ජලය ලබාගෙන වී වගා කළ ගොවිබ්ම් සඳහා කාබනික හෝ රසායනික පොහොර නිසි වේලාවට නොළැඹීම නිසා මේ වෙද්දී වී කරල කිරට නැමී තිබුණත් එය අසාර්ථක අස්වැන්නක් බවට පත්ව තිබේන බවත් ඔහු පෙන්වා දුන්නේය.\n\nනාමල්ඔය ගොවි සංවිධානයේ සභාපති හා දිස්ත්‍රික් ලේකම් ජේ.බී. සෙනවිරත්න මහතා මෙසේ පැවසීය.\n\n“අම්පාරේ ගොවීන් වැඩි දෙනා මේ වෙද්දී කෘමිනාශක භාවිතය නවතා දමා තිබෙනවා. අපට කාබනික හා රසායනික යන පොහොර වර්ග දෙකම නිසි වේලාවට දෙන්න. නැතිනම් මොනවා දුන්නත් වැඩක් නෑ. මෙවර පොහොර නිසි වෙලාවට ලැබුණ නිසා ආදායම හොඳයි. පොහොර වෙලාවට නොලැබුණු වගාවන් විනාශ වුණා.”\n\nමේ පිළිබදව නාමල්ඔය මල්වත්ත ගොවිජන සේවා මධ්‍යස්ථානයේ ගොවිජන සංවර්ධන නි,ධාරී එච්.එම්.ඩී ප්‍රසන්න සංජීව මහතා ද අදහස් දක්වමින්, ”නාමල් ඔය ජලාශයෙන් හා සේනානායක සමුද්‍රයෙන් මේ ප්‍රදේශයේ ගොවි බිම්වලට ජලය ලැබෙනවා. කෙටිකාලීන භෝගයක් නිසා කාබනික හා රසායනික පොහොර යෙදිය යුතුයි. කාලයක් තිස්සේ රසායනික පොහොර පමණක් පසට යොදා තිබෙන නිසා පස නිසරු වී තිබෙනවා. අපේ ගොවීන්ට කාබනික හා රසායනික යන පොහොර වර්ග දෙකම වගාවේ නියමිත වෙලාවට රජයෙන් ලැබුණොත් ඉතාම සාර්ථක වී අස්වැන්නක් ගන්න පුළුවන්. ” යැයි කියාය.\n\nඌව පළාත් සමූහ – ප්‍රසන්න පත්මසිරි",
       "URL": "https://www.dinamina.lk/2023/08/15/provincial-news/14017/%e0%b6%9a%e0%b7%8f%e0%b6%b6%e0%b6%b1%e0%b7%92%e0%b6%9a-%e0%b7%84%e0%b7%8f-%e0%b6%bb%e0%b7%83%e0%b7%8f%e0%b6%ba%e0%b6%b1%e0%b7%92%e0%b6%9a-%e0%b6%b4%e0%b7%9c%e0%b7%84%e0%b7%9c%e0%b6%bb-%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/94/"
}