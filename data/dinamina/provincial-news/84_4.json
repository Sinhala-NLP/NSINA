{
       "Source": "dinamina",
       "Timestamp": "August 21, 2023 1:03 am",
       "Headline": "පාසලේ පරිගණක විද්‍යාගාරය කැඩූ  ආදි සිසුවා බඩු එක්ක මාට්ටු",
       "News Content": "තමා ඉගෙනගත් පාසලේ පරිගණක විද්‍යාගාරය කඩා එහි තිබූ පරිගණක ඇතුලු උපකරණ තොගයක් සොරකම් කළ ආදි සිසුවෙක් සැකපිට අත්අඩංගුවට ගත් බව ඌරගස්මංහන්දිය පොලීසිය පවසයි.\n\nමෙසේ සැකපිට අත්අඩංගුවට පත්ව ඇත්තේ ගිණිගල පෙදෙස ඌරගස්මංහන්දිය පදිංචි වයස අවුරුදු 22ක තරුණයෙකි. සැකකරු අත්අඩංගුවට ගත් අවස්ථාවේ හෙරොයින් මිලි ග්‍රෑම් 5100 ක් සන්තකයේ තිබූ බව ද පොලීසිය කියයි.\n\nඉකුත් 12 වන සෙනසුරාදා දින පොලිස් ජංගම සංචාර රාජකාරී සදහා යොදවා සිටි නිලධාරින් උතුරු මාගල ප්‍රෙද්ශයේ පාසලක ආරක්ෂාව පරික්ෂා කළ නිලධාරින්ට විදුහලේ පරිගණක විද්‍යාගාරයේ දොර කඩා ඇති බව නිරීක්ෂණය වී ඒබව විදුහල්වතිවරයා දැනුම්වත් කර තිබිණ.\n\nඒ අනුව පාසලේ ගුරුවරුන් විසින් ලබා දුන් සොරකම් කළ භාණ්ඩ ලේඛනය අනුව පොලිස් විමර්ශන ආරම්භ\n\nකෙරිණ.පොලිස් නිලධාරින් පාසල අවට සිද්ධියට සැකකට යුතු පුද්ගලයන් කිහිපදෙනෙකුගෙන් කළ ප්‍රශ්න කිරීම් අනුව සැකකටයුතු පුද්ගලයෙකු අත්අඩංගුවට ගෙන තිබිණ.\n\nසැකකරු පොලීසියට පරස්පර උත්තර දෙමින් සිටියදී ඉකුත් 17 බ්‍රහස්පතින්දා සොරකම් කළ භාණ්ඩ වලට කිසියම් කුඩු වර්ගයක් ඉස පාසල අසලට ගෙනත් දමා තිබිණ.පොලිස් නිල සුනඛ සහාය ලබා ගැනීම බෙහෙවින් සාර්ථක වූයේය.භාණ්ඩ වල සාක්ෂි විනාශ කිරීමට කිසියම් කුඩු වර්ගයක් ඉස තිබුණද තාරා නම් නිල සුනඛ බැල්ලිය සැතපුම් දෙකක් පමණ පාගමනින් ගොස් පොලිස් අත්අඩංගුවේ සිටි සැකකරුගේ නිවසේ ඔහුගේ කාමරයට ගොස් ඉදගත් බව පොලීසිය කියයි.\n\nඒ මොහොතේ පටන් සැකකරු සියල්ල පොලිසිය ඉදිරියේ පාපොච්චාරණය කර ඇත.\n\nසොරකම් කළ භාණ්ඩ අතර ඩෙස්ටොප් පරිගණකයකට අයත් මොනිටරයක්,සී.පී.යූ.එකක්,යතුරු පුවරුවක්,වී.ජී.ඒ.කේබල් තුනක්,ප්ලග් කේබල් තුනක්,ස්පීකර් හතරක්,මුවසි එකක් හා මල්ටි මීඩියා ප්‍රොජෙක්ටරයක් තිබිණ.සොරකම් කළ භාණ්ඩ වලින් කොටසක් පාසල අසලට ගෙනත් දමා තිබූ ඉතිරි භාණ්ඩ\n\nසැකකරුගේ නිවස පිටුපස සගවා තිබී ලබාදුන් බව ද පොලීසිය කියයි.\n\nඇල්පිටිය කොට්ඨාසය භාර ජ්‍යෙෂ්ඨ පොලිස් අධිකාරී අයිත යූ. කේ.ලොකුහෙට්ටි මහතාගේ හා පොලිස් අධිකාරී 1 ඇල්පිටිය මහේෂ් කුමාරසිංහ මහතාගේ උපදෙස් පරිදි ඌරගස්මංහන්දිය පොලිස් ස්ථානාධිපති ප්‍රධාන පොලිස් පරික්ෂක පී.එල්.කීර්තිසිංහ මහතාගේ මග පෙන්වීම යටතේ අපරාධ අංශයේ ස්ථානාධිපති පොලිස් පරික්ෂක හර්ෂ ද සිල්වා මහතාගේ මෙහෙයවීමෙන්පොලිස් පරික්ෂක නිසංසල වික්‍රමසිංහ,පොලිස් සැරයන් 58494ශාන්ත,පොලිස් සැරයන් 14643 ප්‍රේමරත්න හා පොලිස් කොස්තාපල් 103482 ලක්ෂාන් යන නිලධාරීහු මෙම වැටලීම කළහ.සැකකරු අධිකරණයට ඉදිරිපත් කිරීමට නියමිතව තිබිණ.\n\nබලපිටිය – දිලිප් නිශ්ශංක, අහුන්ගල්ල සමූහ – අනුර යසමිත් බළපිටිය සමූහ – ප්‍රියශාන්ත ද සිල්වා",
       "URL": "https://www.dinamina.lk/2023/08/21/provincial-news/15704/%e0%b6%b4%e0%b7%8f%e0%b7%83%e0%b6%bd%e0%b7%9a-%e0%b6%b4%e0%b6%bb%e0%b7%92%e0%b6%9c%e0%b6%ab%e0%b6%9a-%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b6%9c%e0%b7%8f%e0%b6%bb%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/84/"
}