{
       "Source": "dinamina",
       "Timestamp": "September 7, 2023 2:44 am",
       "Headline": "කදිරවේලි රක්ෂිතය  වැනසූ තිදෙනෙක්  අත්අඩංගුවට",
       "News Content": "කදිරවේලි රක්ෂිතට අනවසරයෙන් ඇතුළුවී අක්කර 02ක ස්වභාවික පරිසරය වනසමින් සිටි පුද්ගලයන් තිදෙනකු පොලිස් විශේෂ කාර්ය බළකාය නිලධාරීන් පිරිසක් විසින් පෙරේදා (05) අත්අඩංගුවට ගෙන තිබේ.\n\nපොලිස් විශේෂ කාර්ය බළකායේ නිලධාරීන්ට ලද තොරතුරක් මත වාකරේ පොලිස් වසමේ කදිරවේලි රක්ෂිතයේ මානියාටු මඩු ප්‍රදේශයේදී වැටලීමක් සිදු කර ඇත. එහිදී අනවසරයෙන් රක්ෂිතයට ඇතුළුවී ස්වභාවික පරිසරයේ ජෛව විවිධත්වයට සහ පරිසරයට දැඩි හානි ගෙන දෙමින් අක්කර 02ක පමණ ප්‍රමාණයක් වනසමින් සිටි කදිරවේලි ප්‍රදේශයේ පදිංචි වයස අවුරුදු 42, 43 සහ 63ක් වන පුද්ගලයන් තිදෙනකු සහ කැති 03ක් මෙලෙස අත්අඩංගුවට ගෙන වැඩිදුර විමර්ශන කටයුතු සඳහා වාලච්චේන අඩවි වන නිලධාරී කාර්යාලය වෙත භාරදී ඇත.\n\nපොලිස් විශේෂ කාර්ය බළකාය වාකරේ කඳවුරේ නිලධාරීන්ට ලද තොරතුරකට අනුව විශේෂ කාර්ය බළකාය අණ දෙන නිලධාරී, නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි, වවුනියාව කලාපය භාර ජ්‍යෙෂ්ඨ පොලිස් අධිකාරී එම්. කේ. බී. එස්. එන්. ගුණරත්න මහතාගේ මෙහෙයවීමෙන්, සහකාර පොලිස් අධිකාරී ඊ. ඒ. එම්. දයාරත්න මහතාගේ අධීක්ෂණය යටතේ විශේෂ කාර්ය බළකාය වාකරේ කඳවුරේ අණ දෙන නිලධාරී පොලිස් පරීක්ෂක බී. යු. එස්. විජේසිංහ ඇතුළු නිලධාරීන් කණ්ඩායමක් විසින් මේ වැටලීම සිදු කර තිබේ.\n\nරක්ෂණ ශ්‍රියන්ත",
       "URL": "https://www.dinamina.lk/2023/09/07/provincial-news/20124/%e0%b6%9a%e0%b6%af%e0%b7%92%e0%b6%bb%e0%b7%80%e0%b7%9a%e0%b6%bd%e0%b7%92-%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ba-%e0%b7%80%e0%b7%90%e0%b6%b1%e0%b7%83%e0%b7%96-%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/59/"
}