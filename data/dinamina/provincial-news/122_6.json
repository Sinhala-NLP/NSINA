{
       "Source": "dinamina",
       "Timestamp": "July 25, 2023 1:00 am",
       "Headline": "මත් ජාලයක ජාවාරමුන් දෙන්නෙකු ලක්ෂ 7ක මත් එක්ක අල්ලයි",
       "News Content": "මත්ද්‍රව්‍ය බෙදාහැරීමේ සංවිධානාත්මක ජාලයකට සම්බන්ධ පුද්ගලයන් දෙදෙනෙක් රුපියල් ලක්ෂ 7කට ආසන්න මත්ද්‍රව්‍ය තොගයක් සමඟ අත්අඩංගුවට ගත් බව කැස්බෑව පොලිසිය කියයි\n\nසැකකටයුතු පුද්ගලයන් දෙදෙනෙක් කැස්බෑව තානායම් පාරට හැරෙන හන්දිය අසල රැඳී සිටින බවට කැස්බෑව පොලිසියේ අපරාධ අංශයේ පොලිස් සැරයන් 75769 ජයතුංග නිලධාරියාට ලද රහසිගත තොරතුරුකට අනුව සැකකරුවන් දෙදෙනා අත්අඩංගුවට ගෙන තිබේ.\n\nඅත්අඩංගුවට ගත් සැකකරුවන් දෙදෙනා පොලිසියට රැගෙනවිත් සිදු කළ පරික්ෂාවේදී එක් පුද්ගලයකු සන්තකයේ මත්කුඩු ග්‍රෑම් 13 මිලිගෑම් 10ක් හා අනෙක් සැකකරු සන්තකයේ මත් කුඩු මිලිග්‍රෑම් 420ක් තිබී පොලිස් භාරයට ගත් බව පොලිස් නිලධාරියෙක් පැවැසීය. සැකකරුවන් දෙදෙනාගෙන් සිදු කළ ප්‍රශ්න කිරීමේදී පරස්පර ප්‍රකාශ නිකුත් කර ඇති අතර, මෙම සැකකරුවන් දෙදෙනා කිසියම් පුද්ගලයකුට මත්කුඩු ලබා දීම සඳහා මෝටර් රථයකින් මෙම ස්ථානයේ බස්සවා ගොස් තිබූ බව විමර්ශනවලදී අනාවරණය වූ බව පොලිසිය සඳහන් කළේය.\n\nගල්කිස්ස සහ හික්කඩුව පදිංචි සැකකරුවන් කැස්බෑව මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nබණ්ඩාරගම බිමල් ජයසිංහ",
       "URL": "https://www.dinamina.lk/2023/07/25/provincial-news/9034/%e0%b6%b8%e0%b6%ad%e0%b7%8a-%e0%b6%a2%e0%b7%8f%e0%b6%bd%e0%b6%ba%e0%b6%9a-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b7%94%e0%b6%b1%e0%b7%8a-%e0%b6%af%e0%b7%99%e0%b6%b1%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/122/"
}