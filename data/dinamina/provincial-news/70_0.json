{
       "Source": "dinamina",
       "Timestamp": "August 29, 2023 3:04 am",
       "Headline": "පොලිස් නියෝගයත් නොතකා උඩවලව මහ විදුහල් භූමියේ ගස් 30ක් කපලා",
       "News Content": "පාසල ආරම්භයටත් පෙර තිබූ ගසුත් ඒ අතර\n\nසංරක්ෂණය කළ යුතු කිරින්ද ගසකුත් කපලා\n\nගස් කැපුවේ බලධාරීන්ට කියලයි –\nවිදුහල්පති\n\nදැඩි නියඟය හේතුවෙන් බීමට සහ කෘෂිකාර්මික කටයුතු සඳහා ජලය නොමැතිව නියඟයෙන් වේලෙන උඩවලව මෑත වකවානුව තුළ දැඩි කතාබහට\nලක්ව ඇති ප්‍රදේශයකි. එවැනි පසුුබිමක් යටතේ දිර්ඝ කාලයක් තිස්සේ දහස් සංඛ්‍යාත සිසු පරපුරකට සෙවන සැපයූ උඩවලව මහා විද්‍යාලය තුළ තිබූ ජීවයට හුස්ම දෙන වටිනා ගස් 30ක් නීත්‍යනුකූල නොවන ආකාරයෙන් කපා දැමීමට විරෝධය දක්වා පෙරේදා (27) දින එම පාසල ඉදිරිපිට මාර්ගයේ විරෝධතාවයක් පැවැත්විණි.\n\nමෙලෙස කපා දැමූ ගස් අතරේ පාසල ආරම්භ කිරීමටත් පෙර සිට පැවති ඉපැරණි ගසක් සහ සංරක්ෂණය කළ යුතු ගසක් වන ‘කිරින්ද’ ගසක් ද වේ. ඊට අමතරව කොහොඹ, තේක්ක වැනි වටිනා ගස් කිහිපයක් ද කපා දමා තිබේ.\n\nමේ මහා අපරාධය සම්බන්ධයෙන් පාසලේ ආදි ශිෂ්‍ය සංගමය පවසන්නේ මෙලෙස නියඟයෙන් වේලෙන උඩවලව පාසලේ ගස් කපා දැමීම සිදු කරන්නේ පාසලේ විදුහල්පතිවරයා සහ ඇඹිලිපිටිය කලාප අධ්‍යාපන අධ්‍යක්ෂකවරයා එක්ව බවයි. මෙම මහා අපරාධයට එරෙහිව මහජනතාව විසින් උඩවලව පොලිසිය වෙත පැමිණිල්ලක් ද ඉදිරිපත් කර තිබේ. මේ වන විට එම පැමිණිල්ල ද විභාග වෙමින් පවතී. එලෙස පැමිණිල්ල විභාග වෙමින් පවතින පසුබිමක උඩවලව පොලිස් ස්ථානයේ ස්ථානාධිපතිවරයා විසින් නියෝග කරනු ලැබ ඇත්තේ පාසලේ අනෙකුත් කිසිදු ගසක් කපා දැමීම තහනම් බවයි. එවැනි තහනමක් පනවා තිබියදීත් නීතියට පයින් ගසමින් තවත් ගස් 31ක් කපා දැමීමට අදාළ පිරිස් මාන බලමින් සිටින බවද උද්ඝෝෂකයෝ චෝදනා කරති.\n\nමේ සම්බන්ධයෙන් උඩවලව මහා විද්‍යාලයේ විදුහල්පතිවරයා මාධ්‍ය ඉදිරියේ අදහස් දක්වමින් කියා සිටියේ, “පාසලේ පවතින ගස්වලින් පාසලට යම්කිසි ආපදාවක් සිදු වේ යැයි සිතා ඒ සම්බන්ධයෙන් අධ්‍යාපන බලධාරීන්ව ලිඛිතව දැනුම්වත් කරලයි ගස් කපා දැමීමට පියවර ගත්තේ.” යැයි කියාය. මෙහිදී පාසලේ ගස් කපා දැමීම සඳහා විදුහල්පතිවරයා ගත් තීරණයට පාසලේ සංවර්ධන සමිතියේ සමාජිකයන් පිරිසක් විදුහල්පතිවරයාට සහාය පළ කරමින් අදහස් දැක්වූහ.\n\nරක්වාන – ඉන්දික සී. කුමාර",
       "URL": "https://www.dinamina.lk/2023/08/29/provincial-news/17785/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b1%e0%b7%92%e0%b6%ba%e0%b7%9d%e0%b6%9c%e0%b6%ba%e0%b6%ad%e0%b7%8a-%e0%b6%b1%e0%b7%9c%e0%b6%ad%e0%b6%9a%e0%b7%8f-%e0%b6%8b%e0%b6%a9/",
       "Category": "provincial-news",
       "Parent URL": "https://www.dinamina.lk/category/provincial-news//page/70/"
}