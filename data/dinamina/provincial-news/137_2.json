{
       "Source": "dinamina",
       "Timestamp": "July 5, 2023 9:08 pm",
       "Headline": "පයාගල ගෙවල්වල රත්තරන් උස්සන ‘පොතුවිල කළුවා’ අල්ලයි",
       "News Content": "කාලයක් තිස්සේ පයාගල ප්‍රදේශයේ ගෙවල් බිඳුම් රැසක් සිදු කළ ‘පොතුවිල කළුවා’ නමැති\nඅන්වර්ථ නාමයෙන් හඳුන්වන 19 හැවිරිදි සැකකරුවකු ලක්ෂ විස්සකට අධික වටිනාකමකින් යුත්\nරන් බඩු සමඟ පසුගියදා (03) පයාගල ප්‍රදේශයේදී අත්අඩංගුවට ගත් බව කළුතර කොට්ඨාස\nඅපරාධ විමර්ශන ඒකකය පැවසීය.\n\nරාත්‍රී 6.00 සිට 8.00 අතර කාලයේ කිසිවකු නොමැති නිවෙස්වලට වහලයෙන් බැස රන් බඩු හා\nමුදල් පමණක් සොරකම් කරන මෙම පුද්ගලයා 2022 වසරේ සිට පයාගල පොලිස් වසමේ පොතුවිල,\nහල්කඳවිල, වේරගල ආදී ප්‍රදේශවල ගෙවල් බිඳුම් සිදු කර ඇති අතර, ඒ සම්බන්ධයෙන්\nපැමිණිලි 09ක් ලැබී තිබූ බව පොලිසිය සඳහන් කළේය.\n\nපොලිසිය තවදුරටත් කියා සිටියේ, මෙලෙස සොරකම් කළ දේපොළ විකුණා ලබා ගත් මුදල්වලින්\nජංගම දුරකතන, බයිසිකල් ඇතුළු දෑ මිලදීගෙන කා, බී විනෝද වෙමින් මෙම පුද්ගලයා සුරසැප\nවිඳ ඇති බවයි. අහඹු ලෙස ලද තොරතුරක් මත මෙම පුද්ගලයා අත්අඩංගුවට ගෙන ප්‍රශ්න\nකිරීමේදී මෙම සොරකම් අනාවරණය වී ඇති අතර, සොරකම් කරන ලද රන් බඩුවලින් කොටසක් ඔහු\nසන්තකයේ තිබියදීත්, කොටසක් මග්ගොන හා බණ්ඩාරගම ව්‍යාපාරිකයන්ට විකුණා උණු කර\nතිබියදී රන් ගුලි ලෙසත් සොයාගෙන තිබේ. කළුතර කොට්ඨාස භාර ජ්‍යෙෂ්ඨ පොලිස් අධිකාරී\nකපිල ප්‍රේමදාස, සහකාර පොලිස් අධිකාරී 1 දුමින්ද රාජපක්ෂ යන මහත්වරුන්ගේ උපදෙස් හා\nඅධීක්ෂණයෙන් ස්ථානාධිපති ප්‍රධාන පොලිස් පරීක්ෂක සනත් කුමාර මහතාගේ මෙහෙයවීමෙන්\nපොලිස් පරීක්ෂක සුජිත් ද සිල්වා, උප පොලිස් පරීක්ෂකවරුන් වන ඉන්දික, දයාසේන,\nසැරයන්වරුන් වන 37109 රත්නායක, 44817 ගුණවර්ධන, 49251 සරත්, 69993 ජයලත්,\nකොස්තාපල්වරුන් වන 204040 නවගමුව, 33880 රණසිංහ යන නිලධාරීන් මෙම වැලීමට සහභාගි\nවූහ.\n\nපොතුපිටිය සුමිත් ප්‍රේමතිලක, හල්තොට සමූහ විනීතා මානෙල් ගමගේ",
       "URL": "https://www.dinamina.lk/2023/07/05/provincial-news/4433/%e0%b6%b4%e0%b6%ba%e0%b7%8f%e0%b6%9c%e0%b6%bd-%e0%b6%9c%e0%b7%99%e0%b7%80%e0%b6%bd%e0%b7%8a%e0%b7%80%e0%b6%bd-%e0%b6%bb%e0%b6%ad%e0%b7%8a%e0%b6%ad%e0%b6%bb%e0%b6%b1%e0%b7%8a-%e0%b6%8b%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/137/"
}