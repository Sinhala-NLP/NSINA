{
       "Source": "dinamina",
       "Timestamp": "September 4, 2023 2:21 am",
       "Headline": "ඇල්පිටියේ ගෙවල් 6ක් කැඩූ හොරු රැලම මාට්ටු",
       "News Content": "ඇල්පිටිය පොලිස් වසමේ නිවාස හයකින් සොරකම් කරන ලද රුපියල් ලක්ෂ හයකට (6,00000/-) වැඩි වටිනාකමක් යුත් ජංගම දුරකථන 10 ක් හා කාන්තා රන් මුදු 03 ක් සමඟ සැකකරුවන් සිව් දෙනෙකු ඇල්පිටිය පොලීසිය මගින් අත්අඩංගුවට ගෙන තිබේ.\n\nසැකකරුවන් පෙරේදා (02) ඇල්පිටිය මහේස්ත්‍රාත් සමීර දොඩංගොඩ මහතා වෙත ඉදිරිපත් කිරීමෙන් අනතුරුව ප්‍රධාන සැකකරු 2023 සැප්තැම්බර් 11 වන දින දක්වාත් අනෙක් සැකකරුවන් තිදෙනා 2023 සැප්තැම්බර් 04 වන දින දක්වාත් රක්ෂිත බන්ධනාගාරගත කිරීමට නියෝග කළේය.\n\nමෙසේ රක්ෂිත බන්ධනාගාරගත කරන ලද්දේ ප්‍රධාන සැකකරු ගෝනාතිත්පල, ඇත්කදුර පදිංචි මාජුවානගමගේ දසුන් සංජය (24), දැඩිවිල, ඇත්කඳුර පදිංචි කොද්දුරුආරච්චිගේ රුවන්ත පෙරේරා (26), එම ලිපිනයේම පදිංචි කොද්දුරුආරච්චිගේ මධුෂාන් පෙරේරා (22), සහ පන්සල්ගොඩැල්ල, ඇල්පිටිය ලිපිනයේ පදිංචි කුඩාකංකානම්ගේ නුවන් ප්‍රභාත් මධුසංක (26) යන සිව් දෙනාය.\n\nඇල්පිටිය, පිටුවල ප්‍රදේශයේ නිවසකට ඇතුළු වී සොරකම් කරමින් සිටියදී නිවැසියන් හා ගම්වැසියන් එක්ව ප්‍රධාන සැකකරු කොටුකර පොලිසියට දැනුම් දීමෙන් පසු ඇල්පිටිය පොලීසිය විසින් සැකකරුවන් අත් අඩංගුවට ගෙන තිබේ. ප්‍රධාන සැකකරුගෙන් ප්‍රශ්න කිරීමෙන් පසු ඊට අනුබල දුන් අනෙක් සැකකරුවන් තිදෙනා ද අත්අඩංගුවට ගත් බවත් ප්‍රධාන සැකකරු දීර්ඝ කාලයක සිටම මත්ද්‍රව්‍යවලට ඇබ්බැහි වූවෙකු බව පොලිස් පරික්ෂණ වලදී තහවුරු වූ බවත් ඇල්පිටිය පොලීසිය කියයි.\n\nසැකකරුවන්ගෙන් ප්‍රශ්න කිරීමෙන් පසු ඇපල් වර්ගයේ ජංගම දුරකථන දෙකක් (02), රෙඩ්නි වර්ගයේ ජංගම දුරකතන දෙකක් (02) සමඟ ජංගම දුරකතන 10 ක් කාන්තා රන්මුදු 03 ක් පොලීසිය විසින් සොයාගෙන තිබේ. ඇතැම් දුරකතන විවිධ ප්‍රදේශවලට අලෙවිකර තිබියදී මෙන්ම රන්මුදු කොටස් කර තිබියදී සොයාගත බව ඇල්පිටිය පොලීසියේ ප්‍රකාශකයෙක් සඳහන් කළේය.\n\nඇල්පිටිය මුලස්ථාන පොලිස් පරික්ෂක අනුර විජේසිංහ මහතාගේ මෙහෙයවීම මත අපරාධ විමර්ශන අංයේ ස්ථානාධිපති පොලිස් පරීක්ෂක ඉන්ද්‍රජිත් වැල්ලගේ ඇතුළු පොලිස් නිලධාරී පිරිසක් වැඩිදුර පරීක්ෂණ පවත්වති.\n\nඡායාරූප\nසැකකරුවන්ගෙන් ප්‍රශ්න කිරීමෙන් අනතුරුව සොයා ගන්නා ලද ජංගම දුරකතන\nජයකාන්ත ලියනගේ – බළපිටිය විශේෂ",
       "URL": "https://www.dinamina.lk/2023/09/04/provincial-news/19219/%e0%b6%87%e0%b6%bd%e0%b7%8a%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a-%e0%b6%9c%e0%b7%99%e0%b7%80%e0%b6%bd%e0%b7%8a-6%e0%b6%9a%e0%b7%8a-%e0%b6%9a%e0%b7%90%e0%b6%a9%e0%b7%96-%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/64/"
}