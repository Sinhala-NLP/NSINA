{
       "Source": "dinamina",
       "Timestamp": "July 19, 2023 1:00 am",
       "Headline": "පාපන්දු තරගය අතරතුර ආධාරකරුවන් දෙපිරිසක් ගැටී 9ක් රෝහලේ",
       "News Content": "* ගමනාගමනයට බාධා\n* පාර පුරා වීදුරු කටු හා බෝතල්\n* තරගයත් අැනහිටී\n\nයාපනයේ නාවන්තුරේ ක්‍රීඩාංගණයේ පැවති පාපන්දු තරගාවලියක් අතරතුර දෙපිලට අයත් ආධාරකරුවන් දෙපිරිසක් අතර ඇතිවූ ගැටුමකින් තරුණයින් 9 දෙනෙකු තුවාල ලබා පෙරේදා (17) රෝහල්ගත කොට තිබේ.\n\nමුලින්ම මෙම ගැටුම හටගත් අවස්ථාවේදී පොලිස් නිලධාරීන් පිරිසක් පැමිණ සිද්ධිය සමථයකට පත් කොට ඇත.\n\nපසුව දෙවන අවස්ථාවේදී ඉතා බිහිසුණු ලෙස මේ දෙපිරිස එකිනෙකාට පහර දී ගත් අතර, එම ප්‍රහාර සඳහා ක්‍රීඩාංගණයේ තිබූ යකඩ කොටස් ද වීදුරු බෝතල් කඩා එම කොටස් ද ප්‍රයෝජනයට ගෙන තිබේ.\n\nපාපන්දු තරගය නැරඹීමට පැමිණ සිටි නාවන්තුරේ ප්‍රාදේශීය ලේකම්වරයා වහාම මේ පිළිබඳව දැනුම්දීමෙන් පසුව පොලිස් විශේෂ කාර්ය බළකායේ නිලධාරීන් පිරිසක් පැමිණ සිද්ධිය සමථයකට පත් කළද යළිත් වරක් ක්‍රීඩාංගණයෙන් පිටතදී මේ දෙපිරිස රාත්‍රී කාලයේදී මහපාරේ එකිනෙකාට පහර දීගෙන තිබේ.\n\nමෙම ගැටුම නිසා පාපන්දු තරගය ද නතර කිරීමට සිදු වූ අතර, තරුණයින් දෙපිරිසම රාත්‍රියේදී මහ පාරේ ගුටි ඇනගත් අවස්ථාවේදී ගමනාගමන කටයුතුවලට බාධා එල්ල වී ඇති අතර, පහරදීමට යොදාගත් වීදුරු හා බෝතල් කටු විසිරීයාම නිසා මාර්ග‍ෙය් ගමනාගමනය අවදානම් සහගත තත්ත්වයකට පත්ව ඇත.\n\nසිද්ධිය සම්බන්ධයෙන් පරීක්ෂණ මෙහෙයවන නාවන්තුරේ පොලිසිය තරුණයින් 14 දෙනෙකු අත්අඩංගුවට ගෙන ප්‍රකාශ සටහන් කරගෙන ඇති අතර, පරීක්ෂණ කටයුතු තවදුරටත් සිදු කරගෙන යයි.",
       "URL": "https://www.dinamina.lk/2023/07/19/provincial-news/7402/%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%ad%e0%b6%bb%e0%b6%9c%e0%b6%ba-%e0%b6%85%e0%b6%ad%e0%b6%bb%e0%b6%ad%e0%b7%94%e0%b6%bb-%e0%b6%86%e0%b6%b0%e0%b7%8f%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/128/"
}