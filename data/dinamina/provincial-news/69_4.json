{
       "Source": "dinamina",
       "Timestamp": "August 30, 2023 1:37 am",
       "Headline": "ජපානයේ රැකියා පෙන්වා මුදල් වංචා කර රිමාන්ඩ්",
       "News Content": "තරුණයින් තිදෙනෙකුට ජපානයේ රැකියා ලබා දෙන බව පවසා අත්තිකාරම් වශයෙන් කියා රුපියල් තුන් ලක්ෂ පනස් නව දහස් පන්සීයක මුදලක් ලබා ගෙන වංචා කර ඇති බව කියන සැකකරුවෙකු මේ මස 11 වනදා දක්වා රිමාන්ඩ් භාරයේ රඳවා තැබීමට අත්තනගල්ල අංක 02 මහේස්ත්‍රාත් මංජුල කරුණාරත්න මහතා පෙරේදා (28) පස්වරුවේ නියෝග කළේය.\n\nවැල්ලම්පිටිය වෙලේවත්ත ප්‍රදේශයේ පදිංචි ජී. සජිත් ලක්ෂාන් නැමැත්තෙකු එසේ රිමාන්ඩ් කැරිණි.\n\nනිට්ටඹුව ප්‍රදේශයේ පදිංචි තරුණයින් තිදෙනෙකුට ජපානයේ රැකියා ලබා දෙන බව පවසා මූලික වියදම් වශයෙන් කියා රුපියල් එක් ලක්ෂ දහ අට දහස් පන්සීයක්, රුපියල් අනූ පන් දහසක් හා රුපියල් හැත්තෑ පන් දහසක් වශයෙන් තිදෙනාගෙන් රුපියල් තුන් ලක්ෂ පනස් නව දහස් පන්සීයක මුදලක් අත්තිකාරම් වශයෙන් ලබා ගෙන වංචා කර ඇති බවට ලද පැමිණිලි වලට අනුව නිට්ටඹුව පොලිසිය පරීක්ෂණ පවත්වා සැකකරු අත් අඩංගුවට ගෙන තිබිණ.\n\nනිට්ටඹුව පොලිසියේ නඩු මෙහෙයුම් අංශයේ ස්ථානාධිපති ප්‍රධාන පොලිස් පරීක්ෂක ජී. ඩබ්ලිව්. ඇල්. රවීන්ද්‍ර මහතා කරුණු දක්වමින් සැඟවී සිටින කාන්තාවක් තරුණයින් තිදෙනාට ජපානයේ රැකියා ලබා දෙන බව පවසා මූලික වියදම් සඳහා යැයි කියමින් තිදෙනාගෙන් රුපියල් තුන් ලක්ෂ පනස් නම දහස් පන්සීයක මුදලක් සැකකරුගේ බැංකු ගිණුමකට බැර කරවා ගෙන වංචාව කර ඇති බව පරීක්ෂණවලදී හෙළි වී ඇති බව කියා සිටියේය.\nමෙය රටපුරාම කර ගෙන යන වංචාවක් බවත් සැඟවී සිටින කාන්තාවගේ මෙහෙය වීමෙන් මහා පරිමාණයෙන් වංචාව කර ගෙන ගොස් ඇති බවත් මේ වංචාවන්ට තවත් පුද්ගලයෙකු සම්බන්ධ බවත් එම පුද්ගලයා හා කාන්තාව සැඟවී සිටින බවත් ඔවුන් දෙදෙනා අත්අඩංගුවට ගැනීම සඳහා වැඩිදුරටත් පරීක්ෂණ පවත්වා ගෙන යන බවද ප්‍රධාන පොලිස් පරීක්ෂකවරයා කීය.\n\nපොලිසියේ කරුණු දැක්වීම් වලින් අනතුරුව එසේ සැකකරු රිමාන්ඩ් භාරයේ රඳවා තැබීමට නියෝග කැරිණි.\nනැවත කැඳවීම සැප්තැම්බර් මස 11 වනදාට කල් තැබිණ.\n\nනිට්ටඹුව පොලිසියේ නඩු මෙහෙයුම් අංශයේ ස්ථානාධිපති ප්‍රධාන පොලිස් පරීක්ෂක ජී.ඩබ්ලිව්.ඇල්. රවීන්ද්‍ර හා එහි පොලිස් සැරයන් එච්. ආර්. ඇස්. කුමාර යන මහත්වරු පැමිණිල්ල මෙහෙය වූහ.\n\nවේයන්ගොඩ විශේෂ",
       "URL": "https://www.dinamina.lk/2023/08/30/provincial-news/18121/%e0%b6%a2%e0%b6%b4%e0%b7%8f%e0%b6%b1%e0%b6%ba%e0%b7%9a-%e0%b6%bb%e0%b7%90%e0%b6%9a%e0%b7%92%e0%b6%ba%e0%b7%8f-%e0%b6%b4%e0%b7%99%e0%b6%b1%e0%b7%8a%e0%b7%80%e0%b7%8f-%e0%b6%b8%e0%b7%94%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/69/"
}