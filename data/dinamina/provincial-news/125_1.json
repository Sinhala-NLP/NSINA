{
       "Source": "dinamina",
       "Timestamp": "July 21, 2023 1:00 am",
       "Headline": "බිරියට පහර දෙන සැමියාට නිවෙසට ඇතුළුවීම තහනම්",
       "News Content": "නිතර බීමත්ව පැමිණ බිරියට ඉතා අමානුෂික ලෙස පහර දීම් කරමින් විවිධ වද හිංසා කරන බව කියන වගඋත්තරකාර සැමියෙකුට ඇය පදිංචි නිවසට ඇතුළු වීම සම්පූර්ණයෙන්ම තහනම් කරමින් අත්තනගල්ල අංක 02 මහේස්ත්‍රාත් මංජුල කරුණාරත්න මහතා පෙරේදා (19) පස්වරුවේ ආරක්ෂක අතුරු ආඥාවක් නිකුත් කළේය.\n\nවේයන්ගොඩ උතුවන්බෝගහවත්ත පදිංචි ඇන්. ඒ. තුසිත කුමාර නමැත්තෙකුට එසේ බිරිය පදිංචි නිවසට ඇතුල් වීම තහනම් කෙරිණි.\n\nවගඋත්තරකරු නිතර බීමත්ව නිවසට පැමිණ ඉතා අමානුෂික ලෙස බිරියට පහර දීම් කරමින් විවිධ වද හිංසනයන් කරන බවට චෝදනා කරමින් නුංගමුව පොලිසියේ ළමා හා කාන්තා කාර්යාංශය මඟින් ගෘහස්ථ ප්‍රචණ්ඩත්වය යටතේ ඔහුට එරෙහිව නඩුවක් පවරා ඇත. එම නඩුව පෙරේදා (19) පස්වරුවේ කැඳවූ අවස්ථාවේ එක් දරු මවක් වන පැමිණිලිකාර බිරිය සාක්ෂි කූඩුවට නැඟ නුංගමුව පොලිසියේ ළමා හා කාන්තා කාර්යාංශයේ කාන්තා පොලිස් සැරයන් වීරසිංහ (5400) මහත්මියගේ මෙහෙය වීම යටතේ ප්‍රකාශයක් ලබා දීමෙන් අනතුරුව එසේ ආරක්ෂක අතුරු ආඥාවක් නිකුත් කෙරිණි.\n\nඑම ආරක්ෂක අතුරු ආඥාවට අනුව බිරිය පදිංචි නිවසට ඇතුළු වීම තහනම් කිරීම පමණක් නොව ඇයට පහර දීම් කිරීම ද සම්පූර්ණයෙන්ම තහනම් කර බිරිය පදිංචි නිවස විකිණීම හා අන්සතු කිරීමද තහනම් කෙරිණි.\n\nබිරිය පසුපස යාමද ඇයට උදවු උපකාර කරන කිසිවෙකුට හෝ පහර දීම් බිය වැද්දීම් කිරීමද සම්පූර්ණයෙන්ම තහනම් කෙරිණි.\n\nඑම ආරක්ෂක අතුරු ආඥාවේ පිටපත් වගඋත්තරකරුට හා නුංගමුව පොලිස් ස්ථානාධිපතිවරයාට භාර දීමට ද අධිකරණයේ පිස්කල්වරයාට නියෝග කෙරිණි.\n\nඑම ආරක්ෂක අතුරු ආඥාව ස්ථිර ආඥාවක් බවට පත් නොකිරීමට හේතු දැක්වීමේ පරීක්ෂණ විභාගය අගෝස්තු මස 02 වනදාට කල් තැබිණ.\n\nනුංගමුව පොලිසියේ ළමා හා කාන්තා කාර්යාංශයේ කාන්තා පොලිස් සැරයන් වීරසිංහ (5400) මහත්මිය පැමිණිල්ල මෙහෙය වූවාය.",
       "URL": "https://www.dinamina.lk/2023/07/21/provincial-news/8217/%e0%b6%b6%e0%b7%92%e0%b6%bb%e0%b7%92%e0%b6%ba%e0%b6%a7-%e0%b6%b4%e0%b7%84%e0%b6%bb-%e0%b6%af%e0%b7%99%e0%b6%b1-%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f%e0%b6%a7-%e0%b6%b1%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/125/"
}