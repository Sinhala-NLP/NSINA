{
       "Source": "dinamina",
       "Timestamp": "August 10, 2023 1:51 am",
       "Headline": "මෙරට මුහුදු සීමාවට ආ   ඉන්දු ධීවරයෝ 10ක් රිමාන්ඩ්",
       "News Content": "මුහුදු සීමා උල්ලංඝනය කරමින් මෙරට මුහුදු සීමාවට ඇතුළු වී නැඟෙනහිර මුහුදේ මසුන් අල්ලද්දී නාවික හමුදා අත්අඩංගුවට පත් වූ ඉන්දීය ධීවරයන් දස දෙනා ලබන 21 වැනිදා දක්වා බන්ධනාගාරගත කරන ලෙස ත්‍රිකුණාමල ප්‍රධාන මහේස්ත්‍රාත් ඉස්මයිල් පයාස් රසාක් මහතා ධීවර හා ජලජ සම්පත් දෙපාර්තමේන්තුවට පෙරේදා (07) නියෝග කළේය.\n\nමෙම යාත්‍රාවේ ඇති මාළු කිලෝ ග්‍රෑම් 425ක් විකුණා අධිකරණ ගිණුමේ තැන්පත් කරන ලෙස නියෝග කළ මහේස්ත්‍රාත්වරයා, ආහාරයට නුසුදුසු මාළු කිලෝ ග්‍රෑම් 500ක් විනාශ කර දැමීමට අවසර ලබා දුන්නේය. ධීවර හා ජලජ සම්පත් දෙපාර්තමේන්තුවේ ත්‍රිකුණාමල සහකාර අධ්‍යක්ෂ ඉෂාර ටී. කංකානම්ගේ මහතා අධිකරණයට ඉදිරිපත් කළ බී වාර්තාව මඟින් අධිකරණ කටයුතු අවසන් වන තෙක් ඉන්දීය ටෝලර් යාත්‍රාව හා ආම්පන්න නැඟෙනහිර නාවික ආඥාපති භාරයේ තබන ලෙස ද මහේස්ත්‍රාත්වරයා නාවික අඥාපතිට නියෝග කර තිබේ.\n\nධීවර හා ජලජ සම්පත් දෙපාර්තමේන්තුවේ ත්‍රිකුණාමල කාර්යාලයේ ධීවර නිලධාරීන් වන ජේ.ඒ.ජේ.එන්. ජයසූරිය, වී. සිවදීපන්, එන්. එම්. එන්. කේ. අයි. ගුණතිලක, සංවර්ධන නිලධාරීන් වන ඒ. එම්. එන්. ඩිරුක්, ඒ. සංජීවන් යන මහත්වරු සැකකරුවන්ගේ ප්‍රකාශ සටහන් කර ගැනීම සිදු කළහ. සහකාර අධ්‍යක්ෂ ඉෂාර ටී. කංකානම්ගේ මහතා විසින් සැකකරුවන් අධිකරණයට ඉදිරිපත් කරමින් ධීවර හා ජලජ සම්පත් දෙපාර්තමේන්තුවේ වලංගු බලපත්‍රයක් නොමැතිව 1979 අංක 59 දරන ධීවර (විදේශීය ධීවර බෝට්ටු විධිමත් කිරීමේ) පනතේ හතර වැනි වගන්තිය උල්ලංඝනය කරමින් ශ්‍රී ලංකා ජල තීරයේ මසුන් ඇල්ලීම සම්බන්ධයෙන් වරදක් කර ඇති බව මහේස්ත්‍රාත්වරයා හමුවේ පැවසීය.\n\nත්‍රිකුණාමලය විශේෂ – ඒ.ටී.එම්. ගුණානන්ද කන්තලේ සමූහ – සුමිත්‍රා කුමාරිහාමි",
       "URL": "https://www.dinamina.lk/2023/08/10/provincial-news/12937/%e0%b6%b8%e0%b7%99%e0%b6%bb%e0%b6%a7-%e0%b6%b8%e0%b7%94%e0%b7%84%e0%b7%94%e0%b6%af%e0%b7%94-%e0%b7%83%e0%b7%93%e0%b6%b8%e0%b7%8f%e0%b7%80%e0%b6%a7-%e0%b6%86-%e0%b6%89%e0%b6%b1%e0%b7%8a%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/101/"
}