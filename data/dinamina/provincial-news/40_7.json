{
       "Source": "dinamina",
       "Timestamp": "September 20, 2023 1:00 am",
       "Headline": "ප්‍රංශ සිහින දැක දැක ‘රීයුනියන්’ දූප­‍ෙත් රැඳී සිටි ශ්‍රී ලාංකික 7ක් පිටුවහල්",
       "News Content": "ප්‍රංශයේ සරණාගත පුරවැසිභාවය ලබා ගැනීම සඳහා, ප්‍රංශයට අයත් ‘ රීයුනියන් ‘ ( Reunion ) දූපත වෙත නීති විරෝධී ලෙස ගොස් සිටි ශ්‍රී ලාංකිකයන් 07 දෙනෙකු එරටින් පිටුවහල් කර පෙරේදා (18) පස්වරුවේ කටුනායක ගුවන් තොටුපොළ වෙත එවා ඇත.\n\nමොවුන් මඩකලපුව සහ පුත්තලම ප්‍රදේශවල පදිංචිකරුවන් වන අතර ඔවුන් අතරින් 06 දෙනෙකු ද්‍රවිඩ ජාතිකයන් වන අතර ඉතිරි පුද්ගලයා සිංහල ජාතිකයෙකි.\n\nමොවුන් අතරින් 04 දෙනෙකු, එක් අයෙකු රුපියල් ලක්ෂ 03 බැගින් ජාවාරම්කරුවන් වෙත ලබා දී, ශ්‍රී ලංකාවේ සිට බෝට්ටු මඟින් රීයුනියන් දූපත වෙත ගොස් තිබේ.\n\nඉතිරි තිදෙනා රුපියල් ලක්ෂ 04ක්, අමෙරිකානු ඩොලර් 1,500ක් සහ අමෙරිකානු ඩොලර් 2,000ක් බැගින් ජාවාරම්කරුවන් වෙත ලබා දී කටුනායක සිට ගුවන් මඟින් ඉන්දුනීසියාව වෙත ගොස් එතැන් සිට බෝට්ටු මඟින් සාගරය තරණය කර රීයුනියන් දූපත වෙත ගොස් තිබේ.\n\nරීයුනියන් දූපත අප්‍රිකානු මහාද්වීපයට සමීප මැඩගස්කර් දූපත ආසන්නයේ පිහිටි ප්‍රංශය විසින් පාලනය කරනු ලබන දූපතකි. එම දූපත වෙත ගොස් රැඳී සිටින පුද්ගලයන්ට සරණාගතයන් සේ සලකා පසුව ඔවුන්ට ප්‍රංශයේ පුරවැසිභාවය ලබා දීම සිදු කළහොත්, එසේ පුරවැසිභාවය ලබා ගැනීම මොවුන්ගේ අරමුණ වී තිබේ.\n\nමෙම ශ්‍රී ලාංකිකයන් 07දෙනා පෙරේදා (18) පස්වරු 01.20ට රීයුනියන් දූපතේ සිට එයා ෂීෂෙල්ස් ගුවන් සේවයේ එච්.එම්. – 9804 දරන ගුවන් යානයෙන් කටුනායක ගුවන් තොටුපොළ වෙත එවා ඇත.\n\nඑහිදී මෙම පිරිස ආගමන විගමන නිලධාරීන් විසින් භාර ගැනීමෙන් පසුව මේ පිළිබඳ වැඩිදුර විමර්ශන කටයුතු සඳහා කටුනායක ගුවන් තොටුපොළ අපරාධ පරීක්ෂණ දෙපාර්තමේන්තුවට අනුබද්ධිත තැනැත්තන් වෙළෙඳාම සහ අනවසර සංක්‍රමණ පිළිබඳ අංශයේ නිලධාරීන් වෙත භාර දී තිබේ.",
       "URL": "https://www.dinamina.lk/2023/09/20/provincial-news/23700/%e0%b6%b4%e0%b7%8a%e0%b6%bb%e0%b6%82%e0%b7%81-%e0%b7%83%e0%b7%92%e0%b7%84%e0%b7%92%e0%b6%b1-%e0%b6%af%e0%b7%90%e0%b6%9a-%e0%b6%af%e0%b7%90%e0%b6%9a-%e0%b6%bb%e0%b7%93%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/40/"
}