{
       "Source": "dinamina",
       "Timestamp": "August 25, 2023 1:00 am",
       "Headline": "44 වසරක ව්‍යාජ වෛද්‍ය මධ්‍යස්ථානය වටලා හොර දොස්තර අත්අඩංගුවට",
       "News Content": "කුරුණෑගල දිස්ත්‍රික්කයේ පොල්පිතිගම, සෞඛ්‍ය සේවා බළ ප්‍ර දේශයේ හිරියාල අඹගස්වැව ප්‍රදේශයේ වෛද්‍ය මධ්‍යස්ථානයක වෛද්‍ය නිර්දේශ නොමැතිව වසර 44ක පමණ කාලයක සිට ලක්ෂ දෙකකට වැඩි ඹෟෂධ තොගයක් සමග එය පවත්වාගෙන ගිය ඖෂධවේදියෙකු සෞඛ්‍ය අංශ හා එක්ව පෙරේදා (23) අත්අඩංගුවට ගත් බව තලමල්ගම පොලිසිය පවසයි.\n\nමෙලෙස අත් අඩංගුවට ගෙන ඇත්තේ කුරුණෑගල, ධම්බඩවත්ත ප්‍රදේශයේ පදිංචි අවුරුදු 74ක් පමණ වයසැති මධ්‍යස්ථානයේ ඹෟෂධවේදියා හා වෛද්‍යවරයා ලෙසට කටයුතු කළ තැනැත්තෙකු බව පොලීසිය පවසයි.\n\nවැල්ලව පොලිස් වසම තුළ නව පොලිස් ස්ථානයක් විවෘත කළ පසුව තලමල්ගම පොලිස් ස්ථානාධිපති පොලිස් පරීක්ෂක දේශබන්දු යු.එස්.බී. ධර්මරත්නට ලද තොරතුරු මත සිද්ධිය උසස් පොලිස් නිලධාරීන්ට හා වයඹ සෞඛ්‍ය සේවා අධ්‍යක්ෂකවරයාට දැනුම් දීමට හෙතෙම පියවර ගෙන ඇත.\n\nඒ අනුව වයඹ පළාත් සෞඛ්‍ය සේවා අධ්‍යක්ෂ සම්පත් ඉන්දික කුමාරගේ උපදෙස් මත පොල්පිතිගම ප්‍රධාන සෞඛ්‍ය වෛද්‍ය නිලධාරි ජී.ජී.එන්.ඩී. ගමගේ, කුරුණෑගල දිස්ත්‍රික් වෛද්‍ය නිලධාරි කාර්යාලයේ කණ්ඩායමක් එක්ව පොලිසිය කැටුව ගොස් මෙම ස්ථානය වටලා තිබේ.\n\nමධ්‍යස්ථානය තුළ තිබි ලිංගික ආශ්වාදය වැඩි කිරීම සදහා දෙන විවිධ වර්ගයේ මත් පෙති, මත් වෙන තවත් පෙති වර්ග, ඇදුම, හෘද රෝග, දියවැඩියාව වැනි රෝගවලට දෙන බෙහෙත් වර්ග හා ගබ්සාවන් සිදු කිරීමට භාවිතා කරන උපකරණ හා බෙහෙත් පවා සොයා ගත් බවත්, ඒ අනුව මෙම ස්ථානයේ නීති විරෝධි අයුරින් ගබ්සා මධ්‍යස්ථානයක් පවත්වාගෙන ගොස් ඇතිද යන්න සම්බන්ධව සැකයක් මතු වු බවත් පොල්පිතිගම ප්‍රධාන සෞඛ්‍ය වෛද්‍ය නිළධාරි ගමගේ පවසා සිටියේය.\n\nමොහු මෙහි රැදී බෙහෙත් වර්ග නිකුත් කරන අතර ඇතැමුන්ගේ රෝග ලක්ෂණ පරික්ෂා කොට ප්‍රතිකාර පවා කර ඇති බවට තොරතුරු හෙලි වු බවත්, සැකකාර හිත හොද දොස්තර අත් අඩංගුවට නොගන්නා ලෙසට එහි පැමිණි තරුණයින් පිරිසක් ඊට එරෙහි වෙමින් ප්‍රකාශ සිදු කළ බවත් වෛද්‍ය ගමගේ පැවසීය.\n\nඑහිදී වෛද්‍ය අංශවල කිසිදු අවසරයක් නැතිව අලෙවි කරන ලද මත් පෙති රැසක් හා ප්‍රමිතියෙන් තොර ලක්ෂ දෙකකට වැඩි ඖෂධ තොගයක් අත්අඩංගුවට ගෙන ව්‍යාජ වෛද්‍ය මධ්‍යස්ථානය සීල් කිරීමට කටයුතු කළ බව සෞඛ්‍ය අංශ පියවරගෙන ඇත.\n\nසැකකරු අත්අඩංගුවට ගැනීමට යාමේදී එතැනට පැමිණි තරුණියන් හා තරුණයන් පිරිසක් හිත හොඳ දොස්තර අත්අඩංගුවට නොගන්නා ලෙසට තමන්ට දොස් නැඟු බව ද පොල්පිතිගම සෞඛ්‍ය වෛද්‍ය නිලධාරිවරයා පවසා සිටියේය.",
       "URL": "https://www.dinamina.lk/2023/08/25/provincial-news/17039/44-%e0%b7%80%e0%b7%83%e0%b6%bb%e0%b6%9a-%e0%b7%80%e0%b7%8a%e0%b6%ba%e0%b7%8f%e0%b6%a2-%e0%b7%80%e0%b7%9b%e0%b6%af%e0%b7%8a%e0%b6%ba-%e0%b6%b8%e0%b6%b0%e0%b7%8a%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/74/"
}