{
       "Source": "dinamina",
       "Timestamp": "October 6, 2023 1:07 am",
       "Headline": "පුද්ග­ලයකු හප්පා මරා මෝටර් රිය  සඟ­වා­ගෙන සිටි සැක­කරු 17 දා දක්වා රිමාන්ඩ්",
       "News Content": "කොළඹ – මහනුවර ප්‍රධාන මාර්ගයේ ගලිගමුව, බල්ලපාන හංදියේ දී පුද්ගලයෙකු හප්පා ජීවිතක්ෂයට පත් කර පලා ගොස් අලාභ හානි සිදුව තිබුණු මෝටර් රථය අලුත් වැඩියා කිරීමට ගරාජයක සඟවා තිබුණු සැකකරු 17 වැනිදා දක්වා රක්ෂිත බන්ධනාගාර ගත කරන ලෙස කෑගල්ල මහේස්ත්‍රාත් වාසනා නවරත්න මහත්මිය පෙරේදා (04) නියෝග කළාය.\n\nමෙලෙස රක්ෂිත බන්ධනාගාර ගත කර ඇත්තේ විශ්‍රාමික නාවික හමුදා නිලධාරියෙක් වන කෑගල්ල මාදෙයියාව ෆාම්වත්ත ලිපිනයේ පදිංචිව සිටින\n52 හැවිරිදි පුස්පනේ ගල්ලත් රාළලාගේ උපාලි බණ්ඩාර ගම්ලත් නැමැති 52 හැවිරිදි පුද්ගලයෙකි.\n\nරක්ෂිත බන්ධනාගාර ගත කරන ලද සැකකරු කෑගල්ල නගරයේ කුලී පදනම මත වාහන ලබා දෙන වෙළෙඳ ව්‍යාපාරයක් පවත්වාගෙන යන බවත් කුලී පදනම මත වරකාපොළ ප්‍රදේශයේ පුද්ගලයෙකුට දී තිබූ යැයි කියන ඇල්ටෝ වර්ගයේ මෝටර් රථයක් ඉකුත් 24 වැනිදා රාත්‍රී කෑගල්ලේ සිය වෙළෙඳ ව්‍යාපාරය වෙත රැගෙන එමින් සිටිය දී බල්ලපාන හංදියේ දී පුද්ගලයෙක් කාර් රථයේ ඉදිරිපස ගැටී මීටර් 10කට ආසන්න දුරකට මාර්ගයටම විසි වී ඇති බව පැමිණිල්ල වෙනුවෙන් පෙනී සිටි පොලිසිය අධිකරණයට කරුණු වාර්තා කෙරිණ. පසුව සැකකරු මියගිය පුද්ගලයා රෝහලට භාර දීමට කටයුතු සිදු නොකර පලා ගොස් ඇති බවත් කෑගල්ල මූලස්ථාන පොලිසියේ රථවාහන අංශයේ නිලධාරින් දෙදෙනෙකු ගොස් මරණකරු රෝහලට භාර දී ඇති බවත් දන්වා සිටියේය.\n\nපසුව පොලිසිය කරන ලද විමර්ශනයකට අනුව ජීවිතක්ෂයට පත්ව සිටි පුද්ගලයා කුරුණෑගල මාවදළුපොත අංක 829/20 පළමු පටුමඟේ පදිංචිව සිටි 76 හැවිරිදි නාරායන මුදියන්සේලාගේ ආනන්ද කණුමලේ නැමැති තිදරු පියෙකු බවට හඳුනාගෙන පශ්චාත් මරණ පරීක්ෂණයකින් අනතුරුව ඉකුත් 26 වැනිදා දේහය ඥාතීන්ට භාර දී ඇත.\n\nපසුව අනතුර සිදු කරන ලද සැකකරු සම්බන්ධයෙන් කරන ලද සී.සී.ටී.වී. කැමරා දර්ශන මත හා දීර්ඝ විමර්ශනයකට අනුව පෙරේදා (04) මෝටර් රථය ගලපිටමඩ ප්‍රදේශයේ හිතවතෙකුගේ ගරාජයක සඟවා තිබියදී අත්අඩංගුවට ගෙන ඇත. පසුව ගරාජයේ හිමිකරුගේ තොරතුරු මත සැකකරු අත්අඩංගුවට ගෙන තිබුණි. සැකකරුගෙන් කරන ලද ප්‍රශ්න කිරීම් මත කෑගල්ල පිටිහුම ප්‍රදේශයේ ටෙලිකොම් ආයතනයේ විශ්‍රාමික නිලධාරිනියකට අයත් ඇල්ටෝ වර්ගයේ කාර් රථය දිනකට රුපියල් 3000ක ගෙවීම් පදනම මත ඉකුත් 20 වැනිදා ගෙන ඇති බවත්, 21 වැනිදා දින දෙකකට වරකාපොළ ප්‍රදේශයේ පුද්ගලයෙකුට දී ඔහු ආපසු දින දෙකක් ගත කර භාර නොදී ඇති බවත් පොලිසිය පැවසීය. පසුව කාර් රථය වරකාපොළ විකල්ප මාර්ගයේ යතුර සමඟ දමා ගොස් ඇති බවට ලද තොරතුරකට සැකකරු ඉකුත් 24 වැනිදා රාත්‍රී ගොස් රැගෙන එමින් සිටිය දී මෙම අනතුර සිදුව ඇති බවත් පොලිසිය පැවසීය. කාර් රථයේ ඉදිරිපස වීදුරුව හා බොඩියට සිදුව තිබුණු හානි හේතුවෙන් අලුත්වැඩියා කිරීම සඳහා ගලපිටමඩ පොලිස් වසමේ කිවුල්දෙණිය ප්‍රදේශයේ ගරාජයක තිබියදී සොයා ගෙන ඇත.\n\nපසුව සැකකරුගෙන් ප්‍රකාශයක් ගත් පොලිසිය පෙරේදා (04) කෑගල්ල මහේස්ත්‍රාත් අධිකරණයට ඉදිරිපත් කර තිබුණි. එහිදී පැමිණිල්ල වෙනුවෙන් පෙනී සිටි උප පොලිස් පරීක්ෂක සරත් ජයසුන්දර පොලිස් සැරයන් අනිල් (40286) නිලධාරින් අධිකරණයට දන්වා සිටියේ සැකකරු උපරිමයෙන් අනතුර වසන් කිරීමට සියලු කටයුතු සිදු කර ඇති බවත් පොලිසියේ උනන්දුව හා කැපවීම මත කරන ලද විමර්ශන අනුව දින 10කදී කාර් රථය හා සැකකරු අත්අඩංගුවට ගැනීමට හැකි වූ බවත් පැවසීය. විත්තිකරු වෙනුවෙන් නීතිඥ තේමිය ජයසේන මහතා පෙනී සිටියේය.",
       "URL": "https://www.dinamina.lk/2023/10/06/provincial-news/28304/%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd%e0%b6%ba%e0%b6%9a%e0%b7%94-%e0%b7%84%e0%b6%b4%e0%b7%8a%e0%b6%b4%e0%b7%8f-%e0%b6%b8%e0%b6%bb%e0%b7%8f-%e0%b6%b8%e0%b7%9d%e0%b6%a7%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/12/"
}