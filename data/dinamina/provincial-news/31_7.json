{
       "Source": "dinamina",
       "Timestamp": "September 26, 2023 1:00 am",
       "Headline": "ඌරු ගොවිපොළවල අපද්‍රව්‍ය ජාඇළ අතුරු මාවත්වලට හොර රහසේ ගෙනත් දාලා",
       "News Content": "ඌරු ගොවිපොළවල් බහුලව පවත්වාගෙන යන ජාඇළ ප්‍රදේශයේ එම ගොවිපොළවලින් බැහැරවන අපද්‍රව්‍ය ප්‍රදේශයේ අතුරු මාවත්වලට හොර රහසේ ගෙනත් දැමීමෙන් ප්‍රදේශය පුරා දුර්ගන්ධයක් හමායමින් දැඩි පරිසර හානියක් සිදුවන බව ජනතාව පවසති.\n\nඋදය පාන්දර තම රාජකාරි කටයුතු සඳහා මෙන්ම දෛනික කටයුතු සඳහාත් එම මාවත්වලින් ගමන් ගන්නා විශාල පිරිසක් ඇතුළු පාසල් දරු දැරියන් රැසක් මෙයින් දැඩි අසීරුතාවයට පත්ව ඇති බව ඔවුන් සඳහන් කර සිටිති. දඬුගම, ඒකල, මාඑළිය, නිවන්දම යන පෙදෙස්වල අතුරු මාර්ගවල සහ කඳාන ප්‍රදේශයේ සාන්ත මරියා, හල්පේ, බාලසූරිය, නාගොඩ යන මාවත්වල දෙපස ඌරු මස් අපද්‍රව්‍ය තොග පිටින් උරවල බහා දමා ඇති අයුරු ජනතාව පෙන්වා දෙයි. මේ පිළිබඳව ජාඇළ ප්‍රාදේශීය සභාවේ ලේකම් ලලිත්\n\nධර්මසේන මහතා පවසා සිටින්නේ මස්, මාළු අපද්‍රව්‍ය අතුරු මාර්ගවලට අනවසරයෙන් බැහැර කිරීම පිළිබඳව සභාවට මේ වන විට පැමිණිලි රැසක් ලැබී ඇති බවය. එසේ බැහැර කර ඇති අපද්‍රව්‍ය එම ස්ථානවලින් ඉවත් කිරීමට බැකෝයන්ත්‍ර පවා භාවිතා කිරීමට සිදුවූ බවය.\n\nමේ පිළිබඳව ජාඇළ සහ කඳාන පොලිසිය දැනුම්වත් කොට ඇති බවත්ය. ජනතාව චෝදනා කරන්නේ ප්‍රාදේශීය සභාවේ, නගර සභාවේ, ජාඇළ සෞඛ්‍ය වෛද්‍ය නිලධාරි කාර්යාලයේ මහජන සෞඛ්‍ය පරීක්ෂකවරුන් මෙන්ම ජාඇළ, කඳාන පොලිස් ස්ථානවල ස්ථාපිත කර ඇති පරිසර ආරක්ෂක අංශ මේ වන විටත් නිසි පියවර ගෙන නැති බවය.\n\nජාඇළ විශේෂ තිස්ස කොටින්කඩුව",
       "URL": "https://www.dinamina.lk/2023/09/26/provincial-news/25402/%e0%b6%8c%e0%b6%bb%e0%b7%94-%e0%b6%9c%e0%b7%9c%e0%b7%80%e0%b7%92%e0%b6%b4%e0%b7%9c%e0%b7%85%e0%b7%80%e0%b6%bd-%e0%b6%85%e0%b6%b4%e0%b6%af%e0%b7%8a%e0%b6%bb%e0%b7%80%e0%b7%8a%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/31/"
}