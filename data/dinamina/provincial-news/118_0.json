{
       "Source": "dinamina",
       "Timestamp": "July 29, 2023 1:00 am",
       "Headline": "මැදිරිගිරිය මූලික රෝහලට ලක්ෂ 10ක ඖෂධ පරිත්‍යාගයක්",
       "News Content": "මැදිරිගිරිය බෞද්ධ මධ්‍යස්ථානාධිපති පූජ්‍ය මැදිරිගිරිය අස්සජි නායක හිමිපාණන් වහන්සේ ප්‍රධාන පරිත්‍යාගශීලි මහත්ම මහත්මියන් විසින් ඖෂධ තොගය රෝහල වෙත පිරිනමන අයුරු.\n\nමැදිරිගිරිය බෞද්ධ මධ්‍යස්ථානාධිපති පූජ්‍ය අස්සජි නායක හිමිපාණන් වහන්සේ ප්‍රධාන දානපති මහත්ම මහත්මියන් පිරිසක් විසින් මැදිරිගිරිය මූලික රෝහලට රුපියල් ලක්ෂ 10ක් පමණ වටිනා ඖෂධ වර්ග පරිත්‍යාග කරන ලදී.\n\nගොවි පවුල් දාහත්දහසක් පමණ ජීවත්වන මැදිරිගිරිය ප්‍රාදේශීය ලේකම් කොට්ඨාසයේ පිහිටි ප්‍රධාන රෝහල වන මැදිරිගිරිය මූලික රෝහලේ පවතින ඖෂධ හිඟයට පිළියම් ලෙස මැදිරිගිරිය බෞද්ධ මධ්‍යස්ථානාධිපති පූජ්‍ය මැදිරිගිරියේ අස්සජි නායක හිමිපාණන් වහන්සේගේ මූලිකත්වයෙන් රුපියල් ලක්ෂ දහයක් පමණ වටිනා ඖෂධ පරිත්‍යාග කිරීම මැදිරිගිරිය මූලික රෝහල් පරිශ්‍රයේදී සිදු කෙරුණි. මෙම ඖෂධ රෝහලේ ප්‍රතිකාර ලබාගන්නා වකුගඩු රෝගීන්ට වගේම බෝ නොවන රෝග වැලඳී ප්‍රතිකාර ගැනීම සඳහා පැමිණෙන රෝගීන් සඳහා ලබාදීමට කටයුතු කරන බව රොහලේ වෛද්‍යවරුන් පවසයි. මෙම ඖෂධ ලබාදීම සඳහා විදේශීය රටවල සේවයේ නියුතු ශ්‍රී ලාංකික දානපතියන් වගේම විහාරස්ථාන දායක සභාවේ දානපති මහත්ම මහත්මියන් විශාල දායකත්වයක් ලබා දී තිබුණි. මෙම සියලු ඖෂධ මැදිරිගිරිය මූලික රෝහල් වෛද්‍ය අධිකාරි ජේ. එම්. එස්. අනුරසිරි ජයසිංහ මහතා වෙත පිරිනමන ලදී.\n\n",
       "URL": "https://www.dinamina.lk/2023/07/29/provincial-news/10092/%e0%b6%b8%e0%b7%90%e0%b6%af%e0%b7%92%e0%b6%bb%e0%b7%92%e0%b6%9c%e0%b7%92%e0%b6%bb%e0%b7%92%e0%b6%ba-%e0%b6%b8%e0%b7%96%e0%b6%bd%e0%b7%92%e0%b6%9a-%e0%b6%bb%e0%b7%9d%e0%b7%84%e0%b6%bd%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/118/"
}