{
       "Source": "dinamina",
       "Timestamp": "September 15, 2023 1:00 am",
       "Headline": "වළල්ලාවිට ආයුර්වේද සායනයක්",
       "News Content": "හෙළ වෙදකමේ සැඟවුණු රහස් රැසක ඇති ප්‍රතිකාර ක්‍රමෝපායන් මඟින් රෝගීන් පරීක්ෂා කර ප්‍රතිකාර ලබාදීමේ ආයුර්වේද සායනයක් පසුගියදා වලල්ලාවිට සුවිශුද්ධාරාම විහාරාධිපති ඌවතැන්නේ සුමන හිමියන්ගේ අනුශාසනා පරිදි ස්වේච්ඡා සංවිධාන රැසක එකමුතුවෙන් වලල්ලාවිට ශ්‍රී සුවිශුද්ධාරාම විහාරස්ථානයේදී පැවැත්විණි.\n\nබෝපිටියේ ඤාණානන්ද නායක හිමියන් සහ වලල්ලාවිට සද්ධානන්ද හිමියන් අනුස්මරණය කරමින් මෙම වෛද්‍ය සායනය පවත්වනු ලැබීය. මෙහිදී ඉතා පැරණි සැඟවුණු දේශීය ආයුර්වේද ප්‍රතිකාර ක්‍රම රැසක් මඟින් ප්‍රදේශයේ ජනතාවට ප්‍රතිකාර ලබා ගැනීමට අවස්ථාව හිමි විය. ලෝක ප්‍රසිද්ධ උදැල්ලේ වෙදකම ඇතුළු භූත විද්‍යා, සන්ධි ගැට නිල වෙදකම, චක්‍ර හීලිම් චක්‍ර ප්‍රතිකාර ක්‍රමය,මෝහන ප්‍රතිකාර, ඇතුළු රහස් ප්‍රතිකාර ක්‍රම රැසක් මඟින් මෙහිදී රෝගීන්ට ප්‍රතිකාර කරනු ලැබිය.\n\nනාගහලන්ද වෙද නිවසේ ප්‍රධානත්වයෙන් පැවති ලෝක ප්‍රසිද්ධ උදැල්ලේ වෙදකමේ ප්‍රතිකාර සඳහා රෝගීන් රැසක් එක්ව සිටි අතර, මෙහිදී ආයුර්වේද ප්‍රතිකාරවල රහස් තුළ ඇති වටිනාකම එම වෛද්‍යවරයා රෝගීන්ට සරලව පැහැදිලි කර දුන්නේය.\n\nවලල්ලාවිට, බෝපිටිය, මාකලන්දාව, තොටහ, යගිරල, ගුලවිට, කටුදොර ඇතුළු ප්‍රදේශ රැසක ජනතාව මෙම අවස්ථාවට සහභාගි වී තම නිදන්ගත රෝගවලට ප්‍රතිකාර ලබා ගත්හ.\n\n",
       "URL": "https://www.dinamina.lk/2023/09/15/provincial-news/22333/%e0%b7%80%e0%b7%85%e0%b6%bd%e0%b7%8a%e0%b6%bd%e0%b7%8f%e0%b7%80%e0%b7%92%e0%b6%a7-%e0%b6%86%e0%b6%ba%e0%b7%94%e0%b6%bb%e0%b7%8a%e0%b7%80%e0%b7%9a%e0%b6%af-%e0%b7%83%e0%b7%8f%e0%b6%ba%e0%b6%b1%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/48/"
}