{
       "Source": "dinamina",
       "Timestamp": "September 9, 2023 1:00 am",
       "Headline": "කොළඹ වටේට හෑෂ් කොකේන් සැපයූ ඉතාලි පුරවැසි ශ්‍රී ලාංකිකයා ගෝලයනුත් එක්ක දැලේ",
       "News Content": "මත්ද්‍රව්‍යවල වටිනාකම ලක්ෂ 75ක්\n\nකොළඹ අවට මහා පරිමාණයෙන් මත්ද්‍රව්‍ය ජාවාරමක් පවත්වාගෙන ගිය ඉතාලියේ පුරවැසිභාවය හිමි ශ්‍රී ලාංකිකයකු ඇතුළු තිදෙනකු රුපියල් ලක්ෂ හැත්තෑ පහකට ආසන්න වටිනාකමින් යුත් හෑෂ් සහ කොකේන් මත්ද්‍රව්‍ය තොගයක් සමඟ ඊයේ (08) අත්අඩංගුවට ගත් බව කොළඹ දකුණ කොට්ඨාස අපරාධ විමර්ශන ඒකකය පැවසීය.\n\nමෙසේ අත්අඩංගුවට ගෙන ඇත්තේ වත්තල සහ මරදාන ප්‍රදේශවල පදිංචි 25, 26 සහ 30 වයස්වල පසුවන පුද්ගලයන් තිදෙනෙකි. කොළඹ දකුණ කොට්ඨාස අපරාධ විමර්ශන ඒකකයේ නිලධාරී කණ්ඩායමක් කිරුළපන සිද්ධාර්ථ මාවත හරහා අපරාධ නිවාරණ රාජකාරියකට යමින් සිටියදී සැකකටයුතු ලෙස මාර්ගයේ රැඳී සිටි පුද්ගලයකු පරීක්ෂා කිරීමේදී ඔහු සන්තකයේ තිබී හෑෂ් මත්ද්‍රව්‍ය ග්‍රෑම් 50 මිලිග්‍රෑම් 630ක් හා කොකේන් මත්ද්‍රව්‍ය මිලිග්‍රෑම් 175ක් සොයාගෙන තිබුණි. ඒ අනුව සැකකරු අත්අඩංගුවට ගෙන වැඩිදුර ප්‍රශ්න කිරීමේදී මෙම මත්ද්‍රව්‍ය කොළඹට ප්‍රවාහනය කරන්නේ වත්තල ප්‍රදේශයේ පුද්ගලයකු බවට තොරතුරක් අනාවරණය විය. අත්අඩංගුවට ගත් පුද්ගලයා හරහා මත්ද්‍රව්‍ය තොගයක් රැගෙන එන ලෙසට ප්‍රධාන සැකකරුට දුරකතන ඇමතුමක් දී කිරුළපන ප්‍රදේශයට ගෙන්වාගෙන කිරුළපන කොළඹගේ මාවත ප්‍රදේශයේ ආවේක්ශන රාජකාරියේ රැඳී සිටි පොලිස් කණ්ඩායමක් මෝටර් රථය පැමිණෙනවාත් සමඟම එහි සිටි පුද්ගලයා අත්අඩංගුවට ගෙන තිබේ. ඔහු පැමිණි වාහනය පරීක්ෂා කිරීමේදී එහි තිබී තවත් කොකේන් මත් ද්‍රව්‍ය ග්‍රෑම් 02ක් පොලිස් භාරයට ගෙන ඇත.\n\nඑසේ අත්අඩංගුවට පත් පුද්ගලයා සමඟ වත්තල චෛත්‍යය පාර පිහිටි නිවෙසකට ගොස් එම නිවෙස පරීක්ෂා කිරීමේදී එහි අල්මාරියක සඟවා තිබූ කොකේන් ග්‍රෑම් 49 මිලිග්‍රෑම් 200 සොයා ගැනීමට හැකිවූ බව ද පොලිසිය පැවසීය. ඊට අමතරව මෙම ජාවාරමට සම්බන්ධ තවත් පුද්ගලයකු මරදාන ප්‍රදේශයේ නිවෙසක සැඟව සිටියදී හෑෂ් මත්ද්‍රව්‍ය ග්‍රෑම් 151 මිලිග්‍රෑම් 50 සමඟ අත්අඩංගුවට ගෙන තිබේ. ඒ අනුව හෑෂ් මත්ද්‍රව්‍ය ග්‍රෑම් 201 මිලිග්‍රෑම් 680ක් ද, කොකේන් මත්ද්‍රව්‍ය ග්‍රෑම් 151 මිලිග්‍රෑම් 375ක් ද සමඟ මත්ද්‍රව්‍ය ප්‍රවාහනය කළ බව පැවසෙන මෝටර් රථයක් ද පොලිස් භාරයට ගෙන තිබේ. අත්අඩංගුවට ගත් මත්ද්‍රව්‍ය තොගයේ වටිනාකම රුපියල් ලක්ෂ 75කට ආසන්න බව පැවසේ.\n\nමෙම ජාවාරමේ ප්‍රධාන සැකකරු ඉතාලි ජාතික කාන්තාවක් සමඟ විවාහ වී එහි පුරවැසිභාවය හිමි පුද්ගලයකු වන අතර, මීට මාස 6කට පමණ පෙර මෙරටට පැමිණ වත්තල ප්‍රදේශයේ නිවෙසක හිඳිමින් අවුරුදු 25ට අඩු රැකියා විරහිත තරුණයන් 15 දෙනකු පමණ දෛනික දීමනාවකට තබාගෙන මෙම මත් ජාවාරම පවත්වාගෙන ගොස් ඇති බවට තොරතුරු අනාවරණය වේ.\n\nඅත්අඩංගුවට ගත් වත්තල ප්‍රදේශයේ අනෙක් සැකකරු කේරළ ගංජා ජාවාරමකට මීට පෙර වත්තල පොලිසියෙන් අත්අඩංගුවට ගෙන බන්ධනාගාරගතව සිට ඇප මත නිදහස් වූවෙකි. සැකකරුවන් මාලිගාකන්ද අංක 2 අධිකරණයට ඉදිරිපත් කිරීම සඳහා කිරුළපන පොලිසියට භාර දීමට නියමිත අතර, ප්‍රධාන සැකකරු පිළිබඳ රඳවා ගැනීමේ නියෝග මත තවදුරටත් විමර්ශනය කිරීමට නියමිතය.\n\nසිද්ධිය සම්බන්ධයෙන් වැඩබලන කොළඹ දකුණ කොට්ඨාස භාර ජ්‍යෙෂ්ඨ පොලිස් අධිකාරී අජිත් සේරම් මහතාගේ ඍජු අධීක්ෂණය යටතේ සහකාර පොලිස් අධිකාරී කීර්තිරත්න මහතාගේ උපදෙස් මත කොට්ඨාස අපරාධ විමර්ශන ඒකකයේ ස්ථානාධිපති පොලිස් පරීක්ෂක අජිත් මහතාගේ මෙහෙයවීමෙන් කොට්ඨාස දූෂණ මර්දන ඒකකයේ ස්ථානාධිපති උප පොලිස් පරීක්ෂක සඳරුවන් අබේසිංහ, පො.කො. (89467) සම්පත්, (94081) දිසානායක, (97294) රණවීර, පො.කො.රි. (99002) ගුණසේකර ඇතුළු නිලධාරීහු වැටලීම සිදුකොට ඉදිරි පරීක්ෂණ පවත්වති.\n\n\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/09/09/provincial-news/20869/%e0%b6%9a%e0%b7%9c%e0%b7%85%e0%b6%b9-%e0%b7%80%e0%b6%a7%e0%b7%9a%e0%b6%a7-%e0%b7%84%e0%b7%91%e0%b7%82%e0%b7%8a-%e0%b6%9a%e0%b7%9c%e0%b6%9a%e0%b7%9a%e0%b6%b1%e0%b7%8a-%e0%b7%83%e0%b7%90%e0%b6%b4/",
       "Category": "provincial-news",
       "Parent URL": "https://www.dinamina.lk/category/provincial-news//page/56/"
}