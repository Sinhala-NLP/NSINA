{
       "Source": "dinamina",
       "Timestamp": "October 6, 2023 1:00 am",
       "Headline": "මහ­පාරේ ඇවි­දින එළ­හ­රක් උස්සා  මසට මැරූ කල්ලි­යක් අල්ලයි",
       "News Content": "අනුරාධපුර නගරය සහ තදාසන්න ප්‍රදේශවල මහා මාර්ගවල සැරිසරන එළ ගවයන් හොරෙන් පටවාගෙන ව්‍යාජ අංක තහඩු සවි කොට සුඛෝපභෝගී වෑන් රථයකින් දිවයිනේ විවිධ ප්‍රදේශවලට ප්‍රවාහනය කර මස් පිණිස ඝාතනය කරන කල්ලිකයක සාමාජිකයන් සිව් දෙනකු අනුරාධපුර පොලිසිය විසින් ඊයේ (05) අලුයම අනුරාධපුර යාපනය හන්දියේදී අත්අඩංගුවට ගැනිණ.\n\nමෙම අත්අඩංගුවට ගැනීම සිදු කර ඇත්තේ, අනුරාධපුර මූලස්ථාන ප්‍රධාන පොලිස් පරීක්ෂක ආර්.ඇම්. ජයවීර මහතාට ලද පෞද්ගලික තොරතුරක් මත අදාල සැකකටයුතු වෑන් රථය පරීක්ෂා කිරීමෙන් අනතුරුවය. මෙම වැටලීම සිදු කළ අවස්ථාවේ වෑන් රථයේ සිටි එක් සැකකරුවකු පළාගොස් ඇති අතර, ඔහු අත්අඩංගුවට ගැනීම සඳහා අනුරාධපුර පොලිසිය විමර්ශන ක්‍රියාත්මක කොට තිබේ. මේ අතර මැදවච්චිය ප්‍රදේශයේදී හොරෙන් පටවාගෙන ප්‍රවාහනය කරමින් සිටි එළ ගවයකු ද පොලිස් භාරයට ගෙන ඇත. අනුරාධපුර නගරයේ පදිංචි පුද්ගලයකු සහ කොළඹ ප්‍රදේශයේ පුද්ගලයන් කිහිප දෙනකු එක්ව සූක්ෂ්ම ලෙස දිගු කලක සිට මෙම ජාවාරම කරගෙන ගොස් ඇති බවට අනුරාධපුර පොලිසිය සිදු කළ විමර්ශනවලදී අනාවරණය වී තිබේ.\n\nසැකකරුවන් සහ වෑන් රථය ඊයේ (05) අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතව තිබිණි.",
       "URL": "https://www.dinamina.lk/2023/10/06/provincial-news/28266/%e0%b6%b8%e0%b7%84%e0%b6%b4%e0%b7%8f%e0%b6%bb%e0%b7%9a-%e0%b6%87%e0%b7%80%e0%b7%92%e0%b6%af%e0%b7%92%e0%b6%b1-%e0%b6%91%e0%b7%85%e0%b7%84%e0%b6%bb%e0%b6%9a%e0%b7%8a-%e0%b6%8b/",
       "Category": "provincial-news",
       "Parent URL": "https://www.dinamina.lk/category/provincial-news//page/15/"
}