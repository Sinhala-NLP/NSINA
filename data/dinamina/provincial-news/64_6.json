{
       "Source": "dinamina",
       "Timestamp": "September 4, 2023 2:14 am",
       "Headline": "STF කොස්තාපල් උඩරට කලා සංගම් ශාලාවේදී බීමතින් පිස්සු නටලා",
       "News Content": "මහනුවර ශ්‍රී දළදා මාලිගාව ආසන්නයේ පිහිටා තිබෙන උඩරට කලා සංගම් ශාලාවේ පවත්වාගෙන යන මෙහෙයුම් මැදිරියේ රාජකාරියේ යෙදී සිටිය දී බීමතින් කලහකාරි ලෙස හැසිරෙමින් එහි බිත්ති මත ප්‍රදර්ශනය කර තිබූ පැරණි ඡායාරූප 09කට පහර දී අලාභහානි සිදුකර ඒවා ගිනි තැබීමට උත්සාහ කළ බව කියන සිද්ධියක් සම්බන්ධයෙන් පොලිස් විශේෂ කාර්යා බළකායේ පොලිස් කොස්තාපල්වරයෙකු දළදා මාලිගාව පොලිස් ස්ථානය මගින් සැකපිට අත්අඩංගුවට ගනු ලැබ තිබේ.\n\nසැකකරු පෙරේදා (02) අලුයම් කාලයේ අධික ලෙස බීමතින් කලහකාරි ලෙස හැසිරෙන බවට ලද තොරතුරකට අනුව පොලීසිය එහි ගොස් ඔහු අත්අඩංගුවට ගෙන මහනුවර ජාතික රෝහලේ අධිකරණ වෛද්‍යවරයා වෙත යොමුකර වාර්තාවක් ලබාගෙන ඇත.\n\nඑම වාර්තාවට අනුව අදාළ පොලිස් කොස්තාපල්වරයා බීමතින් සිටින බව තහවුරු වූ බව පොලීසිය පවසයි. සැකපිට අත්අඩංගුවට ගත් පොලිස් කොස්තාපල්වරයා ගම්පොළ පොලිස් විශේෂ කාර්ය බළකා කඳවුරට අයත් අස්ගිරිය උප ඒකකයේ සේවය කරමින් සිට ඇති බව පොලිස් පරීක්ෂණ මගින් අනාවරණය වී තිබේ.\n\nශ්‍රී දළදා මාලිගා පොලීසියේ ස්ථානාධිපති ප්‍රධාන පොලිස් පරීක්ෂක එස්. පී. ඩබ්ලිව්. කේ. සේනාධීර මහතාගේ මෙහෙයවීමෙන් අත්අඩංගුවට ගත් සැකකරු වැඩිදුර විමර්ශන සඳහා මහනුවර මූලස්ථාන පොලීසියට බාර දී ඇත. සැකකරුගේ වැඩ තහනම් කොට ඇති බවද වාර්තා වේ.\n\nඅසේල කුරුළුවංශ",
       "URL": "https://www.dinamina.lk/2023/09/04/provincial-news/19215/stf-%e0%b6%9a%e0%b7%9c%e0%b7%83%e0%b7%8a%e0%b6%ad%e0%b7%8f%e0%b6%b4%e0%b6%bd%e0%b7%8a-%e0%b6%8b%e0%b6%a9%e0%b6%bb%e0%b6%a7-%e0%b6%9a%e0%b6%bd%e0%b7%8f-%e0%b7%83%e0%b6%82%e0%b6%9c%e0%b6%b8%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/64/"
}