{
       "Source": "dinamina",
       "Timestamp": "July 20, 2023 1:00 am",
       "Headline": "ඇල්ලේ හෝටලයක  හොර සිගරට් 5000ක්",
       "News Content": "තීරබදු රහිතව නීති විරෝධී ලෙස ආනයනය කළ බවට සැක කෙරෙන විදේශීය සිගරට් පන්දහසක් (5000) සමඟ ඇල්ල නගරයේ ව්‍යාපාරිකයකු හපුතලේ විශේෂ කාර්ය බළකා කඳවුරේ නිලධාරීන් විසින් (18දා) අත්අඩංගුවට ගනු ලැබීය.\n\nමෙසේ අත්අඩංගුවට පත්ව ඇත්තේ ඇල්ල නගරයේ හෝටලයක් සහිත වෙළඳසලක් පවත්වාගෙන යන ඇල්ල පොලිස් බලප්‍රදේශයට අයත් දෙමෝදර වත්ත කොහොවිල දෙවන කොටස යන ලිපිනයේ පදිංචි 22 හැවිරිදි පුද්ගලයෙකි.\n\nමේ පිළිබඳ විශේෂ විමර්ශන නිලධාරියකු වෙතින් ලද තොරතුරක් මත හපුතලේ විශේෂ කාර්ය බළකා කඳවුරේ පොලිස් පරීක්ෂක ජී. ඒ. බී. ලලින්ද මහතා ඇතුළු නිලධාරීන් කණ්ඩායමක් විසින් වැටලීම සිදුකර ඇති අතර, එහිදී සැකකරු සතුව තිබූ වර්ග දෙකකට අයත් විදේශීය සිගරට් බන්ඩල් 25ක අසුරන ලද අදාළ සිගරට් තොගය නිලධාරීන් භාරයට ගෙන ඇති අතර, සැකකරු හා භාණ්ඩ ඇල්ල පොලිසිය වෙත භාර දී තිබේ. ඇල්ල පොලිස් ස්ථානාධිපති ප්‍රධාන පොලිස් පරීක්ෂක අබේගුණවර්ධන මහතාගේ උපදෙස් මත වැඩිදුර පරීක්ෂණ සිදු කෙරෙන අතර, සැකකරු හා භාණ්ඩ අධිකරණය වෙත ඉදිරිපත් කිරීමට පොලිසිය පියවර ගෙන ඇත.\n\nහාලිඇළ සමූහ – ආර්. එම්. විජේරත්න",
       "URL": "https://www.dinamina.lk/2023/07/20/provincial-news/7749/%e0%b6%87%e0%b6%bd%e0%b7%8a%e0%b6%bd%e0%b7%9a-%e0%b7%84%e0%b7%9d%e0%b6%a7%e0%b6%bd%e0%b6%ba%e0%b6%9a-%e0%b7%84%e0%b7%9c%e0%b6%bb-%e0%b7%83%e0%b7%92%e0%b6%9c%e0%b6%bb%e0%b6%a7%e0%b7%8a-5000%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/126/"
}