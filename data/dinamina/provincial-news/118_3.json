{
       "Source": "dinamina",
       "Timestamp": "July 28, 2023 1:00 am",
       "Headline": "මත්පැන් ජාවාරම්කාරිය ඇතුළු පිරිසක් පොල් කඩන්නාට අමානුෂික ලෙස පහර දීලා",
       "News Content": "පොලිසියට ඔත්තු දුන්නැයි සැකකර නීති විරෝධී මත්පැන් ජාවාරම්කාරියක් සිය සැමියා සහ තවත් පුද්ගලයන් දෙදෙනකු සමඟ එක්ව පුද්ගලයෙකු වීදගම වැවේ ගිල්වමින් අමානුෂික පහරදීමක් සම්බන්ධයෙන් බණ්ඩාරගම පොලිසිය වෙත පැමිණිල්ලක් ලැබී ඇත.\n\nමෙලෙස පහර කා ඇත්තේ වයස අවුරුදු 41ක පොල් කැඩීමේ හා කුලී රැකියාවේ නිරත පුද්ගලයෙකි.\n\nඑම පුද්ගලයා ප්‍රතිකාර සඳහා බණ්ඩාරගම දිසා රෝහල වෙත ඇතුළත් කර ඇත.\n\nපහර කෑ පුද්ගලයා ඉකුත් සඳුදා 24 වැනිදා කිසියම් වූ රැකියාවක් සොයා ගැනීමට නොහැකි වීමෙන් සුපුරුදු ලෙස වීදාගම වැවේ ගල අසල රැඳී සිටි බව එම පුද්ගලයා පොලිසියට කළ පැමිණිල්ලේ සඳහන් වේ. මඳ වේලාවක දී බණ්ඩාරගම පොලිසියේ නිලධාරින් නීති විරෝධී මත්පැන් වැටලීමකට එම ස්ථානයට පැමිණ ඇති අතර පහර කෑ පුද්ගලයාගෙන් එම ප්‍රසිද්ධියේ ප්‍රචලිත මත්පැන් ජාවාරම්කාරිය මත්පැන් සඟවා තිබෙන ස්ථානය සම්බන්ධයෙන් විමසීමක් සිදු කර ඇත.\n\nඔහු එය නොදන්නා බවට පැවසීමෙන් අනතුරුව පොලිස් නිලධාරීන් පිරිස එම ස්ථානය පරීක්ෂාකර මත්පැන් පොලිස් භාරයට ගෙන ජාවාරම්කාරිය යටතේ සේවය කරන සැකකරුවෙකු ද අත්අඩංගුවට ගෙන පිටව ගොස් ඇත.\n\nමඳ වේලාවකදී පහර කෑ පුද්ගලයා එම ස්ථානයෙන් පිටවී නිවෙස කරා යමින් සිටියදී බණ්ඩාරගම වීදාගම ලෝක පිල විද්‍යාලය අසලදී මත්පැන් ජාවාරම්කාරිය සිය සැමියා සහෝදරයා හා තවත් පුද්ගලයකු සමඟ එම පුද්ගලයා අල්ලාගෙන සිවු දෙනාම විශාල පිරිසක් බලා සිටියදී එම පුද්ගලයාට බිම වැටෙන තුරු පහර දී ඇත. අනතුරුව වීදාගම වැවට ඇදගෙන ගොස් වැවේ ගිල්වමින් ගිනිසීරිය පොල්ලකින් පහර දී තිබූ බව පහර කෑ පුද්ගලයා කරන ලද පැමිණිල්ලේ සඳහන් වේ.\n\nඑම පහර දීමෙන් එම පුද්ගලයාගේ නහයෙන් ලේ වැගිරෙන්නට වීමෙන් අනතුරුව මත්පැන් ජාවාරම්කාරිය ඔහුට තර්ජනය කරමින් ඒවා වැවේ ජලයෙන් සෝදා ගන්නා ලෙසත් ගමෙන් පිටවී යන ලෙසත් තර්ජනය කළ බව එම පැමිණිල්ලේ වැඩිදුරටත් සඳහන් වේ. මෙම පහර දීමෙන් තමන්ගේ හිස සහ ශරීරයේ සෑම ස්ථානයක්ම තදබල ලෙස රිදුම් දෙන බව පහර කෑමට ලක්වූ කැලුම් බණ්ඩාර පවසයි.\n\nඑම පුද්ගලයාට පහර දීම සම්බන්ධයෙන් කඩිනම් විමර්ශනයක් සිදු කරන ලෙස බණ්ඩාරගම පොලිසියට උපදෙස් ලබා දුන් බව පාණදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ මහතා පැවසීය.\n\nබණ්ඩාරගම බිමල් ජයසිංහ",
       "URL": "https://www.dinamina.lk/2023/07/28/provincial-news/9813/%e0%b6%b8%e0%b6%ad%e0%b7%8a%e0%b6%b4%e0%b7%90%e0%b6%b1%e0%b7%8a-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b7%8a%e0%b6%9a%e0%b7%8f%e0%b6%bb%e0%b7%92%e0%b6%ba-%e0%b6%87%e0%b6%ad%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/118/"
}