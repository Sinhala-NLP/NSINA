{
       "Source": "dinamina",
       "Timestamp": "July 12, 2023 1:10 am",
       "Headline": "මත්ලෝලියා තම සිව්මස් බිලින්දා දස හැවිරිදි නොදරුවකුට දී පලා ගිහින්",
       "News Content": "හොරණ මූලස්ථාන පොලීසියේ ළමා හා කාන්තා කාර්යාංශයේ ස්ථානාධිපති කාන්තා උප පොලිස් පරීක්ෂක එල් ඩි ලියනගේ මහත්මිය බිලිඳා සිය භාරයට ගෙන පොලිසිය වෙත රැගෙන එමින්\n\nහොරණ ගල් ඒදඬුගොඩ ප්‍රදේශයේ නිවසකට පැමිණි මත්ද්‍රව්‍ය වලට දැඩිව ඇබ්බැහි වූ පුද්ගලයෙක් සිව් මසක කුඩා බිලිඳෙකු දස හැවිරිදි දරුවකු වෙත භාරදී පලාගොස් ඇතැයි හොරණ මූලස්ථාන පොලීසිය කියයි.\n\nතම පුතු නිවසේ තනිවම සිටි අවස්ථාවේදී කුඩා දරුවෙකු රැගෙන පැමිණි පුද්ගලයකු ඔහු ඉක්මනට පැමිණෙන බවට පවසා තම පුතු වෙත කුඩා බිලිඳෙකු ලබාදී පිටව ගොස් ඇතැයි ද පැය දෙකකට අධික කාලයක් ගත වුවද එම පුද්ගලයා පැමිණ නැතැයි පවසමින් කාන්තාවක් හොරණ මූලස්ථාන ප්‍රධාන පොලිස් පරීක්ෂකවරයා හමුවී ඊයේ (11) සවස පවසා තිබූ බව පොලිසිය කියයි.\n\nවහා ක්‍රියාත්මක වූ මූලස්ථාන ප්‍රධාන පොලිස් පරීක්ෂකවරයා ළමා හා කාන්තා කාර්යාංශයේ ස්ථානාධිපතිනි උප පොලිස් පරීක්ෂක එල් ඩි ලියනගේ මහත්මිය ඇතුළු නිලධාරීන් කණ්ඩායමක් නිවස වෙත පිටත් කර යවා බිලිඳා පොලිසිය වෙත රැගෙන ඒමට කටයුතු කළ බව පොලිස් නිලධාරිනියක් පැවසුවාය.\n\nබිලිඳා දමා ගිය පුද්ගලයා සම්බන්ධයෙන් තොරතුරු සෙවීමේදී එම පුද්ගලයාගේ මිත්තණිය ඊට මඳක් ඈතින් පිහිටා තිබෙන නිවසක වෙසෙන බවත් අනාවරණ වූ බව පොලිසිය කියයි.\n\nඒ අනුව මිත්තණිය පොලීසිය වෙත කැඳවා සිදු කළ ප්‍රශ්න කිරීමේදී මෙම දරුවා තම දියණියගේ පුතාගේ පුතා බවට සැක කරන බවත් නමුත් කිසිම දවසක දරුවා දැක නොතිබූ බවත් ඔවුන් අඟුරුවාතොට නාර්තුපාන ප්‍රදේශයේ පදිංචිව සිටින බවත් ඇය පොලිසියට ප්‍රකාශයක් ලබාදෙමින් පවසා ඇත.\n\nදරුවාගේ මව හොරණ ප්‍රදේශයේ ඇඟලුම් කර්මාන්ත ශාලාවක සේවය කරන්නෙක් බවට ද කරන්නියක බවට ද අනාවරණය වූ බවත් ඇය සොයා ගැනීමට ද පොලිසිය කටයුතු කරමින් සිටින බවත් උසස් පොලිස් නිලධාරියෙක් පැවැසීය.\n\nහොදින් වැඩී තිබූ බිලිඳා ඒ මොහොතේම හොරණ මූලික රෝහල වෙත යොමු කිරීමට යුතු කළ බව එම පොලිස් නිලධාරිනිය වැඩිදුරටත් පැවසුවාය.\n\nබිලිඳා දස හැවිරිදි දරුවා භාරයේ තබා පලාගිය පුද්ගලයා තදින් මත්ද්‍රව්‍යවලට ඇබ්බැහි වූවකු බවට තොරතුරු ලැබී ඇතැයි පවසන පොලිසිය ඔහු අත්අඩංගුවට ගැනීම සඳහා විශේෂ පොලිස් කණ්ඩායමක් යොදා පරීක්ෂණ ආරම්භ කළ බව පොලිසිය කියයි.\n\nපානදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ සහකාර පොලිස් අධිකාරී උදය කුමාර මහත්වරුන්ගේ උපදෙස් මත හොරණ මූලස්ථාන ප්‍රධාන පොලිස් පරීක්ෂක පි එස් පනාවල මහතාගේ මෙහෙයවීමෙන් ළමා හා කාන්තා කාර්යාංශයේ ස්ථානාධිපතිනි කාන්තා උප පොලිස් පරීක්ෂක ලියනගේ පොලිස් කොස්තාපල් 15447 ශ්‍රීයන්ත මහත්ම මහත්මීහු පරීක්ෂණ පවත්වයි.",
       "URL": "https://www.dinamina.lk/2023/07/12/provincial-news/5894/%e0%b6%b8%e0%b6%ad%e0%b7%8a%e0%b6%bd%e0%b7%9d%e0%b6%bd%e0%b7%92%e0%b6%ba%e0%b7%8f-%e0%b6%ad%e0%b6%b8-%e0%b7%83%e0%b7%92%e0%b7%80%e0%b7%8a%e0%b6%b8%e0%b7%83%e0%b7%8a-%e0%b6%b6%e0%b7%92%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/132/"
}