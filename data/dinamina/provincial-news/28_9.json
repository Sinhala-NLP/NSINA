{
       "Source": "dinamina",
       "Timestamp": "September 28, 2023 1:00 am",
       "Headline": "කෝටි ක රන් බිස්කට් ගුවනින් ගෙනා පස් දෙනෙක් රේගු දැලේ",
       "News Content": "රුපියල් දොළොස්කෝටි තිස්ලක්ෂයක් වටිනා ස්වර්ණාභරණ සහ රන් බිස්කට් තොගයක් ඩුබායි සිට නීති විරෝධී ලෙස රැගෙන ආ කාන්තාවන් සිවුදෙනෙකු සහ එක් පිරිමි පුද්ගලයෙකු ඊයේ (27) අලුයම කටුනායක ගුවන්තොටුපොළ පැමිණීමේ පර්යන්තයේදී රේගු මත්ද්‍රව්‍ය පාලන අංශයේ නිලධාරීන් පිරිසක් විසින් අත්අඩංගුවට ගෙන තිබේ.\n\nමොවුන් ඩුබායි සිට ගුවන් යානා දෙකකින් කටුනායක ගුවන් තොටුපොළ වෙත පැමිණ තිබුණි.\n\nඊයේ (27) අලුයම 01.10ට ෆ්ලයි ඩුබායි ගුවන් සේවයේ FZ 569 දරන ගුවන් යානයෙන් කාන්තාවන් තිදෙනකු සහ පිරිමි පුද්ගලයා ගුවන්තොටුපොළ වෙත පැමිණ තිබුණි.\n\nමීට අමතරව ඩුබායි සිට ඊයේ (27) අලුයම 05.25ට ශ්‍රීලන්කන් ගුවන් සේවයේ UL – 226 දරන ගුවන් යානයෙන් තවත් එක් කාන්තාවක් කටුනායක ගුවන්තොටුපොළ වෙත පැමිණ තිබුණි.\n\nමොවුන් සියලු දෙනාම කොළඹ ප්‍රදේශයේ පදිංචිකරුවන් වන අතර, ඔවුන් නිතර නිතර ගුවන් ගමන්වල යෙදෙමින් ව්‍යාපාර කටයුතුවල නිරත වන්නන් පිරිසකි.\n\nඔවුන් සිය සිරුරුවල සහ ඔවුන් රැගෙන ආ අත් බෑගයන් තුළ මෙම කිලෝ ග්‍රෑම් 06ක් බරැති ස්වර්ණාභරණ සහ රන් බිස්කට් තොගය සඟවාගෙන තිබියදී රේගු නිලධාරීන් විසින් සොයාගෙන අත්අඩංගුවට ගෙන ඇත.\n\nකටුනායක ගුවන්තොටුපොළ රේගු මත්ද්‍රව්‍ය පාලන අංශයේ නිලධාරීන් මෙම පිරිස අත්අඩංගුවේ තබා ගනිමින් මේ පිළිබඳව වැඩිදුර විමර්ශන කටයුතු ආරම්භ කර තිබේ.\n\nකටුනායක – ටී.කේ.ජී. කපිල",
       "URL": "https://www.dinamina.lk/2023/09/28/provincial-news/26039/%e0%b6%9a%e0%b7%9d%e0%b6%a7%e0%b7%92-%e0%b6%9a-%e0%b6%bb%e0%b6%b1%e0%b7%8a-%e0%b6%b6%e0%b7%92%e0%b7%83%e0%b7%8a%e0%b6%9a%e0%b6%a7%e0%b7%8a-%e0%b6%9c%e0%b7%94%e0%b7%80%e0%b6%b1%e0%b7%92%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/28/"
}