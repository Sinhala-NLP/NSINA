{
       "Source": "dinamina",
       "Timestamp": "August 15, 2023 1:33 am",
       "Headline": "බිරිය නිවසේ සිර කර ගිනි තැබූ සැමියාට වැඩ වරදී",
       "News Content": "බිරියව නිවස තුළ සිර කර නිවසට ගිනි තැබූ සැමියකු ඊයේ (14) අත්අඩංගුවට ගත් බව කළුතර දකුණ පොලිසිය පවසයි.\nමෙසේ අත්අඩංගුවට ගෙන ඇත්තේ කළුතර ගමගොඩ රජවත්ත ප්‍රදේශයේ පදිංචි පුද්ගලයකු බව පොලිසිය කීය.\nඅඹුසැමි යුවළ අතර කලක පටන් පවුල් ආරවුල් පැවත ඇති බවත්, සැකකරු පෙරේදා සවස බීමතින් පැමිණ සිය බිරිය කාමරයක සිටියදී ඇඳුම්, රබර් මෙට්ටය සහ කොට්ට දමා ගිනි තබා ඇති බවට මෙතෙක් කළ පරීක්ෂණවලදී තහවුරුව ඇති බවත් පොලිසිය පවසයි.\nගින්නෙන් නිවසෙහි මුළුතැන්ගෙ‍යට හානි සිදුව ඇති නමුත් පැමිණිලිකාර කාන්තාව ඇයගේ ඇඳුම් රැගෙන නිවසෙන් පිටතට පැමිණ ඇති බවද පොලිසිය සඳහන් කරයි.\nගිනි තැබූ නිවස කළුතර අපරාධ ස්ථාන පරීක්ෂණාගාර නිලධාරීන්ද පරීක්ෂා කිරීමට නියමිතව තිබුණි.\nජ්‍යෙෂ්ඨ පොලිස් අධිකාරී කපිල ප්‍රේමදාස සහ සහකාර පොලිස් අධිකාරී දුමින්ද රාජපක්ෂ යන මහත්වරුන්ගේ උපදෙස් පරිදි , මූලස්ථාන පොලිස් පරීක්ෂක රුවන් විජේසිංහ මහතාගේ මෙහෙයවීමෙන් අපරාධ අංශ ස්ථානාධිපති පොලිස් පරීක්ෂක ධම්ම්ක ද සිල්වා මහතාගේ ප්‍රධානත්වයෙන් පරීක්ෂණ පවත්වති.\n\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/08/15/provincial-news/14122/%e0%b6%b6%e0%b7%92%e0%b6%bb%e0%b7%92%e0%b6%ba-%e0%b6%b1%e0%b7%92%e0%b7%80%e0%b7%83%e0%b7%9a-%e0%b7%83%e0%b7%92%e0%b6%bb-%e0%b6%9a%e0%b6%bb-%e0%b6%9c%e0%b7%92%e0%b6%b1%e0%b7%92-%e0%b6%ad%e0%b7%90/",
       "Category": "provincial-news",
       "Parent URL": "https://www.dinamina.lk/category/provincial-news//page/94/"
}