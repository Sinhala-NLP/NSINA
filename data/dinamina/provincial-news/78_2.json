{
       "Source": "dinamina",
       "Timestamp": "August 23, 2023 1:00 am",
       "Headline": "ඇසළ පෙරහරට ආ අයට වැඩි මිලට අරක්කු විකුණලා",
       "News Content": "ඇසළ පෙරහර වෙනුවෙන් මහනුවර නගරයේ මත්පැන් අළෙවි ස්ථාන වසා තිබිය දී මහනුවර මධ්‍යම වෙළෙඳ පොළ ආසන්නයේ වැඩි මිලට අරක්කු විකුණමින් සිටි පුද්ගලයෙකු ඇතුළු නීති විරෝධී ක්‍රියා සිදුකළ 25 දෙනෙකු මහනුවර පොලීසියේ කණ්ඩායමක් විසින් පෙරේදා (21) දින හදිසි සෝදිසි කිරීමක දී අත්ඩංගුවට ගනු ලැබ තිබේ.\n\nමත්පැන් වැඩි මිලට අළෙවි කළ පුද්ගලයා අත්අඩංගුවට ගන්නා අවස්ථාවේ ඔහු සතුව අරක්කු කාලේ බෝතල් 08 ක් තිබුණු බව පොලීසිය පවසයි.\n\nඅම්පිටිය ප්‍රදේශයේ ත්‍රිරෝද රථ සංගමයක සභාපතිවරයෙකු කසිප්පු බෝතලයක් රැගෙන ත්‍රිරෝද රථයෙන් ගමන් කරමින් සිටිය දී පොලීසිය අත්අඩංගුවට ගෙන ඇත්තේ රතු බෝක්කුව ආසන්නයේදී ය.\n\nමෙයට අමතරව මත්කුඩු,ගංජා හා අයිස් සමඟ ද පුද්ගලයින් 17 දෙනෙකු පොලීසිය අත්අඩංගුවට ගෙන තිබේ. පෙරහර මාර්ගයට අවතීර්ණ වීමට උත්සහ කිරීමේ දී ඇතිවන තද බදය මැද ගැට කැපීමට උත්සහ කළ පිරිසක් ද අත්අඩංගුවට ගත් බව පොලීසිය පවසයි.\n\nමහනුවර ජ්‍යෙෂ්ඨ පොලිස් අධිකාරි චමිල් රත්නායක මහතා ගේ උපදෙස් මත මහනුවර පොලිස් මූලස්ථානාධිපති ප්‍රධාන පොලිස් පරීක්ෂක රසික සම්පත් මහතා ගේ මෙහෙයවීමෙන් කොට්ඨාස දූෂණ මර්දන අංශයේ ස්ථානාධිපති ප්‍රධාන පොලිස් පරීක්ෂක තිලක් සමරනායක, අපරාධ අංශ ස්ථානාධිපති ප්‍රධාන පොලිස් පරීක්ෂක නලීන් ඉන්දික යන මහත්වරු ඇතුළු පිරිසක් මෙම වැටලීම සිදුකර තිබේ.",
       "URL": "https://www.dinamina.lk/2023/08/23/provincial-news/16572/%e0%b6%87%e0%b7%83%e0%b7%85-%e0%b6%b4%e0%b7%99%e0%b6%bb%e0%b7%84%e0%b6%bb%e0%b6%a7-%e0%b6%86-%e0%b6%85%e0%b6%ba%e0%b6%a7-%e0%b7%80%e0%b7%90%e0%b6%a9%e0%b7%92-%e0%b6%b8%e0%b7%92%e0%b6%bd%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/78/"
}