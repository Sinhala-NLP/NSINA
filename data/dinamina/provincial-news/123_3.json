{
       "Source": "dinamina",
       "Timestamp": "July 24, 2023 1:00 am",
       "Headline": "කෝට්ටේ ධම්මානන්ද හිමිගේ  දේහයේ කොටස්  අධිකරණ වෛද්‍ය හමුවට",
       "News Content": "කඩුවෙල, කොරතොට, රතුවිලවත්ත ප්‍රදේශයේ පිහිටි ආශ්‍රම භූමියක් තුළ තමා විසින්ම තනාගත් චිතකයක් තුළ ගිනි තබාගෙන අපවත් වූ කෝට්ටේ ධම්මානන්ද හිමියන් (82)ගේ දේහයේ කොටස් වෝහාරික අධිකරණ වෛද්‍ය චන්න පෙරේරා මහතා හමුවට ඉදිරිපත් කිරීමෙන් අනතුරුව මරණයට නිශ්චිත හේතුවක් හෙළිකර ගැනීමට නොහැකි බව පශ්චාත් වෛද්‍ය පරීක්ෂණ යේ නිගමනය විය.\n\nමෙම ස්වාමීන් වහන්සේ ගිහි කළ ව්‍යාපාරියෙක් වන අතර පැවිදි දිවියට එලඹ ඇත්තේ 2004 වසරේදීය. තමන් වහන්සේගේ ආයු කාලය අවසන් බවත් ඒ අනුව දිවි තොර කර ගන්නා බවත් සඳහන් දින පොතක් ද මහේස්ත්‍රාත් පරීක්ෂණ යේදී සලකා බැලිණි.\n\nමෙම අරනේ ආවතේව සඳහා පැමිණෙන පුද්ගලයා පැවසුවේ හිමියන් මීට පෙරත් මෙවැනි චිතකයක් දැව භාවිතයෙන් සාදා\n\nගෙන එය තුළට වී භාවනා කරන බවය. පොලිස් නිලධාරීන් මෙම ස්ථානයට ළඟා වන විටත් සියල්ල දැවී ගොස් අලු ගොඩක් පමණක් ඉතිරිව තිබී ඇත.\n\nතණකොළ කැපීමේ මැෂිමට යොදාගැනීමට ගෙනා පෙට්‍රල් කෑන් එකක් ආරාමය තුළ තිබුණද එය භාවිත කොට නොතිබිණි.නවගමුව පොලිස් ස්ථානාධිපති (ප්‍ර.පො.ප) ලයනල් සේනානායක මහතාගේ උපදෙස් මත පො.සැ(56992) රෝහිත මහතා ඇතුළු නිලධාරීහු පරීක්ෂණ මෙහෙයවති.\n\nනවගමුව සමූහ සුගත් ප්‍රේමතිලක",
       "URL": "https://www.dinamina.lk/2023/07/24/provincial-news/8728/%e0%b6%9a%e0%b7%9d%e0%b6%a7%e0%b7%8a%e0%b6%a7%e0%b7%9a-%e0%b6%b0%e0%b6%b8%e0%b7%8a%e0%b6%b8%e0%b7%8f%e0%b6%b1%e0%b6%b1%e0%b7%8a%e0%b6%af-%e0%b7%84%e0%b7%92%e0%b6%b8%e0%b7%92%e0%b6%9c%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/123/"
}