{
       "Source": "dinamina",
       "Timestamp": "September 23, 2023 1:00 am",
       "Headline": "දස වස­ර­කට පෙර පාසල් සිසු­වි­යක් දූෂ­ණය කළාට ආච්චිගේ දෙවැනි සැමියා අවු­රුදු 12ක් ඇතු­ළට",
       "News Content": "2013 වසරේදී අවුරුදු 16ක් වන පාසල් සිසුවියක බලහත්කාරයෙන් දූෂණය කළ සිද්ධියක් සම්බන්ධයෙන් පැවැති නඩු විභාගයක් අවසානයේදී ඉදිරිපත් කර තිබු චෝදනාවන්ට වරදකරු වූ විත්තිකරුවකුට හලාවත මහාධිකරණ විනිසුරු නයෝමි වික්‍රමසේකර මහත්මිය බරපතළ වැඩ සහිතව වසර 12ක සිර දඬුවමක් සහ තරුණියට වන්දි මුදලක් හා දඩ මුදලක් ගෙවන ලෙස නියම කළාය. ඒ අනුව තරුණියට වන්දි වශයෙන් රුපියල් ලක්ෂ පහක මුදලක් ගෙවීමටත්, ‍ නොගෙවන්නේ නම් එය දඩ මුදලක් වශයෙන් සලකා අයකර ගැනීමටත්, එසේ ද කළ නොහැකි නම් මාස අටක තවත් ලිහිල් සිර දඬුවමකට යටත් කිරීමටත් නියම වූ අතර, රුපියල් විසිදහසක දඩ මුදලක් ගෙවීමටත් එම මුදල නොගෙවන්නේ නම් මාස දෙකක ලිහිල්\nසිර දඬුවමක් පැනවීමටත් විනිසුරුවරිය පියවර ගත්තාය. නියම කළ සියලු සිර දඬුවම් වෙන් වෙන් වශයෙන් ‍ ගෙවී යන පරිදි නියම කර තිබේ.\n\nමෙම නඩුවේ විත්තිකරු වූයේ නාත්තන්ඩිය පනන්ගොඩ පදිංචි වර්ණකුලසූරිය අයිවන් ක්‍රිස්ටි ප්‍රනන්දු නොහොත් ‘බාප්පා’ නැමැති 56 හැවිරිදි අයෙකි. විත්තිකරු අගතියට පත් දැරියගේ මිත්තණියගේ දෙවැනි සැමියා බවද මෙහිදී හෙළි විය.\n\n2013 සැප්තැම්බර් මස 12 වන දින හෝ ඊට නුදුරු දිනයක 16 වියැති පාසල් සිසුවියක කෙ‍ළෙසා ඇති බවට ඔහුට එරෙහිව චෝදනා කර තිබුණි.\n\nතම මව හා පියා ‍ වෙන්ව සිටින අතර, තමා සිය මිත්තණියගේ රැකවරණය මත ඇගේ නිවෙසේ රැඳී සිටිමින් පාසල් යන බවත් විත්තිකරු තම මිත්තණියගේ දෙවන ස්වාමිපුරුෂයා වන බවත්, ඔහු විටින් විට එම නිවෙසට පැමිණ රැඳී සිටියදී ‍ මෙම අපරාධය සිදු වූ බවත් සාක්ෂි අනුව හෙළි විය. ඇය සිවුවතාවක් අතවරය‍ට ලක්ව ඇති බව වෛද්‍ය සාක්ෂි අනුව අනාවරණය විය.\n\nසියලු සාක්ෂිවලින් විත්තිකරු වරදකරු වී ඇති බව තීරණය විය. අතවරයට ලක්වූ දැරිය ‍ මේ වන විට විවාහ වී ඇති බවද මෙහිදී කියැවිණ. රජයේ අධිනීතිඥ තිවංක ජයවික්‍රම මහතා පැමිණිල්ල මෙහෙයවූ අතර, නීතිඥ තරංග දිසානායක සහ නීතිඥ ආසිරි වීරක්කොඩි මෙණෙවිය විත්තිකරු වෙනුවෙන් පෙනි සිටියහ.",
       "URL": "https://www.dinamina.lk/2023/09/23/provincial-news/24759/%e0%b6%af%e0%b7%83-%e0%b7%80%e0%b7%83%e0%b6%bb%e0%b6%9a%e0%b6%a7-%e0%b6%b4%e0%b7%99%e0%b6%bb-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b7%92%e0%b7%83%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/36/"
}