{
       "Source": "dinamina",
       "Timestamp": "October 9, 2023 1:00 am",
       "Headline": "සීනි කලවම් කරන හොර වැඩපළට PHI ලා පනී",
       "News Content": "දෙනියාය හෑන්පාඩ් ප්‍රදේශයේ පවත්වා ගෙන ගිය සෞඛ්‍යයට අහිතකර සුදු සීනි දුඹුරු සීනි සමඟ මිශ්‍රකර දූඹුරු සීනි ලෙස අඩු මිලට වෙළඳපොළට බෙදා හරින කර්මාන්ත ශාලාවක් සහ ගබඩාවක්\n\nවටලා සීනි කිලෝ 2000ක් හා උපකරණ කොටපොළ සෞඛ්‍ය වෛද්‍ය නිලධාරි කාර්යාලයේ මහජන සෞඛ්‍ය පරීක්ෂක නිලධාරීන් විසින් අත්අඩංගුවට ගෙන ඇත.\n\nදෙනියාය හෑන්ඩ්පාඩ් ප්‍රදේශයේ කාලයක් තිස්සේ හොර රහසේ සෞඛ්‍යයට අහිතර අන්දමින් සුදු සීනි දුඹුරු සීනි සමඟ මිශ්‍රකර ඇසුරුම් කර දුඹුරු සීනි ලෙස අඩු මිලට වෙළඳපොළට බෙදා හරින කර්මාන්ත ශාලාවක් හා ගබඩාවක් ඉකුත් 06 දින සවස මහජන සෞඛ්‍ය පරික්ෂක නිලධාරීන් විසින් වටලා තිබුණි. එහිදී සීනි කිලෝ 2000 ක් සහ උපකරණ ලෙස කොන්ක්‍රීට් මිශ්‍රණයක්, තරාදියක් ගෑස් ලිපක්, සීලරයක්, ඇසුරුම් කවර ඇතුළු භාණ්ඩ එම ස්ථානයේ තිබී සොයා ගත් බව පැවසේ. සුදු සීනි වලට රසායනික දුව්‍ය මිශ්‍රකර දුඹුරු සීනි බවට පත්කර වෙළඳපොළට බෙදා හරින බවට කොටපොල සෞඛ්‍ය වෛද්‍ය නිලධාරි කාර්යලයට ලද ලිඛිත මහජන පැමිණිල්ලක් මත වැටලීම සිදු කර තිබුණි.\n\nමහජන සෞඛ්‍ය පරික්ෂක නිලධාරීන් වැටලීම සිදු කරන අවස්ථාවේ කර්මාන්ත ශාලාව පවත්වාගෙන යන පුද්ගලයාගේ බිරිඳ පමණක් නිවසේ සිට ඇති අතර ඔහු සීනි රැගෙන ඒමට ඇඹිලිපිටිය ප්‍රදේශයට ගොස් ඇති බවට ඔහුගේ බිරිඳ මහජන සෞඛ්‍ය පරික්ෂණ නිලධාරීන්ට පවසා ඇති අතර ඒ හේතුවෙන් වැටලීම සිදු කිරීමෙන් අනතුරුව අත්අඩංගුවට ගත් සීනි හා උපකරණ නිවසේ තබා මුද්‍රා තැබීමට පියවර ගත් බවට දෙනියාය මහජන සෞඛ්‍ය පරික්ෂක ඊ. එස්. ජේ. පතිරණ මහතා පැවැසීය.\n\nඌරුබොක්ක විශේෂ ඒ. පී. දයාචන්ද්‍ර",
       "URL": "https://www.dinamina.lk/2023/10/09/provincial-news/28985/%e0%b7%83%e0%b7%93%e0%b6%b1%e0%b7%92-%e0%b6%9a%e0%b6%bd%e0%b7%80%e0%b6%b8%e0%b7%8a-%e0%b6%9a%e0%b6%bb%e0%b6%b1-%e0%b7%84%e0%b7%9c%e0%b6%bb-%e0%b7%80%e0%b7%90%e0%b6%a9%e0%b6%b4%e0%b7%85%e0%b6%a7-phi/",
       "Category": "provincial-news",
       "Parent URL": "https://www.dinamina.lk/category/provincial-news//page/9/"
}