{
       "Source": "dinamina",
       "Timestamp": "July 27, 2023 1:00 am",
       "Headline": "අසාධ්‍ය රෝගීන්ගේ ඔක්සිජන් විකුණා රෝහල් සේවකයා බූරු ගහලා",
       "News Content": "\n\nඅනුරාධපුර ශික්ෂණ රෝහලේ ප්‍රතිකාර ලබන අසාධ්‍ය රෝගීන් සඳහා සපයනු ලබන ඔක්සිජන් සිලින්ඩර, කාලයක සිට සොරකම් කර ඒවා අඩු මුදලට විකුණා, එම මුදලින් සූදු ක්‍රීඩාවේ නිරත වූ එම රෝහලේ ඔක්සිජන් සිලින්ඩර භාරව කටයුතු කළ පුද්ගලයෙකු පෙරේදා (25) අත්අඩංගුවට ගත් බව අනුරාධපුර කොට්ඨාස අපරාධ විමර්ශන අංශය පවසයි.\n\nමෙලෙස අත්අඩංගුවට පත්ව ඇත්තේ අනුරාධපුර ශික්ෂණ රෝහලේ ඔක්සිජන් සිලින්ඩර කාමරය භාරව කටයුතු කළ තිරප්පනය නිවාස 10, ප්‍රදේශයේ පදිංචි 47 හැවිරිදි පුද්ගලයෙකි. සැකකරු කාලයක සිට මෙම ජාවාරම සිදු කර ඇති බවත්, පෙරේදා (25) තලාව ප්‍රදේශයේ පුද්ගලයෙකු හට අඩි 4ක් උස ඔක්සිජන් සිලින්ඩර තුනක් රුපියල් 60,000ක මුදලකට විකිණීමට යාමේදී, පොලිස් උපාය දූතයෙකු ලවා සැකකරු ඔක්සිජන් සිලින්ඩර තුනන් සමඟ අත්අඩංගුවට ගත් බවත් පොලිසිය සඳහන් කළේය.\n\nඅත්අඩංගුවට ගත් සැකකරු මීට පෙර අවස්ථාවකදී ද ගංජා ජාවාරමක නිරත වී පොලිසියේ අත්අඩංගුවට පත්ව වැඩ තහනමකට ලක්ව, නැවත සේවයේ පිහිට වූ අයෙකු බව පොලිසිය පවසයි.\nඅත්අඩංගුවට ගත් සැකකරු ඊයේ (26) අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nඅනුරාධපුර සංචාරක – සශිනි මධුෂානි",
       "URL": "https://www.dinamina.lk/2023/07/27/provincial-news/9553/%e0%b6%85%e0%b7%83%e0%b7%8f%e0%b6%b0%e0%b7%8a%e0%b6%ba-%e0%b6%bb%e0%b7%9d%e0%b6%9c%e0%b7%93%e0%b6%b1%e0%b7%8a%e0%b6%9c%e0%b7%9a-%e0%b6%94%e0%b6%9a%e0%b7%8a%e0%b7%83%e0%b7%92%e0%b6%a2%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/119/"
}