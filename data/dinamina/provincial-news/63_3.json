{
       "Source": "dinamina",
       "Timestamp": "September 5, 2023 1:01 am",
       "Headline": "බදුල්ලේ හදිසි වැටලීම්: කුඩු, ගංජා, කසිප්පු ජාවාරමුන්ට වැඩ වරදී",
       "News Content": "බදුල්ල පොලිස් කොට්ඨාස බල ප්‍රදේශය තුළ පසුගිය අගෝස්තු මාසයේදී සිදු කළ දූෂණ මර්දන වැටලීම් හා මෙහෙයුම් 674කදී විවිධ වූ චෝදනාවන් යටතේ පුද්ගලයන් 676 දෙනකු අත්අඩංගුවට ගෙන නීතිය හමුවට ඉදිරිපත් කළ බව බදුල්ල ජ්‍යෙෂ්ඨ පොලිස් අධිකාරි කාර්යාලය පැවසීය.\n\nඒ අනුව, බදුල්ල කොට්ඨාසය භාර ජ්‍යෙෂ්ඨ පොලිස් අධිකාරී සුජිත් වෙදමුල්ල මහතාගේ උපදෙස් මත මෙම වැටලීම් හා මෙහෙයුම් කොට්ඨාසයට අයත් පොලිස් ස්ථාන, කොට්ඨාස දූෂණ මර්දන ඒකකය හා අපරාධ විමර්ශන කාර්යංශයේ නිලධාරීන් විසින් සිදු කරනු ලැබිණි. එහිදී හෙරොයින් මිලිග්‍රෑම් 43,563ක්, අයිස් මත්ද්‍රව්‍ය මිලිග්‍රෑම් 65,925ක්, ගංජා මිලිග්‍රෑම් 376155ක් සහ ගංජා පැළ 512 ක්ද, නීති විරෝධී මත්පැන් මිලිලීටර් 5,679,223ක් සහ මත්ද්‍රව්‍ය සඳහා ඇබ්බැහි වූවන් භාවිත කරන මත්පෙති 83ක් ද අත්අඩංගුවට ගැනීමට පොලිසිය සමත්ව ඇත.\n\nමීට අමතරව බලපත්‍ර නොමැති මෙරට නිෂ්පාදිත ගිනි අවි අටක් සහ මහියංගණය පූජා නගරය පිටුපස මහවැලි ගඟේ නීති විරෝධී ලෙස වැලි ගොඩ දැමීමට යොදා ගත් බෝට්ටුවක් සහ උපකරණ තොගයක් ද පොලිස් භාරයට ගැනීමට කටයුතු කළ බව පොලිසිය පැවසීය.\n\nබදුල්ල හා හාලිඇල පොලිස් කොට්ඨාසය තුළ කොට්ඨාස අපරාධ විමර්ශන කාර්යංශයේ නිලධාරීන් විසින් සිදු කළ වැටලීම් මඟින් නීති විරෝධී මත්පැන් මිලිලීටර් 968,900ක් හා හෙරොයින් මිලිග්‍රෑම් 5775ක් අත්අඩංගුවට ගෙන ඇති බවත්, ජ්‍යෙෂ්ඨ පොලිස් අධිකාරී කාර්යාලය සඳහන් කළේය.\n\nබදුල්ල – නිශාන්ත අබේගුණවර්ධන",
       "URL": "https://www.dinamina.lk/2023/09/05/provincial-news/19504/%e0%b6%b6%e0%b6%af%e0%b7%94%e0%b6%bd%e0%b7%8a%e0%b6%bd%e0%b7%9a-%e0%b7%84%e0%b6%af%e0%b7%92%e0%b7%83%e0%b7%92-%e0%b7%80%e0%b7%90%e0%b6%a7%e0%b6%bd%e0%b7%93%e0%b6%b8%e0%b7%8a-%e0%b6%9a%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/63/"
}