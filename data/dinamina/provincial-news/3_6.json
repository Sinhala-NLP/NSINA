{
       "Source": "dinamina",
       "Timestamp": "October 12, 2023 1:01 am",
       "Headline": "කැප්ටන් ඇඳුමින් ඇවිත්  ලිහිසි තෙල් අඩුවට දෙන්නම් කියා සල්ලි අරන් මාරු වෙලා",
       "News Content": "රට වටේටම තෙල් දෙන්න පොලු තියලා\n\nතවත් රැවටුණු අය ඉන්නවා නම්\n\nපුත්තලම පොලිසියට කියන්න\n\nයුද හමුදා කපිතාන්වරයකු බව පවසා අදාළ නිල ඇඳුමින් සැරසී දිවයිනේ ප්‍රදේශ රැසක ලිහිසි තෙල් අලෙවිකරුවන් රවටා ලිහිසි තෙල් අඩු මිලට ලබා දීමට බව පවසා මුදල් රැගෙන පලා යෑමට කටයුතු කළ සැකකරුවකු පුත්තලම පාලවිය ප්‍රදේශයේදී අත්අඩංගුවට ගත් බව පුත්තලම මූලස්ථාන පොලිසිය පැවසීය.\n\nමෙසේ අත්අඩංගුවට ගෙන ඇත්තේ ඉබ්බාගමුව, උඩුවල, පිටපාර ප්‍රදේශයේ පදිංචි ලියනගේ ජයසිරි සුසන්ත නමැති යුද හමුදාවේ සේවය හැර ගිය සෙබළෙකි. සැකකරු පාලවිය ප්‍රදේශයේ ලිහිසි තෙල් අලෙවි කරන ස්ථානයකට පෙරේදා (10) යුද හමුදා කපිතාන් නිල ඇඳුමින් සැරසී තවත් පුද්ගලයකු සමඟ මෝටර් රථයකින් පැමිණ යුද හමුදාවට ලබා දෙන ලිහිසි තෙල් අඩු මිලට ලබා දීමට හැකි බව පවසා තිබේ. මෙහිදී ලිහිසි තෙල් අලෙවි සැලේ හිමිකරුට මෙම පුද්ගලයා සම්බන්ධයෙන් සැක සිතී පුත්තලම පොලිසියට කළ දැනුම් දීමෙන් පසු ඔහුව අත්අඩංගුවට ගැනීමට පියවර ගෙන ඇත. අත්අඩංගුවට ගත් සැකකරුගෙන් කළ ප්‍රශ්න කිරීමේදී හෙළිව ඇත්තේ දිවයින පුරා ලිහිසි තෙල් අලෙවි කරන ස්ථාන වෙත ගොස් මෙසේ යුද හමුදාවට ලැබෙන ලිහිසි තෙල් අඩු මිලට ලබා දීමට මුදල් ලබා ගත් බවයි.\n\nකෙසේ වෙතත් වැඩිදුරටත් පුත්තලම මූලස්ථාන පොලිසියේ අපරාධ විමර්ශන අංශය සිදු කළ විමර්ශනවලින් අනාවරණය වී ඇත්තේ මෙම සැකකරු දිවයින පුරා ලිහිසි තෙල් අලෙවිකරුවන්ට ලිහිසි තෙල් ලබා දෙන බවට පවසමින් යුද හමුදා කඳවුරු අසලට රැගෙන ගොස් මුදල් රැගෙන පලා ගොස් ඇති බවයි. එසේ මෙම සැකකරු වංචා කළ මුදල තවමත් නිශ්චිතව ගණන් බලා නොමැති බවත්, එසේ රැවටුණු පිරිස් සිටිනවා නම් පුත්තලම පොලිසිය දැනුම්වත් කරන ලෙසත් පොලිසිය ජනතාවට දන්වා සිටී.\n\nඅත්අඩංගුවට ගත් සැකකරු සමඟ සිටි අනෙක් සැකකරු පැමිණි මෝටර් රථයෙන් පලා ගොස් ඇති අතර, ඔහු අත්අඩංගුවට ගැනීමට මේ වන විට පරීක්ෂණ ආරම්භ කර තිබේ. සැකකරු පුත්තලම අධිකරණයට ඉදිරිපත් කිරීමට නියමිතව තිබුණි. පුත්තලම මූලස්ථාන ප්‍රධාන පොලිස් පරීක්ෂක එච්.එන්. කුලතුංග මහතාගේ උපදෙස් මත අපරාධ අංශ ස්ථානාධිපති උප පොලිස් පරීක්ෂක ජීවන් කුමාර මහතා ඇතුළු නිලධාරීන් පරීක්ෂණ ආරම්භ කර තිබේ.\n\nපුත්තලම අතිරේක – හිරාන් ප්‍රියංකර ජයසිංහ",
       "URL": "https://www.dinamina.lk/2023/10/12/provincial-news/29902/%e0%b6%9a%e0%b7%90%e0%b6%b4%e0%b7%8a%e0%b6%a7%e0%b6%b1%e0%b7%8a-%e0%b6%87%e0%b6%b3%e0%b7%94%e0%b6%b8%e0%b7%92%e0%b6%b1%e0%b7%8a-%e0%b6%87%e0%b7%80%e0%b7%92%e0%b6%ad%e0%b7%8a-%e0%b6%bd%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/3/"
}