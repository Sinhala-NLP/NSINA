{
       "Source": "dinamina",
       "Timestamp": "July 7, 2023 1:00 am",
       "Headline": "සුපිරි ගණිකා නිවාසය වටලයි",
       "News Content": "ගල්කිස්ස පොලිස් වසමේ අත්තිඩිය ප්‍රදේශයේ ආයුර්වේද සම්බාහන මධ්‍යස්ථානයක් පවත්වාගෙන යන මුවාවෙන් කලක පටන් සිදු කරන ලද ප්‍රසිද්ධ ව්‍යාපාරික ධන කුවේරයන් ට කාන්තාවන් ගණිකා වෘත්තියේ යොදවා මුදලට විකිණීමේ ජාවාරමක් පවත්වාගෙන ගිය ස්ථානයක් (05) වැනි දින රාත්‍රියේ දී ගල්කිස්ස කොට්ඨාස අපරාධ විමර්ශන කාර්යාංශයේ නිලධාරීන් විසින් වටලා ආයතනයේ කළමනාකාරවරිය වශයෙන් සේවය කළ කාන්තාවක් සහ ගණිකා වෘත්තියේ යෙදුණු කාන්තාවන් දෙදෙනෙක් අත්අඩංගුවට ගත් බව ගල්කිස්ස කොට්ඨාස අපරාධ විමර්ශන කාර්යාංශය පවසයි.\n\nගල්කිස්ස අපරාධ විමර්ශන කාර්යාංශයේ ස්ථානාධිපතිවරයාට ලද තොරතුරක් මත උපාය දූතයෙක් හා බුද්ධි අංශ නිලධාරීන් යොදවා සිදුකළ විමර්ශනයේදී දිවයිනේ සුප්‍රසිද්ධ ව්‍යාපාරිකයන් හා පුද්ගලයන් මෙම ස්ථානයට සුඛෝපභෝගී වාහනවලින් පැමිණ කාන්තාවන් ගණිකා සේවය සඳහා අධික මුදල් ගෙවීම් මත ලබා ගන්නා බවට අනාවරණය කරගත් තොරතුරු මත මෙම වැටලීම සිදුකර ගණිකා සේවයේ යෙදුණු කාන්තාවන් අත්අඩංගුවට ගත් බවත් පොලිසිය පවසයි.\n\nඅත්අඩංගුවට ගත් කාන්තාවන් 29 හා 39 යන වයස් කාණ්ඩවල පසුවන ගලෙන්බිඳුනුවැව සහ බණ්ඩාරවෙල යන ප්‍රදේශයන්හි පදිංචිකාරිනියක් බවත් මූලික විමර්ශනවලදී අනාවරණය කර ගැනීමට හැකි වූ බව ද පොලිසිය පවසයි.",
       "URL": "https://www.dinamina.lk/2023/07/07/provincial-news/4798/%e0%b7%83%e0%b7%94%e0%b6%b4%e0%b7%92%e0%b6%bb%e0%b7%92-%e0%b6%9c%e0%b6%ab%e0%b7%92%e0%b6%9a%e0%b7%8f-%e0%b6%b1%e0%b7%92%e0%b7%80%e0%b7%8f%e0%b7%83%e0%b6%ba-%e0%b7%80%e0%b6%a7%e0%b6%bd%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/136/"
}