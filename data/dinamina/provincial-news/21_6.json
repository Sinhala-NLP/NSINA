{
       "Source": "dinamina",
       "Timestamp": "October 3, 2023 1:00 am",
       "Headline": "මධ්‍ය කඳුකරයේ බඹර කූඩු වතු කම්කරුවන්ට හිසරදයක්",
       "News Content": "මධ්‍යම කඳුකරයේ තේ වතුවල සේවය කරන වතු කම්කරු ප්‍රජාවට නිරන්තරයෙන් එල්ල වන බඹර ප්‍රහාර හේතුවෙන් එම කම්කරු ප්‍රජාව දැඩි අසීරුතාවයට පත්ව සිටිති.\n\nතේ වතුවල පිහිටි විශාල මාර ගස්වල හා තේ පඳුරුවල බැඳ ඇති මෙම බඹර කූඩුවලට උකුස්සන් හා රිළවුන් පහර දීම හේතුවෙන් කෝප වී ඇවිස්සෙන බඹරුන් එම වතුවල සේවය කරන කම්කරුවන්ට එළව එළවා පහර දීම සිදු කරයි. වැසි හා සුළං පවතින අවස්ථාවලදී බඹර කූඩු කඩා වැටීමෙන් බඹරුන් ඇවිස්සීම සිදු වේ. එහිදී විශේෂයෙන් වතු කම්කරු කාන්තාවෝ දැඩි අසීරුතාවයට පත්වෙති.\n\nමධ්‍යම කඳුකරයේ මස්කෙළිය, නල්ලතන්නිය, ගාඩ්මෝර්, නෝර්වුඩ්, නෝටන්බ්‍රිජ්, හැටන්, දික්ඔය, බගවන්තලාව, තලවාකැලේ, නානුඔය, පූඩළුඔය යන ප්‍රදේශවල තේ වතු ආශ්‍රිතව බහුලව මෙම බඹර ප්‍රහාර සිදු වේ. මෙහිදී තුවාල ලබන වතු කම්කරුවන් ප්‍රවාහන හා මාර්ග අපහසුතාවයන් මධ්‍යයේ ආසන්නයේ පිහිටි රජයේ රෝහල් වෙත සුවසැරිය ගිලන් රථ සේවයෙන් හා වතු වාහනවලින් ගෙන යාම සිදු කරයි. බඹර ප්‍රහාරවලින් අසාධ්‍ය තත්ත්වයේ පසුවූ කම්කරුවන් කිහිප දෙනකු මියගිය සිද්ධීන් කිහිපයක් ද පසුගිය කාලයේ වාර්තා විය.\n\nබඹර ප්‍රහාර නිසා පීඩාවට පත්ව සිටින වතු කම්කරුවන් මේ සම්බන්ධව පවසන්නේ, බඹරුන් තේ වතුවලින් ඉවත් කිරීම අසීරු නම් ඔවුන්ගෙන් ආරක්ෂා වීම සඳහා තමන්ට ස්ථීර විසඳුමක් කඩිනමින් ලබා දෙන ලෙසයි.\n\nමස්කෙළිය සමූහ ගාමිණී බණ්ඩාර ඉලංගන්තිලක",
       "URL": "https://www.dinamina.lk/2023/10/03/provincial-news/27176/%e0%b6%b8%e0%b6%b0%e0%b7%8a%e0%b6%ba-%e0%b6%9a%e0%b6%b3%e0%b7%94%e0%b6%9a%e0%b6%bb%e0%b6%ba%e0%b7%9a-%e0%b6%b6%e0%b6%b9%e0%b6%bb-%e0%b6%9a%e0%b7%96%e0%b6%a9%e0%b7%94-%e0%b7%80%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/21/"
}