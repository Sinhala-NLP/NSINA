{
       "Source": "dinamina",
       "Timestamp": "August 22, 2023 1:59 am",
       "Headline": "අම්මාට නළවගන්න බැරි වූ සිඟිත්තා තත්පරෙන්",
       "News Content": "සිය මවට පැයක් තිස්සේ නළවාගත නොහැකි වුණු කුඩා දරුවකු හසලක පොලිසියේ පොලිස් නිලධාරිනියකගේ උණුසුමේ විනාඩි කිහිපයක් ඇතුළත සන්සුන්ව නින්දට ගිය පුවතක් වාර්තා වේ.\n\nතරුණ අඹුසැමි යුවළක් අතරේ පැවැති පවුල් ආරවුලක විභාගයක් හසලක පොලිසියේ සුළු පැමිණිලි අංශයේ විභාගයට ගනිමින් සිටින අවස්ථාවේ මවගේ තුරුලේ සිටි කුඩා බිලිඳා දැඩි සේ හැඬීමට පටන්ගෙන තිබේ. දරුවාගේ හැඬීම නතර කිරීමට මව මහත් වෙහෙසක් ගත්තත් ඉන් පළක් නොවුණු අතර, එය නිලධාරීන්ට මෙන්ම වෙනත් කටයුතු සඳහා පොලිසියට පැමිණ සිටි අයටත් මහත් අපහසුතාවයක් ගෙන දී තිබිණි.\n\nදරුවා මෙසේ පැයකට අධික කාලයක් හඬනවාත්, දරුවාගේ හැඬීම නතර කිරීමට මව ගන්නා වෙහෙසත් අසල කාමරයක රාජකාරියක නිරත තරුණ පොලිස් නිලධාරිනියක් වූ එස්.එම්. ඒකනායකට ද (7145) මහත් වේදනාවක් ගෙන දී තිබිණි. කරමින් සිටි රාජකාරිය පසෙක දැමූ ඇය වහා අසුනෙන් නැඟිට දරුවාගේ හැඬීම නතර කිරීමට වෙහෙසෙන මව කරා ගොස් මවගේ අතේ සිටි දරුවා ගෙන “අඬන්න එපා මගේ පැටියෝ….” කියා දරුවා සිය ළැමට තුරුලු කර ගත් අතර, තත්පර කිහිපයක් තුළ එතෙක් ඉකි ගසමින් සිටි දරුවාගේ හැඬීම නතර විය.\n\nමේ අතර, දරුවා පොලිස් නිලධාරිනියගේ ළැමට තව තවත් තුරුලු වන අයුරු දැක ගත හැකි විය. තවත් විනාඩි කිහිපයක් තුළ දරුවා නිලධාරිනියගේ තුරුලේම නින්දට වැටුණි. මෙය දරුවාගේ මවටත්, නිලධාරීන්ටත්, රාජකාරිවලට පැමිණ සිටි අයටත් අදහාගත නොහැකි සිදුවීමක් විය.\n\nහසලක සමූහ – ඊ.එම්.එස්. ඒකනායක",
       "URL": "https://www.dinamina.lk/2023/08/22/provincial-news/16004/%e0%b6%85%e0%b6%b8%e0%b7%8a%e0%b6%b8%e0%b7%8f%e0%b6%a7-%e0%b6%b1%e0%b7%85%e0%b7%80%e0%b6%9c%e0%b6%b1%e0%b7%8a%e0%b6%b1-%e0%b6%b6%e0%b7%90%e0%b6%bb%e0%b7%92-%e0%b7%80%e0%b7%96-%e0%b7%83%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/83/"
}