{
       "Source": "dinamina",
       "Timestamp": "September 4, 2023 3:43 am",
       "Headline": "වාරිමාර්ග නිලධාරීන්ට පහර දුන්නැයිඅනුක්කන් වැව ගොවීන්ට වතුර නැහැ   පළි ගැනීම වැරදියි – නියෝජ්‍ය කථානායක",
       "News Content": "\n\nවාරිමාර්ග නිලධාරීන්ට පහර දීමක් සිදුකළේ යැයි කියන සිද්ධියක් මත හම්බන්තොට බඳගිරිය අනුක්කන් වැවට ජලය ලබා නොදීම හේතුවෙන් එම වැව යටතේ වගා කර\n\nඇති ගොඩ ගොවිතැන් විනාශයට ලක්වෙමින් පවතින බව ගොවීහු පවසති.\n\nබඳගිරිය ව්‍යාපාරය යටතේ ගොඩ ගොවිතැන් කටයුතු සිදු කරන අනුක්කන් වැවට ජලය ලබාදිම සඳහා වාරි මාර්ග දෙපාර්තමේන්තුව මගින්ම අඟල් නවයක පයිප්පයක් යටතේ දොරක් සවිකර ජලය ලබාදීම සිදුකරමින් තිබු අතර ඒකාබද්ධ ගොවි සංවිධානය හා තවත් ගොවි සංවිධාන එක්ව එම ජලය ලබාදීම නතර කිරීමට කටයුතු කරමින් වැවට ජලය ලබාදෙන පයිප්පය ගලවා දැමීමට නිලධාරීන් කටයුතු කිරීමේ දී ආරවුලක් ඇති වීම හේතුවෙන් ගමේ දෙදෙනෙක් අත් අඩංගුවට ගෙන අධිකරණය හමුවට පවා ඉදිරිපත්කර ඇති අවස්ථාවක ගොවිතැන් කර ඇති ගොවීන්ගෙන් පළි ගැනිම සාධාරණ නොවන බව අනුක්කන් වැව ගොවි සංවිධාන නායක ආර්. එම්. පියදාස මහතා කීය.\n\nමෙම ගැටලුව සම්බන්ධයෙන් සොයා බැලීම සඳහා නියෝජ්‍ය කථානායක අජිත් රාජපක්ෂ මහතා ගොවීන් හමුවීමට (02) එම ස්ථානයට ගියේය.\n\nඑහිදී ගොවීන් කියා සිටියේ වැවට වතුර ඉල්ලන්නේ කුඹුරුවලට අවශ්‍ය ජලය ලබා දීමෙන් පසුව මලල කලපුවට නිකරුණේ ගලා යන ජලය බවයි. එසේ නොමැතිව වගාවකට හානී වන සේ ජලය ඉල්ලීමක් නොකරන බව මෙහිදී ගොවීහු කීහ.\n\nජලය ලබාදීමට වාරි මාර්ග ඉංජිනේරුවරුන්ගේම නිර්දේශ යටතේ යොදන ලද පයිප්පය මෙසේ ගලවා දැමීමට වාරිමාර්ගයේම තවත් පිරිසක් කටයුතු කිරිම මෙම ආරවුලට හේතුව බවද ගොවි සංවිධාන නායක පියදාස මහතා කීය.\n\nමෙහි දී නියෝජ්‍ය කථානායක අජිත් රාජපක්ෂ මහතා කියා සිටියේ වරදක් කර ඇත්නම් එයට නීතියෙන් දඩුවම් ලබාදීමට අවශය පියවර ගෙන තිබිය දී පළි ගැනීමක් ලෙස ගමේ ගැටුමක් නිර්මාණය කර වගාවකට ජලය ලබාදීමට හැකි අවස්ථාවක ජලය ලබා නොදීම ගැටලුවක් බවයි. මේ සම්බන්ධයෙන් වහා සොයා බලා සුදුසු පියවරක් ගන්නා ලෙසට හම්බන්තොට දිස්ත්‍රික් ලේකම්වරයාට දැන් වු බව ද අජිත් රාජපක්ෂ මහතා කීය.\n\nමේ සම්බන්ධයෙන් තිස්සමහාරාම වාරිමාර් ග ඉංජිනේරු සහන් කුමාර මහතාගෙන් කළ විමසීමක දී ඒ මහතා කියා සිටියේ අනුක්කන් වැවට බඳගිරිය ව්‍යාපාරයෙන් ජලය ලබාදීම නීතිමය තත්ත්වය මත සිදු කළ නොහැකි කාර්යයකි. නිලධාරීන්ට පහරදීම සම්බන්ධයෙන් කිසිදු පළි ගැනීමක් සිදුනොකරන අතර බඳගිරිය ව්‍යාපාරයේ ජල කළමනාකරණය නිසි ලෙස පවත්වාගෙන යෑම සඳහා නීත්‍යනුකූල නොවන පයිප්ප වසා දැමීම සිදුකරන බවයි.\n\nලුණම සමූහ – සනත් ගමගේ",
       "URL": "https://www.dinamina.lk/2023/09/04/provincial-news/19178/%e0%b7%80%e0%b7%8f%e0%b6%bb%e0%b7%92%e0%b6%b8%e0%b7%8f%e0%b6%bb%e0%b7%8a%e0%b6%9c-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a%e0%b6%a7-%e0%b6%b4%e0%b7%84%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/63/"
}