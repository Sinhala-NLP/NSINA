{
       "Source": "dinamina",
       "Timestamp": "July 27, 2023 1:00 am",
       "Headline": "සැකකාර සිවිල් ආරක්ෂක සෙබළුන්ට  අගෝස්තු 2 අධිකරණයේ පෙනී සිටීමට නියෝග",
       "News Content": "ඉකුත් ජනාධිපතිවරණ ඡන්ද විමසීම පැවති දා හිටපු අමාත්‍ය රිෂාඩ් බඳියුදීන්ගේ ඡන්ද දායකයින් පිරිසක් පුත්තලමේ සිට මන්නාරමට ඡන්දය ප්‍රකාශ කිරීම සඳහා ප්‍රවාහනය කරමින් තිබූ ලංගම බස් රථයකට තන්තිරිමලේදී වෙඩි තබා එම බස් රථයට අනර්ථයක් සිදු කිරීමේ සිද්ධියට අදාළ නඩුව අගෝස්තු මස 2 වැනිදා කැඳවීමට අනුරාධපුර අතිරේක මහේස්ත්‍රාත් රුද්‍රිකා ද සිල්වා හේවාවසම් මහත්මිය නියෝග කළාය. මෙම නඩුවේ සැකකාර සිවිල් ආරක්ෂක සෙබළුන්ට එදිනට අධිකරණය හමුවේ පෙනී සිටින ලෙසටද තවදුරටත් නියෝග කෙරිණ.\n\nසැකකරුවන් වෙනුවෙන් අධිකරණයට කරුණු දක්වමින් නීතිඥ කාලිංග රවින්ද්‍ර මහතා කියා සිටියේ මෙම ප්‍රාහාරයේ සැබෑ සැකකරුවන් නිදැල්ලේ සිටියදී කිසිදු සාක්ෂියක් නොමැතිව සිවිල් ආරක්ෂක සෙබළුන් තිදෙනෙකු අයුක්තසහගත ලෙස අත්අඩංගුවට ගෙන ඇති බවයි. දැනට ලැබී ඇති දුරකතන විශ්ලේෂණ වාර්තාවලට අනුව මෙම ප්‍රාහාරය සිදු කර ඇත්තේ දේශපාලන ආධාරකරුවන් පිරිසක් බවද පවසා සිටි නීතිඥවරයා එම සැබෑ සැකකරුවන් අත්අඩංගුවට ගැනීම පොලිසිය පැහැර හැර ඇති බවටද චෝදනා කළේය.\n\nමෙම වෙඩි තැබීමේ සිද්ධිය සම්බන්ධයෙන් සැකපිට අත්අඩංගුවට ගත් සිවිල් ආරක්ෂක බළකායේ සෙබළුන් තිදෙනා මීට පෙර ඇප මත මුදා හැර ඇති අතර, බස් රථයට වෙඩි තැබීමට යොදා ගත් බවට සැක කෙරෙන ටී56 වර්ගයේ ස්වංයක්‍රිය ගිනිඅවි පහක් රජයේ රස පරීක්ෂකවරයා වෙත යවනු ලැබ තිබේ.\n\nදැනට මෙම ප්‍රාහාරට අදාළව අධිකරණය හමුවේ චෝදනා ලබා සිටින්නේ තන්තිරිමලේ සිවිල් ආරක්ෂක බළකා කඳවුරට අනුයුක්තව සේවය කරන කේ. විජේසේන සහ උපාලි නන්දසේන සහ ඩබ්ලිව්. කැළුම් චතුරංග යන සිවිල් ආරක්ෂක බළකායේ සෙබළුන් තිදෙනෙකි.\n\nසැකකරුවන් අධිකරණයට ඉදිරිපත් කරමින් තන්තිරිමලේ පොලිසිය මුල් බී වාර්තාව මඟින් සඳහන් කළේ පසුගිය ජනාධිපතිවරණය පැවැති දිනයේ පුත්තලමේ සිට ජන්ද දායකයින් පිරිසක් ඡන්දය ප්‍රකාශ කිරීම සඳහා මන්නාරමට ප්‍රවාහනය කරමින් තිබූ ලංගම බස් රථයකට තන්තිරිමලේදී වෙඩි ප්‍රහාරයක් සහ ගල් ප්‍රහාරයක් එල්ල කර ඇති බවයි. වෙඩි සහ ගල් ප්‍රාහාරවලින් ලංගම බස් රථයට හානි සිදුව ඇති බවටද අධිකරණයට කියා සිටි පොලිසිය මෙම සිද්ධිය පිළිබඳව දීර්ඝව විමර්ශනයක් සිදු කර මෙම සැකකරුවන් අත්අඩංගුවට ගත් බවද පවසා සිටියේය.\n\nසැකකාර සිවිල් ආරක්ෂක බළකා සෙබළුන් වෙනුවෙන් අධිකරණයට කරුණු දක්වමින් නීතිඥ කාලිංග රවීන්ද්‍ර මහතා තවදුරටත් සඳහන් කළේ ජනාධිපතිවරණය පැවති දා වෙඩි තැබීම සිදුව ඇති දිනයේ මෙම සැකකාර සිවිල් ආරක්ෂක බළකා සෙබළුන් තිදෙනා පැල් රාජකාරිවල (සිවිල් ආරක්ෂක දෙපාර්තමේන්තුව විසින් වගා කළ වගා බිමක් වන සතුන්ගෙන් ආරක්ෂා කිරීමේ) නියැලි සිට ඇති බවයි.\n\nසැකකාර සෙබළුන් පැල් රාජකාරිවල නියැළී ඇත්තේ නිරායුධව බව ද අධිකරණයට අවධාරණය කළ නීතිඥවරයා එලෙස නිරායුධව සිටි සෙබළුන් තිදෙනෙකු බස් රථයට වෙඩි තබන්නේ කෙසේද? යන්න තන්තිරිමලේ පොලිසියෙන් ප්‍රශ්න කළේය.\n\nසැකකරුවන් අත්අඩංගුවට ගෙන ඇත්තේ මෙම අපරාධය සිදු කළ බවට හෝ මෙම අපරාධයට ආධාර අනුබල දුන් බවට හෝ කිසිදු සාක්ෂියක් නොමැතිව සිද්ධියෙන් මාස හයකට පසුව බවද නීතිඥ කාලිංග රවීන්ද්‍ර මහතා අධිකරණණයට දැන්වීය. පැමිණිල්ල වෙනුවෙන් තන්තිරිමලේ පොලිසියේ නිලධාරීන් පෙනී සිටි අතර, සැකකරුවන් වෙනුවෙන් නීතිඥ කාලිංග රවීන්ද්‍ර මහතා පෙනී සිටියේය.\n\n\n\nඅනුරාධපුර – උපාලි ආනන්ද කරුණාදාස",
       "URL": "https://www.dinamina.lk/2023/07/27/provincial-news/9567/%e0%b7%83%e0%b7%90%e0%b6%9a%e0%b6%9a%e0%b7%8f%e0%b6%bb-%e0%b7%83%e0%b7%92%e0%b7%80%e0%b7%92%e0%b6%bd%e0%b7%8a-%e0%b6%86%e0%b6%bb%e0%b6%9a%e0%b7%8a%e0%b7%82%e0%b6%9a-%e0%b7%83%e0%b7%99%e0%b6%b6/",
       "Category": "provincial-news",
       "Parent URL": "https://www.dinamina.lk/category/provincial-news//page/119/"
}