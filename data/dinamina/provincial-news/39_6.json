{
       "Source": "dinamina",
       "Timestamp": "September 21, 2023 1:31 am",
       "Headline": "බිත්තියට මූත්‍ර නොකරන්නැයි කීවාට සේවකයන්ට හා දුම්රිය ස්ථානයට ප්‍රහාරයක්",
       "News Content": "කලහකාරී ලෙස හැසිරුණ කිසියම් පිරිසක් කළුතර දකුණ දුම්රිය ස්ථානාධිපතිවරයා ඇතුළු සේවකයින්ට සහ දුම්රිය ස්ථානයට ගල්මුල්වලින් පහර දී\nඇති බවට ලද පැමිණිල්ලක් මත පරීක්ෂණ ආරම්භ කර ඇතැයි කළුතර දකුණ පොලිසිය පවසයි.\n\nකළුතර දකුණ දුම්රිය ස්ථානාධිපතිවරයා විසින් කළ පැමිණිල්ලක් මත මෙසේ පරීක්ෂණ ආරම්භ කර තිබේ.\n\nපෙරේදා (19) රාත්‍රී 10.30ට පමණ බීමත්ව පැමිණි පිරිසක් දුම්රිය ස්ථානයේ තාප්පයට මුත්‍රා කිරීමට සූදානම් වී ඇති බවත්, දුම්රිය සේවකයින් එයට විරුද්ධ වීම ගැටුමට හේතුව බවත් සඳහන් වේ.\n\nපිරිස ගල් ප්‍රහාරයක් එල්ල කර මල් පෝච්චි තුනකට සහ මගී ආසනයක් පෙරළා ඇති බවත් ස්ථානාධිපතිවරයා ඇතුළු දුම්රිය සේවකයින් බිත්තිවලට මුවා වී ආරක්ෂා වී ඇති බවත් දුම්රිය සේවකයෝ පවසති.\n\nප්‍රහාරය එල්ල වන මොහොතේ ස්ථානාධිපතිවරයා ඇතුළුව හය දෙනෙකු රාජකාරියේ යෙදී සිට ඇති බව සඳහන් වේ.\nමූලස්ථාන පොලිස් පරීක්ෂක රුවන් විජේසිංහ මහතාගේ උපදෙස් පරිදි පරීක්ෂණ පවත්වයි.\n\nපොතුපිටිය – සුමිත් ප්‍රේමතිලක,\nඅලුත්ගම – තුසිත කුමාර",
       "URL": "https://www.dinamina.lk/2023/09/21/provincial-news/24056/%e0%b6%b6%e0%b7%92%e0%b6%ad%e0%b7%8a%e0%b6%ad%e0%b7%92%e0%b6%ba%e0%b6%a7-%e0%b6%b8%e0%b7%96%e0%b6%ad%e0%b7%8a%e0%b6%bb-%e0%b6%b1%e0%b7%9c%e0%b6%9a%e0%b6%bb%e0%b6%b1%e0%b7%8a%e0%b6%b1%e0%b7%90/",
       "Category": "provincial-news",
       "Parent URL": "https://www.dinamina.lk/category/provincial-news//page/39/"
}