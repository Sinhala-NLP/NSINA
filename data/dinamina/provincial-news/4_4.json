{
       "Source": "dinamina",
       "Timestamp": "October 12, 2023 1:00 am",
       "Headline": "මහවැලි බී කලාපයේ ප්‍රදේශ රැසකට උදෑසන කාලයේදී හඳුනා නොගත් මකුළු දැල් වැස්සක්",
       "News Content": "පොලොන්නරුව දිඹුලාගල, වැලිකන්ද, ඇතුළු මහවැලි බී කලාපයේ ප්‍රදේශ රැසකට දින දෙකක කාලයක් පුරා උදෑසන කාලයේ අභ්‍යවකාශයෙන් කඩා හැලෙන හඳුනානොගත් මකුළුදැල්වලට සමාන සුදු පැහැති කෙඳි වර්ගයක් පොළොවට පතිත වීමත් සමඟ ප්‍රදේශවාසීන් දැඩි විමතියට සහ නොසන්සුන්තාවයට පත්ව සිටිති.\n\nපෙරේදා (10) පොලොන්නරුව, ජයන්තිපුර ප්‍රදේශයට මෙම හඳුනානොගත් සුදු පැහැති කෙඳි වර්ග හෙවත් මකුළුදැල්වලට සමාන ද්‍රව්‍ය වැටීමත් සමඟම ප්‍රදේශයේ පෙර පාසලක් ද වසා දැමීමට කටයුතු කර ඇති අතර, එම සුදු පැහැති හඳුනාගත් කැබලි මධ්‍යම පරිසර අධිකාරිය මඟින් පරීක්ෂණයක් සඳහා කොළඹට යවා ඇති බව ද සඳහන් වේ.\n\nඊයේ (11) උදෑසන කාලයේදී දිඹුලාගල, නුවරගල, පිහිටිවැව, යක්කුරේ, මනම්පිටිය හා සිරිපුර ඇතුළු අවට ප්‍රදේශවලටත් වැලිකන්ද නෙළුම්වැව, මධුරංගල ඇතුළු අවට ගම්මානවලටත් මෙම සුදු පැහැති ද්‍රව්‍ය වැටෙමින් පවතින බවට අහස හොඳින් නිරීක්ෂණය කරන අයවලුන් දැක තිබේ.\nඅහසෙන් වැටෙන එම මකුළු දැල්වලට සහ පුළුන් කැබලිවලට සමාන ද්‍රව්‍ය හිරු රස්නයට මෙන්ම අධික උෂ්ණත්වයට දියවී යන බවත්, උදෑසන කාලයේ මේවා විශාල වශයෙන් පොලොන්නරුව ප්‍රදේශයට වැටෙන අතර, ඒවා ප්‍රදේශයේ විදුලි රැහැන් හා ශාකවල දැවැටී තිබෙන අයුරු ප්‍රදේශවාසීන් විසින් දැක නිරීක්ෂණයට ලක්කර ඇත.\n\nඅහසින් පොළොවට පතිත වන හඳුනා නොගත් එම සුදු පැහැති ද්‍රව්‍ය අතට ගෙන තත්පර කිහිපයක් ඇතුළත ඒවා දිය වීමට ලක්වන බව ද නිරීක්ෂණය කළ පොලොන්නරුව ඇතුළු අවට ගම්මානවල ගොවීන් සඳහන් කරති.\n\nපොලොන්නරුව ඇතුළු අවට ප්‍රදේශවලට මේ දිනවල රාත්‍රි කාලයේ ගිගුරුම් වැසි පතිතවන අතර, එම වර්ෂාවෙන් අනතුරුව පසුවදා පවතින හිරු රස්නයත් සමඟ මෙම හඳුනානොගත් ද්‍රව්‍ය පොලොවට අහසින් පාත් වන අතර, මීට වසර තුනකට පමණ ඉහතදී ඓතිහාසික දිඹුලාගල ආරණ්‍ය සේනාසනයට මෙන්ම ඒ අවට දලුකාන, නාමල්පොකුණ, මලියදේවපුර, සොරිවිල හා මනම්පිටිය ඇතුළු අවට ගම්මානවලටත් මෙවා වැටී තිබුණු බව ද දැනගන්නට තිබේ.\n\nසිරිපුර – මදුශානි අබේසිංහ",
       "URL": "https://www.dinamina.lk/2023/10/12/provincial-news/29890/%e0%b6%b8%e0%b7%84%e0%b7%80%e0%b7%90%e0%b6%bd%e0%b7%92-%e0%b6%b6%e0%b7%93-%e0%b6%9a%e0%b6%bd%e0%b7%8f%e0%b6%b4%e0%b6%ba%e0%b7%9a-%e0%b6%b4%e0%b7%8a%e0%b6%bb%e0%b6%af%e0%b7%9a%e0%b7%81/",
       "Category": "provincial-news",
       "Parent URL": "https://www.dinamina.lk/category/provincial-news//page/4/"
}