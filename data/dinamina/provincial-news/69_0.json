{
       "Source": "dinamina",
       "Timestamp": "August 30, 2023 1:42 am",
       "Headline": "මන්නාරමේ හොර  සිඟින්ස්ටාර්ලා  කෝටි 5කට විද මාරු වෙලා",
       "News Content": "ව්‍යාජ ගුවන් විදුලි නාලිකාවක නමක් යොදා ගනිමින් මන්නාරමේ සිට සිඟින්ස්ටාර්\n\nගීත තරගයක් පැවැත්වූ පිරිසක් රුපියල් කෝටි පහක පමණ මුදලක් වංචා කරගෙන පලාගොස් තිබේ.\n\nමන්නාරම ඇතුළු උතුරු පළාතේ තරුණ තරුණියන්ට සිඟින්ස්්ටාර් වීමට වරමක් ලබා දෙන බවත් එහිදී අවසන් වටයට තේරෙන දස දෙනාට රුපියල් ලක්ෂ ගණනක ත්‍යාග ලබා දෙන බවත් පවසමින් මෙම තරගය සංවිධාන කොට තිබේ.\n\nතරගයට සහභාගී වීමට කැමති අයට රුපියල් 17,500ක මුදලක් සංවිධායකයෝ සපයා ඇති බැංකු ගිණුමට බැර කරන ලෙස කළ දැනුම් දීමකට අනුව වවුනියාව, මන්නාරම, මුලතිව්, කිලිනොච්චිය හා යාපනය ඇතුළු ශ්‍රී ලංකාවේ බොහෝ පළාත්වල තරුණ තරුණියන් 5000කට වඩා වැඩි පිරිසක් මෙම තරගයට ඇතුළත් වී තිබේ.\n\nපළමු වටයේ තරග කීපයක් ෆේස්බුක් පිටුවක් ඔස්සේ ප්‍රචාරය කොට ඇති අතර, දෙවන වටයේ තරගවලට සහභාගී වන අයට රුපියල් 25,000ක ඇතුළත්වීමේ ගාස්තුවක් සංවිධායකයින් විසින් නියම කොට තිබේ. එමෙන්ම ත්‍රිකුණාමලයේ තරුණියක් රුපියල් ලක්ෂයකට බස් රථයක් කුලියට ගෙන රුපියල් 25,000ක් ඇතුළත්වීමේ ගාස්තු වශයෙන් ගෙවා මෙම තරගයට ගීත ගායනා කිරීමට පැමිණ බලාපොරොත්තු සුන්කර ගෙන පොලිසියට පැමිණිල්ලක් දමා ආපසු ත්‍රිකුණාමලයට ගොස් තිබේ. මේ සම්බන්ධයෙන් මන්නාරම හා තවත් පොලිසි ගණනාවකට පැමිණිලි රාශියක්ම ලැබී ඇතත් මේ දක්වා එම ව්‍යාජ සිඟින්ස්ටාර් සංවිධායකයන්ව අත්අඩංගුවට ගැනීමට නොහැකි වී තිබේ.\n\n\n\nදෙවන වටයේ අවසාන තරගය නැරඹීමට මන්නාරමේ අදාළ ස්ථානයට 1000ක් පමණ දෙනා පැමිණියත් සංවිධායකයින් පැමිණ නැති අතර, ඔවුන්ගේ දුරකතනද විසන්ධි කොට තිබුණු බව මන්නාරමේ ජනතාව ප්‍රකාශ කළහ.\n\nමේ සිද්ධිය නිසා මෙම සිඟින්ස්ටාර් සංවිධායකයෝ හොර ජාවාරම්කරුවන් පිරිසක් බව වැටහීමෙන් පසුව ඔවුන් මේ සම්බන්ධයෙන් පොලිසියට පැමිණිලි කොට තිබේ.\n\nඑම තරග නැරඹීමට පැමිණි අයට එක් ටිකට් පතක් රුපියල් 1000 බැගින් අලෙවි කොට තිබේ.\n\nඋතුරු පළාත් විශේෂ\n\nරසුල දිල්හාර ගමගේ",
       "URL": "https://www.dinamina.lk/2023/08/30/provincial-news/18131/%e0%b6%b8%e0%b6%b1%e0%b7%8a%e0%b6%b1%e0%b7%8f%e0%b6%bb%e0%b6%b8%e0%b7%9a-%e0%b7%84%e0%b7%9c%e0%b6%bb-%e0%b7%83%e0%b7%92%e0%b6%9f%e0%b7%92%e0%b6%b1%e0%b7%8a%e0%b7%83%e0%b7%8a%e0%b6%a7%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/69/"
}