{
       "Source": "dinamina",
       "Timestamp": "July 26, 2023 1:00 am",
       "Headline": "කුලියාපිටිය වැව රැකගන්න වැඩපිළිවෙළක් නෑ",
       "News Content": "කුලියාපිටිය නගරයට මෙන්ම වයඹ විශ්වවිද්‍යාලයට ඉමහත් සුන්දරත්වයක් ගෙන එන කුලියාපිටිය වැව අසබඩ ඇත්තේ ගතට මෙන්ම නෙතටද සුව දෙන පරිසරයකි. ඒත් මෙම සුන්දරත්වය කෙළසන මිනිසුන්ද සිටින වග කනගාටුවෙන් වුවද සඳහන් කළ යුතු වෙයි. විශේෂයෙන් රාත්‍රී කාලයේ මෙම ස්ථානයට එන බේබද්දන් විසින් මත්පැන් පානයකොට අරක්කු බෝතල්, බියර් ටින්, ප්ලාස්ටික් බෝතල්, කෝප්ප, ලන්ච්ෂීට් වැනි අපද්‍රව්‍ය වැව අද්දර දමා ගොස් ඇති අයුරු දැකිය හැකිය. දිනපතා කුලියාපිටිය නගර සභා සේවක සේවිකාවන් වැව අවට පරිසරය පිරිසුදුව තබාගැනීමට මහත් වෙහෙසක් දරති. වැව අසල මත්පැන් පානය නොකරන ලෙස දැන්වීම් පූවරු මඟින් දැනුවත් කළ ද ඒ නීති කිසිවක් බේබද්දන් මායිම් නොකරන බව පෙනේ. ආරක්ෂිත කැමරා සවිකර හෝ වැවේ සුන්දරත්වය රැකගන්නා ලෙස මෙම ස්ථානයට ඇලුම් කරන ජනතාව කුලියාපිටිය නගර සභාවෙන් ඉල්ලා සිටිති.\n\nඡායාරුපය – රත්නසිරි පතිරණ",
       "URL": "https://www.dinamina.lk/2023/07/26/provincial-news/9228/%e0%b6%9a%e0%b7%94%e0%b6%bd%e0%b7%92%e0%b6%ba%e0%b7%8f%e0%b6%b4%e0%b7%92%e0%b6%a7%e0%b7%92%e0%b6%ba-%e0%b7%80%e0%b7%90%e0%b7%80-%e0%b6%bb%e0%b7%90%e0%b6%9a%e0%b6%9c%e0%b6%b1%e0%b7%8a%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/121/"
}