{
       "Source": "dinamina",
       "Timestamp": "August 4, 2023 1:00 am",
       "Headline": "හෝමාගම රෝහල් සේවිකාවකගේ බැංකු කාඩ්පතින් බඩු ගත් යෙහෙළියට වැඩ වරදී",
       "News Content": "හෝමාගම මූලික රෝහලේ ශල්‍යාගාරයේ සේවයේ නිරත සෞඛ්‍ය කාර්ය සහායිකාවකගේ බැංකු කාඩ්පතක් එම අංශයේම සේවයේ නිරත වෙනත් සෞඛ්‍ය කාර්ය සහායිකාවක සොරාගෙන ඇඳුම් පැලඳුම් ඇතුළු භාණ්ඩ තොගයක් මිලදී ගැනීමේ පුවතක් එම රෝහලේ ආරංචි මාර්ග පවසයි.\n\nඉකුත් කාලයේ බහුකාර්ය පදනම යටතේ සේවයට බඳවා ගත් සෞඛ්‍ය කාර්ය සහායිකාවන් දෙදෙනෙකු හෝමාගම මූලික රෝහලේ ශල්‍යාගාරයේ සේවයේ නිරතව සිට ඇති අතර ඉකුත් දා රාත්‍රි සේවා මුරයක් සඳහා මොවුන් දෙදෙනා සේවයේ නිරතව සිට තිබේ.\n\nමේ අතරතුර දී රාත්‍රී ආහාර ගැනීම සඳහා ලැබෙන විවේක කාලයේ දී දෙදෙනා වෙන වෙනම ආහාර ගැනීම සඳහා ගොස් ඇති අතර එම අවස්ථාවේ දී එක් සේවිකාවකගේ බෑගයේ තිබූ බැංකු කාඩ්පත අනිත් සේවිකාව මෙසේ සොරා ගෙන තිබේ.\n\nපසුදා උදෑසන දෙදෙනා සේවය නිමවා නිවසට ගොස් සිටියදී කාඩ්පත සොරාගත් සේවිකාව හෝමාගම නගර මධ්‍යයේ සුපිරි වෙළෙඳ සැලකට හා නිමි ඇඳුම් වෙළෙඳ සැලකට ගොස් රුපියල් 10,000කට ආසන්න වටිනාකමින් යුත් භාණ්ඩ තොගයක් බැංකු කාඩ්පත හරහා ලබාගෙන තිබේ.\n\nමේ බව කාඩ්පත හිමි සේවිකාවගේ ජංගම දුරකතනයට ලැබී තිබූ කෙටි පණිවිඩය හරහා තම කාඩ්පත අස්ථානගත වූ බව දැක විපරම් කිරීමේදී තමා සමඟ පෙර දින එකට සේවයේ නිරතව සිටි සේවිකාව පිළිබඳව සැක සිතී ඒ බව හෝමාගම පොලිසිය දැනුම්වත් කොට තිබේ.\n\nපසුව එම සේවිකාව පොලිසියට ගෙන්වා සිදු කළ ප්‍රශ්න කිරීමේදී කාඩ්පත සොරාගත් බවට පිළිගෙන තිබේ.\n\nඒ අනුව සිද්ධිය සම්බන්ධයෙන් අධිකරණමය ක්‍රියාමාර්ග ගතහොත් කාඩ්පත සොරාගත් සේවිකාවගේ රැකියාව අවදානමට ලක්වන නිසා පැමිණිලිකාරියගේ එකඟතාව මත පොලිසිය තුළදීම සිද්ධිය සමථයකට පත් කරගත් බව හෝමාගම පොලිසිය පවසයි.",
       "URL": "https://www.dinamina.lk/2023/08/04/provincial-news/11604/%e0%b7%84%e0%b7%9d%e0%b6%b8%e0%b7%8f%e0%b6%9c%e0%b6%b8-%e0%b6%bb%e0%b7%9d%e0%b7%84%e0%b6%bd%e0%b7%8a-%e0%b7%83%e0%b7%9a%e0%b7%80%e0%b7%92%e0%b6%9a%e0%b7%8f%e0%b7%80%e0%b6%9a%e0%b6%9c%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/108/"
}