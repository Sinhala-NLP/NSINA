{
       "Source": "dinamina",
       "Timestamp": "July 7, 2023 1:00 am",
       "Headline": "මඟුලේ පෙර වියදම් ඉල්ලා සියුමැලියා පොලිසි යයි",
       "News Content": "විවාහ මංගල්‍යයට දින නියම කර තිබියදී තමන් උස වැඩි යැයි දන්වා පෙම්වතා හැර ගිය බව පවසමින් තරුණියක් ඉකුත් 04 වැනිදා කෑගල්ල මූලස්ථාන පොලිසියේ විවිධ පැමිණිලි අංශයට පැමිණිල්ලක් ඉදිරිපත් කර තිබේ.\n\nමෙලෙස පැමිණිල්ලක් ඉදිරිපත් කර ඇත්තේ කෑගල්ල ගලිගමුව ප්‍රදේශයේ පදිංචිව සිටින 21 හැවිරිදි තරුණියකි.\n\nපැමිණිල්ල ඉදිරිපත් කර ඇති තරුණිය තරමක් උස රුවැති වන අතර, ඇය අධ්‍යාපන පොදු සහතික පත්‍ර උසස් පෙළ විභාගය සමත් වී විශ්වවිද්‍යාලයට ඇතුළත් වීමට බලාපොරොත්තුවෙන් සිට තිබේ. පසුව තරුණිය මීට වසරකට පමණ ඉහතදී ගලිගමුව අඹන්පිටිය ප්‍රදේශයේ මාර්ගයේ ගමන් කරමින් සිටියදී අඹන්පිටිය ප්‍රදේශයේ වැඩපොළක් පවත්වාගෙන යන විවාහක තරුණයකු පැමිණිලිකාර තරුණිය නෙත ගැටී ජපන් රටේ රැකියාවක් කරන සිය බාල සහෝදරයාට ගැළපෙන බව සිතා ඇති බවත් පොලිසිය පැවසීය. වැඩපොළ පවත්වාගෙන යන විවාහක තරුණයා අනුරාධපුර නොච්චියාගම ප්‍රදේශයේ පුද්ගලයෙක් බවත් ගලිගමුව ප්‍රදේශයේ තරුණියක් විවාහ කරගෙන ගලිගමුව බිරියගේ නි‍ෙවසේ පදිංචිව සිට වැඩපොළ පවත්වාගෙන යන බවත් පොලිසිය පැවසීය.\n\nමීට වසරකට පමණ ඉහතදී වැඩපොළ පවත්වාගෙන යන තරුණයා හිතවත් තරුණයකු මාර්ගයෙන් දිනක් දුටු තරුණිය අඹන්පිටිය ප්‍රදේශයේ මාර්ගයක ගමන් කරමින් සිටියදී කතා කොට පවසා ඇත්තේ වැඩපොළ පවත්වාගෙන යන තරුණයාගේ මල්ලි ජපන් රටේ රැකියාවක් කරන බවත් ඔහුට මනාලියක් සොයනවා කැමැති ද යන්න පිළිබඳ විමසා ඇති බවත් පොලිසිය පැවසීය. පසුව තරුණිය අකමැත්ත ප්‍රකාශ කර ගොස් තිබේ. පසුව වැඩපොළ හිමිකාර තරුණයා තරුණිය සමඟ අවස්ථා ගණනාවකදී කතා බහකොට තම බාල සහෝදරයාගේ ජායාරූප පෙන්වා කැමැත්ත ලබා ගෙන දෙදෙනාගේ දුරකතන අංකද හුවමාරු කර ප්‍රේම සම්බන්ධතාව ආරම්භ කර දී ඇති බවත් පොලිසිය පැවසීය.\n\nපසුව තරුණයා ජපන් රටේ සිටියදී නොච්චියාගම පදිංචිව සිටින මවුපියන් තරුණියගේ නි‍ෙවසටත් තරුණියගේ මවුපියන් තරුණයාගේ නි‍ෙවසටත් ගොස් තොරතුරු සොයා බලා දෙදෙනාගේ ප්‍රේම සම්බන්ධතාවට කැමැත්ත දී තිබේ. පසුව දෙදෙනාගේ සම්බන්ධතාවය පවත්වාගෙන යමින් සිටින අවස්ථාවේදී තරුණයා ජපන් රටේ සිට තමන්ට රුපියල් 90,000ක පමණ මුදලක් එවා තිබුණු බවත් ඇය පවසා ඇත. පසුව තරුණයා මීට මාස අටකට පමණ පෙර ලංකාවට පැමිණ තිබේ. උසස් පෙළ සමත්ව නි‍ෙවසේ සිටි තරුණියට විශ්වවිද්‍යාලයට ඇතුළත් වන ලෙස දන්වා ලිපියක් එවා තිබුණ ද විවාහ වීමට බලාපොරොත්තුවෙන් සිටි පෙම්වතා එයද වළකා තිබේ. පසුව තරුණිය වරකාපොළ ප්‍රදේශයේ ඇඟලුම් ආයතනයක රැකියාවකට යමින් එමින් සිටින අවස්ථාවේ දී එය ද තරුණයා විසින් වැළැක් වූ බව පැමිණිල්ලේ සටහන් කර තිබේ.\n\nපසුව තරුණයාගේ හා තරුණියගේ ඥාතීන් එක්ව දෙදෙනාගේ විවාහ මංගල්‍යය ඉතා උත්කර්ෂවත් අයුරින් සිදු කර ගැනීමට යෝජනා කර ඇති අතර, විවාහ මංගල්‍යය ඉකුත් ජුනි 06 වැනිදා පින්නවල ප්‍රදේශයේ හෝටලයක පැවැත්වීමටත් එදින විවාහය ලියාපදිංචිය සිදු කිරීමටත් දින නියම කරගෙන තිබුණි. පසුව මනාලියගේ පාර්ශ්වයේ මවුපියන් දුවගේ විවාහ මංගල්‍යය වෙනුවෙන් නි‍ෙවසේ තීන්ත ආලේප කිරීම, මනාලයාට පැලඳවීමට රන් මුද්දක්, මනාලියට රන් මාලයක් පළමු දිනේ ඇඳීමට මංගල සාරිය, හැඩ වැඩ ගැන්වීමට සිටින රූපලාවණ්‍ය ශිල්පිනියට අත්තිකාරම් මුදලක් ගෙවා තිබීම හා විවාහ මංගල්‍යය පැවැත්වෙන උත්සව ශාලාවට අත්තිකාරම් මුදලක් සමඟ රුපියල් ලක්ෂ 11ක මුදලක් මූලිකව වැය කර ඇති බවට තරුණිය කරන ලද පැමිණිල්ලේ සටහන් කර ඇති බවත් පොලිසිය පැවසීය. දෙපාර්ශ්වයේ කැමැත්ත අනුව දෙදෙනාගේ විවාහ මංගල්‍යය ජුනි 06 වැනිදාට යොදාගෙන සිට ඇති අතර, ඉකුත් අප්‍රේල් 28 වැනිදා තරුණ මනාලයා තරුණියට දුරකතනයෙන් කතා කොට නංගි ඔයා මට වඩා උසින් වැඩියි, ඔයා උස වැඩි නිසා මම කැමැති නෑ විවාහ කර ගන්න. ඒ නිසා දෙදෙනාගේ සම්බන්ධතාවය මෙතැනින් නතර කර දමමු යැයි පවසා ඇති බවත් පොලිසිය පැවසීය. ඒ වෙන කොටත් තරුණයා තරුණියට හොර රහසේ විවාහයක් සිදු කරගෙන ඇති බවත් පොලිසිය පැවසීය. පසුව තරුණිය සිය පෙම්වතාට කොපමණ කරුණු කාරණා පැහැදිලි කර දුන්න ද පලක් වී නොමැත. ඒ වන විටත් මනාලියගේ මවුපියන් විවාහ මංගල්‍යය පිළිබඳ තම ළඟම ඥාතීන් 25 දෙනකුට ආරාධනා ද කොට තිබේ. පසුව තරුණිය ඉකුත් 04 වැනිදා කෑගල්ල මූලස්ථාන පොලිසියට පැමිණ විවිධ පැමිණිලි අංශයේ පැමිණිල්ලක් ඉදිරිපත් කර තිබේ. එහි පැමිණිල්ලේ සඳහන් කර ඇත්තේ ලක්ෂ 11ට වැඩි මුදලක් විවාහය වෙනුවෙන් මවුපියන් විය පැහැදම් කර ඇති බවත් එම මුදල යළි ආපසු අරන් දෙන ලෙසත් මුළු මුදල නොමැති නම් මුදලින් භාගයක් හෝ ඉල්ලා දෙන ලෙසට පැමිණිල්ලේ සටහන් කර ඇති බව පොලිසිය පවසයි.\n\nසිද්ධිය සම්බන්ධයෙන් පොලිසිය වැඩිදුරටත් විමර්ශන කටයුතු සිදු කරයි.\n\nකෑගල්ල විශේෂ – චමින්ද ජයලත්",
       "URL": "https://www.dinamina.lk/2023/07/07/provincial-news/4692/%e0%b6%b8%e0%b6%9f%e0%b7%94%e0%b6%bd%e0%b7%99%e0%b7%8a-%e0%b6%b4%e0%b7%99%e0%b6%bb-%e0%b7%80%e0%b7%92%e0%b6%ba%e0%b6%af%e0%b6%b8%e0%b7%8a-%e0%b6%89%e0%b6%bd%e0%b7%8a%e0%b6%bd%e0%b7%8f-%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/136/"
}