{
       "Source": "dinamina",
       "Timestamp": "October 9, 2023 1:00 am",
       "Headline": "පන්සලේ නිදන් හෑරූ තැන් බදාමයෙන් වැසූ ලොකු නම ඇතුළු 2කට මාංචු",
       "News Content": "පොල්පිතිගම ඓතිහාසික නයින්දනාරාමයේ විහාර ගෙයි පිළිමයකට හා තවත් නිදන් ඇති ස්ථානවලට හානි කර ඒවා බදාමවලින් මකා දමා සිද්ධිය යටපත් කිරීමට වෙර දැරූ විහාරාධිපති හිමි හා තවත් අයෙකු කුරුණෑගල කොට්ඨාස අපරාධ විමර්ශන අංශයේ නිලධාරින් විසින් පසුගියදා (05)අත්අඩංගුවට ගෙන තිබේ.\n\nමෙලෙස සැකපිට අත් අඩංගුවට ගෙන ඇත්තේ එහි විහාරාධිපතිව වැඩ සිටි පොහොරවත්ත සුමනසාර හිමි හා පන්සල සීමාවේ ඉඩමක් මිලදීගෙන සිටින පිටතින් පැමිණ සිටි පන්සල සමඟ සමීප සම්බන්ධතා පැවැත් වූ අයකු බව පොලිසිය සඳහන් කරයි. මෙම සිද්ධිය සම්බන්ධව පොලිසිය හා පුරා විද්‍යා අංශ එක්ව මීට පෙර පරීක්ෂණ දියත් කර ඇතත් එම පරීක්ෂණවලින් සෑහීමකට පත් නොවන බවට ගම්වාසීන් උසස් පොලිස් නිලධාරීන්ගෙන් ඊට සාධාරණ පරීක්ෂණයක් ඉල්ලා තිබුණි.\n\nඒ අනුව කුරුණෑගල දිසාව බාර නියෝජ්‍ය පොලිස්පති අනිල් ප්‍රියන්ත මහතාගේ ප්‍රධානත්වයෙන් පොලිසිය හා පුරා විද්‍යා අංශ පාලගම ප්‍රාථමික පා සලට කැඳවා ගම්වාසින් ඒකරාශී කරගෙන ඉකුත් අගෝස්තු මස 06 වැනිද ඒ සම්බන්ධව කරුණු විභාගයක් කෙරුණි. පරීක්ෂණ කටයුතු කුරුණෑගල කොට්ඨාස අපරාධ විමර්ශන අංශය මඟින් දියත් කළ අතර සිද්ධියට සැකපිට අත්අඩංගුවට ගත් විහාරාධිපති හ සැකකරු පන්සියගම පොලිස් ස්ථානය වෙතට බාර දුන් බව පොලිසිය වැඩිදුරටත් පැවසීය. සැකකරුවන් පසුගියද (6) මහව මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\nපොල්පිතිගම නන්දන කැලේගම",
       "URL": "https://www.dinamina.lk/2023/10/09/provincial-news/29002/%e0%b6%b4%e0%b6%b1%e0%b7%8a%e0%b7%83%e0%b6%bd%e0%b7%9a-%e0%b6%b1%e0%b7%92%e0%b6%af%e0%b6%b1%e0%b7%8a-%e0%b7%84%e0%b7%91%e0%b6%bb%e0%b7%96-%e0%b6%ad%e0%b7%90%e0%b6%b1%e0%b7%8a-%e0%b6%b6%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/9/"
}