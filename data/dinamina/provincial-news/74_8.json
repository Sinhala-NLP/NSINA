{
       "Source": "dinamina",
       "Timestamp": "August 25, 2023 1:00 am",
       "Headline": "නඩුවක් තිබියදීත් ගණිකා නිවාසය පවත්වා ගෙන ගොස් 50000ක් දඩ කයි",
       "News Content": "හෝටලයක් තුළ ගණිකා නිවාසයක් පවත්වා ගෙන ගිය බවට පවරා තිබූ නඩුවක් වසර හතරකට පසුව විභාගයට කැඳවූ අවස්ථාවේ චෝදනාවලට නිවැරැදි කරු යැයි ප්‍රකාශ කර තිබූ විත්තිකාර කළමනාකාරවරයෙකු අධිකරණය ඉදිරියේ පෙනී සිට පෙර කර තිබූ විත්ති වාචිකය ඉල්ලා අස් කර ගෙන වරද පිළිගැනීම හේතුවෙන් අත්තනගල්ල අංක 02 මහේස්ත්‍රාත් මංජුල කරුණාරත්න මහතා (24) පස්වරුවේ ඔහුට රුපියල් පනස් දහසක දඩ නියම කළේය.\n\nලෝලුවාගොඩ ප්‍රදේශයේ පදිංචි පනාගොඩ විදානලාගේ නිලන්ත ප්‍රදීප් පනාගොඩ නැමැත්තෙකුට එසේ දඩ නියම කෙරිණි. මීරිගම පොලිසිය විසින් 2017.11.17 වනදා වැටලීම සිදු කොට හෝටලයක් තුළ ගණිකා නිවාසයක් පවත්වා ගෙන ගිය බවට චෝදනා කරමින් විත්තිකාර කළමනාකාරවරයාට එරෙහිව නඩු පවරා තිබුණි. එම නඩුවට අදාළව පෙර දිනයක චෝදනා පත්‍රය ඉදිරිපත් කළ අවස්ථාවේ විත්තිකාර කළමනාකාරවරයා නිවැරදිකරු යැයි ප්‍රකාශ කිරීම හේතුවෙන් නඩුව විභාගයට කල් දමා තිබිණ. මෙය (24) විභාගයට කැඳවූ අවස්ථාවේ එවකට මීරිගම පොලිසියේ සේවය කරමින් වැටලීමට සහභාගි වූ වත්මන් මොරන්තුඩුව පොලිසියේ පොලිස් කොස්තාපල්වරයෙකු වශයෙන් සේවයේ යෙදී සිටින රංග නිශාද් කෝට්ටෙගොඩ (38664) මහතා සාක්කි කූඩුවට නැඟ ඒ පිළිබඳව සිය සාක්කිය ලබා දීමට සූදානම් වූ අවස්ථාවේ විත්තිකාර කළමනාකාරවරයා පෙර කර තිබූ විත්ති වාචිකය ඉල්ලා අස් කර ගෙන චෝදනාවලට වරද පිළිගැනීම හේතුවෙන් එසේ දඩ නියම ‍ෙකරිණි.\n\nමීරිගම පොලිසියේ නඩු මෙහෙයුම් අංශයේ ස්ථානාධිපති පොලිස් පරීක්ෂක ඊ. ජී. ඇස්. පී. සුබසිංහ මහතා පැමිණිල්ල මෙහෙය වූහ.",
       "URL": "https://www.dinamina.lk/2023/08/25/provincial-news/17217/%e0%b6%b1%e0%b6%a9%e0%b7%94%e0%b7%80%e0%b6%9a%e0%b7%8a-%e0%b6%ad%e0%b7%92%e0%b6%b6%e0%b7%92%e0%b6%ba%e0%b6%af%e0%b7%93%e0%b6%ad%e0%b7%8a-%e0%b6%9c%e0%b6%ab%e0%b7%92%e0%b6%9a%e0%b7%8f-%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/74/"
}