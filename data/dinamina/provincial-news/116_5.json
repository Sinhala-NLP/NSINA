{
       "Source": "dinamina",
       "Timestamp": "July 31, 2023 1:00 am",
       "Headline": "උසාවි බිමෙන්  ගෑස් සිලින්ඩර ඉස්සූ  අධිකරණ ලිපිකරු  රිමාන්ඩ්",
       "News Content": "උසාවියෙන් පිට අහන්න ගිය නඩුව හිටපු විනිසුරුවරයාගේ අකැමැත්ත මත යළි ගෙන එයි\n\n\n\nනඩු භාණ්ඩ ලෙසින් කුලියාපිටිය අධිකරණ භූමියේ තිබූ ගෑස් සිලින්ඩර 27ක් සොරා ගත් උසාවි සේවකයා අත්අඩංගුවට ගත් බව කුලියාපිටිය කොට්ඨාස අපරාධ විමර්ශන කාර්යාංශය පවසයි.\n\nරුපියල් හාරලක‍්ෂ තිස් දෙදහසක් පමණ වටිනා ගෑස් සිලින්ඩර 54ක් අස්ථාන ගතවීම සම්බන්ධව සිදුකළ විමර්ශනයනට අනුව එසේ සිලින්ඩර 27ක් සමඟින් අධිකරණ ලිපිකරුවෙකු සිකුරාදා සවස (27) අත්අඩංගුවට ගත් බව එම කාර්යාංශය වැඩිදුරටත් පැවසීය.\n\nපෙබරවාරි මස පටන් අදාළ සිලින්ඩර් අස්ථාන ගතව ඇතැයි මූලික විමර්ශනවලින් අනාවරණය වූ තෙරතුරු අනුව වැඩිදුරටත් කළ විමර්ශන වලදී අප්‍රේල් මස 21 දා ගෑස් සිලින්ඩර වැඩි ප්‍රමාණයක් අස්ථානගතව තිබූ බව ද හෙළිව ඇත.\n\nඒ අනුව ආරක‍්ෂිත කැමරා දර්ශන ආදි පර්වේෂණ කාරණා පිළිබඳ අවධානය යොමුකොට දිගින් දිගට විමර්ශනය කළ පොලිස් කණ්ඩායමට අදාළ සැකකරු විසින් කුලියාපිටිය සොහොනකඩේ ප්‍රදේශයේ ස්ථානයකට අලෙවි කරන බවට අනාවරණය වූ තොරතුර මත අදාළ ගැනුම්කරුගෙන කළ ප්‍රශ්නකිරීම් හමුවේ සැකකරු පිළිබඳ තහවුරුකරගත් බව පොලිසිය කියයි.\n\nසැකකරුගේ ප්‍රකාශ අනුව රාත්‍රී මුරකරු සමඟින් ඇතැම් දිනවල අභ්‍යන්තර කාමරයක මත්පැන් පානය කර ඇති බවටද පවසා තිබිණ.\n\nඑමෙන්ම ගෑස් සිලින්ඩර එකක් රුපියල් හයදහස හත් දහස ආදී මිල ගණන්වලට ගැණුම්කරුට අලෙවි කර ඇති බව ද සැකකරු ප්‍රකාශකර තිබිණ.\n\nඑදිනම සන්ධ්‍යාවේ සැකකරු කුලියාපිටිය මහේස්ත්‍රාත් රන්දික ලක්මාල් ජයලත් මහතා හමුවට ඉදිරිපත් කළේය. එහිදී මහේස්ත්‍රාත්වරයා අධිකරණ භාෂණ පරිවර්තක මගින් සියලූ පාර්ශ්ව දැනුම්වත් කරමින් කියාසිටිය් මෙම සැකකරු අධිකරණයේම කටයුතු කරන අයෙකු නිසා මෙම නඩුව මෙම අධිකරණයේ කැඳවීම සුදුසු නොවන බවයි. ඉන් අනතුරුව නඩුව ගරු දිසා විනිසුරු තුමන් වෙත යොමුකළත් ඒ විනිසුරු තුමා කලක් මෙම අධිකරණයේ මහේස්ත්‍රාත් වරයා ලෙසින් කටයුතු කර ඇති නිසා එම නඩුව විභාගයට ගැනීම ප්‍රතික්පේප කර තිබූ හෙයින් යළිත් මෙම අධිකරණයේම විභාගයට ගත් බවද පවසමින් මහේස්ත්‍රාත් වරයා කියා සිටියේ ඉදිරීයේදී නීතිපති දෙපාර්තමේන්තුව දැනුම්වත් කර මෙම නඩුකරය සඳහා වෙනත් විනිසුරුතුමෙකු වෙත යොමු කිරීමට අපේක‍්ෂා කරන බවයි.\n\nකෙසේවෙතත් සැකකරු එළඹෙන මස 11 දක්වා රක‍ෂිත බන්ධනාගාරගත කිරීමටද එහිදී මහේස්ත්‍රාත්වරයා නියම කළේය.\n\nකුලියාපිටිය කොට්ඨාසබාර ජ්‍යෙෂ්ඨ පොලිස් අධිකාරි නෙරංජල අභයවර්ධන, සහකාර පොලිස් අධිකාරි සුජීව විජෙසේන යන මහත්වරුන්ගේ උපදෙස මත කොට්ඨාස අපරාධ විමර්ශන කාර්යාංශයේ ස්ථානාධිපති පොලිස් පරීක‍්ෂක පුෂ්පිත ගුණරත්න, උප පොලිස් පරීක‍්ෂක අනුරුද්ධ වික්‍රමනායක, පොල්ස් සැරයන් ෆැන්සිස් (7015) රොහාන් (57893) අතුල (30843) කොස්තාපල් වරුන් වූ ජයමහ (40124) වික්‍රමනායක (84333) යන පිරිස අදාළ වැටලීම සිදුකර තිබූ අතර ඉතිරි ගෑස් සිලින්ඩර සොයා විමර්ශන සිදුකරති.\n\nකුලියාපිටිය මෙවිරු ධනාන්",
       "URL": "https://www.dinamina.lk/2023/07/31/provincial-news/10249/%e0%b6%8b%e0%b7%83%e0%b7%8f%e0%b7%80%e0%b7%92-%e0%b6%b6%e0%b7%92%e0%b6%b8%e0%b7%99%e0%b6%b1%e0%b7%8a-%e0%b6%9c%e0%b7%91%e0%b7%83%e0%b7%8a-%e0%b7%83%e0%b7%92%e0%b6%bd%e0%b7%92%e0%b6%b1%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/116/"
}