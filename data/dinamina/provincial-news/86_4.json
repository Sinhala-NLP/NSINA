{
       "Source": "dinamina",
       "Timestamp": "August 18, 2023 1:00 am",
       "Headline": "මාතලේ ඕවිලිකන්ද හරහා කුරුණෑගලට බසයක්",
       "News Content": "මාතලේ ඕවිලිකන්ද හරහා කුරුණෑගල දක්වා මාර්ගයේ ඉතිහාසයේ ප්‍රථම වතාවට ලංගම බස් රථයක් ධාවනයට එක් කිරීම ක්‍රීඩා හා යෞවන කටයුතු රාජ්‍ය අමාත්‍ය රෝහණ දිසානායක මහතාගේ ප්‍රධානත්වයෙන් ඕවිලිකන්ද නගරයේදී ඉකුත් දා සිදු විය.\n\nමාතලේ ලංගම ඩිපෝවට අයත් මෙම බස් රථය මාතලේ, ඕවිලිකන්ද, දෙල්විට, බඹරගහකන්ද, රිදීගම මාර්ගය ඔස්සේ කුරුණෑගල නගරය දක්වා ගමන් කිරීමට නියමිතය. මෙමඟින් මකුලේමඩ, ඕවිලිකන්ද, පතිනිගොල්ල, වදේමඩ, අලවතුවල, පරණගම්තැන්න හා හොරගහපිටිය ආදී ගම්මානවල ජනතාවට වඩාත් හොඳ ප්‍රවාහන පහසුකම් සපයා ගත හැකිය.\n\nමෙම අවස්ථාවට ඕවිලිකන්ද ශ්‍රී විජයාරාම මහා විහාරාධිපති අමරපුර මහා නිකායේ සද්ධම්මයුක්තික නිකායේ වයඹ මධ්‍යම පළාත් භාර ප්‍රධාන සංඝනායක විශ්‍රාමලත් පරිවේණාධිපති ශාස්ත්‍රපති කිරිමැටියාවේ රාහුල නාහිමි, මාතලේ ලංගම ඩිපෝ කළමනාකරු ප්‍රගීත් හේරත් මහතා ඇතුළු ලංගම නිලධාරීන් හා ප්‍රාදේශීය දේශපාලන අධිකාරියේ පිරිසක් එක් වූහ.",
       "URL": "https://www.dinamina.lk/2023/08/18/provincial-news/15118/%e0%b6%b8%e0%b7%8f%e0%b6%ad%e0%b6%bd%e0%b7%9a-%e0%b6%95%e0%b7%80%e0%b7%92%e0%b6%bd%e0%b7%92%e0%b6%9a%e0%b6%b1%e0%b7%8a%e0%b6%af-%e0%b7%84%e0%b6%bb%e0%b7%84%e0%b7%8f-%e0%b6%9a%e0%b7%94%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/86/"
}