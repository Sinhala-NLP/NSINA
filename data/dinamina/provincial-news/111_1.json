{
       "Source": "dinamina",
       "Timestamp": "August 2, 2023 1:22 am",
       "Headline": "බසය ප්‍රපාතයට පෙරළී 18කට තුවාල",
       "News Content": "හැටන් – කොළඹ ප්‍රධාන මාර්ගයේ 63 කණුව පිහිටි වටවල සිංහල විද්‍යාලයට ආසන්න ප්‍රදේශයේදී ඊයේ (01) දා අලුයම 04.40 ට පමණ බස් රථයක් මාර්ගයෙන් ඉවතට ධාවනය වී ප්‍රපාතයට පෙරළීමෙන් සිදුවූ අනතුරෙන් පුද්ගලයන් 18 දෙනෙකු තුවාල ලබා ඇති බව වටවල පොලිසිය පවසයි. එසේ අනතුරට පත්ව ඇත්තේ කොළඹ සිට නුවරඑළිය දක්වා ගමන් ගත් නුවරඑළිය ලංගම ඩිපෝවට අයත් බස් රථයකි. එම බස් රථය රාත්‍රී 12 .00 ට කොළඹ සිට ගමන් ආරම්භ කර පෙ.ව. 6.00 ට නුවරඑළියට ළඟාවීමට නියමිතව තිබුණි.\nබස් අනතුරෙන් එහි ගමන් ගත් මගීන් 18 ක් තුවාල ලැබීම නිසා වටවල රජයේ දිස්ත්‍රික් රෝහල වෙත ඇතුළත් කර තිබේ. තුවාලකරුවන්ගේ අස්ථි බිඳීම්, තැලීම් හා සුළු තුවාල සිදුව ඇති බව වටවල රොහලේ වෛද්‍යවරු පැවසූහ. තුවාලකරුවන් අතර එක් කාන්තාවක සිට ඇත. ඔවුන්ට මූලික ප්‍රතිකාර කිරිමෙන් පසු වැඩිදුර ප්‍රතිකාර සඳහා නාවලපිටිය රජයේ මූලික රෝහල වෙත මාරු කර යැවීමට පියවර ගත් බව වටවල රෝහලේ වෛද්‍යවරුන් වැඩිදුරටත් පැවසූහ.\nබස් රථය අනතුරට පත්වන අවස්ථාවේ මගීන් 120 ක් පමණ සිටි බවත්, අතර මඟදී බස් රථය විවිධ කාර්මික දෝෂවලට ලක් වෙමින් තිබූ බවත් එහි පැමිණි මගීහූ පැවසූහ. මෙම අනතුරින් රියැදුරුට සහ කොන්දොස්තරවරයාට සුළු තුවාල සිදුව තිබේ. රියැදුරු සහ කොන්දොස්තරවරයා වැඩිදුර පරීක්ෂණ සඳහා වටවල පොලිස් භාරයට ගෙන තිබේ.\n\nමස්කෙළිය සමූහ – ගාමිණී බණ්ඩාර ඉලංගන්තිලක, හැටන් රංජිත් රාජපක්ෂ",
       "URL": "https://www.dinamina.lk/2023/08/02/provincial-news/10898/%e0%b6%b6%e0%b7%83%e0%b6%ba-%e0%b6%b4%e0%b7%8a%e0%b6%bb%e0%b6%b4%e0%b7%8f%e0%b6%ad%e0%b6%ba%e0%b6%a7-%e0%b6%b4%e0%b7%99%e0%b6%bb%e0%b7%85%e0%b7%93-18%e0%b6%9a%e0%b6%a7-%e0%b6%ad%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/111/"
}