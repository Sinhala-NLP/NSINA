{
       "Source": "dinamina",
       "Timestamp": "August 8, 2023 1:21 am",
       "Headline": "මුහුදට අපද්‍රව්‍ය බැහැර කළ පරණ බඩු එකතු කරන්නා මාට්ටු",
       "News Content": "බේරුවල මරදාන ධීවර තොටුපොළ යාබදව හා ප්‍රදීපාගාරයට නුදුරින් වෙරළ තීරයේ ගල්වැටිය අසබඩින් කලක පටන් මහ සයුරට අපද්‍රව්‍ය බැහැර කළ එම ප්‍රදේශයේ පුද්ගලයකු බේරුවල ධීවර පරීක්ෂක කාර්යාලයේ නිලධාරීන් කණ්ඩායමකට අතටම අසුව අත්අඩංගුවට ගෙන තිබේ. මෙම පුද්ගලයා ප්‍රදේශයේ පරණ බඩු එකතු කරන්නෙක් බවත් එලෙස එකතු කරන භාණ්ඩ මුදල් කළ හැකි ඒවා පමණක් රැස් කර අලෙවි කර ඉතිරි අබලි කැළි කසළ විශාල ප්‍රමාණයෙන් රාත්‍රී කාලයේ සහ දිවා කාලවල මුහුදට බැහැර කර දැඩි පරිසර හානියක් සිදුකර තිබෙන බව එම නිලධාරීන් පවසයි.\nමෙම පුද්ගලයා එලෙස වරින්වර කසළ බැහැර කරන අවස්ථා නිරීක්ෂණය කර ඊයේ එම නිලධාරීන් කණ්ඩායමක් බේරුවල පොලිසියේ සහාය ද ඇතිව සැකකාර පුද්ගලයා අත්අඩංගුවට ගත් අතර ඔහුගෙන් ප්‍රකාශ සටහන් කර ඉදිරි නීතිමය ක්‍රියාමාර්ග ගැනීමට ධීවර පරීක්ෂක ප්‍රධාන කාර්යාලය වෙත රැගෙන ගිය බව බේරුවල පොලිසිය පවසයි.\n\nඅලුත්ගම තුසිත කුමාර ද සිල්වා",
       "URL": "https://www.dinamina.lk/2023/08/08/provincial-news/12427/%e0%b6%b8%e0%b7%94%e0%b7%84%e0%b7%94%e0%b6%af%e0%b6%a7-%e0%b6%85%e0%b6%b4%e0%b6%af%e0%b7%8a%e0%b6%bb%e0%b7%80%e0%b7%8a%e0%b6%ba-%e0%b6%b6%e0%b7%90%e0%b7%84%e0%b7%90%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/103/"
}