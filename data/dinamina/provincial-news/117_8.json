{
       "Source": "dinamina",
       "Timestamp": "July 29, 2023 1:00 am",
       "Headline": "ඝාතනය වූ කාන්තාවගේ සිරුර‍ ගෙදර බල්ලාගේ ඔත්තුවෙන් සොයා ගනී",
       "News Content": "යාපනයේ මට්ටුවිල් ප්‍රදේශයේ නිවෙසක තනිවම විසූ කාන්තාවක් පෙරේදා (27) කපා කොටා ඝාතනය කිරීමෙන් පසුව ඇගේ මළ සිරුර නිවෙසේ සුරතලයට ඇති දැඩි කළ බල්ලකු විසින් සොයා දෙනු ලැබ තිබේ.\n\nතම්බයියා සරෝජා නමැති 82 හැවිරිදි මෙම කාන්තාව එම නිවෙසේ තනිවම ජීවත් වී ඇති අතර, ඇගේ තනි නොතනියට සිට ඇත්තේ මෙම බල්ලා පමණකි.\n\nකිසියම් පිරිසක් විසින් කුමන හෝ හේතුවක් මත වයෝවෘද්ධ කාන්තාවට පහර දී ඝාතනය කොට ඇති අතර අලුයම් කාලයේදී බල්ලා නිවෙසේ සිට පාරක් දිගේ තවත් නිවෙක් වෙත ගොස් එම කාන්තාවගේ ගවුම කටෙන් අල්ලා කාන්තාව ඝාතනය සිදු වූ නිවෙස දක්වාම කැඳවාගෙන පැමිණ තිබේ. කාන්තාව නිවෙසට පැමිණි පසුවත් වයෝවෘද්ධ කාන්තාව මියගොස් සිටි ස්ථානයට අසල්වැසි කාන්තාව කැඳවාගෙන යමින් මියගොස් සිටි තම නිවැසි කාන්තාවට පෙවීමට මෙම බල්ලා කටයුතු කර ඇත.\n\nසිද්ධිය දුටු වහාම අදාළ අසල්වැසි කාන්තාව වහාම ඒ සම්බන්ධයෙන් මට්ටුවිල් ග්‍රාම නිලධාරීවරයා දැනුම්වත් කර තිබේ. අනතුරුව චාවකච්චේරී පොලිසියේ නිලධාරීන් පිරිසක් පැමිණ ඵාතනය සම්බන්ධයෙන් පරීක්ෂණ ආරම්භ කොට ඇත.\n\nචාවකච්චේරී මහේස්ත්‍රාත්වරයා පැමිණ ස්ථානීය පරීක්ෂණයක් පවත්වා පශ්චාත් මරණ පරීක්ෂණයක් පවත්වා එම වාර්තාව අධිකරණයට ඉදිරිපත් කරන ලෙස පොලිසියට නියෝග කළේය.\n\nමුදල් හා ස්වරණාභරණ කොල්ලකෑමට හෝ වෙනයම් කාරණයක් සඳහා නිවෙසට පැමිණි පිරිසක් ඇයට පහර දී මරා දැමූ බවට සාක්ෂි ඇති නිසා සැකකරුවන් සෙවීම සඳහා චාවකච්චේරී සහ කෝපායී පොලිසි පරීක්ෂණ ආරම්භ කොට තිබේ.\n\nඋතුරු පළාත් විශේෂ රසුල දිල්හාර ගමගේ",
       "URL": "https://www.dinamina.lk/2023/07/29/provincial-news/10087/%e0%b6%9d%e0%b7%8f%e0%b6%ad%e0%b6%b1%e0%b6%ba-%e0%b7%80%e0%b7%96-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80%e0%b6%9c%e0%b7%9a-%e0%b7%83%e0%b7%92%e0%b6%bb%e0%b7%94%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/117/"
}