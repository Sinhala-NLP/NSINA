{
       "Source": "dinamina",
       "Timestamp": "September 16, 2023 1:07 am",
       "Headline": "කසළ තේ කිලෝ 1500ක් කර්මාන්තශාලා­වෙන් පැන්නවූ ලොරිය හා සැක­ක­රුවෝ අත්අ­ඩං­ගු­වට",
       "News Content": "තලවකැලේ ආගරපතන ප්‍රදේශයේ පෞද්ගලික තේ නිෂ්පාදන ආයතනයක ගබඩාවේ ගබඩා කර තිබූ කසළ තේ තොගයක් සොරකම් කළ සැකකරුවන් හත්දෙනෙකු ආගරපතන පොලිසිය විසින් පෙරේදා (14) අත්අඩංගුවට ගෙන ඇත.\n\nඑසේ අත්අඩංගුවට ගෙන ඇත්තේ එම තේ කර්මාන්ත ශාලාවේ ආරක්ෂක අංශ නිලධාරීන් දෙදෙනෙකු, තේ නිෂ්පාදන ආයතනයේ අධීක්ෂණ නිලධාරියෙකු, කම්කරුවන් දෙදෙනෙකු, කසළ තේ ප්‍රවාහනය කළ ලොරි රථයේ අයිතිකරු සහ රියදුරුය. ආගරපතන පොලිසියේ වැඩ බලන පොලිස් ස්ථානාධිපති පොලිස් පරීක්ෂක එච්.එච්. පාලිත නන්දසිරි මහතා පවසා සිටියේ\n\nඉකුත් 13 වැනිදා තේ කර්මාන්ත ශාලාවේ කසළ තේ ගබඩා අංගනයේ කසළ තේ කිලෝ 1500ක් අස්ථානගත වී ඇති බවට එම තේ නිෂ්පාදන ආයතනයේ පාලන අධිකාරිය විසින් ආගරපතන පොලිසියට කළ පැමිණිල්ලක් මත ආගරපතන පොලිසිය විසින් විමර්ශනයක් ආරම්භ කර සැකකරුවන් අත්අඩංගුවට ගත් බවයි.\n\n13 වැනිදා රාත්‍රියේ ගම්පොළ බූවැල්ල ප්‍රදේශයෙන් ආගරපතන දක්වා පැමිණි ලොරි රථයක් තේ නිෂ්පාදන ආයතනයට ඇතුළත් කර කසළ තේ තොගය පටවා රැගෙන ගොස් ඇති බවත්, ආරක්ෂක අංශ නිලධාරීන් දෙදෙනා මුලින්ම අත්අඩංගුවට ගෙන ප්‍රශ්න කිරීමේදී කසළ තේ සොරකමට සහය දැක්වූ පිරිස සහ කසළ තේ තොගය රැගෙන ගිය ස්ථානය අනාවරණය කරගත් බවයි. වැඩ බලන පොලිස් ස්ථානාධිපතිවරයා පවසා සිටියේ,\n\nආරක්ෂක අංශ නිලධාරින්ගෙන් ලද තොරතුරු මත ගම්පොළ ප්‍රදේශයට ගොස් කසළ තේ තොගය සහ කසළ තේ ප්‍රවාහනය කළ ලොරි රථයද පොලිස් අත්අඩංගුවට ගත් බවත්, සැකකරුවන් නුවරඑළිය මහේස්ත්‍රාත් අධිකරණය වෙත ඉදිරිපත් කරන බවත් පොලිසිය පවසයි.",
       "URL": "https://www.dinamina.lk/2023/09/16/provincial-news/22895/%e0%b6%9a%e0%b7%83%e0%b7%85-%e0%b6%ad%e0%b7%9a-%e0%b6%9a%e0%b7%92%e0%b6%bd%e0%b7%9d-1500%e0%b6%9a%e0%b7%8a-%e0%b6%9a%e0%b6%bb%e0%b7%8a%e0%b6%b8%e0%b7%8f%e0%b6%b1%e0%b7%8a%e0%b6%ad%e0%b7%81%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/46/"
}