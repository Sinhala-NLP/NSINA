{
       "Source": "dinamina",
       "Timestamp": "August 21, 2023 2:01 am",
       "Headline": "වෙන්ඩ විවාහක යුවළ  විනෝදෙට ඇතුගලට  ගිනි තියලා",
       "News Content": "කුරුණෑගල ඇතුගල තරණයට ගිය විවාහාපේක්ෂිත තරුණ පෙම් යුවළක් විසින් විනෝදයට ඇතුගල රක්ෂිතයට ගිනි තැබීමේ සිද්ධියක් සම්බන්ධයෙන් කුරුණෑගල මූලස්ථාන පොලිසිය මගින් අත් අඩංගුවට ගෙන අධිකරණයට ඉදිරිපත් කිරීමෙන් ඔවුන් දෙදෙනා මේ මස 21 වෙනි දින දක්වා රක්ෂිතය බන්ධනාගාර ගත කොට තිබේ.\n\nසිද්ධිය සම්බන්ධයෙන් අත් අඩංගුවට ගත් තරුණයා තමන් සතුව තිබූ ගිනිපෙට්ටියකින් කූරක් ගසා විනෝදයට ලඳු කැලෑව දෙසට විසි කොට ඇති අතර මේ හේතුවෙන් දැඩි වියළි ස්වභාවයෙන් තිබූ වනය ඇවිලී ගොස් ඇති බව සිද්ධිය සම්බන්ධයෙන් විමර්ශනය සිදු කරන කුරුණෑගල මූලස්ථාන පොලිසිය කියයි.\n\nසිද්ධිය සම්බන්ධයෙන් අත්අඩංගුවට ගෙන ඇත්තේ මොරයාය නාගොල්ලාගම ප්‍රදේශයේ පදිංචි රන්පටි දේවගේ ඉසුරු ප්‍රසාද් සංජීව (24) හා අංක 25 වත්තේගෙදර මහවෙල ප්‍රදේශයේ පදිංචි ඉහලගෙදර නිසංසලා නයනා කුමාරි අමරසිංහ (20) නමැති යුවළකි.\n\nඔවුහු විවාහ අපේක්ෂාවෙන් සිටින යුවළක් බවද පොලිසිය විසින් හඳුනාගෙන තිබේ.\n\nඔවුන් දෙදෙනා ඇතුගල නැරඹීම සඳහා ගල මුදුණට ගොස් ආපසු එමින් සිටියදී තරුණයා විසින් මෙම ගිනිතැබීම සිදුකර ඇතැයි ද එම ගිනි තැබීම හේතුවෙන් ඇතුගල රක්ෂිතයේ වර්ග අඩි සියයකට ආසන්න ප්‍රමාණයක් දැවී ගොස් ඇතැයි ද පොලිසිය කියයි.\n\nමෙම අනපේක්ෂිත ගින්න හට ගැනීමෙන් පසුව ඒ පිළිබඳව ඇතුගල පාමුල පිහිටි පොලිස් මුරපොල ට දැනුම් දීමත් සමඟම පොලිසිය විසින් කුරුණෑගල මහ නගර සභාවේ ගිනි නිවන ඒකකය කැඳවා ගින්න මැඩපැවැත්වීමට කටයුතු කර තිබේ.\n\nපොලිස් අත්අඩංගුවට ගෙන ඇති තරුණයා ශ්‍රී ලංකා යුධහමුදා ඉංජිනේරු බලකායේ සේවය කරන තැනැත්තෙකු බවට ද පොලිසිය විසින් අනාවරණය කරගෙන තිබේ.කුරුණෑගල පොලිසියේ මූලස්ථාන පොලීසිය විසින් සැකකරුවන් අධිකරණයට ඉදිරිපත් කළේය.\n\nකුරුණෑගල සුනිල් එස්. පැල්ලන්දෙණිය – පුෂ්පකුමාර ජයරත්න සහ\n\nඉබ්බාගමුව චන්දනී දිසානායක",
       "URL": "https://www.dinamina.lk/2023/08/21/provincial-news/15702/%e0%b7%80%e0%b7%99%e0%b6%b1%e0%b7%8a%e0%b6%a9-%e0%b7%80%e0%b7%92%e0%b7%80%e0%b7%8f%e0%b7%84%e0%b6%9a-%e0%b6%ba%e0%b7%94%e0%b7%80%e0%b7%85-%e0%b7%80%e0%b7%92%e0%b6%b1%e0%b7%9d%e0%b6%af%e0%b7%99/",
       "Category": "provincial-news",
       "Parent URL": "https://www.dinamina.lk/category/provincial-news//page/83/"
}