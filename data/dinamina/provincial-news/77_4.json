{
       "Source": "dinamina",
       "Timestamp": "August 24, 2023 2:00 am",
       "Headline": "එරාවුර්පත්තු-චෙන්කලාඩි වැසියෝ පොදු පහසුකම් අයදිති  ගමට විදුලියත් නෑ පානීය ජලයත් නෑ",
       "News Content": "වසර ගණනාවක සිට තම ගමට විදුලිය හා පානීය ජලය මෙන්ම අනෙකුත් පොදු පහසුකම් ලබා දෙන ලෙසට ලිඛිතව හා වාචිකව ඉල්ලා සිටියද මෙතෙක් ඒවා ඉටු නොවීමෙන් තමන් දැඩි අසීරුතාවට පත්ව ඇති බව මඩකලපුව, එරාවුර්පත්තු, චෙන්කලාඩි ප්‍රාදේශීය ලේකම් කොට්ඨාසයේ පුණ්ණකුඩාව ගම්වාසීහු පවසති.\n\nපවතින වියළි කාලගුණයත් සමඟ තමන්ට දිවා මෙන්ම රාත්‍රී කාලයේදී ටකරන් නිවාසවල සිටීමට සිදුවීමෙන් කුඩා දරුවන් මෙන්ම තමන්ද දැඩි අසීරුතාවයට පත්ව සිටින බවත්, විදුලිය පහසුකම් නොමැතිවීමෙන් කුප්පි ලාම්පු එළියෙන් අධ්‍යාපන කටයුතු කරන තම දරුවන් අනාරක්ෂිත තත්ත්වයට පත්ව ඇති බවද ගම්වාසීහු කියති.\n\n,විදුලි පහසුකම් නොමැතිවීමෙන් තමන්ට රටේ සිදු වන සිද්ධියක් දැන ගැනීමට රූපවාහිනි බැලීමට හෝ ගුවන්විදුලියට සවන් දීමට අවස්ථාවක් නොමැති බවත්, තම ජංගම දුරකතනයක් චාජ් කර ගැනීමට පිටස්තර ගම්වලට යෑමට සිදුව ඇති බවත්, මේ පිළිබඳ අවධානය යොමු කරමින් මඩකලපුව දිස්ත්‍රික්කයේ එකම සිංහල ගම්මානය වන පුන්නකුඩාව සිංහල ගම්මානයට විදුලිය ලබාදීමට අවශ්‍ය කටයුතු කර දෙන ලෙසද ඔවුහු ඉල්ලා සිටිති.\n\n1987 පැවැති ත්‍රස්තවාදි කලබල සමඟ මෙම ගම්වාසීන් මාතර, දෙවුන්දර, පානදුර, රත්නපුර, බලපිටිය, බේරුවල, කොළඹ, ඇතුළු ප්‍රදේශවලට ගොස් නැවත 2009 යුද්ධය නිමාවීමත් සමඟ යළි සිය ගම්බිම්වලට පැමිණියද මේ වන විට කිසිදු පහසුකමක් නොමැති වීමෙන් තමන් දැඩි අසීරුතාවට පත්ව ඇති බවද පුන්නකුඩාව ගම්වාසීහු ප්‍රකාශ කරති.\n\nමෙම ගම්වාසීන්ගේ දුක්ගැනවිලි සොයා බැලීමට 22 වැනිදා සවස මඩකලපු දිස්ත්‍රික් ශාසනාරක්ෂක බලමණ්ඩලයේ හිටපු ලේඛකාධිකාරී, දිඹුලාගල බුද්ධ ශ්‍රාවක සංඝ සභාවේ හිටපු පරිවේණාධිපති දේවගල දේවාලංකාර නාහිමියන් වැඩම කළ අතර, එහිදී උන්වහන්සේ සඳහන් කළේ පුන්නකුඩාව ගම්වාසීන්ගේ මූලික අයිතිවාසිකම් ලබාදීමට පළාතේ මෙන්ම රටේ දේශපාලන අධිකාරියේ අවධානය වහාම යොමු කරන ලෙසයි.\n\nමෙහිදී වැඩිදුරටත් ගම්වාසීන්ගෙන් දුක්ගැනවිල්ල මාධ්‍යයට ඉදිරිපත්පත් කළ මඩකලපුව දිස්ත්‍රික් ශාසනාරක්ෂක බලමණ්ඩලයේ\n\nලේඛකාධිකාරී දේවගල දේවාලංකාර නාහිමියන්, 2009 යුද්ධය ඉවරවීමත් සමඟ මේ අය මුල්ගමට ආවා, එද්දී ඒ අය හිටපු නිවාස සියල්ල විනාශ වෙලා තිබුණේ. අපි ආපු අයට පුළුවන් ආකාරයෙන් එක් එක් ආයතනවලට සහ බෞද්ධ සංවිධානවලට දැනුම් දීලා නිවාස කිහිපයක් හදලා දුන්නා. නමුත් මේ අයට විදුලිය පහසුකම්, ජල පහසුකම්, අධ්‍යාපන සෞඛ්‍ය පහසුකම් කිසිවක් නෑ. නැවත පදිංචි කිරීමේ අමාත්‍යාංශය තිබුනට තවම සිංහල එක පවුලක්වත් මඩකලපුවේ පදිංචි කරලා නෑ. අපි තමයි මැදිහත් වෙලා මේ පවුල් පදිංචි කරමින් ඔවුන්ට අවශ්‍ය මූලික කටයුතු කරන්නේ. අද මේ අයට ගුවන්විදුලියකට සවන් දෙන්ඩ,රූපවාහිනියක් බලන්ඩ, ජංගම දුරකතන භාවිත කරන්න කිසිම පහසුකමක් නෑ, රටේ වෙන් සිද්ධියක් තොරතුරක් දැනගන්න කිසිම විදිහක් නෑ. ඒ නිසා මම අගමැතිතුමාගෙනුත්, ජනාධිපතිතුමාගෙනුත් විදුලිබල ඇමති තුමාගෙනුත්, ඉල්ලා සිටිනවා මේ ගම්වාසීන්ගේ මූලික අයිතිවාසිකම් ඉටුකරලා දෙන්න කියලා, දේවගල දේවාලංකාර නාහිමියෝ මාධ්‍ය සාකච්ඡාවක් පවත්වමින් එලෙස පැවසූහ.\n\nමනම්පිටිය – නිමල් ජයරත්න",
       "URL": "https://www.dinamina.lk/2023/08/24/provincial-news/16739/%e0%b6%91%e0%b6%bb%e0%b7%8f%e0%b7%80%e0%b7%94%e0%b6%bb%e0%b7%8a%e0%b6%b4%e0%b6%ad%e0%b7%8a%e0%b6%ad%e0%b7%94-%e0%b6%a0%e0%b7%99%e0%b6%b1%e0%b7%8a%e0%b6%9a%e0%b6%bd%e0%b7%8f%e0%b6%a9%e0%b7%92-%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/77/"
}