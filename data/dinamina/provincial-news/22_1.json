{
       "Source": "dinamina",
       "Timestamp": "October 3, 2023 1:00 am",
       "Headline": "මෙලොව හැරගිය පන්තියේ මිතුරාගේ පවුලට නිවසක්",
       "News Content": "වසර 18කට පෙර එකම පන්තියේ ඉගෙනුම ලැබූ මිතුරාගේ හදිසි අභාවයෙන් පසුව කුලී නිවසක ජීවත් වූ එම මිතුරාගේ දරු පවුලට නිවසක් සහිත ඉඩමක් පරිත්‍යාග කිරීමේ සද්කාර්යයක් මතුගම සී. ඩබ්ලිව්. ඩබ්ලිව්. කන්නන්ගර මැදි විදුහලේ 2005 වර්ෂයේ උසස් පෙළ කේ. සී. සී. ෆ්රැටෙකෝ කණ්ඩායම විසින් පසුගියදා සිදු කළහ.\n\nමතුගම සී. ඩබ්ලිව්. ඩබ්ලිව්. කන්නන්ගර මැදි විදුහලේ 2005 වර්ෂයේ උසස් පෙළ පන්තියේ ඉගෙනුම ලැබූ කේ. ඒ. ලක්ෂිත දේවප්‍රිය පසුගිය වසරේ හදිසි අනතුරකින් මිය ගිය අතර, ඒ වන විට පාසල් අධ්‍යාපනය ලබන පුතුන් තිදෙනෙකු සහ ඔහුගේ බිරිඳ දොඩන්ගොඩ සපුගහවත්ත ප්‍රදේශයේ කුලී නිවසක පදිංචිව සිටියහ. ලක්ෂිත දේවප්‍රියගේ අභාවයත් සමඟ දරුවන්ගේ අධ්‍යාපන කටයුතු අතර, පදිංචි නිවසේ කුලිය ගෙවීම ද මාස කීපයක් මඟ හැරී තිබියදී තම පාසල් සගයා මෙන්ම කේ. සී. සී. ෆ්රැටෙකෝ කණ්ඩායමේ සාමාජිකයාගේ දරු පවුල පිළිබඳව සොයා බැලීමේදී එම බිරිඳ ඇතුළු පවුලේ සාමාජිකයන් පත් වී ඇති අපහසුතාවය පිළිබඳව එම කණ්ඩායමට දැනගැනීමට ලැබී ඇත.\n\nපසුව කේ. සී. සී. ෆ්රැටෙකෝ කණ්ඩායමේ සාමාජිකයන් එක්වී මේ පිළිබඳ සාකච්ඡා කර තම පාසල් මිතුරා වෙනුවෙන් ඔහුගේ පවුලට උපකාර කිරීමට තීරණය කිරීමෙන් අනතුරුව එම කණ්ඩායමේ විදේශගත සහ මෙරට සිටින මිතුරු පිරිස තම මුදල් යොදා අගලවත්ත අරබ්බඩ ප්‍රදේශයෙන් නිවසක් සහිත ඉඩමක් මිලදීගෙන ලක්ෂිත දේවප්‍රියගේ බිරියට සහ පුතුන් තිදෙනාට පසුගියදා පරිත්‍යාග කළේය. මීට අමතරව එම දරු පවුල කලින් පදිංචි වී සිටි කුලී නිවසේ මාස 8ක හිඟ මුදල් ගෙවීමටද කටයුතු කළේය.\n\nනිවස බාරදෙන අවස්ථාවේදී එම පවුලේ පුතුන් තිදෙනාගේ අධ්‍යාපන කටයුතු සඳහා පරිගණකයක් සහ පවුලේ පරිභෝජනයට වියළි ආහාර ද ලබාදීමට කේ. සී. සී. ෆ්රැටෙකෝ කණ්ඩායමේ සාමාජිකයන් කටයුතු කළේය.\n\n\n\n",
       "URL": "https://www.dinamina.lk/2023/10/03/provincial-news/27281/%e0%b6%b8%e0%b7%99%e0%b6%bd%e0%b7%9c%e0%b7%80-%e0%b7%84%e0%b7%90%e0%b6%bb%e0%b6%9c%e0%b7%92%e0%b6%ba-%e0%b6%b4%e0%b6%b1%e0%b7%8a%e0%b6%ad%e0%b7%92%e0%b6%ba%e0%b7%9a-%e0%b6%b8%e0%b7%92%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/22/"
}