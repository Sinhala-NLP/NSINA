{
       "Source": "dinamina",
       "Timestamp": "August 11, 2023 1:00 am",
       "Headline": "දැරියක දූෂණය කළ 76 හැවිරිදි විහාරාධිපති මානසික වාර්තාව එන තෙක් රිමාන්ඩ්",
       "News Content": "අට හැවිරිදි දැරියක දූෂණය කිරීම සම්බන්ධයෙන් අක්මිමණ පොලිසිය විසින් අත්අඩංගුවට ගෙන අධිකරණයට ඉදිරිපත් කිරීමෙන් පසු රිමාන්ඩ් බන්ධනාගාරගත කර සිටින 76 හැවිරිදි විහාරාධිපති හිමිවරයෙකු බව කියන චීවරධාරියා තවදුරටත් 22 වැනිදා දක්වා රිමාන්ඩ් බන්ධනාගාරගත කිරිමටත් දැරිය ළමා නිවාසයේ රඳවා තැබීමටත් ගාල්ල අතිරේක මහේස්ත්‍රාත් ලක්මිණි විදානගමගේ මහත්මිය නියෝග කළේය.\n\nමෙසේ තවදුරටත් රිමාන්ඩ් බන්ධනාගාරගත කරනු ලැබුවේ මහනුවර සුගතරතන නැමැති 76 හැවිරිදි චීවරධාරියෙකි.\n\nබන්ධනාගාර නිලධාරීන් විසින් සැකකාර චීවරධාරියා අධිකරණයට ඉදිරිපත් කරමින් පවසා සිටියේ සැකකාර හිමියන්ගේ මානසික වෛද්‍ය වාර්තාව තවමත් ලැබී නොමැති බවය.\n\nමෙම සැකකාර විහාරාධිපති චීවරධාරියා විහාරස්ථනය අසල පිහිටි නිවසක කුඩා දැරිය තම කාමරය තුළට කැඳවා දූෂණය කරමින් සිටියදි එය දුටු පුද්ගලයෙකු පොලිසියට දන්වා ඇත. ඒ සමඟ වහා ක්‍රියාත්මක වු පොලිසිය පැමිණ සැකකාර හිමියන් අත්අඩංගුවට ගෙන දැරිය කරාපිටිය රෝහලේ අධිකරණ වෛද්‍යවරයා වෙත ඉදිරිපත් කර ඇත.\n\nඑහිදී දැරිය පරීක්ෂා කරන ලද අධිකරණ වෛද්‍ය නිලධාරිනිය වාර්තා කර ඇත්තේ දැරිය දූෂණයට ලක්වී ඇති බවය.\n\nපොලිස් පරීක්ෂණවලදී අනාවරණය වී ඇත්තේ සැකකාර චීවරධාරියා ගිහි ජිවිතයේ ජයවිර ආරච්චිගේ සුගතපාල නමින් ගුරුවරයෙකුව සිට ඇති අතර, ඔහුගේ බිරිය හෙදියක බවය.‍\n\nබිරිය මියයාමෙන් පසු මෙයට වසර හයකට පමණ පෙර මැද මහනුවර සුගතරතන නමින් පැවිදිවි ඇති සැකකරු තමාගේ විශ්‍රාම වැටුපත් බිරියගේ විශ්‍රාම වැටුපත් ලබා ගන්නා බවද දූෂණයට ලක්වු දැරියගේ පවුලට සැකකරු නිවසක් ඉදිකරවාදී ඇති බවද අනාවරණය වී ඇත.",
       "URL": "https://www.dinamina.lk/2023/08/11/provincial-news/13189/%e0%b6%af%e0%b7%90%e0%b6%bb%e0%b7%92%e0%b6%ba%e0%b6%9a-%e0%b6%af%e0%b7%96%e0%b7%82%e0%b6%ab%e0%b6%ba-%e0%b6%9a%e0%b7%85-76-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/98/"
}