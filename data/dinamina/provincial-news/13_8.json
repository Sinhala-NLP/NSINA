{
       "Source": "dinamina",
       "Timestamp": "October 6, 2023 1:00 am",
       "Headline": "හෙරො­යින් සමඟ  ගැටවු 14ක් හා කතක් මාට්ටු",
       "News Content": "හෙරොයින් පානයට නවකයන් ලෙස ඇතුළු වී ඇති තරුණ වියේ පසුවන සැකකරුවන් දාහතරදෙනෙකු සහ විවාහක කාන්තාවක් බේරුවල පොලිසිය ස්ථාන කිහිපයක කළ සෝදිසියකදී අත්අඩංගුවට ගත් බව කියයි.\n\nඅත්අඩංගුවට ගත් සැකකරුවන් සියලු දෙනා සන්තකයේ හෙරොයින් මිලිග්‍රෑම් හයදහසකට ආසන්න ප්‍රමාණයක් තිබී අත්අඩංගුවට ගත් බව පොලිසිය කියයි.\n\nඅත්අඩංගුවට ගත් කාන්තාව සන්තකයේ තිබී හෙරොයින් මිලිග්‍රෑම් එකසිය විස්සක් පොලිසිය විසින් සොයාගෙන තිබේ. එම කාන්තාව ඇතුළු සෙසු සැකකරුවන් කළුතර මහේස්ත්‍රාත් අධිකරණයට ඉදිරිපත් කිරීමට නියමිතය.\n\nබේරුවල පොලිස් ස්ථානාධිපති ලලිත් පත්මකුමාර මහතාගේ උපදෙස් මත උප පොලිස් පරීක්ෂක බණ්ඩාර, පොලිස් කොස්තාපල් මැදවල (102950), කාන්තා පොලිස් කොස්තාපල් ගමගේ යන මහත්ම මහත්මීන් සැකකරුවන් අත්අඩංගුවට ගෙන තිබේ.",
       "URL": "https://www.dinamina.lk/2023/10/06/provincial-news/28538/%e0%b7%84%e0%b7%99%e0%b6%bb%e0%b7%9c%e0%b6%ba%e0%b7%92%e0%b6%b1%e0%b7%8a-%e0%b7%83%e0%b6%b8%e0%b6%9f-%e0%b6%9c%e0%b7%90%e0%b6%a7%e0%b7%80%e0%b7%94-14%e0%b6%9a%e0%b7%8a-%e0%b7%84%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/13/"
}