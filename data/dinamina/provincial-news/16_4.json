{
       "Source": "dinamina",
       "Timestamp": "October 5, 2023 1:00 am",
       "Headline": "හිංසාකාරි ලෙස පටවා මසට දැක්කූ මී හරක් 10ක් සමඟ සැකකරුවෝ 2ක් අත්අඩංගු වට",
       "News Content": "කහටගස්දිගිලිය ප්‍රාදේශීය ලේකම්වරයාගේ නිල මුද්‍රාව භාවිත කරමින් සත්ත්ව හිංසාව යටතේ කුඩා ප්‍රමාණයක ලොරි රථයකින් මී ගවයින් දස දෙනෙකු මසට මාවතගම පරගහදෙණිය ප්‍රදේශයට රැගෙන යමින් සිටියදී පෙරේදා (03) රාත්‍රියේදී කුරුණෑගල තෝරයාය ප්‍රදේශයේදී කුරුණෑගල කොට්ඨාස රථ වාහන අංශයේ නිලධාරීන් විසින් සැකකරුවන් දෙදෙනෙකු සමඟින් අත්අඩංගුවට ගෙන තිබේ.\n\nඅත්අඩංගුවට ගත් මී ගවයින් අතර, පිරිමි සතුන් අට දෙනෙකු හා ගැහැණු සතුන් දෙදෙනෙකු සිටිය බවත් හතර දෙනෙකු පමණක් දැමිය හැකි කුඩා ලොරි රථයක ගවයින් දස දෙනෙකු පටවා තිබීම හේතුවෙන් සතුන් සියලු දෙනා දැඩි අපහසුතා හමුවේ පසු වූ බවත් පොලිසිය කියයි.\n\nමෙම සතුන්ගෙන් බොහොමයක් වසර දෙක දෙකහමාරක වයසේ පසුවන පැටවුන් වන අතර, කිසිඳු සතෙකුගේ හඳුනා ගැනීමේ සළකුණු නැතත් කන් හිල් කර අංක තහඩු (ටැග්) එල්ලා ඇත්තේ ද ප්‍රවාහනයට මොහොතකට පෙර බවත් පොලිසිය පෙන්වා දෙයි.\n\nරාත්‍රියේදී මී ගවයින් හිංසාකාරි ලෙසට මසට රැගෙන යාම කළ නොහැකි නමුත් සතුන් මිලදී ගත් කිසිම කුවිතාන්සියක් ද ඔවුන් සතුව නොතිබියදී කහටගස්දිගිලිය ප්‍රාදේශීය ලේකම්වරයාගේ නිල මුද්‍රාව තැබීම සැක සහිත බව ද පොලිසිය සඳහන් කරයි.\n\nපොල්පිතිගම නන්දන කැලේගම",
       "URL": "https://www.dinamina.lk/2023/10/05/provincial-news/27995/%e0%b7%84%e0%b7%92%e0%b6%82%e0%b7%83%e0%b7%8f%e0%b6%9a%e0%b7%8f%e0%b6%bb%e0%b7%92-%e0%b6%bd%e0%b7%99%e0%b7%83-%e0%b6%b4%e0%b6%a7%e0%b7%80%e0%b7%8f-%e0%b6%b8%e0%b7%83%e0%b6%a7-%e0%b6%af%e0%b7%90/",
       "Category": "provincial-news",
       "Parent URL": "https://www.dinamina.lk/category/provincial-news//page/16/"
}