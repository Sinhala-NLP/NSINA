{
       "Source": "dinamina",
       "Timestamp": "August 22, 2023 2:03 am",
       "Headline": "රක්වාන රත්නාලෝකයේ ශිෂ්‍ය නායක උත්සවයට සල්ලි හොයන්න කාර් සෝදලා",
       "News Content": "රක්වාන රත්නාලෝක මහා විද්‍යාලයේ ශිෂ්‍ය නායක නායිකාවන් සඳහා නිල ලාංඡන පැළඳවීමේ උත්සවයට අවශ්‍යව තිබෙූ මුදල් සපයා ගැනීමට වාහන සේදීමේ ( car wash)වැඩසටහනක් පසුගියදා (18) විද්‍යාලයේ ශිෂ්‍ය නායක සංසදය විසින්\nරක්වාන නගරයේදී සිදු කෙරිණි.\n\nමේ සඳහා සිසු සිසුවියන් හැට දෙනකු පමණ සහභාගී වී සිටියහ. වාහන සෝදා උපයා ගන්නා මුදලින් සිසු නායකයන් ලෙස දිවුරුම් දීමට නියමිත ශිෂ්‍ය නායකයන් සඳහා පදක්කම් සකස් කිරීමටත්, ටයි කෝටි සපයා ගැනීමටත්, අභිමානවත් අන්දමට උත්සවය සූදානම් කිරීමටත් එම මුදල් යෙදවීමට නියමිතය. මේ සඳහාරුපියල් ලක්ෂයක පමණ මුදලක් එකතු කිරීමට සිසුන් අපේක්ෂා කර තිබුණි.\n\nඅරමුදල් සොයා වෙළෙඳසළක් පාසා සම්මාදමේ යෑමට ශිෂ්‍ය නායකයන් අකමැති වීමත්, මේ සඳහා දෙමාපියන් හට වගකීම පවරා නිල ලංඡන පළදවා ගැනීමට අකමැති වීමත් හේතුවෙන් අරමුදල් සෙවීමේ වගකීම භාරගත් ශිෂ්‍ය නායක සිසු සිසුවියන් පාසලේ නියෝජ්‍ය විදුහල්පති ජනක රත්නායක ගුරුතුමා සමඟ සාකච්ඡා කර තිරණය කළේ වාහන සෝදා පිරිසුදු ( car wash)කර මුදල් සෙවීමටය. මෙදින පැවැති වැඩසටහන සඳහා සහභාගී වූ සිසුන්⁣ට සහාය දැක්වීමට විද්‍යාලයේ විදුහල්පති සහ ආචාර්ය මණ්ඩලයේ පිරිසක් ද සහභාගී වි සිටියහ.\n\nමෙහිදී යතුරු පැදියක් සේදීමට රුපියල් තුන්සියයක මුදලක් ද ත්‍රිරෝද රථයක් සේදීමට රුපියල් පන්සියක මුදලක් සහ කාර් රථයක් සඳහා රුපියල් හත්සිය පනහක් ද අය කෙරිණි . මෙම අවස්ථාවට ආරාධනා ලද වාහන හිමියන් ද සහභාගී විය. මීට අමතරව මාර්ගයේ ගමන් කළ බස් රථ පවා සේදීමට සිසුන් පියවර ගෙන තිබුණි.\nරක්වාන – ඉන්දික සී කුමාර",
       "URL": "https://www.dinamina.lk/2023/08/22/provincial-news/16014/%e0%b6%bb%e0%b6%9a%e0%b7%8a%e0%b7%80%e0%b7%8f%e0%b6%b1-%e0%b6%bb%e0%b6%ad%e0%b7%8a%e0%b6%b1%e0%b7%8f%e0%b6%bd%e0%b7%9d%e0%b6%9a%e0%b6%ba%e0%b7%9a-%e0%b7%81%e0%b7%92%e0%b7%82%e0%b7%8a%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/82/"
}