{
       "Source": "dinamina",
       "Timestamp": "October 5, 2023 1:00 am",
       "Headline": "කතරගම-කොළඹ, කොළඹ-ගාල්ල මුහුණට මුහුණ ගැටී හයක් රෝහලේ සුඛෝපභෝගී බස් රියැදුරාත් බරපතළ තුවාලකරුවන් අතර",
       "News Content": "බේරුවල පොලිසියට නුදුරින් පොල්කොටුව ප්‍රදේශයේදී ගාල්ල කොළඹ ප්‍රධාන මාර්ගයේ කතරගම සිට කොළඹ බලා ධාවනය වූ ශ්‍රී ලංගම බස් රථයක් සහ කොළඹ සිට ගාල්ල බලා ධාවනය වූ සුඛෝපභෝගී පෞද්ගලික බස් රථයක් පෙරේදා (03) රාත්‍රියේ මුහුණට මුහුණ ගැටී සිදුවූ අනතුරෙන් පුද්ගලික බස් රියැදුරා ඇතුළු මගීන් හය දෙනකු තුවාල ලබා කළුතර ශික්ෂණ රෝහලට ඇතුළත් කළ බව බේරුවල පොලිසිය පවසයි.\n\nමෙසේ රෝහල්ගත කර ඇත්තේ කොළඹ සිට ගාල්ල බලා ගමන් ගත් සුඛෝපභෝගී බස් රථයේ ගමන් කරමින් සිටි රියැදුරු ඇතුළු මගීන් හය දෙනකු බවත්, පොලිසිය පවසයි.\n\nඑම ස්ථානයේ මාර්ගයේ ගමන් ගත් යතුරුපැදියකට ඉස්සර කර යාමට උත්සාහ කිරීමේදී අපරික්ෂාකාරී ලෙස මාර්ගයේ අදාළ මංතීරුවේ දකුණු දෙසට බරව මෙම ශ්‍රී ලංගම බස් රථය ගමන් කිරීම හේතුවෙන් ප්‍රතිවිරුද්ධ දිශාවෙන් අලුත්ගම දෙසට පැමිණි සුඛෝපභෝගී බස් රථයේ ගැටී අනතුර සිදුව ඇති බව කළ පරීක්ෂණවලදී තහවුරුව ඇතැයි බේරුවල රථවාහන පොලිසිය පැවසීය.\n\nඑම අනතුරත් සමඟ ශ්‍රී ලංගම බස් රථයේ රියැදුරා පලාගොස් ඊයේ (04) උදෑසන පොලිසියට භාර වූ පසු අත්අඩංගුවට ගත් බව බේරුවල පොලිසියේ රථවාහන අංශ ස්ථානාධිපතිවරයා පැවසීය.\n\nතුවාල ලැබූ පෞද්ගලික බස් රථයේ රියැදුරා සහ තවත් මගියෙකු බරපතළ තුවාල ලබා ඇතැයිද සෙසු මගීන් තිදෙනාගේ තත්ත්වය බරපතළ නොවන බවත් පොලිසිය පවසයි. එක් මගියෙක් ඊයේ රාත්‍රියේම ප්‍රතිකාර ලබා රෝහලෙන් පිටව ගොස් ඇතැයි ද පොලිසිය පවසයි.\n\nඅනතුරින් පෞද්ගලික බස් රථයට දැඩි හානි සිදුව ඇති අතර ශ්‍රී ලංගම බස් රථයේ ඉදිරිපස කොටසට ද බරපතළ හානි සිදුව තිබෙන බව බේරුවල පොලිසිය පවසයි. අනතුරෙන් තුවාල ලබා ඇත්තේ පුද්ගලික බස් රථයෙන් ගාල්ල දක්වා ගමන් කිරීමට පැමිණි මගීන් බව පොලිසිය පවසයි.\n\nඅත්අඩංගුවට ගත් තිස්සමහාරාම ප්‍රදේශයේ පදිංචි කතරගම ශ්‍රී ලංගම බස් රථයේ රියැදුරා කළුතර මහේස්ත්‍රාත් අධිකරණයට ඉදිරිපත් කිරීමට නියමිතය.\n\nඅලුත්ගම – තුසිත කුමාර ද සිල්වා පොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/10/05/provincial-news/27865/%e0%b6%9a%e0%b6%ad%e0%b6%bb%e0%b6%9c%e0%b6%b8-%e0%b6%9a%e0%b7%9c%e0%b7%85%e0%b6%b9-%e0%b6%9a%e0%b7%9c%e0%b7%85%e0%b6%b9-%e0%b6%9c%e0%b7%8f%e0%b6%bd%e0%b7%8a%e0%b6%bd-%e0%b6%b8%e0%b7%94%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/16/"
}