{
       "Source": "dinamina",
       "Timestamp": "September 18, 2023 1:42 am",
       "Headline": "නල්ලූර්හි දී අතුරුදන් දැරිය ගැන තවම තොරතුරක් නෑ",
       "News Content": "යාපනය නල්ලූර් කෝවිලේ උත්සවයට රැගෙන ගිය වයස අවුරුදු දෙකහමාරක දැරිය අතුරුදන් වී දැනට දින තුනක් ගත වී ඇතත් එම දැරිය පිළිබඳ මෙතෙක් කිසිදු හෝඩුවාවක් ලැබී නොමැති බව යාපනය පොලීසිය 17 දා පැවසීය. වවුනියාවේ සෙට්ටිකුලම ප්‍රදේශයේ සිට එම දැරියගේ මව්පියන් මෙම දැරිය යාපනය නල්ලූර් කොවිලේ උත්සවයට රැගෙන ගොස් සිටියදී එම දැරිය සැප්තැම්බර් මස 15 ද රාත්‍රී අතුරුදන් වී ඇත. ප්‍රීති අස්විකා නැමති දැරිය නල්ලුර් කෝවිලට එසේ රැගෙන ගොස් ඇත්තේ ඇය වෙනුවෙන් මව්පියන් විසින් වූ\n\nබාරයක් ඔප්පු කිරීම පිණිසය. ඇය අතුරුදන් වූ අවස්ථාවේදීම කෝවිලේ රාජකාරියේ නිරත පොලිස් නිලධාරීන්ට දැරියගේ මව්පියන් මේ බව දැනුම් දී තිබේ.\n\nනමුත් මේ දක්වා ම දැරිය හමු වී නොමැත.\n\nපොලීසියට කරන ලද පැමිණිල්ලට අනුව පොලීසිය කෝවිලේ සී.සී.ටීවී කැමරා වල දර්ශන පරීක්ෂා කොට ඇතත් දැරියගේ දර්ශන දැක ගැනීමට නොහැකි වී තිබේ.\n\nයාචක කාන්තාවක විසින් දැරිය පැහැර ගෙන යනු දුටු බවට යාපනයේ පුද්ගලයන් කීප දෙනෙකුම ප්‍රකාශ කොට තිබීම නිසා එම ආරංචිය ඔස්සේ යාපනය පොලිසිය පරීක්ෂණ ආරම්භ කොට තිබේ.\n\nඑමෙන්ම මෙම අතුරුදන් වූ දැරිය සොයා ගැනීමට යාපනයේ ජනතාවගේ පූර්ණ සහාය ලබා දෙන ලෙස යාපනය නියෝජ්‍ය පොලිස්පති කාර්යාලය විසින් ඉල්ලීමක්ද කොට ඇත.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/09/18/provincial-news/23154/%e0%b6%b1%e0%b6%bd%e0%b7%8a%e0%b6%bd%e0%b7%96%e0%b6%bb%e0%b7%8a%e0%b7%84%e0%b7%92-%e0%b6%af%e0%b7%93-%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b6%b1%e0%b7%8a-%e0%b6%af%e0%b7%90/",
       "Category": "provincial-news",
       "Parent URL": "https://www.dinamina.lk/category/provincial-news//page/44/"
}