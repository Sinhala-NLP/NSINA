{
       "Source": "dinamina",
       "Timestamp": "September 13, 2023 1:00 am",
       "Headline": "රණ්ඩු ඉවසන්න බැරිව බිරිය, දරුවෝ ගෙදරින් ගිහින්",
       "News Content": "තමා සමඟ අමනාප වී නිවෙස හැර ගිය බිරිය සහ දරු දෙදෙනා යළි නිවෙසට නොපැමිණීම පිළිබඳව සිත් තැවුලෙන් ලිපියක් ලියා තබා වස පානය කොට මියගිය බව පැවසෙන පුද්ගලයකුගේ මළ සිරුරක් මරණින් දින හතරකට පමණ පසුව සොයා ගත් බව මාලබේ පොලිසිය පවසයි.\n\nමෙසේ මියගොස් ඇත්තේ මාලබේ ගොඩැල්ලවත්ත පාර නො. 427/5හි පදිංචි රමේෂ් දිමංක සල්ගාදු නමැති 36 හැවිරිදි නිමි ඇඳුම් ව්‍යාපාරිකයෙකි. මියගිය පුද්ගලයා නිරන්තරයෙන්ම බිරිය සමඟ ඇති කර ගන්නා ආරවුල් හේතුවෙන් දින කිහිපයකට පමණ පෙර බිරිය දරු දෙදෙනා සමඟ ඇයගේ නිවෙසට ගොස් ඇති අතර, යළි නිවෙසට එන්නැයි අවස්ථා කිහිපයකදී මොහු බිරියට ඇවිටිලි කළත් ඊට යහපත් ප්‍රතිචාරයක් ලැබී නොමැත. මේ අතරතුරදී බිරිය සැමියාට දුරකතන ඇමතුමක් ගෙන ඇති අතර, ඊට ප්‍රතිචාර නොදැක්වීම නිසා අසල්වාසියකුට දන්වා නිවෙසේ සිටින සැමියා පිළිබඳව තොරතුරක් ලබා දෙන්නැයි ඉල්ලා තිබේ. ඒ අනුව අසල්වාසියකු නිවෙස අසලට විත් විපරම් කර බැලීමේදී ඒ තුළින් අධික ලෙස දුඟදක් වහනය වීම හේතුවෙන් සැක සිතී ඒ පිළිබඳව බිරියට දන්වා ඇති අතර, ඔවුන් පැමිණ පරීක්ෂා කර බලා මේ පිළිබඳව පොලිසිය දැනුම්වත් කර තිබේ.\n\nපොලිසිය පැමිණ නිවෙස පරීක්ෂා කර බැලීමේදී සාලයේ පුටුවක් මත දින හතරකට පමණ පෙර මියගිය පුද්ගලයකුගේ මළ සිරුරක් සොයා ගත් බවත්, එය අධික ලෙස දුඟද හමමින්, හඳුනාගත නොහැකි තරමටම නරක් වී තිබූ බවත් පොලිසිය පැවසීය. මේ අතර මළ සිරුර අසල වස කුප්පියක් තිබී හමු වී ඇති අතර, මෙම පුද්ගලයා වස පානය කොට දිවි හානි කර ගන්නට ඇතැයි පොලිසිය සැක කරයි. තවදුරටත් නිවෙස පරීක්ෂා කිරීමේදී Òමගෙන් සිදු වූ වැරදිවලට සමාවෙන්න. මා සමඟ තරහා වෙන්න එපා. මම ජීවිතය නැති කර ගන්නවා. මගේ සහෝදරයකුට සල්ලි වගයක් දීල ඇති. ඒ සල්ලි ඉල්ලගන්න. මට සමාවෙන්න.Ó යනුවෙන් ලියා තිබූ ලිපියක් පොලිසියට හමු වී ඇත.\n\nඅනතුරුව සිද්ධිය වූ ස්ථානයට තලංගම හදිසි මරණ පරීක්ෂිකා සාමවිනිසුරු ප්‍රේමලතා අබේවර්ධන මහත්මිය පැමිණ ස්ථානීය පරීක්ෂණය සිදුකොට පශ්චාත් මරණ පරීක්ෂණය සඳහා දේහය අයි.ඩී.එච්. රෝහලට රැගෙන යන ලෙසට පොලිසියට නියෝග කළාය. ඒ අනුව අයි.ඩී.එච්. රෝහලේ අධිකරණ වෛද්‍ය නිලධාරී වෛද්‍ය ඒ.ජී.ඇම්.ඇස්. ප්‍රනාන්දු මහතා විසින් පශ්චාත් මරණ පරීක්ෂණ සිදු කරනු ලැබ තිබුණි. එහිදී මෘතදේහය හඳුනාගත නොහැකි තරමටම නරක් වී තිබීම නිසා මරණයට හේතුව නිශ්චිතවම දැක්වීමට නොහැකි බැවින් සිරුරේ පටක කොටස් වැඩිදුර පරීක්ෂණය සඳහා රජයේ රස පරීක්ෂකවරයා වෙත යොමු කිරීමට අධිකරණ වෛද්‍යවරයා පියවර ගත්තේය.",
       "URL": "https://www.dinamina.lk/2023/09/13/provincial-news/21649/%e0%b6%bb%e0%b6%ab%e0%b7%8a%e0%b6%a9%e0%b7%94-%e0%b6%89%e0%b7%80%e0%b7%83%e0%b6%b1%e0%b7%8a%e0%b6%b1-%e0%b6%b6%e0%b7%90%e0%b6%bb%e0%b7%92%e0%b7%80-%e0%b6%b6%e0%b7%92%e0%b6%bb%e0%b7%92%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/52/"
}