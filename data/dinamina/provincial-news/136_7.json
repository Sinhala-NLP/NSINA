{
       "Source": "dinamina",
       "Timestamp": "July 6, 2023 1:00 am",
       "Headline": "කෑමට නුසුදුසු පොල්තෙල් PHI අණින් සබන් නිෂ්පාදනයට",
       "News Content": "සමාගමටත් වැඩ වරදී\n\nගාල්ල නගරයේ පිහිටි පොල්තෙල් නිෂ්පාදනාගාරයක නිෂ්පාදිත පොල්තෙල් ලීටර් 1,710ක්\nආහාරයට නුසුදුසු අන්දමින් ලිහිසි බැරල් නමයක තැන්පත් කර අලෙවි කිරීම සම්බන්ධයෙන්\nවරදකරු වූ එම සමාගමේ කළමනාකරු වන මොහොමඩ් සුනේර් උසේන් නමැති විත්තිකරුට රුපියල්\nතිස්පන්දහසක දඩයක් නියම කිරීමට ගාල්ල අතිරේක මහේස්ත්‍රාත් ලක්මිනි විදානගමගේ\nමහත්මිය පියවර ගත්තාය.\n\nඊට අමතරව මෙම පොල්තෙල් තොගය ආහාර පරිභෝජනයට නොවන වෙනත් දෙයක් සඳහා මහජන සෞඛ්‍ය\nපරීක්ෂකවරුන්ගේ අධීක්ෂණය යටතේ යොදන ලෙසට ද මහේස්ත්‍රාත්වරිය නියෝග කළාය. මෙම නියෝගය\nමත මෙම පොල්තෙල් බැරල් නමය ඊයේ (05) දිනයේ සබන් නිෂ්පාදනය කිරීම සඳහා ගාල්ල\nවේවැල්වල කර්මාන්ත ආයතනය වෙත භාර දෙනු ලැබිණ.\n\nමෙම වැටලීම ගාල්ල නගර සභාවේ ප්‍රධාන මහජන සෞඛ්‍ය පරීක්ෂක යූ. එච්. ලියනගේ මහතා\nඇතුළු සී. ඇම්. එස්. ගුරුගේ ඉන්ද්‍රචාප මහත්වරුන් විසින් සිදු කරනු ලැබිණ.\n\n",
       "URL": "https://www.dinamina.lk/2023/07/06/provincial-news/4437/%e0%b6%9a%e0%b7%91%e0%b6%b8%e0%b6%a7-%e0%b6%b1%e0%b7%94%e0%b7%83%e0%b7%94%e0%b6%af%e0%b7%94%e0%b7%83%e0%b7%94-%e0%b6%b4%e0%b7%9c%e0%b6%bd%e0%b7%8a%e0%b6%ad%e0%b7%99%e0%b6%bd%e0%b7%8a-phi-%e0%b6%85/",
       "Category": "provincial-news",
       "Parent URL": "https://www.dinamina.lk/category/provincial-news//page/136/"
}