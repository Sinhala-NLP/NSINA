{
       "Source": "dinamina",
       "Timestamp": "July 11, 2023 1:00 am",
       "Headline": "බුත්තල ප්‍රදේශය හරහා හමාගිය සුළි කුණාටුවෙන් නිවාස තිහකට හානි",
       "News Content": "අයිස් වැස්සකුත් වැහැලා\n\nබුත්තල ප්‍රාදේශීය ලේකම් කොට්ඨාසයේ ගම්මාන රැසකට පෙරේදා (09) සවස මහවැස්සත් සමඟ හමාගිය සුළි කුණාටුවකින් නිවාස තිහකට පමණ අර්ධ හානි සිදු වී ඇතැයි බුත්තල ප්‍රාදේශීය ලේකම් කාර්යාලය පවසයි.\nමහවැස්ස සමඟ අයිස්කැට ද පතිත වූ බව ප්‍රදේශවාසීහු පවසති. උනාවටුන, යුධඟනාව, පුහුල්කොටුව, දික්යාය, උඩගම, මැදගම සහ බුත්තල යන ග්‍රාම නිලධාරී කොට්ඨාසවලට මෙම සුළි කුණාටුව බලපා තිබූ අතර, ගස් කඩා වැටීමෙන් බුත්තල – වැල්ලවාය මාර්ගය සහ අතුරු මාර්ග කිහිපයක ගමනාගමන කටයුතු ද ඇනහිට ඇත.\nනිවාස තිහක පමණ සෙවිලි තහඩු සුළඟට ගසාගෙන ගොස් ඇති අතර, නිවෙස් මතට ගස් කඩා වැටීමෙන් හානි සිදු වී තිබේ.\nබුත්තල බස් නැවතුම්පොළ ආසන්නයේ පිහිටි ගසක් කඩා වැටීමෙන් එහි කටයුතුවලට ද බාධා පැමිණ තිබිණි.\nසිද්ධිය සැල වූ වහාම බුත්තල ප්‍රාදේශීය ලේකම් ආර්.එම්.එස්. තිලකරත්න මහතා අදාළ ප්‍රදේශවලට ගොස් සිදු වී ඇති හානි පිළිබඳව සොයා බලා කඩිනමින් සහන සැලසීමට පියවර ගන්නා ලදි.\nබුත්තල පොලිසිය, බුත්තල ප්‍රාදේශීය සභාව, ප්‍රාදේශීය ලේකම් කාර්යාල සහ ප්‍රදේශවාසීන් එක්ව කඩාවැටී තිබූ ගස් කපා ඉවත්කරන ලදි.\nමේ පිළිබඳව ආපදා කළමනාකරණ ඒකකයේ මොනරාගල සහකාර අධ්‍යක්ෂ ඒ.එච්. රවීන්ද්‍ර කුමාර මහතාගෙන් අප කළ විමසුමකදී පැවසුවේ,\nහානි සිදු වූ නිවාස අලුත්වැඩියා කරගැනීම සඳහා එක් නිවසකට රුපියල් දස දහසක මූලික ගෙවීමක් සිදුකොට අලාභහානි තක්සේරු කර නිවාස පිළිසකර කර ගැනීමට අවශ්‍ය මූල්‍ය ප්‍රතිපාදන ප්‍රාදේශීය ලේකම් කාර්යාල මඟින් ලබාදෙන බවයි.\n\nඌව වෙල්ලස්ස විශේෂ ඩී.එස්. ගුණතිලක",
       "URL": "https://www.dinamina.lk/2023/07/11/provincial-news/5581/%e0%b6%b6%e0%b7%94%e0%b6%ad%e0%b7%8a%e0%b6%ad%e0%b6%bd-%e0%b6%b4%e0%b7%8a%e0%b6%bb%e0%b6%af%e0%b7%9a%e0%b7%81%e0%b6%ba-%e0%b7%84%e0%b6%bb%e0%b7%84%e0%b7%8f-%e0%b7%84%e0%b6%b8%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/133/"
}