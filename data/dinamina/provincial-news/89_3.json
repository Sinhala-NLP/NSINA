{
       "Source": "dinamina",
       "Timestamp": "August 17, 2023 2:05 am",
       "Headline": "මඩකලපුවේ කෝවිල්වල මාල කැඩූ කාන්තා සොර මුලක් අල්ලයි",
       "News Content": "මඩකලපුව මාමෙන්ගේස්වර කෝවිලේ හා මරියා දේවස්ථානයේදී කාන්තාවන්ගේ ගෙලේ තිබුණු පවුම් තුනහමාරක රන් කොල්ල කෑ කාන්තාවන් සිවුදෙනකු ඇතුළු නව දෙනෙකු අත්අඩංගුවට ගෙන තිබේ.\n\nනගර මධ්‍යයේ පිහිටා ඇති මරියාල් දේවස්ථානයේ වාර්ෂික මහෝත්සවයේ අවසන් දිනය වන පෙරේදා (15) කාන්තාවකගේ ගෙලේ තිබුණු පවුම් දෙකහමාරක රන් මාලයක් කඩාගෙන පලා යෑමට තැත් කළ කාන්තා කොල්ලකාරියන්ගේ කණ්ඩායමේ තිදෙනකුව ජනතාව වට කර අල්ලා ගැනීමට සමත්ව ඇත. කෙසේ වෙතත් කල්ලියේ එක් අයකු පලා ගොස් ඇති අතර, අත්අඩංගුවට පත් කොළඹ වත්තල ප්‍රදේශයේ 26 හැවිරිදි යුවතියක් ඇතුළු 27 හා 33 හැවිරිදි තිදෙනා ඥාතීන් බව ද පොලිස් විමර්ශනවලින් අනාවරණය වී ඇත.\n\nමේ අතර, එම ස්ථානයේදීම වයෝවෘද්ධ කාන්තාවකගේ ගෙලේ තිබුණු රන් පවුම් කාලක මාලයක් කඩා ගත් පුත්තලම ප්‍රදේශයේ කාන්තාවක් ද මෙහිදී අත්අඩංගුවට ගෙන තිබේ. ඇය මීට පෙර කලුවන්චිකුඩි හා අනුරාධපුර ප්‍රදේශයේ කොල්ලකෑම්වලට සම්බන්ධ වූ අයකු බව හෙළිව තිබේ.\n\nඒ සමඟම කෝවිල් මහෝත්සවයේ සුප්‍රසිද්ධ ව්‍යාපාරිකයකුගේ රන් පවුම් හතක මාලයක්, කාන්තාවන් සිවුදෙනකුගේ රන් පවුම් හතරක්, පවුම් දෙකක්, පවුම් දෙකයි කාලක්, පවුම් දහ අටයි කාලක් ආදී ප්‍රමාණවල මාල අතුරුදන් වී ඇති බවත්, කෝවිලේ සැක සහිතව ගැවසුණු පුද්ගලයන් පිළිබඳ පැමිණිලි කර ඇති බවත් පොලිසිය වැඩිදුරටත් පැවසීය.\nමඩකලපුව මූලස්ථාන පොලිසිය වැඩිදුර පරීක්ෂණ සිදු කරයි.\n\nමඩකලපුව සමූහ – ටී.එල්. ජව්ෆර්කාන්",
       "URL": "https://www.dinamina.lk/2023/08/17/provincial-news/14717/%e0%b6%b8%e0%b6%a9%e0%b6%9a%e0%b6%bd%e0%b6%b4%e0%b7%94%e0%b7%80%e0%b7%9a-%e0%b6%9a%e0%b7%9d%e0%b7%80%e0%b7%92%e0%b6%bd%e0%b7%8a%e0%b7%80%e0%b6%bd-%e0%b6%b8%e0%b7%8f%e0%b6%bd-%e0%b6%9a%e0%b7%90/",
       "Category": "provincial-news",
       "Parent URL": "https://www.dinamina.lk/category/provincial-news//page/89/"
}