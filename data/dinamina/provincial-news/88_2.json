{
       "Source": "dinamina",
       "Timestamp": "August 17, 2023 2:19 am",
       "Headline": "බුලන්කුලමේදී ඇල්ලූ ලොරි දෙකේ එළුවන් 89ක්-ගවයන් 16ක් සැකකරුවෝ 3ක් අත්අඩංගුවට",
       "News Content": "බලපත්‍ර නීති උල්ලංඝනය කරමින් සහ සතුනට හිංසා වන අයුරින් එළුවන් 89ක්, ගවයින් 16ක්, ප්‍රවාහනය කරමින් තිබු ලොරි රථ දෙකක් සැකකරුවන් තිදෙනකු සමඟ ඊයේ (16දා) අළුයම අත්අඩංගුවට ගත් බව අනුරාධපුර කොට්ඨාස දූෂණ මර්දන අංශය පවසයි.\n\nමෙලෙස අත්අඩංගුවට පත්ව ඇත්තේ මිහින්තලේ උපුල්දෙනිය, මුස්ලිම් කටුකෑලියාව සහ පුත්තලම යන ප්‍රදේශවල පදිංචි වයස අවුරුදු 40ත් 50ත් අතර වියේ පසුවන පුද්ගලයන් තිදෙනෙකි.\n\nඅනුරාධපුර පුත්තලම ඒ 12 ප්‍රධාන මාර්ගයේ මහබුලන්කුලම ප්‍රදේශයේ දී සිදු කරන ලද වැටලීමකදී මෙම ලොරි රථ 2ක සමඟ සැකකරුවන් අත්අඩංගුවට ගෙන ඇති අතර, එක් ලොරි රථයක එළුවන් 89ක් සහ එළගවයින් 7ක්, සිටි බවත් අනිත් ලොරියේ එළගවයින් 9 ක් ප්‍රවාහනය කරමින් තිබූ බවත් පොලිසිය සඳහන් කළේය.\n\nඑළුවන් සහ ගවයින් ප්‍රවාහනය කළ ලොරි රථය කිළිනොච්චිය ප්‍රදේශයේ සිට පුත්තලම ප්‍රදේශයට ප්‍රවාහනය කරමින් තිබූ එකක් බවත්, එළගවයින් 9 නවයක් ප්‍රවාහනය කරමින් තිබූ ලොරි රථය සෙට්ටිකුලම සිට කොළඹ කොච්චිකඩේ දක්වා ගමන් කරමින් තිබූ බවද පොලිසිය කියයි.\nබලපත්‍ර නීති උල්ලංඝනය කරමින් සතුනට හිංසාකාරී වන අයුරින් සතුන් ප්‍රවාහනය කළ එක් ලොරියක සිටි ගවයින් 7දෙනකුගේ අනන්‍යතාවය තහවුරු කිරීමට සැකකරුවන්ට නොහැකි වූ බවත් , මොවුන් කාලාන්තරයක් තිස්සේ මෙම ජාවාරම් සිදු කර ඇත්ද යන්න දැන ගැනීම සඳහා වැඩිදුර විමර්ශන ක්‍රියාත්මක බවද පොලිසිය කියයි.\n\nඅත්අඩංගුවට ගත් සැකකරුවන් තිදෙනා ඊයේ (16දා) අනුරාධපුර මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\nඅනුරාධපුර කොට්ඨාස භාර ජ්‍යෙෂ්ඨ පොලිස් අධිකාරී, ජයන්ත පුෂ්පකුමාර මහතාගේ උපදෙස් මත, කොට්ඨාස අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක චමින්ද ගුණසේකර මහතාගේ මෙහෙයවීමෙන්, කොට්ඨාස දූෂණ මර්දන අංශයේ ස්ථානාධිපති ප්‍ර.පො.ප. හේරත්, උ.පො.ප රාජගුරු ඇතුළු නිලධාරීහු පිරිසක් මෙම වැටලීම සිදු කළහ.\n\nඅනුරාධපුර සංචාරක – සශිනි මධුෂානි අනුරාධපුර සමූහ – පර්සි කුරුනේරු",
       "URL": "https://www.dinamina.lk/2023/08/17/provincial-news/14747/%e0%b6%b6%e0%b7%94%e0%b6%bd%e0%b6%b1%e0%b7%8a%e0%b6%9a%e0%b7%94%e0%b6%bd%e0%b6%b8%e0%b7%9a%e0%b6%af%e0%b7%93-%e0%b6%87%e0%b6%bd%e0%b7%8a%e0%b6%bd%e0%b7%96-%e0%b6%bd%e0%b7%9c%e0%b6%bb%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/88/"
}