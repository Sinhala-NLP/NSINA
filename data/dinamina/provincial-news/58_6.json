{
       "Source": "dinamina",
       "Timestamp": "September 7, 2023 3:32 am",
       "Headline": "නිකං මුහුදට ගලා යන  විමලසුරේන්ද්‍ර ජලාශයෙන්  වැඩක් ගනිමු ද?",
       "News Content": "කිසිඳු නියඟයකින් බලපෑමකට ලක් නොවූ ගාල්ල හියාරේ ඩී. ජේ. විමලසුරේන්ද්‍ර ජලාශය පිටාර ගලමින් මාදොළ ඇළ පෝෂණය කරමින් මේ වනවිට නිකරුණේ මුහුදට ගලා යන බවත් මේ ජලකඳෙන් කිසිඳු ප්‍රයෝජනයක් ගන්නට කිසිවෙකුත් අසමත් වී ඇති බවත් ජනතාව පෙන්වා දෙති. එහෙත් මේ ජලකඳ මීට කලකට පෙර ගාල්ල නගරයට, නගර වැසියන්ට ජල පහසුව සලසා දෙන්නට දැවැන්ත මෙහෙවරක් කළේය.\n\nකාලයක් ගතවෙද්දී ගාල්ල නගරයේ නගර සීමාවේ ජනගනය අධික වනවිට මේ ජලාශයේ ජලය ඔවුනොවුන්ගේ අවශ්‍යතා සඳහා මදියැයි පවසමින් වක්වැල්ල ප්‍රදේශයේ ජල පොම්පාගාරයක් ඉදිකර ඉන් ජලය බෙදාහැරීමට සැලසුම් සකස් කැරිණි. එහි වරදක් නැත.\n\nනමුත් උතුම් සේවාවක් කළ මෙම ජලාශය අද හුදකලාවන්නට හැර තිබීමෙන් ක්‍රමයෙන් පරිහානියට ලක්වන්නට පටන් ගෙන තිබේ. ඩී. ජේ. විමලසුරේන්ද්‍ර නම් අගනා නිර්මාණකරුවා මෙම ජලාශය නිර්මාණය කළේ වියදමකින් තොරව කිසිඳු යන්ත්‍ර සූත්‍රයක් භාවිත නොකොට ගාල්ලට ජලය ගෙන යා හැකි ආකාරයෙනි. ඒ සඳහා නිර්මාණකරුවා භාවිතා කළේ ජලාශයේ පිහිටීම මුහුදු මට්ටමින් අඩි 358ක් පමණ ඉහළින් පිහිටා තිබීමේ වාසියයි. මෙම ජලාශය නරඹන අයෙකුට මින් ඉගෙන ගතයුතු දෑ බොහෝය.\n\nවිශේෂයෙන් ජලාශයේ මැද ඉදිකර ඇති ළිඳ තුළින් ගාල්ලට නළ ජලය සපයන්නට සකස් කිරීම, ඒ සඳහා ජලය පිරිසිදු කිරීමට භාවිතා කරන ද්‍රව්‍ය එකතුකිරීම, නළ පද්ධතිය උමං මාර්ගය මගින් ජලාශය මැද ඇති ළිඳට ගෙනඒමට සකස් කළ අද්විතීය උමං මාර්ගය යන්ත්‍ර සූත්‍ර භාවිතා නොකොට නිර්මාණය කළ ජලාශයේ බැම්ම, වැවේ ජල පෝෂිත රක්ෂිත වනාන්තරය යන මේ සියල්ල මෙහි වටිනාකම දෙගුණ තෙගුණ කිරීමට පරිසරයෙන් දායාද කළ සම්පත්ය. කනගාටුවට කරුණ නම් අදට මෙම සම්පත රැකගැනීමට කිසිඳු ආයතනයක්, සෘජු වැඩපිළි‍වෙළක් ක්‍රියාත්මක නොකිරීමයි. විශේෂයෙන් ගාල්ල නගර සභාව මෙම විශ්මිත නිර්මාණ භූමිය පරිහානියට නොවන අයුරින් රැකගැනීමට අවශ්‍ය තරම් අවධානයක් යොමු කිරීම වටී. එය ප්‍රදේශවාසී ජනතාවගේ එකම බලාපොරොත්තුව ද වේ.\n\nඅක්මීමන විශේෂ – සුනිල් ගමගේ",
       "URL": "https://www.dinamina.lk/2023/09/07/provincial-news/20093/%e0%b6%b1%e0%b7%92%e0%b6%9a%e0%b6%82-%e0%b6%b8%e0%b7%94%e0%b7%84%e0%b7%94%e0%b6%af%e0%b6%a7-%e0%b6%9c%e0%b6%bd%e0%b7%8f-%e0%b6%ba%e0%b6%b1-%e0%b7%80%e0%b7%92%e0%b6%b8%e0%b6%bd%e0%b7%83%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/58/"
}