{
       "Source": "dinamina",
       "Timestamp": "July 22, 2023 1:00 am",
       "Headline": "වැලි පාරේ දිලුවා  වෙඩි තබා මරා දැමීම  ඝාතනයකට කළ පළිගැනීමක්",
       "News Content": "\n\nතලවතුගොඩ වැලි පාර ප්‍රදේශයේ නි‍ෙවසක සිටි පුද්ගලයකුට පෙරේදා (20) රාත්‍රී වෙඩිතබා ඝාතනය කර ඇත්තේ සංවිධානාත්මක අපරාධ කල්ලි නායකයෙකු වන “අතුරුගිරියේ ලඩියාÓ නමැත්තාගේ ගෝලයෙකුගේ වැඩිමහල් සහෝදරයකු ඝාතනය කිරීමේ සිද්ධියට පළිගැනීමක් ලෙසට බව මූලික විමර්ශනවලදී අනාවරණය වී ඇතැයි තලංගම පොලිසිය පවසයි.\n\nමෙසේ මියගොස් ඇත්තේ තලවතුගොඩ වැලිපාරේ අංක 492/1/1 හි පදිංචි දිලුක් රංග පෙරේරා නොහොත් ÒදිලූවාÓ නමැති 41 හැවිරිදි පුද්ගලයෙකි.\n\nමොහු තලවතුගොඩ වැලිපාර ප්‍රදේශයේ පිහිටි සිය නිවසේ කාමරයක පෙරේදා 20 දා රාත්‍රී 09ට පමණ නිදා සිටියදී සම්පූර්ණ මුහුණු ආවරණය කරගෙන යතුරුපැදියකින් පැමිණි දෙදෙනෙකුගෙන් එක් අයකු මොහු රැඳී සිටි කාමරයට පැමිණ මිලිමීටර් නවය වර්ගයේ පිස්තෝලයකින් මියගිය පුද්ගලයාගේ සිරුරේ ස්ථාන පහකට වෙඩි ප්‍රහාර පහක් තබා පලා ගොස් තිබුණි.\n\nඑහි දී පාදයකට, පිට ප්‍රදේශයට, පපුවට, වම් ඇසට හා නළලට වෙඩි වැදී තිබූ අතර ඉන් බරපතළ තත්ත්වයේ පසු වූ එම පුද්ගලයා ප්‍රතිකාර සඳහා ශ්‍රී ජයවර්ධනපුර රෝහලට ඇතුළත් කොට එහි දැඩි සත්කාර ඒකකයේ ප්‍රතිකාර ලබමින් සිටියදී මියගිය බව පොලිසිය පවසයි.\n\nවෙඩි තැබීමට හේතුව මෙතෙක් අනාවරණය වී නොමැති අතර මියගිය පුද්ගලයා සංවිධානාත්මක අපරාධ කල්ලි නායකයෙකු වූ Òඅතුරුගිරියේ ලඩියාÓ නමැත්තා ගේ සමීපතමයෙකු වූ අතුරුගිරියෙ සංඛ නමැත්තාගේ වැඩිමහල් සහෝදරයා ඉකුත් 2017 වසරේදී 13 දෙනෙකුගෙන් යුත් කල්ලියක් පැමිණ තලවතුගොඩ ප්‍රදේශයේදී කපාකොටා ඝාතනය කිරීමේ සිද්ධියකට බන්ධනාගාරගතව සිට දැනට ඇප මත නිදහස්ව සිටින අයෙකු බවත් ඊට අදාළ නඩුව මේ වන විට කඩුවෙල මහේස්ත්‍රාත් අධිකරණයේ විභාග වෙමින් පවතින බවත් ඊට පළිගැනීමක් ලෙස මෙම වෙඩි ප්‍රහාරය එල්ල කරන්නට ඇති බවට පොලිසිය සැක කරයි.\n\nඑහෙත් මෙම ඝාතනයට නිශ්චිත හේතුව සොයා අංශ කිහිපයක් ඔස්සේ විමර්ශන ආරම්භ කර ඇති බව පොලිසිය පවසයි.\n\nමියගිය පුද්ගලයා ද අතුරුගිරියේ ලඩියා නමැත්තා සමඟ කලක් සමීප සම්බන්ධතා පැවැත්වූ අයකු බවට මූලික විමර්ශනවලදී අනාවරණය වී තිබේ.\n\nවෙඩි තැබීමට පැයකට පමණ පෙර මියගිය පුද්ගලයාගේ බිරිය සහ දරුවෙකු නිවසේ රැඳී සිට ඇති අතර සිද්ධිය වන අවස්ථාවේදී ඔවුන් ඥාති නිවසක වෙනත් කටයුත්තක් සඳහා බැහැරට ගොස් තිබේ.\n\nපසුව සිද්ධිය වූ ස්ථානයට නුගේගොඩ අපරාධ ස්ථාන පරීක්ෂණ ආයතන නිලධාරීන් පැමිණ පරීක්ෂණ ආරම්භ කළ අතර පෙරේදා (21) මහේස්ත්‍රාත් පරීක්ෂණය සිදුකිරීමට නියමිතව ඇත.\n\nසිද්ධියට සම්බන්ධ සැකකරුවන් කිසිවෙකුත් මෙතෙක් අත්අඩංගුවට ගෙන නොමැති අතර සිද්ධිය වූ ස්ථානය අවට සවිකර ඇති ආරක්ෂිත කැමරා දර්ශන උපයෝගී කරගෙන සැකකරු අත්අඩංගුවට ගැනීමට විමර්ශන ආරම්භ කර ඇත.\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/07/22/provincial-news/8351/%e0%b7%80%e0%b7%90%e0%b6%bd%e0%b7%92-%e0%b6%b4%e0%b7%8f%e0%b6%bb%e0%b7%9a-%e0%b6%af%e0%b7%92%e0%b6%bd%e0%b7%94%e0%b7%80%e0%b7%8f-%e0%b7%80%e0%b7%99%e0%b6%a9%e0%b7%92-%e0%b6%ad%e0%b6%b6%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/124/"
}