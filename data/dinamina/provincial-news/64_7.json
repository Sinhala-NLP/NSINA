{
       "Source": "dinamina",
       "Timestamp": "September 4, 2023 2:13 am",
       "Headline": "මහ වැස්සේ  බෝපිටියේ නි‍ෙවසකට  පිඹුරෙක් ඇවිත්",
       "News Content": "අකුරැස්ස, පහළමලිදුව, බෝපිටිය, දෙහිගහවත්තේ පදිංචි විදෙස් රැකියාවක නියුතු බෝපිටිය ගමගේ යසස් බුද්ධි මහතා සිය පවුලේ අය සමඟ නිවෙසේ රැඳී සිටියදී 02 වැනි දින අලුයම තුනට පමණ පාරේ ගමන් කළ පුද්ගලයෙකු පැමිණ නි‍ෙවසේ අයට දැනුම් දී ඇත්තේ දැවැන්ත පිඹුරෙකු නිවෙස දෙසට පැමිණි බවය. ඒ අනුව ගෙහිමියා විසින් නිවෙස අවට සොයාබැලීමේදී නිවෙසේ ගරාජයේ තම මෝටර් රථය සහ යතුරුපැදිය නවතා ඇති ඉසව්වේ යතුරුපැදිය ආවරණය වන සේ දරණ ගසා සිටි දැවැන්ත පිඹුරෙක් දැකිය හැකිවූ අතර, කුඩා දරුවෙක්ද සිටින එම නිවෙසේ උදවිය බෙහෙවින් බියවී වනජීවී දෙපාර්තමේන්තුවේ හදිසි ඇමතුම් අංකය වූ 1992 අමතා දැනුම් දීමට සහ ප්‍රදේශයට අදාළ වූ බංගම පොලිස් ස්ථානයද දැනුම්වත් කිරීම සිදුකර ඇත. පිඹුරා මිනිසාට හානිදායක සත්ත්වයකු නොවන බැවින්ද, රාත්‍රියේ පැමිණීම ප්‍රායෝගිකව එතරම් පහසු නොවන බැවින් මිරිස්සේ පිහිටි දිස්ත්‍රික් වනජීවී කාර්යාලයේ නිලධාරීන් පසු දින පැමිණෙන බව දැනුම් දී තිබූ අතර, බංගම පොලිස් ස්ථානයේ ස්ථානාධිපති පොලිස් පරීක්ෂක කෞෂල්‍යය නානායක්කාර මහතා ඇතුළු පොලිස් කණ්ඩායමක් පැමිණ පිඹුරා යකඩ බැරලයක් තුළ රඳවා තැබීමට කටයුතු කර ඇත. එම දැවැන්ත පිඹුරා අකුරැස්ස විල්පිට රක්ෂිතය වෙත මුදා හැරීමට නියමිතය.\n\nතෙලිජ්ජවිල සමූහ – වජිර පූජිත ගුණවර්ධන",
       "URL": "https://www.dinamina.lk/2023/09/04/provincial-news/19213/%e0%b6%b8%e0%b7%84-%e0%b7%80%e0%b7%90%e0%b7%83%e0%b7%8a%e0%b7%83%e0%b7%9a-%e0%b6%b6%e0%b7%9d%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a-%e0%b6%b1%e0%b7%92%e0%b7%99%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/64/"
}