{
       "Source": "dinamina",
       "Timestamp": "October 4, 2023 1:00 am",
       "Headline": "වෙරුන්කුලම වැව ළඟදී ඇතින්නක් වෙඩි වැදී මරුට",
       "News Content": "කැකිරාව වෙරුන්කුලම වැව ආසන්නයේ වෙඩි වැදීමකින් මියගිය බවට සැක කෙරෙන ඇතින්නකගේ මළ සිරුරක් ඊයේ (03) අලුයම සොයාගත් බව කැකිරාව පොලිසිය පැවසීය.\n\nවෙරුම්කුලම වැවේ සිට මීටර් 100ක් පමණ දුරින් මෑ කරල් වගා කළ කුඹුරු ඉඩම්ක ඇතින්න වෙඩි වැදී වැටී සිටියදී ප්‍රදේශවාසීන් රිටිගල වනජීවී කාර්යාලයට සහ පොලිසියට දැනුම් දී තිබේ.\n\nමෙම ඇතින්නගේ හිස මතට වෙඩි වැදී තිබෙන බවත්, ටී 56 වර්ගයේ ගිනි අවියක් භාවිත කරමින් මෙම වෙඩි තැබීම් සිදු කළේද යන්න සැක සහිත බවත් පොලිසිය කියයි. ඇතින්නගේ නළල මත ඉතා සියුම් තුවාලයක් පිටතින් දක්නට තිබෙන බවත් වෙනත් කිසිදු තැනක වෙඩි සලකුණු නොමැති බවත් එක උණ්ඩයක් හිස පසාරු කරගෙන ගොස් මියගොස් ඇති බවත් පොලිසිය කියා සිටියේය.\n\nමියගිය ඇතින්න ගැබ්බර ඇතින්නක් බවට සැක කරන අතර, එය තහවුරු කර ගැනීම වනජීවී පශු වෛද්‍යවරුන් විසින් සිදු කරන ලද පශ්චාත් මරණ පරීක්ෂණයෙන් පසු සිදු වන බවත් වනජීවී නිලධාරීහු පවසති.\n\nමේ දිනවල පවතින වියළි කාලගුණික තත්ත්වය නිසාවෙන් ආහාර සහ ජලය සොයාගෙන වන අලින් නිරන්තරයෙන් ගම් වැදීම සිදු වන බවත් මෙම දින ටිකේම වන අලින් කිහිප දෙනකුම සිඳී ගොස් ඇති වෙරුන්කුලම වැවේ දිය බීම සඳහා පැමිණෙන බව ද ප්‍රදේශවාසීහු සඳහන් කළහ.\n\nකැකිරාව පොලිසිය පොලිස් කණ්ඩායමක් යොදවා මෙම ප්‍රදේශයේ ඉඩම් හිමිකරුගෙන් සහ පෙරදින රාත්‍රියේ වෙරුම්කුලම වැව ප්‍රදේශයේ සැරිසැරූ පුද්ගලයන් කිහිප දෙනකුගෙන් ද ප්‍රකාශ සටහන් කරගෙන තිබේ. කෙසේ වෙතත් මෙම ඇතින්නට වෙඩි තබා ඝාතනය කළේ කවුරුන්ද යන්න මෙතෙක් අනාවරණය කරගෙන නොමැත.\n\nගිරිතලේ වනජීවී පශු වෛද්‍ය කණ්ඩායම ඇතින්නගේ පශ්චාත් මරණ පරීක්ෂණය පැවැත්වීමට නියමිත බව රිටිගල වනජීවී නිලධාරීහු පැවසූහ.\n\nසීගිරිය විශේෂ මරදන්කඩවල සමූහ කේ.එස්. කරුණාරත්න",
       "URL": "https://www.dinamina.lk/2023/10/04/provincial-news/27477/%e0%b7%80%e0%b7%99%e0%b6%bb%e0%b7%94%e0%b6%b1%e0%b7%8a%e0%b6%9a%e0%b7%94%e0%b6%bd%e0%b6%b8-%e0%b7%80%e0%b7%90%e0%b7%80-%e0%b7%85%e0%b6%9f%e0%b6%af%e0%b7%93-%e0%b6%87%e0%b6%ad%e0%b7%92%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/19/"
}