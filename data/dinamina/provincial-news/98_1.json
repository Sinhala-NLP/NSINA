{
       "Source": "dinamina",
       "Timestamp": "August 12, 2023 1:00 am",
       "Headline": "ලක්ෂ පනහක් වටිනා ගංජා හේනක් සමඟ සැකකරුවෙක් කොටු",
       "News Content": "තණමල්විල මූලස්ථාන පොලිසියේ වැටලීම් අංශයේ නිලධාරීන් පිරිසක් විසින් තණමල්විල නිකආර ප්‍රදේශයේ සිදු කළ වැටලීමකදී ගංජා හේනක් සමඟ සැකකරුවෙකු පෙරේදා (10) අත්අඩංගුවට ගෙන තිබේ. තණමල්විල පොලිස්ථානයේ නිලධාරීන්ට ලද තොරතුරකට අනුව මෙම වැටලීම සිදුකර තිබේ.\n\nවැටලීමේදී ඉතා සරුවට වැඩී තිබූ අඩි පහක් පමණ උස ගංජා ගස් අටදහසක් පොලිසිය විසින් එහිදී ගලවා ගිනි තබා විනාශ කර තිබේ. ගිනි තබා විනාශ කරන ලද ගංජා ප්‍රමාණයේ වටිනාකම රුපියල් ලක්ෂ 50කට අධික බවයි පොලිසිය පවසන්නේ.\n\nගංජා හේන වගා කළ සැකකරු අත්අඩංගුවට ගෙන ඇති අතර ඔහු එම ප්‍රදේශයේම පදිංචි 55 හැවිරිදි පුද්ගලයෙකි. සැකකරු වැල්ලවාය මහේස්ත්‍රාත් අධිකරණයට ඉදිරිපත් කිරීමට නියමිතව ඇත.\n\nසූරියවැව විශේෂ නුවන් ජයසේකර",
       "URL": "https://www.dinamina.lk/2023/08/12/provincial-news/13477/%e0%b6%bd%e0%b6%9a%e0%b7%8a%e0%b7%82-%e0%b6%b4%e0%b6%b1%e0%b7%84%e0%b6%9a%e0%b7%8a-%e0%b7%80%e0%b6%a7%e0%b7%92%e0%b6%b1%e0%b7%8f-%e0%b6%9c%e0%b6%82%e0%b6%a2%e0%b7%8f-%e0%b7%84%e0%b7%9a%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/98/"
}