{
       "Source": "dinamina",
       "Timestamp": "September 14, 2023 2:43 am",
       "Headline": "නිවාස පහළොවක් කඩා  ලක්ෂ 30ක රන් හා මුදල්  කොල්ලකෑ සොරා මාට්ටු",
       "News Content": "දිවා රාත්‍රී දෙකේම නිවාස පහළොවක් කඩා රුපියල් ලක්ෂ තිහකට වඩා වැඩි වටිනා රන් භාණ්ඩ හා රුපියල් ලක්ෂ ගණනක මුදල් සොරා ගෙන ගොස් සිටි සොරෙකු ඊයේ (13) අත්අඩංගුවට ගත් බව නිට්ටඹුව පොලිසිය කියයි. හග්ගල්ල, එල්ලකල, මාඉඹුල, රුග්ගහවිල හා මාතලාන යන ප්‍රදේශවල නිවාස පහළොවක් පසුගිය දිනවල කඩා රුපියල් ලක්ෂ ගණනක රන් භාණ්ඩ හා රුපියල් ලක්ෂ ගණනක මුදල් සොරා ගෙන යාම සම්බන්ධව මූලික පරීක්ෂණ පැවැත්වීමේදී සීසීටීවී දර්ශන ඔස්සේ සොරා හඳුනා ගෙන තිබිණ.\n\nමොහු අත්අඩංගුවට ගැනීම සඳහා වැඩිදුරටත් පරීක්ෂණ පවත්වා ගෙන යද්දී පොලිස් බුද්ධි අංශ නිලධාරියෙකුගෙන් ලද තොරතුරු ඔස්සේ ඊයේ (13) පෙරවරුවේ පොලිස් නිලධාරීන් පිරිසක් අත්තනගල්ල ප්‍රදේශයේ කරන ලද සෝදිසි මෙහෙයුමකදී සීසීටීවී දර්ශනවලින් හඳුනා ගෙන සිටි සොරා පොලිස් නිලධාරීන් ගෙන් මිදී පැන ගොස් තිබිණ.\n\nපොලිස් නිලධාරීන් කිහිප දෙනකු කිලෝ මීටරයකටත් වඩා වැඩිදුරක් ඔහු පසු පස පන්නා ගොස් අල්ලා ගෙන තිබිණ. හග්ගල්ල ප්‍රදේශයේ පදිංචි තිස් හැවිරිදි සොරා ගෙන් ප්‍රශ්න කිරීමේදී නිවාස පහළොවක් පමණ කඩා සොරා ගෙන ගොස් තිබූ රුපියල් ලක්ෂ තිහකට වඩා වැඩි වටිනාකමකින් යුතු රන් භාණ්ඩ මීරිගම, නිට්ටඹුව හා කිරිබත්ගොඩ යන ප්‍රදේශවල උකස් මධ්‍යස්ථාන කිහිපයකට උකස් කර තිබී සොයා ගත් බවද පොලිසිය කීය.\n\nදැඩි ලෙස හෙරොයින් පානයට ඇබ්බැහි වී සිටින සොරා රන් භාණ්ඩ උකස් කර ලබා ගෙන ඇති සියලු මුදල් හා සොරාගෙන ඇති මුදල් ලක්ෂ ගණනක හෙරොයින් පානය කර ඇති බවද පරීක්ෂණවලදී හෙළි වී ඇත.\n\nමොහු දිවා රාත්‍රී දෙකෙහිම නිවාස කඩා රන් භාණ්ඩ හා මුදල් සොරා ගෙන ගොස් ඇති බවද පරීක්ෂණවලදී හෙළි වී ඇත. සැකකාර සොරා අද (14) අත්තනගල්ල මහේස්ත්‍රාත් අධිකරණයට ඉදිරිපත් කිරීමට නියමිතය.\n\nවේයන්ගොඩ විශේෂ",
       "URL": "https://www.dinamina.lk/2023/09/14/provincial-news/22126/%e0%b6%b1%e0%b7%92%e0%b7%80%e0%b7%8f%e0%b7%83-%e0%b6%b4%e0%b7%84%e0%b7%85%e0%b7%9c%e0%b7%80%e0%b6%9a%e0%b7%8a-%e0%b6%9a%e0%b6%a9%e0%b7%8f-%e0%b6%bd%e0%b6%9a%e0%b7%8a%e0%b7%82-30%e0%b6%9a-%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/49/"
}