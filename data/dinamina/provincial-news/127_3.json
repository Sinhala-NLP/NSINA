{
       "Source": "dinamina",
       "Timestamp": "July 20, 2023 1:00 am",
       "Headline": "ඇඹුල්ගම ශ්‍රී දැඩිමුණ්ඩ දේවාලයේ  වාර්ෂික ඇසළ පෙරහර මංගල්‍යය අද සිට",
       "News Content": "ඓතිහාසික ජල්තර ඇඹුල්ගම ශ්‍රී දැඩිමුණ්ඩ දේවාලයේ වාර්ෂික ඇසළ පෙරහර මංගල්‍යය සහ ගිනිමඩු පූජෝත්සවය අද (20) දින කප් සිටුවීමෙන් ආරම්භ වී අගෝස්තු මස 06 වන දින දේව දානය ලබා දීමෙන් පසු අවසන් කිරීමට සියලු කටයුතු සංවිධානය කර ඇතැයි එම දේවාලයේ ප්‍රධාන කපුතැන වන ටී. ඩී. පියසේන මහතා පැවසීය.\n\nවසර දෙසීයකට වඩා පැරණි ඉතිහාසයක් සහිත මෙම දැඩිමුණ්ඩ දේවාලයේ පෙරහර මංගල්‍යය ආරම්භ කර ඇත්තේ වර්තමාන ප්‍රධාන කපුතැනගේ මීමුත්තා වන නෙත්ති කපු මහතා විසිනි. ඉන් අනතුරුව පිළිවෙළින් සිමන් කපු මහතා, හෙන්රික් කපු මහතා ඉන්පසුව තමන්ගේ පියාණන් වන ඇසුම් කපු මහතා විසින් මෙම පෙරහර මංගල්‍යය පවත්වා ඇති බවත් වර්ෂ 1971 න් පසු තමන් විසින් භාරගත් එම වගකීම මේ දක්වා නොකඩවා කරගෙන පැමිණෙන බවද පියසේන කපු මහතා පැවසීය.\n\nමෙම දේවාලයේ පෞරාණික දැවයෙන් නිම කළ දෙමහල් දේවාලයක් පැවැති බවත් එය සංරක්ෂණය කළ නොහැකි වීමෙන් දිරාපත්ව කඩාවැටුණු බවත් මේ වන විට එම ස්ථානයේම ඉදිකළ නව දේවාලයක තම පුද පූජා කටයුතු සිදු කරන බවද ඒ මහතා පැවසීය.\n\nමෙම වර්ෂයේ පෙරහර මංගල්‍යය හෙට (20) දින කප් සිටුවීමෙන් ආරම්භ කර 22 දින මල් පෙරහර 23 දින කුඹල් පෙරහර 24 දින පාවඩ පිට පෙරහර 25 දින පළමු මල් පෙරහර 26 දින දෙවන මල් පෙරහර පවත්වා 29 දින රාත්‍රි දිවයිනේ විවිධ ප්‍රදේශවලින් පැමිණෙන නර්තන කණ්ඩායම් 20කට වැඩි පිරිසකගේ සහභාගිත්වයෙන් අලි ඇතුන් සහ ගිනිකෙළි හරඹ සමඟින් රන්දෝලි මහ පෙරහර පැවැත්වීමට සියලු කටයුතු සංවිධානය කර ඇත.\n\nඑදින ඓතිහාසික ධාතුන් වහන්සේලා පළමුව වඩම්වා කතරගම විෂ්ණු දැඩිමුණ්ඩ දේවාභරණ සහ පත්තිනි සළුව වැඩම කිරීමෙන් පසු දේවාලය වටා වීදි පෙරහර පවත්වා ඉන් පසු ප්‍රධාන මාර්ගයට පිවිස ඇඹුල්ගම මංසන්ධිය දක්වා ගමන් කොට කන්ද පාර හරහා ජල්තර මංසන්ධිය දක්වා පැමිණ දේවාල භුමිය දක්වා ගමන් කිරීමෙන් පසු පෙරහර මංගල්‍යය අවසන් වේ. පසු දින එනම්, 30 වන දින කැලණි ගඟේ දිය කැපීමට නියමිත වේ.\n\nඉන් අනතුරුව අගෝස්තු මස 05 වන දින දිවයිනේ දක්ෂතම නර්තන ශිල්පීන්ගේ සහ බෙර වාදන ශිල්පීන්ගේ සහභාගිත්වයෙන් එදින සිට පසුදා අලුයම දක්වා මහා ගිනිමඩු පූජෝත්සවය පැවැත්වීමටත් ඊට පසු දින (06) වනදා දේව දානය ලබා දීමටත් සියලු කටයුතු සැලසුම් කර ඇතැයි ද ප්‍රධාන කපුතැන වන ටී. ඩී. පියසේන මහතා පැවසීය.\n\nමීගොඩ – බී. කේ. කත්‍රිආරච්චි",
       "URL": "https://www.dinamina.lk/2023/07/20/provincial-news/7807/%e0%b6%87%e0%b6%b9%e0%b7%94%e0%b6%bd%e0%b7%8a%e0%b6%9c%e0%b6%b8-%e0%b7%81%e0%b7%8a%e0%b6%bb%e0%b7%93-%e0%b6%af%e0%b7%90%e0%b6%a9%e0%b7%92%e0%b6%b8%e0%b7%94%e0%b6%ab%e0%b7%8a%e0%b6%a9/",
       "Category": "provincial-news",
       "Parent URL": "https://www.dinamina.lk/category/provincial-news//page/127/"
}