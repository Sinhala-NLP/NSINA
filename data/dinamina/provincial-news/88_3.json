{
       "Source": "dinamina",
       "Timestamp": "August 17, 2023 2:18 am",
       "Headline": "පුසියන්කුලම මහා විද්‍යාලයට ලක්ෂ 17ක සුහුරු පුවරු",
       "News Content": "ග්‍රාමීය දරුදැරියන්ගේ තොරතුරු තාක්ෂණය දැනුම වර්ධනය කිරීම හා නවීන තාක්ෂණය උපයෝගි කර ගනිමින් අධ්‍යාපන කටයුතු හැදෑරීම සඳහා පුසියන්කුලම මහා විද්‍යාලයට සුහුරු පන්ති කාමර දෙකක් සඳහා සුහුරු පුවරු (ස්මාර්ට් බෝඩ්) දෙකක් ලබා දීම උතුරු මැද පළාත් ආණ්ඩුකාර මහීපාල හේරත් මහතා අතින් සිදු කෙරිණි.\n\nමේ සඳහා පළාත් සභා අරමුදල් මඟින් රුපියල් ලක්ෂ 17ක් වැයකර ඇත.\n\nමනුප අධ්‍යාපන කොට්ඨාසයේ පිහිටා ඇති අවම පහසුකම් යටතේ පාසල් ළමුන් 950ක් පමණ අධ්‍යාපනය ලබන පුසියන්කුලම මහා විද්‍යාලය සඳහා තන්තිරිමලේ, විලච්චිය, ඔයාමඩුව, ඇලයාපත්තුව වැනි දුෂ්කර ගම්මානවල සිට අධ්‍යාපනය සඳහා පාසල් ළමුන් පැමිණෙන අතර, මෙමගින් නවීන තාක්ෂණය ඔස්සේ සිප් සතර හැදෑරීමට විද්‍යාලයෙන් දරු දැරියන්ට ඉඩ සැලසෙන බව විදුහල්පතිවරයා ඇතුළු ආචාර්ය මණ්ඩලය සහ දරු දැරියන් මෙහිදී පළාත් ආණ්ඩුකාර මහීපාල හේරත් මහතාට ස්තූති කළහ.\n\nමෙම අවස්ථාවට පුසියන්කුලම විදුහලේ ආචාර්ය පූජ්‍ය කහටගස්දිගිලිය සිරිරතන හිමි, පළාත් අධ්‍යාපන අමාත්‍යාංශයේ ලේකම් අභය ලක්ෂ්මී හේවාපතිරණ, ආණ්ඩුකාර ලේකම් සුජන්ත ඒකනායක, පළාත් අධ්‍යාපන අධ්‍යක්ෂක එස්.එම්.ඩබ්ලිව්. සමරකෝන්, ගුරුවරුන්, දරු දැරියන් හා මවුපියන් ඇතුළු පිරිසක් එක්ව සිටියහ.\n\nතිසර සමල් – එප්පාවල\n\n",
       "URL": "https://www.dinamina.lk/2023/08/17/provincial-news/14745/%e0%b6%b4%e0%b7%94%e0%b7%83%e0%b7%92%e0%b6%ba%e0%b6%b1%e0%b7%8a%e0%b6%9a%e0%b7%94%e0%b6%bd%e0%b6%b8-%e0%b6%b8%e0%b7%84%e0%b7%8f-%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/88/"
}