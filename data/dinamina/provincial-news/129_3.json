{
       "Source": "dinamina",
       "Timestamp": "July 17, 2023 1:00 am",
       "Headline": "රට ටොපි කඩේ චොකලට්වල දින පැනලා",
       "News Content": "මහනුවර නගර මධ්‍යයේ පිහිටි විදේශවල නිෂ්පාදිත චොක්ලට් හා රස කැවිලි අලෙවිසලක් වටලා කල් ඉකුත් වූ චොක්ලට් ඇතුළු රුපියල් ලක්ෂ පහක පමණ වටිනාකමින් යුත් රසකැවිලි කිලෝ 100 ක පමණ තොගයක් මහනුවර නාගරික සෞඛ්‍ය වෛද්‍ය දෙපාර්තමේන්තුව භාරයට ගෙන තිබේ.\n\nපෙර පාසල් සහ පාසල් යන වයසේ පසුවන ළමයින් විශාල ලෙස මෙම අලෙවිසලෙන් චොක්ලට් හා රසකැවිලි මිලට ගැනීමට පුරුදු වී සිට ඇති බව පරීක්ෂණ මගින් අනාවරණය වී ඇත. බලපත්‍ර නොමැතිව මෙරටට ගෙන එනු ලැබ ඇති මෙම චොක්ලට් හා රසකැවිලි පැකට්වලින් ඇතැම් ඒවාගේ ඇති කල් ඉකුත් වීමේ දිනය ටිනර් යොදා මකා දමා ඒ වෙනුවට මුද්‍රාවක් භාවිතයෙන් වෙනත් දිනයක් සටහන් කර තිබූ බව නාගරික සෞඛ්‍ය වෛද්‍ය කාර්යාලය පවසයි. ඇතැම් නිෂ්පාදන වල කල් ඉකුත් වීමේ දිනයට පසු දිනයක් නිෂ්පාදිත දිනය ලෙස සටහන්ව තිබූ බවත් ඒ සම්බන්ධයෙන් කළ වැඩිදුර සොයා බැලීමේ දී දිනය සඳහා මුද්‍රාවේ කල් ඉකුත් වීමේ දිනයට පසු දිනයක් නිෂ්පාදිත දිනය ලෙස දක්වා තිබූ බවත් වැටලීම සිදුකළ නිලධාරීන් පැවසූහ.\n\nඅදාළ වෙළෙඳ ස්ථානයේ තිබී ටිනර් බෝතල් කිහිපයක් ද වැටලීම සිදුකළ නිලධාරීන් භාරයට ගෙන තිබේ. විදේශ රටවලින් මලු වශයෙන් ගෙන එන ලද චොක්ලට් ටොෆී මල්ලෙන් ඉවත් කර අළෙවිය සඳහා තබා තිබූ බවත් ඒවාහි නිෂ්පාදිත දිනයක් හෝ කල් ඉකුත්වන දිනයක් නොමැති බවත් පවසන නාගරික සෞඛ්‍ය වෛද්‍ය දෙපාර්තමේන්තුව එම දින සඳහන් කර තිබෙන මල්ල වෙළෙඳ සැලේ හිමිකරු විසින් විනාශ කර ඇතැයි ද පවසයි.\n\nමෙම වෙළෙඳ සැල සම්බන්ධයෙන් මධ්‍යම පළාත් ආණ්ඩුකාර ලලිත් යූ ගමගේ මහතා වෙත ලැබුණු පැමිණිලි ඒ මහතා විසින් මහනුවර නාගරික කොමසාරිස් ඉෂාන් විජේතිලික මහතා වෙත යොමුකර ඒ සම්බන්ධයෙන් විමර්ශනයක් සිදු කරන ලෙස දැනුම් දී ඇත. ඒ අනුව මහනුවර නාගරික සෞඛ්‍ය දෙපාර්තමේන්තුවේ ප්‍රධාන වෛද්‍ය නිලධාරී පසන් පැරකුම් ජයසිංහ,පරිපාලන මහජන සෞඛ්‍ය පරීක්ෂක බී.ජේ දයාරත්න,මහජන සෞඛ්‍ය පරීක්ෂකවරුන් වන එච්.එස් විජේතුංග, චන්දන වික්‍රමසිංහ,මොහොමඩ් අස්මීර්, කසුන් දසනායක, දර්ශන අබේසිංහ, මොහොමඩ් ෂීඩ් යන නිලධාරීන් මෙම වැටලීමට සම්බන්ධ වී තිබේ.\n\nමිනිස් පරිභෝජනයට නුසුදුසු ආහාර අලෙවි කිරීමේ චෝදනාව යටතේ වෙළෙඳසලේ හිමිකරුට එරෙහිව අධිකරණයේ නඩු පවරන බව නාගරික සෞඛ්‍ය වෛද්‍ය දෙපාර්තමේන්තුව පවසයි.\n\nඅසේල කුරුළුවංශ",
       "URL": "https://www.dinamina.lk/2023/07/17/provincial-news/6946/%e0%b6%bb%e0%b6%a7-%e0%b6%a7%e0%b7%9c%e0%b6%b4%e0%b7%92-%e0%b6%9a%e0%b6%a9%e0%b7%9a-%e0%b6%a0%e0%b7%9c%e0%b6%9a%e0%b6%bd%e0%b6%a7%e0%b7%8a%e0%b7%80%e0%b6%bd-%e0%b6%af%e0%b7%92%e0%b6%b1-%e0%b6%b4/",
       "Category": "provincial-news",
       "Parent URL": "https://www.dinamina.lk/category/provincial-news//page/129/"
}