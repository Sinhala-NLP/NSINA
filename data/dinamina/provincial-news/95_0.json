{
       "Source": "dinamina",
       "Timestamp": "August 15, 2023 1:28 am",
       "Headline": "යතුරුපැදිවල පැහැය හැඩය වෙනස් කර අලෙවි කළ කල්ලියක දෙදෙනෙක් මාට්ටු",
       "News Content": "යතුරුපැදි සොරකම් කර පැහැය හා හැඩය වෙනස් කර අලෙවි කිරීමේ කල්ලියක පුද්ගලයින් දෙදෙනෙකු බටපොළ පොලිසිය විසින් සොරාගන්නා ලද යතුරුපැදි තුනක්ද සමඟින් අත්අඩංගුවට ගෙන ඇත. ප්‍රදේශයේ පැවැත්වෙන සංගීත සංදර්ශන සහ උත්සව ස්ථානවල නවතා දමා යන යතුරුපැදි ව්‍යාජ යතුරු උපයෝගී කරගනිමින් සොරකම් කර ඇති බව පොලිසිය පවසයි.\n\nබටපොළ ඇත්කඳුර ආදී ප්‍රදේශවලින් සොරාගන්නා ලද යතුරුපැදි තුනක් ඔවුන්ගෙන් කළ ප්‍රශ්න කිරීම්වලින් සොයාගෙන ඇති අතර, සොයාගන්නා විටත් එක් යතුරුපැදියක පැහැය සම්පූර්ණයෙන්ම වෙනස් කර තිබී ඇත.\n\nයතුරුපැදිවලට අමතරව නිවෙස්වල විදුලි උපකරණද මොවුන් විසින් සොරකම් කර ඇති බවට මේ වන විට තොරතුරු ලැබී ඇති බවද ඒ සම්බන්ධයෙන් ද මේ වන විට පරීක්ෂණ ආරම්භ කර ඇති බවද පොලිසිය සඳහන් කළ අතර, සැකකරුවන් දෙදෙනා අද බලපිටිය මහේස්ත්‍රාත් අධිකරණය හමුවට ඉදිරිපත් කිරීමට නියමිතය.\n\nකරන්දෙණිය සමූහ – අනුරාධ ප්‍රියදර්ශන",
       "URL": "https://www.dinamina.lk/2023/08/15/provincial-news/14057/%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92%e0%b7%80%e0%b6%bd-%e0%b6%b4%e0%b7%90%e0%b7%84%e0%b7%90%e0%b6%ba-%e0%b7%84%e0%b7%90%e0%b6%a9%e0%b6%ba-%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/95/"
}