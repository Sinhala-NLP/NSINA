{
       "Source": "dinamina",
       "Timestamp": "August 7, 2023 12:37 am",
       "Headline": "පොලිස් ලොක්කෙකුට කුඩු විකුණන්න හදලා",
       "News Content": "වැටලීමක් සඳහා සිවිල් ඇඳුමකින් සැරසි ගොස් සිටි තංගල්ල කොට්ඨාස දූෂණ මර්දන ඒකකයේ ස්ථානාධිපතිවරයාට පුද්ගලයෙකු හෙරොයින් මත් ද්‍රව්‍ය අලෙවි කිරීමට ගොස් අත්අඩංගුවට පත් වු පුවතක් ඊයේ (06) අම්බලන්තොටින් වාර්තා විය.\nවාර්තා වන පරිදි සිද්ධිය මෙසේය.\n\nඅම්බලන්තොට හා අවට ප්‍රදේශවල සිදුවන හෙරොයින් ජාවාරමක් සම්බන්ධයෙන් ලද තොරතුරකට අනුව තංගල්ල කොට්ඨාශ දූෂණ මර්දන ඒකකයේ ස්ථානාධිපති වරයා ඇතුළු නිලධාරීන් කණ්ඩායමක් වෙස් වලාගෙන අම්බලන්තොට ස්ථාන කිහිපයක ස්ථානගතව සිට තිබේ. එම අවස්ථාවේදී අම්බලන්තොට වලවේ වත්ත පදිංචි හෙරොයින් ජාවාරම් කරුවෙකුට සිය මත් ද්‍රව්‍ය මිලදි ගැනීමට පැමිණි පුද්ගලයා කවුද යන්න සොයා ගැනීමට නොහැකිව වෙස්වලාගෙන සිටි තංගල්ල කොට්ඨාශ දූෂණ මර්දන ඒකකයේ ස්ථානාධිපති වරයා අසලට ගොස් ඔහුට අදාළ හෙරොයින් අලෙවි කිරීමට සැරසුණු අවස්ථාවේ වහා ක්‍රියාත්මක වු ස්ථානාධිපති වරයා හා නිලධාරීන් පිරිස විසින් අදාළ සැකකරු අත්අඩංගුවට ගෙන තිබේ. මෙලෙස අත්අඩංගුවට ගෙන ඇත්තේ අම්බලන්තොට වලවෙවත්ත පදිංචි විවාහක පුද්ගලයෙකි. අත්අඩංගුවට ගන්නා අවස්ථාවේ සැකකරු සන්තකයේ තිබී හෙරොයින් මිලි ග්‍රෑම් 1280ක් අත්අඩංගුවට ගෙන තිබේ. සැකකරුගෙන් හෙරොයින් ජාවාරම සම්බන්ධයෙන් තොරතුරු රැසක් අනාවරණය කර ගැනිමට නිලධාරීන් කණ්ඩායමට හැකිව තිබේ. සැකකරු අධිකරණයට ඉදිරිපත් කිරිම සඳහා අම්බලන්තොට පොලිසියට බාර දි තිබේ.\n\nතංගල්ල කොට්ඨාශභාර ජ්‍යෙෂ්ඨ පොලිස් අධිකාරී කේ. බී. කීර්තිරත්න මහතාගේ අපදෙස් පරිදි තංගල්ල කොට්ඨාශ දූෂණ මර්දන ඒකකයේ ස්ථානාධිපති පොලිස් පරික්ෂක ජයවිර මහතා ඇතුළු නිලධාරීන් කණ්ඩායමක් විසින් වැටලිම සිදුකර තිබේ.\nසූරියවැව විශේෂ නුවන් ජයසේකර",
       "URL": "https://www.dinamina.lk/2023/08/07/provincial-news/12165/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%bd%e0%b7%9c%e0%b6%9a%e0%b7%8a%e0%b6%9a%e0%b7%99%e0%b6%9a%e0%b7%94%e0%b6%a7-%e0%b6%9a%e0%b7%94%e0%b6%a9%e0%b7%94-%e0%b7%80%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/106/"
}