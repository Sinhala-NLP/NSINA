{
       "Source": "dinamina",
       "Timestamp": "August 1, 2023 12:10 am",
       "Headline": "බදුල්ල දුම්රිය මඟියා ළඟ මත්කුඩු හා මත්පෙති",
       "News Content": "\n\nබදුල්ල දුම්රිය ස්ථානයේ සැක කටයුතු ලෙස රැඳී සිටි පුද්ගලයකු සන්තකයේ තිබී මත්කුඩු සහ මත්පෙති තොගයක් (30) දහවල් සොයාගත් බව බදුල්ල දුම්රිය ස්ථානයේ ආරක්ෂක අංශයේ නිලධාරීන් පැවසීය.\nමෙම සැකකරු 39 හැවිරිදි අංක 172/12, පාලමුල්ල, වැල්ලම්පිටිය ලිපිනයේ පදිංචි අයෙක් බවද ඔවුන් පවසයි.\nඑහිදී ඔහු සන්තකයේ තිබී මත්කුඩු පැකට් 10ක්, අයිස් මත්ද්‍රව්‍ය පැකට් 04ක් සහ මත්පෙති 140ක් පමණ සොයා ගත් බවද ආරක්ෂක නිලධාරීන් පැවසීය.\n(30) දින 09.30 ට පමණ මෙම සැකකරු වේදිකා ප්‍රවේශ පත්‍රයක් රැගෙන දුම්රිය ස්ථාන ඇතුළු වී සැක කටයුතු ලෙස හැසිරී ඇති අතර, එහිදී දුම්රිය ස්ථානයේ වැසිකිළියක් තුළට ගොස් සෑහෙන කාලයක් ගත කරමින් සිටියදී දුම්රිය ආරක්ෂක නිලධාරි එච්. එම්. එම්. ආර්. බණ්ඩාර මහතා විසින් එම වැසිකිළියේ දොර කඩා සැකකරු ඔවුන් භාරයට ගෙන පරීක්ෂා කිරීමේදී ඉහත සඳහන් මත්ද්‍රව්‍ය සොයා ගැනීමට හැකි වී ඇත.\nඅත්අඩංගුවට ගත් සැකකරු සහ මත්ද්‍රව්‍ය තොගය බදුල්ල පොලිස් ස්ථානයේ දූෂණ මර්දන අංශයේ නිලධාරීන් හට භාරදීමට දුම්රිය ආරක්ෂක අංශය විසින් කටයුතු කළ බවද පැවසීය.\nබදුල්ල කොට්ඨාසය භාර ජ්‍යෙෂ්ඨ පොලිස් අධිකාරි සුජිත් වෙදමුල්ල, මූලස්ථාන ප්‍රධාන පොලිස් පරීක්ෂක ටී. එම්. රත්නායක යන මහත්වරුන්ගේ උපදෙස් මත වැඩිදුරටත් විමර්ශන සිදු කරයි.\nබදුල්ල – නිශාන්ත අබේගුණවර්ධන\n\n",
       "URL": "https://www.dinamina.lk/2023/08/01/provincial-news/10598/%e0%b6%b6%e0%b6%af%e0%b7%94%e0%b6%bd%e0%b7%8a%e0%b6%bd-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%b8%e0%b6%9f%e0%b7%92%e0%b6%ba%e0%b7%8f-%e0%b7%85%e0%b6%9f-%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/115/"
}