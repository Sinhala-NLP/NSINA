{
       "Source": "dinamina",
       "Timestamp": "September 27, 2023 1:00 am",
       "Headline": "Online හරහා මසට කිරි ඉබ්බන් විකුණූ ගල් ඉබ්බා මාට්ටු",
       "News Content": "මසට විකිණීම සඳහා කිරි ඉබ්බන් සය දෙනෙකු ළඟ තබා ගෙන සිටි පුද්ගලයෙකු ජා-ඇළ පාරිස් පෙරේරා මාවතේ දී පෙරේදා (25) සවස අත්අඩංගුවට ගත් බව ජා-ඇළ පොලිසිය පවසයි.\n\nසැකකරුගේ නිවෙස පිටුපස රහසිගතව සඟවා තිබූ කල්දේරමක තිබී මේ ඉබ්බන් සොයාගැනීමට හැකිවූ බව පොලිසිය සඳහන් කරයි. සැකකරු පදිංචිව සිටින ජා-ඇළ ඉවුරට (ඌරුවෙල් ඔය) යාබද නිවෙසේ සිට ඇළේ සිටින ඉබ්බන් අල්ලා මුදලට විකිණීම කාලයක් මුළුල්ලේ සිට ඔහු විසින් කරගෙන ගොස් ඇති බව වැඩිදුර විමර්ශන කටයුතුවලදී හෙළිවූ බව පොලිසිය පවසයි.\n\nඔන්ලයින් ක්‍රමයට ගැනුම්කරුවන් සම්බන්ධ කරගෙන කිලෝ එකක් බරැති කිරි ඉබ්බෙකු රුපියල් 20,000ක් වැනි මිලකට අලෙවි කොට ඇති බවටද අනාවරණය වූ බව පොලිසිය පවසයි. අවුරුදු 45ක් වයසැති සැකකරු වැලිසර මහේස්ත්‍රාත් අධිකරණය වෙත ඉදිරිපත් කිරීමට නියමිතය.",
       "URL": "https://www.dinamina.lk/2023/09/27/provincial-news/25570/online-%e0%b7%84%e0%b6%bb%e0%b7%84%e0%b7%8f-%e0%b6%b8%e0%b7%83%e0%b6%a7-%e0%b6%9a%e0%b7%92%e0%b6%bb%e0%b7%92-%e0%b6%89%e0%b6%b6%e0%b7%8a%e0%b6%b6%e0%b6%b1%e0%b7%8a-%e0%b7%80%e0%b7%92%e0%b6%9a%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/29/"
}