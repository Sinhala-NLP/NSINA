{
       "Source": "dinamina",
       "Timestamp": "October 9, 2023 1:00 am",
       "Headline": "වැහෙන්න ගිය තාරවිල්ලුව විදුහලට විශිෂ්ට ව්‍යවහාර ප්‍රතිභා සම්මානය",
       "News Content": "වැසී යෑමේ තර්ජනයට ලක්ව තිබූ පුත්තලම විල්පොත, තාරවිල්ලුව බණ්ඩාරනායක විද්‍යාලය මෙවර තෙවන වරටත් ගුරු විදුහල්පති ප්‍රතිභා සම්මාන උළෙලේදී විශිෂ්ට ව්‍යවහාර ප්‍රතිභාව වෙනුවෙන් සම්මානයට පාත්‍ර විය.\n\nවයඹ පළාතේ පුත්තලම කලාපයේ තාරවිල්ලුව කණිෂ්ඨ විද්‍යාලයේ විදුහල්පති එම්.එච්.මංජුල සමරජීව මහතා නියෝජ්‍ය විදුහල්පතිනි ඒ. පි. එස්. මල්ලිකා, එස්. සී. එම්. මදලේනා, එච්. පී. ජේ. එස් . ශ්‍රී කාන්ති යන ගුරුවරියන් මෙම ඇගයීම් උළෙලේදී ඇගයීමට ලක් වූහ.\n\nඉවතලන බෝතල් , පත්තර, පොල් ලෙලි, පොල් කටු, අලෙවි කර ලබන ආදායමෙන් විද්‍යාලයේ අවශ්‍යතා සපුරා ගැනීමත්, පාසැල් භූමිය ආදර්ශ වගා භූමියක් බවට පත් කිරීමත්, එහි ආදායම විද්‍යාලයේ සංවර්ධන කටයුතුවලට යෙදවීමත් මෙම පාසලේ සුවිශේෂෙී ලක්ෂණ වන අතර, ඒ සඳහා 2019 වසරේදී ප්‍රතිභා ප්‍රභා විදුහල්පති සම්මානයත්,2021 වසරේදී ප්‍රතිභා ප්‍රභා ගුරු සම්මානයත් හිමි කර ගත් මෙම විද්‍යාලය මෙවර 2022 වසරේදී විශිෂ්ට ව්‍යවහාර ගුරු ප්‍රතිභා ප්‍රභා උළෙලේදී ගුරු විදුහල්පති සම්මානවලටද හිමිකම් කීය.\n\nවයඹ පළාත නියෝජනය කළ ඉබ්බාගමුව අධ්‍යාපන කලාපයේ වෙල්ගාල කනිෂ්ඨ විද්‍යාලය සහ මහව අධ්‍යාපන කලාපයේ මහින්ද ප්‍රාථමික විද්‍යාලයත් මෙවර ප්‍රතිභා ප්‍රභා සම්මාන උළෙලේදී ඇගයීමට ලක් විය.වාර්ෂිකව සංවිධානය කරන ප්‍රතිභා ප්‍රභා සම්මාන උළෙල ගුරු දිනය නිමිති කරගෙන ඔක්තෝබර් 6 වැනි දින ඉසුරුපාය අධ්‍යාපන අමාත්‍යාංශ ශ්‍රවණාගාරයේදී පැවැත්විණි.\n\nකුරුණෑගල – කුමාරි දිසානායක",
       "URL": "https://www.dinamina.lk/2023/10/09/provincial-news/28995/%e0%b7%80%e0%b7%90%e0%b7%84%e0%b7%99%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b6%ba-%e0%b6%ad%e0%b7%8f%e0%b6%bb%e0%b7%80%e0%b7%92%e0%b6%bd%e0%b7%8a%e0%b6%bd%e0%b7%94%e0%b7%80-%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/9/"
}