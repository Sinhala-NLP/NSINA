{
       "Source": "dinamina",
       "Timestamp": "September 7, 2023 2:36 am",
       "Headline": "බදුල්ල දිස්ත්‍රික් රාජ්‍ය සේවා වොලිබෝල් තරගාවලි සුරතාවය  පස්සර තැපැල් කාර්යාලයට",
       "News Content": "පසුගියදා පැවැති 2023 බදුල්ල දිස්ත්‍රික් රාජ්‍ය සේවා වොලිබෝල් තරගාවලියේ සමස්ත ශූරතාවය පස්සර තැපැල් කාර්යාලයීය වොලිබෝල් කණ්ඩායම දිනාගත් අතර, බණ්ඩාරවෙල තැපැල් කාර්යාලයීය කණ්ඩායම අනුශූරතාවය දිනාගත්තේය.\n\nඇල්ල ප්‍රාදේශීය සභා ක්‍රීඩාංගණයේදී ඉකුත්දා පැවැත්වුණු මෙම තරගාවලියට කණ්ඩායම් 26 ක් සහභාගී විය. රමේස් ප්‍රභූ ක්‍රීඩකයාගේ නායකත්වයෙන් ක්‍රීඩා කළ පස්සර තැපැල් කාර්යාලයීය කණ්ඩායම එහිදී සමස්ත ශූරතාවයට අමතරව දක්ෂතම ක්‍රීඩකයා, දක්ෂතම පන්දු පිරිනමන්නා හා දක්ෂතම පන්දු ඔසවන්නා යන සම්මාන තුනම දිනා ගැනීම විශේෂත්වයකි. එහිදී එම කණ්ඩායමේ නායක ආර්. රමේස් ප්‍රභූ දක්ෂතම ක්‍රීඩකයා ලෙස ද එම්. රජනිකාන්තන් දක්ෂතම පන්දු ඔසවන්නා ලෙස හා සී. නියාල්ස් දක්ෂතම පන්දු පිරිනමන්නා ලෙස ද සම්මාන ලැබූ අතර, ශූරතාවය සඳහා ශූරතා කුසලානය සමඟ රුපියල් 50,000ක මුදල් ත්‍යාගයක්ද එම කණ්ඩායමට හිමිවිය.\n\nහාලිඇල සමූහ – ආර්.එම්. විජේරත්න සහ පස්සර සමූහ – උබයරත්න වනසිංහ",
       "URL": "https://www.dinamina.lk/2023/09/07/provincial-news/20116/%e0%b6%b6%e0%b6%af%e0%b7%94%e0%b6%bd%e0%b7%8a%e0%b6%bd-%e0%b6%af%e0%b7%92%e0%b7%83%e0%b7%8a%e0%b6%ad%e0%b7%8a%e0%b6%bb%e0%b7%92%e0%b6%9a%e0%b7%8a-%e0%b6%bb%e0%b7%8f%e0%b6%a2%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/59/"
}