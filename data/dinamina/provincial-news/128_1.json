{
       "Source": "dinamina",
       "Timestamp": "July 19, 2023 1:00 am",
       "Headline": "වානේ සංස්ථාවට රාත්‍රී රිංගන්න හැදූ සේවකයාෙග් ඇඟට තාප්පය කඩා වැටී ජීවිතක්ෂයට",
       "News Content": "අතුරුගිරිය ඔරුවල වානේ සංස්ථා පරිශ්‍රයට අනවසරයෙන් ඇතුල්වීමට තැත් කරද්දී කඩා වැටුණු ආරක්ෂිත තාප්පයට යට වී පුද්ගලයෙකු 18දා අලුයම ජීවිතක්ෂයට පත්ව ඇතැයි අතුරුගිරිය පොලිසිය පවසයි.\n\nමෙසේ මියගොස් ඇත්තේ රුවන්වැල්ල හුඹස් වලාව ජනපදය, නො, G /28 /04 හි පදිංචි පෙරුම්බඩගේ ඉෂාර මධුෂාන් විජයරත්න නමැති 24 හැවිරිදි අවිවාහකයකු බව පොලිසිය කියයි.\n\nමෙම පුද්ගලයා ඔරුවල වානේ සංස්ථාවේ සේවයේ නිරත කම්කරුවකු වන අතර ඔහු වානේ සංස්ථාව ඇතුළත පිහිටි නවාතැන්පොළක වාසය කර ඇතැයි පැවසේ.\n\nඒ අනුව ඉකුත් 17 දා දෛනික සේවාව නිමවා මිතුරකුගේ නිවසේ පැවැති මත්පැන් සාදයකට ගොස් සාදය අවසන් වී මිතුරන් දෙදෙනකු සමඟ ත්‍රිරෝද රථයකින් රාත්‍රී 2.30ට පමණ යළි පැමිණ සංස්ථාවේ ආරක්ෂක අංශයට නොදැනෙන සේ වානේ සංස්ථාවේ පිටුපස තාප්පයෙන් පැන ඇතුල්වීමට උත්සාහ දරා තිබේ.\n\nඑම අවස්ථාවේ දී මාර්ගයේ සවිකර තිබූ ඉණිමගක හැඩය සහිත විදුලි කණුවකින් ඉහළට නැඟ අඩි පහළොවක් පමණ උසින් යුත් තාප්පයකින් පැන කර්මාන්ත ශාලාව තුළට ඇතුළු වීමට යාමේදී එම තාප්පය කඩා වැටීමත් සමඟ ඊට යට වී එම පුද්ගලයා මෙසේ ජීවිතක්ෂයට පත්ව ඇති බව පොලිසිය කියයි.\n\nඑක්වරම අධික ශබ්දයක් ඇසීමත් සමඟ ත්‍රිරෝද රථයෙන් පැමිණි මිතුරන් ඒ දෙස විමසා බැලීමේදී තාප්පය කඩා වැටී ඊට මිතුරා යටවී ඇති අයුරු දැක පසුව ඒ බව ආරක්ෂක අංශයට දන්වා පොලිසිය දැනුම්වත් කර තිබේ.\n\nඒ අනුව පොලිස් නිලධාරීන් පැමිණ විමර්ශන ආරම්භ කොට තලංගම හදිසි මරණ පරීක්ෂිකා ප්‍රේමලතා අබේවර්ධන මහත්මිය එම ස්ථානයට කැඳවා ස්ථානීය පරීක්ෂණයක් සිදු කරන ලදී.\n\nඑහිදී පශ්චාත් මරණ පරීක්ෂණය සඳහා දේහය හෝමාගම මූලික රෝහලට රැගෙන යන ලෙසට හදිසි මරණ පරීක්ෂිකා සාමවිනිසුරු ප්‍රේමලතා අබේවර්ධන මහත්මිය පොලිසියට නියෝග කළාය.\n\nමෘත දේහය පිළිබඳ හදිසි මරණ පරීක්ෂණය (19) දා සිදුකිරීමට නියමිතය.\n\nසිද්ධිය වූ ස්ථානයේ තාප්පය කඩා වැටීමෙන් මෙම මරණය සිදු වූවා ද නැතහොත් වෙනත් ආකාරයකින් සිදුවූ මරණයක් ද යන්න පිළිබඳව පොලිසිය විමර්ශනයක් ආරම්භ කර තිබේ.\n\nසිද්ධිය සම්බන්ධයෙන් අතුරුගිරිය පොලිසියේ ස්ථානාධිපති ප්‍රධාන පොලිස් පරීක්ෂක සාරද ප්‍රනාන්දු මහතාගේ උපදෙස් මත පොලිස් සැරයන් (75072) අරවින්ද නිලධාරීහු ඉදිරි පරීක්ෂණ පවත්වති.",
       "URL": "https://www.dinamina.lk/2023/07/19/provincial-news/7499/%e0%b7%80%e0%b7%8f%e0%b6%b1%e0%b7%9a-%e0%b7%83%e0%b6%82%e0%b7%83%e0%b7%8a%e0%b6%ae%e0%b7%8f%e0%b7%80%e0%b6%a7-%e0%b6%bb%e0%b7%8f%e0%b6%ad%e0%b7%8a%e0%b6%bb%e0%b7%93-%e0%b6%bb%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/128/"
}