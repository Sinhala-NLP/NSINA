{
       "Source": "dinamina",
       "Timestamp": "July 25, 2023 1:00 am",
       "Headline": "කොළබිස්සේ නිදන් හොරු පොලිසිය දැක හිස් ලූලූ අත දුවති",
       "News Content": "මහනුවර රජ සමයට අයත් නිධන් සඟවා ඇතැයි සැක කරන හඟුරන්කෙත කොළබිස්ස නුගසෙවණ ප්‍රදේශයේ ඇළ රක්ෂිතයක නිධන් හාරමින් සිටි දොළොස් දෙනෙකුගෙන් යුත් කණ්ඩායමක දෙදෙනෙකු ඇතුළු වාහන හා උපකරණ රැසක් ගම්පොළ ගලහා පොලිසිය මඟින් අත්අඩංගුවට ගෙන ඇත.\n\nවැලිමඩ, නුවරඑළිය, දඹුල්ල, ගලේවෙල, අක්මීමන, කැකිරාව, පදවි ශ්‍රීපුර, පොලොන්නරුව, මැදිරිගිරිය ආදී රටේ විවිධ ප්‍රදේශවල පුද්ගලයන්ගෙන් සමන්විත මෙම නිධන් හොරුන් කණ්ඩායම රටේ ඓතිහාසික ස්ථාන තෝරාගෙන නිධන් ගොඩගැනීම සිදු කරන බව පොලිස් විමර්ශනවලින් අනාවරණය වී ඇත.\n\nකොළබිස්සේ නුගසෙවණ ප්‍රදේශය ද රජ සමයේ සිට පැවත එන ඓතිහාසික ස්ථානයක් වන අතර, මෙහි නිධානයක් ඇතැයි සැක කරන තැන හොර රහසේ දින ගණනාවක් පුරා කැණීම් සිදු කරමින් සිටියදී ලද තොරතුරකට මෙසේ ඔවුන් කොටු වී ඇත.\n\nමෙම ස්ථානයේ සියලු පුද පූජා පවත්වා ඇති අතර, ඒ සඳහා 69 හැවිරිදි මන්ත්‍රකරුවකු ද සහභාගි වී සිට ඇත.\n\nමෙම පිරිස විසින් ඇළ රක්ෂිතය තුළ දෝනාවක් හාරමින් සිට ඇති අතර, පොලිසිය පැමිණෙන විට එහි අඩි පහළොවක් පමණ හාරා තිබී ඇත.\n\nඔත්තුකරුවන් ද යොදවා මෙම නිධන් හැරීම සිදු කර ඇති අතර, පොලිසිය දැක පිරිසක් පලා ගියද ඔවුන් හඳුනාගෙන ඇති බව පොලිසිය පවසයි.\n\nබොලරෝ වර්ගයේ ජීප් රථයක්, ත්‍රිරෝද රථයක්, ගල්කඩන මැෂිමක් ඇතුළු උපකරණ හා මන්ත්‍ර පොත් සමඟ යාගහෝම සඳහා ගන්නා ද්‍රව්‍ය ද අත්අඩංගුවට ගෙන ඇත.",
       "URL": "https://www.dinamina.lk/2023/07/25/provincial-news/8946/%e0%b6%9a%e0%b7%9c%e0%b7%85%e0%b6%b6%e0%b7%92%e0%b7%83%e0%b7%8a%e0%b7%83%e0%b7%9a-%e0%b6%b1%e0%b7%92%e0%b6%af%e0%b6%b1%e0%b7%8a-%e0%b7%84%e0%b7%9c%e0%b6%bb%e0%b7%94-%e0%b6%b4%e0%b7%9c%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/122/"
}