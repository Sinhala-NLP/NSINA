{
       "Source": "dinamina",
       "Timestamp": "August 2, 2023 1:00 am",
       "Headline": "ත්‍රිරෝද රියෙන් සොරාගත් සිගරැට් තොගයෙන් කොටසක් දොරමඬලාවදී මාට්ටු",
       "News Content": "වෙළෙඳ සැල්වලට සිගරැට් බෙදා හරින ත්‍රිරෝද රථයකින් සොරකම් කරන ලද රුපියල් ලක්ෂ 12 කට ආසන්න සිගරැට්වලින් රුපියල් ලක්ෂ 10 ක් පමණ වටිනා සිගරැට් තොගයක් අනුරාධපුරය, දොරමඬලාව ප්‍රදේශයේ වෙළෙඳ සැල් 06 කට විකුණා තිබී බියගම පොලිසිය මඟින් පෙරේදා ( 30 වැනිදා ) සොයාගෙන ඇත.\nඒ සමඟම එම සිගරැට් විකුණා ලබා ගත් රුපියල් හතළිස්දහසක මුදලක් ද පොලිස් භාරයට ගැනිණි.\nතවද මීට සම්බන්ධ කොළඹ, ග්‍රෑන්ඩ්පාස් ප්‍රදේශයේ කාන්තාවක් සමඟ පිරිමින් තිදෙනෙකු හා අනුරාධපුරය, දොරමඬලාව ප්‍රදේශයේ පුද්ගලයෙකු ද අත්අඩංගුවට ගන්නා ලදී.\nමෙහිදී ග්‍රෑන්ඩ්පාස් ප්‍රදේශයේදී අත්අඩංගුවට ගන්නා ලද පිරිමි තිදෙනා ළඟ තිබී හෙරොයින් මිලිග්‍රෑම් 5900 ක් හමු වූ අතර, ඔවුන් තිදෙනා මත්කුඩු අලෙවි කිරීම සඳහා බියගම ප්‍රදේශයට ත්‍රිරෝද රථයකින් පැමි‍ෙණමින් සිටින විට මේ සිගරැට් ත්‍රිරෝද රථය නවතා තිබෙන බව දැක මේ සොරකම සිදු කර පලා ගොස් ඇතැයි කියති.\nඑම ත්‍රිරෝද රථය ද පොලිස් භාරයට ගෙන තිබේ.\nඉකුත් 28 වැනිදා දහවල් කඩවත සිගරැට් බෙදා හරින නියෝජිත ආයතනයක ත්‍රිරෝද රථයකින් මේ සිගරැට් බියගම ප්‍රදේශයේ වෙළෙඳ සැල්වලට බෙදා හැරීම සඳහා රැගෙනවිත් වෙළෙඳ සැලක් අසල ත්‍රිරෝද රථය නවතා එහි රියැදුරා වෙළෙඳ සැලකට සිගරැට් රැගෙන ගොස් සිටි අවස්ථාවේ කොළඹ, ග්‍රෑන්ඩ්පාස් ප්‍රදේශයේ පිරිමින් තිදෙනා ත්‍රිරෝද රථයකින් පැමිණ මෙසේ සිගරැට් සොරකම් කරගෙන පලා ගොස් ඇත.\nමල්වාන සමූහ – මහානාම විතානගේ හා දෙල්ගොඩ සමූහ – සුදත් පුබුදු කීර්ති",
       "URL": "https://www.dinamina.lk/2023/08/02/provincial-news/11015/%e0%b6%ad%e0%b7%8a%e0%b6%bb%e0%b7%92%e0%b6%bb%e0%b7%9d%e0%b6%af-%e0%b6%bb%e0%b7%92%e0%b6%ba%e0%b7%99%e0%b6%b1%e0%b7%8a-%e0%b7%83%e0%b7%9c%e0%b6%bb%e0%b7%8f%e0%b6%9c%e0%b6%ad%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/113/"
}