{
       "Source": "dinamina",
       "Timestamp": "July 7, 2023 1:00 am",
       "Headline": "තායිලන්තයෙන් අපට කැසෝවරි තිදෙනෙක්",
       "News Content": "ශ්‍රී ලංකාව සහ තායිලන්තය අතර සිදු කෙරෙන සත්ත්ව හුවමාරු වැඩසටහනක් යටතේ ද්විත්ව කරමල් කැසෝවරි ( Double Wattled Cassowary) කුරුල්ලෝ තිදෙනෙක් පෙරේදා (5) රාත්‍රියේ තායිලන්තයේ සිට කටුනායක ගුවන්තොටුපොළට ළඟා වූහ. ඒ අනුව ක්වාලාලම්පූර් නුවර සිට මැලේසියානු ගුවන් සේවයේ එම්.එච්.179 ගුවන්යානයෙන් මෙරටට එවා තිබුණු මාස 9ක් පමණ වයසැති පිරිමි කැසෝවරි කුරුල්ලන් දෙදෙනා සහ කිරිල්ල භාර ගැනීමට දෙහිවල සත්ත්වෝද්‍යානයේ පශු වෛද්‍ය ධම්මිකා දසනායක මහත්මිය සහ සත්ත්ව පාලක අශෝක ජයලත්, සත්ත්ව භාරකරු අසංක ප්‍රනාන්දු යන මහත්වරු කටුනායක ගුවන් තොටුපොළ වෙත පැමිණ සිටියහ.\n\nඋස අඩි 5ක් පමණ වැඩෙන, කි.ග්‍රෑ. 60ක් පමණ බරක් දක්වා වර්ධනය වන මේ කැසෝවරි කුරුල්ලා ලෝකයේ නපුරුම කුරුල්ලන් ගණයට සහ ලෝකයේ දෙවැනි විශාලතම පක්ෂි කාණ්ඩයට අයත් වේ. ඉතා වර්ණවත් මේ කුරුල්ලන්ට අහසේ පියෑඹීමේ හැකියාවක් නැත. මේ සත්ත්ව හුවමාරු වැඩසටහන යටතේ ශ්‍රී ලංකාවෙන් මීමින්නන්, කළු වඳුරන්, රිළවුන්, වළිකුකුළන් සහ සර්ප විශේෂ කීපයක් තායිලන්තයට යැවීමට සූදානම් කර තිබේ.",
       "URL": "https://www.dinamina.lk/2023/07/07/provincial-news/4786/%e0%b6%ad%e0%b7%8f%e0%b6%ba%e0%b7%92%e0%b6%bd%e0%b6%b1%e0%b7%8a%e0%b6%ad%e0%b6%ba%e0%b7%99%e0%b6%b1%e0%b7%8a-%e0%b6%85%e0%b6%b4%e0%b6%a7-%e0%b6%9a%e0%b7%90%e0%b7%83%e0%b7%9d%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/135/"
}