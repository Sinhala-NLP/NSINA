{
       "Source": "dinamina",
       "Timestamp": "September 23, 2023 1:26 am",
       "Headline": "මිනු­ව­න්ගොඩ පාස­ල­කත්  සමේ අසා­ත්මි­ක­තා­වක්, 6 සහ 7 පන්ති  වැසෙයි",
       "News Content": "මිනුවන්ගොඩ බුරුල්ලපිටිය මහා විද්‍යාලයේ 06 සහ 07 ශ්‍රේණිවල ඉගෙනුම ලබන සිසුන් පිරිසකට සමෙහි ඇති වූ අසාත්මිකතාවක් හේතුවෙන් ඊයේ (22) පාසල් නොඑන ලෙසට උපදෙස් දුන් බව මිනුවන්ගොඩ කලාප අධ්‍යාපන කාර්යාලය පැවසීය.\n\nපාසලට පැමිණ සිටි සිසු සිසුවියන් පිරිසගෙන් සිසුන් නවදෙ‍ෙනකුට පමණ පෙරේදා (21) යම් අසාත්මිකතාවයක් හේතුවෙන් සිරුර කැසීමට සහ සිරුරේ පලු ඒමට පටන්ගෙන තිබූ අතර, එය බෝවන රෝගයක් දැයි නිශ්චිතව කිව නොහැකි බවත්, පාසලේ අනෙකුත් දරුවන්ගේ සුබ සිද්ධිය උදෙසා එම පන්තිවල ඉගෙනුම ලබන සිසු සිසුවියන්ට ඊයේ (22) පාසලට නොඑන ලෙසට උපදෙස් ලබාදුන් බවත් මේ සම්බන්ධයෙන් කළ විමසීමේදී මිනුවන්ගොඩ කලාප අධ්‍යාපන අධ්‍යක්ෂක වජිර පෙරේරා මහතා පැවසීය.\n\nඑම වසරවල ඉගෙනුම ලබන සියලුම සිසු සිසුවියන්ව රෝගයේ තත්ත්වය සලකා බලා එළැඹෙන සඳුදා (25) දිනට පාසලට ගෙන්වා ගැනීමට කටයුතු කරන බව කලාප අධ්‍යාපන අධ්‍යක්ෂවරයා වැඩිදුරටත් කීය. රෝගීව සිටින එම සිසුන්ගේ සෞඛ්‍යය තත්ත්වය බරපතළ නොවන බව මේ සම්බන්ධයෙන් කළ විමසීමේදී මිනුවන්ගොඩ සෞඛ්‍ය වෛද්‍ය නිලධාරී කාර්යාලයේ උසස් නිලධාරියෙක් සඳහන් කළේය.",
       "URL": "https://www.dinamina.lk/2023/09/23/provincial-news/24712/6-%e0%b7%83%e0%b7%84-7-%e0%b6%b4%e0%b6%b1%e0%b7%8a%e0%b6%ad%e0%b7%92-%e0%b7%80%e0%b7%90%e0%b7%83%e0%b7%99%e0%b6%ba%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/35/"
}