{
       "Source": "dinamina",
       "Timestamp": "July 14, 2023 1:00 am",
       "Headline": "අත්අඩංගුවට ගත් කුඩ්ඩා සොරකම් පිළිබඳ වමාරයි",
       "News Content": "දෙහිවල පොලිස් වසමේ දෙහිවල දුම්රිය ස්ථානය අසල ප්‍රදේශයේ පුද්ගලයකු හෙරොයින් බෙදා හරිමින් සිටින බවට දෙහිවල පොලිස් ස්ථානයේ අපරාධ අංශයේ ස්ථානාධිපතිවරයාට ලද තොරතුරක් මත එම පුද්ගලයා සොයා සෝදිසි මෙහෙයුමක් දියත් කොට හෙරොයින් ග්‍රෑම් 10යි මිලි ග්‍රෑම් 460ක් සමඟ පුද්ගලයෙකු අත්අඩංගුවට ගත් බව දෙහිවල පොලිසිය පවසයි.\n\nමත්කුඩු සමඟ අත්අඩංගුවට ගත් පුද්ගලයා පොලිස් ස්ථානය වෙත රැගෙනවිත් සිදුකළ විමර්ශනයේදී ඉකුත් ජූනි මස 30 වැනිදා දෙහිවල, මුහුදුබඩ මාර්ගය ප්‍රදේශයේදී සොරකම්කර තිබූ ත්‍රිරෝද රථයක් පිළිබඳව හා ත්‍රිරෝද රථ බැටරියක් පිළිබඳව සැකකරු පාපොච්චාරණය කළ බවත් පොලිසිය පවසයි.\n\nසැකකරුගෙන් ලද තොරතුරු මත ත්‍රිරෝද රථය හා වාහන බැටරිය සොයාගෙන පොලිස් භාරයට ගත් බවත් සැකකරු තදින්ම හෙරොයින් පානයට ඇබ්බැහි වූ අයෙක් බවත් පොලිසිය පවසයි.\n\nත්‍රිරෝද රථය මාකන්දන, පිළියන්දල ප්‍රදේශයේ පුද්ගලයෙකුට අයත් එකක් බවත් ත්‍රිරෝද රථය දෙහිවල මුහුදුබඩ මාර්ගයේ අසබඩ නවතා යම් කටයුත්තක් සඳහා ගොස් ඇති අවස්ථාවේදී සැකකරු ලොක් කඩා ත්‍රිරෝද රථය සොරකම් කර ඇති බවත් දෙහිවල වෛද්‍ය පාර ආසන්නයේ නවතා තිබූ ත්‍රිරෝද රථයක බැටරිය සොරා ගෙන තිබූ බවත් සිදු කළ මූලික විමර්ශනවලදී අනාවරණය කර ගැනීමට හැකිවූ බවද පොලිසිය පවසයි.\n\nසැකකරු 32 හැවිරිදි වියේ පසුවන දෙහිවල දුම්රියපොළ පිටුපස දුම්රිය මාර්ගය ආසන්නයේ පැල්පත්වාසී පදිංචිකරුවෙක් බවත් පොලිසිය පවසයි.\n\nසැකකරු ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.",
       "URL": "https://www.dinamina.lk/2023/07/14/provincial-news/6366/%e0%b6%85%e0%b6%ad%e0%b7%8a%e0%b6%85%e0%b6%a9%e0%b6%82%e0%b6%9c%e0%b7%94%e0%b7%80%e0%b6%a7-%e0%b6%9c%e0%b6%ad%e0%b7%8a-%e0%b6%9a%e0%b7%94%e0%b6%a9%e0%b7%8a%e0%b6%a9%e0%b7%8f-%e0%b7%83%e0%b7%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/130/"
}