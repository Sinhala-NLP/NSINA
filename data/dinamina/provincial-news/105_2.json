{
       "Source": "dinamina",
       "Timestamp": "August 7, 2023 1:35 am",
       "Headline": "බදුල්ල රෝහලේ සුව සහ­ායක සතියක් තිස්සේ අතුරුදන්",
       "News Content": "බදුල්ල මහ රෝහලේ සේවයට පැමිණි රෝහල් සෞඛ්‍ය කාර්ය සහයකයකු සතියක් තිස්සේ අතුරුදහන් ව ඇතැයි අද (6) බදුල්ල පොලිසිය පැවසීය.\n\nබදුල්ල කැන්දගොල්ල කුඩුමිරිස්වැල්තැන්න පදිංචි බදුල්ල මහ රෝහලේ රෝහල් සෞඛ්‍ය කාර්ය සහයකයකු ලෙස සේවය කල ඩී.එම්.ගුණවර්ධන (49) නැමති දෙදරු පියෙකු මෙසේ අතුරුදහන් ව ඇති බව පොලිසිය කීය.\n\nමොහු ඉකුත් 31 වන දින අලුයම 4.15 ට පමණ රෝහලේ සේවයට යන බව පවසා ලා දම්පාට කමිසයක් සහ කලුපාට කලිසමක් ඇද යතුරුපැදියේ නැග නිවසින් පිටත්ව ගොස් ඇති බවත් පසුව යතුරුපැදිය රෝහල් පරිශ්‍රයේ නවතා තබා එහි යතුර මොහුගේ මුදල් පසුම්බිය,බෑගය,හිස්වැසුම කාමරයේ තබා අලුයම මොහු ලිපිකවරයක්ද අතැතිව එදින අලුයම 5.43 ට රෝහලෙන් පිටවී ගිය අයුරු රෝහලේ ආරක්ෂිත කැමරා වල සටහන් වී ඇතැයි පොලිසිය පැවසීය. මොහුගේ බිරිය 31 වන දින අලුයම 5.37 ට පමණ මොහුට දුරකථන ඇමතුමක් ලබා ගෙන ඇති අතර එවිට මොහු බදුල්ල කනුපැලැල්ල ප්‍රදේශයේ කුඹුරට ජලය හැරවීමට පැමිණි බවට අවසන් වරට කතා කර ඇති බවට බිරිය පොලිසියට පැමිණිලි කර ඇතැයි පොලිසිය පවසයි.\n\nදැනට සතියක පමණ කාලයක් පුරා අතුරුදහන් ව සිටින මොහු පිළිබඳව සොයා බැලුවද මෙතෙක් කිසිදු තොරතුරක් නොමැති බවත් මොහු පිළිබඳව තොරතුරක් වෙතොත් 0713700364 /0704588601/ 0552222222 යන දුරකථන අංක වලට දැනුම් දෙන ලෙසට බදුල්ල පොලිසිය ජනතාවගෙන් ඉල්ලා සිටිති.\n\nසී .ගමගේ-සොරණාතොට සමුහ",
       "URL": "https://www.dinamina.lk/2023/08/07/provincial-news/12159/%e0%b6%b6%e0%b6%af%e0%b7%94%e0%b6%bd%e0%b7%8a%e0%b6%bd-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b7%83%e0%b7%94%e0%b7%80-%e0%b7%83%e0%b7%84%e0%b7%8f%e0%b6%ba%e0%b6%9a-%e0%b7%83%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/105/"
}