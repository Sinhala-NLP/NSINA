{
       "Source": "dinamina",
       "Timestamp": "July 27, 2023 1:00 am",
       "Headline": "ඇල්ලේ තැන තැන ගිනි සැලසුම් කළ ඒවාදැයි සැකයක්",
       "News Content": "ඇල්ල ප්‍රදේශයේ පසුගිය දිනවල ඇති වූ ගින්න සැලසුම් සහගත ලෙස සිදු කළ ගින්නක් බවට සැකයක් මතුවන බව ඇල්ල ප්‍රාදේශීය ලේකම් ගයාන් ඉන්දික පතිරණ මහතා පැවසීය.\n\nප්‍රාදේශීය ලේකම්වරයා එලෙස සඳහන් කළේ බදුල්ල දිස්ත්‍රික්කයේ රක්ෂිත වනාන්තර පුරා මේ දිනවල පැතිර යන ගිනි ගැනීම් පාලනය කොට සිදුවන පරිසර හානිය අවම කර ගැනීම සඳහා ගත යුතු කඩිනම් ක්‍රියාමාර්ග පිළිබඳව පෙරේදා (25) බදුල්ලේ පැවැති සාකච්ඡාවකදීය. ඒ සඳහා බදුල්ල දිස්ත්‍රික් සංවර්ධන කමිටු සභාපති පාර්ලිමේන්තු මන්ත්‍රී මේජර් සුදර්ශන දෙනිපිටිය, බදුල්ල දිස්ත්‍රික් ලේකම් ප්‍රභාත් අබේවර්ධන ඇතුළු රාජ්‍ය නිලධාරීන් පිරිසක් එක්ව සිටියහ. එහිදී අදහස් පළ කළ ඇල්ල ප්‍රාදේශීය ලේකම්වරයා තවදුරටත් පවසා සිටියේ, ඇල්ල ප්‍රදේශයේ ගින්න ඇති වූ දින උදැසන හත වන විට පළමු ආරංචිය ආරුක්කු නවය බෝක්කුව ප්‍රදේශයේ ගින්න පැතිර යන බවට ලැබුණු බවත්, ඒ සමඟම එම ස්ථානයට යන විට ඇල්ල පොලිස් ස්ථානාධිපතිවරයා කතා කොට පොලිස් ස්ථානය දෙසින් ගින්න පැතිරෙන බව පැවසූ බවත් ඉන් මෙහොතක් යෑමට ප්‍රථම තවත් නිලධාරියකු කතා කර ඔහුගේ කාර්යාලය පැත්තෙන් ද ගින්න ආරම්භ වූ බව පැවසූ බවත්ය. මෙසේ සුළු වේලාවකින් ආසන්න ස්ථානයන් තුනකින් ගින්න ඇවිළීමත්, ඒත් සමඟම දුරකතන ඇමතුමකින් අසපු කන්ද සහ දෙමෝදර ප්‍රදේශයේ ගින්නක් පිළිබඳව තොරතුරු ලැබුණ ද පසුව සොයා බැලීමේදී එය අසත්‍යයක් බවට තහවුරු කර ගැනීමට හැකි වූ බවත් හෙතෙම තවදුරටත් කියා සිටියේය. මේ හේතුවෙන් මෙය සංවිධානාත්මකව සිදු වූ දෙයක් බවට සැක කරන බවද ප්‍රාදේශීය ලේකම්වරයා පෙන්වා දුන්නේය.\n\nපාර්ලිමේන්තු මන්ත්‍රී මේජර් සුදර්ශන දෙනිපිටිය මහතා ද මෙහිදී අදහස් දැක්වූ අතර, ඔහු කියා සිටියේ, තමන් රාජකාරී කරන ගම ආරක්ෂා කර ගැනීම රාජ්‍ය නිලධාරීන්ගේ වගකීමක් බැවින් ක්‍රියාන්විත මැදිරියක් දිස්ත්‍රික් ලේකම් කාර්යාලයේ ස්ථාපිත කර එයට යුද, ගුවන්, පොලිස් නියෝජිතයන් ඇතුළත් කර ආපදා කළමනාකරණ නිලධාරීන් සමඟ පවත්වාගෙන යෑමට කඩිනමින් පියවර ගත යුතු බවයි.\n\nබදුල්ල –\nනිශාන්ත අබේගුණවර්ධන",
       "URL": "https://www.dinamina.lk/2023/07/27/provincial-news/9569/%e0%b6%87%e0%b6%bd%e0%b7%8a%e0%b6%bd%e0%b7%9a-%e0%b6%ad%e0%b7%90%e0%b6%b1-%e0%b6%ad%e0%b7%90%e0%b6%b1-%e0%b6%9c%e0%b7%92%e0%b6%b1%e0%b7%92-%e0%b7%83%e0%b7%90%e0%b6%bd%e0%b7%83%e0%b7%94%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/119/"
}