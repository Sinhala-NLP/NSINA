{
       "Source": "dinamina",
       "Timestamp": "August 7, 2023 1:25 am",
       "Headline": "හොඳ හාල් කිලෝ 27000ක්  සතුන්ට කෑම හදන්න අරන් – ආණමඩුව සත්ත්ව ආහාර ගබඩාවකට සීල්",
       "News Content": "\n\nපරිභෝජනයට සුදුසු සහල් සත්ව ආහාර සඳහා යොදා ගනිමින් තිබු ආණමඩුව ආඩිගම කම්මන්දළුව ප්‍රදේශයෙ සත්ව ආහාර නිෂ්පාදනය කරනු ලබන කර්මාන්ත ශාලාවකට මුද්‍රා තබා අදාළ නීතිමය කටයුතු කිරීමට පාරිභෝගීක අධිකාරියේ විශේෂ විමර්ශන හා වැටලීම් ඒකකය කටයුතු කෙරුණි.\n\nමෙසේ මුද්‍රා තැබීම සිදුවුයේ ආඩිගම ආදාහේන ප්‍රදේශයේ සත්ව ආහාර නිෂ්පාදනය කරනු ලබන මහා පරිමාණ කර්මාන්ත ශාලාවකට බව පාරිභෝගික අධිකාරියෙ විශේෂ විමර්ශන ඒකකය පවසයි. මිනිස් පරිභෝජනය සඳහා සුදුසු සහල් නීති විරෝධි ලෙස මිනිස් පරිභෝජනයට නුසුදුසු සහල් බව අඟවමින් සත්ව ආහාර සඳහා මෙම කර්මාන්ත ශාලාවේ දිර්ඝ කාලයක සිට යොදා ගෙන තිබු බව විශේෂ විමර්ශන ඒකකය පවසයි.\n\nඅදාළ කර්මාන්ත ශාලාව පරීක්ෂා කිරීමේදි එම කර්මාන්ත ශාලාවේ ගබඩා කර තිබු කිලෝ 27000 (විසි හත්දහසකට ආසන්න) සහල් තොගයක් උරවල අසුරා තිබියදී සොයා ගත් බව විශේෂ වැටලීම් ඒකකය පවසයි. මිනිස් පරිභෝජනයට සුදුසු සහල් කිසිදු ආකාරයෙන් සත්ව ආහාර සඳහා යොදා 2003 අංක 9 දරන පාරිභෝගික කටයුතු පිළිබදව අධිකාරිය පනතේ 10 (එක) (ආ) (දෙක) වගන්තිය මගින් පැවරි ඇති බලතල ප්‍රකාරව කටයුතු කරමින් සහල් හෝ වී සත්ව ආහාර නිෂ්පාදනය කෙළින්ම භාවිතා කිරීම හෝ අන්‍යාකාරයෙන් සත්ව ආහාර නිපදවිම සඳහා යෙදවුමක් ලෙස භාවිතා කිරීම සඳහා හෝ විකිණිම, විකිණිම සඳහා ඉදිරිපත් කිරීම, තොග රැස් කර තැබීම, ගබඩා කිරීම, ප්‍රවාහනය කිරීම හෝ බෙදාහැරීම හෝ මිලදී ගැනිම නොකළ යුතු බව සියලුම නිෂ්පාදකයන්, වෙළඳුන් සහ බෙදාහරින්නන් වෙත විධානය කර තිබේ. අදාළ ගැසට් විධානය 2022 ජූනි 24 දින සිට ක්‍රියාත්මක කර ඇති බව පාරිභෝගික අධිකාරිය පවසයි. එසේ තිබිය දී එම නියෝග පිළිනොගනමින් රට තුළ පවතින තත්ත්වය පවා සැලකිල්ලට නොගෙන මෙසේ මිනිස් ආහාරයට සුදුසු සහල් සත්ව ආහාර සඳහා යොදා ගැනීම සිදුකර තිබු බව විශේෂ විමර්ශන ඒකකය පවසයි.\n\nවිශේෂ විමර්ශන ඒකකයේ නිලධාරීන් අදාළ ස්ථානයට යන විටත් සහල් තොග සත්ව ආහාර සඳහා යොදා ගනිමින් තිබු බව කියයි. ඒ අනුව අදාළ කර්මාන්ත ශාලව විශේෂ පරීක්ෂාවකට ලක් කර එහි විශාල පොහොර උර 600 ක ගබඩා කර තිබු පරිභෝජනය සුදුසු සහල් කිලෝ 27000 ක් මෙසේ සොයා ගෙන තිබිණි.\n\nඅදාළ තොගය සහිත කාණ්ඩය වර්ග කර එය එම කර්මාන්ත ශාලව වසා දමා සියලු දොරටු මුද්‍රා තැබීම සිදු කිරීමටත් ඒ පිළිබඳ 7 දින ආණමඩුව අධිකරණයට කරුණු ඉදිරිපත් කරන තුරු අදාළ කර්මාන්ත ශාලාව මුද්‍රා තැබීමටත් කටයුතු කළ බව විශේෂ විමර්ශන ඒකකය පවසයි. අදාළ වැටලිම පාරිභෝගික අධිකාරියෙ අධ්‍යක්ෂ වැටලීම් සහ විශේෂ විමර්ශන රසල් ද සොයිසා, සහකාර අධ්‍යක්ෂ වැටලිම් හා විශේෂ විමර්ශන ප්‍රදිප් කළුතර ආරච්චිගේ යන මහත්වරුන්ගේ සෘජු අධීක්ෂණයෙන් හා මෙහෙය වීම යටතේ අජීත් ජයසුන්දර, ලසිදු ගුණවර්ධන යන වැටලීම් නිලධාරීන් ඇතුළු කණ්ඩායමක් සිදු කිරීම සිදුවිණි.\n\n\n\nපුත්තලම අතිරේක හිරාන් ප්‍රියංකර ජයසිංහ",
       "URL": "https://www.dinamina.lk/2023/08/07/provincial-news/12124/%e0%b7%84%e0%b7%9c%e0%b6%b3-%e0%b7%84%e0%b7%8f%e0%b6%bd%e0%b7%8a-%e0%b6%9a%e0%b7%92%e0%b6%bd%e0%b7%9d-27000%e0%b6%9a%e0%b7%8a-%e0%b7%83%e0%b6%ad%e0%b7%94%e0%b6%b1%e0%b7%8a%e0%b6%a7-%e0%b6%9a%e0%b7%91/",
       "Category": "provincial-news",
       "Parent URL": "https://www.dinamina.lk/category/provincial-news//page/106/"
}