{
       "Source": "dinamina",
       "Timestamp": "September 19, 2023 1:00 am",
       "Headline": "හතරලියද්ද රෝහලට දුන් ත්‍රිපෝෂ තොගයක් අතුරුදන්",
       "News Content": "ගැබිනි මව්වරුන්ට හා අඩුබර ළමයින්ට ලබාදීම සඳහා සෞඛ්‍ය අමාත්‍යාංශය මගින් හතරලියද්ද ප්‍රාදේශීය රෝහලට නිකුත් කර තිබූ ත්‍රිපෝෂ තොගයක් අතුරුදන් වීමේ සිද්ධියක් සම්බන්ධයෙන් මහනුවර දිස්ත්‍රික් සෞඛ්‍ය වෛද්‍ය කාර්යාලය හා හතරලියද්ද පොලීසිය පරීක්ෂණ ආරම්භ කර තිබේ.\n\nසිද්ධියට අදාළව රෝහල් කාර්ය මණ්ඩලයේ සාමාජිකයන් 10 දෙනෙකු ගෙන පමණ පොලීසිය ප්‍රකාශ ලබාගෙන ඇත. මේ සම්බන්ධව විමර්ශනයක් සිදු කිරීම සඳහා මහනුවර දිස්ත්‍රික් සෞඛ්‍ය සේවා අධ්‍යක්ෂ වෛද්‍ය සේනක තලගල මහතා විසින් ද කණ්ඩායමක් පත්කරනු ලැබ තිබේ.\n\nමෙම ත්‍රිපෝෂ සොරකමට රෝහල් කාර්ය මණ්ඩල සාමාජිකයෙකු ගේ හෝ කිහිප දෙනෙකුගේ සහය හිමිව ඇත් ද යන්න සම්බන්ධයෙන් බරපතළ සැකයක් මතුව ඇත. ත්‍රිපෝෂ ගබඩා කර තිබූ කාමරයට පිටස්තර පුද්ගලයෙකු ඇතුළු වූ බවට කිසිදු සාක්කියක් නොමැති බව පොලීසිය පවසයි. සිද්ධිය සම්බන්ධයෙන් හතරලියද්ද පොලීසියේ ස්ථානාධිපති ප්‍රධාන පොලිස් පරීක්ෂක නානායක්කාර මහතා ගේ මෙහෙයවීමෙන් පරීක්ෂණ පැවැත්වෙයි.\n\nඅසේල කුරුළුවංශ",
       "URL": "https://www.dinamina.lk/2023/09/19/provincial-news/23448/%e0%b7%84%e0%b6%ad%e0%b6%bb%e0%b6%bd%e0%b7%92%e0%b6%ba%e0%b6%af%e0%b7%8a%e0%b6%af-%e0%b6%bb%e0%b7%9d%e0%b7%84%e0%b6%bd%e0%b6%a7-%e0%b6%af%e0%b7%94%e0%b6%b1%e0%b7%8a-%e0%b6%ad%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/43/"
}