{
       "Source": "dinamina",
       "Timestamp": "September 12, 2023 1:04 am",
       "Headline": "බිස්කට් වැඩිපුර කෑවැයි ඥාති සොයුරා පිහියෙන් ඇනලා",
       "News Content": "මින්නේරිය බටුඔය ප්‍රදේශයේ කොටහලු මංගල උත්සවයක සැරසිලි කරමින් සිටි ඥාති සොයුරන් දෙදෙනෙකු අතර ඇතිවූ බහින්බස් වීමක් දුරදිග ගොස් එක් සොයුරෙක් විසින් අනෙකාට පිහියකින් ඇන පෙරේදා (10) රාත්‍රී බරපතළ තුවාල සිදුකර ඇතැයි මින්නේරිය පොලිසිය පවසයි.\n\nසිද්ධිය පිළිබඳව සැකපිට මින්නේරිය, බටුඔය පදිංචි 27 හැවිරිදි තරුණයකු අත්අඩංගුවට ගෙන තිබේ. කොටහලු මංගල්‍යයට පෙර දින සැරසිලි කරන අතරතුර තේ පානයට ලබාදුන් බිස්කට් වැඩිපුර ආහාරයට ගැනීමක් පිළිබඳව මෙම ආරවුල හටගෙන ඇති බව පොලිසිය පවසයි.\n\nසැකකරු අධිකරණයට ඉදිරිපත් කිරීමට කටයුතු යොදා තිබිණි. මින්නේරිය පොලිස් ස්ථානාධිපති ප්‍රධාන පොලිස් පරීක්ෂක එච්. ජී. එස්. ජේ. සුමනවීර මහතාගේ මඟපෙන්වීම යටතේ අපරාධ අංශයේ ස්ථානාධිපති සෝමරත්න සැරයන් බණ්ඩාර (33320) යන මහත්වරු වැඩිදුර පරීක්ෂණ පවත්වති.\n\nමින්නේරිය සමූහ සුසිල් කරුණාතිලක",
       "URL": "https://www.dinamina.lk/2023/09/12/provincial-news/21321/%e0%b6%b6%e0%b7%92%e0%b7%83%e0%b7%8a%e0%b6%9a%e0%b6%a7%e0%b7%8a-%e0%b7%80%e0%b7%90%e0%b6%a9%e0%b7%92%e0%b6%b4%e0%b7%94%e0%b6%bb-%e0%b6%9a%e0%b7%91%e0%b7%80%e0%b7%90%e0%b6%ba%e0%b7%92-%e0%b6%a5/",
       "Category": "provincial-news",
       "Parent URL": "https://www.dinamina.lk/category/provincial-news//page/54/"
}