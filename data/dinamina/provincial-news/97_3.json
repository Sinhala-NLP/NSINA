{
       "Source": "dinamina",
       "Timestamp": "August 14, 2023 1:20 am",
       "Headline": "උකස් කළ රන් මුදුව හිමිකරුට නොකියා සින්න කරගෙන චෝදනා ප්‍රතික්ෂේප කරනවා උකස් ආයතනයේ හිමිකරු",
       "News Content": "දිඹුලාගල ප්‍රාදේශීය සභාවේ ශ්‍රී ලංකා නිදහස් පක්ෂයේ හිටපු සභාපතිවරයකුට අයත් අරලගංවිල රන් උකස් මධ්‍යස්ථානයකට උසස් තබන ලද රන් මුද්දක් හිමිකරුට කිසිදු දැනුම්දීමකින් තොරව සින්න කරගෙන තිබෙන බවට අරලගංවිල දේවගල ප්‍රදේශයේ පුද්ගලයකු 13 වෙනිදා පැමිණිල්ලක් සිදුකර ඇති බව අරලගංවිල පොලිසිය කියයි.\n\nතමාට අයත් රුපියල් විසිපන්දාහකට ආසන්න මුදලක් වටිනා රන් මුදුව රුපියල් 6000කට අදාල හිටපු සභාපතිවරයාට අයත් රන් උකස් මධ්‍යස්ථානයට මීට මාස පහකට පෙර උසස් තැබූ බවත් එම රන් මුදුව බේරාගැනීමට යෑමේදී එය සින්න වී ඇති බවට පැවසූ බවත් මේ පිළිබඳ තමන්ට කිසිදු ලිඛිත දැනුම්දීමක් කර නොමැති නිසා හිටපු සභාපතිවරයාට විරුද්ධව අරලගංවිල පොලිසියට පැමිණිල්ලක් ඉදිරිපත් කළ බව අරලගංවිල දේවගල ලිපිනයේ පදිංචි ප්‍රසන්න අබේවික්‍රම මහතා අප සමග සඳහන් කළේය.\n\nඒ අනුව රන් උකස් ගන්නා රන් ණය නියමයන් සහ කොන්දේසි ඇතුළත් ගිවිසුමේ දෙවන ඡේදය උගස්කරු විසින් කඩකර ඇති බවත් රන් භාණ්ඩයක් සින්න කිරීමට පෙර අනිවාර්යෙන් ලියාපදිංචි තැපෑලෙන් තමාව දැනුවත් කළ යුතු බවට ගිවිසුම් පත්‍රයේද සඳහන් වන මුත් එය කිසිදු දැනුම්දීමක් සිදුකර නැති බවත් මෙම උකස් මධ්‍යස්ථානයේ රන්බඩු උකස් කරුවන්ටද කිසිදු දැනුම්දීමකින් තොරව මේ අයුරින් රන් භාණ්ඩ සින්නකර ඇති බවට තමා විශ්වාස කරන බවත් ඔවුන් එම තොරතුරුද වසන් කර තිබෙන නිසා මේ පිළිබඳව වහාම පරීක්ෂණයක් සිදුකරන ලෙසට තමා අදාළ බලධාරීන්ගෙන් ඉල්ලා සිටි බවද ‍ප්‍රසන්න අබේවික්‍රම මහතා අප සමග කීවේය.\n\nමෙම චෝදනාව නැගෙන දිඹුලාගල ප්‍රාදේශීය සභාවේ ශ්‍රී ලංකා නිදහස් පක්ෂයේ හිටපු ප්‍රාදේශීය සභාපති පුෂ්පකුමාර රණසිංහ මහතාගෙන් දුරකථනයෙන් අප කළ විමසීමකදී සඳහන් කළේ ගිවිසුම කිසිසේත්ම කඩ නොකළ බවත් ඔහුගේ මුද්ද බේරා ගැනීමට ලියාපදිංචි තැපෑලෙන් ලිපි යොමු කර ඇති බවත්, ඒ පිළිබඳ උකස් කරුවන්ට යැවූ ලිපිගොනුවේ ඔහුගේ නම සඳහන් වන බවයි. ප්‍රසන්න අබේවික්‍රම මහතා කරන චෝදනා සම්පූර්ණයෙන් ප්‍රතික්ෂේප කරන බවද පුෂ්පකුමාර මහතා කීවේය.\n\nමනම්පිටිය – නිමල් ජයරත්න",
       "URL": "https://www.dinamina.lk/2023/08/14/provincial-news/13776/%e0%b6%8b%e0%b6%9a%e0%b7%83%e0%b7%8a-%e0%b6%9a%e0%b7%85-%e0%b6%bb%e0%b6%b1%e0%b7%8a-%e0%b6%b8%e0%b7%94%e0%b6%af%e0%b7%94%e0%b7%80-%e0%b7%84%e0%b7%92%e0%b6%b8%e0%b7%92%e0%b6%9a%e0%b6%bb%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/97/"
}