{
       "Source": "dinamina",
       "Timestamp": "August 21, 2023 1:57 am",
       "Headline": "කොන්ත්‍රාත් සමාගමට  මුළු මුදලම දුන්නත්  තුම්මෝදර නව පාලමේ  ඉදිකිරිම් අතරමඟ",
       "News Content": "කුලියාපිටිය මීගමුව ප්‍රධාන මාර්ගයේ නාත්තණ්ඩිය තුම්මෝදර පාලමේ ඉදිකිරිමට වැය වන මුළු මුදල පාලම ඉදි කරන පුද්ගලික සමාගමට ලබාදී තිබිය දී ඉදිකිරීම් අතර මඟ නැවතා දැමීම නිලධාරින් තම වගකීම් පැහැර හැරීමක් බව රාජ්‍ය අමාත්‍ය අශෝක ප්‍රියන්ත මහතා සඳහන් කරයි.\n\nමෙම පාලමේ ඉදිකිරීම් ආරම්භ කර වසර 3 ක පමණ කාලයක් ඉදිකිරීම් කටයුතු අතර මඟ නවතා දමා තිබීම සම්බන්ධව මාධ්‍යවේදීන් විසින් සිදුකළ විමසීමකදී රාජ්‍ය අමාත්‍යවරයා මෙසේ කියා සිටියේය.\n\nනාත්තණ්ඩිය මීගමුව ප්‍රධාන මාර්ගය පුළුල් කර සංවර්ධනය කිරීමේ ව්‍යාපෘතියට සමගාමීව හැමිල්ටන් ඇළ හරහා වසර සියයකට අධික කාලයක් ඉදි කර තිබු පැරණි පාලම ගලවා ඉවත් කර ඒ වෙනුවට නව පාලමක් ඉදිකිරිමට කටයුතු කළේ 2020 වර්ෂයේදිය.\n\nපාලම ඉදිකිරීම සඳහා ඇස්තමේන්තු මුළු මුදල රුපියල් ලක්ෂ 2000 කි. පාලමේ ඉදිකිරීම් කටයුතු මාර්ග සංවර්ධන අධිකාරිය මගින් සිදු කෙරේ. මෙහි ඉදිකිරීම් කටයුතු අවසන් විමට නියමිත තිබුණේ 2021 දෙසැම්බර් මාසයේදීය.\n\nනව පාලම ඉදිකර අවසන් වන තුරු තාවකාලික පාලමක් ඉදිකර ඇතත් ඒ මතින් ගමන් කිරීම ඉතා අනතුරුදායක බව ප්‍රදේශවාසීහූ පවසති. යකඩ තහඩු භාවිතා කර තාවකාලිකව ඉදි කර ඇති මෙම පාලම මතින් වර්ෂා කාලයට ගමන් කිරීමේ දී ලිස්සා යන බවත් පසුගිය කාලය තුළ අනතුරු කීපයක්ම සිදු වූ බව ද ප්‍රදේශවාසීහූ පෙන්වා දෙති. නව පාලම ඉදිකිරීම සඳහා අදාළ ඉදිකිරීම් සමාගමට ඉදිකිරීම් කටයුතු සඳහා නියමිත සම්පූර්ණ මුදල ලබා දී තිබියදීත් ඉදි කිරීම් නවතා තිබීම ගැටලු සහගත බව ජනතාව චෝදනා කරති.\n\nපුත්තලම දිස්ත්‍රික් සංවර්ධන කමිටු රැස්වීමේදී මම තුම්මෝදර ඉදිවන පාලම පිළිබඳ අවධානයට ලක් කළා. මේ වව විට එම පාලම ඉදිකරන කොන්ත්‍රාත්කරුවන්ට අදාළ සමාගමට රජය විසින් ඉදිකිරිම් සදහා අවශ්‍ය මුදල් සම්පූර්ණයෙන්ම ගෙවලා තියෙන බව තමයි සඳහන් වෙන්නේ. නමුත් ඉදි ඉදිකිරීම් අතරමඟ නතර කරලා තියෙනවා මේ නතර කරල තියෙන්නෙ ඇයි ඒකට හේතුව අදාළ නිලධාරීන් හොයල බලන්න ඕන. විශාල මුදලක් වියදම් කරලා ඉදි කරලා තියෙන මේ පාලම දැන් නැවත ප්‍රයෝජනයට ගැනීමට නොහැකි ලෙස තමයි පෙනෙන්නෙ. නිලධාරින් නොසැලකිලිමත් ලෙස වගකීම් පැහැර හැරල කටයුතු කිරීම සම්බන්ධව අමාත්‍යාංශ ලේකම්වරයා දැනුවත් කිරීමට කටයුතු කර තිබෙනවා. රාජ්‍ය අමාත්‍ය අශෝක ප්‍රියන්ත මහතා වැඩි දුරටත් සඳහන් කළේය.\n\nමිහිර විජේසේකර- මාරවිල සමූහ",
       "URL": "https://www.dinamina.lk/2023/08/21/provincial-news/15678/%e0%b6%9a%e0%b7%9c%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%8f%e0%b6%ad%e0%b7%8a-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b6%a7-%e0%b6%b8%e0%b7%94%e0%b7%85%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/83/"
}