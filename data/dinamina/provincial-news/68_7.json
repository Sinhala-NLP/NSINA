{
       "Source": "dinamina",
       "Timestamp": "August 30, 2023 2:41 am",
       "Headline": "එකම යානයේ ආ  ගුවන් මගියාගේ  ගමන් මල්ල සොරා ගත්  ගෘහ සේවිකාව රිමාන්ඩ්",
       "News Content": "ගමන් මල්ලේ තිබුණු ස්වර්ණාභරණ උකස් කරලා\n\nසැකකාරියට මැදපෙරදිග රටවල් පහක් තහනම්\n\nකටාර් රාජ්‍යයේ දෝහා සිට පැමිණි ගුවන් මගියෙකුගේ රුපියල් පන් ලක්ෂ අසූ එක්දහසක් පමණ වටිනා ගමන් මල්ල සොරා ගත් ගෘහ සේවිකාවක් කටුනායක ගුවන්තොටුපොළ පොලිසිය මඟින් අත්අඩංගුවට ගෙන පෙරේදා (28) සවස අධිකරණයට ඉදිරිපත් කරනු ලැබූවාය.\n\nමොවුන් දෙදෙනා ඉකුත් 16 වැනිදා උදෑසන 09.30ට කටාර් රාජ්‍යයේ දෝහා සිට කටාර් ගුවන් සේවයේ QR – 664 දරන ගුවන් යානයෙන් කටුනායක ගුවන්තොටුපොළ වෙත පැමිණ ඇත.\n\nකටාර් රාජ්‍යයේ සේවය නිම කර ශ්‍රී ලංකාවට පැමිණෙමින් සිටි මොරටුව ප්‍රදේශයේ පදිංචි 38 හැවිරිදි පුද්ගලයෙකු ද මෙම ගුවන් යානයෙන් පැමිණ තිබූ අතර, ඔහුගේ රුපියල් පන් ලක්ෂ අසූ එක් දහසක් පමණ වටිනා ස්වර්ණාභරණ තොගයක් සමඟ තවත් වටිනා දෑ අඩංගු සිය ගමන් මල්ල ලබා ගැනීම සඳහා පැමිණීමේ පර්යන්තයේ, ගමන් මලු නිෂ්කාශන ස්ථානයට පැමිණ තිබේ.\n\nඑහෙත් ඒ වන විට එම ගුවන් යානයේම පැමිණි සේරුවාවිල ප්‍රදේශයේ පදිංචි 34 හැවිරිදි ගෘහ සේවිකාවක්, එම ගමන් මල්ල රැගෙන පලා ගොස් ඇත. මෙම කාන්තාවට මැදපෙරදිග රටවල් 05ක් සඳහා පැමිණීම තහනම් කරමින් නියෝග පනවා තිබූ අතර, ඇය ඉකුත් 14 වැනිදා කටාර් රාජ්‍යයේ රැකියාවක් සඳහා පිටත්ව ගොස් තිබේ. එහෙත් ඇය එරටින් ද පිටුවහල් කිරීම නිසා ඉකුත් 16 වැනිදා මෙම ගුවන් යානයෙන් කටුනායක ගුවන්තොටුපොළ වෙත පැමිණ තිබුණි.\n\nමෙසේ තම ගමන් මල්ල නැති වූ ගුවන් මගියා කටුනායක ගුවන්තොටුපොළ පොලිසිය වෙත ගොස් පැමිණිලි කර තිබෙන අතර, පොලිසිය ගුවන්තොටුපොළ ආරක්ෂක කැමරා පද්ධතිය නිරීක්ෂණය කර, මෙම ගමන් මල්ල සොරා ගත් කාන්තාව හඳුනා ගෙන තිබේ.\n\nඒ අනුව පෙරේදා (28) මෙම කාන්තාව අත්අඩංගුවට ගෙන ඇති අතර, එහිදී ඇය විසින් සොරා ගත් ගමන් මල්ල ද පොලිසිය විසින් සොයා ගෙන තිබේ. එහෙත් එහි තිබූ ස්වර්ණාභරණ තොගය එහි නොතිබුණු අතර, ඒ පිළිබඳව සිදු කෙරුණු දීර්ඝ ප්‍රශ්න කිරීම්වලින් අනතුරුව එම ස්වර්ණාභරණ උකස් කර ලබා ගත් රිසිට් පත් ඇය විසින් පොලිසියට භාර දී ඇත.\n\nමෙසේ අත්අඩංගුවට ගත් කාන්තාව පෙරේදා (28) මීගමුව මහේස්ත්‍රාත් අධිකරණය වෙත ඉදිරිපත් කර තිබූ අතර, එහිදී ඇය පළමු වැනිදා තෙක් රක්ෂිත බන්ධනාගාරගත කිරීමට නියෝග කර තිබේ.\n\n\n\nකටුනායක – ටී.කේ.ජී. කපිල",
       "URL": "https://www.dinamina.lk/2023/08/30/provincial-news/18129/%e0%b6%91%e0%b6%9a%e0%b6%b8-%e0%b6%ba%e0%b7%8f%e0%b6%b1%e0%b6%ba%e0%b7%9a-%e0%b6%86-%e0%b6%9c%e0%b7%94%e0%b7%80%e0%b6%b1%e0%b7%8a-%e0%b6%b8%e0%b6%9c%e0%b7%92%e0%b6%ba%e0%b7%8f%e0%b6%9c%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/68/"
}