{
       "Source": "dinamina",
       "Timestamp": "August 25, 2023 1:00 am",
       "Headline": "යාපනයේ නල්ලූර් කන්දසාමි කෝවිලේ නිල නිවාස ආපණ ශාලාවේ කිරි තේ එකක් 200යි!",
       "News Content": "යාපනයේ නල්ලූර් කන්දසාමී කෝවිලේ නිල නිවාස ආපණ ශාලාවේ කිරි තේ එකක් රුපියල් 200ක් බැගින් අලෙවි කිරීම නිසා කෝවිල් උත්සවයට යන බැතිමතුන් දැඩි පීඩාවකට පත්ව සිටිති.\n\nමෙම ආපණ ශාලාවෙන් කිරි තේ පානය කළ විශාල පිරිසක් ආපණ ශාලාව තුළ විශාල ගාලගෝට්ටියක් ඇති කරමින් යාපනයේ පාරිභෝගික කටයුතු පිළිබඳ අධිකාරියේ නිලධාරීන්ට හා දිසාපතිවරයාට බැණ වදින්නට පටන් ගෙන තිබේ.\n\nමේ අවස්ථාවේදී කෝවිලේ පාලන අධිකාරිය පොලිසිය යොදවා පාරිභෝගික ජනතාව එම ආපණ ශාලාවෙන් ඉවත් කොට තිබේ.\n\nඉවත්ව ගිය පිරිස පැවසුවේ මෙම ආපණ ශාලාවෙන් පොලිසියට නොමිලේ කිරි තේ ලබා දෙන අතර, ඒ ආකාරයටම යාපනයේ ඉහළ නිලධාරීන්ටද නොමිලේ කිරි තේ සපයන බවයි.\n\nරුපියල් 200කට කිරි තේ එකක් අලෙවි කරනු ලැබුවත් එම කිරි තේ නියම ප්‍රමිතියකට සකස් කොට නොමැති බවට චෝදනා කළ බැතිමතුන් පාරිභෝගිකයින් ගසාකමින් නල්ලූර් කෝවිලේ පිරිස අධික ලෙස මුදල් උපයන බවට චෝදනාවක්ද කොට සිටියහ.\n\nකිරි තේ මෙන්ම මෙම ආපණ ශාලාවේ එළවළු කෑම හා අනෙකුත් කෙටි ආහාරවල මිල රටේ පවතින මිල ගණන්වලට වඩා පස් ගුණයකින් පමණ වැඩි බවද නල්ලූර් කෝවිලට ගොස් සිටින බැති මත්හු පවසා සිටියහ.",
       "URL": "https://www.dinamina.lk/2023/08/25/provincial-news/17028/%e0%b6%ba%e0%b7%8f%e0%b6%b4%e0%b6%b1%e0%b6%ba%e0%b7%9a-%e0%b6%b1%e0%b6%bd%e0%b7%8a%e0%b6%bd%e0%b7%96%e0%b6%bb%e0%b7%8a-%e0%b6%9a%e0%b6%b1%e0%b7%8a%e0%b6%af%e0%b7%83%e0%b7%8f%e0%b6%b8%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/74/"
}