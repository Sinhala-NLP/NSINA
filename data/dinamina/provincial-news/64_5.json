{
       "Source": "dinamina",
       "Timestamp": "September 4, 2023 2:15 am",
       "Headline": "වල් ඌරන්ට ඇටවූ  විදුලි රැහැනේ පැටලී ඇතා මරුට",
       "News Content": "ආණමඩුව වෙම්බුවැව වෙල්යායෙ වල් ඌරන් මැරිම සඳහා අටවා තිබු නිති විරෝධි විදුලි රැහැනක පැටලුණු සද්දන්ත ඇතකු විදුලිසර වැදි එම ස්ථානයෙදීම මරණයට පත්ව ඇති බව පුත්තලම වනජීවි පාලන ඒකකය කියයි.\n\nප්‍රධාන මාර්ගයෙ දිවෙන අධි බලැති 33000 ධාරිතාවකින් යුත් විදුලි රැහැන් පද්ධතියට රිඝුව වයර් යොදා ඉන් පසුව අඩි දහසකට ආසන්න දුරකට බයිඩින් කම්බි වෙම්බුවැව වෙල්වාය මැදින් ඇදගෙන ගොස් කුඹුරු යායෙ කෙළවරක වල් ඌරන්ට උගුල් අටවා තිබු බව වනජීවි නිලධාරීහු පවසති.\n\nඑසේ වල් ඌරන්ට අටවා තිබු මෙම නීති විරෝධී විදුලි රැහැන හරහා ගමන් කරමින් සිටි ඇතකු පැටලී ඇති බවත් කියයි.\n\nමෙසේ ඌරන්ට අටවා තිබු නීති විරෝධි විදුලි රැහැන ඇතාගෙ සොඩෙහි පැටලි ඇති බවත් ඒ සමඟම ඇතා බිම පතිත වී විනාඩි ගණනාවක් දැඩි වේදනාවක් විදමින් මරණයට පත්වි ඇති බව වනජීවි නිලධාරීහු පවසති.\n\nවිදුලි රැහැන සොඩෙහි පැටලීමත් සමග සොඩ දරුණු ලෙස පිලිස්සී අධික ලෙස රුධිරය වහනය වී තිබෙනු දැක ගත හැකි විය.\n\nමෙසේ අවාසනවාන්ත ලෙස විදුලි රැහැනෙ පැටලි මරණයට පත්ව ඇත්තේ අවුරුදු 45 වයසැති අඩි 10 කට ආසන්න දැවැන්ත ඇතෙකී.\n\nගම්වාසින් පවසන්නේ අවස්ථා ගණනාවක දී මෙම හස්තියා ගම්මානයට කඩා වැදි තිබුණ ද කිසිම අවස්ථාවක කිසිවකුටත් හානි කර නොතිබු බවයි.\n\nමේ සම්බන්ධ සැකකරුවන් දෙදෙනෙකු හඳුනා ගෙන ඇති බවත් ඔවුන් අත් අඩංගුවට ගෙන අධිකරණයට ඉදිරිපත් කිරීමට නියමිත බව වනජීවි නිලධාරීහු පවසති.\n\n\n\nපුත්තලම අතිරේක හිරාන් ප්‍රියංකර ජයසිංහ",
       "URL": "https://www.dinamina.lk/2023/09/04/provincial-news/19217/%e0%b7%80%e0%b6%bd%e0%b7%8a-%e0%b6%8c%e0%b6%bb%e0%b6%b1%e0%b7%8a%e0%b6%a7-%e0%b6%87%e0%b6%a7%e0%b7%80%e0%b7%96-%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b6%bb%e0%b7%90%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/64/"
}