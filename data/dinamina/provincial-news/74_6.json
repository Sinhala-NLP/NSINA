{
       "Source": "dinamina",
       "Timestamp": "August 25, 2023 1:00 am",
       "Headline": "අඩම්පන් මුල්ලිකණ්ඩල් වෙඩි තැබීමකින් දෙදෙනෙක් මරුට",
       "News Content": "මන්නාරම – යාපනය ප්‍රධාන මාර්ගයේ අඩම්පන් මුල්ලිකණ්ඩල් ප්‍රදේශයේදී ඊයේ (24) අලුයම සිදු වූ වෙඩි තැබීමකින් පුද්ගලයන් දෙදෙනකු මියගොස් තිබේ.\n\nමෙම වෙඩි ප්‍රහාරයට ගොදුරු වී මියගොස් ඇත්තේ එම මාර්ගයේ යතුරුපැදියකින් ගමන් කරමින් සිටි දෙදෙනෙකි.\n\nමියගිය දෙදෙනා මන්නාරම පෙරියමඩු ප්‍රදේශයේ පදිංචි 55 හැවිරිදි කනපති කාලිමුත්තු හා උයිලන්කුලමේ පදිංචි 57 හැවිරිදි ජේසුදාසන් අරුන්දව රාසා ලෙස හඳුනා ගෙන තිබේ.\n\nමෙම වෙඩි තැබීමට සම්බන්ධ සැකකරුවන් කිසිවෙකුත් මෙතෙක් හඳුණාගෙන නොමැති අතර වෙඩි තැබීමට හේතුවද අනාවරණය වී නැත.\n\nරිය අනතුරකින් පුද්ගලයන් දෙදෙනකු මියගොස් ඇති බවට පොලිසිය ලද තොරතුරකට අනුව පොලිස් නිලධාරීන් එම ස්ථානයට ගොස් විමර්ශන සිදුකිරීමේදී මෙම සිදුවීම රිය අනතුරක් නොව වෙඩි තැබීමක් බවට හෙළි වු බව පොලිසිය පවසයි.\n\nපාළු ස්ථානයක මෙම වෙඩි තැබීම සිදුව ඇති හෙයින් කුමණ අයුරින් මෙම වෙඩි තැබීම සිදුකර ඇති ද යන්න මෙතෙක් අනාවරණ වී නැත.\n\nමන්නාරම පොලිසිය සිද්ධිය සම්බන්ධයෙන් පරීක්ෂණ ආරම්භ කොට තිබේ.",
       "URL": "https://www.dinamina.lk/2023/08/25/provincial-news/17033/%e0%b6%85%e0%b6%a9%e0%b6%b8%e0%b7%8a%e0%b6%b4%e0%b6%b1%e0%b7%8a-%e0%b6%b8%e0%b7%94%e0%b6%bd%e0%b7%8a%e0%b6%bd%e0%b7%92%e0%b6%9a%e0%b6%ab%e0%b7%8a%e0%b6%a9%e0%b6%bd%e0%b7%8a-%e0%b7%80%e0%b7%99%e0%b6%a9/",
       "Category": "provincial-news",
       "Parent URL": "https://www.dinamina.lk/category/provincial-news//page/74/"
}