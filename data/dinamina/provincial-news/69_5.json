{
       "Source": "dinamina",
       "Timestamp": "August 30, 2023 1:37 am",
       "Headline": "සහස් උයනේ බත් දන්සලට දස දහසක් ඇවිත්",
       "News Content": "මහනුවර ප්‍රතිභා කලා හා සංස්කෘතික පදනම මගින් ප්‍රථම වරට සංවිධානය කරනු ලැබූ මහා බත් දන්සැල පෙරේදා (28 වැනිදා) සහස් උයන පරිශ්‍රයේ දී පවත්වනු ලැබීය. එදින පස්වරු 01 සිට රාත්‍රී 07.15 දක්වා විවෘතව පැවති මෙම බත් දන්සැල වෙත දස දහසකටත් අධික පිරිසක් පැමිණි බව සංවිධායක මණ්ඩලය අප සමඟ පැවසීය.\n\nබත් දන්සැල පැවැත්වීමට මහනුවර මධ්‍යම වෙළෙඳ පොළ, ටොරින්ටන් වෙළෙඳ සංකීර්ණයේ වෙළෙඳ ප්‍රජාව, බැංකු ඇතුළු නගරයේ ජනතාව ද්‍රව්‍යමය හා මූල්‍යමය ආධාර ලබාදුන් බවද සංවිධායක මණ්ඩලය වැඩිදුරටත් පැවසීය. මේ දිනවල රටේ පවතින සාමකාමී වාතාවරණය නිසා තුන් වැනි පෙරහර නැරඹීමට දුර බැහැර ප්‍රදේශවලින් විශාල පිරිසක් පැමිණ සිටි අතර, ඔවුන් අතුරින් බත් දන්සැලට පැමිණි බොහෝ දෙනා අප සමඟ කියා සිටියේ දවල් සහ රාත්‍රී ආහාර වේල් දෙක මේ අයුරින් ලබාදීම පිළිබඳව සංවිධායක මණ්ඩලයට සිය ස්තුතිය පුදකර සිටින බවය. බත් දන්සැල විවෘත කළ අවස්ථාවට මහනුවර දිස්ත්‍රික් ලේකම් චන්දන තෙන්නකෝන් මහතා ඇතුළු පිරිසක්ද එක්ව සිටියහ.\n\nමෙම බත් දන්සැලට අමතරව මහනුවර පිහිටි සහකාර ඉන්දීය මහ කොමසාරිස් කාර්යාලය හා ලංකා අයි.ඕ.සී. සමාගම (කටුගස්තොට ශාඛාව) එක්ව ශ්‍රී දළදා මාළිගාව පරිශ්‍රයේදී අයිස්ක්‍රීම් හා කෙසෙල් ගෙඩි දන්සැලක් ද පවත්වනු ලැබීය.\nකටුගස්තොට සමූහ එස්.ජී. විජේරත්න",
       "URL": "https://www.dinamina.lk/2023/08/30/provincial-news/18119/%e0%b7%83%e0%b7%84%e0%b7%83%e0%b7%8a-%e0%b6%8b%e0%b6%ba%e0%b6%b1%e0%b7%9a-%e0%b6%b6%e0%b6%ad%e0%b7%8a-%e0%b6%af%e0%b6%b1%e0%b7%8a%e0%b7%83%e0%b6%bd%e0%b6%a7-%e0%b6%af%e0%b7%83-%e0%b6%af%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/69/"
}