{
       "Source": "dinamina",
       "Timestamp": "September 12, 2023 1:14 am",
       "Headline": "ලෝක වාර්තාවකට ලංකා වෙරළ තීරය වටා පා ගමනින් යන රණවිරුවා",
       "News Content": "ලෝක වාර්තාවක් තැබීමට ලංකාව වටා මුහුදු තීරයේ පා ගමනින් යන යුද හමුදාවේ රණවිරුවකු පෙරේදා (10) බෙන්තොට මුහුදු වෙරළේ දී ‘දිනමිණ’ට හමුවිය. ඇල්පිටියේ පදිංචි 52 හැවිරිදි ඔහු නමින් සමන් උඩුගමසූරියයි. කොළඹ වරාය නගරයෙන් ගමන් ආරම්භ කළ සමන් ලංකාව වටා මුහුදු වෙරළ දිගේ පාගමනින් ගොස් නැවත වරාය නගරයට පැමිණීමට බලාපොරොත්තු වන බව අප සමඟ පැවසීය. ඔහු මෙසේ ද පවසා සිටියේය.\n‘මුහුදට පොලිතීන් සහ ප්ලාස්ටික් දැමීමෙන් වැළකී අප රට ලෝකයේ සුන්දර රටක් කිරීම මගේ අරමුණයි. මේ සඳහා මා වෙරළ තීරය පමණක් උපයෝගී කරගන්නවා. කිලෝමීටර් 1800 පමණ දුරක් පා ගමනින් යාමට බලාපොරොත්තු වෙනවා.\nමේ ගමනේදී කිලෝමීටර් දහසයක් පමණ පිහිනීමට සිදුවෙනවා.’ යැයිද පැවසීය. මෙම අවස්ථාවට බෙන්තොට හිටපු ප්‍රාදේශීය සභා මන්ත්‍රී චමිල ජයසේකර, බර්නාඩ් ජයසේකර යන මහත්වරු ඇතුළු පිරිසක් ද සහභාගි විය.\n\nබෙන්තොට – එස්.මද්දෙවිතාන කරන්දෙණිය – අනුරාධ ප්‍රියදර්ශන",
       "URL": "https://www.dinamina.lk/2023/09/12/provincial-news/21339/%e0%b6%bd%e0%b7%9d%e0%b6%9a-%e0%b7%80%e0%b7%8f%e0%b6%bb%e0%b7%8a%e0%b6%ad%e0%b7%8f%e0%b7%80%e0%b6%9a%e0%b6%a7-%e0%b6%bd%e0%b6%82%e0%b6%9a%e0%b7%8f-%e0%b7%80%e0%b7%99%e0%b6%bb%e0%b7%85-%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/54/"
}