{
       "Source": "dinamina",
       "Timestamp": "September 14, 2023 2:36 am",
       "Headline": "හොර රහසේ තේක්ක කඳන් ඇදලා මාට්ටු",
       "News Content": "බලපත්‍ර රහිතව නීති විරෝධී ලෙස රුපියල් ලක්ෂදහයකට ආසන්න වටිනාකමකින් යුත් තේක්ක කඳන් තොගයක් ලොරි රථයක් ආධාරයෙන් ඉතා සූක්ෂමව ප්‍රවාහනය කරමින් සිටි සැකකරුවන් දෙදෙනකු සහ ලොරි රථයක් අත්අඩංගුවට ගැනීමට මහකුඹුක්කඩවල පොලිසිය සමත්වී ඇත.\n\nමෙසේ පොලිස් අත්අඩංගුවට පත් සැකකරුවන් මදුරන්කුලිය, වේලාසිය ප්‍රදේශයේ පදිංචිකරුවන් බවත්, මොවුන් වසර ගණනාවක සිට මෙම නීති විරෝධී තේක්ක දැව ජාවාරම හොර රහසේ සිදු කර ගෙන යන බවට පොලිසියට කිහිපවතාවක්ම තොරතුරු ලැබී ඇති බවත්, මෙම තේක්ක දැව තොගය ද එලෙස රාත්‍රී කාලයේ ප්‍රවාහනය කරමින් සිටියදී පොලිසිය විසින් අත්අඩංගුවට ගෙන ඇති බවද පවසයි.\n\nඅත්අඩංගුවට පත් තේක්ක දැව තොගය මදුරන්කුලිය සහ අවට ප්‍රදේශයන්හි පුද්ගලික වතුවලින් බලපත්‍ර රහිතව නීති විරෝධී ලෙස කාර්යක්ෂමව ජංගම කියත් ආධාරයෙන් කපා රැගෙන විත් ඇති බවයි පොලිසිය කළ මූලික පරීක්ෂණවලදී අනාවරණය වී ඇත.\n\nමෙම තේක්ක දැව තොගයේ දළ වටිනාකම රුපියල් ලක්ෂ දහයකට ආසන්න බව පොලිසිය පවසයි. සැකකරුවන් පුත්තලම මහේස්ත්‍රාත් අධිකකරණය හමුවට ඉදිරිපත් කිරීමට නියමිතව තිබුණි. මහකුඹුක්කඩවල පොලිසිය සිද්ධිය පිළිබඳ පුළුල් විමර්ශනයක් ආරම්භ කර තිබුණි.\n\nවනාතවිල්ලුව සමූහ\nකේ. ප්‍රියංකර කළුපහන\n\n",
       "URL": "https://www.dinamina.lk/2023/09/14/provincial-news/22005/%e0%b7%84%e0%b7%9c%e0%b6%bb-%e0%b6%bb%e0%b7%84%e0%b7%83%e0%b7%9a-%e0%b6%ad%e0%b7%9a%e0%b6%9a%e0%b7%8a%e0%b6%9a-%e0%b6%9a%e0%b6%b3%e0%b6%b1%e0%b7%8a-%e0%b6%87%e0%b6%af%e0%b6%bd%e0%b7%8f-%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/50/"
}