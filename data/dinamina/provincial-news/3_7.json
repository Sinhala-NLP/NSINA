{
       "Source": "dinamina",
       "Timestamp": "October 12, 2023 1:00 am",
       "Headline": "ක්‍රීඩාවෙන් දස්කම් පාන  රිදීමාලියද්දේ සුධාරකට අත දෙන්න",
       "News Content": "ක්‍රීඩා තරුවක් වී ලක් මව රනින් බබළවන්නට සිහින දකින රිදීමාලියද්ද මධ්‍ය මහා විද්‍යාලයේ 11 ශ්‍රේණියේ ඉගෙනුම ලබන කේ. එච්. එම්. සුධාරක මෙත්මල් සිසුවාගේ සිහිනය මල් ඵල ගන්වන්නට නම් ලක්වැසි පරිත්‍යාගශීලීන්ගේ නොමද සහාය අවශ්‍ය වී තිබෙන බව විද්‍යාලයේ විදුහල්පති එච්.එම්.පී.කේ. කරුණාරත්න මහත්මිය පැවසුවාය.\n\nප්‍රාදේශීය, දිස්ත්‍රික් සහ පළාත් මට්ටමේ මලල ක්‍රීඩා තරග රැසකදී දස්කම් දක්වා ඇති සුධාරක ඉදිරියේ ගාල්ල නගරයේ පැවැත්වීමට නියමිත මීටර් 3,000 ධාවන සමස්ත ලංකා තරගාවලිය ඇතුළු තරග කිහිපයකට සුදුසුකම් ලබා තිබේ. දිළිඳුකමින් හා දුෂ්කරතාවයෙන් දිවයිනේ පස් වන ස්ථානයත්, බදුල්ල දිස්ත්‍රික්කයේ පළමු ස්ථානයත් හිමිකරගෙන ඇති රිදීමාලියද්ද ප්‍රාදේශීය ලේකම් කොට්ඨාසයේ පදිංචි දිළිඳු ආර්ථිකයක් හිමි පවුලක සාමාජිකයකු වන සුධාරකගේ මව්පියන් එදිනෙදා කුලියෙන් ජීවිකාව ගෙනයන අයයි. ඒ හේතුවෙන් මව්පියන්ට හෝ විද්‍යාලයට ඔහුගේ ක්‍රීඩා කටයුතුවලට අවශ්‍ය පහසුකම් සැපයීමටත්, ධාවන කටයුතුවලට භාවිත කරනු ලබන Nike වර්ගයේ Uk 43 (සයිස් 10) ප්‍රමාණයේ පාවහන් යුගළක් රැගෙන දීමට හෝ වත්කමක් නොමැති බව සුධාරකගේ පියා වන රිදිමාලියද්ද, ගස්ගොල්ල, මැලේබැන්දයාය ප්‍රදේශයේ පදිංචි කේ. එච්. එම්. පේමරත්න මහතා සඳහන් කරයි.\n\nදුෂ්කර ප්‍රදේශයක පිහිටි රිදීමාලියද්ද මධ්‍ය මහා විද්‍යාලයෙන් අනාගත ක්‍රීඩා තරුවක් බිහි කර ගැනීමට නම් පරිත්‍යාගශීලීයකුගේ හෝ ආයතනයක උදව් උපකාර මෙම ක්‍රීඩකයාට අවශ්‍යම බව විදුහල්පතිනිය සඳහන් කළාය. තම දරුවාගේ සිහිනය සබෑ කර ගන්නට එවැනි පරිත්‍යාගශීලීන් ඇතොත් 0771691251 යන අංකයට ඩබ්ලිව්. එම්. අබේසේකර ඇමතීමෙන් වැඩිදුර තොරතුරු ලබා ගත හැකිය.\n\nහසලක සමූහ ඊ.එම්.එස්. ඒකනායක",
       "URL": "https://www.dinamina.lk/2023/10/12/provincial-news/29894/%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%af%e0%b7%83%e0%b7%8a%e0%b6%9a%e0%b6%b8%e0%b7%8a-%e0%b6%b4%e0%b7%8f%e0%b6%b1-%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/3/"
}