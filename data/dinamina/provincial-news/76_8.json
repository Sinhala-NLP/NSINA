{
       "Source": "dinamina",
       "Timestamp": "August 24, 2023 2:56 am",
       "Headline": "රක්වාන හැඳර්ලිවත්තේ අක්කර 100ක මානා වගාව ගින්නෙන් දැවී විනාශයි",
       "News Content": "සිංහරාජ වනාන්තරයට මායිම්ව රක්වාන හැඳර්ලිවත්තේ ඉහළ කොටසේ මානා වගාවක් සහිත අක්කර 100ට ආසන්න වනාන්තර කොටසක් පෙරේදා (22) රාත්‍රී හතට පමණ ආරම්භ වූ ගින්නකින් දැවී විනාශ වී ගොස් ඇතැයි රක්වාන පොලිසිය පවසයි.\n\nඑලෙස හටගත් ගින්න ඊයේ (23) දින දහවල් වන විටද නිවා දැමීමට නොහැකි වී ඇතැයි පොලිසිය සඳහන් කරයි. ප්‍රදේශය පුරා හමායන දැඩි සුළං තත්ත්වය ගින්න මැඬ පැවැත්වීමට බාධා මතුව ඇත.\n\nගින්නට අසුව විනාශ වූ ඉහළ කොටසේ සිට රක්වාන, ගල්දොල ඇල්ල ආරම්භ වන අතර, රක්වාන දිසා රෝහල ඇතුළු ප්‍රදේශ ගණනාවකට පානීය ජලය සැපයෙන ජල මූලාශ්‍ර කිහිපයක් ද පිහිටා ඇත. දැනට වසර දෙකකට පමණ ඉහතදී මෙම වනාන්තරය පිහිටි භුමියේ දෙස් විදෙස් තරුණ තරුණියන් පිරිසක් විසින් වන වගාවක් ඇති කර ඇත.\n\nපැතිරි යමින් ඇති ගින්න මැඬ පැවැත්වීම සඳහා කුරුවිට යුද හමුදා කඳවුරේ සෙබළුන් පිරිසක් ද රක්වාන අඩවි වන කාර්යාලයේ නිලධාරීන් ද රක්වාන පොලිස් ස්ථානාධිපති ඇතුළු නිලධාරීන් පිරිසක් ද හැඳර්ලි වතු සමාගමේ නිලධාරීන් සහ වතුයායේ ජීවත් වන තරුණයක් පිරිසක් ද ගින්න නිවා දැමීම සඳහා මහත් පරිශ්‍රමයක් දරමින් සිටී.\n\nමෙම වනාන්තර කොටසට ගිනි ගැනීමට ලක් වුවහොත් නියං තත්ත්වය පහව ගොස් වර්ෂාව ඇති වේ යැයි ජනතාව අතර, ඇති මතයක් හේතුවෙන් කිසිවෙකු විසින් වනාන්තරයට ගිනි තබන්නට ඇති බව ද පොලිසිය පවසයි.\n\nරක්වාන – ඉන්දික සී. කුමාර කහවත්ත – නිරෝෂණ පෙරේරා",
       "URL": "https://www.dinamina.lk/2023/08/24/provincial-news/16731/%e0%b6%bb%e0%b6%9a%e0%b7%8a%e0%b7%80%e0%b7%8f%e0%b6%b1-%e0%b7%84%e0%b7%90%e0%b6%b3%e0%b6%bb%e0%b7%8a%e0%b6%bd%e0%b7%92%e0%b7%80%e0%b6%ad%e0%b7%8a%e0%b6%ad%e0%b7%9a-%e0%b6%85%e0%b6%9a%e0%b7%8a%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/76/"
}