{
       "Source": "dinamina",
       "Timestamp": "August 7, 2023 12:48 am",
       "Headline": "ඇඟේ ගහගෙන හිරගෙට කුඩු ගෙනියන්න ගිය දෙදෙනා OIC ට අතේ කෝට්",
       "News Content": "\n\nබන්ධනාගාරයට රැගෙන යාමට ගුද මාර්ගයේ සඟවා පොලිසියට මත්ද්‍රව්‍ය රැගෙන ආ සැකකරුවන් දෙදෙනෙකු මොරගහහේන පොලීස් ස්ථානාධිපති ප්‍රධාන පොලිස් පරීක්ෂක තුසිත වික්‍රමරත්න මහතා ගේ ක්ෂණික තීරණයෙන් හසුකර ගැනීමට හැකි වු බව මොරගහහේන පොලිසිය කියයි.\nමත්ද්‍රව්‍ය ජාවාරම්කරුවෙකු මෙන්ම පාතාල සාමාජිකයෙකු වන මට්ටක්කුලියේ සම්පත් නැමැත්තාගේ ප්‍රධානත්වයෙන් මීට මාස කීපයකට ඉහතදී මොරගහහේන කුඹුක වත්ත සහ තලගල ප්‍රදේශ වල දී නිවසකට පෙට්‍රල් බෝම්බ ප්‍රහාර එල්ල කිරීම සහ තියුණු ආයුධවලින් පුද්ගලයෙකුට තුවාල සිදුකිරීමේ යන චෝදනාව යටතේ එම ජාවාරම්කරු අත්අඩංගුවට ගත්තද ඔහුගේ මස්සිනා සහ තවත් පුද්ගලයෙකු ප්‍රදේශය හැර පලා ගොස් තිබිණි.\nඑම සිද්ධියෙන් අනතුරුව අවස්ථා කීපයකදීම ඔවුන් දෙදෙනා අත්අඩංගුවට ගැනීම සඳහා වැටලීම් සිදු කළ ද ඔවුන් ප්‍රදේශය හැර පලා ගොස් තිබිණි.\nපොලිසියෙන් බේරීමක් නොවන බව දැන ගත් සැකකරුවන් නීතිඥවරයකු මාර්ගයෙන් ස්ථානාධිපතිවරයා වෙත භාර දීමෙන් අනතුරුව පොලිස් නිලධාරියකු අමතා ඔවුන් දෙදෙනා පරීක්ෂාකර සිරමැදිරියට යොමු කරන ලෙස ස්ථානාධිපතිවරයා උපදෙස් ලබා දී තිබිණි.\nඒ අනුව පොලිස් සැරයන් 59615 සෙනෙවිරත්න නිලධාරියා සැකකරුවන් දෙදෙනා ව කාමරයක් වෙත රැගෙන ගොස් දැඩි පරීක්ෂාවට ලක් කිරීමේදී අයිස් මත්ද්‍රව්‍ය ගෑම් 5 මිලිගෑම් 200 බැගින් වූ ප්‍රමාණයන් සමග දුම්කොළ කැබලි ඇතුලත් කර සෙලෝ ටේප් ආවරණය කරන සුරුට්ටු ආකාරයේ හැඩති උපකරණ දෙකක් සැකකරුවන් දෙදෙනාගේ ගුද මාර්ගවල සඟවා තිබියදී පොලිස් භාරයට ගනු ලැබූ බව පොලීසිය සඳහන් කරයි.\nමට්ටක්කුලිය සහ මහරගම පදිංචි සැකකරුවන් දෙදෙනා හොරණ මහේස්ත්‍රාත් අධිකරණය වෙත ඉදිරිපත් කිරීමට නියමිතය.\nමොරගහහේන පොලිසියේ ස්ථානාධිපති ප්‍රධාන පොලිස් පරීක්ෂක තුසිත වික්‍රමරත්න මහතාගේ උපදෙස් මත දූෂණ මර්දන අංශයේ ස්ථානාධිපති පොලිස් සැරයන් 13484 සම්පත් පොලිස් සැරයන් 59615 සෙනෙවිරත්න කොස්තාපල් 102266 දිනේෂ් මහත්වරුන් පරීක්ෂණ පවත්වයි.\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/08/07/provincial-news/12202/%e0%b6%87%e0%b6%9f%e0%b7%9a-%e0%b6%9c%e0%b7%84%e0%b6%9c%e0%b7%99%e0%b6%b1-%e0%b7%84%e0%b7%92%e0%b6%bb%e0%b6%9c%e0%b7%99%e0%b6%a7-%e0%b6%9a%e0%b7%94%e0%b6%a9%e0%b7%94-%e0%b6%9c%e0%b7%99%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/106/"
}