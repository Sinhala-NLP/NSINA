{
       "Source": "dinamina",
       "Timestamp": "October 2, 2023 1:00 am",
       "Headline": "පාසල් දරුවන්ට විකුණන්න ගෙනා මත්කරල් 1080ක් අල්මාරියේ",
       "News Content": "ළමයින් ඉලක්ක කරගනිමින් මත්කරල් අලෙවි කරන පුද්ගලයකු ඊයේ පස්වරුවේ අත්අඩංගුවට ගත්බව කළුතර උතුර පොලිසිය පවසයි. මෙසේ අත්අඩංගුවට ගෙන ඇත්තේ කළුතර උතුර ප්‍රදේශයේ පදිංචි 25 හැවිරිදි පුද්ගලයකු බව පොලිසිය කීය. ප්‍රදේශයේ මව්පියන් විසින් කළ පැමිණිලි කිහිපයකින් පසු කළ වැටලීමකින් සැකකරු අත්අඩංගුවට ගෙන ඇතැයි පොලිසිය කීය.\n\nකළුතර තොටුපළ හන්දියේ සැකකරු පරීක්ෂා කිරීමේදී හෙරෝයින් මත්කුඩු ග්‍රෑම් හයයි මිලිග්රැම් 200 ක් සොයාගෙන කරන ලද ප්‍රශ්න කිරීමෙන් අනාවරණය වූ තොරතුරු මත නිවසේ අල්මාරියේ සඟවා තිබූ මත්කරල් 1080ක් සොයාගත් බව පොලිසිය කීය.\n\nසැකකරු කළුතර මහේස්ත්‍රාත් අධිකරණයට ඉදිරිපත් කිරීමට නියමිතව තිබූණි.\nජේෂ්ඨ පොලිස් අධිකාරී ප්‍රසන්න බ්‍රාහ්මණගේ, සහකාර පොලිස් අධිකාරී දුමින්ද රාජපක්ෂ යන මහත්වරුන්ගේ උපදෙස් පරිදි ස්ථානාධිපති ප්‍රධාන පොලිස් පරීක්ෂක දමිත් ජයතිලක මහතාගේ මෙහෙයවීමෙන් අපරාධ අංශ ස්ථානාධිපති පොලිස් පරීක්ෂක කපිල ලක්සිත මහතාගේ ප්‍රධානත්වයෙන් අපරාධ අංශ නිලධාරීහූ වැටලීමට එක්වූහ.\n\nපොතුපිටිය සුමිත් ප්‍රේමතිලක",
       "URL": "https://www.dinamina.lk/2023/10/02/provincial-news/26959/%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b7%80%e0%b7%92%e0%b6%9a%e0%b7%94%e0%b6%ab%e0%b6%b1%e0%b7%8a%e0%b6%b1-%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/23/"
}