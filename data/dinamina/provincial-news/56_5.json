{
       "Source": "dinamina",
       "Timestamp": "September 9, 2023 1:00 am",
       "Headline": "බමන මතින් යාළුවො දෙන්නෙක් බල්ලෙක් කියා නරියෙක් ගෙනිහින්",
       "News Content": "බමන මත ඉක්මවා යෑම නිසා මාර්ගයේ සිටි නරියෙකුට බල්ලෙක් කියා රැවටී නි‍ෙවසට රැගෙන ගිය අපූරු යහළුවන් දෙදෙනෙකු පිළිබඳ පුවතක් පස්සර නගරයට නුදුරු ප්‍රදේශයකින් වාර්තා වේ.\n\n45 හා 35 හැවිරිදි වියේ පසුවන ගජ මිතුරන් වන මොවුන් දෙදෙනා ලී ඉරීම තම වෘත්තිය වශයෙන් සිදු කරන අතර වෙනදා මෙන් ඉකුත් 6 වැනිදා ඔවුන් නිවෙස්වල සිට කිලෝ මිටර් 10ක් පමණ දුර ගෙවා පස්සර නගරයට පැමිණ ඇත්තේ තමන් එදා දවසේ කළ වැඩ නිසා ඇතිවූ ඇඟේ පතේ වෙහෙස මහන්සිය මඟහරවා ගැනීමට පුංචි අඩියක් ගැසීමටය.\n\nපුංචියට පටන් ගත් මධුවිත පානය කාලය ගතවීමත් සමඟ වෙනදාට වඩා පදම ඉක්මවා ගොස් තිබූ බැවින් නගරයේ තිබූ ත්‍රිරෝද රථයක නැඟ නිවෙස් බලා යමින් සිටියදී පාරේ සිටි බලු පැටවෙකු වැනි සතෙකු දැක ත්‍රිරෝද රථය නතර කරන ලෙස රියැදුරුට දන්වා ඇත. එලෙස ත්‍රිරෝද රථය නතරකර ගොස් බැලීමේදී ඔවුන් පමණ ඉක්මවා වෙරිවී සිටීම නිසා එම සතා නරි පැටවකු බවට හඳුනා ගැනීමට මොවුන්ට නොහැකි වී ඇත. ලස්සන බලු පැටවෙක් බව පවසමින් එම සතාද ත්‍රිරෝද රථයට පටවා ගෙන නිවෙස් බලා පිටත්ව ඇතැයි ද වාර්තාවේ.\n\nඉන් එක් යහළුවෙක් විසින් රාත්‍රී දහය හමාර එකොළහට පමණ නි‍ෙවසට රැගෙන ආ නරියා බැඳ දමා කෑමට බත් දුන්නද නරින්ට බත් කා පුරුදු නැති නිසා ඒවා නොකා අහක බලා ගැනීම නිසා නි‍ෙවසේ තිබූ පිසින ලද මාළු කෑල්ලක් කෑමට දී ඇති අතර, එය මහත් ආශාවෙන් නරියා ද ගිල දමා ඇත. පසුව දම්වැලෙන් බැඳ සිටි නරියා නි‍ෙවස පිටුපස ගැටගසා මොහු නිදා ගැනීමට ගොස් පැයක් එක හමාරක් යනවිට නුපුරුදු සතෙකු කෑගසන හඬ ඇසීම නිසා අවට නිවෙස්වල අයවලුන් පැමිණ බලන විට දම්වැලෙන් බැඳ සිටි නරියා දැක දම්වැල ලිහා පහර කිහිපයක් දී නරියාව කැලෑවට එළවා දැමීමට අසල්වැසියන් කටයුතු කර ඇත.\n\nබදුල්ල – නිශාන්ත අබේගුණවර්ධන",
       "URL": "https://www.dinamina.lk/2023/09/09/provincial-news/20871/%e0%b6%b6%e0%b6%b8%e0%b6%b1-%e0%b6%b8%e0%b6%ad%e0%b7%92%e0%b6%b1%e0%b7%8a-%e0%b6%ba%e0%b7%8f%e0%b7%85%e0%b7%94%e0%b7%80%e0%b7%9c-%e0%b6%af%e0%b7%99%e0%b6%b1%e0%b7%8a%e0%b6%b1%e0%b7%99%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/56/"
}