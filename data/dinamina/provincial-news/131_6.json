{
       "Source": "dinamina",
       "Timestamp": "July 14, 2023 1:00 am",
       "Headline": "ව්‍යාජ මුහුණු පොත් සකසා තරුණයන් රවටා  ඇපල් දුරකතන  කොල්ල කාලා",
       "News Content": "ව්‍යාජ ලෙස මුහුණු පොත් සකස් කර දිවයිනේ විවිධ ප්‍රදේශවල පදිංචි තරුණයින් සමඟ මිතුරුව එම පුද්ගලයින් මීරිගම ප්‍රදේශයට ගෙන්වා ඔවුන් සන්තකයේ තිබෙන රුපියල් ලක්ෂ ගණන් වටිනා ඇපල් වර්ගයේ ජංගම දුරකතන කොල්ලකා ගෙන ගොස් සිටි කොල්ලකාරියක් හා කොල්ලකරුවන් දෙදෙනෙකු ඊයේ (13) පෙරවරුවේ අත්අඩංගුවට ගත් බව මීරිගම පොලිසිය පවසයි.\n\nමහනුවර ප්‍රදේශයේ පදිංචි තරුණයෙකුගේ පැමිණිල්ලකට අනුව පරීක්ෂණ පවත්වා කොල්ලකාරිය හා කොල්ලකරුවන් දෙදෙනා අත්අඩංගුවට ගත් බවද පොලිසිය පවසයි.\n\nකොල්ලකාරිය ව්‍යාජ මුහුණු පොතක් සකස් කර ඒ ඔස්සේ මහනුවර ප්‍රදේශයේ තරුණයෙකු සමඟ මිතුරු වී දින කිහිපයක් ඔහු සමඟ පෙම් බස් දොඩා අවසානයේ ඔහු සමඟ දිනක් ගත කිරීමට කැමැති බවට යෝජනා කර මීරිගම ප්‍රදේශයේ හොඳ ස්ථානයක් තිබෙන බව පවසා එම පුද්ගලයා මීරිගම ප්‍රදේශයට ගෙන්වා ඔහු සන්තකයේ තිබූ වටිනා ජංගම දුරකතනයක් කොල්ලකා ගෙන ගොස් තිබූ බවද පොලිසිය පැවසීය.\n\nකොල්ලකාරිය ගේ උපදෙස් පරිදි කොල්ලකරුවන් දෙදෙනා එම තරුණයා යතුරුපැදියක නංවා ගෙන පැමිණ අතරමගදී ඔහු සතුව තිබූ ජංගම දුරකතනය කොල්ලකා ගෙන ගොස් ඇති බවද වැඩිදුරටත් කරන ලද පරීක්ෂණවලදී හෙළි වී ඇත.\n\nකොල්ලකාරිය හා කොල්ලකරුවන් දෙදෙනා මීරිගම ප්‍රදේශයේ පදිංචිකරුවන් බවත් මේ සිද්ධියෙන් පසුව ඔවුන් පදිංචි නිවාස පරීක්ෂා කිරීමේදී මේ අයුරින් තරුණ පුද්ගලයින් මුළා කර මෙයට පෙර කොල්ලකා ගෙන ගොස් තිබූ රුපියල් ලක්ෂ ගණනක් වටිනා ජංගම දුරකතන හතක් සොයා ගැනීමට පොලිසිය සමත් වී ඇත.\n\nමහනුවර ප්‍රදේශයේ පදිංචි පුද්ගලයාගෙන් කොල්ලකන ලද ජංගම දුරකතනයක් ජා ඇළ ප්‍රදේශයේ පදිංචි පුද්ගලයකුට විකුණා තිබියදී සොයා ගත් බවද පොලිසිය පවසයි.\n\nකොල්ලකාරිය ව්‍යාජ මුහුණු පොත් ගණනාවක්ම සකස් කර කොල්ලකෑම් සිදු කර ඇති බවද පරීක්ෂණ වලදී හෙළි වී ඇත.\n\nමොවුන් කොල්ලකෑම් සඳහා උපයෝගී කර ගෙන ඇති යතුරුපැදියක් ද පොලිසිය අත්අඩංගුවට ගෙන ඇත.\n\nතවත් මෙවැනි කොල්ලකෑම් කර ඇති බවට සැකකෙරෙන හෙයින් පොලිසිය ඒ පිළිබඳව වැඩිදුරටත් පරීක්ෂණ පවත්වයි.",
       "URL": "https://www.dinamina.lk/2023/07/14/provincial-news/6363/%e0%b7%80%e0%b7%8a%e0%b6%ba%e0%b7%8f%e0%b6%a2-%e0%b6%b8%e0%b7%94%e0%b7%84%e0%b7%94%e0%b6%ab%e0%b7%94-%e0%b6%b4%e0%b7%9c%e0%b6%ad%e0%b7%8a-%e0%b7%83%e0%b6%9a%e0%b7%83%e0%b7%8f-%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/131/"
}