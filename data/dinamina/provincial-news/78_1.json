{
       "Source": "dinamina",
       "Timestamp": "August 23, 2023 1:04 am",
       "Headline": "මහනුවර ඇසළ පෙරහරේ අලි කුලප්පුවක්",
       "News Content": "මහනුවර ඇසළ පෙරහරේ දෙවැනි කුඹල් පෙරහර ඊයේ (22) රාත්‍රියේ වීදී සංචාරය කරමින් තිබියදී හදිසියේම සිදු වූ අලි කුලප්පුවක් හේතුවෙන් නොසන්සුන් වූ ජනතාව දිව යෑමට උත්සහ කිරීමේදී ඇති වූ තෙරපීමත් සමඟ කිහිප දෙනකු මහනුවර වැවට වැටීමෙන් පසු පොලිස් ජීවිතාරක්ෂක අංශයේ නිලධාරීන් විසින් ඔවුහු නිරුපද්‍රිතව බේරා ගනු ලැබූහ.\n\nකතරගම දේවාල පෙරහරේ ගමන් ගත් අලියකු කුලප්පු වී පෙරහර මාර්ගයේ ඉදිරියට දිව ඒමත් සමඟ ඊට ඉදිරියෙන් ගමන් ගත් විෂ්ණු දේවාල පෙරහරේ ගමන් ගත් ඇතුන් දෙදෙනකු කලබල වී වැව් බැම්ම දෙසට දිව යෑම නිසා වැව අද්දර පෙරහර නරඹමින් සිටි ජනතාව නොසන්සුන්ව හැසිරීමත් සමඟ ඒ අතර සිටි කිහිප දෙනකු වැවට පැන ඇත.\n\n‍නොසන්සුන්කාරී ලෙස හැසිරුණු අලියා සහ ඇතුන් දෙදෙනා මෙල්ල කර බැඳ දැමීමට පශු වෛද්‍යවරුන් හා ඇත් ගොවුවන් කටයුතු කළ අතර, ඉන් පෙරහර ගමන් මඟට බලපෑමක් ඇති නොවීය.\n\nසිද්ධියෙන් තුවාල ලැබූ කාන්තාවක මහනුවර ජාතික රෝහලට ඇතුළත් කර තිබේ.",
       "URL": "https://www.dinamina.lk/2023/08/23/provincial-news/16582/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%87%e0%b7%83%e0%b7%85-%e0%b6%b4%e0%b7%99%e0%b6%bb%e0%b7%84%e0%b6%bb%e0%b7%9a-%e0%b6%85%e0%b6%bd%e0%b7%92-%e0%b6%9a%e0%b7%94%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/78/"
}