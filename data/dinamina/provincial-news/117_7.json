{
       "Source": "dinamina",
       "Timestamp": "July 31, 2023 1:00 am",
       "Headline": "වසර 13කට පෙර කළ කැත වැඩේට භික්ෂු නම ඇතුළට",
       "News Content": "වසර දහතුනකට පමණ ඉහත දී විහාරස්ථානයට පැමිණි දස හැවිරිදි දැරියකට බරපතළ ලිංගික අතවර කළ බවට වැරදිකරු වූ භික්ෂූ නමකට බරපතළ වැඩ සහිත අවුරුදු තුනක සිර දඬුවමක්ද, රුපියල් දස දහසක දඩ මුදලක් සහ රුපියල් පනස් දහසක වන්දි මුදලක් ගෙවන ලෙස බළපිටිය මහාධිකරණ විනිසුරු රංග දිසානායක මහතා නියම කළේය.\nමෙසේ සිර දඬුවම් නියම වූයේ අම්බලන්ගොඩ තිලකපුර උදයගිරි විහාරස්ථානයේ වැඩ විසූ උණවටුනේ විමලසිරි නොහොත් උණවටුනේ නන්ද යන භික්ෂුවකටය.\n2010 වසරේ සැප්තැම්බර් මස විසි පස් වැනි දින විහාරස්ථානයට පැමිණි මෙම දස හැවිරිදි දැරියට විසි නව හැවිරිදි වියේ පසු වූ මෙම භික්ෂුව ලිංගික අතවර කළ බවට මවට දැනුම් දී ඇත. ඒ අනුව මව මේ පිළිබඳව අම්බලන්ගොඩ පොලිසියට පැමිණිලි කිරීමෙන් පසු නඩු පවරා තිබිණි.\nවසර දහ තුනක කාලයක සිට විභාග වූ නඩු විභාගයකින් පසු තීන්දුව දෙමින් මෙම සිර දඬුවම නියම කළේය. සිර දඬුවමට අමතරව රුපියල් දස දහසක දඩ මුදලක් නියම කළ මහාධිකරණ විනිසුරුවරයා එය නොගෙවන්නේ නම් මාස තුනක ලිහිල් සිර දඬුවමක්ද, අතවරයට ලක් වූ දැරියට රුපියල් පනස් දහසක වන්දි මුදලක් ගෙවන ලෙසද නියම කළේය. ඒ මුදල නොගෙවන්නේ නම් මාස හයක ලිහිල් සිර දඬුවමක් ද නියම කළේය.\nපැමිණිල්ල වෙනුවෙන් රජයේ නීතිඥ සෞම්‍යා විජේසිංහ මහත්මිය පෙනී සිටියාය.\nඅහුන්ගල්ල සමූහ – අනුර යසමිත්\nබළපිටිය සමූහ – ප්‍රියශාන්ත ද සිල්වා",
       "URL": "https://www.dinamina.lk/2023/07/31/provincial-news/10295/%e0%b7%80%e0%b7%83%e0%b6%bb-13%e0%b6%9a%e0%b6%a7-%e0%b6%b4%e0%b7%99%e0%b6%bb-%e0%b6%9a%e0%b7%85-%e0%b6%9a%e0%b7%90%e0%b6%ad-%e0%b7%80%e0%b7%90%e0%b6%a9%e0%b7%9a%e0%b6%a7-%e0%b6%b7%e0%b7%92%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/117/"
}