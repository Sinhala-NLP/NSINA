{
       "Source": "dinamina",
       "Timestamp": "August 17, 2023 2:08 am",
       "Headline": "ගෙට පැන්න හොරා  සිකියුරිටි මැනේජර් නෝනාගේ  ලක්ෂ 15ක රන් හා  ෆෝන් අරන්",
       "News Content": "පෞද්ගලික ආරක්ෂක සේවයක කළමනාකාරවරියකගේ නිවෙසකට ඇතුළු වී ඇයට පහර දී මරණීය තර්ජනය කොට බිය ගන්වා ඇය සන්තකයේ තිබූ රුපියල් ලක්ෂ පහළොවකට ආසන්න වටිනාකමින් යුත් රන් භාණ්ඩ හා දේපොළ සොරාගෙන පලාගිය පුද්ගලයකු අත්අඩංගුවට ගත් බව කිරුළපන පොලිසිය පැවැසීය.\n\nමෙසේ අත්අඩංගුවට ගෙන ඇත්තේ පිළියන්දල, බෝකුන්දර පදිංචි (35) හැවිරිදි පුද්ගලයෙකි. මෙම පුද්ගලයා ඉකුත් 10 වැනිදා අලුයම 02.00ට පමණ පෞද්ගලික ආරක්ෂක සේවාවක කළමනාකාරවරියට අයත් කිරුළපන පූර්වාරාම පාරේ පිහිටි නිවෙසට ඇතුළු වී අලුයම 5.00 දක්වා එහි කුස්සියේ රැඳී සිට ඇතැයි පැවසේ. එම අවස්ථාවේදී නිවෙස හිමි කාන්තාව උදෑසන ආහාර පිසීම සඳහා කුස්සියට පැමිණ ඇති අතර, එහිදී කුස්සියේ රැඳී සිටි සැකකරු එක්වරම පැන කාන්තාව අල්ලාගෙන ඇය බිය ගන්වා පහර දී, මරණීය තර්ජනය කොට ඇය පැලඳ සිටි පවුම් පහමාරක රන්මාලයක්, පවුම් තුනක රන් මුදු තුනක් හා ඇයගේ ජංගම දුරකතන දෙකක් සොරා ගෙන පලාගොස් තිබුණි.\n\nකොල්ලකෑම සිදුවන අවස්ථාවේදී සැකකරු හා පොර බැඳීමෙන් සිදුවූ අසාත්මිකතාවක් හේතුවෙන් එම කාන්තාව පැය තුනකට ආසන්න කාලයක් සිහිසුන්ව සිට ඇති අතර පසුව උදෑසන 8.00ට පමණ පොලිසියට පැමිණ සිද්ධිය සම්බන්ධයෙන් පැමිණිලි කර තිබේ. ඒ අනුව කිරුළපන පොලිසියේ අපරාධ විමර්ශන අංශයේ ස්ථානාධිපති පොලිස් පරීක්ෂක ප්‍රදීප් එදිරිවීර මහතාගේ මෙහෙයවීමෙන් සිදු කළ විමර්ශනයේදී සැකකරු භාවිත කළ බවට සැක කෙරෙන කුඩා ජංගම දුරකතනයක් කොල්ලකෑම සිදුවූ නිවෙස ආසන්නයේ තිබී හමු වී ඇති අතර, එම අංකය ඔස්සේ විමර්ශන සිදු කොට බෝකුන්දර ප්‍රදේශයේ කුලී නිවෙසක රැඳී සිටි සැකකරු අත්අඩංගුවට ගත් බව පොලිසිය පැවැසීය.\n\nකොල්ල කෑ රන් භාණ්ඩ බොරලැස්ගමුව සහ පිළියන්දල ප්‍රදේශවල උකස් මධ්‍යස්ථාන දෙකකට උකස් කර තිබියදී සොයා ගත් අතර ජංගම දුරකතන දෙක සැකකරුගේ නිවෙසේ සඟවා තිබියදී පොලිස් භාරයට ගෙන තිබේ. මෙම භාණ්ඩ උකස් කිරීමෙන් ගත් මුදලින් සැකකරු පදිංචි නිවෙසේ කුලී මුදල් ගෙවා, අබලන්ව තිබූ ත්‍රිරෝද රථයක් අලුත්වැඩියා කොට, ඔහුගේ බිරියගේ උකස් කර තිබූ රන් භාණ්ඩ තොගයක් බේරාගෙන ඉතිරි මුදලින් අයිස් පානය කර ඇති බව ප්‍රශ්නකිරීම්වලදී අනාවරණය වී තිබේ. සැකකරු මීට පෙර මත්ද්‍රව්‍ය ජාවාරම සම්බන්ධයෙන් පිළියන්දල, බොරලැස්ගමුව හා මහරගම පොලිස් ස්ථානවලින් අත්අඩංගුවට ගෙන බන්ධනාගාරගත කොට ඇපමත නිදහස්ව සිටින්නකු බව ද පැවසේ. අත්අඩංගුවට ගත් සැකකරු අලුත්කඩේ අංක 3 අධිකරණයට ඉදිරිපත් කිරීමට නියමිතය.\n\nකොට්ටාව ප්‍රදීප් කුමාර",
       "URL": "https://www.dinamina.lk/2023/08/17/provincial-news/14721/%e0%b6%9c%e0%b7%99%e0%b6%a7-%e0%b6%b4%e0%b7%90%e0%b6%b1%e0%b7%8a%e0%b6%b1-%e0%b7%84%e0%b7%9c%e0%b6%bb%e0%b7%8f-%e0%b7%83%e0%b7%92%e0%b6%9a%e0%b7%92%e0%b6%ba%e0%b7%94%e0%b6%bb%e0%b7%92%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/89/"
}