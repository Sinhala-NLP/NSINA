{
       "Source": "dinamina",
       "Timestamp": "August 30, 2023 3:45 am",
       "Headline": "කල් ඉකුත් වූ ත්‍රිපෝෂ  කහපොළ සායනයෙන් බෙදලා",
       "News Content": "කැස්බෑව සෞඛ්‍ය වෛද්‍ය නිලධාරි කාර්යාලයට අයත් කහපොළ රෙජිඩේල්වත්ත මාතෘ හා ළමා සායන මධ්‍යස්ථානයෙන් මීට මාස දහයකට පෙර කල් ඉකුත් වූ ත්‍රිපෝෂ තොගයක් (29) දා බෙදා දී ඇති බව එම ත්‍රිපෝෂ ලබා ගත් මවුවරු පවසති.\n\nමේ පිළිබඳව කල් ඉකුත් වූ ත්‍රිපෝෂ බෙදා දුන් බව පැවසෙන පවුල් සෞඛ්‍ය සේවා නිලධාරිනියගෙන් විමසීමේ දී ඇය පවසා ඇත්තේ අදාළ ත්‍රිපෝෂ මාරු කර දීමට එළඹෙන බ්‍රහස්පතින්දා රැගෙන එන ලෙසටයි.\n\nවයස අවුරුද 3 සිට 5 දක්වා වූ අඩු බර දරුවන්ට මෙසේ ත්‍රිපෝෂ ලබා දීමට සෞඛ්‍ය අමාත්‍යාංශයෙන් නිර්දේශ කර ඇති අතර, එසේ සුදුසුකම් ලත් එක් දරුවෙකුට ත්‍රිපෝෂ පැකට් දෙක බැගින් නිකුත් කරනු ලබන බව එම මවුවරු පවසති.\n\nඒ අනුව කැස්බෑව සෞඛ්‍ය වෛද්‍ය නිලධාරී කාර්යාලයට අයත් රෙජිඩේල්වත්ත ප්‍රදේශයේ පිහිටි මාතෘ හා ළමා සායන මධ්‍යස්ථානයෙන් 29 දා උදෑසන ත්‍රිපෝෂ පැකට් දෙක බැගින් ලබා දී තිබේ.\n\nඑසේ ලබාදුන් ත්‍රිපෝෂ පැකට්වල 2022.07.02 දින නිෂ්පාදිත දිනය ලෙසත් 2022.10.01 කල් ඉකුත්වන දිනය ලෙසත් සටහන්ව තිබේ.\n\nඒ අනුව මාස දහයකට පෙර කල් ඉකුත් වූ ත්‍රිපෝෂ මෙසේ බෙදා හැර ඇති බවත් එසේ ලබාගත් ත්‍රිපෝෂ ආහාර සඳහා භාවිත කිරීමට පෙර දැන ගැනීම නිසා මාරු කර ගැනීමට හැකිවූ බවත් පැවසේ.\n\nමේ පිළිබඳව කැස්බෑව සෞඛ්‍ය වෛද්‍ය නිලධාරී කාර්යාලයෙන් විමසූ විට එහි ප්‍රකාශිකාවක පැවසූවේ,\n\nමෙය වැරදීමකින් සිදුවූ දෙයක්. ඒ පිළිබඳව කනගාටුව පළ කරනවා. බෙදා දුන් සැණින් කල් ඉකුත් වූ බවට දැනගැනීමට ලැබීම ලොකු දෙයක්.\n\nඅප මේ මොහොතේ දීම එදින ත්‍රිපෝෂ බෙදා දුන් නිවෙස්වලට දන්වා ඒවා මාරු මාරු කර අලුත් ත්‍රිපෝෂ ලබා දීමටත් පියවර ගන්නවා.\n\nඑය මුද්‍රණ දෝෂයක් ද නැතහොත් පැරණි ත්‍රිපෝෂ ද යන්න සොයා බලන්නම්.\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/08/30/provincial-news/18141/%e0%b6%9a%e0%b6%bd%e0%b7%8a-%e0%b6%89%e0%b6%9a%e0%b7%94%e0%b6%ad%e0%b7%8a-%e0%b7%80%e0%b7%96-%e0%b6%ad%e0%b7%8a%e0%b6%bb%e0%b7%92%e0%b6%b4%e0%b7%9d%e0%b7%82-%e0%b6%9a%e0%b7%84%e0%b6%b4/",
       "Category": "provincial-news",
       "Parent URL": "https://www.dinamina.lk/category/provincial-news//page/68/"
}