{
       "Source": "dinamina",
       "Timestamp": "September 11, 2023 1:36 am",
       "Headline": "සිංහල, දමිළ, මුස්ලිම් දරුවන්ට බුද්ධාගම උගන්වන  තලවාකැලේ දහම් පාසල  ගස් ගල් යට පැදුරු උඩ",
       "News Content": "\n\nනුවරඑළිය දිස්ත්‍රික්කය යනු ඉතා මනරම් සෞන්දර්යාත්මක පරිසරයකින් හෙබි බහුවාර්ගික හා බහුආගමික ජනතාවක් ජීවත් වන ප්‍රදේශයකි. එම මනරම් ප්‍රදේශයේ සැඟවුණු දුෂ්කරතාව අති මහත් වන අතර, ඒවා මීදුමට වැසී සීතලට හැකිළී තිබෙන්නා සේම සමාජගත නොවී පවති. එයින් පීඩාවට පත්වන්නන් අතර පාසල් වයසේ පසුවන දරු දැරියෝ විවිධ දුක් පීඩාවන්ට ගොදුරුව සිටිති. ඉතා අල්ප වූ බෞද්ධයන් අතරේ බහුතරයක් අන්‍ය ආගමිකයන් වෙසෙන ප්‍රදේශවල අවම පහසුකම් මධ්‍යයේ විහාරස්ථානයක් වුවද පවත්වාගෙන යයි. ඒ අතර ආගමික හා ජාතික සංහිඳියාව සැබෑවටම ගොඩනැගුණු, එහෙත් අප්‍රසිද්ධියේ පවතින විහාරස්ථානයක් අපට තලවාකැලේ, ලිඳුල, නාගසේන ප්‍රදේශයෙන් වාර්තා විය.\n\nමෙරට සෑම විහාරස්ථානයක මෙන්ම තලවාකැලේ -නාගසේන ප්‍රදේශයේ පිහිටි ශ්‍රී මහින්දාරාම විහාරයේ ද ප්‍රදේශයේ දරුවන් සඳහා දහම් අධ්‍යාපනය ලබා දෙන දහම්පාසලක් පවතී. වසර 20ක පමණ කාලයක සිට ක්‍රියාත්මක මෙම දහම්පාසලේ සේවය කරන ගුරුමණ්ඩලය 12කි. ආරම්භයේදී දරුවන් කිහිපදෙනකු හා විහාරාධිපති උඩුගම පියදස්සී හිමියන් පමණක් ඉගැන්වීම් කටයුතු කරමින් ආරම්භ කළ දහම්පාසලේ අද වන විට ශිෂ්‍ය ශිෂ්‍යාවන් 170ක පමණ පිරිසක් අධ්‍යාපනය ලබති.\n\n\n\nකෙසේ වෙතත් මෙම දහම්පාසල පවත්වගෙන යෑම සඳහා ගොඩනැඟිලි පහසුකම් නොමැත. එබැවින් දරුවන්ට පන්ති පවත්වන්නේ එළිමහනේ වැළිමළුව ප්‍රදේශය. ප්‍රමාණවත් තරම් ඩෙස් බංකුවත් නොමැති නිසාම මෙහි දරුවන් වැළිපොළොවේ පැදුරු එළාගෙන, බෝධි ප්‍රාකාරයේ සිමෙන්ති පඩිය මත වාඩි වී හිරු රශ්මියට නිරාවරණය වෙමින් හා සාමාන්‍ය පින්න පවතින අවස්ථාවකදී පවා අකුරු කරනු ලැබේ. වර්ෂාව අධිකව පවතින මෙම ප්‍රදේශයේ හිටිහැටියේ වර්ෂාවක් ඇදවැටුණහොත් සියල්ල අකුලගෙන එකපොදියට රැඳෙන්නේ ආවාසගෙය ඉදිරිපිටයි. වසරේ වැඩි කාලයක් අධික වැසි ලැබෙන ප්‍රදේශයක් බැවින් එවන් දිනවලදී දහම් පාසල පැවැත්මට නොහැකි වේ.\n\nමෙම දහම් පාසලේ විශේෂත්වයක් වන්නේ, ප්‍රදේශයේ සිංහල බෞද්ධ ළමුන් මෙන්ම හින්දු ආගම අදහන දමිළ ළමුන් 15ක් පමණත්, මුස්ලිම් ළමුන් 06ක් පමණත් බෞද්ධ අධ්‍යාපනය ලැබීමයි. මෙම දරුවන්ට පවතින ප්‍රධානම ගැට‍ලුව වන්නේ ගොඩනැඟිලි පහසුකම් නොමැති වීම බව නාගසේන ශ්‍රී මහින්දාරාමාධිපති උඩුගම පියදස්සී හිමියෝ පෙන්වා දෙති.\n\nධර්මශාලාවක්, ආවාසගෙයක්වත් නිසි ලෙස නොමැතිව තිබියදී පවා දරුදැරියන් නිසි මඟ යැවීමේ සත්කාර්ය සඳහාම පවත්වාගෙන යන මෙම දහම්පාසලේ ගුරුමණ්ඩලය ඉහත ගැට‍ලුව පෙන්වා දෙමින් පවසන්නේ බහුතරයක් අන්‍යාගමිකයන් ප්‍රදේශයක ඒ සියල්ලන් සමඟ ඉතා සහයෝගයෙන් ජීවත් වන සියලු දරුවන්ගේ යහපත උදෙසා දහම්පාසලට ශාලාවක් අත්‍යාවශ්‍ය කාරණාවක් වී ඇති බවයි. ඉහත තත්ත්වය හමුවේ දුෂ්කරතා විඳින දරුවන් ද පවසන්නේ සිය දහම් අධ්‍යාපන කටයුතු පහසුකම් සහිතව පවත්වාගෙන යෑම සඳහා කිසියම් දානපතියෙක් වෙත්නම් ගොඩනැඟිල්ලක්‍ ඉදිකර දීමට පියවර ගන්නා ලෙසයි.\n\nචන්දන ජයවීර – හැටන්",
       "URL": "https://www.dinamina.lk/2023/09/11/provincial-news/21043/%e0%b7%83%e0%b7%92%e0%b6%82%e0%b7%84%e0%b6%bd-%e0%b6%af%e0%b6%b8%e0%b7%92%e0%b7%85-%e0%b6%b8%e0%b7%94%e0%b7%83%e0%b7%8a%e0%b6%bd%e0%b7%92%e0%b6%b8%e0%b7%8a-%e0%b6%af%e0%b6%bb%e0%b7%94%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/56/"
}