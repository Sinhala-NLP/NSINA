{
       "Source": "dinamina",
       "Timestamp": "October 6, 2023 1:00 am",
       "Headline": "මත්කුඩු හා මුදල් සමඟ  හසු වූ තිදෙනා රිමාන්ඩ්",
       "News Content": "ත්‍රිරෝද රථයකින් යමින් සිටියදී හෙරොයින් මිලිග්‍රෑම්ස් 6100ක්, අයිස් මත්ද්‍රව්‍ය මිලිග්‍රෑම්ස් 140ක් හා මත්කුඩු ජාවාරමෙන් උපයාගත් රුපියල් ලක්ෂයක මුදලක් සමඟ අත්අඩංගුවට ගත් කාන්තාව හා පිරිමි පුද්ගලයින් දෙදෙනා මේ මස 17 වැනිදා දක්වා රක්ෂිත බන්ධනාගාරගත කර තැබීමට මහර අංක 01 අධිකරණයේ මහේස්ත්‍රාත් සමන් දිමුතු කුමාර පරණ ලියනගේ මහතා ඉකුත් අඟහරුවාදා (03 වැනිදා) නියම කරනු ලැබිය.\n\nමෙසේ රක්ෂිත බන්ධනාගාරගත කළේ දිප්පිටිගොඩ ප්‍රදේශයේ පදිංචි පිරිමි පුද්ගලයින් දෙදෙනෙකු හා කොළඹ, කිරුළපන ප්‍රදේශයේ පදිංචි කාන්තාවක් වේ.\n\nකැලණිය කොට්ඨාස අපරාධ විමර්ශන කාර්යාංශයේ පොලිස් පරික්ෂක කපිල සම්පත්, උප පොලිස් පරීක්ෂක කොඩිකාර හා සැරයන් සරත් (61030) යන නිලධාරීහු විසින් මොවුන් ත්‍රිරෝද රථයකින් හුණුපිටිය අලුත් පාර හරහා ලුම්බිණි මාවත දෙසට ගමන් කරමින් සිටි අවස්ථාවේ අත්අඩංගුවට ගෙන කිරිබත්ගොඩ පොලිසියට භාර දී තිබේ.\n\nකිරිබත්ගොඩ පොලිස් ස්ථානාධිපති ප්‍රධාන පොලිස් පරික්ෂක සුසන්ත කුමාර මහතාගේ උපදෙස් අනුව එහි නඩු මෙහෙයුම් අංශයේ සැරයන් අරුණ කුමාර (27909), පො. කො. රත්නායක (90071) හා කුලසිංහ (10789) යන නිලධාරීහු විසින් මොවුන් අධිකරණයට ඉදිරිපත් කරනු ලැබූහ.",
       "URL": "https://www.dinamina.lk/2023/10/06/provincial-news/28542/%e0%b6%b8%e0%b6%ad%e0%b7%8a%e0%b6%9a%e0%b7%94%e0%b6%a9%e0%b7%94-%e0%b7%84%e0%b7%8f-%e0%b6%b8%e0%b7%94%e0%b6%af%e0%b6%bd%e0%b7%8a-%e0%b7%83%e0%b6%b8%e0%b6%9f-%e0%b7%84%e0%b7%83%e0%b7%94-%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/14/"
}