{
       "Source": "dinamina",
       "Timestamp": "October 13, 2023 1:00 am",
       "Headline": "වෙනිවැල්පිටියම හඬවමින් චෙනුලි සිඟිත්තිය මොළේ උණ රෝගයෙන් මෙලොව හැර යයි",
       "News Content": "….අනේ එයා තනියම ඉන්න හරි බයයි. මං නැතුව කවදාවත්ම තනියම කොහේවත් ඉදල නෑ. ඒ හින්ද එයාව තනි කරළ ගෙයි දොරවල් වහන්න එපා. පෙට්ටියෙන් අරන් අනේ එයාව ගෙනත් දෙන්නකො මගෙ අතට. මගෙ රත්තරං දරුපැටියා දෙයියනේ…\n\nහල්තොට, වෙනිවැල්පිටිය ගම්මානයම හඬවමින් නිලූකා හඬා වැටුණේ අවුරුද්දයි මාස පහක් වයසැති කුළුදුල් දරුපැටියා හසන්‍යා චෙනුලි සිගිති දියණියගේ වියෝව දරාගත නොහැකිවය.\n\nහල්තොට, වෙනිවැල්පිටිය පාසල අසල පදිංචි තරංග පුෂ්පකුමාරගේත් ( 26 ) නිලූකා ප්‍රියදර්ශනී සිල්වාගේත් ( 25 ) පුංචි කැදැල්ලට සිරිදෙව්දුව වැඩියේ මිට වසරකුත් මාස පහකට පෙරය. එනම් 2022-05-04 වනදාය. ඒ හසන්‍යාගේ කිරි සිනා දෝරෙ ගැලීමත් සමඟය. නිලූකාගේ මව, පියා මෙන්ම අක්කා හා නංගීද මෙම නිවෙසේම පදිංචිව සිටිම නිසා කිසි දිනක හසන්‍යා දියණියට තනියක් පාලුවක් දැණුනේ නැතිවා මෙන්ම ආදරය සෙනෙහසින්ද අඩුවක් නොවීය.\n\nනිලූකා හොරණ, ගුරුගොඩ ප්‍රදේශයේ ඇඟලුම් ආයතනයකත් තරංග හොරණ, අරමනාගොල්ල කර්මාන්තපුරයේ කර්මාන්තශාලාවක කම්කරු රැකියාවකත් නියැලී පුංචි දෝණිගේ අනාගය වෙනුවෙන් වෙහෙසුණේ දූ පැටියා මව්පිය සහෝදර රැකවරණයේ ආරක්ෂාව නොඅඩුව ලබමින් පසුවෙන බව හොඳින් දන්නා බැවිණි.\n\nගේ පුරා කෙලි සෙල්ලම් කරමින් දඟ කළ පුංචි පැටියා පසුගිය 07 දා කැස්ස හා සෙම්ප්‍රතික්ෂාවෙන් පෙලුණේ මෙවන් විපතක් ළඟාකර දීමට බව නිලූකා මෙන්ම කිසිවෙකුත් දැන නොසිටි රහසකි. වැසි සහිත කාලගුණ තත්ත්වය නිසා මෙවැනි තත්ත්වයක් ඇති විය හැකි වුවත් ඔවුන් දරුවා රැගෙන රාත්‍රියේ යාබද ගමේ වෛද්‍යවරයෙකුගෙන් ප්‍රතිකාර ලබා ගැනීමට කටයුතු කළේ උණ ගතියකුත් තිබු නිසාය.\n\nඑහෙත් සුවයක් නොලද දරුවා 09 දා රැගෙන ගියේ බණ්ඩාරගම ප්‍රදේශයේ වෛද්‍යවරයෙකු වෙතය. එදින රාත්‍රියේ වමනය කළ හසන්‍යා දියණියව නිලුකා පසුදින රැගෙන ගියේ හොරණ දිස්ත්‍රික් රෝහල වෙතටය.\n\n06 වාට්ටුවට ඇතුලත් කළ සිඟිත්තියට දෙවිවරුන්වන් වෛද්‍යවරුන් ඕක්සිජන් හා සේලයින්ද ලබා දෙමින් කොතරම් උත්සාහ කළත් නිලූකාගේ හා තරංගගේ දෝතට හසන්‍යා දියණිය නැවත ලබා දීමට ඔවුන්ට නොහැකි වූයේ කාගේ අවාසනාවටදැයි කිව නොහැකිය. ඉන් පසුව පුංචි පෙට්ටියක සැතපී සාලය මැද ඇය නිහඬව බලා සිටියේ 12 දා මළහිරු බැසයන හෝරාව පැමිණෙන තුරුය.\n\nපෞද්ගලික බෙහෙත් ශාලා වෙත නොයා දරුවා මුලින්ම රෝහලකට රැගෙන ගියා නම් සමහර විට අද මෙවන් විපත සිදු නොවන්නට ඉඩ තිබුණා නොවේදැයි ඔවුන්ට සිතෙන්නට බැරිකමක් ඇත්තේ ද නැත.\n\nකෙසේ වුවත් දරුවාගේ පශ්චාත් මරණ පරීක්ෂණය හොරණ දිස්ත්‍රික් රෝහලේ අධිකරණ වෛද්‍ය නිලධාරි පනිත සෙනෙවිරත්න මහතා විසින් සිදු කර ඇති අතර මරණයට හේතුව වෛරසයක් ආසාදනය විම නිසා මොළේ උණ රෝගය මත සිදු වී ඇති බව හොරණ හදිසි මරණ පරීක්ෂක සුමේධ ගුණවර්ධන මහතා විසින් නිගමනය කර තිබුණි.\n\nඇසට නොපෙනෙන වෛරසයක් විසින් පිපී සුවදවත් වීමටත් පෙරම පුංචි මල් කැකුලක් මිලින කර දැමුවේ ඒ අයුරිනි.\n\nඡායාරූප හල්තොට සමුහ",
       "URL": "https://www.dinamina.lk/2023/10/13/provincial-news/30367/%e0%b7%80%e0%b7%99%e0%b6%b1%e0%b7%92%e0%b7%80%e0%b7%90%e0%b6%bd%e0%b7%8a%e0%b6%b4%e0%b7%92%e0%b6%a7%e0%b7%92%e0%b6%ba%e0%b6%b8-%e0%b7%84%e0%b6%ac%e0%b7%80%e0%b6%b8%e0%b7%92%e0%b6%b1%e0%b7%8a-%e0%b6%a0/",
       "Category": "provincial-news",
       "Parent URL": "https://www.dinamina.lk/category/provincial-news//page/2/"
}