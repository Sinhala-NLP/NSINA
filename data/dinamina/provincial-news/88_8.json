{
       "Source": "dinamina",
       "Timestamp": "August 17, 2023 2:14 am",
       "Headline": "ඇසළ පෙරහරේ කප් සිටුවීමට අලුත්නුවර දී කප කපයි",
       "News Content": "හෙළයේ විචිත්‍රවත් මහා කලා මංගල්‍යය ලෙසින් සැලකෙන මහනුවර ඇසළ පෙරහර ආරම්භ වන්නේ නාථ, විෂ්ණු, කතරගම හා පත්තිනි යන සිවු මහා දේවාලයන්හි පෞරාණික චාරිත්‍රානුකූලව සුබ නැකතට කප් සිටුවීමෙන් අනතුරුවයි. ඒ සඳහා අවශ්‍ය කප කපනු ලබන්නේ අලුත්නුවර ශ්‍රී දැඩිමුණ්ඩ දේවාල බිමේදී වන අතර, එය ඊයේ (16) චාරිත්‍රනුකූලව අලුත්නුවරදී අලුයම් කාලයේදි සිදු කරන ලදි.\n\nමෙම චාරිත්‍රයට වසර 300ක පමණ ඉතිහාසයක් ඇති බව ඓතිහාසික මාවනැල්ල අලුත්නුවර ශ්‍රී දැඩිමුණ්ඩ මහ දේවාලයේ තේවාව භාර ධම්සිරි බණ්ඩාර කරුණාරත්න මහතා පැවසීය.\n\nකප කැපීමේ චාරිත්‍රය එදින අලුයම 5න් පසුව යෙදුණු සුබ මොහොතින් සිදු වූ අතර, එම කප පෙරහරකින් රැගෙන විත් අලුත්නුවර ශ්‍රී දැඩිමුණ්ඩ දේවාල බිමේ තිබූ ඉපැරණි උපුල්වන් විෂ්ණු දේවාලයේදී පඬුරු ගැට ගසා ඉන් අනතුරුව දැඩිමුණ්ඩ දේවතා බණ්ඩාර දෙවියන්ගේ ආශීර්වාදය ලබා ගැනීමෙන් පසුව එය මහනුවර දක්වා පෙරහරින් රැගෙන යෑමේ කටයුත්ත සිදු කළේ අලුත්නුවර ශ්‍රී දැඩිමුණ්ඩ දේවාලයේ වයස අවුරුදු 30ක් පමණ වන සුරනිමල හස්තියා විසිනි. කිලෝමිටර් 26 ක දුරක් පෙරහරින් මහනුවර දක්වා රැගෙන යෑමේදී අතරමඟදී ශ්‍රී දළදා මාලිගාවේ සිංහ රාජා හස්තියා සම්බන්ධ වීමට නියමිතව ඇති අතර, එතැන් සිට එම හස්තියා විසින් කප රැගෙන යෑම සිදු කරයි. අලුත්නුවර සිට බෙරකරුවන් හේවිසි, කොඩිකරුවන් ඇතුළු අලංකාර වූ පෙරහරකින් මහනුවර දක්වා කප රැගෙන යෑම පෙරහරක් ලෙසින් සිදු වෙයි.\n\nමහනුවර ඇසළ පෙරහර මංගල්‍ය සඳහා කප කැපීමේ චාරිත්‍රය අලුත්නුවර ශ්‍රී දැඩිමුණ්ඩ දේවාලයේ අවට භූමියෙන් සිදු කරනු ලැබුවා. මේ කටයුතු මහනුවර ශ්‍රී විෂ්ණු දේවාලයේ බස්නායක නිලමේ තැන්පත් මහින්ද රත්වත්තේ මැතිතුමන්ගේ උපදෙස් පරිදි මහනුවර ශ්‍රී විෂ්ණු දේවාලයේ අලුත්නුවර දැඩිමුණ්ඩ දේවාලයෙත් වණ්ණකු රාල තනතුර දරන හේරත් මහතා විසිනුයි සිදු කරනු ලැබුවේ.\n\nවිශේෂයෙන් මේ කප කැපීමේ කටයුතු සිදු කරන්නේ අලුත්නුවර දේවාල භූමිය අබියසින්. දැනට වසර 300ක පමණ සිට මේ චාරිත්‍රය සිදු කරනු ලබනවා. මහනුවරට අලුත්නුවර තිබුණු උපුල් වන් දේවාලය සෙනරත් රජතුමන්ගේ සමයේ රැගෙන යෑමෙන් පසුව වාර්ෂිකව මෙම චාරිත්‍රය අවුරුදු 300ක් පුරාවට සිදු කරගෙන යන්නේ. කන්ද උඩරට මහා විෂ්ණු දේවාලයේදී ඊට යාබදව තිබෙන දැඩිමුණ්ඩ දේවාලයේ මෙම කප මඳ වේලාවක් සවස 3න් පසුව තැන්පත් කරලා සවස 4 පමණ වන විට සිවු මහා දේවාල වෙත කප බෙදා දීමේ චාරිත්‍රය අද දින සිදු කරනු ලබනවා. ඉන් අනතුරුව හෙට උදෑසන අලුයම් කාලයේදී සිවු මහා දේවාලවල කප් සිටුවීමෙන් අනතුරුව මහනුවර ශ්‍රී දළදා මාලිගාව ප්‍රධාන කොට ගෙන තිබෙන සිවු මහා දේවාලවල ඇතුල් පෙරහර ආරම්භ කරනු ලබනවා.\n\nඅගෝස්තු මස 21 වැනිදා කුඹල් පෙරහර ආරම්භ කර ඉන් අනතුරුව දින 5ක් කුඹල් පෙරහර පවත්වා රන්දෝලි දින 5ක්ද සහ දහවල් පෙරහර පැවැත්වීමෙන් අනතුරව, ශ්‍රී මහා විෂ්ණු දේවාලයේ දින 07ක් වලියක් ශාන්ති කර්මය පවත්වා ඇසළ පෙරහර මංගල්‍යයට සහභාගි වුණ රාජ්‍ය නායකතුමන් ඇතුළු රජයේ සියලු දෙනාටමත් දියවඩන නිලමේතුමා ඇතුළු නිලමේවරු සහ පෙරහරට සහභාගි වූ සියලුම කලාකරුවන්ට පෙරහරට නැරඹීමට පැමිණි පිරිස‍ටත් අලි ඇතුන් ආදී සැමටම වස් දොස් යන්නට මෙම විශේෂ ශාන්තිකර්මය සිදු කරනවා. මෙම කටයුත්තත් දඹදෙණි යුගයේ සිට පවත්වාගෙන එන චාරිත්‍රයක් බව සඳහන් කළ යුතුයි.\n\nමාවනැල්ල විශේෂ – සමන් විජය බණ්ඩාර\nඑස්. එගොඩවිට\n\n",
       "URL": "https://www.dinamina.lk/2023/08/17/provincial-news/14731/%e0%b6%87%e0%b7%83%e0%b7%85-%e0%b6%b4%e0%b7%99%e0%b6%bb%e0%b7%84%e0%b6%bb%e0%b7%9a-%e0%b6%9a%e0%b6%b4%e0%b7%8a-%e0%b7%83%e0%b7%92%e0%b6%a7%e0%b7%94%e0%b7%80%e0%b7%93%e0%b6%b8%e0%b6%a7-%e0%b6%85/",
       "Category": "provincial-news",
       "Parent URL": "https://www.dinamina.lk/category/provincial-news//page/88/"
}