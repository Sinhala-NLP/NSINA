{
       "Source": "dinamina",
       "Timestamp": "September 7, 2023 2:38 am",
       "Headline": "සිව් හැවිරිදි  දරුවා ඉදිරියේ මව-පියා  ඝාතනය කළ  විත්තිකාර දෙදෙනා  මහ උළු ගෙදරට",
       "News Content": "පවුල් ආරවුලක් මත වසර 13කට පෙර කතරගම දේවාලේගමදී වයස අවුරුදු 04ක දරුවා බලා සිටියදීම මවට හා පියාට පොලුවලින් පහරදී පිහියකින් ඇන ඝාතනය කිරීමේ සිද්ධියකට වරද පිළිගත් පුද්ගලයන් දෙදෙනකුට රුපියල් 30,000ක දඩ මුදලක් හා පිළිවෙළින් වසර 15ක හා වසර 30ක බරපතළ වැඩ සහිත සිර දඬුවමක් හම්බන්තොට මහාධිකරණය පෙරේදා (05) සවස නියම කෙරුණි.\n\nමෙලෙස සිර දඬුවම් නියම කෙරුණේ කතරගම පෙරගිරිගම පදිංචි 65 හැවිරිදි තිදරු පියෙකු වු දියුණුගලගේ තිලකරත්න හා ඔහුගේ වගාවක සේවකයෙකු ලෙස කටයුතු කළ 39 හැවිරිදි වික්‍රමආරච්චිගේ සුමින්ද කුමාර නමැති අවිවාහක පුද්ගලයෙකුටය.\n\nචුදිතයින් දෙදෙනා 2010 අගෝස්තු මස 23 වන දින කතරගම දේවාලේගමදී පවුල් ආරවුලක් දුරදිග ගොස් කතරගම පෙරගිරිගම පදිංචි පානමුල්ල ආරච්චිගේ කීර්ති කුමාර (සැමියා) හා දේවාලේගම බඩල්ගේ ශිරෝමි (බිරිය) දෙපළට සිය වයස අවුරුදු 04ක දරුවා බලා සිටියදිම පොලුවලින් පහරදී පිහියකින් ඇන ඝාතනය කර තිබේ. සිද්ධිය සම්බන්ධයෙන් ලද පැමිණිල්ලකට අනුව කතරගම පොලිසිය විසින් පරීක්ෂණ ආරම්භ කළ අතර එහිදී අනාවරණය වී තිබුණේ පවුල් ආරවුලක් දුරදිග ගොස් මෙම මිනීමැරුම සිදුව තිබූ බවයි. සිද්ධිය සම්බන්ධයෙන් සැකපිට චුදිතයින් දෙදෙනා කතරගම පොලිසිය විසින් අත්අඩංගුවට ගෙන තිස්සමහාරාම මහේස්ත්‍රාත් අධිකරණයට ඉදිරිපත් කිරීමෙන් පසු රක්ෂිත බන්ධනාගාරගත කර තිබේ. එහිදී පැවති මුලික නඩු විභාගයෙන් අනතුරුව නීතිපතිවරයා විසින් 2018.02.06 වන දින හම්බන්තොට මහාධිකරණය හමුවේ අධි චෝදනා දෙකක් යටතේ චුදිතයින් දෙදෙනාට එරෙහිව නඩු පවරන ලදි. ඒ අනුව පැවති නඩු විභාගය අතරතුරදි චුදිතයින් දෙදෙනා විවෘත අධිකරණයේදී අදාළ චෝදනාවන් සඳහා වරද පිළිගනු ලැබිය. ඒ අනුව හම්බන්තොට මහාධිකරණ විනිසුරුවරයා චුදිතයින්ට පහත අයුරින් දඬුවම් නියම කෙරුණි.\n\nපළමු චුදිතයා වු කතරගම පෙරගිරිගම පදිංචි 65 හැවිරිදි තිදරු පියෙකු වු දියුණුගලගේ තිලකරත්න යන අයට අදාළ චෝදනාව සඳහා වසර 15ක බරපතළ වැඩ සහිත සිර දඬුවමක් නියම කෙරුණු අතර රුපියල් 10,000ක දඩයක් ද නියම කෙරුණි. චුදිතයා දඩ නොගෙවයි නම් තවත් වසර 01ක බරපතළ වැඩ සහිත සිර දඬුවමක් නියම කෙරුණි. දෙවන චුදිතයා වු කතරගම පෙරගිරිගම පදිංචි 39 හැවිරිදි වික්‍රමආරච්චිගේ සුමින්ද කුමාර නමැති අයට වසර 15 බැගින් වසර 30ක බරපතළ වැඩ සහිත සිර දඬුවමක් නියම කෙරුණු අතර එය වෙන් වෙන්ව ගෙවී යා යුතු බවට ද මහාධිකරණ විනිසුරුවරයා බන්ධනාගාර අධිකාරීවරයාට නියම කෙරුණි. ඉහත දඩුවම් වලට අමතරව දෙවන චුදිතට රුපියල් 10,000 බැගින් රුපියල් 20,000ක දඩයක් ද නියම කෙරුණු අතර චුදිත දඩ නොගෙවයි නම් වසර දෙකක බරපතළ වැඩ සහිත සිර දඬුවමක් ද නියම කෙරුණි.\n\nනීතිපතිවරයා වෙනුවෙන් රජයේ අධිනීතිඥ අනුරාධ විජේසුරේන්ද්‍ර මහාතා පැමිණිල්ල මෙහෙයවන ලදී.\n\nසූරියවැව විශේෂ – නුවන් ජයසේකර",
       "URL": "https://www.dinamina.lk/2023/09/07/provincial-news/20120/%e0%b7%83%e0%b7%92%e0%b7%80%e0%b7%8a-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%af%e0%b6%bb%e0%b7%94%e0%b7%80%e0%b7%8f-%e0%b6%89%e0%b6%af%e0%b7%92%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/59/"
}