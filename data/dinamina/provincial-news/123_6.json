{
       "Source": "dinamina",
       "Timestamp": "July 24, 2023 1:00 am",
       "Headline": "මෝල ඇළේ කසිප්පු පොළක්",
       "News Content": "කටුනායක, හීනටියන, මෝල ඇළ ආශ්‍රිතව කළක් තිස්සේ මහා පරිමාණයෙන් පවත්වා ගෙන ගිය කසිප්පු පෙරීමේ නිෂ්පාදනාගාරයක් වටලා එම ප්‍රදේශයේ සගවා තිබූ රුපියල් ලක්ෂ 5ක් පමණ වටිනා ගෝඩා තොගයක් සමග සැකකරුවන් තිදෙනකුද කටුනායක පොලිසියේ අපරාධ විමර්ශන අංශයේ විශේෂ කණ්ඩායම් දෙකක් විසින් 22 දින සවස සිදු කළ වැටලීමකින් අත් අඩංගුවට ගෙන ඇති බව එම පොලිසියේ ප්‍රකාශකවරයෙක් පැවසීය.\n\nමෙම නීති විරෝධී කසිප්පු නිෂ්පාදනාගාරය පිළිබඳව ලැබී තිබූ මහජන පැමිණිලි පදනම් කර ගනිමින් කටුනායක පොලිසියේ අපරාධ විමර්ශන අංශයේ නිලධාරීන් විශේෂ වැටලීම් කණ්ඩායම් දෙකක් වශයෙන් ජීප් රථ දෙකකින් මෙම ප්‍රදේශය වෙත ගොස් මෙම අත් අඩංගුවට ගැනීම සිදු කර තිබුණි.\n\nඑහිදී කසිප්පු පෙරීමට සූදානම් කර තිබූ ගෝඩා මිලි ලීටර් 189,000 බැගින් අඩංගු බැරල් 19 ක තිබූ ගෝඩා මිලි ලීටර් 35,91,000 (තිස් පන් ලක්ෂ අනූ එක් දහසක්) මෙම වැටලීමේ දී පොලිසිය විසින් අත් අඩංගුවට ගෙන තිබේ.\n\nකටුනායක\nටී.කේ.ජී.කපිල",
       "URL": "https://www.dinamina.lk/2023/07/24/provincial-news/8718/%e0%b6%b8%e0%b7%9d%e0%b6%bd-%e0%b6%87%e0%b7%85%e0%b7%9a-%e0%b6%9a%e0%b7%83%e0%b7%92%e0%b6%b4%e0%b7%8a%e0%b6%b4%e0%b7%94-%e0%b6%b4%e0%b7%9c%e0%b7%85%e0%b6%9a%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/123/"
}