{
       "Source": "dinamina",
       "Timestamp": "September 26, 2023 1:00 am",
       "Headline": "බාලක ශූරතාවය – රාහුලයට බාලිකා ශූරතාවය – කුමාරතුංගයට",
       "News Content": "\n\nදකුණු පළාත් අධ්‍යාපන දෙපාර්තමේන්තුවේ මෙහෙයවීම මත බෙලිඅත්ත ඩී. ඒ. රාජපක්ෂ ක්‍රීඩාංගණයේදී පසුගිය 22 වැනි දින අවසන් වූ දකුණු පළාත් පාසල් ක්‍රීඩා තරගාවලියේ සමස්ත බාලක ශූරතාවය ලකුණු 134 ලබාගත් මාතර රාහුල විද්‍යාලය විසින් හිමිකර ගත් අතර, එහි දෙවන හා තෙවන ස්ථාන පිළිවෙළින් ලකුණු 75ක් ලබාගත් ගාල්ල මහින්ද විද්‍යාලයට හා ලකුණු 39ක් ලබාගත් දික්වැල්ල විජිත මධ්‍ය මහා විද්‍යාලය විසින් හිමිකර ගත්තේය.\n\nතරගාවලියේ සමස්ත බාලිකා ශූරතාවය ලකුණු 67ක් ලබාගත් දික්වැල්ල කුමාරතුංග මුණිදාස මහා විද්‍යාලය හිමිකර ගත් අතර, එහි දෙවන ස්ථානය ලකුණු 60ක් ලබාගත් හම්බන්තොට විහාරගල මහා විද්‍යාලයටත් තෙවන ස්ථානය ලකුණු 46ක් ලබාගත් වීරකැටිය රාජපක්ෂ මධ්‍ය මහා විද්‍යාලයටත් හිමි විය.\n\nබාලක ශූරතාවය හිමිකරගත් මාතර රාහුල විද්‍යාලයේ ක්‍රීඩා භාර ආචාර්ය අමිල හපුගල මහතාගේ පුහුණු කිරීම් යටතේ හා බාලිකා ශූරතාවය ක්‍රීඩා නිලධාරී තරිඳු ධනංජය අල්විස් මහතාගේ පුහුණු කිරීම් යටතේ හිමිකර ගෙන ඇත. සමස්ත තරගාවලියේ සහාය දිවීමේ බාලක ශූරතාවය ලකුණු 32ක් ලබාගත් මාතර රාහුල විද්‍යාලය විසින් හිමිකර ගත් අතර, එහි අනුශූරයන් වූයේ ලකුණු 16ක් හිමිකර ගත් ගාල්ල විද්‍යාලෝක විද්‍යාලයයි.\n\nසහාය දිවීමේ බාලිකා ශූරතාවය ලකුණු 36ක් ලබාගත් දික්වැල්ල කුමාරතුංග මුණිදාස මහා විද්‍යාලය හිමිකර ගත් අතර, එහි අනුශූරතාවය හිමිවූයේ ලකුණු 14ක් ලබාගත් හම්බන්තොට රාජපක්ෂ විද්‍යාලයටයි.\n\nතරගාවලියේ කලාප ශූරතාවය ලකුණු 472ක් ලබාගත් මාතර අධ්‍යාපන කලාපයට හිමි වූ අතර, ලකුණු 361ක් ලබාගත් ගාල්ල අධ්‍යාපන කලාපයට අනුශූරතාවය හිමි විය.\n\nගන්දර සමූහ – ජයසිරි පේදුරුආරච්චි",
       "URL": "https://www.dinamina.lk/2023/09/26/provincial-news/25379/%e0%b6%b6%e0%b7%8f%e0%b6%bd%e0%b6%9a-%e0%b7%81%e0%b7%96%e0%b6%bb%e0%b6%ad%e0%b7%8f%e0%b7%80%e0%b6%ba-%e0%b6%bb%e0%b7%8f%e0%b7%84%e0%b7%94%e0%b6%bd%e0%b6%ba%e0%b6%a7-%e0%b6%b6%e0%b7%8f%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/32/"
}