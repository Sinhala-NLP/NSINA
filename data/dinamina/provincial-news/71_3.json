{
       "Source": "dinamina",
       "Timestamp": "August 29, 2023 1:28 am",
       "Headline": "පොලිස් අණ නොතකා  පලායාමට තැත් කළ හමුදා සෙබළා ළඟ අයිස් හා කුඩු",
       "News Content": "පොලිස් අණ නොතකා යතුරුපැදියකින් පලා යාමට තැත්කළ හමුදා සෙබළකු අයිස් හා මත්කුඩු, මන්නා පිහියක්, මත් කුඩු බෙදීමේ විස්තර සටහන් කළ පොතක් හා මත්කුඩු මැනීමට යොදා ගන්නා හැන්දක් සමඟ අත්අඩංගුවට ගත් බව නිට්ටඹුව පොලිසිය පවසයි.\n\nඉකුත් 26 වැනිදා මෙසේ අත්අඩංගුවට ගෙන ඇත්තේ නිට්ටඹුව රුවන්පුර ප්‍රදේශයේ පදිංචි පනාගොඩ යුද හමුදා කඳවුරේ සේවය කරන බව කියන යුද හමුදා සෙබළෙකු බව පොලිසිය අනාවරණය කරගෙන ඇත.\n\nනිට්ටඹුව ප්‍රදේශයේ රාජකාරියේ නියුතුව සිටි පොලිස් නිලධාරීන් පිරිසක් ඉකුත් 26 වැනිදා සවස සැක කටයුතු අන්දමින් ධාවනය වෙමින් තිබූ යතුරුපැදියක් නැවැත්වීමට අණ කර ඇතත් පොලිස් අණ නොතකා ධාවනය කර ඇතැයි පොලිසිය පවසයි. පොලිස් පිරිස යතුරුපැදිය ලුහු බැඳ ගොස් අසීරුවෙන් නවතා පරීක්ෂා කිරීමේදී හිස් ආවරණයේ බඳ පටියේ සඟවා තිබූ අයිස් සහ හෙරොයින් ග්‍රෑම් පහක් යතුරුපැදියේ ආසනය යට සඟවා තිබූ මන්නා පිහියක්, මත් කුඩු බෙදා හැරීමේදී සටහන් තබා ඇති පොතක්, මත් කුඩු මැනීම සඳහා භාවිත කළ බව කියන හැන්දක් ද පොලිස් භාරයට ගෙන ඇත.\n\nසැකකරු නිට්ටඹුව ගම්පහ ආදී ප්‍රදේශවලට කලක් තිස්සේ මත් කුඩු බෙදා හැර ඇති බව පරීක්ෂණ වලදී අනාවරණය වී ඇත.\n\nඅත්අඩංගුවට ගත් සැකකරු අත්තනගල්ල මහේස්ත්‍රාත් අධිකරණයට ඉදිරිපත් කිරීමට නියමිතය.\n\n\n\nකොටදෙනියාව සමුහ – එම්. පුෂ්පකුමාර වේයන්ගොඩ විශේෂ",
       "URL": "https://www.dinamina.lk/2023/08/29/provincial-news/17817/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%85%e0%b6%ab-%e0%b6%b1%e0%b7%9c%e0%b6%ad%e0%b6%9a%e0%b7%8f-%e0%b6%b4%e0%b6%bd%e0%b7%8f%e0%b6%ba%e0%b7%8f%e0%b6%b8%e0%b6%a7-%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/71/"
}