{
       "Source": "dinamina",
       "Timestamp": "August 14, 2023 12:22 am",
       "Headline": "කුරුණෑගල පාසල් සිසුවියන් දෙදෙනා නිල ඇඳුම් ගලවා කොටට ඇඳගෙන FB පෙම්වතුන් බලන්න ඇවිත්",
       "News Content": "\n\nපාසල් යන බව පවසා නිවසින් පිටත්ව පාසල් නොගොස් පාසල් නිල ඇඳුම් සඟවා මුහුණු පොතෙන් පමණක් හඳුනාගෙන සිටි තම පෙම්වතුන් හමුවීම සඳහා කුරුණෑගල නගරයට පැමිණ සිටි දහසය හැවිරිදි ළාබාල පාසල් සිසුවියන් දෙදෙනෙකු පොලිස් බාරයට ගෙන දෙමාපියන්ට බාර දුන් බව කුරුණෑගල මූලස්ථාන පොලීසිය පවසයි.\nකුරුණෑගල මූලස්ථාන පොලීසියේ නිලධාරීන් විසින් දෛනිකව කුරුණෑගල වැව රවුමේ සිදු කරනු ලබන සෝදිසියකදී මෙම ළාබාල සිසුවියන් දෙදෙනාව ඔවුන්ගේ ⁣මුහුණු පොතේ පෙම්වතුන් සමඟ හමුවී තිබේ.\nමෙයින් එක් සිසුවියක් ගල්ගමුව ඇහැටුවැව ප්‍රදේශයේ වන අතර අනෙක් සිසුවිය පොල්ගහවෙල පදිංචිකාරියකි.මොවුන් දෙදෙනාම මුහුණු පොතෙන් හඳුනාගත් 17 හැවිරිදි සහ 19 හැවිරිදි ළාබාල තරුණයන් දෙදෙනෙකු සමඟ පෙම් සබඳතාවන් පවත්වාගෙන ගොස් තිබූ අතර පළමුවරට එකිනෙකා සියැසින් දැක හඳුනාගැනීම සඳහා මෙලෙස කුරුණෑගලට පැමිණ ඇති බව ප්‍රශ්න කිරීම් වලදී අනාවරණය වී තිබේ.\nඇහැටුවැව පදිංචි සිසුවිය ගල්ගමුව ප්‍රධාන පෙළේ පාසලක අධ්‍යාපනය ලබන අතර පොල්ගහවෙල සිසුවිය පොල්ගහවෙල ප්‍රදේශයේ ප්‍රධාන පාසලක අධ්‍යාපනය ලබමින් සිටී. මොවුන් දෙදෙනාම එදින පාසල් යන බව දෙමාපියන්ට පවසා නිවෙස් වලින් පිටව ගොස් අතරමඟදී පාසල් නිල ඇඳුම් ගලවා වෙනත් ඇඳුමකින් සැරසී තම පෙම්වතුන් හමුවීම සඳහා කුරුණෑගලට පැමිණ ඇති බව පොලීසිය කියයි.\nකුරුණෑගල වැව රවුමේ ගමන් කරන මහජනතාව අසීරුතාවට පත් වන ආකාරයට ඉතාම අශෝභන ආකාරයට හැසිරෙන පෙම්වතුන් පිළිබඳව ලැබෙන පැමිණිලි පිළිබඳව සොයා බැලීම සඳහා වයඹ පළාත බාර ජ්‍යෙෂ්ඨ නියෝජ්‍ය පොලිස්පති කිත්සිරි ජයලත් මහතාගේ උපදෙස් අනුව කුරුණෑගල මූලස්ථාන ප්‍රධාන පොලිස් පරීක්ෂක ධම්ම චන්නක කොබ්බෑවල මහතාගේ මෙහෙයවීමෙන් රාජකාරියෙහි යොදවා සිටි පොලිස් නිලධාරීන් පිරිසක් ඉතාම ළාබාල පෙනුමකින් සිටි පාසල් සිසුවියන් දෙදෙනා දැක ඔවුන්ගෙන් කළ ප්‍රශ්න කිරීම් වලදී මෙම තොරතුරු අනාවරණය වී තිබේ. සිසුවියන් දෙදෙනාගේ පාසල් නිල ඇඳුම් ඔවුන්ගේ පාසල් බෑග් තුළ දමා තිබියදී පොලීසියට හමුවී තිබේ.\nගල්ගමුව සිසුවිගේ මුහුණු පොතේ පෙම්වතා හොරණ පදිංචිකරුවෙකු වන අතර පොල්ගහවෙල සිසුවියගේ පෙම්වතා මොණරාගල ප්‍රදේශයේ පදිංචිකරුවෙකි. ඔහු මොණරාගල සිට දිගු දුරක් ගෙවාගෙන යතුරු පැදියකින් තමන් මුහුණු පොතෙන් පමණක් හඳුනාගෙන සිටින පෙම්වතිය දැක බලා ගැනීම සඳහා කුරුණෑගලට පැමිණීම විශේෂත්වයකි. තරුණයන් දෙදෙනාම ස්ථිර රැකියාවක් නොකරන අය බවද පොලීසිය පවසයි.\nකුරුණෑගල අතිරේක පුෂ්පකුමාර ජයරත්න",
       "URL": "https://www.dinamina.lk/2023/08/14/provincial-news/13702/%e0%b6%9a%e0%b7%94%e0%b6%bb%e0%b7%94%e0%b6%ab%e0%b7%91%e0%b6%9c%e0%b6%bd-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba%e0%b6%b1%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/98/"
}