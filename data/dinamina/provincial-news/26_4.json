{
       "Source": "dinamina",
       "Timestamp": "September 29, 2023 1:00 am",
       "Headline": "කිලිනොච්චියේ සුද්දකුගේ නි‍ෙවසකට බෝම්බ ගහලා ප්‍රහාරයට 20ක් ඇවිත්",
       "News Content": "කිළිනොච්චිය තිරුවයිආරු ප්‍රදේශයේ විදේශිකයකුට අයත් නිවසකට පෙට්‍රල් බෝම්බ ප්‍රහාරයක් එල්ල කොට නිවසේ සිටි පිරිස සියුම් ආයුධවලින් කපා දැමීම නිසා පස් දෙනෙකු තුවාල ලබා 27 දා කිළිනොච්චිය රෝහලට ඇතුළත් කොට තිබේ.\n\nමෙම ප්‍රහාරය එල්ල වී ඇත්තේ ලන්ඩනයේ පදිංචිව සිටින දෙමළ ජාතිකයෙකුගේ නිවසකට වන අතර මීට දින කීපයකට ඉහතදී එම නිවසට ලන්ඩනයේ විදේශිකයන් කීප දෙනෙකු ද පැමිණ සිට තිබේ.\n\nඔවුන් මේ වන විට කිළිනොච්චියෙන් පිටව ගොස් ඇතත් ප්‍රහාරය එල්ල කළ පිරිස ඒ බව නොදැන ප්‍රහාරය එල්ල කළ බවට සැකයක් පවතී.\n\nවිදේශිකයෙකුද මෙම ප්‍රහාරයට ලක්ව තුවාල ලබා ඇති අතර ඔහු බෙල්ජියමේ සිට නිවාඩුවක් ගත කිරීමට ශ්‍රී ලංකාවට පැමිණ සිටියදී ලන්ඩනයේ පිරිස සමග ඇති වූ හිතවත්කම් මත කිළිනොච්චියට පැමිණි අයෙකි.\n\nමෙම ප්‍රහාරය එල්ල වීම සඳහා ප්‍රධාන හේතු තුනක් ඇති බව පැවසූ කිළිනොච්චිය පොලීසියේ නිලධාරීන් ඉන් එකක් වන්නේ කිළිනොච්චියේ ජනතාව විදේශවලට යවන බව කියා විශාල මුදල් වංචාවක් මෙම නිවසේ සිටි පිරිසක් විසින් සිදු කොට ඇති අතර ඊට උරණ වූ පිරිසක් මෙම ප්‍රහාරය එල්ල කරන්නට ඇතැයි යන්න පළමු කාරණයයි.\n\nදෙවනි කාරණය වන්නේ ඉතා විශාල මුදලක් මෙම නිවසේ සිටි පිරිස අතර ගැවසෙන බවට ලැබී ඇති ආරංචිය මත එම මුදල් කොල්ල කෑමේ අරමුණින් එම ප්‍රහාරය එල්ල කරන්නට ඇති බව දෙවන විශ්වාසයයි.\n\nමහා පරිමාණයෙන් කිළිනොච්චියේ සිදු වන වැලි ජාවාරමක් මත ඇති වූ ප්‍රශ්නයක් මෙම ප්‍රහාරයට හේතුව විය හැකි බවට තුන් වන මතයක් ද පවතී.\nමෙම ප්‍රහාරය සඳහා විසි දෙනෙකුගෙන් පමණ සමන්විත කණ්ඩායමක් පැමිණි බවට පොලීසියට තොරතුරු ලැබී ඇති අතර පොලීසිය ප්‍රදේශයේ සී.සී.ටී.වී. කැමරා පද්ධති පරීක්ෂා කිරීම පිණිස අධිකරණ නියෝගයක් ලබා ගෙන තිබේ.\n\nකෙසේ වෙතත් මෙම ප්‍රහාරයට සම්බන්ධ කිසිවෙකුත් මෙතෙක් අත් අඩංගුවට ගැනීමට කිළිනොච්චියේ ආරක්ෂක අංශ වලට නොහැකි වී තිබේ. සිද්ධිය සම්බන්ධයෙන් කිළිනොච්චිය පොලීසිය පරීක්ෂණ පවත්වා ගෙන යයි.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/09/29/provincial-news/26302/%e0%b6%9a%e0%b7%92%e0%b6%bd%e0%b7%92%e0%b6%b1%e0%b7%9c%e0%b6%a0%e0%b7%8a%e0%b6%a0%e0%b7%92%e0%b6%ba%e0%b7%9a-%e0%b7%83%e0%b7%94%e0%b6%af%e0%b7%8a%e0%b6%af%e0%b6%9a%e0%b7%94%e0%b6%9c%e0%b7%9a-%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/26/"
}