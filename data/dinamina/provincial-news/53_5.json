{
       "Source": "dinamina",
       "Timestamp": "September 12, 2023 3:52 am",
       "Headline": "වීරක්කොඩිචෝල රක්ෂිතයේත්  තබ්බෝවේත් අලි ගම් ඇතුළේ  වන ජීවියට කිව්වත් විසඳුමක් නෑ  ගම්වැසියන්ගෙන් චෝදනා",
       "News Content": "මේ දිනවල පවතින අධික නියඟයත් සමඟ වීරක්කොඩිචෝල රක්ෂිතය සහ තබ්බෝව අභය භූමියේ සිට වන අලි රංචු සවස් කාලය වන විට ගම්මාන වෙත පැමිණීමෙන් විශාල වගා හානි සිදුකරන බවට ගොවි ජනතාව වනජීවි නිලධාරීන්ට තරයේ චෝදනා කරති.\n\nමෙසේ පැමිණෙන වන අලි රංචු වශයෙන් මයිලන්කුලම, ප්‍රදීපාගම, අම්බලන්පාර, තේවනුවර, පාවට්ටාමඩුව, නෙලීවැව, මහකෝන්වැව, තබ්බෝව ආදී ගම්මාන තුළ රැඳී සිටිමින් පොල්, කෙසෙල්, කොස්, අඹ, මෙන්ම කුඹුරු ද මුළුමනින්ම විනාශයට ලක් කරන බව ගම්වැසියෝ පවසති.\n\nදිනකට අලි විසි පහක් තිහක් අතර ප්‍රමාණයක් පැමිණෙන බව සඳහන්ය. මෙසේ වන අලි ගම් වැදීමට ප්‍රධාන හේතුව ලෙස ගොවි ජනතාව පෙන්වා දෙන්නේ රජය විසින් ඉදිකර ඇති විදුලි අලි වැට සක්‍රීය තත්ත්වයේ නොතිබීමත්, එකී වැට වන අලින්ට පහසුවෙන් කඩා දැමීමට හැකි අයුරින් ඉදිකර තිබීම වැනි කරුණු සේම වන සංරක්ෂණ හා වනජීවි නිලධාරීන්ට රිසිසේ ගම්මාන මැදිකරමින් රක්ෂිත නාම පුවරු සවිකරමින් එකී කොටස් රක්ෂිත බව පවසා ජනතාවට බාධා එල්ල කර තහංචි පැනවීම ආදී කරුණු ද මෙයට බලපාන බවයි.\n\nමෙසේ සවස් කාලයේ ගම්මන වෙත ඇදෙන වල් අලි දැනට පොල් ගස් 1000ට ආසන්න ප්‍රමාණයක් මුළුමනින්ම විනාශයට ලක් කර තිබේ. එපමණක් ද නොව කුඹුරු අක්කර 300ක් පමණ විනාශ කර තිබේ. රාත්‍රි කාලයේ නිදිවරමින් කුඹුරුවල ඉදිකර ඇති පැල්පත් තුළ කාලය ගත කරමින් කුඹුරු රකිද්දී නිවෙසේ සිටුවා ඇති පොල් ගස්, කොස් ගස්, අඹ ගස් ආදිය විනාශ කර දමන බවට ඔවුන් මැසිවිලි නඟති. දිනෙන් දින එන්න එන්නම උග්‍ර වන මේ අලි මිනිස් ගැටුමට තිරසර විසඳුම් ලබා දීම වෙනුවට රාජ්‍ය පාරිපාලනය හා දේශපාලනය විසින් පැලැස්තර විසඳුම් දෙනතාක් විසඳුමක් පේන තෙක් මානයක නැතැයි ජනතාව පවසති.\n\nකෙසේ නමුත් මේ වන විට ජීවිත හානි මෙන්ම දේපලහානි සිදුවී තිබුණ ද මේ ආකාරයෙන් නිරන්තරයෙන්ම වන අලි ගම්වැදීම සිදුවන්නේ නම් නුදුරේදී අලි මිනිස් ගැටුම එන්න එන්නම උග්‍ර අතට පත්වනවා නිසැකය.\n\nමේ සම්බන්ධයෙන් අප කළ විමසීමකදී වනාතවිල්ලුව ප්‍රාදේශීය සභාවේ හිටපු සභාපති ඩග්ලස් ඉන්ධික සේනාධීර මහතා පවසා සිටියේ මෙවැන්නකි.\n\nÒඅපි ජීවත් වෙන ගම්මානයේ විශාල වැව් ප්‍රමාණයක් තියෙනවා. ඒ වැව් ගත්තාම ගොඩක් පිහිටලා තියෙන්නෙ වීරක්කොඩිචෝල හා තබ්බෝව අභය භූමිය කියන රක්ෂිත ඇතුළෙ හැබැයි එකකවත් වතුර නෑ එක්කො කඩාගෙන ගිහිල්ලා නැත්නම් හිඳිලා. එතකොට අලියෙකුට කන්න ඔය කියන රක්ෂිත ඇතුළෙ කිසිම දෙයක් නෑ සේරම වේළිලා කරවෙලා ගිහිල්ලා. එව්වා පැත්තක තියෙද්දි මේ ගම ඇතුළෙන් වන ජීවී දෙපාර්තමේන්තුවයි, වන සංරක්ෂණ දෙපාර්තමේන්තුවයි එකතු වෙලා කණු දාලා මායිම් ගල් දාලා වෙන් කරලා. එව්වා අද රක්ෂිත කරලා. ගේ තියෙන්නෙ ගමේ වැසිකිළිය තියෙන්නෙ රක්ෂිතය අතුළෙ. මේවා මිනිස්සු පාරම්පරිකව හේන් කරපු බලපත්‍ර තියෙන ඉඩම්. අද මේ ගම්මානවලට හානි කරලා මිනිස්සුන්ට කන්න බොන්න නැති කරලා. සත්තුත් අසරණ කරලා. මේ පාර වන අලියෙක් ගහලා මිනිහෙක් මැරුණොත් එක්කො දිසාපතිගේ කාර්යාලයේ ඉදිරිපිටට ගෙනියනවා. එහෙම නැත්නම් වනජීවි එකට ගෙනියනවා. මිනිස්සුන්ට රැයක් දවාලක් නෑ. ඇස් දෙකට නින්දක් නෑ. බඩට කෑමක් නෑ. මේක හරිම කරදරයක් වෙලා.\n\nවනාතවිල්ලුව සමූහ කේ. ප්‍රියංකර කළුපහන",
       "URL": "https://www.dinamina.lk/2023/09/12/provincial-news/21292/%e0%b7%80%e0%b7%93%e0%b6%bb%e0%b6%9a%e0%b7%8a%e0%b6%9a%e0%b7%9c%e0%b6%a9%e0%b7%92%e0%b6%a0%e0%b7%9d%e0%b6%bd-%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ba%e0%b7%9a%e0%b6%ad%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/53/"
}