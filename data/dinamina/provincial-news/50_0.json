{
       "Source": "dinamina",
       "Timestamp": "September 14, 2023 2:38 am",
       "Headline": "බිරිය ළඟ පිට අයකුගේ ෆොටෝ  සැමියාගෙන් මන්නා පිහි ප්‍රහාරයක්",
       "News Content": "නැන්දම්මාටත් තුවාල\n\nමාමණ්ඩියගේ ඇඟිලි දෙකක් වෙන් වෙන්නම කපලා\n\nවෙනත් පුද්ගලයකුගේ ඡායාරූප කීපයක් බිරිය සන්තකයේ තිබී හමුවීමෙන් අනතුරුව කෝප වූ සැමියා බිරියට නැන්දම්මාට සහ මාමණ්ඩියට මන්නයකින් පහර දී තුවාල සිදුකර ඇතැයි පාණදුර දකුණ පොලිසිය පවසයි.\n\nසිද්ධියෙන් තුවාල ලබා ඇත්තේ පාණදුර සොයිසා පාරේ නිවසක පදිංචි වයස අවුරුදු 40, 67 හා 72 වයස්වල දියණිය, මව හා පියාය.\n\nසිද්ධියෙන් අනතුරුව සැකකරු මන්නය සමඟ පොලිසියට භාර වී ඇත.\n\nතුවාල ලද 40 හැවිරිදි කාන්තාව සැකකරුට වෙනස්කම් සිදුකර ඇති අතර, ඔහු ඒ සම්බන්ධයෙන් අවධානයෙන් සිටීමේදී මෙම ඡායාරූප දැක තිබූ බව පොලිසියට ප්‍රකාශ කර ඇත.\n\nපහරකෑමට ලක්වූ තිදෙනා පාණදුර මූලික රෝහලේ හදිසි ප්‍රතිකාර ඒකකයට ඇතුළත් කර ඇති බවත්, සැකකරුගේ බිරියගේ හිසට, නැන්දම්මාගේ වම් කම්මුලට තුවාල සිදුවී ඇති බවත් පිරිමි පුද්ගලයාගේ වම් අතෙහි ඇඟිලි දෙකක් වෙන් වෙන්නම එල්ලා හැළෙන මට්ටමට කපා ඇති බවත් රෝහල් ප්‍රකාශකයෙක් පැවසීය.\n\nඔවුන් පාණදුර ප්‍රදේශයේ ව්‍යාපාරික පවුලක් බවත් පිරිමි පුද්ගලයා ඇඟලුම් කර්මාන්ත ශාලාවක හිමිකරුවෙකු බවත් සඳහන් වේ.\n\nඔවුන්ගේ තත්ත්වය එතරම් බරපතළ නැතැයි එම ප්‍රකාශකයා වැඩිදුරටත් පැවසීය.\n\nසැකකරු පාණදුර මහේස්ත්‍රාත් අධිකරණය වෙත ඉදිරිපත් කිරීමට නියමිතය. පාණදුර දකුණ මූලස්ථාන ප්‍රධාන පොලිස් පරීක්ෂක උපුල් ප්‍රියංකර මහතාගේ උපදෙස් මත පරීක්ෂණ පවත්වයි.\n\nබණ්ඩාරගම – බිමල් ජයසිංහ පොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/09/14/provincial-news/22007/%e0%b6%b6%e0%b7%92%e0%b6%bb%e0%b7%92%e0%b6%ba-%e0%b7%85%e0%b6%9f-%e0%b6%b4%e0%b7%92%e0%b6%a7-%e0%b6%85%e0%b6%ba%e0%b6%9a%e0%b7%94%e0%b6%9c%e0%b7%9a-%e0%b7%86%e0%b7%9c%e0%b6%a7%e0%b7%9d-%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/50/"
}