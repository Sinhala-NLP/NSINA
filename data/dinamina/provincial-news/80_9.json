{
       "Source": "dinamina",
       "Timestamp": "August 22, 2023 2:32 am",
       "Headline": "මලෛයගම් 200 උත්සවශ්‍රීෙයන් සැමරේ",
       "News Content": "වතු දමිළ ප්‍රජාව මෙරටට පැමිණ වසර 200ක් (1823-2023) සපිරීම නිමිති කොටගෙන සංවිධානය කරන ලද මලෛයගම් උත්සවය 20 වැනි දින දෙනියාය සෙන් මැතිව්ස් පාසල් පරිශ්‍රයේදී දකුණු පළාත් ආණ්ඩුකාරවර ආචාර්ය විලී ඩබ්ලිව්. ගමගේ මහතාගේ සහ අති උතුම් රේමන්ඩ් වික්‍රමසිංහ රදගුරු හිමිපාණන් වහන්සේගේ ප්‍රධානත්වයෙන් පැවැත්විණි.\n\n“මලෛයගම් 200 “ සමරනු වස් දෙනියාය සෙන් මැතිව්ස් විද්‍යාලයේ පංති කාමර දෙකක ගොඩනැඟිල්ලක් ඉදිකිරීම වෙනුවෙන් මුල්ගල් තැබීම ආණ්ඩුකාරවරයා , රදගුරු හිමිපාණන් වහන්සේ, හම්බන්තොට ඉන්දියානු නියෝජ්‍ය කොන්සියුලර් ජනරාල් රත්නමාලා මහත්මියගේ ප්‍රධානත්වයෙන් සිදුකෙරිණ. වතු දමිළ ජනතාවගේ අධ්‍යාපනය අ.පො.ස (සා.පෙළ, උ.පෙළ හා උසස් අධ්‍යාපනය) හදාරණ දරුවන් වෙනුවෙන් දකුණු පළාත තුළ ක්‍රියාත්මක ශිෂ්‍යත්ව 200ක් ලබා දීමේ වැඩසටහන යටතේ යම් ප්‍රතිශතයක් දමිළ දරුවන් වෙනුවෙන් වෙන් කිරීමටත්, සහෝදර වතු දමිළ ජනතාවගේ ප්‍රශ්න ගැටලු සාකච්ඡා කිරීමට සහ එකී ගැටළු විසඳා ගැනීමට සිවිල් සංවිධාන නියෝජිතයන් සමඟ සාකච්ඡාවකට පැමිණෙන ලෙස ආණ්ඩුකාරවරයා පැවැසීය.\n\nදකුණු පළාත් කතෝලික සභාවේ සමාජ, ආර්ථික හා සංවර්ධන හස්තය වන කරිටාස් සෙඩ් ගෝල් ආයතනය හා වතු සමාජ සංවර්ධන ආයතනය වන කොඩෙසෙප් ආයතනය සහ සිවිල් සංවිධාන එකමුතුව විසින් මෙම වැඩසටහන සංවිධානය කර තිබුණි.\n\nමෙම අවස්ථාව සඳහා ප්‍රදේශයේ මහා සංඝරත්නය , අති උතුම් රේමන්ඩ් වික්‍රමසිංහ රදගුරු හිමිපාණන් වහන්සේ ප්‍රමුඛ කතෝලික පියතුමන්ලා, කන්‍යා සොහොයුරියන්, හින්දු ආගමික කුරුක්කල්තුමන්ලා, ඉස්ලාම් ආගමික මව්ලවිතුමන්ලා, හම්බන්තොට ඉන්දියානු නියෝජ්‍ය කොන්සියුලර් ජනරාල් රත්නමාලා මහත්මිය, කොටපොල ප්‍රාදේශීය ලේකම්, අවට පාසල්වල විදුහල්පතිවරුන්, දෙනියාය පොලිස් ස්ථානාධිපතිවරයා, සිවිල් සංවිධාන නියෝජිතයන්, වතු දමිළ ජනතාව, පාසල් දරුවන්, සහභාගී වී සිටියහ.\nවිජිත සල්ගාදු – අකුරැස්ස මධ්‍යම විශේෂ",
       "URL": "https://www.dinamina.lk/2023/08/22/provincial-news/16052/%e0%b6%b8%e0%b6%bd%e0%b7%9b%e0%b6%ba%e0%b6%9c%e0%b6%b8%e0%b7%8a-200-%e0%b6%8b%e0%b6%ad%e0%b7%8a%e0%b7%83%e0%b7%80%e0%b7%81%e0%b7%8a%e0%b6%bb%e0%b7%93%e0%b7%99%e0%b6%ba%e0%b6%b1%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/80/"
}