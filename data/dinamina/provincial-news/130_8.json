{
       "Source": "dinamina",
       "Timestamp": "July 14, 2023 1:00 am",
       "Headline": "යතුරුපැදි අමතර කොටස් හොරු වසර දෙකකට පසු අත්අඩංගුවට",
       "News Content": "මීට වසර දෙකකට පමණ ඉහත දී මහරගම විජයරාම ප්‍රදේශයේ යතුරුපැදි අමතර කොටස් අලෙවි මධ්‍යස්ථානයකින් රුපියල් ලක්ෂයකට අධික වටිනා අමතර කොටස් සොරාගත් දෙදෙනෙක් අත්අඩංගුවට ගත් බව බස්නාහිර පළාත් දකුණු දිසාව අපරාධ කොට්ඨාසය කියයි.\n\nසැකකරුවන් එම ව්‍යාපාරික ස්ථානයේන් සොරා ගෙන තිබූ අමතර කොටස් ද පොලිසිය මඟින් සොයාගෙන ඇත.\n\nව්‍යාපාරික ස්ථානයේ හිමිකරු දන්නා හඳුනන පුද්ගලයෙකු තවත් පුද්ගලයකු සමඟ ත්‍රිරෝද රථයකින් පැමිණ දන්නා හඳුනන පුද්ගලයා ව්‍යාපාරිකයා සමඟ ව්‍යාපාරික ස්ථානයේ පිටුපස ප්‍රදේශ කතාබහ කරමින් සිටියදී අනෙක් සැකකරු විසින් අවස්ථා කිහිපයකදී යතුරුපැදි අමතර කොටස් සොරා ගෙන තිබූ බව පොලිස් විමර්ශනවලදී අනාවරණය වී තිබිණි.\n\nඑම අපරාධය සම්බන්ධයෙන් මහරගම පොලිසියට ලද පැමිණිල්ලක් අනුව සිදු කළ විමර්ශනවලදී සැකකරුවන් දෙදෙනා ගල්කිස්ස බඩෝවිට සහ බොරලැස්ගමුව ප්‍රදේශවල දී අත්අඩංගුවට ගෙන සිදු කරන ලද ප්‍රශ්න කිරීමේදී සොරා ගන්නා ලද දේපළ හෝමාගම පංචිකාවත්ත ආදී ප්‍රදේශවලට විකුණා තිබියදී සොයාගත් බව පොලිසිය කියයි.\n\nසැකකරුවන් දෙදෙනා නුගේගොඩ මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nබස්නාහිර පළාත් දකුණු දිසාව අපරාධ කොට්ඨාසයේ අධ්‍යක්ෂ ජ්‍යෙෂ්ඨ පොලිස් අධිකාරී ලලිත් අබේසේකර ස්ථානාධිපති පොලිස් පරීක්ෂක සුමිත් ජයසිංහ මහත්වරුන්ගේ උපදෙස් මත පොලිස් පරීක්ෂක වැලිවත්ත මහතාගේ මෙහෙයවීමෙන් පොලිස් සැරයන්වරුන් වන 38723 රංජිත්, 60161 වසන්ත, 61249 ලන්කා, 73067 අනුරාද, පොලිස් කොස්තාපල්වරුන් වන 104870 විජේරත්න, 104607 සෙනෙවිරත්න, 104727 රණසිංහ, 104701 ජයතිලක මහත්වරු පරීක්ෂණ පවත්වති.",
       "URL": "https://www.dinamina.lk/2023/07/14/provincial-news/6430/%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92-%e0%b6%85%e0%b6%b8%e0%b6%ad%e0%b6%bb-%e0%b6%9a%e0%b7%9c%e0%b6%a7%e0%b7%83%e0%b7%8a-%e0%b7%84%e0%b7%9c%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/130/"
}