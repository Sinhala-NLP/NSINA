{
       "Source": "dinamina",
       "Timestamp": "October 4, 2023 1:00 am",
       "Headline": "ගනේතැන්න රාජමහා විහාරයේ බිතු සිතුවම් විනාශමුඛයේ – ක්‍රි.ව. 1765න් පසු ප්‍රතිසංස්කරණය කර නෑ",
       "News Content": "වලගම්බා යුගයට අයත් යැයි සැලකෙන ඌව පරණගම ගනේතැන්න රාජමහා විහාරස්ථානයේ ඇති ඉපැරණි බිතු සිතුවම් නිසි සංරක්ෂණයක් නොමැති වීම නිසා විනාශයට පත්වෙමින් පවතින අතර, එය රැක ගැනීමට පුරාවිද්‍යා දෙපාර්තමේන්තුවේ සහ වගකිවයුතු අයවලුන්ගේ අවධානය යොමු විය යුතු බව එම විහාරස්ථානයේ විහාරාධිපති වත්තේකැලේ සුමනරතන හිමියෝ පැවසූහ.\n\nඋන්වහන්සේ පෙන්වා දෙන්නේ ක්‍රි.පූ. 77 – 103 අතර කාලයේ මෙරට රජ කළ වලගම්බා රජ සමය දක්වා මෙහි ඉතිහාසය දිවයන බවත්, වලගම්බා රජතුමා විසින් මෙම විහාරස්ථානය ඉදිකර ඇති බවට සාක්ෂි පවා ඇති බවත්ය. විහාරස්ථානයේ පිහිටි ඉපැරණි විහාර ගෙය තුළ මහනුවර යුගයේ සිතුවම් කරන ලද අලංකාර හා වටිනා බිතු සිතුවම් රැසක් පවතින අතර, විහාරගෙයි වහලය කැඩී ගොස් වර්ෂා දිනවලදී වැසි ජලය එම බිත්තිවලට වැටීමෙන් එම පෞරාණික බිතු සිතුවම්වල ආලේපන ගැලවී මේ වනවිට ඒවා විකෘතිව ඇති බවත් විහාරාධිපති හිමියෝ කියා සිටියහ.\n\nතවදුරටත් අදහස් පළ කළ උන්වහන්සේ පවසා සිටියේ මෙම සිතුවම් අවසන් වරට ප්‍රතිසංස්කරණය කර ඇත්තේ ක්‍රි.ව. 1765 බවට සාක්ෂි පවතින බවයි. මෙම විහාරස්ථානයේ ඇති ඓතිහාසික බව පිළිබඳව පුරාවිද්‍යා දෙපාර්තමේන්තුවේ නිලධාරීන්ට දැනුම් දුන්නද පවතින මුදල් ප්‍රතිපාදනවල හිඟතාවය හේතුවෙන් ප්‍රතිසංස්කරණ කටයුතු සිදු කිරීමට නොහැකිව ඇති බවත්, ඒ සඳහා අවශ්‍ය මුදල් එම දෙපාර්තමේන්තුවට ලබා දෙන්නේ නම් අවශ්‍ය ප්‍රතිසංස්කරණ කටයුතු සිදු කර දියහැකි බවත් ඔවුන් පැවසූ බව සුමනරතන හිමියෝ කියා සිටියහ. මේ පිළිබඳව අවධානය යොමු කර අනාගත පරපුර වෙනුවෙන් මෙම වටිනා බිතු සිතුවම් සංරක්ෂණය කර තවත් වසර පන්සියයක්වත් ආරක්ෂා කර දීමට අවශ්‍ය උදව් උපකාර ලබා දෙන ලෙස සියලුම ලාංකේය ජනතාවගෙන් ඉල්ලා සිටින බවද උන්වහන්සේ කියා සිටියහ.\n\nබදුල්ල නිශාන්ත අබේගුණවර්ධන",
       "URL": "https://www.dinamina.lk/2023/10/04/provincial-news/27475/%e0%b6%9c%e0%b6%b1%e0%b7%9a%e0%b6%ad%e0%b7%90%e0%b6%b1%e0%b7%8a%e0%b6%b1-%e0%b6%bb%e0%b7%8f%e0%b6%a2%e0%b6%b8%e0%b7%84%e0%b7%8f-%e0%b7%80%e0%b7%92%e0%b7%84%e0%b7%8f%e0%b6%bb%e0%b6%ba%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/20/"
}