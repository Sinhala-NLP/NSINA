{
       "Source": "dinamina",
       "Timestamp": "August 15, 2023 1:34 am",
       "Headline": "වැසූ ගිණුමක චෙක්පතක් දී කිරි ටොෆි තොගයක් මිල‍දී ගෙන සැඟවී සිට මාට්ටු",
       "News Content": "\n\nවැසූ ගිණුමකින් චෙක්පතක් දී රුපියල් ලක්ෂ හයහමාරක කිරි ටොෆි මිලට ගෙන සැඟවී සිටි අයෙකු දීර්ඝ විමර්ශනයකින් පසු අත්අඩංගුවට ගත් බව වාරියපොළ පොලිසිය කියයි.\n\nකිරි ටොෆි නිෂ්පාදනය කරන මහව ප්‍රදේශයේ පිහිටි ආයතනයකට දුරකතන ඇමතුමක් දී රුපියල් හයලක්ෂ හතළිස් හතරදහසක කිරි ටොෆි තොගයක් ඇණවුම් කළ අයෙකු එම කිරි ටොෆි ඇණවුම වාරියපොළ ප්‍රදේශයට ප්‍රවාහනය කර දෙන ලෙස ඉල්ලූ බව පැමිණිලිකරු සිය පැමිණිල්ලේ කියා ඇත.\nදුරකතන සංවාදයේදී පොරොන්දු වූ ආකාරයට කිරි ටොෆි තොගය සඳහා මුදලින් ගෙවිය යුතු වුවත් තමන් වාරියපොළ වේරපොළ ප්‍රදේශයට කිරි ටොෆි තොගය ප්‍රවාහනය කළ පසු ඇණවුම්කරු විසින් චෙක්පතක් ලබාදුන් බව ද පැමිණිලිකරු පොලිසියට කියා ඇත. කෙසේ වෙතත් ඇණවුම්කරු සම්බන්ධයෙන් කිරි ටොෆි නිෂ්පාදකයාට ඇතිවූ සැකය හේතුවෙන් ඔහු ලබාදුන් චෙක්පත බැංකුවට ලබාදීමේදී එය වසා දැමූ ගිණුමක චෙක් පතක් බවට හෙළිවී ඇත. අනතුරුව චෙක්පත ලබාදුන් ඇණවුම්කරු දුරකතනයෙන් සම්බන්ධ කර ගැනීමට ගත් සියලු උත්සාහයන් ව්‍යර්ථ වීම හේතුවෙන් සිද්ධිය සම්බන්ධයෙන් පොලිසියට පැමිණිලි කිරීමට කිරි ටොෆි නිෂ්පාදකයා කටයුතු කර තිබිණ.\n\nපොලිසිය විසින් වංචාකරු පැමිණි බව කියන මෝටර් රථයේ අංකයට අනුව සිදු කරන ලද විමර්ශනවලදී එම රථය බදු පදනම මත ලබාගත් රථයක් බව අනාවරණය වී ඇත. ඒ ඔස්සේ සිදු කරන ලද විමර්ශනවලදී මහනුවර මැණික්හින්න ප්‍රදේශයේ දී වයස අවුරුදු 43ක් වන සැකකරු අත්අඩංගුවට ගැනීමට හැකිවූ බව පොලිසිය කියයි. මෙම පුද්ගලයා මහා පරිමාණ ව්‍යාපාරිකයෙකු ලෙස පෙනී සිටිමින් දීර්ඝ කාලයක සිට මෙවැනි වංචා සිදුකර ගෙන ගොස් ඇති බව පොලිස් පරීක්ෂණවලදී අනාවරණය වී ඇත. සැකකරු ඊයේ (14) දින වාරියපොළ මහේස්ත්‍රාත් අධිකරණයට ඉදිරිපත් කිරීමට නියමිතව තිබිණ.\n\nඑන්. එම්. රවින්ද්‍ර ප්‍රභාත් – වාරියපොළ සමූහ",
       "URL": "https://www.dinamina.lk/2023/08/15/provincial-news/14126/%e0%b7%80%e0%b7%90%e0%b7%83%e0%b7%96-%e0%b6%9c%e0%b7%92%e0%b6%ab%e0%b7%94%e0%b6%b8%e0%b6%9a-%e0%b6%a0%e0%b7%99%e0%b6%9a%e0%b7%8a%e0%b6%b4%e0%b6%ad%e0%b6%9a%e0%b7%8a-%e0%b6%af%e0%b7%93-%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/94/"
}