{
       "Source": "dinamina",
       "Timestamp": "August 10, 2023 1:57 am",
       "Headline": "අනියම් සබඳතාවක් මුල් කරගෙන බොරලැස්ගමුවේ පිහි ඇනුමක්",
       "News Content": "බොරලැස්ගමුව වේරහැර බෝධිරාජ පුර දී පෙරේදා (8) රාත්‍රී ත්‍රිරෝද රථ රියැදුරෙකු තවත් පුද්ගලයකුට පිහියෙන් ඇන ඝාතනය කර ඇතැයි බොරලැස්ගමුව පොලිසිය පවසයි.\nසිද්ධියෙන් ඝාතනයට ලක්ව ඇත්තේ එම ප්‍රදේශයේම පදිංචිව සිටි 43 හැවිරිදි රේන්දගේ සුඩේශ් ප්‍රනාන්දු නමැති තිදරු පියෙකි.\nඝාතනය සිදු කළ සැකකාර ත්‍රිරෝද රථ රියැදුරු පිහියත් සමඟ පොලිසිය විසින් අත්අඩංගුවට ගෙන ඇත.\nඝාතනයට ලක් වූ පුද්ගලයා පෙරේදා (8) රාත්‍රි ඔහු පදිංචි නිවසට මඳක් ඈතින් වූ බෝධිරාජ පුර මාර්ගයේ රැඳී සිට දුරකතන ඇමතුමක් ලබා ගනිමින් සිටියදී සැකකාර ත්‍රිරෝද රථ රියැදුරු එම ස්ථානයට පැමිණ ඇති වූ බහින් බස් වීමකින් අනතුරුව පිහියෙන් ඇන තිබූ බව පොලිස් විමර්ශනවලදී අනාවරණය වී ඇත.\nපිහියෙන් ඇනීමෙන් අනතුරුව නැවතත් සැකකරු ඝාතනයට ලක් වූ පුද්ගලයාගේ පසුපස හඹා යන අයුරු අසල නිවසක සී.සී.ටි.වී. කැමරාවක සටහන් ව තිබූ බව පොලිසිය පවසයි.\nතුවාල ලද පුද්ගලයා ඥාතීන් විසින් කලුබෝවිල රෝහල වෙත ඇතුළත් කිරීමෙන් අනතුරුව පැය දෙකකට පමණ පසු ඔහු මියගොස් ඇතැයි පොලිසිය පවසයි.\nඝාතනයට ලක්වූ පුද්ගලයා සැකකාර පුද්ගලයාගේ බිරිය සමඟ පැවැත්වූ අනියම් සබඳතාවයක් මුල්කරගෙන මෙම ඝාතනය සිදු වී ඇති බවට සැක කරන බව පොලිසිය පවසයි.\n\nබණ්ඩාරගම – බිමල් ජයසිංහ, නුගේගොඩ – සමීර අබේසිංහ, කොට්ටාව – ප්‍රදීප් කුමාර,\nදෙහිවල – ඩී.පී. හේරත්,\nබොරලැස්ගමුව සමූහ",
       "URL": "https://www.dinamina.lk/2023/08/10/provincial-news/12950/%e0%b6%85%e0%b6%b1%e0%b7%92%e0%b6%ba%e0%b6%b8%e0%b7%8a-%e0%b7%83%e0%b6%b6%e0%b6%b3%e0%b6%ad%e0%b7%8f%e0%b7%80%e0%b6%9a%e0%b7%8a-%e0%b6%b8%e0%b7%94%e0%b6%bd%e0%b7%8a-%e0%b6%9a%e0%b6%bb%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/100/"
}