{
       "Source": "dinamina",
       "Timestamp": "August 24, 2023 1:59 am",
       "Headline": "‘Blooming Negombo’ සැණකෙළිය සැප්තැම්බර්  2 හා 3 දෙදින මීගමුව වෙරළ තිරයේදී",
       "News Content": "ජනාධිපති රනිල් වික්‍රමසිංහ මහතාගේ සංකල්පයක් අනුව 2024 වර්ෂයේදී ලක්ෂ 50ක සංචාරකයන් ප්‍රමාණයක් මෙරටට ළඟා කර ගැනීමේ දැවැන්ත උත්සාහය සාර්ථක කර ගැනීම සඳහා බස්නාහිර පළාත් සංචාරක මණ්ඩලය විසින් ÒBlooming NegomboÓ යනුවෙන් සංචාරක සැණකෙළියක් පැවැත්වීමට කටයුතු යොදා ඇත.\n\nබස්නාහිර පළාත් සංචාරක මණ්ඩලයේ සභාපති සුගත් හේවාපතිරණ මහතාගේ මෙහෙයවීමෙන් බස්නාහිර පළාත් සංචාරක මණ්ඩලය, මීගමුව හෝටල් සංගමය හා මීගමුව සංචාරක සංගමය මෙය සංවිධානය කර ඇත.\n\n“මේ සම්බන්ධව මාධ්‍ය දැනුම්වත් කිරීමේ වැඩසටහනක් මීගමුව බ්‍රවුන්ස් බීච්” හී ජෙට්වින් බ්ලූ හෝටලය පිටුපස වෙරළ තීරයෙහි ඉකුත් 22 වැනිදා සවස සභාපතිවරයාගේ මූලිකත්වයෙන් පවත්වන ලදී. මෙහිදී අදහස් දැක්වූ සභාපති සුගත් හේවාපතිරණ මහතා මෙසේ පැවසීය. “කොවිඩ් වසංගත තත්ත්වයෙන් හා පාස්කු ප්‍රහාරයත් සමඟ බිඳ වැටුණු සංචාරක ව්‍යාපාරය කිසියම් පසුබෑමකට පත් වුණා. මීගමුව සංචාරක පුරවරය නැවත වතාවක් කලින් තිබූ තත්ත්වයට එනම් 2018 වර්ෂයට යාමට නම් මිලියන 4.5ක විශාල විදේශ විනිමයක් ළඟා කර ගැනීමට අපි ගමන් කළ යුතුයි. ඒ ඉලක්කය සපුරා ගැනීම උදෙසා සැප්තැම්බර් මස 2 හා 3 දැවැන්ත සැණකෙළියක් මීගමුව වෙරළ තීරයේදී සංවිධානය කොට තිබෙනවා. මෙහිදී දෙස් විදෙස් සංචාරකයන්ගේ විනෝදාස්වාදය උදෙසා විනෝදාත්මක, කලාත්මක සහ සංගීතමය ඉසව් සංවිධානය වන අතර, ඊට සමගාමීව Western Breeze ආහාර ප්‍රදර්ශනය හා සරුංගල් සැණකෙළිය පැවැත්වීමට ද නියමිතය. ප්‍රථම වතාවට වෙරළ තීරය ආශ්‍රිතව මෙවැනි විශාල සංචාරක ආකර්ෂණ සැණකෙළියක් පවත්වනු ලබන අතර, තවත් විවිධ ඉසව් සංවිධානය කොට තිබෙනවා. මේ සඳහා මීගමුව හෝටල් සංගමය, මීගමුව සංචාරක සංගමය හා බස්නාහිර පළාත් සංචාරක මණ්ඩලය සමඟ අත්වැල් බැඳගනිමින් සම සංවිධායක අනුග්‍රහය දක්වනු ලබාදෙනවා. මෙම සරුංගල් සැණකෙළියේ ප්‍රථම ජයග්‍රහකයාට මුදලින් රුපියල් 50,000ක ත්‍යාග මුදලක් ද දෙවැන්නාට රුපියල් 30,000ක ත්‍යාග මුදලක් ද තුන්වැන්නාට රුපියල් 20,000 ත්‍යාග මුදලක් ද මුදලක් ද පිරිනමන අතර, හතරවන සහ පස්වන ස්ථානයන්ට ත්‍යාග මුදල් පිළිවෙළින් රුපියල් 10,000 හා රුපියල් 5000 බැගින් ගෙවීමට තීරණය කර තිබෙන බව සභාපතිවරයා පවසා සිටියේය”.\n\nතවද මෙහි Classic Car Show සංස්කෘතික ප්‍රසංගය, කපිරිඤ්ඤා සංගීතය, මල්වෙඩි සංදර්ශන හා Western Breeze ආහාර ප්‍රදර්ශනය සමඟින් 4X4 Off road Vehicle Show යන අංග පැවැත්වීමට සියල්ල කටයුතු යොදා ඇති අතර, සහභාගිත්වය සම්පූර්ණයෙන් නොමිලේය. සරුංගල් සැණකෙළිය සඳහා අගෝස්තු මස තිස්වැනි දිනට පෙර 0775526775, සහ 0112092688, යන දුරකතන අංක මඟින් සරුංගල් සැණකෙළිය සඳහා අයදුම්පත් යොමු කළ හැක.\n\nකොච්චිකඩේ – ඩී. මිහිඳුකුල",
       "URL": "https://www.dinamina.lk/2023/08/24/provincial-news/16737/blooming-negombo-%e0%b7%83%e0%b7%90%e0%b6%ab%e0%b6%9a%e0%b7%99%e0%b7%85%e0%b7%92%e0%b6%ba-%e0%b7%83%e0%b7%90%e0%b6%b4%e0%b7%8a%e0%b6%ad%e0%b7%90%e0%b6%b8%e0%b7%8a%e0%b6%b6%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/77/"
}