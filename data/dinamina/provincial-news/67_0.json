{
       "Source": "dinamina",
       "Timestamp": "August 31, 2023 1:00 am",
       "Headline": "සතොසට බිත්තර පැමිණීමත් සමඟ දේශීය බිත්තර මිලත් පහළින් පහළට",
       "News Content": "කළුතර දිස්ත්‍රික්කය පුරා ඇති සතොස වෙළෙඳසැල් 24 මඟින් දෛනිකව රුපියල් තිස්පහ බැගින් අලෙවි වන බිත්තර ප්‍රමාණය ඉහළ යෑමත් සමඟ සාමාන්‍ය වෙළෙඳසැල්වල ද මේ වන විට බිත්තර මිල පහත වැටී ඇතැයි පාරිභෝගික ජනතාව කියයි.\n\nරුපියල් හැටක්, හැත්තෑවක් වැනි අධික මිලකට ඉහළ ගොස් තිබූ සාමාන්‍ය වෙළෙඳසැල්වල බිත්තර මිල ආනයනික සතොස බිත්තර අලෙවියත් සමඟ දේශීය වෙළෙඳපොළේ නිෂ්පාදිත බිත්තර ද රුපියල් තිස් පහක් වන මිල ගණන්වලට අඩු වී තිබෙනු දැකගත හැකි විය.\n\nමේ අතර කළුතර දිස්ත්‍රික්කයේ සතොස වෙළෙඳසැල්වලින් දෛනිකව බිත්තර ලක්ෂයකට ආසන්න ප්‍රමාණයක් රුපියල් 35ක් වූ මිල ගණන්වලට අලෙවි වන බැවින් මෙලෙස සාමාන්‍ය වෙළෙඳසැල්වලද බිත්තර මිල අඩුවීමට හේතු වී ඇතැයි සතොස ප්‍රකාශකයකු සඳහන් කළහ.\n\nමේ අතර බිත්තර මිල අඩු වුවත් ඇතැම් ආපණ ශාලාවල බිත්තර යොදා සකසන ආහාරවල මිලෙහි වෙනසක් නැති බව ආපණ ශාලාවලින් බිත්තර කොත්තු, බිත්තර ආප්ප, බිත්තර රොටි වැනි ආහාර මිලදී ගන්නා කාර්යාල සේවක පාරිභෝගික ජනතාව චෝදනා කරයි.\n\nඅලුත්ගම – තුසිත කුමාර ද සිල්වා",
       "URL": "https://www.dinamina.lk/2023/08/31/provincial-news/18411/%e0%b7%83%e0%b6%ad%e0%b7%9c%e0%b7%83%e0%b6%a7-%e0%b6%b6%e0%b7%92%e0%b6%ad%e0%b7%8a%e0%b6%ad%e0%b6%bb-%e0%b6%b4%e0%b7%90%e0%b6%b8%e0%b7%92%e0%b6%ab%e0%b7%93%e0%b6%b8%e0%b6%ad%e0%b7%8a-%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/67/"
}