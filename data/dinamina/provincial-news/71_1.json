{
       "Source": "dinamina",
       "Timestamp": "August 29, 2023 1:30 am",
       "Headline": "අඹගමුව වැල් පාලමේ ගමන අවදානමේ",
       "News Content": "අඹගමුව ප්‍රාදේශීය සභා බල ප්‍රදේශයට අයත් පේරගොල්ල – අරසලෙන මාර්ගයේ කෙහෙල්ගමු ඔය හරහා ඉදිකර තිබෙන වැල් පාලම ඉතාම අබලන් තත්ත්වයක පවතින බැවින් අනතුරුදායක තත්ත්වයකට මුහුණ පාමින් එහි ගමන් කිරීමට සිදුවී තිබෙන බවට එම ගම්වාසීහූ මැසිවිලි නඟති.\n\nදශක 7කට වඩා පැරණි එම පාලම දිගින් මීටර් 60ක් පමණ වන අතර, එය උසින් මීටර් 10ක් පමණ වේ. දැනට කාලයකට ඉහතදී එම ගම්වාසීන් විසින් දිරාපත්ව තිබූ ලෑලි වෙනුවට කිතුල් ලී යොදා එම අබලන් පාලම තාවකාලිකව අලුත්වැඩියා කරගනු ලැබුවත්, එය නැවතත් අබලන් වී තිබේ. ඒ හේතුවෙන් දිනපතා පේරගොල්ල – අරසලෙන මාර්ගයේ ගමන් ගන්නා ගම්වාසීන්හට අවදානම් තත්ත්වයකට මුහුණ පාමින් එම අබලන් පාලමෙන් ගමන් කිරීමට සිදු වී ඇතැයි ඔව්හු පවසති. එබැවින් දැනට කාලයක් තිස්සේ අබලන් තත්ත්වයේ පවතින පේරගොල්ල – අරසලෙන මාර්ගයේ කෙහෙල්ගමු ඔය හරහා තිබෙන වැල් පාලම ප්‍රතිසංස්කරණය කර දීමට පියවර ගන්නා මෙන් ගම්වාසීහු අදාළ වගකිවයුත්තන්ගෙන් ඉල්ලා සිටිති.\n\nගිනිගත්හේන විශේෂ – ජී. ඒ. ගුණසේන",
       "URL": "https://www.dinamina.lk/2023/08/29/provincial-news/17821/%e0%b6%85%e0%b6%b9%e0%b6%9c%e0%b6%b8%e0%b7%94%e0%b7%80-%e0%b7%80%e0%b7%90%e0%b6%bd%e0%b7%8a-%e0%b6%b4%e0%b7%8f%e0%b6%bd%e0%b6%b8%e0%b7%9a-%e0%b6%9c%e0%b6%b8%e0%b6%b1-%e0%b6%85%e0%b7%80%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/71/"
}