{
       "Source": "dinamina",
       "Timestamp": "August 18, 2023 1:00 am",
       "Headline": "ක්‍රිකට් තරගයට ආ සා/පෙළ සිසුවාට උසස් පෙළ සිසුවාගෙන් පිහි පහරක්",
       "News Content": "කරන්දෙණිය මධ්‍ය මහා විද්‍යාලයේ ඊයේ (17) පැවති ක්‍රිකට් තරගයක් නැරඹීමට පැමිණි සිසුවකු තවත් සිසු‍වකුට පිහි පහරක් එල්ල කොට තිබේ. තුවාල ලැබූ සිසුවා රෝහල්ගත කර ඇතැයි කරන්දෙණිය පොලිසිය පවසයි.\n\nමෙසේ තුවාල ලබා ඇත්තේ කරන්දෙණිය මධ්‍ය මහා විද්‍යාලයේ අ.පො.ස. සාමාන්‍ය පෙළ ඉගෙනුම ලබන අංක 79, කටුකනත්ත, කරන්දෙණිය ලිපිනයේ පදිංචි හොරගම්පිට ගමගේ උමේෂ් සත්සර නමැති සිසුවෙකි.\n\nපිහි පහරින් සිසුවාගේ වම් උරහිස තුවාල ලබා ඇති අතර ඔහු දැනට ඇල්පිටිය මූලික රෝහලේ අංක 1 වාට්ටුවේ ප්‍රතිකාර ලබමින් සිටී.\n\nඑම විද්‍යාලයේ වාර්ෂිකව පැවැත්වෙන ක්‍රිකට් තරගය පැවැති අවස්ථාවේ ක්‍රීඩාපිටිය ඉදිරිපස දොරටුව අසලදී මෙම පාසල් සිසුන් දෙදෙනා අතර ගැටුමක් හටගෙන ඇති අතර එම අවස්ථාවේදී විද්‍යාලයේ උසස් පෙළ ඉගෙනුම ලබන සිසුවෙකු විසින් අ.පො.ස. සාමාන්‍ය පෙළ ඉගෙනුම ලබන මෙම සිසුවාට පිහියකින් පහරදී ඇතැයි පොලිස් පරීක්ෂණවලදී හෙළිවී තිබේ.\n\nසිද්ධිය සම්බන්ධයෙන් කරන්දෙණිය මධ්‍ය මහා විද්‍යාලයේ උසස් පෙළ ගණිත අංශයේ ඉගෙනුම ලබන ඌරගස්මංහන්දිය, බෙලිගස්වේල්ල ප්‍රදේශයේ පදිංචි 17 හැවිරිදි පාසල් සිසුවෙකු කරන්දෙණිය පොලිසිය විසින් අත්අඩංගුවට ගෙන ඇත.\n\nසිසුන් පිරිසක් විසින් තවත් සිසුවකුට පාසල තුළ දී පහර දීමේ සිද්ධියක් ඇති වූ අතර පහරකෑමට ලක්වූ සිසුවා විදුහල්පතිවරයා විසින් තම කාර්යාලය වෙත රැගෙන ගොස් ඇත. මේ සිද්ධිය සම්බන්ධයෙන් විදුහල්පතිවරයා විසින් මවුපියන්ද දැනුවත් කර ඇති අතර පහරකෑමට ලක්වූ සිසුවාගේ මව පාසලට එන බව විදුහල්පතිවරයාට දන්වා තිබේ. සවස 1.30 පමණ වන විට මව නොපැමිණි නිසා විදුහල්පතිවරයා විසින්තවත් සිසුවකු සමග විදුහලේ පිටුපස දොරටුවෙන් මෙම සිසුවා පිටත් කර ඇත. පිටුපස දොරටුවෙන් පිටව යන අතරතුර දී නැවත සිසුන් පිරිසක් පැමිණ ඔහුට පහර දීමට පටන් ගෙන ඇත. පිටුපස දොරටුවෙන් පිටුව යාමේදී සිසුන් පෙරකී සිසුවාට පහර දුන් අතර පහර කෑමට ලක් වූ සිසුවා ඔහු අත තිබූ කඩදාසි කපන කුඩා පිහි තලේ කින් ඔහුට පහරදීමට සිසුවාගේ වම් අතට පහරක් එල්ල කර තිබේ.",
       "URL": "https://www.dinamina.lk/2023/08/18/provincial-news/15248/%e0%b6%9a%e0%b7%8a%e0%b6%bb%e0%b7%92%e0%b6%9a%e0%b6%a7%e0%b7%8a-%e0%b6%ad%e0%b6%bb%e0%b6%9c%e0%b6%ba%e0%b6%a7-%e0%b6%86-%e0%b7%83%e0%b7%8f-%e0%b6%b4%e0%b7%99%e0%b7%85-%e0%b7%83%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/85/"
}