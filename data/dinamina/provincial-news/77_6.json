{
       "Source": "dinamina",
       "Timestamp": "August 24, 2023 1:58 am",
       "Headline": "කිඹුලාවල STREET FOOD අලෙවිසල් ඉවතට",
       "News Content": "කිඹුලාවල මංසන්දියේ මේ වන විට පවත්වාගෙන යනු ලබන STREET FOOD අලෙවි සල් දින 14ක් ඇතුළත එම ස්ථානයෙන් ඉවත්කර ගන්නා ලෙස මාර්ග සංවර්ධන අධිකාරිය විසින් කඩහිමියන්ට දැනුම් දී තිබේ.\nමාර්ග සංවර්ධන අධිකාරිය වෙත ලැබී ඇති පැමිණිලි අනුව එම කඩ මාර්ගයේ ගමන් ගන්නා වාහනවලට සහ පදිකයින්ට බාධාවක් වන බවත් එම ස්ථානයේ ඇති සමහර ආහාර අලෙවි සැල් අනාරක්ෂිත ලෙස අනවසරයෙන් තට්ටු දෙකේ කඩ ලෙස ඉදිකර තිබීම හේතුවෙන් මෙම තීරණය ගත් බව මාර්ග සංවර්ධන අධිකාරිය පැවසීය. එහි සිටින කඩහිමියන් සඳහන් කරනුයේ මීට පෙර පෙබරවාරි මස මෙවැනි කඩ ඉවත් කර ගැනීමක් සිදු කිරීමට යාමේදී එම ආයතන විසින් කඩහිමියන් අතර ඇති කර ගත් එකඟතාවය මත අලෙවි සල් පවත්වාගෙන යෑමට ඉඩ ලබා දුන්නද මෙවර යම් ගැටලුවක් පවතින්නේ නම් මාර්ග සංවර්ධන අධිකාරිය හෝ රජයෙන් පනවන සීමාවටක යටත්ව අලෙවි සැල් පවත්වාගෙන යෑමට ඔවුන් සහයෝගය ලබාදෙන බවයි.\nඑම ස්ථානයේ වෙළෙඳ සැල් 36ක් පමණ ඇති අතර, එමඟින් පවුල් 150කට වැඩි පිරිසක් සිය ජීවනෝපාය සරිකර ගන්නා අතර, බොහෝදෙනෙකුගේ එකම ආදායම් මාර්ගයද මෙය වී ඇති බව කඩහිමියෝ පවසති.\nඑම කඩහිමියන් පවසන්නේ නාගරික සංවර්ධන අධිකාරිය මඟින් එම ස්ථානයේ වෙළෙඳාම් කිරීමට නීත්‍යනුකුල ක්‍රමවේදයක් යටතේ සැලසුම් කර තිබියදී මෙලෙස ක්‍රියා කිරීම අසාධාරණ බවත් ඔවුන්ට මෙය හැර වෙනත් ආදායම් මාර්ගයක් නොමැති බැවින් ඔවුන් හට සාධාරණයක් ඉටු කරන ලෙසයි.\nගල්කිස්ස – ෂෙහාන් ජයවර්ධන",
       "URL": "https://www.dinamina.lk/2023/08/24/provincial-news/16735/%e0%b6%9a%e0%b7%92%e0%b6%b9%e0%b7%94%e0%b6%bd%e0%b7%8f%e0%b7%80%e0%b6%bd-street-food-%e0%b6%85%e0%b6%bd%e0%b7%99%e0%b7%80%e0%b7%92%e0%b7%83%e0%b6%bd%e0%b7%8a-%e0%b6%89%e0%b7%80%e0%b6%ad%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/77/"
}