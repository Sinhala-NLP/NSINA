{
       "Source": "dinamina",
       "Timestamp": "August 29, 2023 2:21 am",
       "Headline": "වෙඩි වැදී  අසාධ්‍ය අලියෙක්  පොලොන්නරුවේ  කුණු කන්දක් ළඟ",
       "News Content": "වෙඩි සලකුණු කිහිපයක් සහිතව අසාධ්‍ය තත්ත්වයේ පසුවන වන අලියකු පොලොන්නරුව කුසුම්ගම කුණු බැහැර කරන මධ්‍යස්ථානයට නුදුරින් වැටී සිටින බව පොලොන්නරුව වනජීවී නිලධාරීහු සඳහන් කරති.\n\nමෙම වන අලියාට අවුරුදු හතළිහක් පමණ වන බවත්, අලියාගේ දකුණු කකුලට වෙඩි කිහිපයක් වැදී එම තුවාල පැසවා සැරව ගලන මට්ටමට පත්ව ඇති බැවින් ගිරිතලේ වනජීවී පශු වෛද්‍යවරුන් පැමිණ ප්‍රතිකාර කරමින් සිටින බවත් පොලොන්නරුව අඩවි සහකාර ප්‍රදීප් හෙට්ටිආරච්චි මහතා අප කළ විමසීමකදී සඳහන් කළේය.\n\nකෙසේ වෙතත් ප්‍රදේශවාසීන් සඳහන් කරන්නේ දැඩි අසාධ්‍ය තත්ත්වයෙන් වැටී සිටින වන අලියාට වනජීවී නිලධාරීන් විසින් එක් අවස්ථාවක පමණක් පැමිණ ප්‍රතිකාර කළ බවයි. කෙසේ වෙතත් වැටී අසාධ්‍ය තත්ත්වයේ පසුවන වන අලියා බේරා ගැනීමට ගිරිතලේ පශු වෛද්‍ය නිලධාරීන් දැඩි උත්සාහයක් දරන බවත්, එම අලියාගේ තුවාල තත්ත්වය අනුව ජීවත් කිරීමට බොහෝදුරට නොහැකි වනු ඇති බවද පොලොන්නරුව වනජීවී කාර්යාලයේ අඩවි සහකාර ප්‍රදීප් හෙට්ටිආරච්චි මහතා අප කළ විමසීමකදී පැවසීය.\n\nසිරිපුර – මධුශානි අබේසිංහ",
       "URL": "https://www.dinamina.lk/2023/08/29/provincial-news/17803/%e0%b7%80%e0%b7%99%e0%b6%a9%e0%b7%92-%e0%b7%80%e0%b7%90%e0%b6%af%e0%b7%93-%e0%b6%85%e0%b7%83%e0%b7%8f%e0%b6%b0%e0%b7%8a%e0%b6%ba-%e0%b6%85%e0%b6%bd%e0%b7%92%e0%b6%ba%e0%b7%99%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/70/"
}