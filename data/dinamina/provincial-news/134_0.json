{
       "Source": "dinamina",
       "Timestamp": "July 10, 2023 1:00 am",
       "Headline": "ට්‍රැෆික් එක  අස්සෙන් රිංගන්න ගිය  ලොරියේ හරක්",
       "News Content": "බලපත්‍ර නොමැතිව බට්ටා ලොරි රථයකින් මී ගවයන් දෙදෙනකු ප්‍රවාහනය කළ අයකු පසුගියදා (07) පෙරවරුවේදී නිකවැරටිය කොට්ඨාස රථ වාහන අංශය මඟින් අත්අඩංගුවට ගැනිණි.\n\nනිකවැරටිය කොට්ඨාස බාර ජ්‍යෙෂ්ඨ පොලිස් අධිකාරීවරයාගේ නියෝග මත මහව පොලිස් වසමේ අඹගස්වැව, අමුණුකොලේ ප්‍රදේශයේ මාර්ගයේ රැඳී වාහන පරීක්ෂා කරන අතරවාරයේ වාහන තදබදය අස්සේ රිංගා යෑමට තැත් කළ මෙම රථය පරීක්ෂා කිරීමේ දී ජාවාරම්කරු හසු වූ බව පොලිසිය පැවසීය.\n\nමහව පොලිස් බල ප්‍රදේශයේ සිට අතුරු මාවත් ඔස්සේ මිණුවන්ගැටේ ප්‍රදේශයට බලපත්‍ර නොමැතිව මොවුන් ගවයන් ගෙන යන බවට තොරතුරු අනාවරණය වී තිබේ.\n\nඅත්අඩංගුවට ගත් සැකකරු මහව මහේස්ත්‍රාත් අධිකරණයට ඉදිරිපත් කිරීමට නියමිතව තිබිණි.\n\nපොල්පිතිගම – නන්දන කැලේගම",
       "URL": "https://www.dinamina.lk/2023/07/10/provincial-news/5236/%e0%b6%a7%e0%b7%8a%e0%b6%bb%e0%b7%90%e0%b7%86%e0%b7%92%e0%b6%9a%e0%b7%8a-%e0%b6%91%e0%b6%9a-%e0%b6%85%e0%b7%83%e0%b7%8a%e0%b7%83%e0%b7%99%e0%b6%b1%e0%b7%8a-%e0%b6%bb%e0%b7%92%e0%b6%82/",
       "Category": "provincial-news",
       "Parent URL": "https://www.dinamina.lk/category/provincial-news//page/134/"
}