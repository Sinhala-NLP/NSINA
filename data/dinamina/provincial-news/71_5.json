{
       "Source": "dinamina",
       "Timestamp": "August 29, 2023 1:25 am",
       "Headline": "බලපිටිය රේවත ප්‍රාථමික අංශයේ  බලුමැක්කන් වැලිමැක්කන්  පාසල දින තුනක් වැසේ",
       "News Content": "බලුමැක්කෝ සහ වැලිමැක්කෝ බළපිටිය රේවත ජාතික පාසලේ ප්‍රාථමික අංශය ඊයේ (28) සහ අද (29) දෙදින වසා දමා තිබේ.\n\n‘සියලුම ගුරු භවතුන් වෙත හෙට සහ අනිද්දා දෙදින එනම් 28/29 ප්‍රාථමික අංශ (1-5 ශ්‍රේණි) දරුවන්ට නිවාඩු දෙනු ලැබේ. සියලුම මවුපියන් දැනුවත් කරන්න විදුහල්පති’ යනුවෙන් පෙරේදා (27) වැනිදා වට්ස්අප් මඟින් පාසල් දරුවන් දැනුවත් කර ඇත.\n\nමේ පිළිබඳව බළපිටිය පරිපාලන මහජන සෞඛ්‍ය වෛද්‍ය නිලධාරි සංජීව ද සිල්වා මහතාගෙන් විමසූ විට මෙසේ පවසා සිටියේය.\n\n“පාසල වසා දැමීමට අපේ අනුමැතියක් දීල නැහැ. මීට පෙර බලුමැක්කන්ගේ ප්‍රශ්නයක් තිබුණා. අපි ඒකට බෙහෙත් වර්ග යොදල මැක්කන් මර්දනය කරන්න පියවර ගත්තා. බලු පැටව් වදපු බැල්ලියක් ඉන්නවා. ඒ සතුන් පාසලෙන් එළවනතුරු මේ මැක්කන් මර්දනය කරන්න බැහැ. මැක්කන් මර්දනය කරන්න අපට කරන්න පුළුවන් දේ කළා යැයි ද” පවසා සිටියේය.\n\nමේ පිළිබඳව බළපිටිය රේවත ජාතික පාසලේ විදුහල්පතිනි තමරා කුමාරි මහත්මියගෙන් විමසූ විට ඇය මෙසේ පවසා සිටියේය.\n\n“බලුමැක්කෝ සහ ඇසට නොපෙනෙන තරම් කුඩා වැලිමැක්කෝ සිටි නිසා මහජන සෞඛ්‍ය පරීක්ෂකවරු ලවා අවශ්‍ය බෙහෙත් වර්ග යොදා මර්දනය කළා. දැනට මැක්කෝ විනාශ වෙලා තිබෙන්නේ. වෛද්‍ය උපදෙස් අනුව දැනටත් බෙහෙත් ගහනවා. අයාලේ යන බල්ලෝ නිසයි මැක්කෝ ඇති වී තිබෙන්නේ. මීට පෙරත් ඔය ප්‍රශ්නය ඇවිත් හමුදාව ලවා පවිත්‍ර කළා. බදාදට පෝය තිබෙන නිසා දරුවන්ගේ ආරක්ෂාවට දින තුනක් නිවාඩු ලැබෙන නිසා මේ දින දෙකේ පාසල වැසීමට පියවර ගත්තා” ඇය පවසා සිටියේය.\n\nඅහුන්ගල්ල සමූහ – අනුර යසමිත්\n\nකරන්දෙණිය සමූහ – අනුරාධ ප්‍රියදර්ශන",
       "URL": "https://www.dinamina.lk/2023/08/29/provincial-news/17809/%e0%b6%b6%e0%b6%bd%e0%b6%b4%e0%b7%92%e0%b6%a7%e0%b7%92%e0%b6%ba-%e0%b6%bb%e0%b7%9a%e0%b7%80%e0%b6%ad-%e0%b6%b4%e0%b7%8a%e0%b6%bb%e0%b7%8f%e0%b6%ae%e0%b6%b8%e0%b7%92%e0%b6%9a-%e0%b6%85/",
       "Category": "provincial-news",
       "Parent URL": "https://www.dinamina.lk/category/provincial-news//page/71/"
}