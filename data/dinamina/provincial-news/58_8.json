{
       "Source": "dinamina",
       "Timestamp": "September 7, 2023 2:56 am",
       "Headline": "ගාලු කොටුවේ සංචාරක පොලිසිය කන්ටේනරයක",
       "News Content": "දෙස් විදෙස් සංචාරකයින් සිය දහස් ගණන් පැමිණෙන ලෝක උරුම ගාල්ල කොටුවේ සංචාරක පොලිසිය මේ වනවිට පවත්වාගෙන යන්නේ ගාලු උරුමය පදනමේ ගබඩාවක් විදියට පාවිච්චි කරන කන්ටේනර් පෙට්ටියක් තුළය.මෙහි සංචාරක පොලිසිය ස්ථාපනය කිරීමට සියලුම වගකිවයුතු රාජ්‍ය ආයතන සියලු තීන්දු ගෙන ඇති ගාල්ල කඩවත්සතර ප්‍රාදේශීය ලේකම්වරයාට අයත් ගොඩනැඟිල්ල තවම මේ සඳහා පොලිසියට ලබා දීමට කටයුතු නොකිරීම නිසා ලෝක උරුම ගාලු කොටු පවුරේ සංචාරක සේවාව සම්පූර්ණයෙන්ම අඩාළ වී ඇත.\n\nදිස්ත්‍රික් සම්බන්ධීකරණය කමිටුව, පුරාවිද්‍යා දෙපාර්තමේන්තුව, නාගරික සංවර්ධන අධිකාරිය එකී ගොඩනැඟිල්ල පොලිසියට ලබා දීමට තීන්දු කර තිබුණත් මෙතෙක් ලබා නොදීමට ප්‍රාදේශිය ලේකම්වරයා කටයුතු නොකිරීම නිසා මෙම ගැටලුව හටගෙන ඇත.\n\nමේ වනවිට මෙම නිවෙසෙහි ගොඩනැඟිලි දෙපාර්තමේන්තු‍ෙවහි එක් පුද්ගලයකු පදිංචි වී ඇති අතර ඔහුට විකල්ප නිවසක් ලබාදීමට දිසාපතිවරයා එකඟවී ඇති අතර ගොඩනැඟිලි දෙපාර්තමේන්තුව සතුව නිල නිවාස ද ඇති බව ගාලු උරුමය පදනම පෙන්වා දෙයි.\n\nමේ පිළිබඳව සංචාරක පොලිස් ඒකකය පවසා සිටිනුයේ නිලධාරින් පස්හය දෙනකු හා පුටු මේස තියාගෙන කුඩා කන්ටේනරයක් ඇතුලත රාජකාරි කිරීම කිසිසේත් කළ නොහැකි බවත්, හිරු රැස් වැටෙනවිට අපි ක්ලාන්ත තත්ත්වයට සමහරුන් පවා පත්වන තත්ත්වයකට පත්ව ඇති බවයි.\nඉදිරි දින කිහිපය තුළ සංචාරක සමය ඇරැඹෙන බවත් මේ තත්ත්වය වඩාත් බරපතළ වන බවත්ය.\n\nමේ සම්බන්ධයෙන් අවසන් වූ ගාල්ල දිස්ත්‍රික් සම්බන්ධීකරණ කමිටුවේදී දැඩි ලෙස විවාදයට ලක් වූ අතර ප්‍රාදේශීය ලේකම්වරයා පවසා සිටියේ ඉදිරියේ දී මේ ගැන සාකච්ඡාවක් පවත්වන බවය.\n\nඑහිදී සම්බන්ධීකරණ කමිටුව වහාම මෙම නිවස සංචාරක පොලිසිය වෙත ලබා දෙන ලෙසට බලකර පවසා සිටියේය.\nගාල්ල දිසා සමූහ – නන්දසිරි වැලිගමගේ",
       "URL": "https://www.dinamina.lk/2023/09/07/provincial-news/20138/%e0%b6%9c%e0%b7%8f%e0%b6%bd%e0%b7%94-%e0%b6%9a%e0%b7%9c%e0%b6%a7%e0%b7%94%e0%b7%80%e0%b7%9a-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a-%e0%b6%b4%e0%b7%9c%e0%b6%bd%e0%b7%92%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/58/"
}