{
       "Source": "dinamina",
       "Timestamp": "August 9, 2023 1:00 am",
       "Headline": "මවක හා දරු දෙදෙනා පැහැරගත් දෙදෙනා ගැලනිගමදී අල්ලයි",
       "News Content": "37 හැවිරිදි කාන්තාවක සහ ඇයගේ වයස අවුරුදු 7 හා 15 දරු දෙදෙනා පැහැරගෙන යමින් සිටි පුද්ගලයන් දෙදෙනකු දක්ෂිණ අධිවේගී ගැලනිගම මාතර දෙසට ඇතුල්වීමේ දොරටුව අසල රාජකාරියේ යෙදී සිටි පොලිස් සැරයන්වරයකු ක්ෂණිකව ක්‍රියාත්මක වීමෙන් අත්අඩංගුවට ගැනීමට හැකි වූ බව පොලීසිය කියයි.\n\nඅත්අඩංගුවට ගත් සැකකරුවන් දෙදෙනා අතර කාන්තාවගේ නීත්‍යානුකූල සැමියා ද වන බව පොලිසිය කියයි.සැකකරු සන්තකයේ තිබූ මන්නයක් ද පොලිස් භාරයට ගෙන ඇත. පැහැරගැනීමට ලක්වූ කාන්තාවගේ පළමු සැමියා මිය යාමෙන් අනතුරුව දෙවන සැමියා ලෙස නීත්‍යානුකූල නොවන ආකාරයෙන් පුද්ගලයකු සමඟ කාලයක් ගත කර දෙදෙනා අතර ඇතිවූ අමනාපයක් මත වෙන්වී තෙවන සැමියා වන ප්‍රධාන සැකකරු සමඟ නීත්‍යානුකූලව විවාහ වී ගාල්ල තල්පේ ප්‍රදේශයේ පදිංචිව සිට ඇතැයි පානදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ මහතා පැවසීය.\n\nඅනතුරුව එම පුද්ගලයා සමගද අමනාප වූ කාන්තාව දරු දෙදෙනා සමඟ බණ්ඩාරගම නිවසට පැමිණ සිටියදී පෙරේදා (7) උදෑසන ප්‍රධාන සැකකරු ඔහුගේ මිතුරකු සමඟ මෝටර් රථයෙන් එම නිවසට කඩා වැදී තර්ජනය කර එම කාන්තාව සහ දරු දෙදෙනා පැහැරගෙන මෝටර් රථයේ නංවාගෙන අධිවේගී මාර්ග ඔස්සේ මාතර දෙසට යාම සඳහා පැමිණ ප්‍රවේශ පත්‍රය ලබා ගැනීම සඳහා පිවිසුම අසල නතර කිරීමේදී Òමාව බේරා ගන්නÓ යෑයි යැයි මහ හයියෙන් කාන්තාවක් කෑගසන හඬ ඇසුණු පොලිස් සැරයන්වරයා වහා ක්‍රියාත්මක වී මෝටර් රථය නවතා සැකකරුවන් අත්අඩංගුවට ගැනීමට යුහුසුළු වී තිබූ බව ජේෂ්ඨ පොලිස් අධිකාරීවරයා වැඩිදුරටත් පැවසීය.\n\nසැකකරුවන් අත්අඩංගුවට ගෙන කාන්තාව සහ දරු දෙදෙනා බේරා ගෙන ඇත්තේ දක්ෂිණ අධිවේගී රථවාහන පොලිසියේ පොලිස් සැරයන් 300076 සුජීව නිලධාරියා විසිනි.පවුල් ආරවුලක් මත මෙම සිද්ධිය වී ඇතැයි පොලිසිය කියයි.\n\nඅනතුරුව සැකකරුවන් දෙදෙනා මෙන්ම ඔවුන් පැමිණි මෝටර් රථය සහ මන්නයද බණ්ඩාරගම පොලිසිය වෙත භාරදී ඇත. අධිවේගී රථ වාහන පොලිස් කොට්ඨාසයේ අධ්‍යක්ෂ ජේෂ්ඨ ජ්‍යෙෂ්ඨ පොලිස් අධිකාරී මයුර පෙරේරා,සහකාර පොලිස් අධිකාරී වසන්ත කෝරලගේ,ස්ථානාධිපති ප්‍රධාන පොලිස් පරීක්ෂක අනුරුද්ධ චන්ද්‍රසේකර මහත්වරුන්ගේ මෙහෙයවීමෙන් ගැලනිගම අන්තර් හුවමාරු මධ්‍යස්ථානයේ පොලිස් මුරපොළේ ස්ථානාධිපති ප්‍රධාන පොලිස් පරීක්ෂක අශෝක කරුණාරත්න පොලිස් සැරයන් 30076 සුජීව නිලධාරියා විසින් සැකකරුවන් අත්අඩංගුවට ගත්හ.",
       "URL": "https://www.dinamina.lk/2023/08/09/provincial-news/12726/%e0%b6%b8%e0%b7%80%e0%b6%9a-%e0%b7%84%e0%b7%8f-%e0%b6%af%e0%b6%bb%e0%b7%94-%e0%b6%af%e0%b7%99%e0%b6%af%e0%b7%99%e0%b6%b1%e0%b7%8f-%e0%b6%b4%e0%b7%90%e0%b7%84%e0%b7%90%e0%b6%bb%e0%b6%9c%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/102/"
}