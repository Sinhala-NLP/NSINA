{
       "Source": "dinamina",
       "Timestamp": "September 5, 2023 2:25 am",
       "Headline": "බලධාරීන්ට කියලත් නොකැපූ දිරච්ච ගහ  පුස්තකාලයේ වහලය උඩ",
       "News Content": "ඇදහැළෙන අධික වර්ෂාවත් සමඟ ඊයේ (04) දින අලුයම ප්‍රදේශය හරහා හඹාගිය සුළඟක් හේතුවෙන් රක්වාන රත්නාලෝක මහා විද්‍යාලයේ ගොඩනැඟිල්ලක් මතට විශාල ගසක් කඩාවැටීම නිසා ගොඩනැගිල්ලේ වහලයට සහ පාසලේ විදුලි පද්ධතියට දැඩි හානි සිදු වී ඇති බව විද්‍යාලයේ විදුහල්පති ඒ.කේ. විද්‍යාරත්න මහතා පවසයි.\n\nඑදින අලුයම එකයි තිහට පමණ කඩාවැටුණු ගස හේතුවෙන් ගොඩනැගිල්ලේ වහලයේ කොටසක් සම්පූර්ණයෙන් කැඩී හානියට පත්ව ඇත. එම ගොඩනැඟිල්ල තුළ පාසලේ පුස්තකාලය තිබූ අතර, පාසලේ විදුලි පද්ධතිය ස්ථානගත කර ඇත්තේද මෙම ගොඩනැගිලේ බවද විදුහල්පතිවරයා පවසයි. සිදුවූ ආපදාව හේතුවෙන් රුපියල් ලක්ෂහයක පමණ අලාභ හානියක් සිදු වී ඇති බව පැවසේ.\n\nමෙලෙස කඩාවැටීමට ලක්වූ ගසේ මුල කොටස කලක සිට දිරාපත්ව තිබී ඇති අතර, දිරාපත්ව පැවැති ගස එම ස්ථානයෙන් කපා ඉවත් කරන ලෙස විදුහල්පතිවරයා විසින් දැනට වසරක පමණ සිට බලධාරීන්ට දැනුම්වත් කර තිබී ඇත. ඒ සම්බන්ධව පසුගිය මස 24 වැනිදා රාජ්‍ය දැව සංස්ථාවේ නිලධාරීන් පාසලට පැමිණ ගස පරීක්ෂා කර නැවත පැමිණෙන බව පවසා පිටව ගිය බව විදුහල්පති වරයා පැවසීය.\n\nපවතින අයහපත් කාලගුණය තත්ත්වය නිසා කඩාවැටුණු ගස කපා ඉවත් කිරීම මේ දක්වා සිදු කර නොමැති බවද විදුහල්පතිවරයා පවසයි.\n\nරක්වාන – ඉන්දික සී. කුමාර",
       "URL": "https://www.dinamina.lk/2023/09/05/provincial-news/19520/%e0%b6%b6%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a%e0%b6%a7-%e0%b6%9a%e0%b7%92%e0%b6%ba%e0%b6%bd%e0%b6%ad%e0%b7%8a-%e0%b6%b1%e0%b7%9c%e0%b6%9a%e0%b7%90%e0%b6%b4%e0%b7%96/",
       "Category": "provincial-news",
       "Parent URL": "https://www.dinamina.lk/category/provincial-news//page/62/"
}