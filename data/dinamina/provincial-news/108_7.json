{
       "Source": "dinamina",
       "Timestamp": "August 4, 2023 1:00 am",
       "Headline": "මාකොළ ගණිකා නිවාස 4ක් වටලයි",
       "News Content": "මාකොළ හා අවට ප්‍රදේශවල පවත්වා ගෙන ගිය ගණිකා නිවාස හතරක් වටලා අත්අඩංගුවට ගන්නා ලද කාන්තාවන් 08 දෙනෙකු, කළමනාකරුවන් තිදෙනෙකු හා කළමනාකාරිණියක් රුපියල් ලක්ෂය බැඟින් වූ ශරීර ඇප මත මුදා හැරීමට මහර අංක 02 අධිකරණයේ මහේස්ත්‍රාත් ජනිතා පෙරේරා මහත්මිය නියම කරනු ලැබුවාය. මෙහි වැඩිදුර විභාගය ලබන දෙසැම්බර් මස 01 වැනි දිනට කල් තැබූ මහේස්ත්‍රාත්වරිය එදිනට සමාජ රෝග පිළිබඳව වාර්තාවක් අධිකරණයට ඉදිරිපත් කරන ලෙසට ද ඔවුනට නියෝග කළාය.\n\nමෙසේ ඇප මත මුදා හැරියේ මාතලේ, මස්කෙළිය, කුරුණෑගල, ජාඇළ හා මීගමුව ඇතුළු ප්‍රදේශ රැසක අයවලුන්ට වේ.\n\nසම්බාහන මධ්‍යස්ථාන මුවාවෙන් ගණිකා නිවාස පවත්වා ගෙන යාම, ඒවා කළමනාකරණය කිරීම, ගණිකා සේවයේ යෙදීම හා ගණිකා සේවයේ යෙදීම සඳහා රැඳී සිටීම යන චෝදනා වෙන් වශයෙන් ඔවුනට නඟා තිබුණේය.\n\nපොලිසිය විසින් මහර මහේස්ත්‍රාත් අධිකරණයෙන් ලබා ගත් සෝදසි වරෙන්තු මත උපාය දූතයින් යොදවා මේ වැටලීම සිදු කළහ.\n\nමේ වැටලීමට සපුගස්කන්ද පොලිස් ස්ථානාධිපති ප්‍රධාන පොලිස් පරීක්ෂක ඔසිත ලංකා ද සිල්වා, අපරාධ විමර්ශන අංශයේ ස්ථානාධිපති උප පොලිස් පරික්ෂක ඩී.පී.එල්.එස්. මුතුකුමාරණ හා දූෂණ මර්දන විමර්ශන අංශයේ ස්ථානාධිපති උප පොලිස් පරීක්ෂක මාලක ගමගේ යන නිලධාරීන් ඇතුළු පොලිස් කණ්ඩායම් හතරක් සහභාගී වූ අතර නඩු මෙහෙයුම් අංශයේ සැරයන් චමින්ද (478) හා පො කො. බණ්ඩාර (85855) යන නිලධාරීන් විසින් සැකකරුවෝ හා සැකකාරියෝ අධිකරණයට ඉදිරිපත් කරනු ලැබූහ.",
       "URL": "https://www.dinamina.lk/2023/08/04/provincial-news/11613/%e0%b6%b8%e0%b7%8f%e0%b6%9a%e0%b7%9c%e0%b7%85-%e0%b6%9c%e0%b6%ab%e0%b7%92%e0%b6%9a%e0%b7%8f-%e0%b6%b1%e0%b7%92%e0%b7%80%e0%b7%8f%e0%b7%83-4%e0%b6%9a%e0%b7%8a-%e0%b7%80%e0%b6%a7%e0%b6%bd%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/108/"
}