{
       "Source": "dinamina",
       "Timestamp": "September 5, 2023 2:03 am",
       "Headline": "ට්‍රැක්ටරය අඩි 50ක ප්‍රපාතයේ",
       "News Content": "බදුල්ල ස්ප්‍රීංවැලි 3 වැනි කොටසේදී පෙරේදා (3) පස්වරුවේ ට්‍රැක්ටරයක් මාර්ගයෙන් ඉවතට පැන අඩි 50ක පමණ ප්‍රපාතයකට පෙරලී යෑමෙන් එහි රියැදුරු ඉවතට පැන අනූනවයෙන් දිවි බේරාගෙන ඇතැයි බදුල්ල පොලිසිය පැවසීය.\n\nස්ප්‍රීංවැලි 3 වන කොටසේ ධාවනය වෙමින් තිබූ මෙම ට්‍රැක්ටරය මාර්ගයේ ධාවනය වූ ත්‍රිරෝද රථයකට ඉඩ දීමට යාමේදී මෙසේ ප්‍රපාතයට පෙරලී තිබේ. ට්‍රැක්ටරය ප්‍රපාතයට පෙරලී යනවාත් සමඟ එහි රියැදුරු ඉන් ඉවතට පැන ඇති අතර, එසේ නොවූයේ නම් විශාල අනතුරක් සිදු වීමට ඉඩ තිබිණැයි පොලිසිය පැවසීය. අනතුරින් ට්‍රැක්ටරයට දැඩි අලාභහානි සිදුව ඇත.\n\nබදුල්ල ජ්‍යෙෂ්ඨ පොලිස් අධිකාරී සුජිත් වෙදමුල්ල, පොලිස් අධිකාරි බුද්දික ගුණසේකර යන මහත්වරුන්ගේ උපදෙස් මත බදුල්ල මූලස්ථාන ප්‍රධාන පොලිස් පරීක්ෂක ටී.එම්. රත්නායක, උපපොලිස් පරීක්ෂක ඒ.වී. අනුර යන මහත්වරුන් ඇතුලු නිලධාරීහු වැඩිදුර පරීක්ෂණ පවත්වති.\n\nසී .ගමගේ – සොරණාතොට සමූහ",
       "URL": "https://www.dinamina.lk/2023/09/05/provincial-news/19508/%e0%b6%a7%e0%b7%8a%e0%b6%bb%e0%b7%90%e0%b6%9a%e0%b7%8a%e0%b6%a7%e0%b6%bb%e0%b6%ba-%e0%b6%85%e0%b6%a9%e0%b7%92-50%e0%b6%9a-%e0%b6%b4%e0%b7%8a%e0%b6%bb%e0%b6%b4%e0%b7%8f%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/62/"
}