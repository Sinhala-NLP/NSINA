{
       "Source": "dinamina",
       "Timestamp": "August 22, 2023 2:31 am",
       "Headline": "මියන්මාරයේ සිට යහංගලට සර්වඥ ධාතු වැඩම කරවති",
       "News Content": "යහංගල රාජමහා විහාරාධිපති කැලණිය විශ්විද්‍යාලයේ පස්චාත් උපාධි ආයතනයේ බෞද්ධ චින්තනය පිළිබඳ අංශාධිපති ජ්‍යෙෂ්ඨ කතිකාචාර්‍ය පණ්ඩිත ශාස්ත්‍රපති වඩිනාගල පඤ්ඤාලෝක මාහිමිපාණන් වහන්සේගේ දෙස් විදෙස් ආගමික හා සමාජීය කටයුතු ඇගයීමට ලක් කරමින් උන් වහන්සේට මියන්මාරය විසින් සර්වඤ්ඤ ධාතූන් වහන්සේ ඇතුළු අග්‍රස්‍රාවක මහ රහතුන් වහන්සේලාගේ ධාතූන් වහන්සේ පිරිනමා ඇත. එම ධාතූන් වහන්සේලා මියන්මාර් රාජ්‍යයේ සිට ගුවනින් වැඩමකොට යහංගල රාජමහා විහාරස්ථානයේදී පුද පූජා පවත්වමින් හරසර දක්වා මහා සංඝරත්නය ඇතුළු ජනපදවාසී මහජනතාව ඉදිරියේ මියන්මාරයෙන් පැමිණි භික්ෂූන්වහන්සේලා ඇතුළු දූත පිරිස විසින් ඉකුත් දින රන් කරුඬුවල තැන්පත් කරමින් භාරදෙන ලදි.\n\nමෙහිදී ශ්‍රී ලංකා රාමඤ්ඤ මහානිකායික කාරක සංඝ සභික හම්බන්තොට දිස්ත්‍රික් පිරිවෙන් ගුරු උපදේශක නලගම ධම්මවංශ හිමිපාණෝ විසින් මෙම ආගමික උත්සවය මෙහෙයවනු ලැබූහ. මීට වසර 2000 ප්‍රථම වලගම්බා මහරජ විසින් ඉදිකරන ලද අති රමණීය විහාරස්ථානයක් ලෙස යහන්ගල රාජමහා විහාරස්ථානය ඉතිහාස ගතව ඇත. මේ වනවිට එම නටබුන් සහිත විහාරස්ථානය පඤ්ඤාලෝක නාහිමියන් විසින් නව සංවර්ධනයට ලක් කොට ඇත.\nඇඹිලිපිටියේ සේන වී. ගමගේ",
       "URL": "https://www.dinamina.lk/2023/08/22/provincial-news/16043/%e0%b6%b8%e0%b7%92%e0%b6%ba%e0%b6%b1%e0%b7%8a%e0%b6%b8%e0%b7%8f%e0%b6%bb%e0%b6%ba%e0%b7%9a-%e0%b7%83%e0%b7%92%e0%b6%a7-%e0%b6%ba%e0%b7%84%e0%b6%82%e0%b6%9c%e0%b6%bd%e0%b6%a7-%e0%b7%83%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/81/"
}