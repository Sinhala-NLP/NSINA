{
       "Source": "dinamina",
       "Timestamp": "October 2, 2023 1:00 am",
       "Headline": "කළුබෝවිල දී පරවුණු රෝස කැකුළ අවසන් නින්දට යයි",
       "News Content": "කළුබෝවිල ශික්ෂණ රෝහලේ දී උපත ලැබු නිවුන් දරු දෙදෙනාගෙන් අවසන් වරට මියගිය බිලිඳිගේ මෘත දේහය පිළිබඳ අවසන් කටයුතු කොහුවල පොදු සුසාන භූමියේදී (30) දා සවස සිදු කෙරිණි.\n\nකොළඹ අධිකරණ වෛද්‍ය සහ විෂවේදය පිළිබඳ අධිකරණ වෛද්‍ය ආයතනයේ දී මෘතදේහය පිළිබඳ පශ්චාත් මරණ පරීක්ෂණය (30) දා දහවල් සිදි කිරීමෙන් අනතුරුව දේහය ඥාතීන්ට භාරදීමෙන් පසුව මෙසේ භූමදානය කෙරිණි.\n\nකැස්බෑව හොන්නන්තර සර්වෝදය මාවතේ පදිංචි අකිලා බොනිපස් හා හෂාන් දිල්රංග යන දෙපළට දාව ඉකුත් 09 දා නිවුන් දරු උපතක් කළුබෝවිල ශික්ෂණ රෝහලේදී සිදුව තිබූණි. එහෙත් ඉන් එක් බිලිඳකු ඉකුත් 19 දා මියගිය අතර අනෙක් බිලිඳා 23 දා මෙසේ මියගොස් තිබුණි. ඒ අනුව අවසන් වරට මියගිය බිලිඳියගේ මරණය සැක සහිත බවට පොලීසියට ඥාතීන් සිදුකළ පැමිණිල්ලකට අනුව ගල්කිස්ස මහේස්ත්‍රාත්වරයා කළුබෝවිල රෝහලට පැමිණ ස්ථානීය පරීක්ෂණයක් සිදුකොට නියෝග කර තිබුණේ කලුබෝවිල රෝහලෙන් බාහිර විශේෂඥ අධිකරණ වෛද්‍ය මණ්ඩලයක් හරහා දේහය පිළිබඳ පශ්චාත් මරණ පරීක්ෂණය සිදු කොට එහි වාර්තාව අධිකරණයට ඉදිරිපත් කරන ලෙසටයි.\n\nඒ සමඟම නොමේරූ ළදරු ඒකකයේ ප්‍රතිකාර ලබමින් සිටියදී දරුවා මියයාමේ සිද්ධිය සම්බන්ධයෙන් බාහිර පරීක්ෂණ කණ්ඩායමක් පත් කොට එහි වාර්තාව ද අධිකරණයට ඉදිරිපත් කරන ලෙසට කලුබෝවිල රෝහලේ අධ්‍යක්ෂකවරියට මහේස්ත්‍රාත්වරයා නියෝග කර තිබුණි. ඒ අනුව සෞඛ්‍ය සේවා අධ්‍යක්ෂක වරයා විසින් පත්කළ පංච පුද්ගල විශේෂඥ අධිකරණ වෛද්‍ය මණ්ඩලයක් හරහා බිලිඳාගේ දේහය පිළිබඳ පශ්චාත් මරණ පරීක්ෂණය කොළඹ අධිකරණ වෛද්‍ය හා විෂවේදය පිළිබඳ ආයතනයේදී (30) දා සිදුකොට මරණයට හේතුව නොදක්වා සිරුරේ කොටස් රජයේ රස පරීක්ෂකවරයා වෙත යොමුකොට විවෘත තීන්දුවක් ලබාදීමට පියවර ගෙන තිබුණි.\n\nඑහි වාර්තාව මසක් ඇතුළත අධිකරණයට ඉදිරිපත් කිරීමට නියමිත අතර අභ්‍යන්තර පරීක්ෂණ වාර්තාව ද අධිකරණයට ඉදිරිපත් කිරීමට නියමිතය.\nඒ අනුව බිලිඳියගේ මෘත දේහය පිළිබඳ අවසන් කටයුතු කොහුවල පොදු සුසාන භූමියේදී මව්පියන් ඥාතීන් ඇතුළු විශාල පිරිසකගේ සහභාගිත්වයෙන් සිදු කෙරිණි.\n\nකොට්ටාව ප්‍රදීප් කුමාර",
       "URL": "https://www.dinamina.lk/2023/10/02/provincial-news/26955/%e0%b6%9a%e0%b7%85%e0%b7%94%e0%b6%b6%e0%b7%9d%e0%b7%80%e0%b7%92%e0%b6%bd-%e0%b6%af%e0%b7%93-%e0%b6%b4%e0%b6%bb%e0%b7%80%e0%b7%94%e0%b6%ab%e0%b7%94-%e0%b6%bb%e0%b7%9d%e0%b7%83-%e0%b6%9a%e0%b7%90/",
       "Category": "provincial-news",
       "Parent URL": "https://www.dinamina.lk/category/provincial-news//page/23/"
}