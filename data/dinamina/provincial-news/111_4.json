{
       "Source": "dinamina",
       "Timestamp": "August 2, 2023 1:20 am",
       "Headline": "සබරගමු සරසවියේ  ඩිප්ලෝමාලාභීන්ට සහතිකපත්",
       "News Content": "සබරගමුව විශ්වවිද්‍යාලයේ විවෘත හා දුරස්ථ අධ්‍යයන කේන්ද්‍රය මඟින් පවත්වන ලද (2022), උසස් ඩිප්ලෝමා, ඩිප්ලෝමා සහ සහතිකපත්‍ර පාඨමාලාවන් සාර්ථකව හැදෑරූ 1049 දෙනකු සඳහා අදාළ සහතිකපත් ප්‍රදානය කිරීම ඉකුත්දා (28) එම විශ්වවිද්‍යාලයේ ජේ. ඩබ්ලිව්. දයානන්ද සෝමසුන්දර ශ්‍රවණාගාරයේදී සිදුවිය.\n\nමෙම සහතික ප්‍රදානෝත්සවය සබරගමුව විශ්වවිද්‍යාලයේ උපකුලපති ජ්‍යෙෂ්ඨ මහාචාර්ය ආර්. එම්. යූ. එස්. කේ. රත්නායක මහතාගේ ප්‍රධානත්වයෙන් පැවති අතර, එම විශ්වවිද්‍යාලයේ, විවෘත හා දුරස්ථ අධ්‍යයන කේන්ද්‍රයේ අධ්‍යක්ෂ, ජ්‍යෙෂ්ඨ කථිකාචාර්ය ඩී. ජාසිංහ මහතා විසින් සහතික ප්‍රදානෝත්සවය මෙහෙයවන ලදී.\n\nසමූපකාර ව්‍යාපාර කළමනාකරණය, ඉංග්‍රීසි භාෂාව, මූල්‍ය කළමනාකරණය, ව්‍යාපාර කළමනාකරණය, වෙබ් අඩවි පදනම් යෙදවුම් සංවර්ධනය, පරිගණක ආශ්‍රිත උසස් සැලසුම් නිර්මාණය, ජාවා උසස් වැඩසටහන්කරණය, ශාරීරික අධ්‍යාපනය හා ක්‍රීඩා පුහුණුව, සංචාරක හා සත්කාරක සේවා, පෙර පාසල් ගුරු පුහුණුව යන ක්ෂේත්‍රවලට අදාළ උසස් ඩිප්ලෝමා, ඩිප්ලෝමා හා සහතිකපත්‍ර පාඨමාලාවන් සාර්ථකව හැදෑරූ පිරිස් වෙත සහතිකපත් මෙහිදී ප්‍රදානය කරන ලදී.\n\nසහතිකපත් ප්‍රදානෝත්සවය සඳහා ශ්‍රී ලංකා අමරපුර සද්ධම්මවංශික මහා නිකායේ රාස්සගල පාර්ශ්වයේ මහානායක ධුරන්දර අතිපූජ්‍ය කරගොඩ උයන්ගොඩ මෛත්‍රී මූර්ති නාහිමිපාණන් වහන්සේ, අමරපුර මහා නිකායේ රාස්සගල පාර්ශවයේ ද්විතීය අධිකරණ සංඝනායක, රත්නපුර මහා දිසාවේ උප ප්‍රධාන සංඝනායක පූජ්‍ය ගලගම බුද්ධානන්ද ස්වාමින් වහන්සේ, විශ්වවිද්‍යාලයේ ඒ ඒ පීඨයන්හි පීඨාධිපතිවරුන්, පාලක සභා සාමාජිකයන්, සනාතන සභා සාමාජිකයන්, පුස්තකාලාධිපතිනී, ලේඛකාධිකාරී, වැඩබලන මූල්‍යාධිකාරී, පාඨමාලා සමායෝජකවරුන්, ආචාර්ය මණ්ඩලය , පරිපාලන නිලධාරීන් ඇතුළු පිරිසක් සහභාගි වූහ.\n\nකේ. ඒ. සුනිල් – කුරුවිට",
       "URL": "https://www.dinamina.lk/2023/08/02/provincial-news/10892/%e0%b7%83%e0%b6%b6%e0%b6%bb%e0%b6%9c%e0%b6%b8%e0%b7%94-%e0%b7%83%e0%b6%bb%e0%b7%83%e0%b7%80%e0%b7%92%e0%b6%ba%e0%b7%9a-%e0%b6%a9%e0%b7%92%e0%b6%b4%e0%b7%8a%e0%b6%bd%e0%b7%9d%e0%b6%b8%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/111/"
}