{
       "Source": "dinamina",
       "Timestamp": "August 11, 2023 1:00 am",
       "Headline": "එපා කී තිදරු පියාට හෙල්මට්වලින් ගහලා",
       "News Content": "යතුරුපැදියක් තාප්පයක ගැටී සිදුවූ අනතුරකින් මියගිය තරුණයකුගේ අවමඟුල් පෙරහරක තනි රෝදයෙන් සංදර්ශන සිදු කළ තරුණ පිරිසකට අවවාද කළ තිදරු පියෙකුට පෙරේදා (09) පස්වරුවේ හෙල්මට්වලින් සහ අතින් පයින් පහරදී ඇති පුවතක් සම්බන්ධයෙන් වාද්දුව පොලිසිය පරීක්ෂණ ආරම්භ කර තිබේ.\n\nඉකුත් 7 වැනිදා පස්වරුවේ යතුරුපැදි අනතුරකින් මියගිය වාද්දුව, තල්පිටිය ප්‍රදේශයේ පදිංචිව සිටි 19 හැවිරිදි දුලාංජ හේෂාම් තරුණයාගේ අවසන් කටයුතු පෙරේදා (09) පස්වරුවේ වාද්දුව වේරගම පොදු සුසාන භූමියේ දී සිදුකරන ලදී.\n\nඑහිදී මෘත දේහයට අවසන් ගෞරව දැක්වීමට යැයි පවසමින් තරුණයින් පිරිසක් යතුරුපැදි තිහක පමණ පෙළපාළියකින් පැමිණ අනතුරුදායක අන්දමින් තනි රෝදයෙන්ද සංදර්ශන ඉදිරිපත් කර තිබේ.\n\nඒ දෙස බොහෝ පිරිසක් පිළිකුලෙන් යුතුව බලා සිට ඇතත් කිසිවකු විරෝධය දක්වා නොමැත. එහෙත් එහි රැඳී සිටී තිදරු පියෙකු එයට විරෝධතාව පළකර තිබේ.\n\nඑයින් උරණ වූ තරුණයන් පනහකට ආසන්න පිරිසක් විරෝධය දැක්වූ තිදරු පියාට අතින් පයින් සහ හෙල්මට්වලින් පහරදී ඇති බවත්, ප්‍රදේශයේ කිහිප දෙනෙක් දැඩි පරිශ්‍රමයක් යොදා ඔහු බේරාගත් බවත් සිද්ධිය ඇසින් දුටූවෝ පවසති.\n\nශරීරයේ ස්ථාන රැසකට පහර එල්ලවූ තිදරු පියා දේශීය වෛද්‍ය ප්‍රතිකාර ලබමින් සිටින බව වාර්තා වේ.\n\nසිද්ධිය සැලවීමත් සමඟින් වාද්දුව පොලිසිය පරීක්ෂණ ආරම්භ කර තිබේ.",
       "URL": "https://www.dinamina.lk/2023/08/11/provincial-news/13168/%e0%b6%91%e0%b6%b4%e0%b7%8f-%e0%b6%9a%e0%b7%93-%e0%b6%ad%e0%b7%92%e0%b6%af%e0%b6%bb%e0%b7%94-%e0%b6%b4%e0%b7%92%e0%b6%ba%e0%b7%8f%e0%b6%a7-%e0%b7%84%e0%b7%99%e0%b6%bd%e0%b7%8a%e0%b6%b8%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/99/"
}