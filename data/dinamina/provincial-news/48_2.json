{
       "Source": "dinamina",
       "Timestamp": "September 15, 2023 1:00 am",
       "Headline": "ළාබාල සිසුවියන් පිරිසකට හදි කළ ගුරාට තනතුරත් අහිමි වෙයි",
       "News Content": "කුරුණෑගල නගරයේ ප්‍රසිද්ධ පාසලක පහ වසරේ ඉගෙනුම ලබන ළාබාල සිසුවියන් පිරිසකට ලිංගික අතවර කිරීමේ චෝදනාව යටතේ කුරුණෑගල මූලස්ථාන පොලිසිය විසින් සැකපිට අත්අඩංගුවට ගෙන අධිකරණයට ඉදිරිපත් කළ එම පාසලේ ඉංග්‍රීසි ගුරුවරයෙකු රුපියල් ලක්ෂ පහ බැගින් වූ ශරීර ඇප දෙකක් මත මුදා හැරීමට කුරුණෑගල ප්‍රධාන මහේස්ත්‍රාත් බන්දුල ගුණරත්න මහතා ඊයේ (14) නියෝග කළේය.\n\nමාවතගම අඹකොටේ රන්ගලගම පදිංචිකරුවෙකු වන රාජසිංහ නමැති 55 හැවිරිදි පුද්ගලයෙකු මෙසේ ඇප මත මුදා හැරිණි. සැකකරු විවාහක දෙදරු පියෙකි.\n\nතම දරුවන්ට සැකකාර ගුරුවරයා ලිංගික අතවර සිදු කළ බවට මවුපියන් පිරිසක් විසින් කරන ලද පැමිණිලි මත විමර්ශන සිදු කර සැකකරු අත්අඩංගුවට ගත් බව පැමිණිල්ල අධිකරණයට ඉදිරිපත් කරමින් කුරුණෑගල මූලස්ථාන පොලිසිය වෙනුවෙන් පෙනී සිටි පොලිස් නිලධාරීහු සඳහන් කළහ.\n\nසැකකරු දඬුවම් මාරුවක් ලැබ මීට මාස තුනකට පමණ ඉහතදී මෙම පාසලේ සේවය සඳහා පැමිණි අයෙකු බවද පොලිසිය අධිකරණය හමුවේ පැවසීය.\n\nසැකකරු වෙනුවෙන් පෙනී සිටි නීතිඥ කීර්ති ජී. දුනුසිංහ මහතා අධිකරණයට කියා සිටියේ තම සේවාදායකයා සමඟ අමනාපයෙන් සිටින පිරිසක් ඔහු සහ විදුහල්පතිවරයා අපකීර්තියට ලක් කිරීමේ අරමුණින් මෙවැනි අසත්‍ය පැමිණිල්ලක් ඉදිරිපත් කර ඇති බවය.\n\nපැමිණිල්ල විසින් සහ සැකකරු වෙනුවෙන් පෙනී සිටි නීතිඥවරයා විසින් ඉදිරිපත් කරන ලද කරුණු සම්බන්ධයෙන් අවධානය යොමු කළ මහේස්ත්‍රාත්වරයා සැකකරු රුපියල් ලක්ෂ පහ බැගින් වූ ශරීර ඇප දෙකක් මත මුදා හැරීමට නියම කර ශරීර ඇප සඳහා ඉදිරිපත් වන පුද්ගලයන් එම ඇප ඉදිරිපත් කළ හැකි ආදායම් සහිත පුද්ගලයන් බවට පිළිගත් ආදායම් සහතික අධිකරණය වෙත ඉදිරිපත් කළ යුතු බවට නියම කළේය.\n\nඑසේම සැකකාර ගුරුවරයාට ඉතා දැඩි ලෙස අවවාද කළ ප්‍රධාන මහේස්ත්‍රාත් බන්දුල ගුණරත්න මහතා පැමිණිලි පාර්ශ්වයට බලපෑමක් ඇති වන ආකාරයට කටයුතු නොකළ යුතු බව ද එසේ කළ බවට සනාථ වුවහොත් ඇප අවලංගු කර රිමාන්ඩ් භාරයට පත් කරන බව ද දන්වා සිටියේය.\n\nඑමෙන්ම නඩු කටයුතු අවසාන වන තෙක් සැකකරුට එම පාසල වෙත ඇතුළු වීම ද මහේස්ත්‍රාත්වරයා තහනම් කළේය. මීට අමතරව සතියේ සෑම ඉරු දිනකම කුරුණෑගල මූලස්ථාන පොලිසියේ ළමා හා කාන්තා කාර්යාංශය වෙත ගොස් අත්සන් කළ යුතු බවට ද මහේස්ත්‍රාත්වරයා නියම කළේය. කුරුණෑගල මූලස්ථාන ප්‍රධාන පොලිස් පරීක්ෂක ධම්ම චන්නක කොබ්බෑවල මහතාගේ උපදෙස් අනුව පැමිණිල්ල අධිකරණයට ඉදිරිපත් කළේය.\n\nමෙම සිද්ධිය වාර්තා වීමත් සමඟම ඒ පිළිබඳව අවධානය යොමු කළ වයඹ පළාත් ආණ්ඩුකාර ලක්ෂ්මන් යාපා අබේවර්ධන මහතා සැකකාර ගුරුවරයා ඉක්මනින් අත්අඩංගුවට ගෙන ඔහු සම්බන්ධයෙන් නීතිය අකුරටම ක්‍රියාත්මක කරන ලෙස පොලිසියට නියම කර ඇත.\n\nඊට අමතරව සැකකාර ගුරුවරයාගේ සේවය වහාම ක්‍රියාත්මක වන පරිදි අත්හිටුවා මේ සම්බන්ධයෙන් කඩිනම් විමර්ශනයක් සිදු කරන ලෙස ද ආණ්ඩුකාරවරයා වයඹ පළාත් ප්‍රධාන ලේකම්වරයාට, වයඹ ප්‍රධාන අමාත්‍යාංශ ලේකම්වරියට සහ වයඹ පළාත් අධ්‍යාපන අධ්‍යක්ෂවරියට උපදෙස් දී ඇත.\n\nමෙම සිදුවීමේදී එම පාසලේ විදුහල්පතිවරයා ක්‍රියා කර ඇති ආකාරය සම්බන්ධයෙන් ද අවධානය යොමු කළ ආණ්ඩුකාරවරයා විසින් කළ නියමයකට අනුව විදුහල්පතිවරයා එම තනතුරෙන් ඉවත් කර කුරුණෑගල කලාප අධ්‍යාපන කාර්යාලයේ සංචිතයකට ඊයේ (14) දින සිට යොමු කර ඇත.",
       "URL": "https://www.dinamina.lk/2023/09/15/provincial-news/22401/%e0%b7%85%e0%b7%8f%e0%b6%b6%e0%b7%8f%e0%b6%bd-%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba%e0%b6%b1%e0%b7%8a-%e0%b6%b4%e0%b7%92%e0%b6%bb%e0%b7%92%e0%b7%83%e0%b6%9a%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/48/"
}