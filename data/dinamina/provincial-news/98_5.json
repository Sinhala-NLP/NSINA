{
       "Source": "dinamina",
       "Timestamp": "August 11, 2023 1:00 am",
       "Headline": "නිට්ටඹුවේදී පුද්ගලයකුට කඩුවකින් කොටා සැඟවී සිටි සැකකරුවෙක් රිමාන්ඩ්",
       "News Content": "නිට්ටඹුව නගරයේ දී මහ දවල් පුද්ගලයෙකුට කඩුවකින් කොටා තුවාල සිදු කොට සැඟවී සිටි බව කියන සැකකරුවෙකු මේ මස 21 වැනිදා දක්වා රිමාන්ඩ් භාරයේ රඳවා තැබීමට අත්තනගල්ල අංක 02 මහේස්ත්‍රාත් මංජුල කරුණාරත්න මහතා ඉකුත් 08 වැනිදා පස්වරුවේ නියෝග කළේය.\n\nනිට්ටඹුව හුඹුටියාව ප්‍රදේශයේ පදිංචි දිනිඳු සංජීව නමැත්තෙකු එසේ රිමාන්ඩ් කැරිණි. නිට්ටඹුව නගරයේ දී දැනට දින කිහිපයකට පෙර පුද්ගලයෙකුට කඩුවකින් කොටා තුවාල සිදුකොට ඇති බව කියන සිද්ධියක් සම්බන්ධව සැකකරු අත්අඩංගුවට ගැනීම සඳහා නිට්ටඹුව පොලිසිය පරීක්ෂණ පවත්වා ගෙන යද්දී ඔහු ඉකුත් 07 වැනිදා පොලිසියට පැමිණ භාර වීමෙන් අනතුරුව අත්අඩංගුවට ගෙන තිබේ.\n\nනිට්ටඹුව පොලිස් ස්ථානාධිපති ප්‍රධාන පොලිස් පරීක්ෂක චන්දන කුමාර මහතා කරුණු දක්වමින් සැකකරු මහාධිකරණයේ පවතින නඩුවකට ඇප මත සිටින බවත් පැරණි කෝන්තරයක් මත නිට්ටඹුව ප්‍රදේශයේම පදිංචි පුද්ගලයකුට කඩුවකින් කොටා තුවාල සිදු කර සැඟවී සිටි බවත් පවසා සිටියේය.\n\nපොලිසිය මොහු අත්අඩංගුවට ගැනීම සඳහා පරීක්ෂණ පවත්වාගෙන යද්දී පැමිණ භාර වීමෙන් අනතුරුව අත්අඩංගුවට ගත් බවත් පොලිස් ස්ථානාධිපතිවරයා පවසා සිටියේය. නීතීඥ ඇම්.කේ. ගුණසිංහ මහතා කරුණු දක්වමින් පොලිසිය කියන ආකාරයේ ලොකු සිද්ධියක් නොවන බවත් සැකකරු මහාධිකරණ ඇප මත සිටින්නේ කුමන නඩුවක් සඳහා ද බොරුවට පටලවන ලද නඩුවකට බව පොලිසිය දන්නා බවත් පවසා සිටියේය.\n\nමේ තත්ත්වය සලකා බලා ඕනෑම කොන්දේසියක් යටතේ සැකකරු ඇප මත මුදා හරින මෙන්ද නීතිඥවරයා ඉල්ලා සිටියේය. දෙපාර්ශ්වයේ කරුණු දැක්වීම්වලින් අනතුරුව එසේ සැකකරු රිමාන්ඩ් භාරයේ රඳවා තැබීමට නියෝග කෙරිණි.\n\nමෙම නඩුව නැවත කැඳවීම මේ මස 21 වනදාට කල් තැබිණ.",
       "URL": "https://www.dinamina.lk/2023/08/11/provincial-news/13171/%e0%b6%b1%e0%b7%92%e0%b6%a7%e0%b7%8a%e0%b6%a7%e0%b6%b9%e0%b7%94%e0%b7%80%e0%b7%9a%e0%b6%af%e0%b7%93-%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd%e0%b6%ba%e0%b6%9a%e0%b7%94%e0%b6%a7-%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/98/"
}