{
       "Source": "dinamina",
       "Timestamp": "October 11, 2023 1:00 am",
       "Headline": "වයෝවෘද්ධ ස්වාමිදුවගේ දේපොළ කොල්ල කෑ මෙහෙකාරිය බඩුත් එක්ක කොටුවෙයි",
       "News Content": "හෝකන්දර හොරහේන නිව්සිටි ප්‍රදේශයේ නිවසක වයෝවෘද්ධ කාන්තාවකට අයත් රුපියල් ලක්ෂ 12ක ට ආසන්න දේපොළ සොරා ගත් එම නිවසේ ගෘහ සේවිකාව සොරා ගත් දේපොළ කොටසක් සමඟින් අත්ඩංගුවට ගත් බව අතුරුගිරිය පොලිසිය පවසයි.\n\nඅදාළ නිවසෙහි 70 හැවිරිදි වයෝවෘද්ධ කාන්තාව පමණක් ජීවත් වන බවත් ඇයගේ පුතුන් විදේශගතව රැකියාවල නිරත ව මාසිකව ලක්ෂ දෙකහමාරට ආසන්න මුදලක් ඇය වෙත ලැබීමට බැංකු ගත කර ඇති බවත් පොලිසිය පවසයි.\n\nඅත්අඩංගුවට ගත් ගෘහ සේවිකාව වසර එකහමාරකට වැඩි කාලයක් එම නිවසෙහි සේවය කර ඇති බවත්, එලෙස සේවය කරන අතර ගෙහිමි කාන්තාවගේ අල්මාරියෙන් වරින්වර වසරකට ආසන්න කාලයක් මුදල් ලක්ෂ හයකට වැඩි ප්‍රමාණයක් සොරකම් කර ඇති බවත්, ඇයට අයත් බැංකු කාඩ්පත යොදා ගනිමින් රත්‍රං භාණ්ඩ මිලදී ගෙන එය ගෘහ සේවිකාවගේ ඥාති පුත්‍රයකු මාර්ගයෙන් දිවයිනේ විවිධ ප්‍රදේශවලට උකසට තබා මුදල් ලබා ගෙන ඇති බවටද කරුණු අනාවරණය වූ බව පොලිසිය පවසයි.\n\nමෙලෙස අත්අඩංගුවට ගෙන ඇත්තේ දෙමෝදර ගවරවෙල බැද්දෙවෙල පහල වටගොඩගෙදර ප්‍රදේශයේ පදිංචිකාරියක වන 45 හැවිරිදි කාන්තාවකි.\n\nඅත්අඩංගුවට ගත් සැකකාර කාන්තාව කඩුවෙල මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබුණි.",
       "URL": "https://www.dinamina.lk/2023/10/11/provincial-news/29502/%e0%b7%80%e0%b6%ba%e0%b7%9d%e0%b7%80%e0%b7%98%e0%b6%af%e0%b7%8a%e0%b6%b0-%e0%b7%83%e0%b7%8a%e0%b7%80%e0%b7%8f%e0%b6%b8%e0%b7%92%e0%b6%af%e0%b7%94%e0%b7%80%e0%b6%9c%e0%b7%9a-%e0%b6%af%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/6/"
}