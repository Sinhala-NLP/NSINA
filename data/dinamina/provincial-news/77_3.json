{
       "Source": "dinamina",
       "Timestamp": "August 24, 2023 2:00 am",
       "Headline": "රත්නපුර දිස්ත්‍රික්කයේ තේ අස්වැන්න සියයට හැටකින් අඩු වෙලා",
       "News Content": "නියඟයෙන් තේ දලු කර වෙයි\nකහවත්ත නිරෝෂණ පෙරේරා පවතින වියළි කාලගුණික තත්ත්වය හේතුවෙන් රත්නපුර දිස්ත්‍රික්කයේ තේ දලු අස්වැන්න සියයට හැටකින් පමණ අඩු වී ඇති අතර, සමහර ප්‍රදේශවල තේ ගස් වියළී යමින් පවතින බවත් රත්නපුර දිස්ත්‍රික් කුඩා තේවතු හිමියන් සුරැකීමේ සංවිධානය පවසයි. මේ නිසා ලක්ෂ ගණනක් වූ දිස්ත්‍රික්කයේ තේවතු හිමියන් අසරණව ඇතැයි රත්නපුර දිස්ත්‍රික් කුඩා තේවතු හිමියන්ගේ සංවිධානයේ කැඳවුම්කරු එල්. කැමිලස් මහතා පැවසීය.\n\nවිශේෂයෙන් බලන්ගොඩ, වැලිගෙපොල, ඕපනායක, ගොඩකවෙල සහ කොළොන්න ප්‍රාදේශීය ලේකම් කොට්ඨාසවල තේ වගාවේ අක්කර සිය ගණනක් නියඟය නිසා හානියට පත්ව තේ ගස් මැරී ගොස් ඇතැයි ද අනෙක් ප්‍රදේශවලද තේ වගාව අවදානම් තත්ත්වයක පවතින බව ද රත්නපුර දිස්ත්‍රික් කුඩා තේවතු හිමියන් සුරැකීමේ සංවිධානය පවසයි. සාමාන්‍ය දිනවලදී තේ අක්කරයකින් අමු තේ දලු කිලෝ අටසියයක් දහසක් අතර ප්‍රමාණයක් නෙළා ගත්තද මේ වන විට එය කිලෝ දෙසිය තුන්සිය දක්වා පහළ වැටී ඇතැයි බලන්ගොඩ ප්‍රදේශයේ කුඩා තේවතු හිමියෝ පවසති.\n\nපසුගිය කාලයේදි පොහොර ගෙන්වීම නතර කිරිමේ අයහපත් බලපෑමද මේ වන විට තේ අස්වැන්නට තදින්ම බලපා ඇතැයි කුඩා තේවතු හිමියෝ පවසති. නිසි කලට තේ පොහොර යෙදීමට නොහැකි වූ නිසා තේ ගස් සාරවත්ව නොවැඩුණු නිසා මාස දෙක තුනක පෑවිල්ලකින් තේ ගස් මැරී යන තත්ත්වයක් උදාවී ඇතැයි රත්නපුර දිස්ත්‍රික් කුඩා තේවතු හිමියන් සුරැකීමේ සංවිධානයේ කැඳවුම්කරු එල්. කැමිලස් මහතා පැවසීය.\n\nතේ වගාවන් රැක ගැනීමට බොහෝ වතු හිමියන් ජලය ඉසීමට පටන්ගෙන තිබේ. එහෙත් සමහර ප්‍රදේශවල ජල මූලාශ්‍ර සිඳී ගොස් ඇති නිසා එය සිදු කිරීමද ගැටලුවක්ව තිබේ. පොහොර ගැටලුවෙන් පිඩාවිඳි කුඩා තේ වතු හිමියන් තේ දලු මිලද අඩුවීමෙන් තවත් පිඩාවට පත්ව සිටියදී දැන් වියළි කාලගුණික තත්ත්වය මත කබලෙන් ලිපට වැටී ඇතැයි රත්නපුර දිස්ත්‍රික්කයේ තේ ගොවීහු පවසති. මෙම ප්‍රශ්නය ගැන බලධාරීන් කිසිදු අවධානයක් යොමු කර නැති බව ද රත්නපුර දිස්ත්‍රික් කුඩා තේවතු හිමියන් සුරැකීමේ සංවිධානය පවසයි.",
       "URL": "https://www.dinamina.lk/2023/08/24/provincial-news/16741/%e0%b6%bb%e0%b6%ad%e0%b7%8a%e0%b6%b1%e0%b6%b4%e0%b7%94%e0%b6%bb-%e0%b6%af%e0%b7%92%e0%b7%83%e0%b7%8a%e0%b6%ad%e0%b7%8a%e0%b6%bb%e0%b7%92%e0%b6%9a%e0%b7%8a%e0%b6%9a%e0%b6%ba%e0%b7%9a-%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/77/"
}