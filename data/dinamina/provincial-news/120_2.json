{
       "Source": "dinamina",
       "Timestamp": "July 27, 2023 1:00 am",
       "Headline": "බීමතින් රිය පදවා වසර දෙකක් නඩු කියූ   ත්‍රීවීල් රිය­ැදුරාට 78,000ක දඩයක්",
       "News Content": "බීමත්ව ඇතුළු චෝදනා හතරක් යටතේ අත්අඩංගුවට ගෙන අධිකරණයට ඉදිරිපත් කළ අවස්ථාවේ දී නිවැරදිකරු බව ප්‍රකාශ කර සිටි ත්‍රිරෝද රථ රියැදුරෙකුට දීර්ඝ නඩු විභාගයකින් පසුව පෙරේදා (25) සියලුම චෝදනාවලට වැරදිකරු කරමින් කෑගල්ල මහේස්ත්‍රාත් වාසනා නවරත්න මහත්මිය රුපියල් හැත්තෑ අට දහසක (78 000) දඩ මුදලක් ගෙවන ලෙස නියෝග කළාය.\n\nමෙලෙස දඩ මුදල් ගෙවා ඇත්තේ කෑගල්ල පොලිස් වසමේ නිල්මල්ගොඩ අංක ඩී 105 ලිපිනයේ පදිංචිව සිටින 54 හැවිරිදි සේනක රාලලාගේ සේනක කුමාර සමරකෝන් නැමැති ත්‍රීරෝද රථ රියැදුරෙකි.\n\nකෑගල්ල මූලස්ථාන පොලිසියේ රථවාහන අංශයේ උප පොලිස් පරීක්ෂක සමන් නිලධාරියා විසින් 2021 අප්‍රේල් 03 වැනිදා කෑගල්ල විකල්ප මාර්ගයේ පිටිහුම ප්‍රදේශයේ දී ධාවනය වෙමින් තිබුණු ත්‍රිරෝද රථයක් නවතා පරීක්ෂා කර තිබුණු බවට පොලිසිය අධිකරණයට කරුණු වාර්තා කර තිබුණි. එහිදී ත්‍රිරෝද රථයේ රියැදුරා බීමත්ව රිය පැදවීම, රක්ෂණ සහතිකයක් නොමැති ධාවනය, රියදුරු බලපත්‍රයක් නොමැතිව ධාවනය හා ආදායම් බලපත්‍රයක් නොමැතිවීම යන චෝදනා හතරක් යටතේ අත්අඩංගුවට ගෙන ඉකුත් අප්‍රේල් 04 වැනිදා කෑගල්ල මහේස්ත්‍රාත් අධිකරණයට ඉදිරිපත් කර තිබුණි. එහිදී ත්‍රිරෝද රථ රියැදුරා පොලිසිය විසින් ගොනුකර තිබුණු චෝදනා හතරටම නිවැරදිකරු බව අධිකරණයට දැන් වීමෙන් පසුව ඇප මත නිදහස් කර තිබුණි.\n\nපසුව කෑගල්ල මූලස්ථාන පොලිසියේ රථවාහන අංශය මඟින් 2021 අප්‍රේල් 20 වැනිදා නඩු අංක 2382/21 යටතේ රියදුරුවරයාට එරෙහිව නඩුවක් ගොනු කෙරිණ. වසර දෙකයි මාස හතරක දීර්ඝ නඩු විභාගයකින් අනතුරුව පෙරේදා (25) නඩුවේ තීන්දුව ප්‍රකාශයට පත් කෙරිණ.\n\nඑහිදී පොලිසිය මඟින් ත්‍රිරෝද රථ රියැදුරාට එරෙහිව නඟා තිබුණු සියලුම චෝදනාවලට වැරදිකරු කරමින් බීමත්ව රිය පැදවීමට රුපියල් 25,000ක් ද රක්ෂණ සහතිකයක් නොමැතිව රිය ධාවනයට රුපියල් 25,000ද රියැදුරු බලපත්‍රයක් නොමැති ධාවනයට රුපියල් 25,000ද රක්ෂණ සහතිකයක් නොමැතිව ධාවනයට රුපියල් 3,000ක් ඇතුළු රුපියල් 78,000ක දඩ මුදලක් ගෙවන ලෙස නියෝග කළ මහේස්ත්‍රාත්වරිය දඩ මුදල එකවර ගෙවන ලෙසට ද නියෝග කළාය.\n\nකෑගල්ල විශේෂ – චමින්ද ජයලත් සබරගමුව සමූහ – ගාමිණී රම්‍යපාල",
       "URL": "https://www.dinamina.lk/2023/07/27/provincial-news/9563/%e0%b6%b6%e0%b7%93%e0%b6%b8%e0%b6%ad%e0%b7%92%e0%b6%b1%e0%b7%8a-%e0%b6%bb%e0%b7%92%e0%b6%ba-%e0%b6%b4%e0%b6%af%e0%b7%80%e0%b7%8f-%e0%b7%80%e0%b7%83%e0%b6%bb-%e0%b6%af%e0%b7%99%e0%b6%9a%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/120/"
}