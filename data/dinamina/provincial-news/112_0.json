{
       "Source": "dinamina",
       "Timestamp": "August 2, 2023 1:00 am",
       "Headline": "නිවෙස් හිමියාගේ රන්-මුදල් ඉස්සූ මෙහෙකාරිය රිමාන්ඩ්",
       "News Content": "නිවෙසක තිබු ඒ.ටී.එම්. බැංකු කාඩ්පතකින් රුපියල් දෙලක්ෂ හැත්තෑදෙදහස්පන්සිය පනහක මුදලක් වංචනික ලෙස ලබා ගනිමින් පවුම් 03 ක රන් ආභරණ සොරකම් කළ එම නිවසේ මෙහෙකාරිය මේ මස 08 වැනිදා දක්වා රක්ෂිත බන්ධනාගාරගත කර තැබීමට මහර අංක 01 අධිකරණයේ මහේස්ත්‍රාත් සමන් දිමුතු කුමාර පරණ ලියනගේ මහතා නියම කරනු ලැබීය.\n\nදෙකටන, එගොඩ පැලහැල, හොරගොල්ලවත ප්‍රදේශයේ පදිංචි හතළිස් හැවිරිදි තැනැත්තියක මෙසේ රක්ෂිත බන්ධනාගාරගත කෙරිණි.\nමේ කාන්තාව කිරිබත්ගොඩ, මාකොළ පාර ප්‍රදේශයේ නිවෙසක මෙහෙකාරිය ලෙස කටයුතු කරමින් සිටියදී නිවැසියාගේ ඒ.ටී.එම්. බැංකු කාඩ්පත සොරකම් කොට එය උපයෝගී කර ගෙන වංචනික ලෙස රුපියල් දෙලක්ෂ හැත්තෑදෙදහස්පන්සිය පනහක භාණ්ඩ හා මුදල් ලබාගෙන නිවසේ තිබූ පවුම් තුනක රන් ආභරණ ද සොරකම් කරගෙන ගොස් තිබුණාය.\n\nපසුව කිරිබත්ගොඩ පොලිසිය මඟින් ඇය අත්අඩංගුවට ගෙන එම රන් ආභරණ කොළඹ, හෙට්ටිවීදිය ප්‍රදේශයේ ස්වර්ණාභරණ වෙ‍ෙළඳ සැල්වලට විකුණා තිබී සොයා ගත් නමුත් මුදල් හෝ භාණ්ඩ හමුවූයේ නැත.\n\nකිරිබත්ගොඩ පොලිස් ස්ථානාධිපති ප්‍රධාන පොලිස් පරීක්ෂක සුසන්ත කුමාර මහතාගේ උපදෙස් අනුව අපරාධ විමර්ශන අංශයේ ස්ථානාධිපති උප පොලිස් පරීක්ෂක රෝහණ නන්දසිරි හා උප පොලිස් පරීක්ෂක මධුරංග ගමගේ යන නිලධාරීන් ඇතුළු පොලිස් කණ්ඩායමක් විසින් අත්අඩංගුවට ගත් මේ කාන්තාව නඩු මෙහෙයුම් අංශයේ සැරයන් අරුණ කුමාර (27909), පො.කො. කුලසිරි (10789) හා රත්නායක (90071) යන නිලධාරීන් විසින් අධිකරණයට ඉදිරිපත් කරන ලදී.\n\nමල්වාන සමූහ මහානාම විතානගේ හා දෙල්ගොඩ සමූහ සුදත් පුබුදු කීර්ති",
       "URL": "https://www.dinamina.lk/2023/08/02/provincial-news/10913/%e0%b6%b1%e0%b7%92%e0%b7%80%e0%b7%99%e0%b7%83%e0%b7%8a-%e0%b7%84%e0%b7%92%e0%b6%b8%e0%b7%92%e0%b6%ba%e0%b7%8f%e0%b6%9c%e0%b7%9a-%e0%b6%bb%e0%b6%b1%e0%b7%8a-%e0%b6%b8%e0%b7%94%e0%b6%af%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/112/"
}