{
       "Source": "dinamina",
       "Timestamp": "August 14, 2023 2:22 am",
       "Headline": "යතුරුපැදි දෙකක් මුහුණට මුහුණ ගැටී අයෙක් මරුට  වැරදි මං තීරුවේ ඇවිත්",
       "News Content": "ගාල්ල-කොළඹ ප්‍රධාන මාර්ගයේ අලුත්ගම කලුවාමෝදර 59 වන කිලෝමීටර කණුව අසල පාලම ආසන්නයේ යතුරුපැදි දෙකක් මුහුණට මුහුණ ගැටී සිදු වූ අනතුරෙන් බේරුවල දෙසින් අලුත්ගම දෙසට වැරදි මංතීරුවේ ගමන් ගත් යතුරු පැදිකරු බරපතළ තුවාල ලබා එම ස්ථානයේදීම මිය ගොස් ඇතැයි අලූත්ගම පොලිසිය කීය.\nමෙසේ මියගොස් ඇත්තේ නාගහ දූව පයාගල ලිපිනයේ පදිංචි විවාහක දෙදරු පියෙකු වන මිලන්ත රවී සංජය චන්ද්‍රරත්න (45) නමැති පුද්ගලයෙකුබව අලුත්ගම පොලීසියේ රථවාහන අංශය සඳහන් කරයි.\nමෙලෙස ඊයේ පස්වරුවේ අනතුරට ලක්ව මියගොස් ඇති පුද්ගලයා බේරුවල දෙසින් අලුත්ගම දෙසට අධික වේගයෙන් ආරක්ෂක හිස් වැසුමක් ද පැළඳගෙන නොමැතිව ගමන් කර ඇති බව දේශවාසීන් කිහිපදෙනෙකු සඳහන් කරහ. වැලිපැන්නෙ සිට අලුත්ගම හරහා මොරගල්ල ප්‍රදේශයේ ප්‍රසිද්ධසංචාරක හෝටලයක පස්වරුවේ සේවා මුරයට යතුරුපැදියකින් නිවැරදි මංතීරුවේ පැමිණෙමින් සිටි හෝටල් සේවකයකු ගමන් ගත් යතුරු පැදියේ මරණකරු ගැටී ඇති අතර ඉන් එම හෝටල් සේවකයා ද බරපතළ තුවාල ලබා පාදයක්ද බිඳී කළුතර ශික්ෂණ රෝහලේ ප්‍රතිකාර ලබන බව පොලිසිය කියයි.\nඅනතුරෙන් යතුරුපැදි දෙකට බරපතළ හානි සිදුව ඇති බවත් පොලිසිය කියයි.\nබරපතළ තුවාල ලබා රෝහල් ගත කර තිබූ මිය ගිය පුද්ගලයාගේ මෘත ශරීරය අලුත්ගම රෝහලේදී නිරීක්ෂණය කළ බේරුවල හදිසි මරණ පරීක්ෂක රෙජිනෝල්ඩ් හෙට්ටිආරච්චි මහතා එම මෘත ශරීරය පශ්චාත් මරණ පරීක්ෂණය සඳහා කළුතර ශික්ෂණ රෝහලට රැගෙන යන ලෙස අලුත්ගම පොලිසියට නියෝග කර තිබේ.\nමියගිය පුද්ගලයා කලුවාමෝදර ප්‍රදේශයේ ලැඟුම් හලක් ද පවත්වාගෙන ගොස් ඇති බවත් අධිකරණයේ නඩු ඇති අයෙකු බවත් පොලිසිය කියයි.\nමෙම අනතුර සම්බන්ධයෙන් අලුත්ගම පොලිස් ස්ථානාධිපති ප්‍රධාන පොලිස් පරීක්ෂක රොමේෂ් රත්නසිංහම් මහතාගේ උපදෙස් මත අලුත්ගම පොලිසියේ රථවාහන අංශ ස්ථානාධිපති උප පොලිස් පරීක්ෂක ජයන්ත ගුණවර්ධන, පොලිස් කොස්තාපල් සේරසිංහ (40405) යන මහත්වරුන් ඇතුළු නිලධාරීහූ පරීක්ෂණ සිදු කරති.\nඅලුත්ගම තුසිත කුමාර ද සිල්වා",
       "URL": "https://www.dinamina.lk/2023/08/14/provincial-news/13882/%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92-%e0%b6%af%e0%b7%99%e0%b6%9a%e0%b6%9a%e0%b7%8a-%e0%b6%b8%e0%b7%94%e0%b7%84%e0%b7%94%e0%b6%ab%e0%b6%a7-%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/95/"
}