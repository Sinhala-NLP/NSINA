{
       "Source": "dinamina",
       "Timestamp": "August 29, 2023 1:22 am",
       "Headline": "එංගලන්ත සිසුවාගේ නැති වූ  පසුම්බිය සොයා දෙයි",
       "News Content": "මහනුවර ඇසල පෙරහර නැරඹීමට ගිය එංගලන්ත ජාතික විශ්වවිද්‍යාල සිසුන් දෙදෙනකුගේ නැතිවූ මුදල් පසුම්බියක් පසුගියදා (26) මාතලේ බළකඩුව පොලිස් මුරපොළේ නිලධාරීන් විසින් අයිතිකරුටම ලබා දෙනු ලැබීමේ සිද්ධියක් මාතලේ මූලස්ථාන පොලිසියෙන් වාර්තා වේ.\n\nමෙම සිසුන් දෙදෙනා සීගිරිය ප්‍රදේශයේ අධ්‍යාපනික ගවේෂණ කටයුතු නිම කර සීගිරිය සිට මහනුවර ඇසල පෙරහැර නැරඹීමට මාතලේ හරහා යන අතරමගදී බලකඩුව අවන්හලකින් තේ පානය කර නැවත මහනුවරට යද්දී කටුගස්තොට ඉන්ධන පිරවුම්හලේදි වාහනයට ඉන්ධන ලබා ගැනීමට ගොස් මුදල් පසුම්බිය නොමැති බව දැන දැඩි අපහසුතාවයකට පත්ව ඇත. එංගලන්ත ජාතික සීක් ප්‍රැට්රික් රෙල්ෆ් සිසුවාගේ මුදල් පසුම්බියේ මුදලින් රුපියල් 12,961ක් කෙඩිට් කාඩ් 4ක්, ජාතික හැඳුනුම්පත, විශ්වවිද්‍යල හැඳුනුම්පත තිබී ඇති අතර එය මෙසේ අස්ථාන ගතව තිබේ.\n\nවාහනයේ රියැදුරු ඉන්ධන හලේ සිටි පොලිස් නිලධාරියාට දන්වා මාතලේ මූලස්ථාන පොලිසියට දුරකථන ඇමැතුමක් ලබා ගනිමින් බලකඩුව පොලිස් මුරපොළ භාර උ.පො.ප. තුෂිත ප්‍රියන්ත මහතාට දන්වා හෝටලය තුළ පරීක්ෂාවකට ලක් කිරීමේදී අසල වන ලැහැබක තිබියදී මුදල් පසුම්බිය හමුව ඇත. සිද්ධිය සම්බන්ධව හෝටල් සේවකයන්ගෙන් විමසීමේදී ඔවුන් නිසි පිලිතුරක් දීමට අපොහොසත් වූ නිසා පොලිස් නිලධාරියාගේ උපායශීලීත්වය අනුව වන ලැහැබේ තිබියදී මුදල් පසුම්බියේ කිසිවක් අඩුපාඩු නොමැතිව සොයා විදෙස් සිසුවා වෙත භාර දීමට හැකි වී ඇත.\n\nමාතලේ ජ්‍යෙෂ්ඨ පොලිස් අධිකාරී අනුරුද්ධ බණ්ඩාරනායක මහතාට ද දන්වා සහකාර පොලිස් අධිකාරී සහ මූලස්ථාන ප්‍රධාන පොලිස් පරීක්ෂක උපුල් ගුණවර්ධන මහතා ද දැනුම්වත් කිරීම මත මුදල් පසුම්බිය සෙවීමට අදාළ මුරපොළේ නිලධාරීන් කටයුතු කර ඇත . පෙරහැර සමය නිසා මාතලේ මහනුවර පළාත් මායිම අතර පොලිස් මාර්ග බාධකය බාරව සිටි උ.පො.ප එච්.ටී. තුසිත ප්‍රියන්ත, පො.සැ. කෝනාර, අනුර බණ්ඩාර, කා.පො.සැ. ඇටිපොල මහත්මිය පො.කො. බංඩාර, සුමතිරත්න හා කා.පො.කො. මැණිකේ යන සියලු දෙනා සහාය ලබා දී තිබේ.\n\nඋකුවෙල සංචාරක – ප්‍රියන්ත සුමනසේන",
       "URL": "https://www.dinamina.lk/2023/08/29/provincial-news/17805/%e0%b6%91%e0%b6%82%e0%b6%9c%e0%b6%bd%e0%b6%b1%e0%b7%8a%e0%b6%ad-%e0%b7%83%e0%b7%92%e0%b7%83%e0%b7%94%e0%b7%80%e0%b7%8f%e0%b6%9c%e0%b7%9a-%e0%b6%b1%e0%b7%90%e0%b6%ad%e0%b7%92-%e0%b7%80%e0%b7%96/",
       "Category": "provincial-news",
       "Parent URL": "https://www.dinamina.lk/category/provincial-news//page/71/"
}