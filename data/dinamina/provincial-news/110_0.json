{
       "Source": "dinamina",
       "Timestamp": "August 3, 2023 1:24 am",
       "Headline": "ත්‍රිපෝෂ සහ ඉන්ධන එකම ගබඩාවක",
       "News Content": "ගැබිනි මවුවරුනට සහ අඩුබර සහිත මන්දපෝෂණ දරුවන්ට නොමිලයේ ලබා දෙන ත්‍රිපෝෂ වැලිගම බල ප්‍රදේශයේ බෙදා හැරීම සඳහා වැලිගම සෞඛ්‍ය වෛද්‍ය නිලධාරි කාර්යාලයේ ගබඩාව තුළ ඉන්ධන සමඟ එකට ගබඩා කොට ඇතැයි සෞඛ්‍ය වෛද්‍ය නිලධාරි කාර්යාල ආරංචි මාර්ග පවසයි.\nවිවිධ ධාන්‍ය කොටස් යොදා ගනිමින් නිෂ්පාදනය කරනු ලබන ත්‍රිපෝෂ අධි පෝෂණය සහිත ආහාරයක් ලෙස සැලකෙන අතර එය රජය මඟින් නිෂ්පාදනය කොට ගැබිනි මවුවරුන්ට සහ අඩු බර සහිත මන්දපෝෂණ ඌනතා ඇති දරුවන්ට සෞඛ්‍ය කාර්යාංශ මඟින් නොමිලේ ලබාදීමට කටයුතු කෙරේ.\nකෙසේ නමුත් රටේ පවතින ආර්ථික අර්බුදකාරී තත්ත්වය සමඟ එම ත්‍රිපෝෂ නිසි පරිදි නිසි කලට, නිසි වෙලාවට නොලැබෙන තත්ත්වයක් ද පවතින බවට ජනතාව මැසිවිලි නඟති. නමුත් මේ වන විට ත්‍රිපෝෂ සම්බන්ධයෙන් රජයේ විශේෂ අවධානයක් යොමු කොට තිබෙන අතර, ඒ අනුව මාස කිහිපයකට පසුව නැවතත් අදාළ පිරිස් වෙත ලබාදීම සඳහා අවශ්‍ය ත්‍රිපෝෂ තොග ලහි ලහියේ මෙම දිනවල සෞඛ්‍ය වෛද්‍ය නිලධාරි කාර්යාල වෙත ලැබෙමින් පවතින බව සෞඛ්‍ය වෛද්‍ය නිලධාරි කාර්යාල ආරංචිමාර්ග පවසයි.\nකෙසේ වෙතත් ත්‍රිපෝෂ නිෂ්පාදනය කරනු ලබන මූලික අවස්ථාවේ සිට අදාළ පුද්ගලයා වෙත ලබාදීම දක්වා එම කටයුතු ඉතාමත් පිරිසිදුව සහ ඉතාමත් වගකීමෙන් සිදුකෙරෙන කටයුත්තක් වුවත් විශේෂයෙන් මහජනතාවගේ සෞඛ්‍ය සම්බන්ධයෙන් වගකීම් රැසක් පැවරී ඇති රාජ්‍ය ආයතනයක් ලෙස වැලිගම සෞඛ්‍ය වෛද්‍ය නිලධාරි කාර්යාලයේ ත්‍රිපෝෂ ගබඩාව තුළ පෙට්‍රල්, ඩීසල් හා භූමිතෙල් යන ඉන්ධන සමඟ එකට ත්‍රිපෝෂ ගබඩා කොට තිබෙන බවට සෞඛ්‍ය වෛද්‍ය නිලධාරි කාර්යාලයේ ආරංචිමාර්ග පවසයි.\nවැලිගම – අබේවික්‍රම ගුණරත්න",
       "URL": "https://www.dinamina.lk/2023/08/03/provincial-news/11266/%e0%b6%ad%e0%b7%8a%e0%b6%bb%e0%b7%92%e0%b6%b4%e0%b7%9d%e0%b7%82-%e0%b7%83%e0%b7%84-%e0%b6%89%e0%b6%b1%e0%b7%8a%e0%b6%b0%e0%b6%b1-%e0%b6%91%e0%b6%9a%e0%b6%b8-%e0%b6%9c%e0%b6%b6%e0%b6%a9/",
       "Category": "provincial-news",
       "Parent URL": "https://www.dinamina.lk/category/provincial-news//page/110/"
}