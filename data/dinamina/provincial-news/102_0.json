{
       "Source": "dinamina",
       "Timestamp": "August 10, 2023 1:17 am",
       "Headline": "අඹුසැමි යුවළ  කුඩු බොන්න  හොරකමේ ගිහින්",
       "News Content": "\n\n\n\nකොට්ටාව මාලපල්ල ප්‍රදේශයේ අලෙවිසලකින් භාණ්ඩ සොරාගත් අඹුසැමි යුවළක් අල්ලා ගැනීමට යාමේදී සොරුන් අත තිබූ තියුණු ආයුධ ප්‍රහාරයකින් වෙළඳසලෙහි තිදෙනෙකු බරපතළ තුවාල ලබා හෝමාගම මූලික රෝහලට ඇතුළත් කළ බව කොට්ටාව පොලීසිය පවසයි.\n\nපසුව සොරකමට පැමිණි පුද්ගලයා පලාගොස් ඇති අතර කාන්තාව අත්අඩංගුවට ගත් බව පොලීසිය කියයි.\n\nරෝහල් ගතකළ තිදෙනාගෙන් දෙදෙනෙකුගේ තත්ත්වය බරපතළ බව රෝහල් ආරංචි මාර්ග පවසයි.\n\nකොට්ටාව මාලපල්ල ප්‍රදේශයේ පාසලක් ඉදිරිපිට පිහිටි අලෙවිසලකට භාණ්ඩ මිලදී ගන්නා මුවාවෙන් ඉකුත් 08 දා රාත්‍රී 07 පමණ කාන්තාවක සහ පුද්ගලයකු පැමිණ තිබේ.\n\nදෙදෙනා පැයක පමණ කාලයක් විවිධ මාදිලියේ භාණ්ඩ තෝරා ගනිමින් කාලය ගත කර ඇති අතර ඒ පිළිබඳව වෙළෙඳසලෙහි හිමිකරුට සැක සිතී එහි සිටි තවත් දෙදෙනකු සමඟ සෝදිසියෙන් සිටින අතරතුරදී බෑගයකට භාණ්ඩ තොගයක් දමා ගන්නා කාන්තාව ඊට මුදල් නොගෙවා පලා ගොස් යන අයුරු දැක තිබේ.\n\nඑම අවස්ථාවේදී වෙළඳසලෙහි සිටි තිදෙනා ක්ෂණිකව ක්‍රියාත්මක වී පලා යමින් සිටි දෙදෙනා අල්ලා ගෙන පොරබදන අවස්ථාවේදී සැකකරු සන්තකයේ තිබු තියුණු ආයුධයකින් වෙළඳසලෙහි පුද්ගලයන් තිදෙනා කපා බරපතළ තුවාල සිදු කොට පලා ගොස් තිබේ.\n\nඑහිදී අසල්වාසීන්ගේ සහායෙන් පලා යමින් සිටි කාන්තාව සොරාගත් භාණ්ඩ තොගයක් ද සමඟ අල්ලා ගෙන ඇති අතර පසුව ඇය පොලීසියට භාර දී තිබේ.\n\nතියුණු ආයුධ ප්‍රහාරයෙන් වෙළඳසල් හිමිකරුගේ සහෝදරයා, ඔහුගේ ඥාතියෙකු සහ සේවකයෙකු මෙසේ තුවාල ලබා ඇති අතර ඔවුන් අතරින් දෙදෙනෙකු ශල්‍යකර්ම සඳහා යොමු කර ඇති බවත් එක් අයෙකුගේ තත්ත්වය සාමාන්‍ය බවත් රෝහල් ආරංචි මාර්ග කියයි.\n\nඅත්අඩංගුවට ගත් කාන්තාව අධික ලෙස අයිස් මත්ද්‍රව්‍යට ඇබ්බැහි වූ අයකු වන අතර පලාගිය සැකකරු හෙරොයින් පානයට ඇබ්බැහි වූවකු බවත් මත්ද්‍රව්‍ය පානය කිරීම සඳහා දෙදෙනා හෝමාගම කොට්ටාව අවට ප්‍රදේශවල අතුරු මාර්ගවල පිහිටි වෙළඳසල් වලට ගොස් මෙසේ භාණ්ඩ සොරා ගෙන ඒවා විකුණා උපයා ගන්නා මුදලින් මත්ද්‍රව්‍ය පානයට පුරුදුව ඇති බව විමර්ශනවලදී අනාවරණය වී තිබේ.\n\nමෙම වෙළඳසලෙහි මීට පෙර ද කිරිපිටි චොකලට් ඇතුළු වටිනා භාණ්ඩ අවස්ථා කිහිපයකදී අස්ථානගත වී ඇති අතර මෙම දෙදෙනා මීට පෙර පෙර ද අවස්ථා කිහිපයකදී වෙළෙඳසලට පැමිණ ඇති බව පැවසේ.\n\nඅත්අඩංගුවට ගත් කාන්තාවගෙන් වැඩිදුර ප්‍රශ්න කිරීමේදී ඔවුන් දෙදෙනා හෝමාගම කිරිවත්තුඩුව ප්‍රදේශයේ පදිංචි දෙදෙනෙකු බවත් දෙදෙනා අඹු සැමියන් බවට තොරතුරු අනාවරණය වූ බවත් පැවසේ.\n\nපලාගිය සැකකරු අත්අඩංගුවට ගැනීමට නියමිත අතර අත්අඩංගුවට ගත් (22) හැවිරිදි කාන්තාව (9) දා හෝමාගම අධිකරණයට ඉදිරිපත් කිරීමට නියමිතය.\n\nසිද්ධිය සම්බන්ධයෙන් කොට්ටාව පොලිසියේ ස්ථානාධිපති පොලිස් පරීක්ෂක සුභාෂණ වන්නිආරච්චි මහතාගේ උපදෙස් මත අපරාධ විමර්ශන අංශයේ ස්ථානාධිපති උප පොලිස් පරීක්ෂක බුද්ධික චතුරංග මහතාගේ මෙහෙයවීමෙන් පො. සැ. (59517) නිශාන්ත පො.කො. (84855) රොෂාන් (91450) ජයසිංහ (94036) විජේසිංහ (99619) දිසානායක (101997) රත්නායක මහතා ඇතුළු නිලධාරීහු වැටලීම සිදුකොට ඉදිරි පරීක්ෂණ පවත්වති.\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/08/10/provincial-news/12969/%e0%b6%85%e0%b6%b9%e0%b7%94%e0%b7%83%e0%b7%90%e0%b6%b8%e0%b7%92-%e0%b6%ba%e0%b7%94%e0%b7%80%e0%b7%85-%e0%b6%9a%e0%b7%94%e0%b6%a9%e0%b7%94-%e0%b6%b6%e0%b7%9c%e0%b6%b1%e0%b7%8a%e0%b6%b1-%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/102/"
}