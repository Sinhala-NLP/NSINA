{
       "Source": "dinamina",
       "Timestamp": "August 8, 2023 1:16 am",
       "Headline": "නියඟයෙන් හාමත් වන සතුන්ට පානීය ජලය අඛණ්ඩව",
       "News Content": "මේ දිනවල පවතින දැඩි නියඟය නිසා පොලොන්නරුව පූජා භූමියේ සිටින වන සතුන්ට අවශ්‍ය පානීය ජලය අඛණ්ඩව සැපයීමට පොලොන්නරුව ව්‍යාපාරික චමින්ද සිරිසේන මහතා අතුළු කණ්ඩායමක් පියවර ගෙන ඇත.\n\nපොලොන්නරුව දිස්ත්‍රික්කයට මාස දෙකකට ආසන්න කාලයක් තිස්සේ පවතින දැඩි වියළි කාලගුණ තත්ත්වය නිසා හෙක්ටයාර් 1521 පුරා විහිදී පවතින පොලොන්නරුව පූජා භූමියේ සිටින වන සතුන්ට ජලය හිඟවීමෙන් එම සතුන් දැඩි දුෂ්කරතාවයට පත්ව සිටී. වන සතුන් ජලය සොයා ගම් වැදීමත් සමඟ ඔවුන්ගේ ජීවිත ද දිනෙන් දින අහිමි වෙමින් පවතින අයුරු දුටු පොලොන්නරුව පෞද්ගලික ව්‍යාපාරිකයෙක් වන චමින්ද සිරිසේන මහතා ප්‍රමුඛ පිනට ලැදි කණ්ඩායමක් විසින් විවිධ බඳුන් තබා එම භාජනවලට ජලය පුරවා ලමින් ඔවුන්ගේ ජල අවස්ථාවන් සපුරාලීමට මෙම දිනවල කටයුතු කරමින් සිටින අයුරු දක්නට ලැබුණි .\n\nජල බඳුන් සඳහා බවුසර් රථ මඟින් ජලය රැගෙනවිත් පුරවා සතුන්ගේ බීමට අවශ්‍ය ජලය සැපයීමට කටයුතු කරන අතර. වර්ෂාවක් ලැබෙන තුරු වන සතුන්ට අවශ්‍ය ජලය සපුරාලීමට පියවර ගෙන ඇත. මෙම භූමියේ රිළව්, වඳුරන්, මුවන්, ගෝනුන් වැනි කුඩා සතුන් ඇතුළු සියලුම සතුන්ගේ ජල අවශ්‍යතාවයන් සම්පූර්ණ කරලීමට ඔවුන් පියවර ගෙන තිබේ. දින දෙකකට වරක් මෙම කෘතීම ජල බඳුන්වලට ජලය මුදාලීමට ඔවුන් පියවර ගෙන ඇත. මෙම තත්ත්වය තුළ වන සතුන් ගම්වැදීම නැවතී දඩයම්කරුවන් ගෙන් ආරක්ෂා කර ගැනීමටද හැකිවී තිබේ.\n\nඇළහැර සරත් වෙලගෙදර",
       "URL": "https://www.dinamina.lk/2023/08/08/provincial-news/12413/%e0%b6%b1%e0%b7%92%e0%b6%ba%e0%b6%9f%e0%b6%ba%e0%b7%99%e0%b6%b1%e0%b7%8a-%e0%b7%84%e0%b7%8f%e0%b6%b8%e0%b6%ad%e0%b7%8a-%e0%b7%80%e0%b6%b1-%e0%b7%83%e0%b6%ad%e0%b7%94%e0%b6%b1%e0%b7%8a%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/104/"
}