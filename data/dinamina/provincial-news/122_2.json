{
       "Source": "dinamina",
       "Timestamp": "July 26, 2023 12:53 am",
       "Headline": "බැකෝ එකක් ගන්න එන මුවාවෙන් ගෙදරකට පැන ආයුධ පෙන්නා ලක්ෂ 10ක දේපල කොල්ලකාලා",
       "News Content": "යතුරුපැදි වලින් පැමිණ සිව්දෙනෙකුගෙන් යුත් කල්ලියක් පෙරේදා (24) රාත්‍රි තියුණු මන්නා පිහි පෙන්වා නිවැසියන්ටද පහරදී රුපියල් දස ලක්ෂ හැට දෙදහසක් වටිනා මුදල්, රන් රිදී භාණ්ඩ ඇතුළු උපකරණ තොගයක් කොල්ලකා පලායාම සම්බන්ධයෙන් ලද පැමිණිල්ලක් අනුව පරීක්ෂණ ආරම්භ කළ බව අලුත්ගම පොලිසිය පවසයි .\n\nබේරුවල, කාලවිල, කුරේගොඩ ප්‍රදේශයේ පදිංචි 39 හැව්රිදි කාන්තාවක විසින් කල පැමිණිල්ලක් අනුව පරීක්ෂණ ආරම්භ කර තිබේ.\n\nඊයේ රාත්‍රි යතුරුපැදි දෙකකින් පැමිණි පිරිස තියුණු මන්නා පිහි හතරක් රැගෙන ජේසීබී යන්ත්‍රයක් ලබාගැනීමට පැමිණි මුවාවෙන් පැමිණ නිවසේ සිටි අඹුසැමි යුවලට පහරදී ඔවුන් පැළද සිටී පවුම් හතරක් පමණ බරැති රුපියල් පන්ලක්ෂ තිස්දහසක් පමණ වටිනාකමකින් යුත් රන්මාලයක්, ග්‍රෑම් 200 ක් පමණ බැරැති රිදී අත් පළදනාවක්, රන් මුදු දෙකක් , තෝම්බුව , කරාබු ජෝඩුවක්, ජංගම දුරකථන හතරක්, අත් ඔරලෝසු තුනක්, යතුරුපැදියක් සහ හෙල්මට් තුනක් කොල්ලකා පලාගොස් ඇති බව පොලිසිය කීය.\n\nකළුතර කොට්ඨාස අපරාධ ස්ථාන පරීක්ෂණාගාර නිළධාරීන් ද පරීක්ෂණ සිදුකරන ලදී.\n\nඅළුත්ගම ස්ථානාධිපති ප්‍රධාන පොලිස් පරීක්ෂක ආර්.කේ.රත්නසිංහම් මහතාගේ මෙහෙයවීමෙන් අපරාධ අංශ ස්ථානාධිපති උප පොලිස් පරීක්ෂක ජයසේකර මහතාගේ ප්‍රධානත්වයෙන් අපරාධ අංශ නිළධාරීන් පරීක්ෂණ සිදුකරති.",
       "URL": "https://www.dinamina.lk/2023/07/26/provincial-news/9417/%e0%b6%b6%e0%b7%90%e0%b6%9a%e0%b7%9d-%e0%b6%91%e0%b6%9a%e0%b6%9a%e0%b7%8a-%e0%b6%9c%e0%b6%b1%e0%b7%8a%e0%b6%b1-%e0%b6%91%e0%b6%b1-%e0%b6%b8%e0%b7%94%e0%b7%80%e0%b7%8f%e0%b7%80%e0%b7%99%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/122/"
}