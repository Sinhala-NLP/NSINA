{
       "Source": "dinamina",
       "Timestamp": "August 11, 2023 1:00 am",
       "Headline": "ලොකු පැටීගේ මත්ද්‍රව්‍ය ජාලය මෙහෙයවන ප්‍රධාන ගෝලයා බඩුත් සමඟ මාට්ටු",
       "News Content": "ප්‍රබල මත්ද්‍රව්‍ය ජාවාරම්කරුවෙකු වන දැනට ඩුබායි රාජ්‍යයේ සැඟව සිටින ලොකු පැටී නොහොත් අලුත්ගම සංජීවගේ මත්ද්‍රව්‍ය ජාලය මෙහෙයවන ප්‍රධාන ගෝල සැකකාර පුද්ගලයෙකු හෙරොයින් තොගයක් ප්‍රවාහනය කරමින් සිටියදී විශේෂ කාර්ය බළකායේ නිලධාරීන් බෙන්තොට වරාහේන දුම්රිය හරස් මාර්ගය අසලදී අත්අඩංගුවට ගත් බව කියයි.\n\nවිශේෂ කාර්ය බළකාය විශේෂ මෙහෙයුම් 111 හි නිලධාරීන්ට ලද තොරතුරකට අනුව බළකායේ අණදෙන නිලධාරී නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි අධ්‍යක්ෂ බුද්ධි, පොලිස් අධිකාරී එම්. එම්. කේ. විජේසිංහ මහතාගේ මඟපෙන්වීම පරිදි සහකාර පොලිස් අධිකාරී (බුද්ධි/විශේෂ මෙහෙයුම්/මත්ද්‍රව්‍ය නාශක හා සංවිධානාත්මක අපරාධ මර්දන) සාගර කුලසේකර මහතාගේ අධීක්ෂණය මත උප පොලිස් පරීක්ෂක ඒ. එච්. ඕ. එස්. සිල්වා යන මහත්වරු ඇතුළු නිලධාරීන් කණ්ඩායමක් ඊයේ (09) බෙන්තොට පොලිස් වසමේ ගාල්ල කොළඹ ප්‍රධාන මාර්ගයේ වරාහේන දුම්රිය හරස් මාර්ගයේ දී වැටලීමක් සිදුකර සැකකරු අත්අඩංගුවට ගෙන තිබේ.\n\nඑහිදී හෙරොයින් ග්‍රෑම් 100 සන්තකයේ තබාගෙන සිටි පානදුර ප්‍රදේශයේ පදිංචි වයස අවුරුදු 32ක පුද්ගලයකු ජංගම දුරකතනයක් සහ යතුරුපැදියක් සමඟ අත්අඩංගුවට ගෙන වැඩිදුර විමර්ශන සඳහා පොලිස් මත්ද්‍රව්‍ය කාර්යාංශය වෙත භාර දුන් බව එම බළකායේ උසස් නිලධාරියෙකු පැවසීය.\n\nමෙම පුද්ගලයා දැනට ඩුබායි රාජ්‍යයේ සැඟව සිටින සිට මෙරට මත්ද්‍රවය ජාලය හසුරුවනු ලබන ලොකු පැටී නොහොත් අලුත්ගම සංජීව නමැත්තාගේ මත්ද්‍රව්‍ය ජාලය මෙහෙයවන ප්‍රධාන ගෝලයා බවට කරුණු අනාවරණය කරගෙන ඇත.",
       "URL": "https://www.dinamina.lk/2023/08/11/provincial-news/13344/%e0%b6%bd%e0%b7%9c%e0%b6%9a%e0%b7%94-%e0%b6%b4%e0%b7%90%e0%b6%a7%e0%b7%93%e0%b6%9c%e0%b7%9a-%e0%b6%b8%e0%b6%ad%e0%b7%8a%e0%b6%af%e0%b7%8a%e0%b6%bb%e0%b7%80%e0%b7%8a%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/98/"
}