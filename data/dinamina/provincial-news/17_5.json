{
       "Source": "dinamina",
       "Timestamp": "October 5, 2023 1:00 am",
       "Headline": "හිඟුරක්ගොඩ ප්‍රා.සභාවේ කුණු රොටවැවට හා රත්මලේට හිසරදයක් – කුණු කන්න එන අලි ගම්වාසීන්ගේ ජීවිතවලටත් තර්ජනයක්",
       "News Content": "හිඟුරක්ගොඩ ප්‍රාදේශීය සභාව රොටවැව ගම්මානය අසලට ගෙනැවිත් දමන කසළ කෑමට පුරුදු වී සිටින වන අලි රොටවැව සහ රත්මලේ ගම්මානවලට ද ඇතුළු වී කුඹුරු පිටි ඇතුළු භව භෝග විනාශ කරන බවත්, දිවා රාත්‍රී කියා වෙනසක් නැතිව කුණුවලට එන වන අලි නිසා ගම්වැසියන්ට දිවා රාත්‍රී බියෙන් සැකෙන් ජීවත් වීමට සිදුව ඇති බවත් ගම්වාසීහු මැසිවිලි නඟති.\n\nකන්තලේ වැවට ජලය ගෙන යන ඇළටත් මින්නේරිය වාන් ඇළටත් අතර තියෙන බිම් කොටසට දිනපතා කුණු ලොරි හතරක් පහක් කුණු ගෙනැවිත් දමන බවත් ඒවා වැසි දිනවල ගසාගෙන ගොස් මින්නේරිය වාන් ඇළට වැටෙන බවත්, වාන් ඇළ ඔස්සේ ගසාගෙන යන කුණු මැදිරිගිරිය පානීය ජල මූලාශ්‍රයක් වන කවුඩුල්ල වැවට වැටෙන බවත් ඔවුහු පෙන්වා දෙති. ඔවුන් පවසන පරිදි පොලිතින් මිශ්‍ර කුණු ගුළි පිටින් ගිල දමන වන අලින්ගේ වසුරුවල පවා පොලිතීන් තිබෙන අතර, සුළඟේ යන පොලිතින් කවර සරුංගල් මෙන් අවට ගහ කොළවල රැඳී තිබෙන අයුරු ද දැක ගත හැකිය. ප්‍රදේශවාසීන් පවසන්නේ, අලි වැටක් ඇතත් ප්‍රමාණවත් විදුලි බලයක් නැති එය නමට පමණක් තිබෙන අලි වැටක් බවයි. ප්‍රමාණවත් විදුලි බලයක් නොමැති නිසා අලි වැටේ කම්බි ටික එකට අඹරා වැටට උඩින් පැන ඒමට වන අලි පුරුදු වී සිටින බව ද ඔවුහු පවසති.මෙම ප්‍රදේශයට කුණු ගෙනැවිත් දැමීම නවතා දෙන ලෙස බලධාරීන්ගෙන් ඉල්ලීම් කළත් පැලැස්තර විසඳුම් දෙනවා මිස ස්ථිර විසඳුමක් නොලැබෙන බව පෙන්වා දෙන ඔවුන් රොටවැව ගමට කුණු කසළ ගෙනැවිත් නොදමන්නැයි එක හඬින් ඉල්ලා සිටිති.\n\nමේ පිළිබඳව හිඟුරක්ගොඩ ප්‍රාදේශීය සභාවේ ලේකම් හේමකාන්ති රණවක මහත්මියගෙන් කළ විමසීමේදී ඇය මෙසේ පැවසුවාය.\n\n‘අපි දැන් රොටවැවට ගෙනත් දාන්නෙ නොදිරන කුණු විතරයි. දිරන කුණු ලංකාපුරට ගෙනියනවා. රොටවැවට ගෙනියන කුණු පුච්චලා වළදානවා. හිඟුරක්ගොඩ සභාවට කුණු දාන්න වෙන තැනක් නැති නිසා ඒ ඉඩම වටා අලි වැටක් හෝ ඒ සඳහා වැය වන ප්‍රතිපාදන ලබා දෙන ලෙස ඉල්ලීමක් කර තිබෙනවා’\n\nඑච්.එල්. ද සොයිසා – ලංකාපුර සමූහ",
       "URL": "https://www.dinamina.lk/2023/10/05/provincial-news/27869/%e0%b7%84%e0%b7%92%e0%b6%9f%e0%b7%94%e0%b6%bb%e0%b6%9a%e0%b7%8a%e0%b6%9c%e0%b7%9c%e0%b6%a9-%e0%b6%b4%e0%b7%8a%e0%b6%bb%e0%b7%8f-%e0%b7%83%e0%b6%b7%e0%b7%8f%e0%b7%80%e0%b7%9a-%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/17/"
}