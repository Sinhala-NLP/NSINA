{
       "Source": "dinamina",
       "Timestamp": "August 3, 2023 1:31 am",
       "Headline": "ඇසළ පොහෝදා නාන ළිඳට වැටී තුන් හැවිරිදි ජනිත්මා සමුගනී",
       "News Content": "මල්වානේ වල්ගම – නැඟෙනහිර ප්‍රදේශයේ නිවෙසක් පිටුපස තිබෙන නාන ළිඳකට වැටීමෙන් තුන් හැවිරිදි දැරියක් ඇසළ පොහෝ දින (1) පස්වරුවේ මිය ගියාය.\nමෙසේ මිය ගොස් ඇත්තේ මල්වානේ වල්ගම – නැඟෙනහිර ප්‍රදේශයේ පදිංචිව සිටි කේ.පී. ඩිමාෂි ජනිත්මා මධුශංක නැමැති තුන් හැවිරිදි දැරියකි.\nමේ පිළිබඳ මරණ පරික්ෂණය බියගම හදිසි මරණ පරීක්ෂක වෛද්‍ය හර්ෂජිත් ගුණසේකර මහතා විසින් එදිනම (1) රාත්‍රියේ සිද්ධිය වූ ස්ථානයේදී පවත්වනු ලැබීය.\n\nමේ මරණ පරීක්ෂණයේදී බියගම පොලිසියේ රථවාහන අංශයේ සැරයන් ආනන්ද අලගියවන්න මහතාගේ (52345) සාක්කි මෙහෙයවීම යටතේ සාක්කි දුන් මියගිය දැරියගේ මව වන බී.ටී. රසිකා ප්‍රියදර්ශනී මහත්මිය (30) මෙසේ කියා සිටියාය. මිය ගොස් සිටින්නේ මගේ එකම දරුවායි. සිද්ධිය වූ ඇසළ පොහෝ දින (1) මගේ මහත්තයා රැකියාවට ගිහින් සිටියේ. ඔහු පුද්ගලික ආයතනයක රැකියාව කරනවා.\nඇසළ පොහෝ දින (1) පස්වරු 5.30ට පමණ මා පන්සල් යාම සඳහා දියණියත් සමඟ නිවෙස පිටුපස තිබෙන දිය නාන ළිඳට ගියා. ළිඳට ගිහින් දියණියගේ ඇඟපත සෝදලා මාද ඇඟපත සෝදා ගෙන නිවෙසට ආවා. එසේ පැමිණ මා පන්සල් යාම සඳහා මල් කැඩුවා.\n\nමල් කඩලා දියණිය බලන විට පෙනෙන්නට සිටියේ නැහැ. ඉතින් මා දියණිය බැලුවා. නැවත නාන ළිඳ ළගටත් ගිහින් බැලුවා ඒත් දියණිය හමුවුණේ නැහැ. පසුව නැවත වරක් හැමතැනම දියණිය සොයනවිට ළිඳට වැටී සිටින බවට දැන ගැනීමට ලැබුණා. පසුව දියණියගේ මළ සිරුර ගොඩට ගත්තා. ඒ වනවිට වේලාව පස්වරු 6.00ට පමණ ඇති සාක්කි සටහන් කර ගත් හදිසි මරණ පරීක්ෂකවරයා මළ සිරුර පශ්චාත් මරණ පරීක්ෂණය සඳහා රාගම මහා රෝහලට යවන ලෙසට පොලිසියට නියෝග කළේය.\n\nමේ අනුව මියගිය දැරියගේ පශ්චාත් මරණ පරීක්ෂණය ඊයේ (2) රාගම මහා රෝහලේදී පැවැත්වීමට කටයුතු කර තිබුණේය.\nමේ සිද්ධිය පිළිබඳ බියගම පොලිස් ස්ථානාධිපති ප්‍රධාන පොලිස් පරික්ෂක අජිත් විජේසිංහ මහතාගේ උපදෙස් අනුව සැරයන් ආනන්ද අලගියවන්න මහතා (52345) වැඩිදුර පරීක්ෂණ පවත්වා ගෙන යයි.\n\nමල්වාන සමූහ – මහානාම විතානගේ\nහා දෙල්ගොඩ සමුහ සුදත් පුබුදු කීර්ති",
       "URL": "https://www.dinamina.lk/2023/08/03/provincial-news/11270/%e0%b6%87%e0%b7%83%e0%b7%85-%e0%b6%b4%e0%b7%9c%e0%b7%84%e0%b7%9d%e0%b6%af%e0%b7%8f-%e0%b6%b1%e0%b7%8f%e0%b6%b1-%e0%b7%85%e0%b7%92%e0%b6%b3%e0%b6%a7-%e0%b7%80%e0%b7%90%e0%b6%a7%e0%b7%93-%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/109/"
}