{
       "Source": "dinamina",
       "Timestamp": "August 25, 2023 1:00 am",
       "Headline": "වැසූ කොහු කම්හල තුළ කුඩ්ඩෝ",
       "News Content": "ලද තොරතුරක් මත පෙරේදා (23) පස්වරු දෙකයි තිහට පමණ, මිරිස්ස, තල්අරඹ. එපිටවත්තේ කලක සිට වසාදමා පාළුවට තිබූ කොහු කර්මාන්ත ශාලාවක සැඟවී හෙරොයින් මත්ද්‍රව්‍ය භාවිතා කරමින් සිටි සිව්දෙනෙකු කොටවිල පොලිසිය මඟින් අත්අඩංගුවට ගෙන ඇත.\n\nමිරිස්ස, තල්අරඹ ප්‍රදේශයේ පදිංචි වයස අවුරුදු විස්ස (20), විසිඅට (28), තිස්එක (31) වයස්වල පසුවන තිදෙනෙක් සහ ඇඹිලිපිටිය ප්‍රදේශයෙන් පැමිණ ඉදිකිරීම් ක්ෂේත්‍රයේ කම්කරුවෙක් වශයෙන් කටයුතු කළ විසිනව හැවිරිදි (29) තවත් සැකකරුවකු ද අත්අඩංගුවට ගෙන ඇත.\n\nඅධික ලෙස මත්ද්‍රව්‍යවලට ඇබ්බැහි වූ මෙම සැකකරුවන් සිව් දෙනා වැටලීම සිදු කරන අවස්ථාවේ හෙරොයින් පාවිච්චි කරමින් සිට ඇත. ඔවුන් සන්තකයේ තිබී හෙරොයින් මිලිග්‍රෑම් 300ක් අත්අඩංගුවට ගෙන ඇත. එම හෙරොයින් ප්‍රමාණයේ වටිනාකම රුපියල් තිස්දහසක් පමණ වේ යැයි ගණන් බලා ඇත. එසේම මෙම සැකකරුවන් සිව්දෙනාම මත්ද්‍රව්‍ය භාවිතාව වෙනුවෙන් කිහිප වතාවක් දඬුවම් ලද අය බවද හෙළිවී ඇත.\n\nමෙම සැකකරුවන් කොටවිල අධිකරණයේදී මාතර මහේස්ත්‍රාත් වෙත ඉදිරිපත් කිරීමට නියමිතය.",
       "URL": "https://www.dinamina.lk/2023/08/25/provincial-news/17048/%e0%b7%80%e0%b7%90%e0%b7%83%e0%b7%96-%e0%b6%9a%e0%b7%9c%e0%b7%84%e0%b7%94-%e0%b6%9a%e0%b6%b8%e0%b7%8a%e0%b7%84%e0%b6%bd-%e0%b6%ad%e0%b7%94%e0%b7%85-%e0%b6%9a%e0%b7%94%e0%b6%a9%e0%b7%8a%e0%b6%a9/",
       "Category": "provincial-news",
       "Parent URL": "https://www.dinamina.lk/category/provincial-news//page/75/"
}