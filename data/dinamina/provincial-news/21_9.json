{
       "Source": "dinamina",
       "Timestamp": "October 3, 2023 1:00 am",
       "Headline": "දැරියට නොහොබිනා වැඩක් කළ 49 හැවිරිදි ගුරා මාට්ටු",
       "News Content": "ඉංගිරිය ප්‍රදේශයේ ප්‍රාථමික විදුහලක පහ වසර සිසුවියකට ලිංගික අතවර කළ බව කියන එම විදුහලේ පහ වසර ශිෂ්‍යත්ව පංති ගුරුවරයෙකු අත්අඩංගුවට ගත් බව ඉංගිරිය පොලිසිය කියයි. සැකකරු අත්අඩංගුවට ගෙන ඇත්තේ නීතිඥවරයෙකු මඟින් පොලිසියට භාරවීමෙන් අනතුරුවය. අත්අඩංගුවට ගත් 49 හැවිරිදි සැකකරු 17 හැවිරිදි දියණියක සිටින තැනැත්තෙකු බව පොලිසිය කියයි.\n\nඅතවරයට පත් දැරිය වෛද්‍යවරයකු වෙත ඉදිරිපත් කර ඇත.\n\nදැරියට ගුරුවරයාගෙන් අතවරයක් සිදුවනවා දැයි හොර රහසේ සොයා බැලීම සඳහා අනවසරයෙන් විද්‍යාල භූමියට ඇතුළු වී පංති කාමරය තුළ සීසීටීවී කැමරා සවිකළ බව කියන දැරියගේ මව සහ සීයා ද විදුහල්පතිවරයාගෙන් ලද පැමිණිල්ලක් අනුව අත්අඩංගුවට ගෙන අධිකරණය ඉදිරිපත් කර ඇප මත මුදා හැරිය බව බව පොලිසිය කියයි.\n\nලිංගික අතවරයට පත් දැරියගේ මව විසින් ළමා ආරක්ෂණ අධිකාරියට ඉකුත් මස 25 වැනි දින කරන ලද පැමිණිල්ලකට අදාළව ඉංගිරිය පොලිසිය දැනුම්වත් කිරීමෙන් අනතුරුව පැමිණිලිකාරිය සහ වින්දිත දැරිය ඊට පසු දින ඉංගිරිය පොලිසියේ ළමා හා කාන්තා කාර්යාංශය වෙත කැඳවා ප්‍රකාශ සටහන් කර ගෙන විමර්ශන ආරම්භ කළ බව පොලිසිය කියයි.\n\nශිෂ්‍යත්ව අමතර පන්ති පාසල් වේලාවෙන් පසුව සවස් කාලයේ සිදු කරන අවස්ථාවලදී එම සැකකාර ගුරුවරයා තමන් හැඳ සිටින නිල ඇඳුම උඩින් පපු ප්‍රදේශය සහ ලිංගික ප්‍රදේශය ස්පර්ශ කරන බවත් දැරිය ප්‍රකාශයක් ලබාදෙමින් එහිදී පොලිසියට පවසා ඇත.\n\nඅත්අඩංගුවට ගත් සැකකරු පෝරුවදණ්ඩ අරුණගම පදිංචිකරුවෙකි. සැකකරු හොරණ මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nපාණදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ, සහකාර පොලිස් අධිකාරී උදය කුමාර මහත්වරුන්ගේ උපදෙස් මත ඉංගිරිය පොලිසියේ ස්ථානාධිපති ප්‍රධාන පොලිස් පරීක්ෂක වසන්ත චන්ද්‍රලාල් මහතාගේ මෙහෙයවීමෙන් ළමා හා කාන්තා කාර්යාංශයේ ස්ථානාධිපතිනි පොලිස් සැරයන් (1967) ධම්මිකා දිසානායක මහත්ම මහත්මීන් පරීක්ෂණ පවත්වයි.\n\nබණ්ඩාරගම – බිමල් ජයසිංහ ඉංගිරිය – නිමාලි කහවල",
       "URL": "https://www.dinamina.lk/2023/10/03/provincial-news/27292/%e0%b6%af%e0%b7%90%e0%b6%bb%e0%b7%92%e0%b6%ba%e0%b6%a7-%e0%b6%b1%e0%b7%9c%e0%b7%84%e0%b7%9c%e0%b6%b6%e0%b7%92%e0%b6%b1%e0%b7%8f-%e0%b7%80%e0%b7%90%e0%b6%a9%e0%b6%9a%e0%b7%8a-%e0%b6%9a%e0%b7%85-49/",
       "Category": "provincial-news",
       "Parent URL": "https://www.dinamina.lk/category/provincial-news//page/21/"
}