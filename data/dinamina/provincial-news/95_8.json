{
       "Source": "dinamina",
       "Timestamp": "August 14, 2023 2:21 am",
       "Headline": "බයික් හොරා අතේකෝට්",
       "News Content": "මාලබේ පිට්ටුගල ප්‍රදේශයේ වෙළඳසලක් ඉදිරිපිට නවතා තිබූ යතුරුපැදියක් පැහැර ගෙන පලා යාමට තැත්කළ පුද්ගලයෙකු අල්ලා ගෙන කඩුවෙල පොලිසිය වෙත භාර දීමට ප්‍රදේශවාසීන් කටයුතු කර ඇත.\n\nතම වෙළඳසල ඉදිරිපිට නවතා තිබූ යතුරුපැදිය කිසිවෙකු විසින් පණ ගන්වා රැගෙන යාමට උත්සාහ කරන ආකාරය දැක ක්ෂණිකව හඹා ගොස් යතුරුපැදිය සැකකරු සමඟ පෙරළා දමා නවත්වා ගැනීමට හැකි වූ බවත් පසුව අසල්වාසීන් සමඟ එක්ව සැකකරු පාලනය කර කඩුවෙල පොලිස් ස්ථානයට බාර කිරීමට කටයුතු කළ බවත් පැහැර ගැනීමට තැත්කළ යතුරුපැදියෙහි හිමිකරු පැවසීය.\nදැඩි ලෙස මත්ද්‍රව්‍ය පානයට හුරු වී ඇති සැකකරු දින කිහිපයකට පෙර බන්ධනාගාරයෙන් නිදහස්ව පැමිණ ඇති බවත් සැකකරු මාලබේ පිට්ටුගල ප්‍රදේශයේ ම පදිංචි 28 හැවිරිදි අයෙකු බවත් පොලිසිය පවසයි.\n\nඅත්අඩංගුවට ගත් සැකකරු කඩුවෙල මහේස්ත්‍රාත් අධිකරණය වෙත ඉදිරිපත් කිරීමට නියමිත ය.\nමීගොඩ – බී. කේ. කත්‍රි ආරච්චි",
       "URL": "https://www.dinamina.lk/2023/08/14/provincial-news/13878/%e0%b6%b6%e0%b6%ba%e0%b7%92%e0%b6%9a%e0%b7%8a-%e0%b7%84%e0%b7%9c%e0%b6%bb%e0%b7%8f-%e0%b6%85%e0%b6%ad%e0%b7%9a%e0%b6%9a%e0%b7%9d%e0%b6%a7%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/95/"
}