{
       "Source": "dinamina",
       "Timestamp": "August 11, 2023 1:00 am",
       "Headline": "බිරියගේ බාලවයස් නැඟණියට නොහොබිනා වැඩක් කර වසර 15ක් හිරේට",
       "News Content": "සිය බිරිඳගේ නැඟණිය වන 13 හැවිරිදි නෑනාට බරපතළ ලිංගික අපචාර සිදුකළ බවට වැරදිකරුවකු වූ අයෙකුට වසර පහළොවක බරපතළ වැඩ සහිත සිර දඬුවමක් ද, ඊට අමතරව රුපියල් විසි පන්දහසක දඩ මුදලක් සහ අතවරයට ලක් වූ තැනැත්තියට රුපියල් ලක්ෂ පහක වන්දි මුදලක් ගෙවන ලෙස බලපිටිය මහාධිකරණ විනිසුරු රංග දිසානායක මහතා ඊයේ (10) වැනිදා නියම කළේය. මෙසේ සිර දඬුවම් නියම වූයේ ඌරගස්මංහන්දියේ කයිලත්ත ප්‍රදේශයේ පදංචි තොම්මයා හකුරු ජයලත් නැමැති අයෙකි.\n\n2006 වසරේ සිට 13 වැනි වියේ පසුවූ බිරිඳගේ නැඟණියට අපචාර කර ඇති අතර, ඉන් වසර පහකට පසු එනම් 2011 අප්‍රේල් මස හයවැනි දින මේ පිළිබඳව පොලිසියට පැමිණිලි කිරීමෙන් පසු ඔහුට විරුද්ධව ඌරගස්මංහන්දිය පොලිසිය නඩු පවරා ඇත. චෝදනා දෙකකට වරදකරු වූ මොහුට පළමු චෝදනාවට අවුරුදු තුනක සිර දඬුවමක් ද, දෙවන චෝදනාවට වසර දොළහක සිර දඬුවමක් ද නියම කර තිබේ. එයට අමතරව පළමු චෝදනාවට රුපියල් දස දහසක දඩ මුදලක්ද, දෙවන චෝදනාවට රුපියල් පහළොස් දහසක දඩ මුදලක්ද නියම කෙරිණි.\n\nඑම දඩ මුදල් නොගෙවන්නේනම් මාස තුන බැගින් ලිහිල් සිර දඬුවමක් ද, අපචාරයට ලක්වූ තැනැත්තියට වන්දි වශයෙන් රුපියල් ලක්ෂ පහක මුදලක් ගෙවන ලෙසත් එසේ නොගෙවන්නේ නම් අවුරුදු දෙකක ලිහිල් සිර දඬුවමක් ද නියම කළේය. පැමිණිලි පාර්ශ්වය වෙනුවෙන් රජයේ නීතිඥ සෞම්‍යා විජේසිංහ මෙනෙවිය පෙනී සිටි අතර ඌරගස්මංහන්දිය පොලිසියේ උප පොලිස් පරීක්ෂක ප්‍රසන්න මහතා නඩුව මෙහෙයවිය.",
       "URL": "https://www.dinamina.lk/2023/08/11/provincial-news/13338/%e0%b6%b6%e0%b7%92%e0%b6%bb%e0%b7%92%e0%b6%ba%e0%b6%9c%e0%b7%9a-%e0%b6%b6%e0%b7%8f%e0%b6%bd%e0%b7%80%e0%b6%ba%e0%b7%83%e0%b7%8a-%e0%b6%b1%e0%b7%90%e0%b6%9f%e0%b6%ab%e0%b7%92%e0%b6%ba%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/100/"
}