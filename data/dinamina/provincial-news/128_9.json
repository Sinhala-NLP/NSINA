{
       "Source": "dinamina",
       "Timestamp": "July 18, 2023 1:01 am",
       "Headline": "කටුගහහේන රෝහලේ දොස්තරලා නැතුව තනියම වැඩකළ ප්‍රධාන වෛද්‍යවරයා දැන් ලෙඩ ඇදේ",
       "News Content": "මතුගම කටුගහහේන රෝහලේ වෛද්‍යවරුන් හිඟ වීමෙන් නොකඩවා දිවා රාත්‍රී සේවය කළ ප්‍රධාන වෛද්‍යවරයාව ලෙඩවී රෝහල්ගත කෙරේ.\n\nරෝහලේ නේවාසික ප්‍රතිකාර නවතී.මතුගම කටුගහහේන රෝහලේ සිටි වෛද්‍යවරුන් 5 දෙනෙකුගෙන් එක් වෛද්‍යවරියක් ස්ථාන මාරු වී ගොස් ඇති අතර තවත් වෛද්‍යවරියක් අසනීප වී ලෙඩ නිවාඩු දමා ඇත.තවත් වෛද්‍යවරියක් සේවයෙන් ඉවත්වන බවට ලිපියක් ඉදිරිපත් කර ඇති අතර අනෙක් වෛද්‍යවරයා අනතුරකට භාජනවී ශල්‍යකර්මයකට මුහුණ දීම නිසා සැහැල්ලු රාජකාරියේ නිරතවන අතර එම සියළු වෛද්‍යවරුන්ගේ අඩුව පිරිමසමින් දිවා රාත්‍රී නොකඩවා දින 9 ක් සේවය කළ ප්‍රධාන වෛද්‍ය රංජිත් දිසානායක මහතා දැඩි ලෙස අසනීපව රෝහලේ කාමරයක සිටියදී රෝහල් කාර්ය මණ්ඩලය විසින් නාගොඩ රෝහලට ඇතුළත් කර ඇත.\n\nමෙම තත්වය උඩ රෝහලේ බාහිර රෝගී අංශයේ ප්‍රතිකාර කටයුතු ශල්‍යකර්මයකට මුහුණ දී සැහැල්ලු රාජකාරියේ යෙදෙන වෛද්‍යවරයා විසින් ආවරණය කලත් රාත්‍රී කාලයේ සේවය කිරීමට වෛද්‍යවරයෙකු නොමැති වීම නිසා කටුගහහේන රෝහලේ නේවාසික රෝගී ප්‍රතිකාර නැවැත්වීමට සිදුවී ඇත.\n\nමේ නිසා එම රෝහලෙන් ප්‍රතිකාර ගන්න විශාල පිරිසකට දැඩි අපහසුතාවට මුහුණ දීමට සිදුවී ඇති අතර රෝගීන්ට මතුගම ,දොඩන්ගොඩ හෝ නාගොඩ මහා රෝහලට යාමට සිදුවී ඇත. මේ පිළිබඳව කළුතර ප්‍රාදේශීය සෞඛ්‍ය සේවා අධ්‍යක්ෂ වෛද්‍ය රසාංජලී හෙට්ටිආරච්චි මහත්මියගෙන් විමසීමේදී මෙසේ පැවසීය.\n\nමෙම රෝහලේ වෛද්‍යවරුන් දෙදෙනෙකු අසනීප වීම සහ තවත් වෛද්‍යවරියක් සේවයෙන් ඉවත්වීම නිසාත්,එහි ප්‍රධාන වෛද්‍ය රන්ජිත් දිසානායක මහතා හදිසියේ අසනීප වී රෝහල් ගතකිරීමට සිදුවූ නිසාත් තාවකාලිකව කටුගහහේන රෝහලේ නේවාසික රෝගී ප්‍රතිකාර නැවැත්වීමට සිදුවූ බවත්,බාහිර රෝගී අංශයේ ප්‍රතිකාර කටයුතු සැහැල්ලු රාජකාරියේ නිරත වෛද්‍යවරයා විසින් සිදුකරන බවත් පැවසීය.\n\nබී.ටී. තඹවිට – මතුගම සමුහ",
       "URL": "https://www.dinamina.lk/2023/07/18/provincial-news/7287/%e0%b6%9a%e0%b6%a7%e0%b7%94%e0%b6%9c%e0%b7%84%e0%b7%84%e0%b7%9a%e0%b6%b1-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%af%e0%b7%9c%e0%b7%83%e0%b7%8a%e0%b6%ad%e0%b6%bb%e0%b6%bd%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/128/"
}