{
       "Source": "dinamina",
       "Timestamp": "August 1, 2023 1:00 am",
       "Headline": "VOC පිඟානක්  පෙන්වා ලක්ෂ තිහක්  වංචා කරලා",
       "News Content": "“VOC” පිඟානක් මිලදී ගන්නා මුවාවෙන් පැමිණ රුපියල් කෝටියක ව්‍යාජ මුදල්, පාර්සලයක් ලෙස සකස් කර රුපියල් ලක්ෂ තිහක මුදලක් වංචා කර පලාගිය තිදෙනෙකු මාතලේ කොට්ඨාස අපරාධ විශේෂ විමර්ශන ඒකකය විසින් අත්අඩංගුවට ගෙන නාවුල මහේස්ත්‍රාත් අධිකරණයට ඉදිරිපත් කර ඇත.\n\nසුපිරි වාහනයකින් පැමිණ වාහනයක් මිලදී ගැනීමට අනුරාධපුර වාහන සේල් එකට ගිය ව්‍යාජ සුදු කාන්තාව සහ භාෂා පරිවර්තකයෙකු යයි කියන දෙදෙනා VOC කාසි පිළිබඳ රහසිගතව සේල් අයිතිකරුගෙන් විමසා ඇත. ඔහු විසින් ගුරුවරයෙකු මාර්ගයෙන් වී.ඕ.සී. පිඟානක් මිලදී ගැනීමට මාතලේ ප්‍රදේශයේ පුද්ගලයෙකු සම්බන්ධ කිරීමට කටයුතු කර ඇත.\n\n“සුදු ජාතික කාන්තාවක් වාහනයේ ඉන්නවා බිස්නස් එකක් කරන්න හැකි බව” පැවැසීමත් සමඟ සේල් අයිතිකරු හිතවත් ගුරුවරයෙකුට දුරකතන ඇමැතුමක් දී සම්බන්ධ වී ඇත. ගුරුවරයා ක්ෂණිකව මාතලේ ප්‍රදේශයේ පුද්ගලයෙකු සම්බන්ධ කරගැනීමට පියවර ගෙන ඒ මුදල් අතට ගන්න හැකියාව ඇති නිසා බිස්නස් එකක් ඉක්මනින් කිරීමේ අරමුණ ඇතිව ක්‍රියාකර ඇත.\n\nගුරුවරයා අවනත කර ගැනීමේ හැකියාවක් මේ වන විටත් ගැනුම්කරුවන් අවබෝධ කරගෙන සිටීම නිසාත් මේ වන විට පිඟානක හෝඩුවාවක් නිවැරැදිව හඳුනා ගත් නිසාවෙන් මේ වන විටත් පිඟාන පරීක්ෂා කිරීම සඳහා මාතලේ පළාතට යාමට කතා කරගත් පරිදි පිරිස දඹුල්ල නගරය ආසන්නයේදී මුණගැසීමට කටයුතු කර ඇත.\n\nපිරිස පලාපත්වෙල නගරය ආසන්නයේදී හමු වී අදාළ පුද්ගලයා මුලින්ම කාසි වර්ගයක් පෙන්වුවත් එය මිලක් නොමැති බව පැවැසීමත් සමඟම විනාඩි දහයක් තුළදී VOC පිඟාන පෙන්වා පරීක්ෂා කිරීමෙන් අනතුරුව සුදු කාන්තාව හා භාෂා පරිවර්තක හා ගුරුවරයා මේ පිඟාන ලක්ෂ දහතුනක් පමණ වටිනවා එම නිසා අයිතිකරුට නොදෙන ලෙසට පවසා කෝටි එකහමාරකට ලන්සුවක් පිඟානට දීමට කටයුතු කර ඇත.\n\nගුරුවරයා පිඟාන ගැන දැඩි ආසාවකින් සිටි නිසාත් ක්ෂණයෙන් මුදලක් ලබා ගැනීමට හැකියාව ඇති නිසාත් මෙම ගනුදෙනුව කරන්න විල්ගමුවට යන්න තීරණය කරමින් ඉන්නා අතරදී, ගුරුවරයාට සුදු ජාතික කාන්තාව හා භාෂා පරිවර්තක එකතුව මුදල් අඩුපාඩුවක් පවතින බව ගුරුවරයාට ප්‍රකාශ කර රුපියල් ලක්ෂ තිහක් සොයා ගෙන එන ලෙසත් ඉතිරි රුපියල් කෝටියක මුදල සොයා ගන්නා බවත් පවසා විල්ගමුවේදී හමුවීමේ අදහස ඇතිව විසිර ගොස් ඇත.\n\nගුරුවරයාට ද පිඟාන ගැන දැඩි ආසාවක් ඇතිවී තිබුණේ පිඟාන මිලදී ගන්නවා කියන අදහස නිසාම ඔහු පිඟාන දෑතින් බදාගෙන සිටීම නිසා ව්‍යාජ සුදු ජාතික කාන්තාව සහ තිදෙනා පිළිබඳව විශ්වාසය තහවුරු කර ගැනීමට හැකිව ඇත‍. මේ අතරතුරදී කතා කර ගත් පරිදි විල්ගමුවට රුපියල් කෝටියක මුදල් පාර්සලය වෙනත් වාහනයකින් ගෙන එන විටදී ගුරුවරයා ද ලක්ෂ තිහක පාර්සලය භාෂා පරිවර්තකට දී ලැබුණු පාර්සලය වාහනයේ තිබෙනවා. එම නිසා ඉතිරි ගනුදෙනු කරන්න ත්‍රිකුණාමලේ හෝටලයකට වාහනය පසුපසින් එන්නට කියා පවසා රුපියල් ලක්ෂ තිහක මුදල ද අරන් භාෂා පරිවර්තක යන අතරතුරදී ජංගම දුරකතන විසන්ධි කරමින් පලා ගොස් ඇති බවත් ගුරුවරයාට මැටි පිඟාන පමණක් ඉතිරි වීමේදී කරුණු අවබෝධ වී ඇත.\n\nමෙම සිද්ධිය පිළිබඳව ගුරුවරයාගේ හිතවතා මාතලේ කොට්ඨාස අපරාධ විශේෂ විමර්ශන ඒකකයට පැමිණිලි කිරීමෙන් පසු දින තුනක් ඇතුළතදී සැකකරුවන් අත්අඩංගුවට ගැනීමටත්, ව්‍යාජ විදේශීය කාන්තාව ලෙස පෙනී සිටි සුදු පැහැති කාන්තාව නාවුල ප්‍රදේශයේ පදිංචිකාරියක් බවත් මේ පිරිස කාලයක සිට හොරකම්වලට සම්බන්ධ වී මංකොල්ලකෑම් රැසක් කළ අය බවට හඳුනාගෙන ඇත.\n\nමොවුන් මේ සිද්ධියට පෙර ගාල්ල බද්දේගම ප්‍රදේශයේදී මුණගැසී ව්‍යාජ අංක තහඩු සහිත සුපිරි කාර් රථයක් සොරකම්වලට යොදාගෙන කටයුතු කර ඇති බැවින් ඒ පිළිබඳවද තොරතුරු රැසක් අනාවරණය කර ගැනීමට පොලිසියට හැකිව ඇත.\n\nනාවුල ප්‍රදේශයේ පදිංචිකාරියක් බැවින් බි /450 යටතේ නාවුල මහේස්ත්‍රාත් අධිකරණයට ඉදිරිපත් කිරීමේදී හඳුනා ගැනීමේ පෙරෙට්ටුවකට ද ඉදිරිපත් කරමින් සැකකාරිය හඳුනාගෙන ඇති බවත් හා සැකකරුවන් දෙදෙනා ද අත්අඩංගුවට ගත් අතර VOC පිඟාන ලබාදුන් මාතලේ පුද්ගලයා ද අත්අඩංගුවට ගැනීමටත් විශේෂ පොලිස් විමර්ශනයක් ද මේ වන විට ආරම්භ කර ඇත.\n\nමෙම මංකොල්ල කණ්ඩායමට ගම්පහ ප්‍රදේශයේ මල්ශාලා හිමිකරුවෙකුගේ පුත්‍රයෙක් ද, මාතලේ ප්‍රදේශයේ එක් අයෙක් ද, නච්චාදුව එක් අයෙක් ද කලත්තැව පදිංචි සේල් අයිතිකරු ද, නාවුල පදිංචි ව්‍යාජ සුදු කාන්තාව ද සම්බන්ධව ඇත.\n\nමෙලෙස අත්අඩංගුවට පත්ව ඇත්තේ අනුරාධපුර නච්චාදූව ගුරුවරයෙකු වූ වනසිංහ මුදියන්සේලාගේ කිත්සිරි වනසිංහ, නාවුල පදිංචි වෙරෝනිකා රීටා දිසානායක (සුද්දි), නුවන් එරංග නොහොත් සම්පත් (භාෂා පරිවර්තක) යන අයවේ.\n\nඋකුවෙල සංචාරක ප්‍රියන්ත සුමනසේන",
       "URL": "https://www.dinamina.lk/2023/08/01/provincial-news/10584/voc-%e0%b6%b4%e0%b7%92%e0%b6%9f%e0%b7%8f%e0%b6%b1%e0%b6%9a%e0%b7%8a-%e0%b6%b4%e0%b7%99%e0%b6%b1%e0%b7%8a%e0%b7%80%e0%b7%8f-%e0%b6%bd%e0%b6%9a%e0%b7%8a%e0%b7%82-%e0%b6%ad%e0%b7%92%e0%b7%84%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/114/"
}