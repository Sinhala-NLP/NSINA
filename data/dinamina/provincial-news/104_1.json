{
       "Source": "dinamina",
       "Timestamp": "August 8, 2023 1:18 am",
       "Headline": "මොරටුව අධ්‍යාපන කොට්ඨාසයේ පාසල් නොයන දරුවෝ 180ක්  වැඩි ප්‍රමාණය පිරිමි දරුවන්",
       "News Content": "මොරටුව අධ්‍යාපන කොට්ඨාසයේ පාසල් නොයන දරුවන් එකසිය අසූවක් සිටින බව මොරටු පොලිසිය, ප්‍රාදේශීය ලේකම් කාර්යාලය සහ කොට්ඨාස අධ්‍යාපන කාර්යාලය එකතුව සිදු කරනු ලැබූ පරීක්ෂාවක දී හෙළි වී ඇත.\n\nමේ පිළිබඳව මොරටුව කොට්ඨාස අධ්‍යාපන අධ්‍යක්ෂක එම්.ලිලන්ති පෙරේරා මහත්මියගෙන් අප විමසා සිටි අතර, එම මහත්මිය පැවසුවේ පාසල් නොයන සහ පාසල් වේලාසන හැර ගිය දරුවන් 180ක ප්‍රමාණයක් හඳුනාගෙන ඇති බවයි.\n\nහඳුනාගත් පාසල් නොයන දරුවන් අතර, පිරිමි ළමුන් වැඩි වශයෙන් සිටින බව සඳහන් කළ එම මහත්මිය එගොඩඋයන, ලුනාව, අඟුලාන යන මුහුදුබඩ ප්‍රදේශයන්හි මෙම දරුවන් වැඩි වශයෙන් වාර්තා වී ඇති බව පැවසීය.\n\nහඳුනාගත් පාසල් නොයන දරුවන් අතරින් සැලකිය යුතු සංඛ්‍යාවක් පාසල් සඳහා යොමු කිරීමටද පියවර ගෙන ඇති බව එම මහත්මියට පැවසීය.\n\nමේ පිළිබඳව මවුපියන් දැනුවත් කර දරුවන් පාසලට යොමුකරවීමට ඇති දුෂ්කරතා හඳුනා ගැනීම පසුගිය කාලයේ සිදු කළ බව සඳහන් කරන එම මහත්මිය ඔවුන්ව පාසල් සඳහා යොමු කරවීමේ විධිමත් වැඩපිළිවෙළක් ද ක්‍රියාත්මක කොට ඇති බව පැවසීය.\n\nකොවිඩ් කාලයේ සිදු වූ ආර්ථික දුෂ්කරතා හේතුවෙන් ද පාසල් නොගිය දරුවන් මෙන්ම ආර්ථික අහේනිය හේතුවෙන් රැකියාවන්වලට යොමුවුණු දරුවන් ද සිටින බව එතුමිය පැවසුවාය.\n\nඅඟුලාන සයුරුපුර සහ සමුද්‍රාසන්න යන මහල් නිවාස පද්ධතියන්හි පසුගිය දිනක සංචාරය කළ අවස්ථාවේදී එවැනි දරුවන් විශාල වශයෙන් හඳුනා ගැනුණු බව සඳහන් කරන එම මහත්මිය එම තත්ත්වයට ප්‍රධාන හේතුව මවුපියන්ගේ සාක්ෂරතාවය නොමැතිවීමේ ගැටලුව මෙන්ම අධ්‍යාපනය දීමට වඩා දරුවන්ගෙන් මුදල් හරිහම්බ කර ගැනීමේ චේතනාව මවුපියන් තුළ දක්නට ලැබුණු බවයි.\n\nඇතැම් දරුවන් අඩු වයසින් ධීවර කර්මාන්තයට යොමු වී තිබෙන අතර, තවත් දරුවන් වෙළෙඳාම සඳහා යොමු වී ඇති බව දක්නට ලැබුණු බවද එම මහත්මිය පවසා සිටියාය.\n\nදරුවන් පාසලට යොමුකරවීම සම්බන්ධයෙන් මොරටුව ප්‍රාදේශීය ලේකම් කාර්යාලය මෙන්ම මොරටුව පොලිසිය විශේෂ සහයක් දක්වන බව සඳහන් කළ අධ්‍යක්ෂකවරිය හඳුනාගත් ප්‍රදේශවල හදිසියේ සිදු කරන වැටලීම්වලින් මවුපියන් ශාලාවකට කැඳවා දරුවන්ට අධ්‍යාපනය ලබාදීමේ වැදගත්කම අවස්ථා ගණනාවක්දීම කියා දීමට හැකි වූ බව පැවසීය.\n\nඑසේ කියා දී දරුවන් පාසලට කැඳවීමට අවශ්‍ය සියලු කටයුතු සම්පාදනය කළත් ටික දවසකින් ඔවුන්ට එම තත්ත්වය මඟහැරී නැවතත් දරුවන් රැකියාවන්ට යොමු කර ගැනීමේ උත්සාහයක මවුපියන් නිරතවන බව වන බවද එම මහත්මිය පැවසුවාය.\n\nකෙසේ වුවද ආර්ථික ගැටලු හඳුනා ගනිමින් දරුවන්ට පාසල් යැවීමට අවශ්‍ය වන පොත්පත් හා ඇඳුම් පැළඳුම් මෙන් ම ආහාරපාන ලබා දීමට ප්‍රදේශ‍ෙය් ධනපතීන්ගේ සහයෝගය ද ඇතිව ප්‍රාදේශීය ලේකම් කාර්යාලය ඔස්සේ කටයුතු කරමින් සිටින බව එම මහත්මිය පවසා සිටියාය.\n\nශ්‍රී ජයවර්ධනපුර තරංගා රුවන්පතිරණ",
       "URL": "https://www.dinamina.lk/2023/08/08/provincial-news/12415/%e0%b6%b8%e0%b7%9c%e0%b6%bb%e0%b6%a7%e0%b7%94%e0%b7%80-%e0%b6%85%e0%b6%b0%e0%b7%8a%e0%b6%ba%e0%b7%8f%e0%b6%b4%e0%b6%b1-%e0%b6%9a%e0%b7%9c%e0%b6%a7%e0%b7%8a%e0%b6%a8%e0%b7%8f%e0%b7%83%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/104/"
}