{
       "Source": "dinamina",
       "Timestamp": "August 16, 2023 1:00 am",
       "Headline": "මාවනැල්ලේ වෑන් රථය සොරාගත් අය සොයා CCTV ඔස්සේ පරීක්ෂණ",
       "News Content": "වාහන අලෙවි කරන ස්ථානයකින් ඊයේ (15) දින අලුයම් කාලයේදී වෑන් රථයක් සොරකම් කරන අයුරු එම වාහන අලෙවි සැල ඉදිරිපිට නි‍ෙවසේ සී.සී.ටී.වී කැමරාවේ සටහන් වූ අතර සොරකම් කරන ලද වෑන් රථය සහ පුද්ගලයන් සොයා වැඩිදුර පරීක්ෂණ සිදු කරන බව මාවනැල්ල පොලිසිය පවසයි. මෙම වාහන අලෙවි සැල පිහිටා ඇත්තේ මාවනැල්ල නගරයට මිටර් 500ක් පමණ දුරකින් හෙම්මාතගම මාර්ගයේය.\n\nමෙම වාහන අලෙවි සැල ඉදිරිපිටින් මාවනැල්ල හෙම්මාතගම මාර්ගය පිහිටා ඇත. වෑන් රථයකින් පැමිණෙන පිරිසක් සැලසුම් සහගත අයුරින් එම රථ වාහන අලෙවි සැල පසු කරමින් පැමිණි වාහනය නවත්වා එයින් බැස වාහන අලෙවි සැල වෙත ගොස් වට පිට බලා එහි දමා තිබූ විදුලි පහන් වසා දමා එම වෑන් රථ ගාලේ විකිණීමට තිබූ තවත් වෑන් රථයක් ඉවත් කර එහි ඇතුළත නවතා තිබූ වෑන් රථයක් රැගෙන ප්‍රධාන මාර්ගයට ගෙනැවිත් මෙම සොරකම් කිරීම සිදු කර තිබේ. සිද්ධිය සම්බන්ධයෙන් වාහන අලෙවි සැලේ හිමිකරුවන් විසින් මාවනැල්ල පොලිසියට පැමිණිලි කිරීමෙන් පසුව සිද්ධිය සම්බන්ධයෙන් මේ වන විට මාවනැල්ල පොලිසියේ ස්ථානාධිපති ලසන්ත කළුආරච්චි මහතා සමඟින් නිලධාරීන් කණ්ඩායමක් පරීක්ෂණ සිදු කරන බව පොලිසිය පවසයි.",
       "URL": "https://www.dinamina.lk/2023/08/16/provincial-news/14467/%e0%b6%b8%e0%b7%8f%e0%b7%80%e0%b6%b1%e0%b7%90%e0%b6%bd%e0%b7%8a%e0%b6%bd%e0%b7%9a-%e0%b7%80%e0%b7%91%e0%b6%b1%e0%b7%8a-%e0%b6%bb%e0%b6%ae%e0%b6%ba-%e0%b7%83%e0%b7%9c%e0%b6%bb%e0%b7%8f%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/92/"
}