{
       "Source": "dinamina",
       "Timestamp": "September 26, 2023 12:27 am",
       "Headline": "අපල දුරු කරන්න නිදහස් කරන්න පක්ෂීන් නීති විරෝධී ලෙස අල්ලා ළඟ තබාගෙන සිට මාට්ටූ",
       "News Content": "අපල දුරු කර ගැනීම සඳහා නිදහස් කෙරෙන පක්ෂීන් නීති විරෝධී ලෙස අල්ලාගෙන අලෙවිය සඳහා ළඟ තබාගෙන සිටි පුද්ගලයන් දෙදෙනෙකු වී කුරුල්ලන් 94ක් හා රෑන ගිරවුන් දෙදෙනෙකු සමඟ අත්අඩංගුවට ගත් බව බෙල්ලන්විල අත්තිඩිය වනජීවි කාර්යාල පවසයි.\nමෙසේ අත්අඩංගුවට ගෙන ඇත්තේ ජාඇළ ප්‍රදේශයේ පදිංචි 29 හා 33 වයස්වල පසුවන්නන් බව කියයි.\nවනජීවී කාර්යාල නිලධාරීන්ට ලද තොරතුරකට අනුව මාකුඹුර හයිලෙවල් පාර අධිවේගී මාර්ගය ආසන්නයේදී ඉකුත් 24 දා වැටලීම සිදු කෙරිණි.\nමෙම වැටලීමේදී එක් පුද්ගලයෙකු සතුව වී කුරුල්ලන් 84ක් ද, අනෙක් පුද්ගලයා සතුව රෑන ගිරව් දෙදෙනෙකු හා වී කුරුල්ලන් 10ක් ද තිබී තම භාරයට ගත් බව වනජීවී නිලධාරීන් පවසයි.\nඅත්අඩංගුවට ගත් සැකකරුවන්ගෙන් සිදු කළ වැඩිදුර ප්‍රශ්න කිරීමේදී මහජනතාව තම අපල දුරු කර ගැනීම සඳහා නිදහස් කෙරෙන සතුන් මෙසේ අල්ලාගෙන ඒවා ව්‍යාපාරයක් බවට පත් කරගෙන ඇතැයි පැවසේ. අත්අඩංගුවට ගත් සැකකරුවන් හෝමාගම අධිකරණයට ඉදිරිපත් කිරීමට නියමිතය.\nසිද්ධිය සම්බන්ධයෙන් බෙල්ලන්විල අත්තිඩිය වනජීවි කාර්යාලයේ අඩවි ආරක්ෂක සමන් ලියනගම, සහකාර අඩවි ආරක්ෂක එරන්ද රත්නායක, වන සත්ත්ව නියාමක එස්. වයි. එස්. ද සොයිසා , රියැදුරු ප්‍රදීප් ප්‍රියමංජුල යන නිලධාරීන් පරීක්ෂණ පවත්වති.\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/09/26/provincial-news/25400/%e0%b6%85%e0%b6%b4%e0%b6%bd-%e0%b6%af%e0%b7%94%e0%b6%bb%e0%b7%94-%e0%b6%9a%e0%b6%bb%e0%b6%b1%e0%b7%8a%e0%b6%b1-%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b6%9a%e0%b6%bb%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/33/"
}