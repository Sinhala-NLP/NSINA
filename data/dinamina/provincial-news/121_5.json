{
       "Source": "dinamina",
       "Timestamp": "July 26, 2023 1:00 am",
       "Headline": "බුද්ධ පූජාවට පැන් වඩන්න මෝටරය දැම්ම තිදරු පියා විදුලිසරින් මරුට",
       "News Content": "\n\n\n\nපන්සලට උදේ දානය ගෙන ඒමට පෙර නිවෙසේ බුද්ධ පූජාව තැබීමට පැන්වලට වතුර නැති නිසා වතුර මෝටරය ක්‍රියා කරවීමට යද්දී විදුලි සර වැදී තිදරු පියෙකු ඉකුත් 23 වැනිදා පෙරවරුවේ මියගොස් තිබේ.\n\nමෙසේ මියගොස් ඇත්තේ මහා ඉඳුරුව උඩුමුලුල මානාන පදිංචිව සිටි 53 හැවිරිදි වෙලේගේ තිලකරත්න ජයතිලක නමැති අයෙකි.\n\nඌරගස්මංහන්දිය හදිසි මරණ පරීක්ෂක ඩී.කේ.පී.ආර්. පෙරේරා මහතා විසින් මේ පිළිබඳව හදිසි මරණ පරීක්ෂණය පැවැත් වූ අතර, කොස්ගොඩ පොලිසියේ පොලිස් සැරයන් නීල් (59735) මහතා සාක්ෂි මෙහෙයවිය.\n\nමිය ගිය අයගේ පුතා වන ඉඳුරුව ශ්‍රී විජයධර්ම පිරිවෙන් විහාරාධිකාරී ඉඳුරුවේ විමලරතන හිමියෝ මෙසේ පවසා සිටියේය.\n\n“මියගොස් සිටින්නේ මගේ තාත්තා. මගේ සහෝදරයා බේරුවල පොලිසියේ සේවය කරන අතර සහෝදරිය කොහුවල ප්‍රදේශයේ පදිංචි වී සිටිනවා. 23 වැනිදා උදේ සුපුරුදු පරිදි මම පාන්දර පහට පමණ අවදි වී පිරිත් දැම්මා. මමත් පිරිත් කියනවා. ඒ අතරවාරයේ අම්මගෙන් කෝල් එකක් ඇවිත් තිබුණා. පසුව මම අම්මට කෝල් එකක් දීල බැලුවම අම්ම කිව්වා තාත්තට කරන්ට් එක වැදිල කියල. මම ඒ වෙලාවෙම ගියා බලන්න.\n\nඅපේ පන්සලට දානය තිබුණේ නැති නිසා තාත්තා ගෙදර ඉඳගෙන දානය පිළියෙල කර තිබුණා. එහිදී අම්ම කිව්වා ගෙදර බුද්ධ පූජාව තියන්න පැන්වලට වතුර නැති නිසා වතුර මෝටරය ක්‍රියා කරවන්න ස්විච් එක දමන්න යද්දී කරන්ට් එක වැදිල කිව්වා. සුව සැරියට කතා කළාම දොස්තර මහත්තයෙක් ඇවිත් බලා තාත්තා මිය ගොස් ඇති බව පවසා සිටියා.”",
       "URL": "https://www.dinamina.lk/2023/07/26/provincial-news/9225/%e0%b6%b6%e0%b7%94%e0%b6%af%e0%b7%8a%e0%b6%b0-%e0%b6%b4%e0%b7%96%e0%b6%a2%e0%b7%8f%e0%b7%80%e0%b6%a7-%e0%b6%b4%e0%b7%90%e0%b6%b1%e0%b7%8a-%e0%b7%80%e0%b6%a9%e0%b6%b1%e0%b7%8a%e0%b6%b1-%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/121/"
}