{
       "Source": "dinamina",
       "Timestamp": "October 11, 2023 1:00 am",
       "Headline": "ඉඩමක් උකස් කර මුදල් ගැනීමේදී නීතිඥවරයා සින්නක්කර ඔප්පුවක් ලියනවා නම් එය ප්‍රශ්නයක්",
       "News Content": "ඉඩමක් උකස් කර මුදල් ගැනීමේදී නීතිඥවරයෙකු නොතාරිස්වරයෙකු වශයෙන් සින්නක්කර ඔප්පුවක් ලියනවා නම් එය ප්‍රශ්න සහගත වගේම එය නොගැළපෙන ක්‍රියාවක් බව අත්තනගල්ල අංක 02 මහේස්ත්‍රාත් මංජුල කරුණාරත්න මහතා පෙරේදා (09) පස්වරුවේ විවෘත අධිකරණයේදී කියා සිටියේය.\n\nමීරිගම වැරැල්ලවත්තේ ඉඩම් කොටසක් සමාගමකට උකස් කර රුපියල් ලක්ෂ අසූ පහක මුදලක් පොලියට ලබා ගත් බව කියන සිද්ධියකදී සින්නක්කර ඔප්පුවක් ලියා ඇති බවට අනාවරණය වීම හේතුවෙන් එසේ මහේස්ත්‍රාත්වරයා ඒ පිළිබඳව කරුණු දක්වමින් කියා සිටියේය.\n\nඑසේ මුදල් ලබා ගත් බව කියන ඉඩම් කොටසේ හිමිකාරිය වන උත්පලා තුෂාරිකා කුමාර නමැත්තිය බලහත්කාරයෙන් එම ඉඩමට ඇතුල් වී එහි ආරක්ෂක නිලධාරියෙකුට ද පහර දී එහි ඇති නි‍ෙවසක පදිංචි වී සිටින බවට ලද පැමිණිල්ලකට අනුව මීරිගම පොලිසිය පරීක්ෂණ පවත්වා සැකකාරිය අත්අඩංගුවට ගෙන තිබිණ.\n\nමීරිගම පොලිසියේ නඩු මෙහෙයුම් අංශයේ ස්ථානාධිපති පොලිස් පරීක්ෂක ඊ.ජී.ඇස්.පී. සුබසිංහ මහතා කරුණු දක්වමින් සැකකාරිය ඉඩම විකුණා මුදල් ලබා ගැනීමෙන් පසුව එය මිලදී ගත් සමාගම ආරක්ෂකයෙකු ද රඳවා සිටියදී සැකකාරිය තවත් පිරිසක් සමඟ බලහත්කාරයෙන් එම ඉඩමට ඇතුල් වී ආරක්ෂක නිලධාරියාට පහර දී තුවාල සිදු කොට ඔහු පලවා හැර එහි ඇති නි‍ෙවසේ පදිංචිව සිටියදී අත්අඩංගුවට ගත් බව කියා සිටියේය.\n\nමෙහිදී නීතිඥ උදය කුමාර විතානගේ මහතා ද කරුණු දක්වමින් පොලිසිය දක්වන ලද කරුණු සත්‍යයක් බව කියා සිටියේය. සැකකාරිය වෙනුවෙන් පෙනී සිටි නීතිඥ සමීර වික්‍රමසිංහ මහතා කරුණු දක්වමින් පොලිසිය දක්වන ලද කරුණු සම්පූර්ණයෙන්ම අසත්‍යයක් බවත් සැකකාරිය ඉඩම උකස් කර මුදල් ලබාගෙන එම මුදල් වාරික වශයෙන් ගෙවා ගෙන යද්දී සැකකාරිය නි‍ෙවසින් පලවා හැරීමට අසත්‍යය පැමිණිල්ලක් කර ඇති බව ප්‍රකාශ කරමින් එසේ මුදල් වාරික වශයෙන් ගෙවාගෙන යන කාඩ්පතක් අධිකරණයට ඉදිරිපත් කළේය. මෙහිදී මහේස්ත්‍රාත්වරයා සැකකාරියට රුපියල් ලක්ෂයක ශරීර ඇප නියම කරමින් එම නි‍ෙවස තුළ පදිංචි වී සිටීමට සැකකාරියට කිසිදු බාධාවක් නොමැති බවද කියා සිටියේය.",
       "URL": "https://www.dinamina.lk/2023/10/11/provincial-news/29744/%e0%b6%89%e0%b6%a9%e0%b6%b8%e0%b6%9a%e0%b7%8a-%e0%b6%8b%e0%b6%9a%e0%b7%83%e0%b7%8a-%e0%b6%9a%e0%b6%bb-%e0%b6%b8%e0%b7%94%e0%b6%af%e0%b6%bd%e0%b7%8a-%e0%b6%9c%e0%b7%90%e0%b6%b1%e0%b7%93%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/6/"
}