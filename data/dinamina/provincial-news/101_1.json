{
       "Source": "dinamina",
       "Timestamp": "August 10, 2023 1:52 am",
       "Headline": "ධනපති ව්‍යාපාරික බිරිය ණය ගෙවන්න  කුඩු විකුණලා",
       "News Content": "යාපනයේ සුප්‍රසිද්ධ හා ධනපති ස්වර්ණාභරණ වෙළෙන්දකුගේ බිරියක් ස්වාමියාට හොර රහසේ නිවෙස තුළ හෙරොයින් අලෙවි කරමින් සිටියදී පොලිස් කණ්ඩායමක් විසින් පෙරේදා (08) ඇයව අත්අඩංගුවට ගෙන තිබේ.\n\nඇගේ නිවෙසේ තිබී හෙරොයින් ග්‍රෑම් 80ක් ද පොලිසිය සොයාගෙන ඇත. අදාළ කාන්තාව පොලිසියට රැගෙන යෑමෙන් පසුව සිද්ධිය සැලවූ ඇගේ සැමියා පොලිසියට පැමිණ කාන්තාවට පහර දෙන්නට පටන්ගත් අවස්ථාවේදී පොලිසිය මැදිහත් වී එය නවතා තිබේ. මෙම කාන්තාව සැමියාට හොරෙන් නිවෙස තුළ හෙරොයින් ජාවාරම කාලයක් තිස්සේ කරගෙන ගොස් ඇති බව පොලිස් විමර්ශනවලදී අනාවරණය වී තිබේ.\n\nයාපනය, ආනේකෝට්ටේ පාලම් පාරේ පිහිටි නිවෙසක සිටි 36 හැවිරිදි කාන්තාවක් මෙසේ අත්අඩංගුවට පත් වූ අතර, ඇය පොලිසියට පවසා ඇත්තේ තමන් සැමියාට හොරෙන් ලබා ගෙන ඇති විශාල ණය මුදලක් පියවීම සඳහා මෙම ජාවාරමේ නිරත වූ බවයි.\n\nසැකකාරිය යාපනය අධිකරණය වෙත ඉදිරිපත් කිරීමට යාපනය පොලිසිය පියවර ගෙන තිබේ.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/10/provincial-news/12939/%e0%b6%b0%e0%b6%b1%e0%b6%b4%e0%b6%ad%e0%b7%92-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b7%92%e0%b6%9a-%e0%b6%b6%e0%b7%92%e0%b6%bb%e0%b7%92%e0%b6%ba-%e0%b6%ab/",
       "Category": "provincial-news",
       "Parent URL": "https://www.dinamina.lk/category/provincial-news//page/101/"
}