{
       "Source": "dinamina",
       "Timestamp": "October 10, 2023 1:00 am",
       "Headline": "මෙරට ධාවනයට අවසර නොදුන් යතුරුපැදි අටක් මාට්ටු",
       "News Content": "ලංකාවට ගෙන්වීමට තහනම් කර ඇති යතුරුපැදි අටක් කොටස් කර ලංකාවට ගෙන්වා ලංකාවේදී එම කොටස් එකලස් කර ව්‍යාජ අංක තහඩු යොදා ගෙන ධාවනය කරද්දී අත්අඩංගුවට ගත් පැදිකරුවන් අට දෙනෙකු ලබන 12 වැනිදා දක්වා රක්ෂිත බන්ධනාගාර ගත කරන ලෙස ත්‍රිකුණාමලය අතිරේක මහේස්ත්‍රාත් දර්ශනී අන්නාතුරෙයි මෙනවිය පෙරේදා (08) නිලාවේලි පොලිසියට නියම කළේය.\n\nබන්ධනාගාර ගත කළ සැකකරුවන් අටදෙනා මීගමුව, වත්තල හා හලාවත ප්‍රදේශවල පදිංචි වයස අවුරුදු 20 – 25ත් අතරේ පසුවන අය වෙති.\n\nඅත්අඩංගුවට ගත් සැකකරුවන් සතු යතුරුපැදි අට අතර එන්ජින් ධාරිතාව සී.සී.1000 වර්ගයේ යතුරුපැදි හයක්ද, එන්ජින් ධාරිතාවය සී.සී.750 වර්ගයේ එක් යතුරුපැදියක්ද, එන්ජින් ධාරිතාවය සී. සී. 600 වර්ගයේ එක් යතුරුපැදියක්ද වන බව නිලාවේලි පොලිස් ස්ථානාධිපති ප්‍රධාන පොලිස් පරීක්ෂක ජී. ඩී. නිශාන්ත ප්‍රදීප් කුමාර මහතා ඉදිරිපත් කළ වාර්තාවේ දැක්වේ.\n\nපුල්මුඩේ සහකාර පොලිස් අධිකාරි චන්දන බස්නායක මහතාට ලද තොරතුරක් අනුව සාම්බල්තිව් පාලම මතදී මෙම යතුරුපැදි අත්අඩංගුවට ගැනීමට පොලිසිය සමත් ව ඇත.\n\nව්‍යාජ අංක තහඩු භාවිත කිරීම, ලියාපදිංචි නොකළ යතුරුපැදි ධාවනය, රක්ෂණ හා ආදායම් බලපත්‍ර නොමැතිව ධාවනය යන චෝදනා මත සැකකරුවන් අධිකරණයට ඉදිරිපත් කර තිබුණි. අදාළ යතුරුපැදි ලංකාවේ ධාවනය කිරීම සම්බන්ධයෙන් මෝටර් රථ පරීක්ෂක මඟින් වාර්තාවක් කැඳවීමට කළ ඉල්ලීමකට මහේස්ත්‍රාත්වරිය පොලිසියට අවසර ලබා දුන්නාය.\n\nත්‍රි/මලය විශේෂ – ඒ.ටී.එම්.ගුණානන්ද",
       "URL": "https://www.dinamina.lk/2023/10/10/provincial-news/29245/%e0%b6%b8%e0%b7%99%e0%b6%bb%e0%b6%a7-%e0%b6%b0%e0%b7%8f%e0%b7%80%e0%b6%b1%e0%b6%ba%e0%b6%a7-%e0%b6%85%e0%b7%80%e0%b7%83%e0%b6%bb-%e0%b6%b1%e0%b7%9c%e0%b6%af%e0%b7%94%e0%b6%b1%e0%b7%8a-%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/8/"
}