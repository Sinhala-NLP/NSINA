{
       "Source": "dinamina",
       "Timestamp": "August 2, 2023 1:16 am",
       "Headline": "වැසිකිළියට  ඉබි යතුරු දාලා  වන්දනාකරුවෝ අමාරුවේ",
       "News Content": "දිවයිනේ නන් දෙසින් අනුරාධපුරයට පැමිණෙන බැතිමතුන්ගේ ගමනාන්තය වන අනුරාධපුර පැරණි බස් නැවතුම්පළේ ඇති මහජන වැසිකිළිය, සති දෙකකට වැඩි කාලයක සිට වසා දමා තිබීම හේතුවෙන් බැතිමතුන් ඇතුළු නගරයට පැමිණෙන ජනතාව දැඩි අපහසුතාවට පත් වන බවත්, ඒ අවට මුළු ප්‍රදේශය පුරා මළ මුත්‍රා වල දුර්ගන්ධය පැතිරී යාම හේතුවෙන් තමන් දැඩි අපහසුතාවට පත්ව ඇති බවත් එම නගර වැසියෝ පවසති.\n\nපැය ගණනාවක් බස් රථයේ ගමන් කර අවසානයේ මෙම වැසිකිළියේ සොයා පැමිණෙන ජනතාව, විශේෂයෙන් කාන්තාවන් දැඩි අපහසුතාවට පත්වන බවත් තම ශරීර අවශ්‍යතාවන් සිදු කර ගැනීමට නොහැකි වන පිරිස් වැසිකිළිය අවට ප්‍රදේශය භාවිතා කිරීම හේතුවෙන් එම පිරිස් මෙන්ම, තමන්ද දැඩි ලැජ්ජාවට පත්වන බව නගර වැසියෝ සහ වෙළඳසැල් සේවකයෝ පවසති.\n\nජලයේ විසන්ධි කර තිබීම නිසා වසා දමා තිබුණු මෙම වැසිකිළියේ කාන්තාවන් සඳහා වෙන්කර ඇති කොටසේ ඉබි යතුරු ඉවත් කර ඇති බවත්, පසු ගියදා ජලය නොමැති බව නොදැන, මෙම වැසිකිළිය භාවිතා තරුණියක් එය භාවිතා කිරීමෙන් අනතුරුව ජලය නොමැති බව දැන ගැනීමෙන් පසු දැඩි පීඩාවට පත්වූ බව නගරවාසී කාන්තාවක් පැවසුවාය.\n\nඅදාළ බලධාරීන්ගේ අවධානය ඉතා ඉක්මනින් යොමු කර, මෙය නැවත යථා තත්ත්වයට පත් කරන ලෙස ද මෙහිදී ඔවුහු වැඩි දුරටත් ඉල්ලා සිටියහ.\n\nඅනුරාධපුර සංචාරක සශිනි මධුෂානි",
       "URL": "https://www.dinamina.lk/2023/08/02/provincial-news/10883/%e0%b7%80%e0%b7%90%e0%b7%83%e0%b7%92%e0%b6%9a%e0%b7%92%e0%b7%85%e0%b7%92%e0%b6%ba%e0%b6%a7-%e0%b6%89%e0%b6%b6%e0%b7%92-%e0%b6%ba%e0%b6%ad%e0%b7%94%e0%b6%bb%e0%b7%94-%e0%b6%af%e0%b7%8f%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/111/"
}