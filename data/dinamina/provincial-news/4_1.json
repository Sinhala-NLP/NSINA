{
       "Source": "dinamina",
       "Timestamp": "October 12, 2023 1:00 am",
       "Headline": "කැලණි සරසවි ආදි විද්‍යාර්ථයින්ගෙන් කොස්සින්න ශ්‍රී සීලානන්දයට සිසු සත්කාරයක්",
       "News Content": "කැලණිය විශ්වවිද්‍යාලයේ ආදි විද්‍යාර්ථයින්ගේ සංගමයේ ගම්පහ දිස්ත්‍රික් ශාඛාවේ ‘සරසවියෙන් ගමට’ යන තේමාව යටතේ වාර්ෂිකව සිදු කරන පාසල් සිසු සත්කාරක වැඩසටහන ගම්පහ අධ්‍යාපන කොට්ඨාසයේ පහසුකම් අඩු කොස්සින්න ශ්‍රී සීලානන්ද මහා විද්‍යාලයේ සිසු දරු දැරියන් උදෙසා ක්‍රියාත්මක කරන ලදී.\n\nකැලණිය විශ්වවිද්‍යාලයේ ආදි විද්‍යාර්ථීන්ගේ සංගමයේ ගම්පහ දිස්ත්‍රික් ශාඛාව පසුගියදා ක්‍රියාත්මක කළ මෙම පාසල් සිසු සත්කාරක වැඩසටහන යටතේ පාසල් සිසු දරු දැරියන්ට නිල ඇඳුම් ප්‍රදානය කිරීමක්, වෛද්‍ය සායනයක් හා මත්ද්‍රව්‍ය නිවාරණ වැඩසටහනක් ද සිදු කරන ලදී.\n\nමෙම පාසල තෝරා ගැනීමට දිස්ත්‍රික් ශාඛාව තීරණය කළේ ශිෂ්‍යත්ව විභාගයෙන් අඩු ලකුණු ලබාගෙන වෙනත් පහසුකම් ඇති පාසලකට යාමට අපහසු අඩු ආදායම්ලාභී පවුල්වල දරුවන් පැමිණෙන පාසලක් වීමත්, වර්තමාන විදුහල්පති සාලින්ද කුමාර හේරත් මහතා විදුහල දියුණු කිරීමට උත්සාහ කිරීමත් සැලකිල්ලට ගෙනය.\n\nකැලණිය විශ්වවිද්‍යාලයේ ආදි විද්‍යාර්ථයින්ගේ සංගමයේ ගම්පහ දිස්ත්‍රික් ශාඛාවේ නිලධාරීන් හා සාමාජික සාමාජිකාවන් ශ්‍රි සීලාන්නද මහා විද්‍යාලයට උදෑසනින්ම පැමිණි අවස්ථාවේදී විදුහල්පතිවරයා ඇතුළු ආචාර්ය මණ්ඩලයත් ශිෂ්‍ය ශිෂ්‍යාවනුත් බුලත් හුරුළු දී ඔවුන් ඉතා උණුසුම් අන්දමින් පිළිගෙන උත්සව ශාලාව වෙත කැඳවාගෙන ගියහ.\nවැඩසටහන ආරම්භ කිරීමට ප්‍රථම ජාතික ගීය ගායනා කර පොල්තෙල් පහන් සිළු දැල්වීම සිදු කෙරිණි.\n\nඅනතුරුව කොස්සින්න ශ්‍රී සීලානන්ද මහා විද්‍යාලයේ සිසු දරු දැරියන්ට පාසල් නිල ඇඳුම් ප්‍රදානය කිරීම ගම්පහ අතිරේක දිස්ත්‍රික් ලේකම් ඩබ්ලිව්.ටී.එච්. රුචිර විතාන මහතා ඇතුළු ආදි විද්‍යාර්ථයින්ගේ සංගමයේ නිලධාරීන් විසින් සිදු කරන ලදී.\n\nඊට සමගාමීව කළුබෝවිල ශික්ෂණ රෝහලේ වෛද්‍ය චූලා සේනාරත්න මහතාගේ මෙහෙයවීමෙන් රාගම මහ රෝහල, කැලණිය විශ්වවිද්‍යාලීය රාගම වෛද්‍ය පීඨය සහ සෞඛ්‍ය දෙපාර්තමේන්තුව යන ආයතනයන්ගේ සහායෙන් පාසල් ළමුන් හා මවුපියන් වෙනුවෙන් වෛද්‍ය සායනයක් ද ක්‍රියාත්මක විය.\n\nපාසල් සිසු සිසුවියන් සඳහා මත්ද්‍රව්‍ය නිවාරණ වැඩසටහනක් ද ක්‍රියාත්මක වූ අතර, මත්ද්‍රව්‍ය නිවාරණ කාර්යාංශයේ චාමර කරුණාරත්න මහතා විසින් මත්ද්‍රව්‍ය නිවාරණ දේශනය පැවැත්වීය.\n\nමිහිරි වික්‍රමාරච්චි ඔප්ටිකල්ස් ප්‍රධාන කාර්යාලයේ මෙහෙයවීමෙන් පාසල් සිසු දරුවන්ගේ මවුපියන් වෙනුවෙන් අක්ෂි සායනයක් ද සිදු කෙරුණි.\nමෙදින දවස පුරා පැවති මෙම පාසල් සිසු සත්කාරක වැඩසටහනේදී කැලණිය විශ්වවිද්‍යාලයේ ආදි විද්‍යාර්ථයින්ගේ සංගමයේ විධායක සභික ඩබ්ලිව්. වීරරත්න මහතා විසින් ගම්පහ දිස්ත්‍රික් ශාඛාවට රුපියල් ලක්ෂයක මුදලක් පරිත්‍යාග කරන ලදී.\n\nඋඩුගම්පොල – එල්. ඩබ්ලිව්. ආරියරත්න",
       "URL": "https://www.dinamina.lk/2023/10/12/provincial-news/29980/%e0%b6%9a%e0%b7%90%e0%b6%bd%e0%b6%ab%e0%b7%92-%e0%b7%83%e0%b6%bb%e0%b7%83%e0%b7%80%e0%b7%92-%e0%b6%86%e0%b6%af%e0%b7%92-%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/4/"
}