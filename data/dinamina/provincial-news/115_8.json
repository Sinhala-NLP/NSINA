{
       "Source": "dinamina",
       "Timestamp": "July 31, 2023 1:00 am",
       "Headline": "හයිවේ එකෙන් කොළඹට ඇද්ද ලක්ෂ 20ක KG මාට්ටු",
       "News Content": "තණමල්විල සිට අධිවේගී මාර්ගය හරහා කොළඹට කේරල ගංජා ප්‍රවාහනය කරමින් සිටි පුද්ගලයෙකු හා කොළඹ අවට කේරල ගංජා ජාවාරමේ නිරත පුද්ගලයකු රුපියල් ලක්ෂ විස්සකට ආසන්න කේරළ ගංජා කිලෝ පහක් සමග අත්අඩංගුවට ගත් බව කොළඹ දකුණ කොට්ඨාස අපරාධ විමර්ශන කාර්යාංශය පවසයි.\n\nමෙසේ අත්අඩංගුවට ගෙන ඇත්තේ තණමල්විල පදිංචි (35) හා දෙමටගොඩ ටී වත්තේ පදිංචි (41) හැවිරිදි දෙදෙනෙකු බව පොලීසිය කියයි.\nතණමල්විල ප්‍රදේශයේ සිට බොරැල්ල ප්‍රදේශයට කේරල ගංජා තොගයක් රැගෙන එන බවට කොළඹ දකුණ කොට්ඨාශ අපරාධ විමර්ශන ඒකකයේ, කොට්ඨාස දූෂණ මර්දන අංශයේ ස්ථානාධිපති උප පොලිස් පරීක්ෂක අබේසිංහ මහතාට තොරතුරක් ලැබී තිබුණි .\n\nඒ අනුව නිලධාරී කණ්ඩායමක් බොරැල්ල රුහුණුකළා මාවත අසල ආවේෂණ රාජකාරියෙන් රැඳී සිටියදී සැකකටයුතු ලෙස මාර්ගයේ ගමන් ගත් පුද්ගලයකු නවතා පරීක්ෂා කිරීමේදී ඔහු සන්තකයේ තිබූ අත් බෑගයක කේරළ ගංජා කිලෝ 03 ග්‍රෑම් 240 සොයා ගැනීමට හැකිව තිබේ.\nපසුව ඔහු අත්අඩංගුවට ගෙන ජීප් රථයේ නංවා බේස්ලයින් මාර්ගය ඔස්සේ ගමන් කරමින් සිටියදී දෙමටගොඩ ප්‍රදේශයේදී පුද්ගලයෙකු නවතා පරික්ෂා කිරීමේදී ඔහු සන්තකයේ තිබී තවත් කේරල ගංජා කිලෝ 02 ග්‍රෑම් 170 පොලිස් භාරයට ගැනීමට හැකිව තිබේ.\nමේ අතර රුපියල් 3500 බැගින් අළෙවි කිරීමට රැගෙන යමින් තිබූ කුඩා ගන්ජා පැකට් තොගයක් ද ඒ අතර වූ බව පැවසේ.\nසැකකරු මීට පෙර ද කේරල ගංජා ජාවාරම සම්බන්ධයෙන් බන්ධනාගාර ගතව සිට ඇප මත නිදහස් වූ ” ටී වත්තේ රාජා “නමින් හඳුන්වන පුද්ගලයෙකි.\nමෙහි පළමු සැකකරු තණමල්විල ප්‍රදේශයේ සිට අධිවේගී මාර්ගය හරහා කොළඹට කේරල ගංජා ප්‍රවාහනය කොට බොරැල්ල අවට ප්‍රදේශ කිහිපයකට තොග වශයෙන් කේරල ගංජා අලෙවි කරන පුද්ගලයකු බවත් දෙවන සැකකරු එසේ ප්‍රවාහනය කරන කේරල ගංජා කොළඹ අවට ප්‍රදේශවල කේරළ ගංජා අළෙවි කරන පුද්ගලයෙකු බවට තොරතුරු අනාවරණය වූ බවත් පැවසේ.\nපොලිස් භාරයට ගත් කේරළ ගංජා තොගයේ වටිනාකම රුපියල් ලක්ෂ විස්සකට ආසන්න බව පොලිසිය කියයි.\n\nඅත්අඩංගුවට ගත් සැකකරුවන් මාලිගාකන්ද අධිකරණයට ඉදිරිපත් කිරීම සඳහා බොරැල්ල පොලීසියට භාර දීමට නියමිතව තිබුණි.\nසිද්ධිය සම්බන්ධයෙන් කොළඹ දකුණ කොට්ඨාස භාර ජ්‍යෙෂ්ඨ පොලිස් අධිකාරී හසන්ත මාරපන මහතාගේ සෘජු අධීක්ෂණය යටතේ සහකාර පොලිස් අධිකාරී ඒ . ජී . වයි. එස් . කීර්තිසිංහ මහතාගේ උපදෙස් මත, කොට්ඨාස අපරාධ විමර්ශන ඒකකයේ ස්ථානාධිපති පොලිස් පරීක්ෂක අජිත් මහතාගේ මෙහෙයවීමෙන්, දූෂණ මර්දන අංශයේ ස්ථානාධිපති උප පොලිස් පරීක්ෂක සඳරුවන් අබේසිංහ, පො. සැ. (73389) තාරක, පො.කො (81032) අපොන්සු , (89464) සම්පත්, (94081) දිසානායක ඇතුළු නිලධාරීහු වැටලීම සිදුකොට ඉදිරි පරීක්ෂණ පවත්වති.\n\nකොට්ටාව ප්‍රදීප් කුමාර",
       "URL": "https://www.dinamina.lk/2023/07/31/provincial-news/10348/%e0%b7%84%e0%b6%ba%e0%b7%92%e0%b7%80%e0%b7%9a-%e0%b6%91%e0%b6%9a%e0%b7%99%e0%b6%b1%e0%b7%8a-%e0%b6%9a%e0%b7%9c%e0%b7%85%e0%b6%b9%e0%b6%a7-%e0%b6%87%e0%b6%af%e0%b7%8a%e0%b6%af-%e0%b6%bd%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/115/"
}