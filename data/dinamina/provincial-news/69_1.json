{
       "Source": "dinamina",
       "Timestamp": "August 30, 2023 1:40 am",
       "Headline": "මවුපියන් වස පෙවූ දැරියෝ දෙදෙනා ළමා නිවාසයකට",
       "News Content": "දියණියන් දෙදෙනාට වස පොවා මවුපියන් දෙදෙනා ද වස පානය කිරීම සම්බන්ධයෙන් රඹුක්කන පොලිසිය කෑගල්ල මහේස්ත්‍රාත් වාසනා නවරත්න මහත්මිය වෙත කරුණු ඉදිරිපත් කිරීමෙන් පසුව දැරියන් දෙදෙනා පරිවාස අධීක්ෂණය යටතේ රත්නපුර කුරුවිට ළමා නිවාසයට යොමු කළ බව රඹුක්කන පොලිසිය පැවසීය.\n\nමෙලෙස පරිවාස අධීක්ෂණය යටතේ ළමා නිවාසයට යොමු කොට ඇත්තේ රඹුක්කන පත්තම්පිටිය කෙම්පිටිකන්දේ පදිංචිව සිටි වයස අවුරුදු 4 යි මාස 10ක දැරියක් හා වයස මාස 11ක දැරියක් බව පොලිසිය පැවසීය.\n\nරඹුක්කන පත්තම්පිටිය කෙම්පිටිකන්දේ පදිංචිව සිටින වයස අවුරුදු 28 පියා වයස අවුරුදු 27ක මවුපිය යුවළකට වයස අවුරුදු 4 යි මාස 10ක් සහ වයස මාස 11ක දැරියන් දෙදෙනෙකු සිටින බව පොලිසිය පැවසීය. වැඩිමහල් දැරිය ප්‍රදේශයේ පෙර පාසලක අධ්‍යාපනය ලබන බවත් මවුපිය යුවළ අතර කලක සිට පවුල් ආරවුලක් තිබී ඇති බවත් පොලිසිය පැවසීය. ඉකුත් 13 වැනිදා රාත්‍රී මවුපිය යුවළ බාල වයස්කාර දියණියන් දෙදෙනාට වස පොවා ඔවුන් දෙදෙනා ද වස පානය කර සිටිය දී අසල්වැසියන් විසින් එකම පවුලේ සිවු දෙනා මාවනැල්ල මූලික රෝහලට ඇතුළත් කර තිබුණි.\n\nමාවනැල්ල මූලික රෝහලේ සිවු දෙනාම නේවාසිකව ප්‍රතිකාර ලබමින් සිටින අවස්ථාවේ දී සිද්ධිය සම්බන්ධයෙන් පොලිසිය අධිකරණයට කරුණු වාර්තා කර තිබුණි.\n\nඑහිදී අධිකරණය නියෝග කර සිටියේ වයස අවුරුදු 4 යි මාස 10ක දැරිය හා වයස මාස 11 දැරිය පරිවාස අධීක්ෂණය යටතේ රත්නපුර කුරුවිට ළමා නිවාසයට යොමු කරන ලෙසය. දැරියන් දෙදෙනා සුව වු අවස්ථාවේ දී ළමා නිවාසයට යොමු කළ බවත් මවුපියන් දෙදෙනා වැඩිදුරටත් ප්‍රතිකාර සඳහා කෑගල්ල මහ රෝහලට ඇතුළත් කර නේවාසිකව ප්‍රතිකාර ලබන බවත් පොලිසිය පැවසීය.\n\nසැකකාර මවුපිය යුවළ කෑගල්ල මහ රෝහලේ අධිකරණ වෛද්‍යවරයා වෙත ඉදිරිපත් කිරීමට නියමිතව තිබුණි.\n\nකෑගල්ල විශේෂ – චමින්ද ජයලත්",
       "URL": "https://www.dinamina.lk/2023/08/30/provincial-news/18127/%e0%b6%b8%e0%b7%80%e0%b7%94%e0%b6%b4%e0%b7%92%e0%b6%ba%e0%b6%b1%e0%b7%8a-%e0%b7%80%e0%b7%83-%e0%b6%b4%e0%b7%99%e0%b7%80%e0%b7%96-%e0%b6%af%e0%b7%90%e0%b6%bb%e0%b7%92%e0%b6%ba%e0%b7%9d-%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/69/"
}