{
       "Source": "dinamina",
       "Timestamp": "July 12, 2023 1:00 am",
       "Headline": "ගංජා පසුපස හඹා ගොස් සහකාර පොලිස් අධිකාරිවරිය දෙදෙනකු කොටු කර ගනී",
       "News Content": "රථවාහන යොදාගෙන නීති විරෝධී ගංජා ජාවාරමක නිරත වූ පුද්ගලයන් දෙදෙනෙකු තම නිල රථයෙන් හඹා ගොස් අත්අඩංගුවට ගැනීමට කුරුණෑගල සහකාර පොලිස් අධිකාරි (VI) නිල්මිණි චන්ද්‍රරත්න මහත්මිය සමත්ව ඇති බව කුරුණෑගල මූලස්ථාන පොලිසිය පවසයි.\n\nචන්ද්‍රරත්න මහත්මිය මේ සමත්කම කළේ තම නිල රියැදුරා වන කොස්තාපල් (80695) අමිත් සහ ආබාධිත පොලිස් සැරයන් (8349) වීරසූරිය සහ සැරයන් (58516) නන්දන යන නිලධාරීන්ගේද සහාය ඇතිවය.\n\nසහකාර පොලිස් අධිකාරි නිල්මිණි චන්ද්‍රරත්න මහත්මිය පෙරේදා (10) මෙම නිලධාරීන් පිරිසත් සමඟ තමන්ට අයත් පොලිස් කොට්ඨාසයේ පොලිස් ස්ථානයක අධීක්ෂණ කටයුතු සඳහා ගොස් එමින් සිටියදී කුරුණෑගල මාර්ගයේ වැල්ලව ප්‍රදේශයේදී තම නිල රථයට ඉස්සර කරමින් අධික වේගයකින් ධාවනය කරවූ කේ.ඩී.එච්. වර්ගයේ අලුත්ම වෑන් රථයක් සහ යතුරුපැදියක් දැක ඇත. එම වාහන දෙකෙහි ධාවන විලාසය පිළිබඳව සැක සිතූ චන්ද්‍රරත්න මහත්මිය ඉක්මනින් එම වාහන පසුපස හඹා යන ලෙස තම රියැදුරාට දන්වා ඇත. අධික වේගයකින් ධාවනය කරවූ යතුරුපැදිය සහ වෑන් රථය කුරුණෑගල දඹුල්ල ප්‍රධාන මාර්ගයට පිවිස ලංගම ප්‍රාදේශීය වැඩපොළ අසලින් ඇති ගැට්ටුවාන මංසන්ධියෙන් නුවර මාර්ගයට පිවිස නතර කර ඇත. වෑන් රථයෙන් බැසගත් රියැදුරා කලබලයෙන් මෙන් කිසියම් පාර්සලයක් යතුරුපැදිකරුට ලබා දීමට සූදානම් වනවාත් සමඟම ඔවුන් පසුපසින් හඹා ආ සහකාර පොලිස් අධිකාරිවරිය එම ස්ථානයට පැමිණ වහා තම නිල රථයෙන් බැස එම පුද්ගලයන් දෙදෙනාව අත්අඩංගුවට ගැනීමට සමත් වී තිබේ.\n\nසැකකරුවන් දෙදෙනා අත තිබූ පාර්සලයේ වියළි ගංජා කිලෝ ග්‍රෑම් එකහමාරක ප්‍රමාණයක් තිබී ඇති අතර, වැඩිදුර විමර්ශන කටයුතු සඳහා ඔවුන් කුරුණෑගල මූලස්ථාන පොලිසියේ අපරාධ විමර්ශන අංශය වෙත බාර දී තිබේ.\n\nමාර්ගයේදී තමන් ඉස්සර කර ගියේ පොලිස් නිල වාහනයක් බව නොදැන සිටි බව සැකකරුවන් ප්‍රකාශ කළ බව පොලිසිය පවසයි.\n\nසැකකරුවන් දෙදෙනා මාවතගම ප්‍රදේශයේ පදිංචිකරුවන් වන අතර, ඉන් එක් සැකකරුවෙකු උපැවිදිව සිටින අයෙකු බවද පවසයි. මෙම ගංජා ජාවාරමේ ප්‍රධාන සැකකරු වැල්ලව කුඹුක්ගැටේ ප්‍රදේශයේ අයෙකු බවට හඳුනාගෙන තිබේ. සැකකරු මේ වන විට ප්‍රදේශයෙන් පලා ගොස් තිබෙන අතර, ඔහු අත්අඩංගුවට ගැනීම සඳහා පරීක්ෂණ සිදු කරන බව වැල්ලව පොලිසිය සඳහන් කළේය.",
       "URL": "https://www.dinamina.lk/2023/07/12/provincial-news/5817/%e0%b6%9c%e0%b6%82%e0%b6%a2%e0%b7%8f-%e0%b6%b4%e0%b7%83%e0%b7%94%e0%b6%b4%e0%b7%83-%e0%b7%84%e0%b6%b9%e0%b7%8f-%e0%b6%9c%e0%b7%9c%e0%b7%83%e0%b7%8a-%e0%b7%83%e0%b7%84%e0%b6%9a%e0%b7%8f%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/132/"
}