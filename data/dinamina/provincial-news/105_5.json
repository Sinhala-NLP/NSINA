{
       "Source": "dinamina",
       "Timestamp": "August 7, 2023 1:33 am",
       "Headline": "ගෙදර වැඩට ඇවිත් කෝටි එකහමාරක මැණික් ගල් තුන සොරාගෙන -මව-පියා-පුතා අත්අඩංගුවට",
       "News Content": "අත්අඩංගුවට ගත් මැණික් ගල් දෙක හා අලෙවිකර ලබාගෙන තිබූ රුපියල් ලක්ෂ 7ක මුදල් ද වැල්ලවත්ත පොලිස් ස්ථානයේ පරීක්ෂණ කටයුතු සඳහා සූදානම් කර ඇති අයුරු.\n\nවැල්ලවත්ත ප්‍රදේශයේ ප්‍රධාන පෙලේ මැණික් ව්‍යාපාරිකයකුගේ නිවසින් රුපියල් එක්කෝටි පන්ලක්ෂයකට අධික වටිනා මැණික් ගල් 3ක් සොරාගත් එකම පවුලේ පියා, මව, පුතා ඇතුලු මැණික් ගල් අලෙවි කළ හා ළග තබාගත් පුද්ගලයන් දෙදෙනකුද සමග පුද්ගලයන් පස් දෙනෙකු ඉකුත් (4) වන දින වැල්ලවත්ත පොලීසිය මගින් අත්අඩංගුවට ගෙන ඇතැයි පොලීසිය පැවසීය.\n\nඅත්අඩංගුවට පත් පියා තලවකැලේ පදිංචි වයස අවුරුදු (68) ක්ද වන එම නිවසේ මෙහෙකාර සේවයේ නිරතව සිටි අයද වන අතර මව වයස අවුරුදු (65)ක්ද පුතා වයස (32)ක්ද මැණික් ගල් අලෙවි කළ හා ළග තබාගත් ව්‍යාපාරිකයා වයස අවුරුදු (40) හා (44) ක්ද වන බවත් පොලීසිය පැවසීය.\n\nමෙම සොරකම පසුගිය ජූලි මස 15ත් 18ත් අතර කාලසීමාවේ රාත්‍රිය කාලයේ සිදුවී ඇති බවට ව්‍යාපාරිකයා විසින් ඉකුත් 31 වන දින වැල්ලවත්ත පොලීසිය වෙත කරන ලද පැමිණිල්ලකට අනුව පොලිස් ස්ථානාධිපති ප්‍රධාන පොලිස් පරීක්ෂක සුභාෂ් කහදවල මහතාගේ උපදෙස් පරිදි අපරාධ අංශය ස්ථානාධිපති උප පොලිස් පරීක්ෂක හේෂාන් කුමාර මහතා ඇතුලු නිලධාරී කණ්ඩායමක් විසින් තලවකැලේ ප්‍රදේශයේදී මැණික් ගල් දෙකක් සමග පුද්ගලයන් දෙදෙනකුද අත්අඩංගුවට ගෙන ඇත.\n\nසිදුකළ විමර්ශනයට අනුව එක් මැණික් ගලක් මහනුවර ප්‍රදේශයේ ව්‍යාපාරිකයෙකුට රුපියල් ලක්ෂ 14කට අලෙවිකර ලබාගත් මුදල්වලින් රුපියල් ලක්ෂ 7ක මුදලක්ද සමග ප්‍රධාන සැකකරු සමග මව හා පුතාද අත්අඩංගුවට ගැනීමට හැකිවී ඇතැයිද පොලීසිය පැවසීය.\n\nවැඩිදුර පරීක්ෂණ කොළඹ දකුණ භාර ජ්‍යෙෂ්ඨ පොලිස් අධිකාරී ජී.එච්.මාරපන, කොළඹ දකුණ 2 හාර පොලිස් අධිකාරී ජයශාන්තද සිල්වා යන මහතුන්ගේ අධීක්ෂණය මත වැල්ලවත්ත පොලිස් ස්ථානාධිපති ප්‍රධාන පොලිස් පරීක්ෂක සුභාෂ් කහදවල මහතාගේ උපදෙස් පරිදි අපරාධ අංශය ස්ථානාධිපති උප පොලිස් පරීක්ෂක හේෂාන් කුමාර මහතාගේ මෙහෙයවීමෙන් පොලිස් සැරයන් 66211 සුරේන්ද්‍ර, 72238 කරුණාතිලක, පොලිස් කොස්තාපල්වරු වන 52358 සමරවීර, 77511 චන්දන, 102965 චතූරංග, කාන්තා පොලිස් කොස්තාපල් 11111 මදිමදිනි යන කණ්ඩායම විසින් සිදු කරගෙන යනු ලබයි.\n\n\n\nදෙහිවල-ඩී.පී.හේරත්",
       "URL": "https://www.dinamina.lk/2023/08/07/provincial-news/12153/%e0%b6%9c%e0%b7%99%e0%b6%af%e0%b6%bb-%e0%b7%80%e0%b7%90%e0%b6%a9%e0%b6%a7-%e0%b6%87%e0%b7%80%e0%b7%92%e0%b6%ad%e0%b7%8a-%e0%b6%9a%e0%b7%9d%e0%b6%a7%e0%b7%92-%e0%b6%91%e0%b6%9a%e0%b7%84%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/105/"
}