{
       "Source": "dinamina",
       "Timestamp": "October 6, 2023 1:00 am",
       "Headline": "යතුරුපැදියේ ආ හොරු  ස්කූටියේ ගිය කතගේ මාලය කඩලා",
       "News Content": "පාසල නිම වී දරු දෙදෙනා සමඟ යතුරු පැදියකින් නිවෙස බලා ගමන් කළ කාන්තාවකගේ ගෙල බැඳි රන් මාලය, තවත් යතුරු පැදියකින් පැමිණි පුද්ගලයන් දෙදෙනකු කොල්ල කා පලා ගොස් ඇති බවත්, එම අවස්ථාවේදී යතුරු පැදිය මාර්ගය හරහා පෙරළී ගොස් දරු දෙදෙනා සමඟ එම කාන්තාව ඇද වැටී ඇති බවත් තඹුත්තේගම මූලස්ථාන පොලිසිය පැවසීය.\n\nපොලිසිය වැඩිදුරටත් කියා සිටියේ, පැමිණිලිකාර කාන්තාව පෙරේදා (4) පස්වරු 1.45ට පමණ ස්කූටි වර්ගයේ යතුරුපැදියකින් තඹුත්තේගම පොතියාගම පාසලේ සිට දරු දෙදෙනා නිවෙසට රැගෙන යමින් සිටියදී මෙම අනතුර සිදුව ඇති බවයි. මෙම කාන්තාව ගමන් කළ යතුරු පැදියට සමාන්තරව ගමන් කළ යතුරු පැදියක සිටි පසුපැදිකරු විසින් එක්වරම තමා ගෙල බැඳ සිටි 145,000ක් වටිනා රන් මාලය කොල්ලකා පලා ගිය බව පැමිණිල්ලේ සඳහන් වේ.\n\nමෙම කොල්ලකෑමට සම්බන්ධ සැකකරුවන් අත්අඩංගුවට ගැනීම සඳහා තඹුත්තේගම පොලිසියේ නිලධාරීන් වැඩිදුර විමර්ශන සිදු කරයි.",
       "URL": "https://www.dinamina.lk/2023/10/06/provincial-news/28270/%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92%e0%b6%ba%e0%b7%9a-%e0%b6%86-%e0%b7%84%e0%b7%9c%e0%b6%bb%e0%b7%94-%e0%b7%83%e0%b7%8a%e0%b6%9a%e0%b7%96%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/13/"
}