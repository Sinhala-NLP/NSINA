{
       "Source": "dinamina",
       "Timestamp": "August 7, 2023 1:32 am",
       "Headline": "කෝටි 7 1/2ක ලොතරැයි ජයග්‍රාහකයා අකුරණදී පැහැරගෙන",
       "News Content": "විශේෂ කාර්ය බළකා නිලධාරීන් හා පොලිසිය එම පුද්ගලයා බේරා ගත් අවස්ථාව\n\nරුපියල් කෝටි හතහමාරක ලොතරැයි දිනුම ඇදුණු යි පැවසෙන අකුරණ ප්‍රදේශයේ පුද්ගලයකු පැහැරගෙන විත් දින 10ක් පුරා පහරදෙමින් ගම්පොළ රත්මල්කඩුව ප්‍රදේශයේ නිවාස 2ක වරින්වර සිර කර සිටියදී ගම්පොල විශේෂ කාර්ය බළකා නිලධාරීන් පිරිසක් හා ගම්පොල කොට්ඨාස අපරාධ විමර්ශන අංශයේ නිලධාරීන් පැමිණ එම පුද්ගලයා මුදාගෙන ඊට සම්බන්ධ කල්ලියේ සිව් දෙනෙකු අත්අඩංගුවට ගෙන ඇත.\n\nමෙසේ පැහැරගෙන සිරකර සිට ඇත්තේ මහනුවර අකුරණ ප්‍රදේශයේ පදිංචි මොහොමඩ් හසීම් නැමති පුද්ගලයෙකි.\n\nමොහු සිරකරගෙන සිටියැයි පැවසෙන ලී මෝල් හිමියකු ඇතුළු සිව් දෙනෙකු මෙසේ අත්අඩංගුවට ගත් බව පොලිසිය පවසයි.ගම්පොළ රත්මල්කඩුව ප්‍රදේශයේ පුද්ගලයකු සිරකරගෙන සිටිනවා යයි විශේෂ කාර්යය බලකා බුද්ධි අංශ වෙත ලද තොරතුරකට අනුව ගම්පොල විශේෂ කාර්ය බළකා නිලධාරීන් එම ස්ථානයට ගොස් සිද්ධිය තහවුරු කර ගැනීමෙන් පසු ඒ පිළිබඳ ඉහළ නිලධාරීන් දැනුවත් කර තිබේ.\n\nඒ අනුව ගම්පොල කොට්ඨාස අපරාධ විමර්ශන අංශ නිලධාරීන් ද එම ස්ථානයට පැමිණ මෙම පුද්ගලයා මෙසේ මුදා ගෙන තිබුණි.\n\nමෙම පුද්ගලයා දඹුල්ල ප්‍රදේශයේ සිටියදී ගම්පොලින් ගිය සිව් දෙනෙකු ඔහු පැහැරගෙන මෝටර් රථයක දමා ගෙනැවිත් ගම්පොලදී මෙසේ සිර කරගෙන සිට ඇතැයි පොලිසිය හෙළිකරගෙන තිබේ.එම පුද්ගලයා පවසන්නේ ඔහුට දරුණු ලෙස පහර දී මුදල් ඉල්ලා සිටි බවයි.\n\nදිනුම් ලද මුදල් සඟවා ඇති තැන් අසා පහර දුන් බවත් ඔහු පවසයි.පොලිසිය පවසන්නේ මෙම පුද්ගලයා හා ප්‍රධාන සැකකරු අතර මුදල් ගනුදෙනු සම්බන්ධ ආරවුලක් ඇති බවයි.\n\nමෙම පුද්ගලයා ඔවුන් සමග කැමත්තෙන් සිට ඇති බවද පොලිසිය පවසයි.නමුත් මෙම පුද්ගලයා පවසන්නේ තමාට පහර දී ඔවුන් සමග කැමැත්තෙන් සිටින බවට ලියුමක් ලියා ගත් බවත් එය පොලීසියේ උපදෙස් මත සිදු කළ බව පහර දෙමින් තමාට පැවසූ බවයි.\n\nදිනුම් ඇදුනු මුදල ආරක්ෂා කර ගැනීම සඳහා වෙනත් පුද්ගලයෙකුට ලබා දී ඇති බවද ඔහු සඳහන් කර සිටියි.\n\nපොලිසිය මේ පිළිබඳ සොයා බැලීමේදී එම මුදල් ලබාගත් පුද්ගලයා ජපානයට ගොස් ඇති බවද පොලිසිය සඳහන් කරයි.\n\nජූලි මස 27 දින දඹුල්ලේ දී පැහැරගෙන රත්මල්කඩුව ප්‍රදේශයට රැගෙන ගොස් දින 6 ක් ප්‍රධාන සැකකරුගේ නිවසේත් ඉතිරි දින කිහිපය ඔහුගේ මස්සිනා ගේ නිවසේත් මොහු තබාගෙන ඇති බව අනාවරණය වී ඇත.\n\nමෙම පුද්ගලයා වැඩිදුරටත් පවසන්නේ කුරුණෑගල කෙනෙකු සමග තමා ගනුදෙනු සිදුකර ඇති බවත් ඔහුද මෙම ස්ථානයට පැමිණ රුපියල් කෝටි තුනක් ගත් බවට වැඩි මුදලක් දමා තමා ගෙන් ලියුමක් ගත් බවත් මෙම සැකකරුවන් ද ලක්ෂ 90ක් ගත් බවට තමාගෙන් ලියුම් ගත් බවත්ය.\n\nමොවුන් තමාට කෑම බීම දුන් බවත් පවසන මොහු කියා සිටින්නේ පටියකින් හා අතින් පයින් පහරදී තර්ජනය කර ලියුම් ලබාගැනීම හා පොලිසිය හා සී.අයි.ඩි.යඇතුළු විවිධ ස්ථානවලට තමා රැගෙන ගොස් ප්‍රකාශ ලබා ගත් බවත්ය.\n\nමෙම පැහැර ගැනීම පිළිබඳව ගැටළු සහගත තැන් රැසක් ඇති බව පවසන ගම්පොල කොට්ඨාස අපරාධ විමර්ශන නිලධාරීන් ඒ පිළිබඳව වැඩිදුරටත් පරීක්ෂණ පවත්වන බවත් සඳහන් කරන අතර අත්අඩංගුට ගත් සිවුදෙනා ඊයේ (6) අධිකරණයට ඉදිරිපත් කරන බවද සඳහන් කළේය.\n\n\n\nගම්පොළ සමුහ – සුරංග දිල්හාන්",
       "URL": "https://www.dinamina.lk/2023/08/07/provincial-news/12151/%e0%b6%9a%e0%b7%9d%e0%b6%a7%e0%b7%92-7-1-2%e0%b6%9a-%e0%b6%bd%e0%b7%9c%e0%b6%ad%e0%b6%bb%e0%b7%90%e0%b6%ba%e0%b7%92-%e0%b6%a2%e0%b6%ba%e0%b6%9c%e0%b7%8a%e0%b6%bb%e0%b7%8f%e0%b7%84%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/105/"
}