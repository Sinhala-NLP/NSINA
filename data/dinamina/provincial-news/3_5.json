{
       "Source": "dinamina",
       "Timestamp": "October 12, 2023 1:01 am",
       "Headline": "සමනළ ජලාශය ඇතුළු බෙලිහුල්ඔය  සංචාරක කලාපයක් ලෙස  සංවර්ධනයට සැලසුම්",
       "News Content": "බලංගොඩ බෙලිහුල්ඔය රමණීය සමනල ජලාශය ඇතුළු ඒ ආශ්‍රිතව පවතින කිංචිගුනේ ප්‍රාග් ඓතිහාසික යකඩ උදුන් පද්ධතිය, කූරගල, දූවිලි ඇල්ල, කල්තොට, බුදුගල, නන්පේරියල්, පහන්තුඩාව, උඩවලව වනෝද්‍යානයේ හඳගිරිය පිවිසුම වැනි ස්ථාන තිරසර ලෙස කඩිනමින් සංවර්ධනය කර නොනිදන නගරයක් හා සංචාරක කලාපයක් ලෙස සංවර්ධනය කිරීමට සැලසුම් සකස් කිරීමේ විශේෂ සාකච්ඡාවක් රත්නපුර දිස්ත්‍රික් පාර්ලිමේන්තු මන්ත්‍රී, රත්නපුර දිස්ත්‍රික් සම්බන්ධීකරණ කමිටු සම සභාපති අකිල සාලිය එල්ලාවල මහතාගේ ප්‍රධානත්වයෙන් ඉකුත්දා (09) ඉඹුල්පේ ප්‍රාදේශීය ලේකම් කාර්යාලයේ දී පැවැත්විණි.\n\nබෙලිහුල්ඔය ප්‍රදේශයේ පිහිටා ඇති සමනල වැව ජලාශය ජල විදුලි නිෂ්පාදන ක්‍රියාවලියේ දී සුවිශේෂී කාර්යභාරයක් ඉටුකරන ජලාශයක් වන අතර එය තවදුරටත් බෙලිහුල්ඔය ප්‍රදේශයේ සංචාරක කර්මාන්තය ප්‍රවර්ධනය කිරීමට ද සුවිශේෂී හැකියාවක් පවතින ආකර්ෂණීය ජලාශයක් බව මෙහිදී සාකච්ඡාවට ලක් විය. එමෙන්ම ජලාශය ඉදි කිරීමේ දී සකසන ලද උමං පද්ධති විශේෂ ආරක්ෂණ ක්‍රමවේදයක් යටතේ දේශීය හා විදේශීය සංචාරකයන්ට නැරඹුම් ස්ථාන ලෙස සංවර්ධනය කිරීම, සමනල වැව ජලාශයේ ජල ක්‍රීඩා හා බෝට්ටු සවාරි සූදානම් කිරීම, සමනල වැව බැම්මට පහල ස්ථානය දිය නාන ස්ථානයක් ලෙස සංවර්ධනය කිරීම, ඒ ආශ්‍රිතව පවතින කිංචිගුනේ ප්‍රාග් ඓතිහාසික යකඩ උදුන් පද්ධතිය, කූරගල, දූවිලි ඇල්ල, කල්තොට, බුදුගල, නන්පේරියල්, පහන්තුඩාව, උඩවලව වනෝද්‍යානයේ හඳගිරිය පිවිසුම වැනි ස්ථාන තිරසර ලෙස සංවර්ධනය කර පහසුවෙන් දෙස් විදෙස් සංචාරකයින්ගේ ජන මන ආකර්ෂණය වන ලෙස ප්‍රවර්ධනය කිරීමේ සුවිශේෂී හැකියාවන් ආදී කරුණු පිළිබඳව ද මෙහිදී සාකච්ඡා විය. තවද බෙලිහුල්ඔය නොනිදන නගරයක් ලෙස සංවර්ධනය කිරීම, රාත්‍රී වෙ‍ළෙඳපොල (Night Market) දෙස් විදෙස් සංචාරකයන් එක් දිනකට වඩා වැඩි දින ගණනක් මෙම ප්‍රදේශයේ නවතා ගැනීමට හැකිවන ලෙස සැලසුම් සකස් කිරීම, හොටෙල් පාසලක් මෙම ප්‍රදේශයේ ස්ථාපිත කිරීමට ද මෙහිදී තීරණය විය.\n\nකේ. ඒ. සුනිල් – කුරුවිට",
       "URL": "https://www.dinamina.lk/2023/10/12/provincial-news/29872/%e0%b7%83%e0%b6%b8%e0%b6%b1%e0%b7%85-%e0%b6%a2%e0%b6%bd%e0%b7%8f%e0%b7%81%e0%b6%ba-%e0%b6%87%e0%b6%ad%e0%b7%94%e0%b7%85%e0%b7%94-%e0%b6%b6%e0%b7%99%e0%b6%bd%e0%b7%92%e0%b7%84%e0%b7%94%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/3/"
}