{
       "Source": "dinamina",
       "Timestamp": "August 2, 2023 1:23 am",
       "Headline": "නවතා තිබූ හමුදා රියේ ත්‍රිරෝදයක් ගැටී 2කට බරපතළයි",
       "News Content": "මාකුඹුර අධිවේගී පිවිසුම ඉදිරිපිට හයිලෙවල් මාර්ගයේ විදුලි සංඥා පුවරුවක් අසල නවතා තිබූ යුද හමුදාවට අයත් මෝටර් රථයක පිටුපසින් පැමිණි ත්‍රිරෝද රථයක් ගැටී සිදුවූ අනතුරින් බරපතළ තුවාල ලැබූ ත්‍රිරෝද රථයේ ගමන් ගත් දෙදෙනෙකු හෝමාගම මූලික රෝහලට ඇතුළත් කළ බව හෝමාගම පොලිසිය පැවසීය.\n\nමෙසේ තුවාල ලබා ඇත්තේ පාදුක්ක ප්‍රදේශයේ පදිංචි පෙදරේරුවන් දෙදෙනෙකු බවත් මොවුන් දෙදෙනා ඉදිකිරීම් සඳහා භාවිතා කරන සිමෙන්ති ඇතුළු උපකරණ තොගයක් සිය ත්‍රිරෝද රථයේ පටවාගෙන කොට්ටාව දෙස සිට හෝමාගම දෙසට හයිලේවල් මාර්ගය හරහා යමින් සිටියදී අධිවේගී මාර්ගයේ කොට්ටාව පිවිසුමෙන් පිටවන වාහන හයිලෙවල් මාර්ගයට ඇතුළු කරන ස්ථානයේ තිබූ විදුලි සංඥා පුවරුවක රතු ආලෝකය දැල් වී තිබීම නිසා යුද හමුදා නිලධාරියකු පැදවූ මෝටර් රථය මාර්ගයේ නවතා තිබී ඇති බව පැවසෙයි.\n\nඑම අවස්ථාවේදී කොට්ටාව දෙස සිට හෝමාගම දෙසට අධික වේගයෙන් පැද වූ ත්‍රිරෝද රථය මෙසේ මෝටර් රථයේ පිටුපස ගැටී අනතුර සිදුවී තිබුණි. අනතුරින් ත්‍රිරෝද රථයට බරපතළ හානි සිදුව තිබූ අතර, යුද හමුදා මෝටර් රථයටද සුළු හානි සිදුව ඇත.\n\nඅනතුරින් පසු ත්‍රිරෝද රථයේ තිබූ ඉදිකිරීම් සඳහා භාවිත කරන සිමෙන්ති ඇතුළු උපකරණ තොගයක් හයිලෙවල් මාර්ගයේ තැන තැන විසිවී තිබූ අතර, පොලිසිය මැදිහත්වී එම භාණ්ඩ මාර්ගයෙන් ඉවත් කොට වාහන ධාවනයට මාර්ගයේ ඉඩකඩ සලසා දී තිබේ.\n\nත්‍රිරෝද රථයේ තිරිංග ක්‍රියාත්මක නොවීම හේතුවෙන් අනතුර සිදුවන්නට ඇතැයි පොලිසිය සැක කරති. අනතුරින් රථයේ ගමන් ගත් පෙදරේරුවන් දෙදෙනාගේ හිසට, පාදයට හා අත් වලට තුවාල වී තිබීම නිසා ඔවුන් ප්‍රතිකාර සඳහා හෝමාගම රෝහලට ඇතුළත් කර තිබේ. සිද්ධිය සම්බන්ධයෙන් හෝමාගම මූලස්ථාන පොලිසියේ ප්‍රධාන පොලිස් පරීක්ෂක ප්‍රයිස් මානවඩු මහතාගේ උපදෙස් මත පරීක්ෂණ පවත්වති.\n\nකොට්ටාව ප්‍රදීප් කුමාර",
       "URL": "https://www.dinamina.lk/2023/08/02/provincial-news/10901/%e0%b6%b1%e0%b7%80%e0%b6%ad%e0%b7%8f-%e0%b6%ad%e0%b7%92%e0%b6%b6%e0%b7%96-%e0%b7%84%e0%b6%b8%e0%b7%94%e0%b6%af%e0%b7%8f-%e0%b6%bb%e0%b7%92%e0%b6%ba%e0%b7%9a-%e0%b6%ad%e0%b7%8a%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/111/"
}