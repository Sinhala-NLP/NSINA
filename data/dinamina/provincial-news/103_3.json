{
       "Source": "dinamina",
       "Timestamp": "August 9, 2023 1:00 am",
       "Headline": "කතක සංචාරක වීසා මඟින් ඩුබායි හරහා ඕමානයට යැවූ අයෙක් කොටු",
       "News Content": "කාන්තාවක් නීති විරෝධීව විදේශ රැකියාවක් සඳහා සංචාරක වීසා මඟින් ඩුබායි හරහා ඕමානය වෙත යැවීමට කටයුතු කළ බව කියන ගලේවෙල කලා වැව පාර ලිපිනයේ පදිංචි අබ්දුල් කරීම් පස්ලාන් නමැත්තා මෙම මස 8 වැනිදා දක්වා රක්ෂිත බන්ධනාගාරගත කරන ලෙස මීගමුව වැඩබලන මහේස්ත්‍රාත් ඉන්දික ද සිල්වා මහතා ඉකුත් 6 වැනිදා නියෝග කළේය.\n\nඕමාන් රටට රැකියාව සඳහා යවන ලද කවුශිකා හෂානි බණ්ඩාර නමැති කාන්තාවක් විසින් තමන්ට එම රටේදී විවිධ හිරිහැර සිදුවූ බවට සමාජ මාධ්‍ය ජාලා හරහා සිදු කරන ලද චෝදනාවක් පිළිබඳව විමර්ශන සිදු කළ විදේශ සේවා නියුක්ති කාර්යාංශයේ විශේෂ විමර්ශන ඒකකය සැකකරු අත්අඩංගුවට ගෙන අධිකරණය හමුවට පමුණුවා තිබිණි.\n\nමෙම කරුණ පිළිබඳව සිදු කළ විමර්ශනයේදී අනාවරණය වී ඇති තොරතුරු අනුව තම ස්වාමිපුරුෂයාට සිදු වී ඇති හදිසි අනතුරක් හේතුවෙන් හිසේ බරපතළ ශල්‍යකර්මයක් සිදු කර ඇති බවත් ඔහුට අවශ්‍ය බෙහෙත් හේත් ලබාගැනීමට මුදල් නොමැතිවීම නිසා විදේශ රටකට යාමට තීරණය කර ඇත. මෙම අවශ්‍යතාව නිවස අසල සිටින පස්ලාම් නමැති අයෙකුට දැනුම්දී ඇති අතර 2023 අප්‍රේල් මස 4 වැනිදා කටුනායක ගුවන් තොටුපොළෙන් ඩුබායි රාජ්‍ය වෙත යවා ඇති අතර එහිදී පිරිමි පුද්ගලයෙකු ඩුබායි ගුවන් තොටුපොළට පැමිණ මෙම කාන්තාව රැගෙන ගොස් ඩුබායිහි රැකියා ඒජන්සි ආයතනයකට භාරදී තිබේ. එම ආයතනය විසින් මෙම අගතියට පත් කාන්තාව එරට නිවසක සේවයට යොදවා ඇති අතර දින 15කට පසු නැවත ඒජන්සියට භාරදී ඇත.\n\nදින 20ක් ඩුබායිහි රැකියා ඒජන්සි ආයතනයේ නතර කරගෙන සිට පසුව ඕමාන්හි රැකියා එජන්සියක් වෙත මෙම කාන්තාව භාරදී ඇති අතර, එම ආයතනය විසින් ඕමානයේ නිවසක සේවය සඳහා යොමුකර තිබේ. එම නිවසේ දී ඇයට විවිධ අතවරයන්ට මුහුණපෑමට සිදුව ඇති අතර මේ තත්ත්වය නිසා සමාජ මාධ්‍ය වෙත වීඩියෝවක් මුදාහැරීමට කටයුතු කළ බව ද ඉන්පසු එම නිවසේ හිමිකරු විසින් ජුනි මස 12 වැනිදා තමා ලංකාවට එවූ බවද මෙම කාන්තාව ප්‍රකාශ කළ බව පැමිණිල්ලේ සඳහන් වේ.\n\nශ්‍රී ලංකා විදේශ සේවා පනතේ 61 (1) ආ වගන්තිය යටතේ සැකකරු දඬුවම් ලැබිය යුතු වරදක් සිදු කර ඇති බැවින් සැකකරු අත්අඩංගුවට ගෙන අධිකරණය හමුවට පැමිණ වූ බව ද පැමිණිල්ලේ සඳහන් විය. විදේශ සේවා නියුක්ති කාර්යාංශයේ විශේෂ විමර්ශන ඒකකයේ කළමනාකරු කපිල මහතා සමඟ එම ඒකකයේ විමර්ශන නිලධාරීන් වන සරත් විමලවීර, එම්.කේ. සුමනවීර, මධුෂාන් විජේවර්ධන, ගයෂාන් සුබසිංහ සහ නදීකා චන්දිමාලි යන නිලධාරීන් මෙම විමර්ශන කටයුතු සඳහා සහභාගි වී ඇත.",
       "URL": "https://www.dinamina.lk/2023/08/09/provincial-news/12586/%e0%b6%9a%e0%b6%ad%e0%b6%9a-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a-%e0%b7%80%e0%b7%93%e0%b7%83%e0%b7%8f-%e0%b6%b8%e0%b6%9f%e0%b7%92%e0%b6%b1%e0%b7%8a-%e0%b6%a9%e0%b7%94%e0%b6%b6/",
       "Category": "provincial-news",
       "Parent URL": "https://www.dinamina.lk/category/provincial-news//page/103/"
}