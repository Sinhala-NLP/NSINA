{
       "Source": "dinamina",
       "Timestamp": "July 6, 2023 1:01 am",
       "Headline": "මෙරටට ආවේණික කෙතල (කෙටල) විශේෂයක් හියාරෙන් සොයා ගනී",
       "News Content": "ශ්‍රී ලංකාවට ආවේණික කෙතල (කෙටල) විශේෂයක් ගාල්ල, හියාරේ වන රක්ෂිතයෙන් සොයා ගැනීමට හැකි වූ බව පර්යේෂකයෝ පිරිසක් කියති.\nමෙම පර්යේෂණය සිදු කළ ඉන්ද්‍රඛීල මාදොල, මහාචාර්ය දීප්ති යකන්දාවල සහ මහාචාර්ය කපිල යකන්දාවල ඒ පිළිබඳ ජාත්‍යන්තර Phytotaxa නමැති උද්භිද විද්‍යා සඟරාවේ ප්‍රකාශයට පත්කර තිබේ.\nමේ සොයා ගැනීමත් සමඟ ශ්‍රී ලංකාවෙන් හමුවන කෙතල විශේෂ සංඛ්‍යාව 14ක් දක්වා ඉහළ යන අතර ඉන් විශේෂ 13ක් ම ශ්‍රී ලංකාවට ආවේණික වෙයි.\nපර්යේෂකයන් පවසන්නේ මෙම නව කෙතල විශේෂය Lagenandra limbusleviterapertae ලෙස නම් කරන ලද බවයි. මේ දක්වාම ගාල්ල හියාරේ ජලාශය ආශ්‍රිත වනාන්තර ප්‍රදේශයෙන් හැර ලොව වෙනත් කිසිම ස්ථානයකින් මෙම නව විශේෂය වාර්තා වී නැති බැවින් එම විශේෂය සිංහල භාෂාවෙන් “හියාරේ කෙතල” යනුවෙන් නම් කිරීමට ද පර්යේෂකයෝ කටයුතු කළහ.\nමීට පෙර මෙම ශාකය හියාරෙන් හමු වී තිබුණ ද එකල එය හඳුනාගෙන තිබුණේ කෙතල වර්ගයක් නොව කෙකටිය වර්ගයක් ලෙසිනි. එම අවස්ථාවේ Aponogeton crispus නමැති කෙකටිය විශේෂය ලෙස හඳුනාගෙන තිබූ මෙම ශාකය 1987 වර්ෂයේදී කෙකටිය වි‍ශේෂයක් නොව Lagenadra koenigii නමැති කෙතල විශේෂය ලෙස හඳුන්වා තිබිණි.\nඉන්ද්‍රඛීල මාදොල ඇතුළු පර්යේෂකයන් 2018 වර්ෂයේ දී මෙම ශාකය හියාරේ රක්ෂිතයේ තිබෙනු දැක එහි නිදර්ශකයක් සියුම්ව පරීක්ෂා කිරීමේදී එතෙක් සිතා සිටි පරිදි එම විශේෂය Lagenadra koenigii විය නොහැකි බව තහවුරු කර ගැනිණි. ඒ අනුව ඉන්ද්‍රඛීල මාදොල, මහාචාර්ය දීප්ති යකන්දාවල සහ මහාචාර්ය කපිල යකන්දාවල දෙදෙනාගේ උපදෙස් සහ මඟ පෙන්වීමත් සහිතව වෙනත් කෙතල විශේෂ සමඟ සංසන්දනය කරමින් මේ සම්බන්ධව පර්යේෂණ සිදුකර තිබේ.\nඑහි දී ඔවුන් තහවරු කරගත්තේ හියාරේ රක්ෂිතයේ ඇති මෙම ශාක විශේෂය මෙතෙක් ලෝකයේ කිසිම ස්ථානයකින් හමුවූ බවට විද්‍යාත්මකව සනාථ කළ දත්ත නොමැති බවයි. ඒ අනුව ඔවුහු එම ශාකය නව ශාක විශේෂයක් බව තහවුරු කළහ.\nමෙම කෙතල විශේෂයේ හටගන්නා පුෂ්පයේ බඳ කොටස අනෙක් කෙතල විශේෂවලට වඩා වෙනස් ආකාරයෙන් තරමක් කුඩාවට විවෘත වන බව නිරීක්ෂණය කර තිබිණි. මෙම නව කෙතල විශේෂයට උද්භිද විද්‍යාත්මකව Lagenandra limbusleviterapertae නම තැබීමට හේතු වී ඇත්තේ ද එම ලක්ෂණයයි.\n\nකරාපිටිය සමූහ – එස්. ලොකුකරවිට",
       "URL": "https://www.dinamina.lk/2023/07/06/provincial-news/4559/%e0%b6%b8%e0%b7%99%e0%b6%bb%e0%b6%a7%e0%b6%a7-%e0%b6%86%e0%b7%80%e0%b7%9a%e0%b6%ab%e0%b7%92%e0%b6%9a-%e0%b6%9a%e0%b7%99%e0%b6%ad%e0%b6%bd-%e0%b6%9a%e0%b7%99%e0%b6%a7%e0%b6%bd-%e0%b7%80%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/136/"
}