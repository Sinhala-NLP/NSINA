{
       "Source": "dinamina",
       "Timestamp": "October 2, 2023 1:00 am",
       "Headline": "පුස්ඇලිඔයේ ගිලුණු තරුණයාගේ සිරුර හමුවේ",
       "News Content": "මීගොඩ පොලිස් වසමේ හල්කඳවත්ත ප්‍රදේශයේ මීට දින 03 කට ඉහත දී පුස්ඇලිඔයේ දියේ ගිලී අතුරුදන්වූ තරුණයාගේ මෘත දේහය, හයිලෙවල් පාරේ ගලගෙදර 33/3 පුස්ඇලිඔය පාලම අසල පාවෙමින් තිබිය දී (30) දින දහවල් සොයාගත් බව මීගොඩ පොලිසිය පවසයි.\n\nමෙසේ මියගොස් ඇත්තේ පාදුක්ක, අරුක්වත්ත, ගනේගොඩ පාර, අංක 168/ඒ/2 හි පදිංචි, 21 හැවිරිදි මොහොමඩ් මුසම්මිල් හසන් නමැති තරුණයෙකි. මොහු තවත් මිතුරන් දෙදෙනකු සමඟ (27) දින රාත්‍රී ලියන්වල හල්කඳවත්ත ප්‍රදේශයේ හොරෙන් කෙසෙල් කැනක් කැපීමට ගොස් ප්‍රදේශවාසීන්ට බියවී, පුස්ඇලිඔයට පැන බේරී පලායාමට උත්සාහ ගෙන ඇති අතර, මොහු සමඟ පැමිණි අනෙක් දෙදෙනා ඇළෙන් එගොඩ වුව ද, මොහුට ඇළෙන් එගොඩ වීමට නොහැකිවී දියේ ගිලී අතුරුදන්ව සිටියදී, මළ සිරුර මෙලෙස සොයාගත් බව පොලිසිය පවසයි.\n\nපාදුක්ක හදිසි මරණ පරීක්ෂක සාම විනිසුරු වෛද්‍ය නන්දසේන පන්නිපිටිය මහතා මළසිරුර තිබූ ස්ථානයට 30 දින පැමිණ පරීක්ෂාකර, අධිකරණ වෛද්‍ය පරීක්ෂණ කටයුත සඳහා සිරුර හෝමාගම මූලික රෝහලේ අධිකරණ වෛද්‍ය නිලධාරී වෙත යොමු කෙරුණි.\n\nමීගොඩ පොලිස් ස්ථානාධිපති ප්‍රධාන පොලිස් පරීක්ෂක නෙවිල් ප්‍රියන්ත මහතා ගේ උපදෙස් මත, අපරාධ අංශයේ ස්ථානාධිපති පොලිස් පරීක්ෂක සුබසිංහ මහතා ඇතුළු නිලධාරීහු සිද්ධිය සම්බන්ධයෙන් වැඩිදුර පරීක්ෂණ පවත්වති.\n\nපාදුක්ක සමූහ රෙක්සි වෙත්තසිංහ මීගොඩ බී. කේ. කත්‍රිආරච්චි",
       "URL": "https://www.dinamina.lk/2023/10/02/provincial-news/26994/%e0%b6%b4%e0%b7%94%e0%b7%83%e0%b7%8a%e0%b6%87%e0%b6%bd%e0%b7%92%e0%b6%94%e0%b6%ba%e0%b7%9a-%e0%b6%9c%e0%b7%92%e0%b6%bd%e0%b7%94%e0%b6%ab%e0%b7%94-%e0%b6%ad%e0%b6%bb%e0%b7%94%e0%b6%ab%e0%b6%ba%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/23/"
}