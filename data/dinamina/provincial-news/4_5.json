{
       "Source": "dinamina",
       "Timestamp": "October 12, 2023 1:00 am",
       "Headline": "තිස්මල්පොළ පස් කපා ප්‍රවාහනයට එරෙහිව විරෝධතාවයක්",
       "News Content": "කොළඹ – මහනුවර අධිවේගී මාර්ගය සංවර්ධනය කිරීමට රඹුක්කන, තිස්මල්පොළ උඩවැරැල්ලවත්තෙන් පස් කපා ටිපර් රථවලින් තතිස්මල්පොළ සිට ප්‍රවාහනය කිරීමෙන් මාර්ගයට හානි සිදු වෙනවා යැයි පවසා ස්වාමීන් වහන්සේ නමක් ඇතුළු ප්‍රදේශයේ ජනයා ඊයේ 11 වැනිදා දහවල් පස් කපන ඉඩමේ සිට නිහඬ විරෝධතාවයක්\nපැවැත්වූහ.\n\nකොළඹ – මහනුවර අධිවේගී මාර්ගය සංවර්ධනය කිරීම සඳහා රඹුක්කන, යටගම, තිස්මල්පොළ, උඩවැරැල්ලවත්තේ පෞද්ගලික ඉඩමකින් විශාල බැකෝයන්ත්‍රයක් යොදා පස් කපා අළුබෝහින්න හරහා අධිවේගී මාර්ගයට දින කිහිපයක සිට ප්‍රවාහනය කිරීමට පටන්ගෙන තිබේ. පසුව අළුබෝහින්න ප්‍රදේශයේ ජනයා ඊට විරුද්ධතාවය ප්‍රකාශ කිරීමෙන් පසුව එය නවතාදමා දින කිහිපයකට සිට තිස්මල්පොළ යටගම හරහා පස් ප්‍රවාහනය කිරීම ආරම්භ කර තිබේ.\n\nපසුව යටගම තිස්මල්පොළ ශ්‍රී බෝධිරාජාරාමාධිකාරී හපුවිට රතනසිරි ස්වාමීන් වහන්සේ ඇතුළු වැරැල්ලවත්ත ගම්මානයේ පිරිසක් ඊයේ 11 වැනිදා පෙරවරුවේ රඹුක්කන වැඩ බලන ප්‍රාදේශීය ලේකම් කේ.ජී.එස්. නිශාන්ත මහතාට සිද්ධිය සම්බන්ධයෙන් ලිඛිතව තොරතුරු ඉදිරිපත් කර දහවල් පස් කපන පෞද්ගලික ඉඩමට යළි පැමිණ නිහඬ විරෝධතාවයක් පැවැත්විණ.\n\nඑහිදී හපුවිට රතනසිරි හිමියෝ හිටපු මහ ඇමති වර්තමාන උතුරු මැද ආණ්ඩුකාරවර මහීපාල හේරත් මහතා පයින්වත් යන්න බැරිව තිබුණු යටගම සිට තිස්මල්පොළ දක්වා කාපට් අතුරා සංවර්ධනය කරලා දුන්නා. අපට ඕනෑ මේ පාර ඊදැල්ලවත්ත හරහා පොල්ගහවෙල දක්වා සංවර්ධනය කර ගන්න. හැබැයි කානු බෝක්කු සංවර්ධනය කරලා දුන්නේ නෑ. පාර කාපට් කරලා දුන්නාට වාහන දෙකක් මාරු වෙන්නත් බෑ ඒ තරමට පාර පටුයි.\nඅපට ඉඩමෙන් පස් කැපුවාට කිසිම ගැටලුවක් නෑ. ගැටලුව තියෙන්නේ පාරේ විශාල ටිපර් රථ යොදාගෙන පස් ප්‍රවාහනය කිරීම හා පරිසරයට සිදුවන හානිය ගැන පමණයි.\n\nඅපි බොහොම අමාරුවෙන් පාර හදා ගත්තේ. ඒ පාර කඩා බිඳ දාන්න දෙන්න බැහැ. පාර කැඩුනොත් වර්තමානයේ රජය හදලා දෙන්නේ නෑ. පාඩුව සිදු වෙන්නේ උඩ වැරැල්ල තිස්මල්පොළ යටගම ප්‍රදේශයේ ජනතාවටයි.\nරඹුක්කන වැඩ බලන ප්‍රාදේශීය ලේකම් කේ.ජී.එස්. නිශාන්ත මහතා ජනතාවගේ විරෝධතාවය හේතුවෙන් තාවකාලික ලෙස පස් රැගෙන යාම ඊයේ 11 වැනිදා දහවල් සිට නතර කිරීමට උපදෙස් දී තිබේ.\n\nකෑගල්ල විශේෂ – චමින්ද ජයලත්",
       "URL": "https://www.dinamina.lk/2023/10/12/provincial-news/29982/%e0%b6%ad%e0%b7%92%e0%b7%83%e0%b7%8a%e0%b6%b8%e0%b6%bd%e0%b7%8a%e0%b6%b4%e0%b7%9c%e0%b7%85-%e0%b6%b4%e0%b7%83%e0%b7%8a-%e0%b6%9a%e0%b6%b4%e0%b7%8f-%e0%b6%b4%e0%b7%8a%e0%b6%bb%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/4/"
}