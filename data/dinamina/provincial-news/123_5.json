{
       "Source": "dinamina",
       "Timestamp": "July 24, 2023 1:00 am",
       "Headline": "පෙම්වතියගෙන් පුතා මුදාගන්න පියාගෙන් OICට අල්ලස්",
       "News Content": "ගලේවෙල පොලිසියේ ස්ථානාධිපතිවරයාට රුපියල් 5000ක අල්ලස් මුදලක් ලබා දීමට උත්සාහ කළ පුද්ගලයෙකු ගලේවෙල පොලිසිය අපරාධ අංශය මගින් 22 දින පස්වවේ සැකපිට අත්අඩංගුවට ගත් බව ගලේවෙල පොලිසිය කියයි.\n\nමෙසේ අත්අඩංගුවට ගෙන ඇත්තේ ඉබ්බාගමුව පදිංචි මොහිදීන් මොහොමඩ් නමැති 64 හැවිරිදි අයකු බව ගලේවෙල පොලිසිය කියයි.\nඅත්අඩංගුවට ගත් පුද්ගලයාගේ පුතෙකු ගලේවෙල පෙම්වතියගේ නිවසට පැමිණ සිටින බව ප්‍රකාශ කරමින් තම පුතා එම නිවසෙන් ගෙනත් තමා වෙත භාර දෙන ලෙස ඉල්ලමින් මෙම අල්ලස් මුදල ලබා දීමට උත්සාහ කර ඇතැයි පොලිසිය කියයි.\n\nඅත්අඩංගුවටට පත් සැකකරු සහ තවත් පිරිසක් පැමිණ ගලේවෙල පොලිසියේ ස්ථානාධිපතිවරයා හමුවී තමන්ගේ පුතා ගලේවෙල පෙම්වතිය ගේ නිවසේ රැඳී සිටින බවත් ඒ පිළිබඳව ඔවුන් ගෙන්වා අවවාදකොට පුතා තමා වෙත ලබා දෙන්නැයි ස්ථානාධිපතිවරයාගෙන් ඉල්ලීමක් කොට තිබිණි.\nඒ අනුව ගලේවෙල පොලිසියේ ස්ථානාධිපති පොලිස් පරීක්ෂක විපුල බණ්ඩාර මහතා ගලේවෙල පොලිසියේ සුළු පැමිණිලි අංශයේ ස්ථානාධිපතිවරයා කැඳවා එම පැමිණිල්ල සටහන් කොට විමර්ශනයක් කරන ලෙස උපදෙස් ලබා දී තිබිණි.\n\nඒ අනුව ස්ථානාධිපතිවරයාගේ නිල කාමරයට පැමිණි අනෙක් පිරිස සුළු පැමිණිලි අංශයට පිටව යද්දී අත්අඩංගුවට පත් සැකකරු එහි රැඳී සිටිමින් ස්ථානාධිපතිවරයා පොලිසියේ පොතක් කියවමින් සිටියදී එක වැරම කවරයක් පොත් අස්සට දමා ඇතැයි පොලිසිය කියයි.\nපසුව ස්ථානාධිපතිවරයා එය විවෘත කර බැලීමේදී රුපියල් 5000 නෝට්ටුවක් ද මෙම මුදල් කුමකටදැයි අයිතිකරුගෙන් ප්‍රශ්න කොට තිබේ. පසුව ඔහු ප්‍රකාශ කොට ඇත්තේ තමාගේ අවශ්‍යතාව ඉටුකර ගැනීම සඳහා සන්තෝෂම් මුදලක් ලෙස එය ලබාදීමට තමා උත්සාහ කළ බවයි.\n\nස්ථානාධිපතිවරයා ගලේවෙල පොලිසිය අපරාධ අංශයේ ස්ථානාධිපතිවරයා කැඳවා රාජකාරියට බාධා කිරීම් සහ අල්ලස් ලබාදීමට උත්සාහ කිරීම් සම්බන්ධයෙන් ඔහු අත්අඩංගුවට පරීක්ෂණයක් කරන ලෙස උපදෙස් ලබා දී තිබිණි.\n\nසීගිරිය විශේෂ\n\n",
       "URL": "https://www.dinamina.lk/2023/07/24/provincial-news/8712/%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%92%e0%b6%ba%e0%b6%9c%e0%b7%99%e0%b6%b1%e0%b7%8a-%e0%b6%b4%e0%b7%94%e0%b6%ad%e0%b7%8f-%e0%b6%b8%e0%b7%94%e0%b6%af%e0%b7%8f%e0%b6%9c%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/123/"
}