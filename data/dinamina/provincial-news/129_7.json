{
       "Source": "dinamina",
       "Timestamp": "July 17, 2023 1:00 am",
       "Headline": "මේසය යට කුඩු හංගා අනියම් සැමියා සමඟ බිරිය එක් වී සැමියා හිරේ යවන්න හදලා",
       "News Content": "අනියම් සැමියා සමග එක්වී සිය සැමියා මත්කුඩු අලෙවි කරන බවට පවසමින් සැමියා පොලිසියට කොටු කර දීමට තැත් කළ කාන්තාවක් බියගම පොලිසිය මගින් ඉකුත් සිකුරාදා (14 වැනිදා) අත්අඩංගුවට ගෙන ඇත.\n\nමේ කාන්තාව විසින් සැමියා වෙළෙඳාම් කරන ස්ථානයේ මේසය යට මිලි ග්‍රැම්ස් 320 ක් අඩංගු හෙරොයින් පැකට් 8 ක් හොර රහසේ සඟවා සැමියා මත්කුඩු අලෙවි කරන බවට අනියම් සැමියා ලවා දුරකථන ඇමතුමක් පොලිසියට ලබා දී සැමියා මෙසේ කොටු කර දීමට තැත් කර තිබිණි.මේ අනුව දුරකථන ඇමතුමට වහාම ක්‍රියාත්මක වු එහි පාලන අංශයේ ස්ථානාධිපති ප්‍රධාන පොලිස් පරික්ෂක ධම්මික කස්තුරිආරච්චි මහතා විසින් එම ස්ථානයට ගොස් මත්කුඩු සොයා ගෙන සැමියා අත් අඩංගුවට ගනූ ලැබීය.පසුව මේ පිළිබඳව සැමියාගෙන් දිර්ඝ ලෙස ප්‍රශ්න කිරීමේදී තමා මත්කුඩු අලෙවි නොකරන බවට කියමින් මෙය බිරියගේ උප්පරවැට්ටියක් බවට පවසා තිබේ.\n\nඉන් අනතුරුව බිරියගෙන් දිර්ඝ ලෙස ප්‍රශ්න කිරීමේදී මෙහි සුලමුල හෙළි කර ගැනීමට පොලිසියට හැකිවිය.මේ කාන්තාවගේ සැමියා අපරාධයක් සම්බන්ධව සිර දඩුවම් ලබා සිටියේදී ඇය වෙනත් පුද්ගලයෙකු සමග අනියම් සම්බන්ධතාවයක් පවත්වා ගොස් තිබෙන අතර සැමියා නිදහස් වී පැමිණීමෙන් පසුව ඔහු නැවත අධිකරණයට හසු කර දීමේ අරමුණ ඇතිව මෙය සිදු කර තිබෙන බව කියති.\n\nඅත් අඩංගුවට ගන්නා ලද මේ කාන්තාව බියගම පුදේශයේ පදිංචි තිස්හතර හැවිරිදි දෙදරු මවකි.බියගම පොලිස් ස්ථානාධිපති ප්‍රධාන පොලිස් පරික්ෂක අජිත් විජේසිංහ මහතාගේ උපදෙස් අනුව පාලන අංශයේ ස්ථානාධිපති ප්‍රධාන පොලිස් පරික්ෂක ධම්මික කස්තුරිආරච්චි මහතා මේ සිද්ධිය සම්බන්ධව තවදුරටත් පරික්ෂණ පවත්වයි.\n\nමල්වාන සමුහ-මහානාම විතානගේ, දෙල්ගොඩ සමුහ-සුදත් පුබුදු කීර්ති",
       "URL": "https://www.dinamina.lk/2023/07/17/provincial-news/6948/%e0%b6%b8%e0%b7%9a%e0%b7%83%e0%b6%ba-%e0%b6%ba%e0%b6%a7-%e0%b6%9a%e0%b7%94%e0%b6%a9%e0%b7%94-%e0%b7%84%e0%b6%82%e0%b6%9c%e0%b7%8f-%e0%b6%85%e0%b6%b1%e0%b7%92%e0%b6%ba%e0%b6%b8%e0%b7%8a-%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/129/"
}