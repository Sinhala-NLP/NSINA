{
       "Source": "dinamina",
       "Timestamp": "August 24, 2023 2:54 am",
       "Headline": "වතුර නැතිව ගොවියෝත් ඇවිළෙති  ගැටලු ලිහන්න පොලිස් හා STF සහාය දෙන්න",
       "News Content": "\n\nපවතින උග්‍ර ජල හිඟයෙන් හම්බන්තොට දිස්ත්‍රික්කයේ ඇතැම් ප්‍රදේශවල ගොවීන් අතර ආරවුල් වැඩි වී තිබෙන බවත්, ඉදිරි සති දෙක තුන තුළදී මෙම ආරවුල් උත්සන්න වීමට ඉඩ ඇති බවත් හම්බන්තොට දිස්ත්‍රික් ලේකම් එච්. පී. සුමනසේකර මහතා පෙරේදා (22) පැවැති හම්බන්තොට දිස්ත්‍රික් ආපදා කළමනාකරණ කමිටු රැස්වීමේදී කියා සිටියේය.\n\nතංගල්ල, බෙලිඅත්ත හා වීරකැටිය යන ප්‍රාදේශීය ලේකම් කොට්ඨාසවලට නියඟය තදින්ම බලපා ඇති අතර මහවැලි කලාපයට අයත් ප්‍රදේශවලට ද වගාවන් සඳහා ජල හිඟය තදින්ම බලපා ඇති හෙයින් වගාබිම්වලට ජලය ගෙන යෑම සඳහා ගොවීන් අතර ආරවුල් වැඩි වී ඇති බව දිස්ත්‍රික් ලේකම්වරයා සඳහන් කළේය.\n\nපානීය ජලය ලබා දීම ප්‍රමුඛ අවශ්‍යතාවය සේ සලකා පානීය ජලය බෙදාහැරීම් සිදු කරනු ලබන ජල මූලාශ්‍ර වෙත ජලය රැගෙන ඒමේදී පවා එම ජල මාර්ග හරස් කර ජලය ලබා ගැනීම ගැටලුවක් බැවින් මෙම ආරවුල් නිරාකරණය කර ගැනීමට හා පානීය ජලය සඳහා ගෙනෙන ජල මාර්ග රැක ගැනීමට පොලිසිය හා විශේෂ කාර්ය බළකායේ ද, හමුදාවේ ද සහාය ලබා ගැනීමට තමා තීරණය කර ඇති බවද දිස්ත්‍රික් ලේකම්වරයා වැඩිදුරටත් සඳහන් කළේය.\n\nලුණම සමූහ – සනත් ගමගේ",
       "URL": "https://www.dinamina.lk/2023/08/24/provincial-news/16729/%e0%b7%80%e0%b6%ad%e0%b7%94%e0%b6%bb-%e0%b6%b1%e0%b7%90%e0%b6%ad%e0%b7%92%e0%b7%80-%e0%b6%9c%e0%b7%9c%e0%b7%80%e0%b7%92%e0%b6%ba%e0%b7%9d%e0%b6%ad%e0%b7%8a-%e0%b6%87%e0%b7%80%e0%b7%92%e0%b7%85/",
       "Category": "provincial-news",
       "Parent URL": "https://www.dinamina.lk/category/provincial-news//page/76/"
}