{
       "Source": "dinamina",
       "Timestamp": "August 2, 2023 1:16 am",
       "Headline": "මේසන් බාස්ලාගේ  මල් පෝච්චිවල ගංජා",
       "News Content": "මල් පෝච්චිවල ගංජා පැළ වගා කළ බව කියන මහනුවර මී කණුව ප්‍රදේශයේ පදිංචි පෙදරේරුවන් දෙදෙනකු මහනුවර පොලිසියේ කොට්ඨාස දූෂණ මර්දන අංශයේ නිලධාරීන් කණ්ඩායමක් විසින් ඉකුත් 29 වැනිදා සැකපිට අත්අඩංගුවට ගනු ලැබ තිබේ.\n\nසැකකරුවන් ඔවුන්ගේ නිවෙස් පිටුපස මල් පෝච්චිවල ඉතා රහසිගතව මෙම ගංජා වගාව සිදු කරගෙන ගොස් ඇත. එකිනෙකට ආසන්නයේ මෙම නිවාස පිහිටා තිබූ බවත් එක් නිවසක මල් පෝචිච්වල ගංජා ගස් තුනක් ද අනෙක් නිවසේ පෝච්චියක එක් ගංජා ගසක් ද තිබූ බව පොලිසිය පවසයි.\n\nමෙම ගංජා ගස් අඩි පහක් පමණ උසට වැඩී ඇති අතර, පොලිසියට ලැබුණු තොරතුරක් මත මෙම නිවාස දෙක පරීක්ෂාවට ලක්කර තිබේ. නිවෙසක මේසන් වැඩ කිරීමට ගිය අවස්ථාවේ මෙම ගංජා පැළ ලැබුණු බවත් ඒවා රැගෙන විත් නිවසේ මල් පෝච්චිවල සිටවූ බවත් සැකකරුවන් පොලිසියට පවසා ඇත.\n\nමහනුවර අතිරේක මහේස්ත්‍රාත් හමුවට සැකකරුවන් දෙදෙනා පෙරේදා (30) ඉදිරිපත් කිරීමෙන් පසු ගංජා ගස් තුනක් සමඟ අත්අඩංගුවට ගත් පුද්ගලයා රුපියල් ලක්ෂ දෙකක ශරීර ඇපයක් මත මුදාහරිමින් ඔහුට අගෝස්තු මස 08 වැනිදා අධිකරණයේ පෙනී සිටින ලෙස දැනුම් දී තිබේ. අනෙක් පුද්ගලයාට අගෝස්තු මස 04 වැනිදා යළි අධිකරණයේ පෙනී සිටින ලෙස දැනුම් දී ඇත්තේ රුපියල් ලක්ෂයක ශරීර ඇප මත මුදා හරිමිනි.\n\nඅසේල කුරුළුවංශ",
       "URL": "https://www.dinamina.lk/2023/08/02/provincial-news/10885/%e0%b6%b8%e0%b7%9a%e0%b7%83%e0%b6%b1%e0%b7%8a-%e0%b6%b6%e0%b7%8f%e0%b7%83%e0%b7%8a%e0%b6%bd%e0%b7%8f%e0%b6%9c%e0%b7%9a-%e0%b6%b8%e0%b6%bd%e0%b7%8a-%e0%b6%b4%e0%b7%9d%e0%b6%a0%e0%b7%8a%e0%b6%a0/",
       "Category": "provincial-news",
       "Parent URL": "https://www.dinamina.lk/category/provincial-news//page/111/"
}