{
       "Source": "dinamina",
       "Timestamp": "August 2, 2023 1:00 am",
       "Headline": "ලයිට් කපන්න ගිය විදුලි සේවකයන්ට ගුටි තිදෙනෙක් රෝහලේ",
       "News Content": "විදුලි සැපයුම විසන්ධි කිරීමට ගිය විදුලි සේවකයින් තිදෙනකු නිවෙස් හිමියෙකුගෙන් පහරකා රෝහල්ගත කර ඇති බව වාද්දුව පොලිසිය පවසයි.\nමෙසේ රෝහල්ගත කර ඇත්තේ විදුලි පෞද්ගලික සමාගමට අයත් වාද්දුව කාර්යාලයේ සේවකයින් තිදෙනකු බව පොලිසිය කීය.\nපහරදීම සිදු කළ වාද්දුව, හබරලගහලන්ද ප්‍රදේශයේ පදිංචි සැකකරු ප්‍රදේශය හැරගොස් සිටින බවද උසස් පොලිස් නිලධාරියෙක් කීය.\nවාද්දුව හබරලගහලන්ද ප්‍රදේශයේ නි‍ෙවසක මාස කිහිපයක විදුලි බිල නොගෙවීම සම්බන්ධයෙන් රතු නිවේදනයක්ද නිකුත් කර එයද නොසලකා හැරීම හේතුවෙන් විදුලිය විසන්ධි කිරීම සඳහා පෙරේදා (31) පස්වරුවේ විදුලි පෞද්ගලික සමාගමේ සේවකයින් තිදෙනකු නි‍ෙවසට ගොස් ඇති අතර, සැකකරු ඒ මොහොතේ නි‍ෙවසේ සිට නැතැයිද පොලිසිය කීය. විදුලි සැපයුම විසන්ධි කරන අතරතුර සැකකරු නිවසට පැමිණ ඇති බවත් එහිදී උරණ වූ සැකකරු විදුලි සේවකයින් තිදෙනාට පහර දී නැවත විදුලි සැපයුම බලහත්කාරයෙන් ලබා ගෙන ඔවුන්ව පිටත්කර හැර ඇති බවට පැමිණිල්ලේ සඳහන් බව පොලිසිය කීය.\nපහර කෑ විදුලි සේවකයින් තිදෙනා පොලිසියට පැමිණ පැමිණිලිකර පොලිසිය සමඟ ගොස් විදුලිය විසන්ධි කර ඇති බව පොලිසිය කීය.\nපොලිස් කණ්ඩායමක් පරීක්ෂණ සිදු කරන නමුත්, සැකකරු ප්‍රදේශයෙන් පලාගොස් ඇති බවත් කඩිනමින් අත්අඩංගුවට ගැනීමට පියවර ගන්නා බවත් උසස් පොලිස් නිලධාරීයෙක් කීය.\nජ්‍යෙෂ්ඨ පොලිස් අධිකාරී සමන්ත වෙදගේ, සහකාර පොලිස් අධිකාරී ජේ.ඒ.එස්.කේ. ජයනෙත්ති යන මහත්වරුන්ගේ උපදෙස් පරිදි ස්ථානාධිපති ප්‍රධාන පොලිස් පරීක්ෂක චාමින්ද්‍ර කුමාර මහතාගේ ප්‍රධානත්වයෙන් පරීක්ෂණ පවත්වයි.\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/08/02/provincial-news/11017/%e0%b6%bd%e0%b6%ba%e0%b7%92%e0%b6%a7%e0%b7%8a-%e0%b6%9a%e0%b6%b4%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b6%ba-%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b7%83%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/112/"
}