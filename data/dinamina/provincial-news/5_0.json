{
       "Source": "dinamina",
       "Timestamp": "October 12, 2023 1:00 am",
       "Headline": "ඥාති දරුවන්ට සෙල්ලම් බඩු ගේන්න ටවුමට ගිය කොස්තාපල්වරිය ටිපරයට බිලි",
       "News Content": "දඹුල්ල කුරුණෑගල ප්‍රධාන මාර්ගයේ ගලේවෙල තලකිරියාගම ප්‍රදේශයේදී පෙරේදා (10) පෙරවරුවේ සිදු වූ රිය අනතුරකින් බරපතළ තුවාල ලබා\nදඹුල්ල මූලික රෝහලේ ප්‍රතිකාර ලබමින් සිටි පොලිස් කොස්තාපල්වරියක ඊයේ (11) අලුයම මියගොස් ඇතැයි ගලේවෙල පොලිසිය පැවසීය.\nයතුරුපැදියක් සහ ටිපර් රථයක් මුහුණට මුහුණ ගැටීමෙන් මෙම අනතුරු සිදුව තිබේ. මෙසේ මියගොස් ඇත්තේ පේදුරුතුඩුව පොලිසියට අනුයුක්තව සේවය කරමින් සිට නිවාඩු පැමිණ සිටින දඹුල්ල පොලිස් බල ප්‍රදේශයේ ඇතාබැඳිවැව පදිංචි චන්දිමා ගිම්හානි දිල්රුක්ෂි නමැති විසි පස් හැවිරිදි අවිවාහක පොලිස් කොස්තාපල්වරියකි.\n\nදඹුල්ල සිට ගලේවෙල දෙසට කාන්තා පොලිස් කොස්තාපල්වරිය යතුරුපැදියෙන් ගමන් කරමින් සිටි ඇති අතර, ගලේවෙල ප්‍රදේශයේ සිට දඹුල්ල දෙසට ටිපර් රථය ධාවනය වෙමින් තිබියදී තලකිරියාගම විහාරස්ථානය ආසන්නයේදී වාහන 2ක් මුහුණට මුහුණ ගැටීමෙන් මෙම අනතුර සිදුව ඇතැයි පරීක්ෂණ පවත්වන ගලේවෙල පොලිසිය කියා සිටියේය. සිද්ධිය සම්බන්ධයෙන් ටිපර් රියැදුරු සැකපිට අත්අඩංගුවට ගෙන ඇත.\n\nඅනතුරින් තුවාල ලැබූ පොලිස් කොස්තාපල්වරිය දඹුල්ල මූලික රෝහලට ඇතුළත් කර දැඩි සත්කාර ඒකකයේ ප්‍රතිකාර ලබමින් සිටියදී එක් පාදයක් ඉවත් කොට තිබුණු බවත්, එක් අතක් ද ඉවත් කිරීම සඳහා සැත්කමක් සිදු කිරීමට අවශ්‍ය බව රෝහල් බලධාරීන් ප්‍රකාශ කළ බව නිවැසියෝ පැවසූහ. කොස්තාපල්වරියගේ මව වන ඩබ්ලිව්.එම්. හීන්මැණිකේ මහත්මිය කියා සිටියේ තම දියණිය ඊට පෙර දින පේදුරුතුඩුව පොලිසියේ සිට නිවාඩු ලබා රාත්‍රියේ නිවෙසට පැමිණි බවයි. පසුව උදෑසන යතුරුපැදිය රැගෙන තම සහෝදරයන්ගේ දරුවන්ට සෙල්ලම් බඩු සහ ආහාර සඳහා යමක් රැගෙන ඒමට තම පියාට මුදල් රැගෙන ඒමට දඹුල්ල නගරයට ගොස් එන අතරතුරදී මෙම අනතුර සිදුව ඇති බවයි.\n\nඇය පොලිස් සේවයට බැඳී වසර තුනක කාලයක් ගතව තිබෙන බවත්, මේ වනතුරුම පේදුරුතුඩුව පොලිසියට අනුයුක්තව සේවය කළ බවත් මව සඳහන් කළාය.\nපොලිසිය සඳහන් කළේ, මෙම පොලිස් කොස්තාපල්වරිය ප්‍රදේශයේ කැපීපෙනෙන ක්‍රීඩිකාවක ලෙස නම් දරා තිබුණු අතර, පොලිස් සේවය කරන කාලයේදී ද දක්ෂ ක්‍රීඩිකාවක ලෙස කටයුතු කර ඇති බවයි. දේහය මේ වන විට පශ්චාත් මරණ පරීක්ෂණය සඳහා දඹුල්ල මූලික රෝහලේ තැන්පත් කොට තිබෙන අතර, සිද්ධිය සම්බන්ධයෙන් ගලේවෙල පොලිසිය වැඩිදුර පරීක්ෂණ පවත්වයි.\nසීගිරිය විශේෂ",
       "URL": "https://www.dinamina.lk/2023/10/12/provincial-news/29906/%e0%b6%a5%e0%b7%8f%e0%b6%ad%e0%b7%92-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b7%83%e0%b7%99%e0%b6%bd%e0%b7%8a%e0%b6%bd%e0%b6%b8%e0%b7%8a-%e0%b6%b6%e0%b6%a9%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/5/"
}