{
       "Source": "dinamina",
       "Timestamp": "October 5, 2023 1:00 am",
       "Headline": "ගමේ පිඹුරා රක්ෂිතයට",
       "News Content": "ගම්මාන කිහිපයක කුකුළන්, බල්ලන් ආහාරයට ගනිමින් කුඩා දරුවන්ට පවා දැඩි අනතුරක් ගෙන දුන් අඩි 8 කට වඩා දිගින් යුත් විශාල පිඹුරකු අල්ලා රක්ෂිතයට මුදා හැරීමට කොත්මලේ, පාලුවත්ත ප්‍රදේශයේ දාහත් හැවිරිදි තරුණයකු ඇතුළු පිරිසක් ක්‍රියා කර ඇත.\n\nඅකිල ප්‍රසන්න රාජපක්ෂ නමැති මොහු අපොස සා.පෙළ ලිවීමෙන් පසු තවත් තරුණයන් කිහිපදෙනකු සමඟ එම ප්‍රදේශයේ වගා බිමක් ආරම්භ කර ඇති අතර, එම වගා බිමට පැමිණ සිටි මෙම පිඹුරා අල්ලාගෙන තිබේ.\n\nඒ වන විටත් ප්‍රදේශවාසීන් මෙම පිඹුරා නිසා බියට පත්ව සිටි අතර, මෙම තරුණයා පිඹුරා අල්ලා ගැනීමෙන් පසු ඒ පිළිබඳව නුවරඑළිය වනජීවියට දන්වා ඇත.\n\nඔවුන්ගේ උපදෙස් වී ඇත්තේ රක්ෂිත ප්‍රදේශයකට ගෙන ගොස් පිඹුරා මුදාහරින ලෙසයි.\n\nඒ අනුව එම ප්‍රදේශයේ පදිංචි තරුණයන් වන අසංක පුෂ්පකුමාර, ඉෂාන් සඳරුවන්, සුදේෂ නදීෂ, සරත් විමලවීර, පැතුම් සමීර, අජිත් සෙනෙවිරත්න යන පිරිස එක්ව ත්‍රිරෝද රථයක් රැගෙන පුන්ඩලුඔය, ඩන්සිනන් රක්ෂිතයට මෙම පිඹුරා මුදාහැර ඇත.\nගම්පොළ සමූහ – සුරංග දිල්හාන්",
       "URL": "https://www.dinamina.lk/2023/10/05/provincial-news/27852/%e0%b6%9c%e0%b6%b8%e0%b7%9a-%e0%b6%b4%e0%b7%92%e0%b6%b9%e0%b7%94%e0%b6%bb%e0%b7%8f-%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ba%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/16/"
}