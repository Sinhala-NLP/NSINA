{
       "Source": "dinamina",
       "Timestamp": "October 4, 2023 1:00 am",
       "Headline": "බෝක්කුවක හිර වුණු අලි පැටියාට වනජීවියේ පිළිසරණ",
       "News Content": "පොලොන්නරුව වැලිකන්ද සිංහපුර ප්‍රදේශයේ කුඩා ඇළක කොන්ක්‍රීට් බෝක්කු බටයක් තුළ සිර වී සිටි මාස හතරක් පමණ වයසැති අලි පැටවකු මුදා ගැනීමට ඊයේ (03) වැලිකන්ද වනජීවී නිලධාරීහූ සමත් වූහ.\n\nඅසාධ්‍ය තත්ත්වයේ පසු වූ එම අලි පැටියාට ප්‍රතිකාර කිරීම සඳහා වනජීවී දෙපාර්තමේන්තුවේ ගිරිතලේ වනජීවී පශු වෛද්‍ය කාර්යාලය වෙත භාරදීමට කටයුතු කළ බව වැලිකන්ද අඩවි ආරක්ෂක කේ.ඩී. ජානක මහතා අප කළ විමසීමකදී සඳහන් කළේය.\n\nබීමට ජලය සොයා පැමිණි වන අලි රංචුවකින් මගහැරුනු එම අලි පැටවා ඇළට වැටී කුඩා බෝක්කුවක හිර වන්නට ඇති බවට සැක කරන බව ඒ මහතා කීය.\n\nප්‍රදේශයේ ගොවියකුගෙන් ලද තොරතුරක් අනුව වහා ක්‍රියාත්මක වූ වැලිකන්ද වනජීවී නිලධාරීන්, එම ප්‍රදේශයට ගොස් බෝක්කුවේ සිරවී සිටි අලි පැටවා පැයක පමණ මෙහෙයුමකින් පසුව මුදා ගැනීමට කටයුතු කර තිබේ.\n\nසිරිපුර – මදුශානි අබේසිංහ",
       "URL": "https://www.dinamina.lk/2023/10/04/provincial-news/27480/%e0%b6%b6%e0%b7%9d%e0%b6%9a%e0%b7%8a%e0%b6%9a%e0%b7%94%e0%b7%80%e0%b6%9a-%e0%b7%84%e0%b7%92%e0%b6%bb-%e0%b7%80%e0%b7%94%e0%b6%ab%e0%b7%94-%e0%b6%85%e0%b6%bd%e0%b7%92-%e0%b6%b4%e0%b7%90%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/20/"
}