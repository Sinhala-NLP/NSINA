{
       "Source": "dinamina",
       "Timestamp": "September 18, 2023 1:56 am",
       "Headline": "ඉත්තෑ දඩයමේ ගිය පාපන්දු පුහුණුකරු තුවක්කුව පත්තු වී මරුට",
       "News Content": "ඉත්තෑවෙකුට තුවක්කුවකින් පහර‍දුන් පාපන්දු පුහුණුකරුවෙකු එම තුවක්කුව පත්තු වීමෙන් මියයාමේ සිදුවීමක් දුම්මලසුරිය පොලිස් වසමට අයත් කොවුල් වැව ගම්මානයෙන් වාර්තා වේ. මෙලෙස මියගොස් ඇත්තේ පන්නල ඇලබඩගම බම්මන පදිංචි වන එම්. එච්. එම්. රිකාස් (45) නමැති තිදරු පියෙකි.\n\nමියගිය පුද්ගලයා දුම්මලසුරිය ඇතුන්ගහ කොටුව ප්‍රදේශයේ තිදෙනෙකු සමඟ දඩයමේ යාමේ දී මේ සිදුවීම වී තිබේ. මේ තිදෙනා තුවක්කුව සමඟ දුම්මලසුරිය පොලිසියට භාර වී මුළු සිදුවීම පිළිබඳ ප්‍රකාශ ලබා දී ඇත. ඔවුන්ගේ ප්‍රකාශවලට අනුව මේ සිදුවීමට පෙර වෙඩිල්ලක් තබා ඇති නමුත් එහිදී සතෙකු මරා ගැනීමට නොහැකි වී තිබේ.\n\nඒ අනුව වෙනත් ස්ථානයකට යාමේ දී ඉත්තෑවෙකු දැක ඇති අතර එහිදී මියගිය පුද්ගලයා තුවක්කුවෙන් ඉත්තෑවාට පහර දීමේදී තුවක්කුව පත්තුවී තිබේ.මියගිය පුද්ගලයා රටේ නම ගිය පාපන්දු පුහුණුකරුවෙකු වන අතර තුවක්කුව ද ඔහුගේ බව දැනට අත්අඩංගුවට ගෙන සිටින සැකකරුවන් ප්‍රකාශ කර තිබේ.\n\nකොවුල්වැව ප්‍රදේශයේ රජයට අයත් වතු කීපයක් තිබෙන අතර මේ වතුවල මුවන්, ඉත්තෑවන්, වල් ඌරන්, මොනරුන් වැඩි වශයෙන් ජිවත් වන අතර ඉකුත් සතියේ දින කීපයක් වන අලි ද මේ ප්‍රදේශයේ දකින්න ලැබිණි.\n\nමේ සිදුවීම සම්බන්ධයෙ දුම්මලසුරිය පොලිසිය කුලියාපිටිය අධිකරණයට කරුණු වාර්තා කර තිබේ. පශ්චාත් මරණ පරීක්ෂණය කුලියාපිටිය රෝහලේ දී සිදුකිරීමට නියමිතව තිබිණි.\nප්‍රසාද් පුර්ණමාල් පුත්තලම දිසා සමුහ කුලියාපිටිය මෙවිරු ධනාන්",
       "URL": "https://www.dinamina.lk/2023/09/18/provincial-news/23176/%e0%b6%89%e0%b6%ad%e0%b7%8a%e0%b6%ad%e0%b7%91-%e0%b6%af%e0%b6%a9%e0%b6%ba%e0%b6%b8%e0%b7%9a-%e0%b6%9c%e0%b7%92%e0%b6%ba-%e0%b6%b4%e0%b7%8f%e0%b6%b4%e0%b6%b1%e0%b7%8a%e0%b6%af%e0%b7%94-%e0%b6%b4/",
       "Category": "provincial-news",
       "Parent URL": "https://www.dinamina.lk/category/provincial-news//page/44/"
}