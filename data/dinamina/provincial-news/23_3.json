{
       "Source": "dinamina",
       "Timestamp": "October 2, 2023 1:00 am",
       "Headline": "හමුදා සේවයෙන් පසු පැවිදි වූ  හිමිනම  පිහියෙන් ඇන  මරා දාලා",
       "News Content": "පොතුහැර ළිහිණිගිරිය පොත්ගුල් විහාරස්ථානයේ විසූ බැවිලිගමුවේ සුජාත හිමි පෙරේදා (29) රාත්‍රියේ පිහියකින් ඇන ඝාතනය කර ඇති බව පොතුහැර පොලීසිය පවසයි. සුජාත හිමියන්ට අයත් පොතුහැර පරබැවිල ප්‍රදේශයේ පිහිටි පෞද්ගලික නිවසක් තුළදී ඝාතනය කර ඇති බව ද කියයි.\n\nමියයන විට 64 වියෙහි පසුවූ සුජාත හිමි ශ්‍රි ලංකා යුද හමුදාවේ ඉංජිනේරු බළකායේ සේවය කර විශ්‍රාම ගොස් සිටියදී පසුගිය මාර්තු මාසයේදී පැවිදි දිවියට එළඹ ඇති බවට තොරතුරු අනාවරණ වී තිබේ. ඝාතනයට ලක්වූ හිමිනම විවාහකයෙකු වන අතර ඔහුගේ බිරිය මීට වසර 25 කට පමණ පෙර මොහු හැරදමා ගොස් ඇති බවට ද තොරතුරු අනාවරණය වී ඇති බව පොලීසිය පවසයි.\n\nසුජාත හිමි තම නිවස විවාහක යුවළකට රැක බලා ගැනීමට ලබාදී තිබෙන අතර පෙරේදා රාත්‍රි කාලයේ හිමියන් හමුවීමට කිසියම් පුද්ගලයකු පැමිණ ඇති බැවින් නිවස රැකබලා ගන්නා යුවළට නිවසින් පිටව යන ලෙසට පවසා හිමියන් විහාරස්ථානයේ සිට තම නිවසට පැමිණ ඇති බවත් පොලීසිය කියයි.\n\nඑම පුද්ගලයා සමඟ හිමිනම එදින රාත්‍රියේ නිවසේ ගතකර තිබෙන අතර නිවස බලා ගන්නා යුවළ පසුදින උදෑසන පැමිණි අවස්ථාවේ දී හිමිනමගේ ගෙල පෙදෙසට පිහියකින් ඇන නිවසේ ඇඳක් මත ඝාතනය කර තිබෙන ආකාරය දැක ඇති බව ද කියයි. ඝාතනයට ලක්වූ හිමිනමගේ දේහය නිරුවත්ව තිබී ඇත. හිමිනම සමඟ සිටි පුද්ගලයා මෙම ඝාතනයට සම්බන්ධ බවට පොලීසිය සැක කරයි.\n\nවයඹ පළාත බාර ජ්‍යෙෂ්ඨ නියෝජ්‍ය පොලිස්පති කිත්සිරි ජයලත් මහතාගේ උපදෙස් අනුව කුරුණෑගල ජ්‍යෙෂ්ඨ පොලිස් අධිකාරි උපුල් චන්දන අබේසිංහ මහතාගේ මෙහෙයවීමෙන් පොතුහැර පොලීසිය ඝාතනයට සම්බන්ධ සැකකරුවන් අත්අඩංගුවට ගැනීම සඳහා වැඩිදුර විමර්ශන සිදු කරයි.\n\nකුරුණෑගල අතිරේක පුෂ්පකුමාර ජයරත්න",
       "URL": "https://www.dinamina.lk/2023/10/02/provincial-news/26846/%e0%b7%84%e0%b6%b8%e0%b7%94%e0%b6%af%e0%b7%8f-%e0%b7%83%e0%b7%9a%e0%b7%80%e0%b6%ba%e0%b7%99%e0%b6%b1%e0%b7%8a-%e0%b6%b4%e0%b7%83%e0%b7%94-%e0%b6%b4%e0%b7%90%e0%b7%80%e0%b7%92%e0%b6%af%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/23/"
}