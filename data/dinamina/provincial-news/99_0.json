{
       "Source": "dinamina",
       "Timestamp": "August 11, 2023 1:00 am",
       "Headline": "ලංගම රියැදුරුගේ හිසට යකඩ පොල්ලකින් ගැසූ පෞද්ගලික බස් රියැදුරෙක් රිමාන්ඩ්",
       "News Content": "ධාවනය වෙමින් තිබූ ලංගම බස් රථයක් නිට්ටඹුව නගරයේදී මඟ හරස් කර නවතා එහි රියැදුරාගේ හිසට යකඩ පොල්ලකින් ගසා බරපතළ තුවාල සිදු කොට ඇති බව කියන සැකකාර පෞද්ගලික බස් රථ රියැදුරෙකු මේ මස 15 වනදා දක්වා රිමාන්ඩ් භාරයේ රඳවා තැබීමට අත්තනගල්ල අංක 02 මහේස්ත්‍රාත් මංජුල කරුණාරත්න මහතා ඊයේ (09) පස්වරුවේ නියෝග කළේය.\n\nමැද මහනුවර, වෙඬරුව, මැදගම්මැද්ද ප්‍රදේශයේ පදිංචි බී. ඇම්. ජී. සමන් කුමාර (36) නැමැති පෞද්ගලික බස් රථ රියැදුරෙකු එසේ රිමාන්ඩ් කැරිණි.\n\nනිට්ටඹුව ලංගම ඩිපෝවට අයත් බස් රථයක් ඊයේ (09) පෙරවරුවේ කොළඹ සිට මහනුවර බලා ධාවනය වෙමින් තිබියදී පිටුපසින් සැකකාර රියැදුරා ද මහනුවර බලා පදවාගෙන පැමිණි පෞද්ගලික මගී බස් රථයක් නිට්ටඹුව නගරයේදී ලංගම බස් රථයට ඉස්සර කර මඟ හරස් කර නවතා බැස ගොස් ලංගම බස් රථයේ රියැදුරාගේ හිසට යකඩ පොල්ලකින් ගසා බරපතළ තුවාල සිදු කොට ඇති බව කියන සිද්ධියක් සම්බන්ධව නිට්ටඹුව පොලිසිය පරීක්ෂණ පවත්වා සැකකාර පෞද්ගලික බස් රථ රියදුරා අත්අඩංගුවට ගෙන තිබිණ. නිට්ටඹුව පොලිසියේ නඩු මෙහෙයුම් අංශයේ පොලිස් සැරයන් එච්. ආර්. ඇස්. කුමාර (66396) මහතා කරුණු දක්වමින් ලංගම බස් රථය හා පෞද්ගලික බස් රථය කොළඹ සිට මහනුවර දක්වා මගීන් පටවා ගෙන පැමිණ ඇති බවත් ලංගම බස් රථය සියලු මගීන් නංවාගෙන පැමිණි බවට උරණ වී සැකකාර පෞද්ගලික බස් රථ රියැදුරා ඔහු පදවා ගෙන පැමිණි බස් රථය මඟ හරස් කර නවතා බැස ගොස් ලංගම බස් රථ රියැදුරාගේ හිසට යකඩ පොල්ලකින් ගසා බරපතළ තුවාල සිදු කොට ඇති බවත් කියා සිටියේය.",
       "URL": "https://www.dinamina.lk/2023/08/11/provincial-news/13335/%e0%b6%bd%e0%b6%82%e0%b6%9c%e0%b6%b8-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%94%e0%b6%9c%e0%b7%9a-%e0%b7%84%e0%b7%92%e0%b7%83%e0%b6%a7-%e0%b6%ba%e0%b6%9a%e0%b6%a9/",
       "Category": "provincial-news",
       "Parent URL": "https://www.dinamina.lk/category/provincial-news//page/99/"
}