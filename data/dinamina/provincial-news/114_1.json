{
       "Source": "dinamina",
       "Timestamp": "August 1, 2023 1:00 am",
       "Headline": "පීදීමට ඔන්න මෙන්න ගොයමට පණුවන් විදලා",
       "News Content": "හෙම්මාතගම අවට ගම්මාන රැසක වගා කර ඇති පීදීමට නියමිත කුඹුරුවල පණුවන් විශේෂයක් නිසා ගොයම් ගස් විනාශ වෙමින් පවතින බව ගොවින් පවසයි.\n\nමේ වන විට හෙම්මාතගම අවට පල්ලිපොරුව, පෙතිගම්මන, ගම්මානවල වගා කර ඇති පීදීමට නියමිත ගොයම් ගස්වලද මෙම පණුවන් බෝ වීම හේතුවෙන් ගස් සුදු පැහැ වී සමහර ගොයම් ගස් විනාශ වී ඇති බව ගොවීන් කියයි.\n\nමෙම සතුන් ගොයම් ගසේ ගොට්ටයක් වැනි හැඩයක් සාදා එහි ජීවත් වී තවත් සතුන් බෝ කර ගස විනාශ වන තෙක් එයට හානි කරන බව ද පවසයි. මෙම ගැටලුව සම්බන්ධයෙන් අප හෙම්මාතගම පෙතිගම්මන පල්ලිපොරුව වසම් භාරව කටයුතු කරන ගොවි නියාමක ඩී. ජී. ලතා ජයන්ති මහත්මියගෙන් කරන ලද විමසීමකදී එතුමිය පැවසුයේ මෙම හානි සිදු කරන සතා කොළ පණුවන් වන බවත් මේ වන විට එම සතුන් තවදුරටත් බෝවීම වැළැක්වීම වෙනුවෙන් පළිබෝධක නාශක වර්ගයක් ගොවීන්ට හඳුන්වා දී ඇති බවයි. සමහර ගම්මානවල කුඹුරු යායවල්හි එම සතුන් බෝ වීම වැඩි වී ඇති බවද එතුමිය සඳහන් කරයි.\n\nපසුගිය කාලයේ පැවැති කාලගුණික වෙනස්වීම් යනාදිය ද මේ සඳහා බලපා ඇති බව ද සමහර ගොවීන් මාධ්‍ය වෙත පැවසීය.\n\nකෙසේ වෙතත් මෙම පණුවන් ගොයම් ගස පීදීමට ආසන්න කාලයේදී මෙම විනාශය සිදු කරන අතර, එක් කුඹුරු යායකට බෝ වී ඇත්නම් සීඝ්‍රයෙන් අනිකුත් ප්‍රදේශවලටත් බෝවීමේ ප්‍රවණතාවයක් තිබෙන බවද ගොවීන් පවසන අතර, මේ සම්බන්ධයෙන් වගකිවයුතු කෘෂි නිලධාරීන් සොයා බලා ගොවීන්ට උපදෙස් කඩිනමින් ලබා දී වගා හානිය අවම කර ගැනීමට කටයුතු කිරීම වැදගත් වන බවද ගොවීන් පවසා සිටී.\n\nමාවනැල්ල විශේෂ සමන් විජය බණ්ඩාර",
       "URL": "https://www.dinamina.lk/2023/08/01/provincial-news/10582/%e0%b6%b4%e0%b7%93%e0%b6%af%e0%b7%93%e0%b6%b8%e0%b6%a7-%e0%b6%94%e0%b6%b1%e0%b7%8a%e0%b6%b1-%e0%b6%b8%e0%b7%99%e0%b6%b1%e0%b7%8a%e0%b6%b1-%e0%b6%9c%e0%b7%9c%e0%b6%ba%e0%b6%b8%e0%b6%a7-%e0%b6%b4/",
       "Category": "provincial-news",
       "Parent URL": "https://www.dinamina.lk/category/provincial-news//page/114/"
}