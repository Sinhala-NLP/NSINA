{
       "Source": "dinamina",
       "Timestamp": "September 16, 2023 1:15 am",
       "Headline": "රස්සා­වට බූරු ගැසූ  කතුන් 4ක් ඇතුළු 15ක් අල්ලයි",
       "News Content": "රැකියාවක් ලෙස සූදු ක්‍රීඩාවේ යෙදුණු කාන්තාවන් හතර දෙනෙක් ඇතුළුව විවිධ අපරාධ සම්බන්ධයෙන් සැකකරුවන් පහළොස් දෙනකු පෙරේදා (14) අත්අඩංගුවට ගත් බව මොරටුව එගොඩඋයන පොලිසිය පැවසීය.\n\nඑගොඩඋයන පොලිස් බල ප්‍රදේශය පුරා සිදු වන සංවිධානාත්මක අපරාධ මැඬලීමේ අරමුණින් ක්‍රියාත්මක කළ විශේෂ මෙහෙයුමකදී මෙම පිරිස අත්අඩංගුවට ගෙන තිබේ. අත්අඩංගුවට ගත් කාන්තාවන්ගෙන් කළ විමසීමේ දී ඔවුන් පවසා ඇත්තේ ආර්ථික ගැටලු හේතුවෙන් මෙසේ මුදල් ඔට්ටුවට සූදු කෙළින බවයි. බූරු පිටියේ මුදල් රුපියල් 3500ක් තිබූ බව ද පොලිසිය කීය.\n\nමේ අතර, විශේෂ පොලිස් කණ්ඩායම් යොදා සිදු කළ වැටලීමෙන් බාල අපරාධ සම්බන්ධ සැකකරුවන් සහ කුඩු, ගංජා, අයිස් මත්ද්‍රව්‍ය වැරදි සම්බන්ධ සැකකරුවන් ද අත්අඩංගුවට ගෙන ඇති බව සඳහන් කරන පොලිසිය ඒ අතර නීති විරෝධී මත්පැන් ප්‍රවාහනය කළ සැකකරුවන් ද සිටින බව සඳහන් කළේය. අත්අඩංගුවට ගත් පිරිස මොරටුව, එගොඩඋයන, කොරළවැල්ල හා මෝදර යන ප්‍රදේශවල පදිංචිකරුවන් බව ද පොලිසිය පැවසීය.\n\nමෙම සිද්ධියේ වැඩිදුර පරීක්ෂණ ගල්කිස්ස කොට්ඨාස භාර ජ්‍යෙෂ්ඨ පොලිස් අධිකාරී මංගල දෙහිදෙණිය මහතාගේ අධීක්ෂණයෙන් මොරටුව එගොඩඋයන පොලිස් ස්ථානාධිපති පොලිස් පරීක්ෂක අනිල් මාසකෝරාල මහතාගේ උපදෙස් මත පොලිස් පරීක්ෂක බණ්ඩාර, උප පොලිස් පරීක්ෂක වීරසිංහ, පොලිස් සැරයන් රත්නායක, පොලිස් කොස්තාපල්වරුන් වන 94385 චන්ද්‍රික, 98276 රුක්ෂාන් යන නිලධාරීහු සිදු කරති.",
       "URL": "https://www.dinamina.lk/2023/09/16/provincial-news/22863/%e0%b6%bb%e0%b7%83%e0%b7%8a%e0%b7%83%e0%b7%8f%e0%b7%80%e0%b6%a7-%e0%b6%b6%e0%b7%96%e0%b6%bb%e0%b7%94-%e0%b6%9c%e0%b7%90%e0%b7%83%e0%b7%96-%e0%b6%9a%e0%b6%ad%e0%b7%94%e0%b6%b1%e0%b7%8a-4/",
       "Category": "provincial-news",
       "Parent URL": "https://www.dinamina.lk/category/provincial-news//page/45/"
}