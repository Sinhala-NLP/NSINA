{
       "Source": "dinamina",
       "Timestamp": "August 22, 2023 2:02 am",
       "Headline": "නියඟයෙන් පුත්තලමේ කුඹුරු අක්කර 850ක් සුන්",
       "News Content": "නියඟය හේතුවෙන් පසුගිය සතිය වන විට පුත්තලම දිස්ත්‍රික්කයේ කුඹුරු අක්කර 850ක් පමණ විනාශ වූ බව පුත්තලම දිස්ත්‍රික් ලේකම් සුනන්ද හේරත් මහතා පැවසීය.\n\nපුත්තලම දිස්ත්‍රික්කයේ නවගත්තේගම, වනාතවිල්ලුව, ආනමඩුව, පල්ලම ඇතුළු ප්‍රාදේශීය ලේකම් කොට්ඨාස කිහිපයකට මේ වන විට නියඟය දැඩිව බලපා තිබේ. මේ ප්‍රදේශවල ජලාශ හා ජල මූලාශ්‍ර රැසක් මේ වන විට සිඳී ගොස් ඇත. මේ හේතුවෙන් මේ ප්‍රදේශවල ජනතාවට උග්‍ර පානීය ජල ගැටලුවක් මතුව ඇති අතර, මෙයට පිළියම් ලෙස ප්‍රදේශ කිහිපයකට පානීය ජලය බෙදා දීම ආරම්භ කළ බව ඒ මහතා කීය.\n\nනියඟයත් සමඟ අලි හා වෙනත් වන සතුන් ගම් කරා පැමිණීම වැඩි වෙමින් පවතින අතර, මේ හේතුවෙන් නියඟයට වඩා වැඩි විනාශයක් සිදු වෙමින් පවතින බව වාර්තා වේ. මේ වන විට අලි විස්සකට ආසන්න ප්‍රමාණයක් පල්ලම ප්‍රාදේශීය ලේකම් කොට්ඨාසයේ මසකට වැඩි කාලයක සිට රැඳී සිටිති. වියළි කාලගුණය හේතුවෙන් ජනතාව සිදු කරන වනාන්තර ගිනි තැබීම් වැඩිවෙමින් පවතින අතර, මේ හේතුවෙන් තබ්බෝව ඇතුළු රක්ෂිත කිහිපයක අක්කර සියයකට ආසන්න ප්‍රමාණයක් විනාශ වී තිබේ.\n\nප්‍රසාද් පූර්ණමාල් – පුත්තලම දිසා සමූහ",
       "URL": "https://www.dinamina.lk/2023/08/22/provincial-news/16010/%e0%b6%b1%e0%b7%92%e0%b6%ba%e0%b6%9f%e0%b6%ba%e0%b7%99%e0%b6%b1%e0%b7%8a-%e0%b6%b4%e0%b7%94%e0%b6%ad%e0%b7%8a%e0%b6%ad%e0%b6%bd%e0%b6%b8%e0%b7%9a-%e0%b6%9a%e0%b7%94%e0%b6%b9%e0%b7%94%e0%b6%bb%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/82/"
}