{
       "Source": "dinamina",
       "Timestamp": "August 22, 2023 2:34 am",
       "Headline": "නිවෙසක උඩුමහලේ සරුවට ගංජා පැළ",
       "News Content": "අම්පාර උහන මාර්ගයේ පාලම්කඳවුර ප්‍රදේශයේ දෙමහල් නිවෙසක උඩු මහලේ විසිතුරු පැළෑටි වගාවක් කරන ආකාරයට මල් පෝච්චිවල සරුවට වගාකර තිබුණු ගංජා පැළ තොගයක් 19දින උදෑසන උහන පොලිසියේ දූෂණ මර්දන අංශයේ නිලධාරින් විසින් අත්අඩංගුවට ගනු ලැබුහ. පොලිස් විශේෂ කාර්යාංශයේ නිලධාරියකු ලබාදුන් බුද්ධි තොරතුරක් මත සිදු කළ සෝදිසියකදී මෙම නිවෙසේ උඩු මහලේ නිරාවරණය වන ස්ථානයක මල් පෝච්චිවල වගා කළ ගංජා ගස් අඩි හතරක් පමණ උසට වැඩී තිබුණු අතර ගස් පහක් නඩු භාණ්ඩ ලෙස පොලිසිය භාරයට ගෙන ඇත.\n\nමෙම නිවෙසේ හිමිකරු වන සැකකරු වයස අවුරැදු 34ක පමණ අයකු වන අතර මත් ද්‍රව්‍යවලට තදින් ඇබ්බැහි වූවකු බවත් මෙයට පෙර එවැනි වැරදි දෙකක් සම්බන්ධව ඔහු අධිකරණය මගින් දඩුවම් ලබා ඇති බවත් අනාවරණය වී ඇත. සැකකරු නඩු භාණ්ඩ සමඟ අම්පාර අධිකරණයට ඉදිරිපත් කිරීමට නියමිත විය.\n\nඅම්පාර පොලිස් අධිකාරි ජේ.එච්.එම්.එන්. ජයපත්ම මහතාගේ අධීක්ෂණය මත උහන පොලිසියේ වැඩ බලන ස්ථානාධිපති පොලිස් පරික්ෂක ගුණවංශ මහතාගේ උපදෙස් මත දුෂණ මර්දන අංශයේ ස්ථානාධිපති උප පොලිස් පරික්ෂක කේ.ආර්.ජී.කේ.මුණසිංහ මහතාගේ මෙහෙයවීමෙන් පොලිස් සැරයන් 70279 මධුශංක කාන්තා පොලිස් සැරයන් 6117 විජිතා සහ පොලිස් කොස්තාපල් 65954 පොඩිරාලහාමි යන නිලධාරිහු වැටලීම සිදු කළහ.\nදමන සමුහ කේ.ඒ.මෛත්‍රීපාල",
       "URL": "https://www.dinamina.lk/2023/08/22/provincial-news/16056/%e0%b6%b1%e0%b7%92%e0%b7%80%e0%b7%99%e0%b7%83%e0%b6%9a-%e0%b6%8b%e0%b6%a9%e0%b7%94%e0%b6%b8%e0%b7%84%e0%b6%bd%e0%b7%9a-%e0%b7%83%e0%b6%bb%e0%b7%94%e0%b7%80%e0%b6%a7-%e0%b6%9c%e0%b6%82%e0%b6%a2/",
       "Category": "provincial-news",
       "Parent URL": "https://www.dinamina.lk/category/provincial-news//page/80/"
}