{
       "Source": "dinamina",
       "Timestamp": "August 11, 2023 1:00 am",
       "Headline": "හමුදා සෙබළෙකු නිවාඩුවට ඇවිත් ගෙවල් බිඳලා",
       "News Content": "බූස්ස යුද හමුදා කඳවුරේ සෙබළෙකු නිවාඩුවට පැමිණ ගෙවල් බිඳුම් සිදුකර පෙරේදා (09) අත්අඩංගුවට ගත් බව කළුතර දකුණ පොලිසිය පවසයි.\n\nසැකකරු කළුතර, කිතුලාව ප්‍රදේශයේ පදිංචි ආමි මල්ලී නමින් හඳුන්වන 43 හැවිරිදි පුද්ගලයකු බවද පොලිසිය කීය.\n\nනිවාඩු ලබා පැමිණ ගෙවල් බිඳුම් සිදුකර ඇති බවත්, නිවාඩු අවසන්ව නියමිත දිනට සේවයට වාර්තා කර නොමැති බවත් සඳහන් වේ. කළුතර, දූව පන්සල පාරේ නිවාස සොරකමක් සම්බන්ධයෙන් ලද පැමිණිල්ලක් අනුව ප්‍රදේශයේ සීසීටීවී කැමරා පරීක්ෂා කිරීමෙන් පසු, ලැප්ටොප් පරිගණක යන්ත්‍රයක් ගමන් මල්ලක බහා අලෙවි කිරීමට රැගෙන යමින් සිටියදී කළුතර දකුණ පොලිසිය ආසන්නයේදී සැකකරු අත්අඩංගුවට ගත්බව උසස් පොලිස් නිලධාරියෙක් කීය.\n\nසැකකරුගෙන් කළ දීර්ඝ ප්‍රශ්න කිරීමෙන් පසු ලැප්ටොප් පරිගණක දෙකක්, ජංගම දුරකතනයක්, හෙයර් ස්ට්‍රේඩ් මැෂිමක්, පෙන්ඩ්‍රයිව් දෙකක් ඇතුළු භාණ්ඩ සොයාගත් බවත් තවත් භාණ්ඩ රැසක් සොයා පරීක්ෂණ සිදුකරන බවත් පොලිසිය කීය.\n\nසැකකරු කළුතර මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nජ්‍යෙෂ්ඨ පොලිස් අධිකාරි කපිල ප්‍රේමදාස, සහකාර පොලිස් අධිකාරී දුමින්ද රාජපක්ෂ සහ මූලස්ථාන පොලිස් පරීක්ෂක රුවන් විජේසිංහ යන මහත්වරුන්ගේ උපදෙස් පරිදි අපරාධ අංශ ස්ථානාධිපති පොලිස් පරීක්ෂක ධම්ම්ක ද සිල්වා මහතාගේ ප්‍රධානත්වයෙන් උප පොලිස් පරීක්ෂක වන්නිආරච්චි, සැරයන්වරුන් වන ජයසිංහ (51130), සමන් (46226), ජයසිංහ (55260), කොස්තාපල්වරුන් වන සුභාස් (33112), අමරසිංහ (97414), වීරසිංහ (102930), රාජපක්ෂ (100138), පොකොරි ජයතිලක (13553) වැටලීමට එක්වූහ.",
       "URL": "https://www.dinamina.lk/2023/08/11/provincial-news/13341/%e0%b7%84%e0%b6%b8%e0%b7%94%e0%b6%af%e0%b7%8f-%e0%b7%83%e0%b7%99%e0%b6%b6%e0%b7%85%e0%b7%99%e0%b6%9a%e0%b7%94-%e0%b6%b1%e0%b7%92%e0%b7%80%e0%b7%8f%e0%b6%a9%e0%b7%94%e0%b7%80%e0%b6%a7-%e0%b6%87/",
       "Category": "provincial-news",
       "Parent URL": "https://www.dinamina.lk/category/provincial-news//page/99/"
}