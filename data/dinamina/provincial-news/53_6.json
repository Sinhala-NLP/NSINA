{
       "Source": "dinamina",
       "Timestamp": "September 12, 2023 2:26 am",
       "Headline": "අව් වැසි පීඩා මැද අබලන් මඩුවේ දිවි ගෙවන  වියපත් යුවළට පිහිටක් වෙන්න",
       "News Content": "“දෛවය කියයි නම් මහ මඟ සිඟන්නට හිමිකම් කිව හැකි ද රජ ගෙයි ඔටුන්නට” යන කතාවේ සත්‍යයක් නැතුවාම නොවේ. මේ කතාව ද එසේ දෛවය සරදම් කළ අසරණ වැඩිහිටි යුවළකගේ ජීවිත ඉරණම වටා ගෙතී තිබේ.\n\nමේ දෙපොළ ජීවත් වන්නේ පුතත්ලම, තේවනුවර ප්‍රදේශයේ ඔවුන් විසින්ම ඉදිකර ගනු ලැබ ඇති දිරා ගිය කූඩාරමකය. ඔවුන්ගේ ජීවිත වැස්සට තෙමෙමින් අව්වට වේළෙමින් ගෙවෙන්නේ මේ කූඩාරම තුළය. කලින් මැටි ගසා ඉදි කර තිබූ නිවෙස වල් අලි සම්පූර්ණයෙන්ම කඩා දැමීමත් සමඟ කබලෙන් ලිපට වැටුණු මෙම යුවළ එතැන් සිට මේ කූඩාරමේ දිවි අරඹා තිබේ. නිවෙසේ ගෘහ මූලිකයා වන්නේ දාස නමැත්තෙකි. දාසගේ ආදරණීය බිරිය එක්වරම දියවැඩියා රෝගයට ගොදුරුව ඇගේ දෙපා දෙකෙහිම ඇඟිලි සහිතව කොටස් කිහිපයක් ශල්‍යකර්මයකින් ඉවත් කිරීම හේතුවෙන් දැනට වසර ගණනාවක සිට ඇය ඔත්පලව සිටියි.\n\nඇය ඔත්පල වීමත් සමඟ නිවෙසේ තිබූ සේසතම විකුණා බිරියට අවශ්‍ය බෙහෙත් හේත් ගැනීමට සිදුවීම හේතුවෙන් මොවුන්ට එදා වේල පිරිමසා ගැනීමටවත් නොහැකි තත්ත්වයක් උද්ගත විය. තේ කහට කෝප්පයෙන් එදා වේල පිරිමසා ගන්නා මේ දෙපොළගේ දුක්ඛිත ජීවිතය දෙස බලන කාටත් මේ සසර මෙතරම් බියකරු දැයි සිතෙන වාර අනන්ත අප්‍රමාණය.\n\nවහලයට සෙවිලි කර ඇති පොල් අතු සියල්ල කැඩී බිඳී විනාශ වී ඇත්තේ ලොකු අවාට සහිතවය. මේ දිනවල ඇදහැලෙන වර්ෂාවට දිවා රෑ තෙමෙමින් කූඩාරම තුළ එකට ගුළිවී නිදා ගන්නා මොවුන්ගේ එකම බලාපොරොත්තුව සිහින මාලිගා තනා ගැනීමට නොව තෙමෙන වහලයට පොල් අතු කිහිපයක් සෙවිලි කර නිවස වටා ටකරම් දෙක තුනකින් ආවරණය කර ගැනීමය. අන්ත අසරණ වූ දාසගේත් ඔහුගේ බිරියගේත් මේ අහිංසක සිහිනය ඉටු කිරීමට හැකියාවක් ඇති පින්වතෙක් සිටී නම් එය උතුම් පුණ්‍යකර්මයක් වනු නොඅනුමානය.\n\n\n\nවනාතවිල්ලුව සමූහ – කේ. ප්‍රියංකර කළුපහන",
       "URL": "https://www.dinamina.lk/2023/09/12/provincial-news/21359/%e0%b6%85%e0%b7%80%e0%b7%8a-%e0%b7%80%e0%b7%90%e0%b7%83%e0%b7%92-%e0%b6%b4%e0%b7%93%e0%b6%a9%e0%b7%8f-%e0%b6%b8%e0%b7%90%e0%b6%af-%e0%b6%85%e0%b6%b6%e0%b6%bd%e0%b6%b1%e0%b7%8a-%e0%b6%b8%e0%b6%a9/",
       "Category": "provincial-news",
       "Parent URL": "https://www.dinamina.lk/category/provincial-news//page/53/"
}