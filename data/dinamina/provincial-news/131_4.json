{
       "Source": "dinamina",
       "Timestamp": "July 14, 2023 1:00 am",
       "Headline": "ජල භීතිකාවෙන් පාසල් සිසු­වෙක් මියයයි",
       "News Content": "ජල භීතිකාවෙන් පාසල් ළමයෙකු මිය යාමත් සමඟ කුරුවිට සෞඛ්‍ය වෛද්‍ය නිලධාරී කොට්ඨාසයට අයත් ප්‍රදේශවල මේ වන විට සුනඛයින් ඇතුළු නිවෙස්වල ඇති කරන බළලුන් සඳහා ද අයාලයේ යන සුනඛයින් සඳහා ද එන්නත් කරන වැඩ සටහන් කුරුවිට සෞඛ්‍ය වෛද්‍ය නිලධාරී කාර්යාලය මඟින් ආරම්භ කර ඇති අතර, ඒ සඳහා මෙම ප්‍රදේශවල ජනතාවගේ විශාල උනන්දුවක් ඇතිව තිබේ.\n\nමේ සම්බන්ධයෙන් අදහස් දැක්වූ කුරුවිට හා එරත්න කොට්ඨාස භාර මහජන සෞඛ්‍ය පරීක්ෂකවරුන් වන චින්තක ජයසිංහ හා ප්‍රදීප් කුමාරසිංහ යන මහත්වරු පැවසුවේ පවතින අවදානම් තත්ත්වයත් සමඟ මේ වන විට අයාලේ යන සුනඛයින් එන්නත් කරණයට පසු එක් එන්නත්කරුවෙකු ඇතුළු කණ්ඩායමක්ද, නිවෙස් වල ඇති කරන සුරතල් සතුන් එන්නත් කරනයට පසු එන්නත් කරුවන් දෙදෙනකු ඇතුළු කණ්ඩයමක්ද යොදවා එන්නත්කරන වැඩසටහන කුරුවිට නගරයෙන් ආරම්භ කළ බවත් ඉදිරි දින කිහිපයේදී සියලු ප්‍රදේශ ආවරණය වන පරිදි මෙම වැඩ සටහන සිදුකරන බවත්ය.\n\nජලභීතිකාවෙන් පාසල් දරුවෙකු මිය යාමත් සමඟ මේ වන විට වෙනදාට වඩා ජනතාවගේ විශාල උනන්දුවක් එන්නත් කරන වැඩ සටහන සඳහා දක්වන බවද, තවත් අය මේ සඳහා විමසීම් කරන බවද පැවසූ මහජන සෞඛ්‍ය පරීක්ෂකවරයා කියා සිටියේ කුරුවිට සෞඛ්‍ය වෛද්‍ය නිලධාරී ඉන්දික කරුණාරත්න මහතාගේ උපදෙස් මත මෙම වැඩ සටහන් අඛණ්ඩව සියලු ග්‍රාම නිලධාරී වසම් ආවරණය වන පරිදි සිදුකිරීමට කටයුතු කරන බවයි.",
       "URL": "https://www.dinamina.lk/2023/07/14/provincial-news/6423/%e0%b6%a2%e0%b6%bd-%e0%b6%b7%e0%b7%93%e0%b6%ad%e0%b7%92%e0%b6%9a%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b7%92%e0%b7%83%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/131/"
}