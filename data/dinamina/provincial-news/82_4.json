{
       "Source": "dinamina",
       "Timestamp": "August 22, 2023 2:04 am",
       "Headline": "හාලිඇළ හා කන්දකැටියට අලි කරදරේ",
       "News Content": "මෙතෙක් කලක් වන අලි උවදුර දැඩිව බලනොපෑ හාලිඇළ සහ කන්දකැටිය ප්‍රාදේශීය ලේකම් කොට්ඨාසයන්ට අයත් උදේනිගම ආශ්‍රිත ප්‍රදේශයට දැනට දින කිහිපයකට පෙර සංක්‍රමණය වූ වන අලි රංචුවක් එම ප්‍රදේශයේ සැරිසරමින් හේන් කුඹුරු ඇතුළු වගාබිම් වැනසීම හේතුවෙන් එම ප්‍රදේශවාසී ගොවි ජනතාව දැඩි භීතියට හා අසීරුතාවයට පත්ව සිටිති.\n\nඅලි පැටවුන් කිහිප දෙනකු ඇතුළුව 10 – 15 දෙනකුගෙන් පමණ සමන්විත මෙම වන අලි රංචුව උමා ඔයට ආසන්නව පිහිටි උදේනිගම, මැදකොලපතන, තලාකුඹුර, තැටිල්ල, වාසනාගම වැනි ප්‍රදේශයන්හි ගොවිබිම් වෙත සෑම දිනකම රාත්‍රී කාලයේ පැමිණෙන බවත් ඔවුන් මේ වන විටත් වී, කෙසෙල්, මයියොක්කා, බඩඉරිඟු ඇතුළු වගා බිම් අක්කර ගණනාවක් විනාශ කර ඇති බවත් ප්‍රදේශවාසීහු පවසති.\n\nමේ පිළිබඳව ගම්වාසීන් විසින් කරන ලද දැනුම්දීමක් අනුව වනජීවී නිලධාරීන් පැමිණිය ද මෙතෙක් එම අලි ප්‍රදේශයෙන් පලවා හැරීමට නොහැකි වූ බවත්, ගොවී‍න් වෙත අලි වෙඩි ලබා දීමක් හෝ සිදු නොවන බවත් ඔවුහු පෙන්වා දෙති. එසේම ඇතැම් ඉඩම් ආරක්ෂා කර ගැනීමට විශාල වියදමක් දරා ඉදි කරන ලද සූර්යබල විදුලි වැටවල් පවා මෙම අලින් කඩා බිඳ දමා ඇති බවත්, රාත්‍රී කාලයේ වගාබිම් වනසමින් එහිම වසන මෙම වන අලින් ඇතැම් විට දිවා කාලයේ පවා ඒ ආශ්‍රිත ප්‍රදේශයේ සැරිසැරීම නිසා තම ජීවිත හා දේපළ දැඩි අවදානමක පවතින බවත් එම ගොවීහු පවසති.\n\nහාලිඇළ සමූහ – ආර්.එම්. විජේරත්න\n\n",
       "URL": "https://www.dinamina.lk/2023/08/22/provincial-news/16016/%e0%b7%84%e0%b7%8f%e0%b6%bd%e0%b7%92%e0%b6%87%e0%b7%85-%e0%b7%84%e0%b7%8f-%e0%b6%9a%e0%b6%b1%e0%b7%8a%e0%b6%af%e0%b6%9a%e0%b7%90%e0%b6%a7%e0%b7%92%e0%b6%ba%e0%b6%a7-%e0%b6%85%e0%b6%bd%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/82/"
}