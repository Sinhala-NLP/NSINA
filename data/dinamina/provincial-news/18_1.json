{
       "Source": "dinamina",
       "Timestamp": "October 5, 2023 1:00 am",
       "Headline": "වෙඩි තබා ඝාතනය කළ කෙණෙර  මාස දෙකක ගැබිනියක්  වෙඩික්කරු පලාගොසින්",
       "News Content": "කැකිරාව, වෙරුන්කුලම වැව ආසන්නයේ පෙරේදා (03) අලුයම් කාලයේ දී වෙඩිතබා ඝාතනය කළ කෙණෙර මාස දෙකක ගැබ්බර කෙණෙරක් බව පශ්චාත් මරණ පරීක්ෂණයේ දී අනාවරණය වී තිබේ.\n\nගනේවැල්පොළ වනජීවී කාර්යාල නිලධාරීන් විසින් අනුරාධපුර කලාප භාර වනජීවී කාර්යාලය දැනුම්වත් කිරීමෙන් පසු එහි පැමිණි පශු වෛද්‍ය චන්දන ජයසිංහ මහතා විසින් කෙණෙරගේ පශ්චාත් මරණ පරීක්ෂණය එදින සවස සිදු කළේය. එහිදී අනාවරණය වී ඇත්තේ බෙහෙත් කොටන වර්ගයේ ගිනි අවියකින් හිසට වෙඩි තබා ඇති බවත් එසේ වෙඩි තැබීම හේතුවෙන් ඊයම් උණ්ඩ මඟින් මොළයට සිදු වූ හානියෙන් මෙම මරණය සිදුවී ඇති බවත්ය.\n\nතවද මෙම මියගිය කෙණෙර වයස අවුරුදු 10-15 අතර වයසේ පසුවන ගැබ්බර කෙණෙරක් බවත් ගැබට මාස 2ක් පමණ වන බවත් අනාවරණය වී තිබේ.\n\nමියගිය කෙණෙරගේ අවසන් කටයුතු ප්‍රදේශය භාර ග්‍රාම නිලධාරීවරයාගේ මූලිකත්වයෙන් සිදු කෙරිණි.\n\nසිද්ධිය සම්භන්ධයෙන් කිසිවෙකුත් තවම අත්අඩංගුවට ගෙන නොමැත. සැකකරු ප්‍රදේශයෙන් පලාගොස් ඇතැයි වාර්තා වේ. කැකිරාව පොලිසිය සහ ගනේවැල්පොළ වනජීවී කාර්යාලය සිද්ධිය සම්බන්ධයෙන් වැඩිදුර විමර්ශන සිදු කරයි.\n\nමරදන්කඩවල සමූහ කේ. එස්. කරුණාරත්න.",
       "URL": "https://www.dinamina.lk/2023/10/05/provincial-news/27850/%e0%b7%80%e0%b7%99%e0%b6%a9%e0%b7%92-%e0%b6%ad%e0%b6%b6%e0%b7%8f-%e0%b6%9d%e0%b7%8f%e0%b6%ad%e0%b6%b1%e0%b6%ba-%e0%b6%9a%e0%b7%85-%e0%b6%9a%e0%b7%99%e0%b6%ab%e0%b7%99%e0%b6%bb-%e0%b6%b8%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/18/"
}