{
       "Source": "dinamina",
       "Timestamp": "September 4, 2023 3:01 am",
       "Headline": "බ්‍රිගේඩියර් රෝහිත නීල් අක්මීමන  අනුස්මරණ ක්‍රිකට් තරගාවලියේ",
       "News Content": "බදුල්ල ක්‍රිකට් ක්‍රීඩාංගණයේදී ඉකුත්දා පැවැති Òබ්‍රිගේඩියර් රෝහිත නීල් අක්මීමන අනුස්මරණ ක්‍රිකට් තරගාවලියේ Ò සමස්ත ශූරතාව බදුල්ල ‘ඒ’ කණ්ඩායම දිනාගත් අතර අනුශූරතාව මහියංගණ කණ්ඩායමට හිමි විය.\n\nපන්දුවාර හතරකින් යුත් සැහැල්ලු පන්දු ක්‍රිකට් තරගාවලියක් වූ මෙම තරගාවලිය බදුල්ල දිස්ත්‍රික් විශ්‍රාමික ත්‍රිවිධ හමුදා සාමූහිකය විසින් ප්‍රථම වරට සංවිධානය කරන ලද අතර, ඒ සඳහා බදුල්ල දිස්ත්‍රික්කයේ ප්‍රාදේශීය ලේකම් කොට්ඨාස 15ම නියෝජනය වන පරිදි විශ්‍රාමික ත්‍රිවිධ හමුදා සාමූහිකයේ සාමාජිකයන්ගෙන් සමන්විත කණ්ඩායම් 18ක් සහභාගි වී තිබිණ. නාවික හමුදා හොකී කණ්ඩායමේ හිටපු නායක ප්‍රධාන සුළු නිලධාරී චමින්ද වීරසිංහ ශූරතාව දිනා ගත් බදුල්ල කණ්ඩායමට නායකත්වය දුන් අතර, අනුශූරයන් වූ මහියංගණය ක්‍රිකට් කණ්ඩායමේ නායකයා ලෙස කපිතාන් නන්දසේන කටයුතු කළේය. තරගාවලියේ හොඳම පිතිකරු ලෙස බදුල්ල කණ්ඩායමේ සචින් ගුණවර්ධන ක්‍රීඩකයා ද හොඳම පන්දු යවන්නා ලෙස බදුල්ල කණ්ඩායම නියෝජනය කළ අකිල ක්‍රීඩකයා ද සම්මාන ලැබූහ.\n\nතරගාවලිය අවසානයේ ඌව වෙල්ලස්ස විශ්වවිද්‍යාලයීය ආචාර්යවරුන්ගේ කණ්ඩායම හා බැංකුකරුවන්ගේ කණ්ඩායම අතර සුහද ක්‍රිකට් තරගයක් ද පැවැත්විණි. විශ්වවිද්‍යාල ආචාර්යවරුන්ගේ කණ්ඩායමට ඌව වෙල්ලස්ස විශ්වවිද්‍යාලයීය කළමනාකරණ පීඨයේ පීඨාධිපති මහාචාර්ය රුවන් රණසිංහ මහතා නායකත්වය දුන් අතර, බැංකුකරුවන්ගේ කණ්ඩායමට හැටන් නැෂනල් බැංකුවේ පළාත් කළමනාකරු කාංචන වීරවන්නි මහතා නායකත්වය දුන්නේය. මෙම තරගයෙන් විශ්වවිද්‍යාල කණ්ඩායමට විශිෂ්ට ජයග්‍රහණයක් හිමි විය.\n\n\n\nහාලිඇළ සමූහ – ආර්.එම්. විජේරත්න",
       "URL": "https://www.dinamina.lk/2023/09/04/provincial-news/19197/%e0%b6%b6%e0%b7%8a%e0%b6%bb%e0%b7%92%e0%b6%9c%e0%b7%9a%e0%b6%a9%e0%b7%92%e0%b6%ba%e0%b6%bb%e0%b7%8a-%e0%b6%bb%e0%b7%9d%e0%b7%84%e0%b7%92%e0%b6%ad-%e0%b6%b1%e0%b7%93%e0%b6%bd%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/64/"
}