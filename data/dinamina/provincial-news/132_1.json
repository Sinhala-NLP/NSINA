{
       "Source": "dinamina",
       "Timestamp": "July 12, 2023 12:22 pm",
       "Headline": "මනම්පිටිය මාරාන්තික අනතුර ගැන වාර්තාවක් කැඳවයි",
       "News Content": "පසුගිය ඉරිදා(09) පුද්ගලයින් 11 දෙනෙකුට දිවි අහිමි කරමින් තවත් 41 දෙනෙකු රෝහල්ගත කළ මනම්පිටිය මාරාන්තික බස් අනතුරේ සියලු තොරතුරු ඇතුලත් වාර්තාවක් ජනපතිට හා අගමැතිට කඩිනමින් යොමු කිරීමට කටයුතු කරන්නැයි උතුරු මැද පළාත් ආණ්ඩුකාර මහීපාල හේරත් මහතා පළාත් ලේකම්වරයාට දැනුම් දී ඇත.\n\nකදුරුවෙල සිට කල්මුණේ දක්වා ධාවනය වූ පෞද්ගලික බස් රථයක් මනම්පිටිය කොටලීය පාලෙමෙන් මහවැලි ගගේ අතු ගංගාවකට පෙරළී යාමෙන් මෙම අනතුර සිදු විය.\n\nමෙම අනතුර සිදු වූ ස්ථානය උතුරුමැදි පළාත් ආණ්ඩුකාර මහීපාල හේරත් මහතාගේ නිරීක්ෂණයට ලක් වුණි.\n\nඅනතුර සිදුවූ මනම්පිටිය කොටලීය පාලම වහා පුළුල් කර ආරක්ෂිත වැටක්ද සහිතව ඉදි කරන ලෙස ආණ්ඩුකාරවරයා සංවර්ධන අධිකාරියට දැනුම් දුන්නේය.\n\nඑමෙන්ම අනතුරට පත් වූ බස් රථය සදහා නිකුත් කළ ධාවන බලපත්‍ර සම්බන්ධයෙන් වාර්තාවක් ලබා දෙන‌ ලෙසද ආණ්ඩුකාර මහීපාල හේරත් මහතා උතුරු මැද පළාත් මාර්ගස්ථ මගී ප්‍රවාහන අධිකාරියට දැනුම් දී තිබේ.",
       "URL": "https://www.dinamina.lk/2023/07/12/provincial-news/6033/accident/",
       "Category": "provincial-news",
       "Parent URL": "https://www.dinamina.lk/category/provincial-news//page/132/"
}