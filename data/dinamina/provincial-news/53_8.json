{
       "Source": "dinamina",
       "Timestamp": "September 12, 2023 2:24 am",
       "Headline": "තන්තිරිමලය  වඳින්න ගිය  මාවනැල්ලේ නඩයකට  බඹරු ඇනලා -දෙදෙනකුට අසාධ්‍යයි",
       "News Content": "තන්තිරිමලය රජ මහා විහාරස්ථානය වැඳ පුදා ගැනීමට පැමිණි වන්දනා නඩයක සිටි පුද්ගලයන් තිස් පහකට පමණ බඹර ප්‍රහාරයක් එල්ල වීමෙන් අනතුරුව අසාධ්‍ය තත්ත්වයට පත්වූ පුද්ගලයන් දෙදෙනකු වැඩිදුර ප්‍රතිකාර සඳහා පෙරේදා (10 දා) අනුරාධපුර ශික්ෂණ රෝහලට ඇතුළත් කළ බව තන්තිරිමලය පොලිසිය පවසයි.\n\nමාවනැල්ල ප්‍රදේශයේ සිට තන්තිරිමලේ රජමහා විහාරස්ථානය වැඳ පුදා ගැනීමට පැමිණි තැන්නෙ වත්ත, කුඹල්ගල, දෙවනගල, ලිපිනයේ පදිංචි එස්.එම්. කරුණාරත්න (71) සහ දෙවරගම්පල, මාවනැල්ල පදිංචි ජේ.ආර්. සෝමරත්න නමැති පුද්ගලයන් දෙදෙනා, අනතුරින් පසු තන්තිරිමලය රෝහලට ඇතුළත් කර ඇති අතර, පසුව වැඩිදුර ප්‍රතිකාර සඳහා අනුරාධපුර ශික්ෂණ රෝහලට ඇතුළත් කළ බව පොලිසිය සඳහන් කළේය.\n\nමෙම වන්දනා නඩයේ සිටි පිරිස රජ මහා විහාරස්ථානයේ බෝධිය වැඳ වැඳපුදා ගැනීමෙන් අනතුරුව, ඒ ආසන්නයේ ඇති පොකුණ දෙසට ගමන් කරන අවස්ථාවේදී මෙම බඹර ප්‍රහාරයට ලක්ව ඇති බව පොලිසිය කීය.\n\nසිද්ධිය සම්බන්ධයෙන් තන්තිරිමලය පොලිසියේ නිලධාරීන් පිරිසක් වැඩිදුර විමර්ශන සිදු කරති.\n\nඅනුරාධපුර සංචාරක – සශිනි මධුෂානි ගයාන් කුමාර වීරසිංහ",
       "URL": "https://www.dinamina.lk/2023/09/12/provincial-news/21354/%e0%b6%ad%e0%b6%b1%e0%b7%8a%e0%b6%ad%e0%b7%92%e0%b6%bb%e0%b7%92%e0%b6%b8%e0%b6%bd%e0%b6%ba-%e0%b7%80%e0%b6%b3%e0%b7%92%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b6%ba-%e0%b6%b8%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/53/"
}