{
       "Source": "dinamina",
       "Timestamp": "August 28, 2023 3:04 am",
       "Headline": "සිරිපුර මඟ දෙපස මාර ගස්වලට මාරයා වැහිලා",
       "News Content": "අධික වියළි කාලගුණයක් සහ නියඟයක් පවතින වකවානුවක මහියංගණ, පොලොන්නරුව ප්‍රධාන මාර්ගයේ සිරිපුර නගරය හා එම ප්‍රදේශයේ මාර්ගය දෙපස ඇති මාර ගස් කපා ඉවත් කිරීමේ මුවාවෙන් මහා පරිමාණ දැව ජාවාරමක් සිදු වන බව ප්‍රදේශවාසීහු පවසති.\n\nමෙම මාර්ගය දෙපස වසර ගණනක් අහස උසට වැඩුණු මාර ගස් කැපීමත්, සමඟම ප්‍රදේශයට තවත් දැඩි රශ්මිය පවතින බවත් මාර්ගයේ ගමන් කරන මගී ජනතාව හා රථවාහන අනාරක්ෂිත තත්ත්වයට පත්වනු ඇති බවට පවසා මාර ගස් ඉවත් කිරීම් සිදුකරන බවද සිරිපුර නගරවාසීහු සඳහන් කරති.\n\nමෙම ගස් කැපීම් පිටුපස පොළොන්නරු දිස්ත්‍රික් දේශපාලනඥයකු සිටින බව ද ප්‍රදේශවාසීහු චෝදනා කරති.\n\nදැඩි පෑවිල්ලක් සහ වියළි කාලගුණයක් පවතින වකවානුවක පොලොන්නරුව මහියංගන ප්‍රධාන මාර්ගයේ සිරිපුර ප්‍රදේශයේ මාර්ගය දෙපස තිබෙන මෙම ගස් කපා ඉවත් කිරීම වහාම නවතන ලෙසට තමන් අදාළ බලධාරීන්ගෙන් ඉල්ලා සිටින බවද සිරිපුර ප්‍රදේශවාසීහු ඉල්ලා සිටිති.\n\nසිරිපුර නගරවාසින් මෙන්ම ගස් ඉවත් කිරීමට විරෝධය පාන විරෝධතාකරුවන් නඟන චෝදනාව පිළිබඳ අප ශ්‍රී ලංකා පොදුජන පෙරමුණේ පොලොන්නරු දිස්ත්‍රික් පාර්ලිමේන්තු මන්ත්‍රී දිස්ත්‍රික් සංවර්ධන කමිටුවේ සභාපති ජගත් සමරවික්‍රම මහතාගෙන් දුරකතනයෙන් කළ විමසීමේදී ඔහු මෙලෙස කීවේය.\n\n‘‘ඔවුන් නඟන චෝදනාව මම සම්පූර්ණයෙන් ප්‍රතික්ෂේප කරනවා. ගස් කැපීමට මගේ කිසිම සම්බන්ධතාවයක් නෑ. මගේ දේශපාලනයට මඩ ගහන්න ජනතා විමුක්ති පෙරමුණෙන් කරන විරෝධයක් පමණයි ඕක. මම ඔය ගස් කැපීම පිළිබඳ සොයා බැලූවා. දිඹුලාගල ප්‍රාදේශීය ලේකම්වරයාගේ අනුමැතියෙන්, රාජ්‍ය දැව සංස්ථාව සහකාර ප්‍රාදේශික කළමනාකාරවරයාගේ නිර්දේශය අනුවයි සිරිපුර ප්‍රදේශය අනාරක්ෂිත ගස් ඉවත් කිරිම කන්නේ. ඒ ගස් කැපීමේ වගකීම් මට බාර ගන්න බෑ. රාජ්‍ය දැව සංස්ථාවේ දේශීය ඇතුවයි එම ටෙන්ඩරය දීලා තියෙන්නේ.’’\n\nමනම්පිටිය – නිමල් ජයරත්න",
       "URL": "https://www.dinamina.lk/2023/08/28/provincial-news/17534/%e0%b7%83%e0%b7%92%e0%b6%bb%e0%b7%92%e0%b6%b4%e0%b7%94%e0%b6%bb-%e0%b6%b8%e0%b6%9f-%e0%b6%af%e0%b7%99%e0%b6%b4%e0%b7%83-%e0%b6%b8%e0%b7%8f%e0%b6%bb-%e0%b6%9c%e0%b7%83%e0%b7%8a%e0%b7%80%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/72/"
}