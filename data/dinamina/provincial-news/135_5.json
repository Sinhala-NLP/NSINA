{
       "Source": "dinamina",
       "Timestamp": "July 7, 2023 1:00 am",
       "Headline": "නොහොබිනා වැඩක් කළ කොස්තාපල්වරුන් දෙදෙනාගේ වැඩ තහනම්",
       "News Content": "මන්දමානසික 20 හැවිරිදි තරුණයකුට අස්වාභාවික ක්‍රියාවක් සිදු කළ බව කියන පොලිස් සැරයන්වරයකු සහ බීමතින් කලහකාරී ලෙස හැසිරුණු පොලිස් කොස්තාපල්වරයකු පෙරේදා (5) අත්අඩංගුවට ගත් බව ඌවපරණගම පොලිසිය පවසයි.\n\nඅලුත්වෙල පොලිසියට අනියුක්තව සේවය කරන බඹරපාන තුප්පිටිය ප්‍රදේශයේ පදිංචි 54 හැවිරිදි පොලිස් සැරයන්වරයකු මන්දමානසික 20 හැවිරිදි තරුණයකු පැහැරගෙන ගොස් අස්වාභාවික ක්‍රියාවක් සිදු කිරීම යන චෝදනාව යටතේ සහ බීමතින් ඌවපරණගම පොලිසිය ඉදිරිපිට ප්‍රධාන මාර්ගයේ කලහකාරී ලෙස හැසිරීමේ චෝදනාව යටතේ වැලිමඩ පොලිසියට අනියුක්තව සේවය කරන බඹරපාන නිකගොල්ල දියබෝකඳුර ප්‍රදේශයේ පදිංචි 58 හැවිරිදි පොලිස් කොස්තාපල්වරයකු මෙසේ අත්අඩංගුවට ගත් බව ද පොලිසිය පවසයි.\n\nඅඹගස්දෝව බලගල ප්‍රදේශයේ පදිංචි 20 හැවිරිදි මන්දමානසික තරුණයා අඹගස්දෝව ප්‍රදේශයේ පැවති සංගීත ප්‍රසංගයක් නැරඹීමට ගොස් සිටියදී සැකකාර පොලිස් සැරයන්වරයා තරුණයා රැගෙන ගොස් මෙසේ අස්වාභාවික ක්‍රියාවක් සිදු කර ඇතැයි පොලිසිය පවසයි.\n\nපසුව තරුණයාගේ ජංගම දුරකතනයේ තිබූ මෙම අස්වාභාවික ඡායාරූප ඔහුගේ සහෝදරයකු දැක විමසා මේ සම්බන්ධයෙන් ඌවපරණගම පොලිසියට පැමිණිලි කිරීමෙන් අනතුරුව අලුත්වෙල පොලිසියට අනියුක්තව සේවය කරන සැකකාර පොලිස් සැරයන්වරයා පෙරේදා (5) අත්අඩංගුවට ගෙන ඇත.\n\nමේ අතර සිය මිතුරා වන සැකකාර පොලිස් සැරයන්වරයා ඌවපරණගම පොලිසිය මඟින් අත්අඩංගුවට ගෙන සිටියදී ඔහුගේ සුවදුක් බැලීමට බීමතින් පැමිණ ඇති වැලිමඩ පොලිසියට අනියුක්තව සේවය කරන පොලිස් කොස්තාපල්වරයා කලහකාරී ලෙස ඌවපරණගම පොලිසිය ඉදිරිපිට ප්‍රධාන මාර්ගයේ හැසිරෙමින් සිටියදී පෙරේදා (5) ඌවපරණගම පොලිසිය මඟින් අත්අඩංගුවට ගනු ලැබූ බවද උසස් පොලිස් නිලධාරියකු සඳහන් කළේය.\n\nඅස්වාභාවික ක්‍රියාවට ගොදුරු වූ බව කියන අඹගස්දොව බලගල ප්‍රදේශයේ පදිංචි 20 හැවිරිදි මන්දමානසික තරුණයා වෛද්‍ය පරීක්ෂණයක් සඳහා බදුල්ල මහ රෝහලට ඇතුළත් කර ඇත.\n\nඌවපරණගම පොලිසිය මඟින් අත්අඩංගුවට ගත් සැකකාර පොලිස් සැරයන්වරයා සහ පොලිස් කොස්තාපල්වරයා වැලිමඩ අධිකරණයට ඉදිරිපත් කිරීමට නියමිතය.\n\nසොරණාතොට සමූහ – සී. ගමගේ",
       "URL": "https://www.dinamina.lk/2023/07/07/provincial-news/4707/%e0%b6%b1%e0%b7%9c%e0%b7%84%e0%b7%9c%e0%b6%b6%e0%b7%92%e0%b6%b1%e0%b7%8f-%e0%b7%80%e0%b7%90%e0%b6%a9%e0%b6%9a%e0%b7%8a-%e0%b6%9a%e0%b7%85-%e0%b6%9a%e0%b7%9c%e0%b7%83%e0%b7%8a%e0%b6%ad%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/135/"
}