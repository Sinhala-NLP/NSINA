{
       "Source": "dinamina",
       "Timestamp": "August 9, 2023 1:00 am",
       "Headline": "ෆේස්බුක් පෙම බිඳී මඟ රැක සිට පාසල් දැරියට පිහියෙන් ඇනලා",
       "News Content": "මිණිපේ, හසලක, මොරයාය ප්‍රදේශයේ පාසලක් වෙත ඊයේ 8 දින උදෑසන පාසල් යමින් සිටි දැරියකට, පිහි ඇනුමක් කළ පුද්ගලයකු ගම්වාසීන් විසින් අල්ලා, කොන්ක්‍රිට් බටයක ලණුවකින් ගැටගසා, හසලක පොලිසිය වෙත බාරදීමට කටයුතු කර ඇති බවට හසලක පොලිසිය පවසයි.\n\nපිහි ඇනුමෙන් කුපුම් තුවාල ලැබූ 11 වන වසරේ අධ්‍යාපනය ලැබූ දැරියක් ප්‍රතිකාර සඳහා ගම්වාසින් විසින් මහියංගණ මුලික රෝහල වෙත ඇතුළත් කිරීමට කටයුතු කරනු ලැබ ඇත. පිහි ඇනුමෙන් දැරියගේ සිරුරේ සුළු කැපුම් තුවාල 03 ක් ඇති බව පැවසේ. තුවාල ලැබූ දැරිය අවුරුදු 04 ක් තිස්සේ මව විදේශගතව සිටින හෙයින් අත්තම්මාගේ රැකවරණය යටතේ සිට ඇත. සැකකරු අවුරුදු 24ක අවිවාහක තරුණයෙකු වන අතර ජයසිරිගම, තඹුත්තේගම පදිංචි අයෙකි. ඔහු සිසුවිය සමඟ අන්තර්ජාලය (ෆේස්බුක්) හරහා හඳුනාගෙන වසරක් තිස්සේ ප්‍රේම සම්බන්ධතාවක් ඇති කරගෙන ඇති අතර, පෙරේදා 07 දින රාත්‍රියේදී, මිණිපේ මොරයාය ප්‍රදේශයට පැමිණ, රාත්‍රි පාසල ඉදිරිපිට පාළු නිවසක නැවතී සිට, උදෑසනම දැරිය පාසල් යන මාර්ගයේ මඟ රැක සිට මෙම පිහි ඇනුම සිදු කර ඇත.\n\nදැරිය ප්‍රේම සම්බන්ධතාව නවතා දැමීම හේතුවෙන් උරණ වී මෙම පිහි ඇනුම සිදු කළ බවට සිදු කරනු ලැබූ ප්‍රශ්න කිරිම් හමුවේ තරුණයා ප්‍රකාශ කර ඇත. සිද්ධිය සම්බන්ධයෙන් හසලක පොලිසියේ වැඩබලන ස්ථානාධිපති ජානක විතානාරච්චි මහතාගේ ප්‍රධානත්වයෙන් වැඩිදුර පරික්ෂණ සිදු කැරේ. සැකකරු 22දා දක්වා රිමාන්ඩ් භාරයට පත් කොට තිබේ.",
       "URL": "https://www.dinamina.lk/2023/08/09/provincial-news/12605/%e0%b7%86%e0%b7%9a%e0%b7%83%e0%b7%8a%e0%b6%b6%e0%b7%94%e0%b6%9a%e0%b7%8a-%e0%b6%b4%e0%b7%99%e0%b6%b8-%e0%b6%b6%e0%b7%92%e0%b6%b3%e0%b7%93-%e0%b6%b8%e0%b6%9f-%e0%b6%bb%e0%b7%90%e0%b6%9a-%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/102/"
}