{
       "Source": "dinamina",
       "Timestamp": "October 6, 2023 1:00 am",
       "Headline": "වගා­වට මුවා වී වන සතුන්  දඩ­යම් කළ අයෙක් මාට්ටු",
       "News Content": "මෙරට නිෂ්පාදිත කොටන තුවක්කුවක් සමඟ තිත් මුව හමක් හා මුව අං තට්ටුවක් සමඟ සැකකරුවෙක් පුත්තලම පොලිස් විශේෂ කාර්ය බළකා නිලධාරීන් හා කරුවලගස්වැව වනජීවි නිලධාරීන් එක්ව කළ මෙහෙයුමකදී කොට්ටුකච්චිය ප්‍රදේශයෙදී අත්අඩංගුවට ගෙන ඇත.\n\nමෙසේ අත්අඩංගුවට ගෙන ඇත්තේ කොට්ටුකච්චිය කජුවත්ත ප්‍රදේශයේ ඉඩමක වගා කටයුතු කරමින් සිටි 47 හැවිරිදි අයකු බව වන ජීවි නිලධාරීහු\nපවසති. ලැබුණ තොරතුරක් මත අදාළ ස්ථානය පොලිස් විශේෂ කාර්ය බළකා නිලධාරීන් හා වනජීවි නිලධාරීන් එක්ව සෝදිසි කිරීමේදී සඟවා තිබූ තිත් මුව සම හා අං තට්ටුව සොයා ගත් අතර, ප්‍රශ්න කිරීමෙන් පසු මෙරට නිෂ්පාදිත ගිනි අවිය සොයා ගැනීමට සමත් වූ බව වන ජීවිය පවසයි. අත්අඩංගුවට ගත් සැකකරු රුපියල් ලක්ෂයක වනජීවි බැඳුම්කරයක් මත මුදා හැරීමට කටයුතු කෙරුණ අතර, ඉදිරි දිනකදී පුත්තලම අධිකරණයේ පෙනී සිටීමට දන්වා ඇත.\n\nකරුවලගස්වැව වනජීවි කාර්යාලයෙ වන සත්ත්ව අඩවි ආරක්ෂක ඩී. රාමසිංහ මහතා සමඟ වන සත්ත්ව අඩිව සහකාර ජී.ජේ.වී.පී.එන්.එච්. වික්‍රමරත්න, වන සත්ත්ව නියාමක ජේ.ඩී.එම්. වනසිංහ, කේෂත්‍ර සහායක කේ.බී. දිනේෂ් කුමාර, සිවිල් ආරක්ෂක එම්.ඒ.එස්. සෑනී, ඩී.ඩී.එස්.පී. දිසානායක යන නිලධාරීන් හා පොලිස් විශේෂ කාර්ය බළකා නිලධාරීන් වැටලීමට එක්ව තිබුණි.",
       "URL": "https://www.dinamina.lk/2023/10/06/provincial-news/28310/%e0%b7%80%e0%b6%9c%e0%b7%8f%e0%b7%80%e0%b6%a7-%e0%b6%b8%e0%b7%94%e0%b7%80%e0%b7%8f-%e0%b7%80%e0%b7%93-%e0%b7%80%e0%b6%b1-%e0%b7%83%e0%b6%ad%e0%b7%94%e0%b6%b1%e0%b7%8a-%e0%b6%af%e0%b6%a9/",
       "Category": "provincial-news",
       "Parent URL": "https://www.dinamina.lk/category/provincial-news//page/14/"
}