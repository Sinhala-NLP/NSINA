{
       "Source": "dinamina",
       "Timestamp": "August 4, 2023 1:00 am",
       "Headline": "රට පුරා සන්නිවේදන කම්බි කැපූ හතක් කොටු",
       "News Content": "තඹ ගැනීමේ අරමුණින් රටපුරා ඇති දුරකතන රැහැන් හා විදුලි කම්බි කපන කණ්ඩායමක හත් දෙනකු ගලහා පොලිසිය මඟින් අත්අඩංගුවට ගෙන ඇත.\n\nවිදුලි සංදේශ සමාගමට අයත් ගලහ නිල්ලඹ සිට හාල්වත්ත දක්වා වූ දුරකතන රැහැන් කපමින් සිටියදී ඔවුන් අත්අඩංගුවට ගෙන ඇත.\n\nවිදුලි සංදේශ සමාගමේ සේවකයන් ලෙස නිල ඇඳුම් හැඳ ත්‍රිරෝද රථ දෙකක ලාංඡන හා නාමය ගසාගෙන මොවුන් මෙම රැහැන් කපමින් සිට ඇත.\n\nපෙරේදා (2) රාත්‍රී 7:00 වනතුරුත් මේ ලෙස දුරකතන කණු මත සිටිමින් කේබල් කපා ඉවත් කිරීම පිළිබඳව සැක කළ පොලිසිය ඒ පිළිබඳව සොයා බලා තිබේ. ඒ වන විටත් කිලෝමීටර් දෙකක පමණ රැහැන් කපා ත්‍රිරෝද රථවලට පටවා ඇති අතර තව කොටසක් මාර්ගයේ බෝක්කුවක් යට සඟවා තිබීම පිළිබඳව ප්‍රශ්න කිරීමේදී ඔවුන් විදුලි සංදේශ සේවකයන් නොවන බව හෙළි වී ඇත.\n\nනුවරඑළිය, රම්බොඩ හා කඩුගන්නාව ප්‍රදේශවල පදිංචි මෙම සැකකරුවන් රටේ විවිධ ප්‍රදේශවලට ගොස් මෙයාකාරයට රැහැන් කපා ඒවායේ තඹ සොයන පිරිසක් බව හඳුනා ගැනීමෙන් පසු ඔවුන් මෙසේ අත්අඩංගුවට ගෙන ඇත. ඔවුන් සතුව තිබූ ත්‍රිරෝද රථ දෙකක් ඉණිමං හා උපකරණ රැසක් ද පොලිස් භාරයට ගෙන ඇත.",
       "URL": "https://www.dinamina.lk/2023/08/04/provincial-news/11469/%e0%b6%bb%e0%b6%a7-%e0%b6%b4%e0%b7%94%e0%b6%bb%e0%b7%8f-%e0%b7%83%e0%b6%b1%e0%b7%8a%e0%b6%b1%e0%b7%92%e0%b7%80%e0%b7%9a%e0%b6%af%e0%b6%b1-%e0%b6%9a%e0%b6%b8%e0%b7%8a%e0%b6%b6%e0%b7%92-%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/108/"
}