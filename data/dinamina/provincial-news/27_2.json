{
       "Source": "dinamina",
       "Timestamp": "September 29, 2023 1:00 am",
       "Headline": "සබරගමුව නීති සතිය සාර්ථකයි",
       "News Content": "නීතිගරුක රාජ්‍ය සේවාවක් ස්ථාපිත කිරීම අරමුණු කොට ගනිමින් ජාතික නීති සතියට සමගාමීව “සබරගමුව පළාත් නීති සතිය” ඉකුත් 26 වැනිදා රත්නපුර පිහිටි පළාත් සභා ශ්‍රවණාගාරයේදී පළාත් ප්‍රධාන ලේකම් මහින්ද එස්. වීරසූරිය මහතාගේ ප්‍රධානත්වයෙන් පැවැත්විණි.\n\nරාජ්‍ය නිලධාරියකුට පරිපාලන තීරණයක් ගැනීමේදී සැලකිලිමත් විය යුතු නීතිමය කරුණු සම්බන්ධයෙන් මෙහිදී විශේෂ දැනුම්වත් කිරීම් පැවැත්විණි. විශේෂයෙන් තොරතුරු දැන ගැනීමේ පනත, 2023 අංක 09 දරන දූෂණ විරෝධී පනත සහ නීති කටයුත්තකදී රාජ්‍ය නිලධාරින් කටයුතු කළ යුත්තේ කෙසේ දැයි මෙහිදි දැනුම්වත් කළහ.\n\nසබරගමුව පළාත් නීති සතිය වැඩසටහනට සමගාමීව නීති දේශන මාලා සහ නීති ආධාර කඳවුරක් ද සංවිධාන කොට තිබිණි. මෙය සබරගමුව පළාත් සභාව, ශ්‍රී ලංකා නීතිඥ සංගමය හා රත්නපුර නීතිඥ සංගමය එක්ව සංවිධාන කර තිබුණි. සබරගමුව පළාතේ විවිධ ආයතනවල විවිධ ශ්‍රේණිවල රාජ්‍ය නිලධාරින් හා මහජනතාව මේ සඳහා එක්ව සිටියහ. නීති ආධාර ලබා දීම මෙහිදී නොමිලේ සිදු කෙරිණි.\n\nසබරගමුව පළාත් ආණ්ඩුකාර නවීන් දිසානායක මහතාගේ සුබ පැතුම් මීට එක් කොට තිබූ අතර, ප්‍රධාන ලේකම් මහින්ද එස්. වීරසූරිය, පළාත් රාජ්‍ය සේවා කොමිෂන් සභාවේ ලේකම් ඊ.කේ.ඒ. සුනීතා, සබරගමුව පළාත් නියෝජ්‍ය ප්‍රධාන ලේකම් (පාලන) දිලිනි ධර්මදාස, ජ්‍යෙෂ්ඨ සහකාර ලේකම් ශමේදානී මාතරහේවගේ, පළාත් සමුපකාර කොමසාරිස් නිශාන්ත සමන් කුමාර, ජනාධිපති නීතිඥ යූ. ආර්. ද සිල්වා, ශ්‍රී ලංකා නීතිඥ සංගමයේ සභාපති ජ්‍යෙෂ්ඨ නීතිඥ කෞශල්‍ය නවරත්න, රත්නපුර නීතිඥ සංගමයේ ලේකම් ජ්‍යෙෂ්ඨ නීතිඥ සනත් පෙරේරා, ජාතික නීති සතිය 2023 කමිටු සාමාජික නීතිඥ පණ්ඩුල වන්නිආරච්චි යන මහත්ම මහත්මීන් ඇතුළු විශාල පිරිසක් එක්ව සිටියහ.\n\nජයසිරි මුණසිංහ",
       "URL": "https://www.dinamina.lk/2023/09/29/provincial-news/26326/%e0%b7%83%e0%b6%b6%e0%b6%bb%e0%b6%9c%e0%b6%b8%e0%b7%94%e0%b7%80-%e0%b6%b1%e0%b7%93%e0%b6%ad%e0%b7%92-%e0%b7%83%e0%b6%ad%e0%b7%92%e0%b6%ba-%e0%b7%83%e0%b7%8f%e0%b6%bb%e0%b7%8a%e0%b6%ae%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/27/"
}