{
       "Source": "dinamina",
       "Timestamp": "August 1, 2023 1:51 am",
       "Headline": "අනතුරින් මියගිය  රූපවාහිනියේ නිලධාරියාගේ බිරියත් සමු ගනී",
       "News Content": "මාරක අනතුරින් මියගිය ජාතික රූපවාහිනියේ පරිපාලන නිලධාරියාගේ බිරියත් සිය හිතවත් හෙද වෛද්‍ය නිලධාරීන් ඉදිරිපිටදීම සේවා ස්ථානයේදීම අවසන් හුස්ම හෙළීය. ඉකුත් 29 වෙනිදා රාත්‍රියේ රත්නපුර – පාණදුර ප්‍රධාන මාර්ගයේ කිරිඇල්ල පොලිස් ස්ථානය ඉදිරිපිටදී අධික වේගයෙන් පැමිණි ඩිපෙන්ඩර් වර්ගයේ ජීප් රථයක් යතුරු පැදියක හා මෝටර් රථයක ගැටීමෙන් සිදු වූ අනතුරකින් යතුරු පදියේ ගමන් කරමින් සිටි විවාහක යුවළගේ ස්වාමිපුරුෂයා වන ජාතික රූපවාහිනියේ පරිපාලන නිලධරයෙකු රෝහල් ගත කරන විටත් මියගොස් සිටි අතර, සිදු වූ බරපතළ තුවාල හේතුවෙන් රත්නපුර ශික්ෂණ රෝහලේ දැඩි සත්කාර ඒකකයේ ප්‍රතිකාර ලබමින් සිටි ඔහුගේ බිරිඳ ද ඊයේ පස්වරුවේ මිය ගොස් ඇත.\n\nමෙසේ අනතුරින් රෝහල් ගත කරන විටත් මිය ගොස් සිටි අයවන්නේ ආසිරි විජේසුන්දර නැමැති 34 හැවිරිදි ශ්‍රී ලංකා රූපවාහිනී සංස්ථාවේ පරිපාලන අංශයේ නිලධාරියකු වන අතර ඊයේ පස්වරුවේ ප්‍රතිකාර ලබමින් සිටියදී මිය ගොස් ඇත්තේ රත්නපුර ශික්ෂණ රෝහලේ දැඩි සත්කාර ඒකකයේම සේවය කරමින් සිටි නිමාලි බණ්ඩාර නැමැති 30 හැවිරිදි හෙද නිලධාරිනියකි.\n\nමෙම යුවළ කිරිඇල්ල කොඩිතුවක්කුකන්ද ප්‍රදේශයේ පදිංචිව සිටි අතර, මෙම පුවතත් සමඟ එම යුවළගේ ඥාතීන්ද ගම්වාසීන්ද දැඩි කම්පනයකට හා ශෝකයට පත්ව ඇත. රත්නපුර ශික්ෂණ රෝහලේ දැඩි සත්කාර ඒකකයේ හෙදියක් ලෙස සේවය කරමින් සිටි සිය භාර්යාව රාජකාරි නිම වීමෙන් පසු නිවස වෙත කැඳවාගෙන යමින් සිටියදී මෙම අතරතුර සිදුව තිබිණි. ජීප් රථය අධික වේගයෙන් අපරික්ෂාකාරීව ධාවනය කරමින් වෙනත් වාහනයකට ඉස්සර කිරීමට යාමේදී ඉදිරියෙන් පැමිණි කාර් රථයක හා මෙම යතුරුපැදියේ ගැටී මෙම අනතුර සිදුව ඇති බව කිරිඇල්ල පොලිසියේ ස්ථානාධිපතිවරයා පැවසීය. එම අනතුරින් කාර් රථයේ සිටි මව සමඟ කුඩාදරුවෙකු ද තුවාල ලබා ප්‍රතිකාර සඳහා රත්නපුර ශික්ෂණ රෝහලට ඇතුළත් කර ඇති අතර, සුඛෝපභෝගී ජීප් රථය පැද වූ 24 හැවිරිදි රියැදුරු රත්නපුර ශික්ෂණ රෝහලේ 6 වාට්ටුවේ පොලිස් ආරක්ෂාව යටතේ ප්‍රතිකාර ලබන බවත් පොලිසිය පැවසිය. මිය ගිය දෙදෙනාගෙන් ආසිරි විජේසුන්දර මහතාගේ දේහය මේ වන විට සිය නිවසට ගෙනවිත් ඇති අතර, නිමාලි බණ්ඩාර මහත්මියගේ දේහය මේ වන විට රත්නපුර රෝහලේ තැන්පත්කර ඇති අතර ඒ පිළිබඳ පශ්චාත් මරණ පරීක්ෂණය රත්නපුර රෝහලේදී සිදු කිරීමට නියමිතය. කිරිඇල්ල පොලිස් ස්ථානාධිපති ප්‍රධාන පොලිස් පරීක්ෂක චමින්ද පෙරේරා මහතාගේ උපදෙස් මත රථ වාහන අංශයේ ස්ථානාධිපති පො.ප.ආරියවංශ සහ පො.කො.36454 දිනේෂ් යන මහත්වරු වැඩිදුර පරීක්ෂණ සිදුකරමින් සිටිති.\n\nකේ.ඒ.සුනිල් – කුරුවිට",
       "URL": "https://www.dinamina.lk/2023/08/01/provincial-news/10663/%e0%b6%85%e0%b6%b1%e0%b6%ad%e0%b7%94%e0%b6%bb%e0%b7%92%e0%b6%b1%e0%b7%8a-%e0%b6%b8%e0%b7%92%e0%b6%ba%e0%b6%9c%e0%b7%92%e0%b6%ba-%e0%b6%bb%e0%b7%96%e0%b6%b4%e0%b7%80%e0%b7%8f%e0%b7%84%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/113/"
}