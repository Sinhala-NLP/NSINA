{
       "Source": "dinamina",
       "Timestamp": "July 31, 2023 1:00 am",
       "Headline": "බෙලිගල නිවසක් බිඳ රන් හා ඩොලර් උස්සලා",
       "News Content": "කෑගල්ල බෙලිගල ප්‍රදේශයේ නිවසක් බිඳ රුපියල් ලක්ෂ තිහක් වටිනා රන් භාණ්ඩ හා ඩොලර් 3000ක් සොරකම් කරගෙන ගොස් ඇතැයි දැදිගම පොලිසිය පැවසීය.\nරන් භාණ්ඩ හා ඩොලර් නෝට්ටු අතුරුදන්ව ඇති නිවසේ හිමිකරු විදේශ රටක සේවය කොට ලංකාවට පැමිණ බිරිද හා දරු දෙදෙනා සමග බෙලිගල නිවසේ පදිංචිව සිට ඇති බව පොලිසිය පැවසීය. ඉකුත් 26 වැනිදා පෙරවරුවේ නිවසේ සිව් දෙනා නිවසින් බැහැරව ගොස් ඇති අතර සවස නිවසට පැමිණ තිබේ. එම අවස්ථාවේ නිවසේ පිටුපස දොර කඩා දමා ඇති අයුරු දැක ඇති අතර පසුව නිවසේ කාමරයක තිබුණු අල්මාරියක කඩා දමා එහි තිබුණු රුපියල් ලක්ෂ තිහක් වටිනා රන් භාණ්ඩ තොගයක් හා ඩොලර් 3000 ක් (ලංකා මුදලින් රුපියල් ලක්ෂ නවයක්) රැගෙන ගොස් ඇති බවට නිවසේ කාන්තාව ඉකුත් 26 වැනිදා සවස දැදිගම පොලිසියට පැමිණිල්ලක් ඉදිරිපත් කර තිබුණි.\nපැමිණිල්ලට අනුව විමර්ශනයක් සිදු කර ඇති පොලිසිය යම් කිසි පිරිසක් නිවසේ පිටුපස දොරට ගලකින් පහර දී දොර කඩා ඇතුළු වී අල්මාරියේ තිබුණු රන් භාණ්ඩ හා ඩොලර් නෝට්ටු තොගය රැගෙන යන්නට ඇති බව පොලිසිය සැක පහළ කරයි. අදාල නිවස පිහිටා ඇති ප්‍රදේශයේ නිවාස අඩු බවත් රබර් වතු පමණක් ඇති බවත් පොලිසිය පැවසීය.\nසිද්ධිය සම්බන්ධයෙන් මෙතෙක් සැකකරුවෙකු අත් අඩංගුවට ගෙන නොමැති බවත් දැදිගම පොලිසිය විමර්ශන කටයුතු කරයි.\nකෑගල්ල විශේෂ – චමින්ද ජයලත්\nසබරගමුව සමූහ – ගාමිණී රම්‍යපාල\n\n",
       "URL": "https://www.dinamina.lk/2023/07/31/provincial-news/10299/%e0%b6%b6%e0%b7%99%e0%b6%bd%e0%b7%92%e0%b6%9c%e0%b6%bd-%e0%b6%b1%e0%b7%92%e0%b7%80%e0%b7%83%e0%b6%9a%e0%b7%8a-%e0%b6%b6%e0%b7%92%e0%b6%b3-%e0%b6%bb%e0%b6%b1%e0%b7%8a-%e0%b7%84%e0%b7%8f-%e0%b6%a9/",
       "Category": "provincial-news",
       "Parent URL": "https://www.dinamina.lk/category/provincial-news//page/115/"
}