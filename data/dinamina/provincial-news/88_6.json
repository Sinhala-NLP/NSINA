{
       "Source": "dinamina",
       "Timestamp": "August 17, 2023 2:16 am",
       "Headline": "වසර අසූ හතක් ආයු වැලඳූ බෝධීන් වහන්සේ ආදාහනයට",
       "News Content": "ඓතිහාසික වාරියගල ශ්‍රී තිස්සාරාම විහාරයේ වසර අසූ හතක් වැඳුම් පිදුම් කළ බෝධීන් වහන්සේ දිරාපත් වී යාම හේතු කොට ගෙන එහි ආදාහනය වාරියගල පොදු ක්‍රීඩා පිටියේදී සිදු කෙරිණි.\nකෙළෙහිගුණ දැක්වීම පිළිබඳ මිනිසාට ආදර්ශයක් දීම ද මුල් කර ගනිමින් එම ආදාහනය ඉතා ගෞරවනීය ලෙස පැවැත්විය.\nමේ සඳහා ගම්පොළ උඩපළාත ප්‍රධාන සංඝනායක වාරියගල විහාරාධිපති හෙල්බොඩ සුගතධීර, නාරංවිට පුරාණ විහාරයේ විහාරාධිපති උඩපළාත අධිකරණ සංඝනායක අඹගමුවේ සෝරත, හල්ඔය ජයසුමනාරාම අධිපති හා ගලහා පිරිවෙන් පරිවේණාධිපති දිඹුල නන්දාලෝක, ගල්ඔය තුන් බෝධිමළු විහාරාධිපති ඌවපරණගම සුමනරතන යන නාහිමිවරු ඇතුළු භික්ෂූන් වහන්සේ රැසක් සහභාගි වී සිටියහ.\nගම්පොළ සමූහ සුරංග දිල්හාන්",
       "URL": "https://www.dinamina.lk/2023/08/17/provincial-news/14739/%e0%b7%80%e0%b7%83%e0%b6%bb-%e0%b6%85%e0%b7%83%e0%b7%96-%e0%b7%84%e0%b6%ad%e0%b6%9a%e0%b7%8a-%e0%b6%86%e0%b6%ba%e0%b7%94-%e0%b7%80%e0%b7%90%e0%b6%bd%e0%b6%b3%e0%b7%96-%e0%b6%b6%e0%b7%9d%e0%b6%b0/",
       "Category": "provincial-news",
       "Parent URL": "https://www.dinamina.lk/category/provincial-news//page/88/"
}