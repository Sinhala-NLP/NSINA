{
       "Source": "dinamina",
       "Timestamp": "July 31, 2023 1:00 am",
       "Headline": "යතුරුපැදිය වෑන්රියක ගැටී පාසල් ගුරුවරිය හා සැමියා එතැනමයි",
       "News Content": "තිස්ස-කතරගම ප්‍රධාන මාර්ගයෙහි ජුල්පල්ලම 7 කනුව ප්‍රදේශයේ දී බීමත් රියදුරකු විසින් අපරීක්ෂාකාරීව ධාවනය කරන ලද වෑන් රථයක් ඉදිරියට ධාවනය වු යතුරුපැදියක ගැටීමෙන් සිදුවු මාරක රිය අනතුරෙන් යතුරුපැදිකරු හා යතුරුපැදියේ පිටුපස ගමන් කළ ඔහුගේ බිරිය වු පාසල් ගුරුවරියක එම ස්ථානයේදී ම පසුගිය 29 දින මිය ගොස් තිබේ.\n\nමෙසේ මිය ගොස් ඇත්තේ තිස්සමහරාම යඨාල ප්‍රාථමික විද්‍යාලයේ සේවය කළ ගුරුවරියක වූ තිස්සමහරාම ජුල්පල්ලම ප්‍රදේශයේ පදිංචි කේ. ජී. විමලාවති හෙවත් විමලාවති ගමගේ නමැති පනස් එක් හැවිරිදි දෙදරු මව හා ඇයගේ ස්වාමි පුරුෂයා වු කහව දඩල්ල හේවගේ ආනන්ද අමරනාත් යන අයයි. මෙම රිය අනතුරින් බරපතළ තුවාල ලැබු මියගිය අයගේ දහහතර හැවිරිදි පුත්‍රයා වු ජයරු චමත්ක යන අය සිහිසුන්ව තිස්සමහරාම මුලික රෝහලට ඇතුළත් කිරිමෙන් පසු ඔහුගේ තත්ත්වය බරපතළ බැවින් මාතර මහා රෝහලට යවා තිබේ.\n\nඅනතුර සිදුකරන ලද වෑන් රථයේ රියදුරු තිස්සමහරාම පොලිසිය විසින් අත් අඩංගුවට ගෙන තිබේ. ඔහු තිස්සමහරාම මහා රෝහලේ අධිකරණ වෛද්‍යවරයා වෙත ඉදිරිපත් කිරීමෙන් පසු පවත්වන ලද වෛද්‍ය පරීක්ෂණයේ දී රියදුරු අධික ලෙස මත්පැන් පානය කර ඇති බව අනාවරණය විය. සිද්ධිය සම්බන්ධයෙන් තිස්සමහරාම සහකාර පොලිස් අධිකාරි ගයාන් ප්‍රසන්න මහතාගේ සහ තිස්සමහරාම පොලිස් ස්ථානාධිපති ප්‍රධාන පොලිස් පරීක්ෂක එම්. වයි. කුඩාගොඩගේ මහතාගේ උපදෙස් මත තිස්සමහරාම පොලිසියේ රථවාහන අංශයෙහි ස්ථානාධිපති ඩී. එම්. එන්. පුෂ්පකුමාර මහතාගේ මුලිකත්වයෙන් වැඩිදුර විමර්ශන සිදු කෙරේ.\n\nතිස්සමහරාම සමුහ – ඒ. ඒ. පේමසිරි",
       "URL": "https://www.dinamina.lk/2023/07/31/provincial-news/10272/%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92%e0%b6%ba-%e0%b7%80%e0%b7%91%e0%b6%b1%e0%b7%8a%e0%b6%bb%e0%b7%92%e0%b6%ba%e0%b6%9a-%e0%b6%9c%e0%b7%90%e0%b6%a7%e0%b7%93/",
       "Category": "provincial-news",
       "Parent URL": "https://www.dinamina.lk/category/provincial-news//page/116/"
}