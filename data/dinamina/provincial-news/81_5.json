{
       "Source": "dinamina",
       "Timestamp": "August 22, 2023 2:26 am",
       "Headline": "ලියකියැවිලි නැතිව වැලි ඇද්ද තිදෙනෙක් මාට්ටු",
       "News Content": "ආගමික ස්ථානයකට රැගෙන යන මුවාවෙන් නීත්‍යනුකූල බලපත්‍රයක් නැතිව වැලි ප්‍රවාහනය කළ තිදෙනෙකු සමඟ ට්‍රැක්ටර් රථ තුනක් ග්‍රාම නිලධාරිනියන් දෙදෙනෙකු සහ ග්‍රාම නිලධාරිවරයෙකු එක්ව ඉකුත් 19 වැනිදා වටලා උහන පොලිසියට භාර දීමට පියවර ගෙන තිබේ.\n\nසැකකාර පිරිස මහකණ්ඩිය රක්ෂිතයේ සිට මෙසේ වැලි ප්‍රවාහනය කරන අතර, ඒවා වැලි අවශ්‍ය පුද්ගලයින්ට රුපියල් 6000ක මුදලකට අලෙවි කරන බවට වසම භාර ග්‍රාම නිලධාරිවරියට ප්‍රදේශවාසීන් පැමිණිලි කර තිබුණු බව පැව‍ෙසයි.\n\nඑහෙත් වැලි ප්‍රවාහනය කරන අවස්ථාවල කිසියම් වගකිවයුතු අයෙකු ප්‍රශ්න කළහොත් ඒවා ගලහිටියාගොඩ ප්‍රදේශයේ පිහිටි එක්තරා ආගමික ස්ථානයකට ගෙන යන බව ට්‍රැක්ටර් රියදුරෝ පවසති.\nඒ අනුව නීත්‍යානුකූල නොවන මෙම වැලි ප්‍රවාහන කටයුතු වහාම නතර කරන ලෙසත් වැලි ගැනීමට අවශ්‍ය නම් ප්‍රාදේශීය ලේකම් සහ අදාළ අංශ දැනුම්වත් කර ඒ සඳහා බලපත්‍රයක් ලබා ගත යුතු බවට ග්‍රාම නිලධාරිවරිය ඔවුන්ට උපදෙස් දී තිබුණු බව පැව‍ෙසයි.\n\nඑහෙත් එම උපදෙස් නොසලකා 19 වැනිදා උදෑසන මෙසේ වැලි ප්‍රවාහනය කරමින් සිටි අවස්ථාවේ ට්‍රැක්ටර් රථ තුනක් මාකණ්ඩිය වසම භාර ග්‍රාම නිලධාරිනිය විසින් තම භාරයට ගෙන උහන පොලිසිය දැනුම්වත් කිරිමට පියවර ගෙන ඇත. මේ සඳහා ගලහිටියාගොඩ සහ හිමිදුරාව යන වසම් භාරව කටයුතු කරන ග්‍රාම නිලධාරිනිය සහ ග්‍රාම නිලධාරිවරයාගේද සහාය ලබාගෙන ඇත. සැකකරුවන් අම්පාර අධිකරණයට ඉදිරිපත් කිරීමට පියවර ගන්නා බව උසස් පොලිස් නිලධාරියෙකු පවසා සිටියේය.\nදමන සමූහ – කේ.ඒ. මෛත්‍රීපාල",
       "URL": "https://www.dinamina.lk/2023/08/22/provincial-news/16035/%e0%b6%bd%e0%b7%92%e0%b6%ba%e0%b6%9a%e0%b7%92%e0%b6%ba%e0%b7%90%e0%b7%80%e0%b7%92%e0%b6%bd%e0%b7%92-%e0%b6%b1%e0%b7%90%e0%b6%ad%e0%b7%92%e0%b7%80-%e0%b7%80%e0%b7%90%e0%b6%bd%e0%b7%92-%e0%b6%87/",
       "Category": "provincial-news",
       "Parent URL": "https://www.dinamina.lk/category/provincial-news//page/81/"
}