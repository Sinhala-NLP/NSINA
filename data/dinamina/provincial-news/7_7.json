{
       "Source": "dinamina",
       "Timestamp": "October 11, 2023 1:00 am",
       "Headline": "ඇළේ දිය නෑමට ගිය තරුණයා අතුරුදන්",
       "News Content": "කටුවැල්ලේගම ප්‍රදේශයේ ඇළ මාර්ගයක දියනෑමට ගිය දහනව හැවිරිදි තරුණයකුගේ අතුරුදහන්වීම සම්බන්ධයෙන් ඔහු සමඟ දිය නෑමට ගිය සෙසු තරුණයින් දෙදෙනාගෙන් ප්‍රශ්න කරන බව මිනුවන්ගොඩ පොලිසිය කියයි.\n\nමෙසේ අතුරුදන්ව ඇත්තේ කටුවැල්ලේගම පලුගහවෙල ප්‍රදේශයේ පදිංචිව සිටි පසිඳු සිල්වා නැමැති තරුණයෙකි.\n\nතරුණයින් තිදෙනා පෙරේදා 9 පස්වරුවේ මෙම ඇළ මාර්ගයේ දිය නෑමට ගොස් ඇතැයි ද අනතුරුව දෙදෙනෙකු පමණක් ආපසු පැමිණ ඇතැයි ද මූලික පොලිස් පරීක්ෂණවලදී හෙළිවී ඇත.\n\nතරුණයා අතුරුදන් බවට තොරතුරු ලද පසු ප්‍රදේශයේ ආරක්ෂිත කැමරා දර්ශන පරීක්ෂා කිරීමකදී තිදෙනා දිය නෑමට යන බවත් ආපසු පැමිණ ඇත්තේ දෙදෙනකු පමණක් බවත් හෙළිවී ඇතැයි පොලිසිය සඳහන් කරයි.\n\nපොලිසිය කළ ප්‍රශ්න කිරීම්වලදී සෙසු තරුණයින් දෙදෙනා මිතුරා දියේ ගසාගෙන ගිය බව පවසා ඇතත් ඒ බව කලින් හෙළි නොකිරීම ගැටලු සහගත තත්ත්වයක් බවද පොලිසිය සඳහන් කරයි.\n\nඊයේ 10 පස්වරුව වන විට ප්‍රදේශවාසීන් අතුරුදන් තරුණයා සෙවීමේ කටයුතුවල නියැළුණු අතර, නාවික හමුදා කිමිදුම් කණ්ඩායමක් යොදවා පරීක්ෂා කිරීමට කටයුතු කරන බව ද පොලිසිය කීය.\n\nමිනුවන්ගොඩ පොලීසිය පරීක්ෂණ පවත්වයි.",
       "URL": "https://www.dinamina.lk/2023/10/11/provincial-news/29618/%e0%b6%87%e0%b7%85%e0%b7%9a-%e0%b6%af%e0%b7%92%e0%b6%ba-%e0%b6%b1%e0%b7%91%e0%b6%b8%e0%b6%a7-%e0%b6%9c%e0%b7%92%e0%b6%ba-%e0%b6%ad%e0%b6%bb%e0%b7%94%e0%b6%ab%e0%b6%ba%e0%b7%8f-%e0%b6%85%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/7/"
}