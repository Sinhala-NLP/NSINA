{
       "Source": "dinamina",
       "Timestamp": "September 14, 2023 3:42 am",
       "Headline": "සූපවේදී පාඨමාලාව හැදෑරූ  ප්‍රථම පාසල් සිසුන්ට  නිල ලාංඡන පැලඳවීම",
       "News Content": "සූපවේදී පුහුණුව ලැබූ සිසුවකුට පබිලිස් සිල්වා මහතා නිල ලාංඡනය පැලඳූ අවස්ථාව\n\nදිවුලපිටිය ශ්‍රී ඥානෝදය මධ්‍ය මහා විද්‍යාලයේදී පාසල් අධ්‍යාපනයෙන් ඔබ්බට ගොස් සූපවේදී පුහුණු පාඨමාලාව හැදෑරූ සිසු සිසුවියන්ගේ සූපවේදී සංගමයේ සාමාජික නිල ලාංජන පැලැඳවීම ප්‍රවීන සූපවේදී ආචාර්ය එම්. පබිලිස් සිල්වා මහතාගේ ප්‍රධානත්වයෙන් 13 දා විද්‍යාලීය ශාලාවේදී සිදු කරනු ලැබීය.\n\nදිවයිනේ මේ අන්දමේ සූපවේදී සංගමයක් පිහිටවූ පළමු පාසල මෙය බවද මෙහිදී අනාවරණය විය.\n\nවිදුහල්පති ආර්. පී. පද්මකුමාර මහතාගේ සහ ගෘහ ආර්ථික විද්‍යා ආචාරිනී ඉන්දුනිකා උදයංගනී වේරගොඩ මහත්මියගේ මෙහෙයවීම යටතේ මෙම සූපවේදී පාඨමාලාව ආරම්භ කර ඇති අතර, සූපවේදී සංගමයේ සාමාජික සිසු සිසුවියෝ 40 දෙනෙක් මෙහිදී නිල ලාංඡන ලැබූහ. පුහුණුව ලබන සෙසු සිසු පිරිස සියයකට අධික බවද මෙහිදී සිදු විය.\n\nඋත්සවය පැවති විදුහල් ශාලාව හෝටලයක ආකාරයෙන් සකස් කර තිබිණි. අවවාදාත්මක හා උපදේශනාත්මක දේශනයකින් දරුවන් දැනුවත් කරන්නට පබිලිස් සිල්වා මහතා කටයුතු කරනු ලැබීය.\n\nමිනුවන්ගොඩ කලාප අධ්‍යාපන අධ්‍යක්ෂ වජිර රණරාජා පෙරේරා මහතා, දිවුලපිටිය කොට්ඨාස අධ්‍යාපන අධ්‍යක්ෂිකා රූපිකා සෙනරත් මහත්මිය, කුරුණෑගල හෝටල් පාසලේ විදුහල්පති උදේන සිල්පතිලක මහතා සහ අධ්‍යාපන ක්ෂේත්‍රයේ මෙන්ම හෝටල් ක්ෂේත්‍රයේ විශාල පිරිසක් මේ අවස්ථාවට එක්ව සිටියහ.\n\nකොටදෙණියාව සමූහ එම්. පුෂ්පකුමාර",
       "URL": "https://www.dinamina.lk/2023/09/14/provincial-news/22124/%e0%b7%83%e0%b7%96%e0%b6%b4%e0%b7%80%e0%b7%9a%e0%b6%af%e0%b7%93-%e0%b6%b4%e0%b7%8f%e0%b6%a8%e0%b6%b8%e0%b7%8f%e0%b6%bd%e0%b7%8f%e0%b7%80-%e0%b7%84%e0%b7%90%e0%b6%af%e0%b7%91%e0%b6%bb%e0%b7%96/",
       "Category": "provincial-news",
       "Parent URL": "https://www.dinamina.lk/category/provincial-news//page/49/"
}