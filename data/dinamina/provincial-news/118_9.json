{
       "Source": "dinamina",
       "Timestamp": "July 27, 2023 1:00 am",
       "Headline": "උඩවලව ජලාශයේ වතුර සිඳී ධීවර ජන ජීවිත අවදානමේ  වතුර අඩු නිසා මාළු අස්වැන්නත් නෑ",
       "News Content": "උඩවලව ජලාශයේ ජල ධාරිතාවය ශීඝ්‍ර ලෙස පහත වැටීම හේතුවෙන් ධීවර පවුල් 15,000කගේ පමණ රැකියා අවදානමට ලක්ව ඇති බව උඩවලව ග්‍රාමීය ධීවර මිරිදිය සංවිධානයේ සභාපති එච්.එස්.එච්. සුනිල් මහතා පැවසීය.\n\nඒ මහතා පෙන්වා දුන්නේ, ඉදිරි දිනවලදී ජලාශයට ජලය නොලැබී ගියහොත් ජලාශයේ සිටින සියලු මත්ස්‍යයින් එක් තැනකට රොක්වන නිසා එක් වරම මෙම මසුන් නෙළා ගැනීමෙන් මසුන් බෝ වීම අඩු වන බවයි. ඒ නිසාම ධීවර රැකියාවේ අනාගතය අනාරක්ෂිත බව ද ඔහු පෙන්වා දුන්යෙ.\n\nඔහු වැඩිදුරටත් මෙසේ ද කීය.\n\n“මේ ජලාශයේ ධීවර රැකියාවෙන් ජීවත් වන පවුල් සිටින්නේ කටුපිලගම, උඩවලව, සෙවනගල, වලවේගම, උස්වැල්ආර, මහආර සහ කරමැටිආර කියන ගම්මානවලයි. ඊට අමතරව මුළු රත්නපුර දිස්ත්‍රික්කයට වගේම රටේ බොහෝ ප්‍රදේශවලට මේ මාළු තොග සහ සිල්ලරට අලෙවි වෙනවා. තව ටික දිනකින් ජලාශයේ වතුර නැති වුණොත් මේ ගම්මානවල ජනතාවටත්, මාළු වෙළෙන්දො සියලුම දෙනාටත් ජීවිකාව අහිමි වෙනවා. ගොඩාක් අය කියන්නේ ගොවි ජනතාව ගැන විතරයි. නමුත් ඒ හා සමානව ධීවරයන්ටත් ලොකු බලපෑමක් තියෙනවා. ඒ නිසා බලධාරීන්ගෙන් ඉල්ලා සිටින්නේ වියළි ආහාර හෝ කුමන හෝ දීමනාවක් ලබා දීමට කටයුතු කරන්න කියලයි.”\n\nධීවරයකු වන ටී.ජේ.එම්. උපුල් චමින්ද මහතා එහිදී මෙසේ කියා සිටියේය.\n\n“දැන් අපට ජීවත් වෙන්න විදිහක් නෑ. මාළු අහු වුණත් අහු වෙන්නෙ කිලෝ එකක් දෙකක් තමයි. ඒකෙන් පවුලකට ජීවත් වෙන්න මදි. දැන් ළමයි ඉස්කොලේ යවන්නත් විදියක් නැති වේගෙන එන්නේ. ගොවියෝ ගැන වගේම අපි ගැනත් බලන්න කියලා තමයි අපි රජයෙන් ඉල්ලා සිටින්නේ.”\n\nමේ සම්බන්ධයෙන් උඩවලව නේවාසික ව්‍යාපාර කළමනාකාර තාක්ෂණ සේවා තිලක් රණසිංහ මහතාගෙන් කළ විමසීමකදී ඔහු කියා සිටියේ, උඩවලව ජලාශයේ පෝෂිත ප්‍රදේශයට වැසි නොලැබීම නිසා එහි ජල මට්ටම සියයට 7 දක්වා පහත වැටී ඇති බවයි. උඩවලව ජලාශයේ මුළු ජල ධාරිතාව අක්කර අඩි 221,000ක් පමණ වුවත් දැනට අක්කර අඩි 14,000ක් දක්වා පහත වැටී ඇති බව ද කී ඒ මහතා, ගොවීන් මෙන්ම ධීවරයන් ද ජලය නැති වුණොත් දැඩි අපහසුතාවයට පත් වන බව පෙන්වා දුන්නේය. මේ වන විට වගාවන් සඳහා දිනකට අක්කර අඩි 3,000ක් උවඩලව ජලාශයෙන් මුදාහැරිය යුතු වුවත් මේ වන විට අක්කර අඩි 1,000ක්, 1,500ක් අතර ප්‍රමාණයක් දැනට මුදා හරින බවත් තවත් සතියකට හෝ දෙකකට පමණ ජලය ලබා දිය හැකි බවත් ඔහු කීය. ගොවීන් සියලු ජනතාව මෙම තත්ත්වය තේරුම් ගෙන ජලය නාස්ති නොකර උපරිම ප්‍රයෝජන ගත යුතු වන බව ද ඔහු කීය.\n\nමැදිරිගිරිය සමූහ – ඩබ්.ඒ. පියතිලක",
       "URL": "https://www.dinamina.lk/2023/07/27/provincial-news/9530/%e0%b6%8b%e0%b6%a9%e0%b7%80%e0%b6%bd%e0%b7%80-%e0%b6%a2%e0%b6%bd%e0%b7%8f%e0%b7%81%e0%b6%ba%e0%b7%9a-%e0%b7%80%e0%b6%ad%e0%b7%94%e0%b6%bb-%e0%b7%83%e0%b7%92%e0%b6%b3%e0%b7%93-%e0%b6%b0%e0%b7%93/",
       "Category": "provincial-news",
       "Parent URL": "https://www.dinamina.lk/category/provincial-news//page/118/"
}