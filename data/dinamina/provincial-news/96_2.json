{
       "Source": "dinamina",
       "Timestamp": "August 14, 2023 2:18 am",
       "Headline": "බදුල්ල-කොළඹ බස්රථ 2ක්  මුහුණට මුහුණ ගැටී  7ක් රෝහලේ",
       "News Content": "බදුල්ල-බණ්ඩාරවෙල ප්‍රධාන මාර්ගයේ හල්පේ ප්‍රදේශයේ දී පෙරේදා (12) පස්වරුවේ බදුල්ල කොළඹ අර්ධ සුඛෝපභෝගී පෞද්ගලික බස්රථ දෙකක් මුහුණට මුහුණ ලා ගැටීමෙන් අවුරුදු 3ක කුඩා දැරියක් ඇතුලු හත්දෙනෙකු තුවාල ලබා දෙමෝදර රෝහලට ඇතුළත් කළ බව ඇල්ල පොලිසිය පවසයි.\n\nකොළඹ සිට බදුල්ල බලා ධාවනය වෙමින් තිබූ අර්ධ සුඛෝපභෝගී පෞද්ගලික බස්රථයක් සහ බදුල්ල සිට කොළඹ බලා ධාවනය වෙමින් තිබූ අර්ධ සුඛෝපභෝගී පෞද්ගලික බස්රථයක් මෙසේ මුහුණට මුහුණ ලා ගැටීමෙන් මෙම අනතුර සිදුව ඇතැයි පොලිසිය කීය.\n\nඅනතුරින් බස්රථ දෙකේ ගමන් කළ මගින් පිරිසක් මෙසේ තුවාල ලබා ඇති බවත් බස්රථ දෙකේ රියදුරන් කිසිදු තුවාලයක් නොලබා බේරි ඇතැයි පොලිසිය පැවසීය.\n\nතුවාලකරුවන් අතර අවුරුදු 3ක් වයස සිගිති දැරියක් සමඟ කාන්තාවන් සිව්දෙනෙකු සහ පිරිමි පුද්ගලයන් දෙදෙනකු සිටින බවත් ඔවුන්ගේ තත්ත්වය බරපතළ නොවන බව රෝහල් ප්‍රකාශයකු සදහන් කළේය.අනතුර සම්බන්ධයෙන් පෞද්ගලික බස්රථ රියදුරෙකු සැකපිට අත්අඩංගුවට ගත් බවද පොලිසිය පවසයි.\n\nබණ්ඩාරවෙල ජේෂ්ඨ පොලිස් අධිකාරි ප්‍රදීප් කලුපහන පොලිස් අධිකාරි බී.ඇම් ඇම් දසනායක යන මහත්වරුන්ගේ උපදෙස් මත ඇල්ල පොලිස් ස්ථානාධිපති ප්‍රධාන පොලිස් පරික්ෂක ටී.කේ යූ.ඩබ්ලිව්.අබේගුණවර්ධන මහතා ඇතුලු නිලධාරීහු වැඩිදුර පරික්ෂණ පවත්වති.\n\nසී .ගමගේ-සොරණාතොට සමුහ",
       "URL": "https://www.dinamina.lk/2023/08/14/provincial-news/13693/%e0%b6%b6%e0%b6%af%e0%b7%94%e0%b6%bd%e0%b7%8a%e0%b6%bd-%e0%b6%9a%e0%b7%9c%e0%b7%85%e0%b6%b9-%e0%b6%b6%e0%b7%83%e0%b7%8a%e0%b6%bb%e0%b6%ae-2%e0%b6%9a%e0%b7%8a-%e0%b6%b8%e0%b7%94%e0%b7%84%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/96/"
}