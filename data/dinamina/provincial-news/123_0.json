{
       "Source": "dinamina",
       "Timestamp": "July 24, 2023 1:00 am",
       "Headline": "තලවතුගොඩ වැලිපාරේ පුද්ගල ඝාතනය:  හිසට හා පපුවට වෙඩි තැබීමෙන් රුධිර වහනය වී සිදු වූ මරණයක්",
       "News Content": "\n\nතලවතුගොඩ වැලිපාර ප්‍රදේශයේදී නාඳුනන පුද්ගලයන් දෙදෙනෙකු කළ වෙඩි ප්‍රහාරයෙන් මියගිය පුද්ගලයාගේ හිසට හා පපු පෙදෙසට වූ බරපතළ තුවාල, රුධිර වහනය හා කම්පනය මරණයට හේතුව බව කොළඹ වෛද්‍ය පීඨයේ අධිකරණ වෛද්‍ය නිලධාරී, විශේෂඥ වෛද්‍ය රවීන්ද්‍ර සමරනායක මහතා නිගමනය කළේය.\n\nමේ බව අනාවරණය වූයේ කොළඹ වෛද්‍ය පීඨයේ අධිකරණ වෛද්‍ය නිලධාරී විශේෂඥ වෛද්‍ය රවීන්ද්‍ර සමරනායක මහතා විසින් කොළඹ පොලිස් මෘත ශරීරාගාරයේදී මියගිය පුද්ගලයාගේ මෘත දේහය පිළිබඳ පශ්චාත් මරණ පරීක්ෂණය පෙරේදා (22) පැවති අවස්ථාවේදීය.\n\nමෙසේ මියගොස් ඇත්තේ තලවතුගොඩ වැලිපාරේ අංක 492/1/1 හි පදිංචි දිලුක් රංග පෙරේරා නොහොත් දිලූවා නමැති (41) හැවිරිදි දෙදරු පියෙකි.\n\nමොහු තලවතුගොඩ වැලිපාර ප්‍රදේශයේ පිහිටි සිය නිවසේ කාමරයක 20 දා රාත්‍රී 8.35 පමණ නිදා සිටියදී සම්පූර්ණ මුහුණු ආවරණය කරගෙන යතුරු පැදියකින් පැමිණි දෙදෙනකුගෙන් එක් අයකු මොහු රැදී සිටි කාමරයට ඇතුළු වී රිවෝල්වරයකින් මියගිය පුද්ගලයාගේ සිරුරේ ස්ථාන හතරකට වෙඩි ප්‍රහාර හතරක් තබා පලා ගොස් තිබුණි.\n\nඑහිදී පපුවේ වම් පසට, නළලට, වම් පාදයේ කළවා ප්‍රදේශයට හා පිට ප්‍රදේශයට වෙඩි වැදී තිබූ අතර ඉන් බරපතළ තත්වයේ පසුවූ එම පුද්ගලයා ප්‍රතිකාර සඳහා ශ්‍රී ජයවර්ධනපුර රෝහලට ඇතුළත් කොට පොලිස් ආරක්ෂාව යටතේ එහි දැඩි සත්කාර ඒකකයේ ප්‍රතිකාර ලබමින් සිටියදී මෙසේ මියගොස් තිබුණි.\n\nඒ අනුව සිද්ධිය වූ ස්ථානයට කඩුවෙල වැඩබලන මහේස්ත්‍රාත් වරයා පැමිණ ස්ථානීය පරීක්ෂණයක් සිදු කළ අතර, මෘත දේහය තැන්පත් කර තිබූ ශ්‍රී ජයවර්ධනපුර රෝහලට නුගේගොඩ වැඩබලන මහේස්ත්‍රාත් සුනීතා නානායක්කාර මහත්මිය පැමිණ මෘත දේහය පරීක්ෂා කිරීමෙන් අනතුරුව දේහය කොළඹ පොලිස් මෘත ශරීරාගාරයට රැගෙන ගොස් විශේෂඥ අධිකරණ වෛද්‍යවරයෙකු ලවා පශ්චාත් මරණ පරීක්ෂණයක් සිදු කොට එහි වාර්තාව අධිකරණයට ඉදිරිපත් කරන ලෙසට පොලීසියට නියෝග කළාය.\n\nඒ අනුව කොළඹ පොලිස් මෘත ශරීරාගාරයේදී මෘත දේහය පිළිබඳ පශ්චාත් මරණ පරීක්ෂණය සිදුකළ අතර මිය ගිය පුද්ගලයාගේ (බිරිය) වන මාළඹගේ නිලන්ති පෙරේරා මිය හා මරණකරුගේ (සොහොයුරු) කුරුප්පුගේ ප්‍රදීප් පෙරේරා යන අයගෙන් සාක්ෂි සටහන් කර ගන්නා ලදී.\n\nඉදිරිපත් වූ සාක්ෂි සහ පශ්චාත් මරණ පරීක්ෂණ වෛද්‍ය වාර්තාවට අනුව මියගිය පුද්ගලයාගේ පපු පෙදෙසට හා හිසට එල්ල වූ වෙඩි ප්‍රහාර හේතුවෙන් වූ බරපතළ තුවාල, රුධිර වහනය හා කම්පනය මරණය හේතුව බවට කොළඹ වෛද්‍ය පීඨයේ අධිකරණ වෛද්‍ය නිලධාරී විශේෂඥ වෛද්‍ය රවීන්ද්‍ර සමරනායක මහතා නිගමනය කළේය .පසුව දේහය මියගිය පුද්ගලයාගේ බිරිය වන මාලඹගේ නිලන්ති පෙරේරා මහත්මියට භාර දෙන ලදී.\n\nමේ අතර මියගිය පුද්ගලයා සංවිධානාත්මක අපරාධ කල්ලි නායකයෙකු වූÓඅතුරුගිරියේ ලඩියාÓනමැත්තා ගේ සමීපතමයෙකු වූ අතුරුගිරියෙ සංඛ නමැත්තාගේ වැඩිමහල් සහෝදරයා ඉකුත් 2017 වසරේදී 13 දෙනෙකුගෙන් යුත් කල්ලියක් පැමිණ තලවතුගොඩ ප්‍රදේශයේදී කපාකොටා ඝාතනය කිරීමේ සිද්ධියකට බන්ධනාගාර ගතව සිට දැනට ඇප මත නිදහස්ව සිටි අයෙකු බවත් ඊට අදාළ නඩුව මේ වන විට කඩුවෙල මහේස්ත්‍රාත් අධිකරණයේ විභාග වෙමින් පවතින බවත් ඊට පලිගැනීමක් ලෙස මෙම වෙඩි ප්‍රහාරය එල්ල කරන්නට ඇති බවට පොලිසිය සැක කරන බවත් පැවසේ. එහෙත් මෙම ඝාතනයට නිශ්චිත හේතුව මෙතෙක් අනාවරණය වී නොමැති අතර සිද්ධිය සම්බන්ධයෙන් තිදෙනකුගෙන් මේ වන විට ප්‍රකාශ සටහන් කරගෙන තිබේ. එසේම සැකකරුවන් කිසිවෙකු මෙතෙක් අත්අඩංගුවට ගෙන නොමැති අතර සැකකරුවන් සොයා තලංගම පොලිසියට අමතරව බස්නාහිර පළාත දකුණු අපරාධ කොට්ඨාශය මගින් ද වෙනම විමර්ශන ආරම්භ කර තිබේ.\n\nසිද්ධිය සම්බන්ධයෙන් බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාගේ හා නියෝජ්‍ය පොලිස්පති කපිල කඩුපිටිය මහතාගේ සෘජු අධීක්ෂණය යටතේ, නුගේගොඩ කොට්ඨාස 2 භාර පොලිස් අධිකාරි හේමන්ත ඕවිටිගම මහතාගේ උපදෙස් මත, තලංගම පොලිසියේ ස්ථානාධිපති ප්‍රධාන පොලිස් පරීක්ෂක රොෂාන් අනුරුද්ධ මහතාගේ මෙහෙයවීමෙන්, අපරාධ විමර්ශන අංශයේ ස්ථානාධිපති උප පොලිස් පරීක්ෂක ලක්ෂිත, පොලිස් කොස්තාපල් (20966) නලීන් සෙනෙවිරත්න ඇතුළු නිලධාරීහු පරීක්ෂණ මෙහෙයවති.\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/07/24/provincial-news/8726/%e0%b6%ad%e0%b6%bd%e0%b7%80%e0%b6%ad%e0%b7%94%e0%b6%9c%e0%b7%9c%e0%b6%a9-%e0%b7%80%e0%b7%90%e0%b6%bd%e0%b7%92%e0%b6%b4%e0%b7%8f%e0%b6%bb%e0%b7%9a-%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/123/"
}