{
       "Source": "dinamina",
       "Timestamp": "October 11, 2023 1:00 am",
       "Headline": "නොමිලේ උඩරට පහතරට හා සබරගමු නර්තනයන් උගන්වන අබේවර්ධන නිලමේ ගුරුතුමා",
       "News Content": "කිසිදු මුදලක් නොගෙන සිසු දරු දැරියන් දහස් ගාණකට නොමිලේ උඩරට පහතරට හා සබරගමුව නර්තනයන් උගන්වන ගුරුතුමාට සම්මාන පිට සම්මාන.\n\nදෙමාපියන්ගෙන් කිසිදු මුදලක් නොගෙන සිසු දරු දැරියන් දහස් ගාණකට නොමිලේ උඩරට පහතරට හා සබරගමුව නැටුම් සම්ප්‍රදායන් උගන්වා තරුණ පිරිස්, ගුරුවරුන් ඇතුළු මෙරට මෙන්ම විදෙස් රටවල ද ආචාර්යවරුන් ලෙස පාසැල් හා විශ්වවිද්‍යාලවලට යොමුකර තිබෙන හා එම කටයුතු අඛණ්ඩව මේ වන විටත් සිදුකරමින් සිටින රත්නපුර ගලුකාගම කන්ද‍ෙගවත්තේ පදිංචි ඩී. වී. සී. අබේවර්ධන නිලමේ නර්තන ගුරුතුමාණන්ට ඔහුගේ මෙම කැපවීමට හා සිදුකරමින් සිටින සමාජ මෙහෙයට ගරු කිරීමක් ලෙස ජනාධිපති සම්මාන මෙන්ම දෙස් විදෙස් ගරු සම්මාන රැසක් හිමිව ඇති අතර, ඉකුත්දා මොහු සිදුකරන අපිරිමිත ආගමික හා සමාජ සේවාව අගයා ශ්‍රීමත් අනගාරික ධර්මපාල පරෝපකාර පදනම මඟින් නර්තන කලා ශිරෝමණී ශ්‍රී ලංකා පුත්‍ර යන ගෞරව සම්මානයෙන් පිදුම් ලැබීය.\n\nරාජ්‍ය නර්තන සම්මාන රාශියකින් පිදුම් ලබා ඇති මොහු 2008 වසරේදී සාම ශ්‍රී නර්තන කීර්ති සම්මානයෙන් ද, සබරගමුව පළාතේ ප්‍රතිභා ප්‍රණාම සම්මානයෙන් ද, ඔස්ට්‍රේලියාවේ මෙල්බර්න් නුවරදී එරට ගෞරව සම්මානයකින් ද, 2014 වසරේදී පිලිපීනයේ සිදුකළ නර්තන සංචාරයකදී එරට ගෞරව සම්මානයකින් ද පිදුම් ලබා ඇති අතර, අධිකරණ අමාත්‍යාංශය විසින් මුළු දිවයිනටම බලපාන පරිදි සාම විනිසුරු පදවියක් ද පිරිනමා ඇත.\n\nඑතුමා තායිලන්තය, ජපානය, ඉන්දියාව වැනි රටවල්වලද මෙරට නියෝජනය කරමින් මෙරට දේශීය රංගනය විදෙස් රටවල ද ප්‍රදර්ශනය කරමින් ශ්‍රී ලංකාවට ඉමහත් කීර්තියක් ගෙන දී ඇත.\n\n",
       "URL": "https://www.dinamina.lk/2023/10/11/provincial-news/29752/%e0%b6%b1%e0%b7%9c%e0%b6%b8%e0%b7%92%e0%b6%bd%e0%b7%9a-%e0%b6%8b%e0%b6%a9%e0%b6%bb%e0%b6%a7-%e0%b6%b4%e0%b7%84%e0%b6%ad%e0%b6%bb%e0%b6%a7-%e0%b7%84%e0%b7%8f-%e0%b7%83%e0%b6%b6%e0%b6%bb%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/5/"
}