{
       "Source": "dinamina",
       "Timestamp": "August 31, 2023 1:00 am",
       "Headline": "මාස 4 කිරිකැටියා ඇපේට තියාගෙන ගෙදරක රන්, මුදල් හා වාහන කොල්ලකාලා",
       "News Content": "යාපනයේ මනිපායී ප්‍රදේශයේ නිවෙසකට වෙස්වළාගෙන ඇතුළු වූ හොර කල්ලියක් මාස හතරක ළදරුවකුගේ ගෙළට පිහියක් තබා නිවැසියන් බිය වද්දා රුපියල් ලක්ෂ 2ක මුදලක්, රන් පවුම් 11ක් හා ජංගම දුරකතන 3ක් අතුළු බඩුබාහිරාදිය රැසක් පෙරේදා (29) කොල්ල කා පළා ගොස් තිබේ.\n\nඑම හොරු කණ්ඩායම පළා යන අවස්ථාවේදී නිවෙස ඉදිරිපිට නවතා තිබූ රුපියල් ලක්ෂ 60ක් පමණ වටිනා මෝටර් රථයක්ද රැගෙන ගොස් ඇත. එම නිවෙසේ මාස හතරක ළදරුවා සමඟ තරුණ යුවළක් පදිංචි වී සිටි අතර, නිවෙස කොල්ලකෑමට පැමිණි හොර කණ්ඩායම නිවෙසේ හිමියාගේ මිතුරකුගේ නම කියා නිවෙසේ දොර විවෘත කරවාගෙන ඇත.\n\nමනිපායී පොලිසිය මේ වන විට එම නිවෙස කිසිවකුටත් ඇතුළු වීමට තහනම් ප්‍රදේශයක් බවට පත් කොට ඊට ආරක්ෂාව ද යොදවා තිබේ. මාස හතරක ළදරුවකු ප්‍රාණ ඇපකරුවකු ලෙස තබාගෙන මුදල් හා දේපොළ කොල්ලකෑම පිළිබඳව යාපනයේ ජනතාව ඔවුන්ගේ අප්‍රසාදය පළකොට ඇති අතර, රාත්‍රී කාලයට ප්‍රමාණවත් ලෙස\n\nපොලිස් ජංගම සේවාවන් ක්‍රියාත්මක නොවීම නිසා රාත්‍රී කාලයට යාපනයේ සිදුවන අපරාධ සංඛ්‍යාව මෑත කාලයේදී වැඩි වී ඇති බවද යාපනයේ ජනතාව කියා සිටිති.\n\nමනිපායි පොලිසිය සිද්ධිය සම්බන්ධයෙන් පරීක්ෂණ පවත්වයි.\n\nඋතුරු පළාත් විශේෂ, රසුල දිල්හාර ගමගේ",
       "URL": "https://www.dinamina.lk/2023/08/31/provincial-news/18312/%e0%b6%b8%e0%b7%8f%e0%b7%83-4-%e0%b6%9a%e0%b7%92%e0%b6%bb%e0%b7%92%e0%b6%9a%e0%b7%90%e0%b6%a7%e0%b7%92%e0%b6%ba%e0%b7%8f-%e0%b6%87%e0%b6%b4%e0%b7%9a%e0%b6%a7-%e0%b6%ad%e0%b7%92%e0%b6%ba%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/67/"
}