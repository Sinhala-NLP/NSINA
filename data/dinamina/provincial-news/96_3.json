{
       "Source": "dinamina",
       "Timestamp": "August 14, 2023 2:17 am",
       "Headline": "බටහිර මුහුදේදී ගිනිගත් යාත්‍රාවේ සිටි හත්දෙනා නිරුපද්‍රිතව බේරා ගනී",
       "News Content": "ගාල්ල ප්‍රදීපාගාරයේ සිට නාවික සැතපුම් 58 ක් දුරින් ශ්‍රී ලංකාවට බටහිර දෙසින්වු ගැඹුරු මුහුදේදී ගිනි ගැනීමට ලක්වු බහුදින ධීවර යාත්‍රාවක සිටි ධීවරයින් හත් දෙනෙකු නිරුපද්‍රිතව බේරා ගෙන පෙරේදා(12) ගාලු වරාය වෙත රැ⁣⁣ගෙන පැමිණි බව නාවික හමුදාවේ මාධ්‍ය අධ්‍යක්ෂ කපිතාන් ගයාන් වික්‍රමසූරිය මහතා පැවසීය.\nවෙන්නප්පුව ප්‍රදේශයේ ධීවරයින් හත් දෙනෙක් පසුගිය 8 වන දින රුහුණු කුමාරි 6 නමැති බහුදින ධීවර යාත්‍රාවෙන් ධිවර කටයුතු සඳහා මීගමුව ධීවර වරායෙන් පිටත්ව ගොස් තිබෙ. මෙම ධීවරයින් ධීවර කර්මාන්තයේ යෙදී සිටින විට ගාල්ල ප්‍රදීපාගාරයට නාවික සැතපුම් 58 ක් දුරින් ශ්‍රී ලංකාවට බටහිර දෙසින්වු ගැඹුරු මුහුදේදී මෙම බහුදින ධීවර යාත්‍රාව ගිනි ගැනීමකට ලක්ව ඇත.එවිට ආපදාවට පත් යාත්‍රාවේ සිටි ධීවරයින් හත් දෙනා මුහුදට පැන ඇත. එම අවස්ථාවේ ඒ අසලින් යාත්‍රා කරමින් තිබු වෙළද නෞකාවක් විසින් මෙම ධීවරයින් හත්දෙනා බේරා ගෙන ශ්‍රී ලංකා නාවික හමුදාවට දැනුම්දී තිබේ.\nඒ අනුව වහා ක්‍රියාත්මකවු නාවික හමුදාවට අයත් ගජබා නෞකාව එම ස්ථානයට ගොස් වෙළද නෞකාව විසින් බේරා ගෙන සිටි ධීවරයින් හත්දෙනා ගජබා නෞකාවට ගෙන මූලික ප්‍රථමාධාර ලබාදී පෙරේදා (12) ගාලු වරාය වෙත රැ⁣⁣ගෙන එන ලදී. මෙම ධීවරයින්ට අනතුරින් කිසිම තුවාලයක් සිදුවී නොතිබු බවද නාවික හමුදා මාධ්‍ය අධ්‍යක්ෂවරයා පැවසීය. ඉන් අනතුරුව ධීවරයින් හත්දෙනා ඔවුන්ගේ නිවාස වෙත යැවීමට පියවර ගනු ලැබීය.\nමෙම අනතුරින් බේරා ගනු ලැබුවේ වෙන්නප්පුව තුඩුවාව වෙරළ පාර පදිංචි සුරංග නිරෝෂන් (ස්කීපර්), ඩබ්ලිව්.ඩබ්ලිව් තරංග පෙරේරා, ඩබ්ලිව් එරංග සංජීව ප්‍රනාන්දු, ඩබ්ලිව් ඩිලාන් කැලුම්, ඩබ්ලිව්.එස්.එම්.ප්‍රනාන්දු, රාජාංගනය සිරිමාපුර සෙවන පියස ගම්මානයේ කේ.කෝසල මදුරංග, මාම්පුලිය දලුව රත්නාපොල ඩබ්ලිව්.ඩබ්ලිව්. නුවන් තරංග යන ධීවරයින් හත් දෙනා බවද කපිතාන් ගයාන් වික්‍රමසූරිය මහතා කීය.\n\nඑස්.දීයගහගේ\nදකුණු පළාත් සංචාරක",
       "URL": "https://www.dinamina.lk/2023/08/14/provincial-news/13768/%e0%b6%b6%e0%b6%a7%e0%b7%84%e0%b7%92%e0%b6%bb-%e0%b6%b8%e0%b7%94%e0%b7%84%e0%b7%94%e0%b6%af%e0%b7%9a%e0%b6%af%e0%b7%93-%e0%b6%9c%e0%b7%92%e0%b6%b1%e0%b7%92%e0%b6%9c%e0%b6%ad%e0%b7%8a-%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/96/"
}