{
       "Source": "dinamina",
       "Timestamp": "September 14, 2023 2:30 am",
       "Headline": "අනුරාධපුර – ‍තිසර සමල්  මඩිහේ නාහිමි සිහිකර ජාතික රෝහලෙන් මිරහවත්ත රෝහලට වෛද්‍ය උපකරණ",
       "News Content": "අපවත් වී වදාළ මඩිහේ පඤ්ඤාසීහ නායක හිමියන්ගේ 20 වන ගුණානුස්මරණ පිංකම සමරමින් කොළඹ ජාතික රෝහලේ විපස්සී බෞද්ධ මධ්‍යස්ථානය විසින් වැලිමඩ, මිරහවත්ත ප්‍රාදේශීය රෝහල වෙත රුපියල් ලක්ෂ විස්සක් පමණ වටිනා ඊසීජී පරීක්ෂණ යන්ත්‍රයක් සමඟ වෛද්‍ය උපකරණ පරිත්‍යාග කිරීමේ උත්සවයක් පසුගිය 12 වැනිදා පැවැත්විණි.\n\nමෙම උත්සවය මිරහවත්ත ප්‍රාදේශීය රෝහලේ ප්‍රධාන වෛද්‍ය නිලධාරී චන්ද්‍රතිලක යාපා සහ වෛද්‍ය දිනේෂා දිලානි සිංහාරගේ යන මහත්ම මහත්මීන් සමඟ රෝහල් කමිටුව එක්ව සංවිධානය කර තිබිණ.\n\nකොළඹ ජාතික රෝහල් සේවා භාරකාර මණ්ඩල අධ්‍යක්ෂ හා ජාත්‍යන්තර ධර්ම ප්‍රචාරයේ නියැළෙන රජවැල්ලේ සුභූති හිමියන් ඇතුළු භාරකාර මණ්ඩලයේ සාමාජිකයින් පිරිසක් මේ සඳහා සහභාගී වූහ. බ්‍රිතාන්‍ය සිල්මියා ලංකා පදනම හා ඔස්ට්‍රේලියාවේ වෙසෙන ශ්‍රී ලාංකික දානපතියන් විසින් පරිත්‍යාග ලෙස ලබා දුන් මෙම රෝහල් උපකරණ කට්ටල මිරහවත්ත ප්‍රාදේශීය රෝහල වෙත මෙසේ භාර දෙනු ලැබීය.\n\nමෙම මිරහවත්ත ප්‍රදේශීය රෝහලෙන් ග්‍රාමසේවක වසම් 10ක පවුල් 15000ක් පමණ පිරිසක් තම රෝග සඳහා ප්‍රතිකාර ලබා ගනී. රෝහලට මහත් අඩුපාඩුවක්ව පැවති ඊසීජී පරීක්ෂණ උපකරණ නොමැති වීමෙන් රෝගීන් වැලිමඩ හා දියතලාව මූලික රෝහලට යැවීමට සිදුව තිබුණ බවත් මෙම යන්ත්‍රය හා උපකරණ ලැබීමෙන් තමන්ට රෝගීන්ට ඉතාමත්ම පහසුවෙන් සුව සේවා සැපයීමට අවස්ථාව උදා වූ බව එම රෝහලේ ප්‍රධාන වෛද්‍ය නිලධාරී චන්ද්‍රතිලක යාපා මහතා පැවසීය.\n\nවැලිමඩ සමූහ – ආර්. රාජමන්ත්‍රී",
       "URL": "https://www.dinamina.lk/2023/09/14/provincial-news/21997/%e0%b6%85%e0%b6%b1%e0%b7%94%e0%b6%bb%e0%b7%8f%e0%b6%b0%e0%b6%b4%e0%b7%94%e0%b6%bb-%e0%b6%ad%e0%b7%92%e0%b7%83%e0%b6%bb-%e0%b7%83%e0%b6%b8%e0%b6%bd%e0%b7%8a-%e0%b6%b8%e0%b6%a9%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/50/"
}