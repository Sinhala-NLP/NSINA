{
       "Source": "dinamina",
       "Timestamp": "July 22, 2023 1:00 am",
       "Headline": "කප්පම් ඉල්ලූ සැකකරුවෙක් අත් බෝම්බයක් සමඟ මාට්ටු",
       "News Content": "මිනුවන්ගොඩ දෙවලපොල සම්පත් උයනේ පදිංචි පුද්ගලයෙකුගෙන් රුපියල් ලක්ෂ දෙකක කප්පම් මුදලක් ඉල්ලා ජංගම දුරකතනයකින් තර්ජනය කර බිය වැද්දීම සම්බන්ධයෙන් මිනුවන්ගොඩ පොලිසියට කළ පැමිණිල්ලකට අදාළව ගම්පහ කොට්ඨාස අපරාධ විමර්ශන කාර්යාංශයේ නිලධාරීන් කළ විමර්ශනයේ දී එම කප්පම් මුදල ඉල්ලූ පුද්ගලයා සමඟ මෙරට නිෂ්පාදනය කරන ලද ජීව අත්බෝම්බයක් අත්අඩංගුවට ගැනීමට පොලිසියට හැකි වී තිබේ.\n\nමෙම පුද්ගලයා වේයන්ගොඩ වටිනාපහ ප්‍රදේශයේ දී පෙරේදා (20) අත්අඩංගුවට ගෙන ඇති අතර ඔහු විසින් අමතන ලද ජංගම දුරකතනය ද මැල්බරෝ වර්ගයේ රතු පැහැති ලයිටරයක් ද පොලිසිය විසින් සොයාගෙන ඇත.\n\nප්‍රබල පාතාල කල්ලි සාමාජිකයෙකු වන මෙම පුද්ගලයා හීනටියන මහේෂ් යන නාමයෙන් ද පෙනී සිටින බව පොලිසිය අනාවරණය කරගෙන ඇත. සැකකරු මිනුවන්ගොඩ අධිකරණයට ඉදිරිපත් කිරීමට නියමිතය.\n\nගම්පහ දිස්ත්‍රික් විශේෂ\n\nසිසිල ගුණතිලක",
       "URL": "https://www.dinamina.lk/2023/07/22/provincial-news/8353/%e0%b6%9a%e0%b6%b4%e0%b7%8a%e0%b6%b4%e0%b6%b8%e0%b7%8a-%e0%b6%89%e0%b6%bd%e0%b7%8a%e0%b6%bd%e0%b7%96-%e0%b7%83%e0%b7%90%e0%b6%9a%e0%b6%9a%e0%b6%bb%e0%b7%94%e0%b7%80%e0%b7%99%e0%b6%9a%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/124/"
}