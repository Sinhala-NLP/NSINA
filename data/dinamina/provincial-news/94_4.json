{
       "Source": "dinamina",
       "Timestamp": "August 15, 2023 2:08 am",
       "Headline": "ඉරණවිල වෙරළේ වල්ලමක් හා දැල් ආම්පන්න ගිනි තියලා",
       "News Content": "හලාවත ඉරණවිල වෙරළ තිරයේ නවතා තිබූ විශාල වල්ලමක් හා දැල් ආම්පන්න තොගයක් ඊයේ (14) අලුයම කිසියම් පිරිසක් විසින් ගිනි තබා විනාශ කර ඇතැයි හලාවත පොලිසිය පැවසීය.\nමාදැල් ධීවර කර්මාන්තය සඳහා යොදා ගන්නා විශාල වල්ලමක් හා දැල් ආම්පන්න තොගයක් මෙසේ ගිනි තබා තිබේ. වාරකන් සමය හේතුවෙන් මෙම වල්ලම හා දැල් ආම්පන්න තොගය මාදැල් වාඩියක් අසල ආරක්ෂිතව තබා තිබියදී එයට කිසිවකු හෝ කණ්ඩායමක් ගිනි තබා ඇති බව පොලිසිය කියයි.\nඅදාළ ගිනි තැබීම හේතුවෙන් ලක්ෂ 35කට අධික අලාභයක් තමන්ට සිදුව ඇති බව වල්ලමේ හිමිකරු වන එම්.පී.ලාල් ඇන්ටනී ප්‍රනාන්දු මහතා හලාවත පොලිසියට පැමිණිලි කර තිබේ.\nපොලිසිය පවසන්නේ මෙම ගිනි තැබීම ඊයේ (14) දින අලුයම් කාලයේ සිදුවන්නට ඇතැයි සැක කරන බවයි. ගිනි තැබීමට සම්බන්ධව කිසිවකු මෙතෙක් හඳුනාගෙන නොමැති අතර ඒ සම්බන්ධයෙන් වැඩිදුර විමර්ශන කටයුතු ආරම්භ කර ඇතැයි හලාවත මූලස්ථාන පොලිසිය පැවසීය.\n\nපුත්තලම අතිරේක හිරාන් ප්‍රියංකර ජයසිංහ",
       "URL": "https://www.dinamina.lk/2023/08/15/provincial-news/14035/%e0%b6%89%e0%b6%bb%e0%b6%ab%e0%b7%80%e0%b7%92%e0%b6%bd-%e0%b7%80%e0%b7%99%e0%b6%bb%e0%b7%85%e0%b7%9a-%e0%b7%80%e0%b6%bd%e0%b7%8a%e0%b6%bd%e0%b6%b8%e0%b6%9a%e0%b7%8a-%e0%b7%84%e0%b7%8f-%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/94/"
}