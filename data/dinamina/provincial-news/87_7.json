{
       "Source": "dinamina",
       "Timestamp": "August 17, 2023 3:11 am",
       "Headline": "නීති විරෝධීව කුවේට්හි රැඳී සිටි 54ක් යළි මෙරටට",
       "News Content": "නීති විරෝධී ලෙස වීසා නොමැතිව කුවේට් රාජ්‍යයේ රැඳී සිටි ශ්‍රී ලාංකික ගෘහ සේවිකාවන් 54 දෙනකු එරට ශ්‍රී ලංකා තානාපති කාර්යාලයේ මැදිහත් වීමෙන් ඊයේ (16) උදෑසන 06.45ට කුවේට් රාජ්‍යයේ සිට ශ්‍රීලන්කන් ගුවන් සේවයේ යූ. එල්. 230 දරන ගුවන් යානයෙන් කටුනායක ගුවන් තොටුපොළට පැමිණ තිබේ.\nමේ පිරිස අතර ගෘහ සේවිකාවන් 53 දෙනකු සහ එක් ගෘහ සේවකයකු සිටි අතර, ඔවුන් අතරින් වැඩි පිරිසක් අනුරාධපුර දිස්ත්‍රික්කයේ පදිංචිකරුවන්ය. අනෙක් පිරිස පොලොන්නරුව, මොනරාගල, ගාල්ල සහ මාතර දිස්ත්‍රික්කවල පදිංචිකරුවෝ වෙති. මොවුන් තම ගිවිසුම්ගත රැකියා ස්ථානවලින් පලා ගොස් දීර්ඝ කාලයක් කුවේට් රාජ්‍යයේ වෙනත් ස්ථානවල වැඩි වැටුපකට රැකියාවල නිරත වී සිට ඇත. පසුව ඔවුන් රෝගී තත්ත්වවලට ගොදුරු වීම, මෙරට සිටින ඔවුන්ගේ පවුල්වල ගැටලු මතු වීම, සිය වයස් සීමා ඉක්ම යෑම වැනි හේතු නිසා මෙරටට පැමිණීමට අදහස් කර තිබේ.\nඒ අනුව මේ පිරිස මෙරටට පැමිණීමට කුවේට් රාජ්‍යයේ ශ්‍රී ලංකා තානාපති කාර්යාලයේ ලියාපදිංචි වී ඇති අතර, ඉන්පසුව එම තානාපති කාර්යාලයීය නිලධාරීන් එරට අපරාධ පරීක්ෂණ දෙපාර්තමේන්තුව, පොලිසිය සහ අධිකරණය සමඟ එක්ව තාවකාලික ගුවන් ගමන් බලපත්‍ර සකස් කර මෙසේ එරටින් පිටුවහල් කර එවා ඇත.\nකටුනායක – ටී. කේ. ජී. කපිල",
       "URL": "https://www.dinamina.lk/2023/08/17/provincial-news/14842/%e0%b6%b1%e0%b7%93%e0%b6%ad%e0%b7%92-%e0%b7%80%e0%b7%92%e0%b6%bb%e0%b7%9d%e0%b6%b0%e0%b7%93%e0%b7%80-%e0%b6%9a%e0%b7%94%e0%b7%80%e0%b7%9a%e0%b6%a7%e0%b7%8a%e0%b7%84%e0%b7%92-%e0%b6%bb%e0%b7%90/",
       "Category": "provincial-news",
       "Parent URL": "https://www.dinamina.lk/category/provincial-news//page/87/"
}