{
       "Source": "dinamina",
       "Timestamp": "September 4, 2023 2:08 am",
       "Headline": "බොන වතුර නැතිව මස්කෙළියේ පවුල් 250කට පීඩා   උල්පත් ජල මූලාශත් විවෘත නිසා සත්ත්ව අපද්‍රව්‍ය එක් වෙලා",
       "News Content": "මස්කෙළිය, කුඩා මස්කෙළිය ග්‍රාමයේ පදිංචි පවුල් 250කට ආසන්න පිරිසක් ප්‍රමාණවත් පානීය ජල පහසුකම් නොමැතිව වසර 04ක කාලයක් දැඩි පීඩාවකට පත්ව සිටිති.\n\nජාතික ජල විදුලිබල පද්ධතියට අයත්, මාවුස්සාකැලේ හා කාසල්රී යන ප්‍රධාන ජලාශ දෙකට මැදිව කුඩා මස්කෙළිය ගම්මානය පිහිටා ඇත. වසර 150ක් පමණ පැරණි ගම්මානයක් වන මෙහි සිංහල, දමිළ, මුස්ලිම් පවුල් 250ක සාමාජිකයන් 1000කට ආසන්න පිරිසක් ජීවත් වෙති. වසර ගණනක් තිස්සේ මෙම ගම්මානයට පානීය ජලය සැපයෙන්නේ ගම්මානය ඉස්මත්තේ පිහිටි උල්පත් ජල මූලාශ හරහා අවිධිමත් ලෙස ඉදි කරන ලද නළ මාර්ගයකිනි. කුඩා මස්කෙළිය ගම්මානයට ඉහළ කඳු බිමක පිහිටි ආවරණය නොකළ විවෘත ජල මූලාශ්‍ර හරහා එළන ලද ජල නළ මාර්ගයෙන් ගම්මානයට පානීය ජලය සැපයේ.\n\nජල මූලාශ ආවරණය කර නොමැති නිසා වන සතුන්ගේ මළ මූත්‍රා එම ජල මූලාශ්‍රවලට එක් වී අපිරිසිදු වන බව පෙන්වා දෙන ගම්වාසීහු තම කුඩා දරුවන් එම ජලය පාවිච්චි කිරීමෙන් රෝගී වූ අවස්ථා ද ඇති බව කියා සිටිති.\n\nවර්ෂාව කාලයේ යම් මට්ටමක ජලය තිබුණ ද වියළි කාලගුණික තත්ත්වය ආරම්භයේදීම දැඩි පානීය ජල හිඟයක් පවතින බවත්, පවුල් 50කින් පමණ ආරම්භ වූ කුඩා මස්කෙළියේ මේ වන විට පවුල් 250කට ආසන්න ප්‍රමාණයක් ඇති නිසා ජල උල්පත්වල ජලය ප්‍රමාණවත් නොවන බවත් ඔවුහු කියා සිටිති.\n\nවසර 04කට පමණ පෙර එවකට පැවැති රජය මඟින් ජාතික ජල සම්පාදන හා ජලාපවාහන මණ්ඩලයට අයත් මස්කෙළිය ජල පොම්පාගාරයේ සිට නව පානීය ජල ව්‍යාපෘතියක් ලබා දීම සඳහා විශාල ප්‍රමාණයේ ජල නළ තොගයක් ගම්මානයට ගෙනවිත් ගබඩා කළද මේ දක්වා එම ව්‍යාපෘතිය ක්‍රියාත්මක කර නොමැති බව කුඩා මස්කෙළිය ගම්වැසියෝ පැවසූහ. තම ගම්මානයේ දුෂ්කරත්වය තවමත් එලෙසම පවතින බව පවසන ඔවුහු තමන්ට කඩිනමින් විධිමත් පානීය ජල සැපයුමක් ලබා දෙන ලෙස වගකිවයුත්තන්ගෙන් ඉල්ලා සිටිති.\n\nමස්කෙළිය – ගාමිණී බණ්ඩාර ඉංලගන්තිලක",
       "URL": "https://www.dinamina.lk/2023/09/04/provincial-news/19207/%e0%b6%b6%e0%b7%9c%e0%b6%b1-%e0%b7%80%e0%b6%ad%e0%b7%94%e0%b6%bb-%e0%b6%b1%e0%b7%90%e0%b6%ad%e0%b7%92%e0%b7%80-%e0%b6%b8%e0%b7%83%e0%b7%8a%e0%b6%9a%e0%b7%99%e0%b7%85%e0%b7%92%e0%b6%ba%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/65/"
}