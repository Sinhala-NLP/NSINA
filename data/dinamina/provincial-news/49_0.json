{
       "Source": "dinamina",
       "Timestamp": "September 15, 2023 1:00 am",
       "Headline": "මැලේසියාවේ රැකියාවක් පෙන්වා පාසල් මිතුරාගේ ලක්ෂ තුනකට විදලා",
       "News Content": "මහනුවර ප්‍රදේශයේ ප්‍රසිද්ධ පාසලක ඉගෙනුම ලැබූ පුද්ගලයකු විසින් ඔහුත් සමඟ එම පාසලේම එකට ඉගෙනුම ලැබූ අයෙකුගෙන් මැලේසියාවේ රැකියාවක් ලබාදෙනවා කියා රුපියල් ලක්ෂ තුනක මුදලක් වංචා කර ඇති පුවතක් කටුගස්තොට පොලිසියෙන් වාර්තා වේ. මෙම මුදල් වංචාවට අසුවුන බව පැවසෙන රණවන ප්‍රදේශයේ පදිංචි පුද්ගලයකු විසින් කළ පැමිණිල්ලකට අනුව විමර්ශන සිදු කර මෙම මුදල වංචා කළ බව පැවසෙන පුද්ගලයා ඉකුත් 12 වැනිදා අත්අඩංගුවට ගත් බව කටුගස්තොට පොලිසිය පවසයි.\n\nත්‍රිරෝද රියදුරෙකු වශයෙන් රැකියාව කරන කටුගස්තොට රණවන ප්‍රදේශයේ පදිංචි පැමිණිලිකරුට මහනුවර වැලිගල්ල ප්‍රදේශයේ පදිංචි මෙම සැකකරුව හමුවී ඇති අතර පසුව වැලිගල්ලේ පදිංචි සැකකරු විසින් පවසා ඇත්තේ තමන්ට මැලේසියාවේ රැකියාවක් ලබාදීමට හැකියාව පවතින බවත්, ඒ සඳහා රුපියල් ලක්ෂ තුනක පමණ මුදලක් අවශ්‍ය වෙන බවත්ය. පසුව එයට කැමැත්ත පළ කර ඇති පැමිණිලිකරු පසුගිය වසරේ 10 වැනි මාසේ 06 වැනිදා වැලිගල්ලේ පදිංචි පුද්ගලයා දුන් ගිණුම් අංකයට රුපියල් ලක්ෂ තුනක මුදලක් දමා තිබේ. එසේ මුදල් බැංකු ගත කිරීමෙන් පසු සැකකාර පුද්ගලයා තමන්ව මඟ හරිමින් සිටි බවත් ඔහු විසින් තමන්ව රවටා ඇති බවත් පවසමින් රණවන ප්‍රදේශයේ පදිංචි පුද්ගලයා විසින් මෙලෙස පැමිණිලි කර තිබේ. අත්අඩංගුවට ගත් සැකකරු මහනුවර මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබිණ.\n\nසැකකාර පුද්ගලයා විසින් තවත් මෙවැනි වංචා සහගත ක්‍රියාවන් සිදු කර ඇත්දැයි සොයා බැලීමට කටුගස්තොට පොලිසියේ විවිධ පැමිණිලි අංශයේ ස්ථානාධිපති ප්‍ර.පො.ප.කුලසේන මහතා ඇතුළු පිරිසක් විසින් විමර්ශන සිදු කරනු ලබයි.",
       "URL": "https://www.dinamina.lk/2023/09/15/provincial-news/22306/%e0%b6%b8%e0%b7%90%e0%b6%bd%e0%b7%9a%e0%b7%83%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%bb%e0%b7%90%e0%b6%9a%e0%b7%92%e0%b6%ba%e0%b7%8f%e0%b7%80%e0%b6%9a%e0%b7%8a-%e0%b6%b4%e0%b7%99%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/49/"
}