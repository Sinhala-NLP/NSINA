{
       "Source": "dinamina",
       "Timestamp": "August 17, 2023 1:12 am",
       "Headline": "කුරුණෑගල හෙක්ටයාර් 4816ක කුඹුරු පුරන් වෙයි",
       "News Content": "දැඩි නියඟය නිසා කුරුණෑගල දිස්ත්‍රික්කයේ යල කන්නයේ වගා හානිය දැනට හෙක්ටයාර් 4816.52 ක් බව ප්‍රධාන කෘෂි විශේෂඥ බතලගොඩ වී පර්යේෂණ හා සංවර්ධන නිලධාරි රෝහණ තිලකසිරි මහතා පවසයි.\n\nකල් යල් බලා වැඩ කටයුතු ආරම්භ කළ ගොවීන් මේ වන විට සාර්ථකව අස්වනු නෙළා ගනිමින් සිටින අතර, මැයි සහ ජූනි මාසවල ප්‍රමාද වී වගා කටයුතු සිදු කළ අයට මෙම නියඟයට මුහුණ දීමට සිදුවී ඇත. යල කන්නයේ වගා කටයුතු ආරම්භ කළ යුත්තේ අපේ‍්‍රල් මාසයේ මෙන්ම මහ කන්නයේ කුඹුරු වගා කටයුතු ආරම්භ කළ යුත්තේ ඔක්තෝම්බර් මාසයේ දීය. පැරණි ගොවීන් නියමිත කාලයට වගා කටයුතු ආරම්භ කර පරිසරයට සහ කාලගුණයට අවනතව වැඩ කටයුතු කළහ. කුරුණෑගල දිස්ත්‍රික්කයට දැදුරු ඔය, බතලගොඩ, රි දී බැදි ඇල්ල සහ උස්ගල සියඹලන්ගමුව යන මහා වාරි ව්‍යාපාර 4ක් අයත් වේ.\n\nඑමෙන්ම සුළු වාරි ව්‍යාපෘති 2800ක් පමණ ඇති අතර අහස් දියෙන් පමණක් වගා කරන කුඹුරු විශාල ප්‍රමාණයක් ඇත. එයින් මේ වන විට මහා වාරි යටතේ හෙක්ටයාර් 31.5 ක් සළු වාරි යටතේ 1555.1 ක් ද අහස් දියෙන් හෙක්ටයාර් 3229.92ක් වශයෙන් යල කන්නයේ නියඟයෙන් හානි සිදුවි ඇති බව ඒ මහතා ප්‍රකාශ කළේය.\n\nමෙසේ වගා හානි වැඩි වශයෙන් වාර්තා වී ඇත්තේ කුරුණෑගල කලාපයේ කුලියාපිටිය, දඹදෙණිය, වාරියපොළ, මහව, ඉබ්බාගමුව, ගල්ගමුව සහ කුරුණෑගල යන ප්‍රදේශ බව රෝහණ තිලකසිරි මහතා වැඩිදුරටත් පෙන්වා දෙයි.\nමාවතගම විශේෂ\nආනන්ද විජේතිලක",
       "URL": "https://www.dinamina.lk/2023/08/17/provincial-news/14727/%e0%b6%9a%e0%b7%94%e0%b6%bb%e0%b7%94%e0%b6%ab%e0%b7%91%e0%b6%9c%e0%b6%bd-%e0%b7%84%e0%b7%99%e0%b6%9a%e0%b7%8a%e0%b6%a7%e0%b6%ba%e0%b7%8f%e0%b6%bb%e0%b7%8a-4816%e0%b6%9a-%e0%b6%9a%e0%b7%94%e0%b6%b9/",
       "Category": "provincial-news",
       "Parent URL": "https://www.dinamina.lk/category/provincial-news//page/90/"
}