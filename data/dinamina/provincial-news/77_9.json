{
       "Source": "dinamina",
       "Timestamp": "August 24, 2023 12:57 am",
       "Headline": "පොලිස් වෙස් ගෙන කසිප්පු ජාවාරම්කරුවන්ගෙන් කප්පම් ගත් හමුදාවේ තිදෙනා රිමාන්ඩ්",
       "News Content": "පොලිස් වෙස් ගෙන කසිප්පු ජාවාරම්කරුවන්ගෙන් මුදල් ලබාගත් හමුදා සාමාජිකයින් තිදෙනෙකුව එළඹෙන 28 වැනිදා දක්වා රිමාන්ඩ් භාරයට පත් කළ මිනුවන්ගොඩ මහේස්ත්‍රාත් ටී. තේනබදු මහත්මිය එදිනට (28) සැකකරුවන් තිදෙනාව පොල්හේන යුද හමුදා කඳවුරට භාරදෙන ලෙසට මීගමුව බන්ධනාගාර අධිකාරි වෙත 22 වැනිදා නියම කළේය.\n\nසැකකරුවන් තිදෙනාව යුද හමුදා කඳවුරට භාරදීම සම්බන්ධයෙන් වාර්තාවක් සැප්තැම්බර් මස 4 වැනිදාට අධිකරණය හමුවට ඉදිරිපත් කරන ලෙසට මීගමුව බන්ධනාගාර අධිකාරි වෙත සහ පොල්හේන යුද හමුදා කඳවුරේ අණදෙන නිලධාරී වෙත වැඩිදුරටත් නියම කළේය.\n\nගම්පහ යක්කල රණවිරු ඇපරල්හි සේවය කරන ලද මාවනැල්ල අලුත්නුවර, මාවනැල්ල කප්පාගොඩ සහ වනාතවිල්ලුව කෑරගල යන ප්‍රදේශයන්හි ස්ථිර පදිංචිකරුවන් වන සුනිල් කරුණාතිලක, සුමිත් කුමාර ජයලාල් ජයසිංහ සහ දීප්ති සමන් අත්තනගොඩ යන හමුදා සාමාජිකයින් තිදෙනාව මෙසේ රිමාන්ඩ් භාරයට පත්කර යුද හමුදාවට භාර දීමට නියම කෙරුණි.\n\nමිනුවන්ගොඩ වැඩ බලන මහේස්ත්‍රාත් සංජීව හෙට්ටිආරච්චි මහතා ඉදිරියේදී අධිකරණ සංකීර්ණ ශාලාවකදී එදින (22 වැනිදා) සැකකරුවන් තිදෙනා සම්බන්ධයෙන් පැවති හඳුනාගැනීමේ පෙරටුවේදී සැකකරුවන් තිදෙනාගෙන් දෙදෙනකුව පැමිණිල්ලේ සාක්ෂිකරුවන් හඳුනාගෙන තිබූ බවට අධිකරණයේදී සඳහන් විය.\n\nයුද හමුදා සක්‍රිය සේවයේ සිටින සැකකරුවන් තිදෙනා සිවිල් ඇඳුමින් සැරසී ත්‍රීවිල් රථයකින් බඩල්ගම පොලිස් වසමේ කසිප්පු විකුණන නිවෙස්වලට ගොස් ගම්පහ කොට්ඨාස දූෂණ මර්දන අංශයේ පොලිස් නිලධාරීන් බව පවසා වැටලීම් කොට අධිකරණය හමුවේ නඩු පවරා නොසිටීමේ පොරොන්දු මත කසිප්පු විකුණන පුද්ගලයින්ගෙන් මුදල් ලබාගෙන ඇති බවට පැමිණිලි හතරක් බඩල්ගම පොලිසිය වෙත ලැබී ඇති බවට පැමිණිලි මෙහෙයවමින් බඩල්ගම පොලිසියේ සැරයන්වරුන් වන ශාන්ත (72422) සහ යාපා බණ්ඩාර (72435) යන නිලධාරීහු අධිකරණය හමුවේ පැවසූහ. මෙම නඩුව නැවත කැඳවීම සැප්තැම්බර් මස 04 වැනිදාට නියම කෙරුණි.\n\nගම්පහ සමූහ – ටෝනි කරුණානායක",
       "URL": "https://www.dinamina.lk/2023/08/24/provincial-news/16733/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b7%80%e0%b7%99%e0%b7%83%e0%b7%8a-%e0%b6%9c%e0%b7%99%e0%b6%b1-%e0%b6%9a%e0%b7%83%e0%b7%92%e0%b6%b4%e0%b7%8a%e0%b6%b4%e0%b7%94-%e0%b6%a2/",
       "Category": "provincial-news",
       "Parent URL": "https://www.dinamina.lk/category/provincial-news//page/77/"
}