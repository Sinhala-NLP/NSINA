{
       "Source": "dinamina",
       "Timestamp": "July 19, 2023 1:00 am",
       "Headline": "පාන් රාත්තලක් ඇතුළේ පෙති 88ක්",
       "News Content": "මත්පෙති ජාවාරමේ යෙදුණ පුද්ගලයෙකු මත් පෙති 1793ක් සමඟ පෙරේදා (17) දින බදුල්ලේ දී අත්අඩංගුවට ගැනීමට හැකිවූ බව විශේෂ කාර්ය බළකායේ පස්සර පැල්ගහතැන්න කඳවුරේ නිලධාරියෙක් පැවසීය.\n\nබදුල්ල මහියංගණය මාර්ගයේ ඖෂධ අලෙවි සලක පාසල් ළමුන් ඉලක්ක කර ගනිමින් මත්පෙති බෙදාහරින බවට එම කඳවුරේ නිලධාරීන් හට ලද තොරතුරක් මත උපාය දුතයෙකු යොදවා ගනිමින් මෙම ඖෂධ ශාලාව හදිසි පරීක්ෂාවට ලක්කර ඇත.\n\nඑම පරීක්ෂාවේදී ඖෂධ අලෙවි සලෙහි ලේඛනවල සඳහන් නොවන මත්පෙති 1705ක් සහ පාන් රාත්තලක් තුළ සඟවා තිබූ මත් පෙති 88ක් විශේෂ කාර්ය බළකා නිලධාරීන් විසින් සොයාගෙන ඇත.\n\nඅත්අඩංගුවට ගත් මෙම මත්පෙති තොගය බදුල්ල ප්‍රාදේශීය සෞඛ්‍ය සේවා අධ්‍යක්ෂ කාර්යාලයේ ආහාර හා ඖෂධ පරීක්ෂකවරුන්ට භාරදීමට කටයුතු කර ඇති අතර, මෙම ඖෂධ ශාලා හිමිකරුට එරෙහිව නීතිමය කටයුතු සිදුකර නඩු පැවරීමට කටයුතු කරන බව බදුල්ල ප්‍රාදේශීය සෞඛ්‍ය සේවා අධ්‍යක්ෂ කාර්යාලයේ ආහාර හා ඖෂධ පරීක්ෂක නිලධාරීන් පැවසීය.",
       "URL": "https://www.dinamina.lk/2023/07/19/provincial-news/7399/%e0%b6%b4%e0%b7%8f%e0%b6%b1%e0%b7%8a-%e0%b6%bb%e0%b7%8f%e0%b6%ad%e0%b7%8a%e0%b6%ad%e0%b6%bd%e0%b6%9a%e0%b7%8a-%e0%b6%87%e0%b6%ad%e0%b7%94%e0%b7%85%e0%b7%9a-%e0%b6%b4%e0%b7%99%e0%b6%ad%e0%b7%92-88/",
       "Category": "provincial-news",
       "Parent URL": "https://www.dinamina.lk/category/provincial-news//page/128/"
}