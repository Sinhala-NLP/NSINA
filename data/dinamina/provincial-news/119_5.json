{
       "Source": "dinamina",
       "Timestamp": "July 27, 2023 1:00 am",
       "Headline": "වවුනියාව උපන්දින සාදයේ මැර ප්‍රහාරයෙන් මියගිය තරුණියගේ පෙම්වතාත් මරුට",
       "News Content": "වවුනියාවේ තෝනිකල් ප්‍රදේශයේදී උපන්දින සාදයකට පිරිසක් විසින් එල්ල කරන ලද ප්‍රහාරයෙන් තුවාල ලබා සිටි තවත් අයකු ඊයේ (26) අලුයම වවුනියාව මහ රෝහලේදී මියගොස් තිබේ.\n\nමෙසේ මියගොස් ඇත්තේ එස්. සුගන්තන් නමැති විසිපස් හැවිරිදි අයකු වන අතර ඔහු මෙම සිද්ධියේදී මියගිය 21 හැවිරිදි තරුණියගේ පෙම්වතාය. මේ වන විට තවත් නව දෙනකු වවුනියාව මහ රෝහලේ ප්‍රතිකාර ලබන අතර, ඔවුන්ගෙන් දෙදෙනකු තවමත් සිටින්නේ බරපතළ තත්ත්වයකය.\n\nප්‍රහාරය එල්ල කළ පිරිස මෙතෙක් අත්අඩංගුවට ගෙන නොමැති අතර, පොලිසිය පවසන්නේ මෙම සිද්ධිය හුදෙක් පෞද්ගලික සිද්ධියක් මත ඇති වූ ගැටුමක් බවයි. ප්‍රහාරය සඳහා අට දෙනකු පමණ එම නිවෙසට පැමිණි බවට සී.සී.ටී.වී. කැමරාවල සටහන්ව ඇතත් ඔවුන්ගෙන් එක් අයකු හෝ මේ දක්වා හඳුනාගැනීමට නොහැකි වී ඇත්තේ ඔවුන් සියලු දෙනා දැඩි ලෙස මුහුණු ආවරණය කරගෙන මෙම ප්‍රහාරය සඳහා පැමිණ සිටීම නිසාය.\nකෙසේ වෙතත් වවුනියාව පොලිසිය සිද්ධිය සම්බන්ධයෙන් පරීක්ෂණ පවත්වයි.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/07/27/provincial-news/9547/%e0%b7%80%e0%b7%80%e0%b7%94%e0%b6%b1%e0%b7%92%e0%b6%ba%e0%b7%8f%e0%b7%80-%e0%b6%8b%e0%b6%b4%e0%b6%b1%e0%b7%8a%e0%b6%af%e0%b7%92%e0%b6%b1-%e0%b7%83%e0%b7%8f%e0%b6%af%e0%b6%ba%e0%b7%9a-%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/119/"
}