{
       "Source": "dinamina",
       "Timestamp": "July 27, 2023 1:00 am",
       "Headline": "නුවරඑළිය බඹරකැලේ වතු නිවාස පේළියක ගින්නකින් නිවාස 20ක් විනාශයි",
       "News Content": "\n\nතලවකැලේ ලිඳුල පොලිස් වසමට අයත් බඹරකැලේ වතුයායේ රහන්වත්ත කොටසේ වතු නිවාස පේළියක පෙරේදා (25) දින රාත්‍රියේ හටගත් ගින්නකින් වතු නිවාස 20ක් සම්පූර්ණයෙන්ම ගිනිගෙන විනාශ වි ඇති බව නුවරඑළිය දිස්ත්‍රික් ආපදා කළමණාකරණ ඒකකය පවසයි.\n\nපෙරේදා (25) දින රාත්‍රි 9.00ට පමණ වතු නිවාස පේළියේ එක් නිවසකින් හටගෙන ඇති ගින්න ශීඝ්‍රයෙන් සෙසු නිවාසවලට පැතිර ගොස් ඇති අතර, පැතිර ගිය ගින්න ලිඳුල පොලිසියේ නිලධාරින් සහ වතු කම්කරුවන් එක්ව දැඩි පරිශ්‍රමයක් දරා පාලනය කිරිමට සමත් වි ඇත.\n\nනිවාස 24කින් සමන්විත එම වතු නිවාස පේළියේ ගින්නෙන් විනාශ වූ නිවාස 20ක පදිංචි පවුල් 20කට අයත් සාමාජිකයන් 70 දෙනෙකු පමණ තාවකාලිකව එම වතුයායේ ළමා සුරැකුම් මධ්‍යස්ථානයේත්, පුස්තකාලයෙත්, ආගමික ස්ථානයකත් නතර කිරීමට වතු පාලන අධිකාරිය පියවර ගෙන ඇත. අවතැන් වූවන්ට අවශ්‍ය යටිතල පහසුකම් සහ පිසූ ආහාර ලබාදීමට වතු පාලන අධිකාරිය සහ නුවරඑළිය දිස්ත්‍රික් ආපදා කළමනාකරණ ඒකකය පියවර ගෙන ඇත.\n\nගින්නෙන් කිසිවෙකුට තුවාල සිදු වී නොමැති අතර, ගින්නෙන් වතු කම්කරුවන්ට අයත් පෞද්ගලික බඩු බාහිරාදිය සහ එම නිවාසවල පදිංචිව සිටි පාසල් ළමුන්ගේ පාසල් පොත්පත් විනාශ වී ඇත.\n\nගින්නෙන් සිදු වූ අලාභය මෙතෙක් තක්සේරු කර නොමැති අතර, ගින්නට හේතුව විදුලි කාන්දු විමක් බවට ගින්න සම්බන්ධයෙන් විමර්ශන සිදු කරන ලිඳුල පොලිසිය සැක කරයි.\n\nහැටන් – රංජිත් රාජපක්ෂ",
       "URL": "https://www.dinamina.lk/2023/07/27/provincial-news/9561/%e0%b6%b1%e0%b7%94%e0%b7%80%e0%b6%bb%e0%b6%91%e0%b7%85%e0%b7%92%e0%b6%ba-%e0%b6%b6%e0%b6%b9%e0%b6%bb%e0%b6%9a%e0%b7%90%e0%b6%bd%e0%b7%9a-%e0%b7%80%e0%b6%ad%e0%b7%94-%e0%b6%b1%e0%b7%92%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/119/"
}