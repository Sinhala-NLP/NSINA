{
       "Source": "dinamina",
       "Timestamp": "August 16, 2023 1:00 am",
       "Headline": "කොත්තුව පත්තු වී කඩේ කුඩු කරලා",
       "News Content": "කොත්තු රොටිය හදන්න පරක්කු වුණා යැයි පවසමින් හෝටලයක අයකැමිට පහරදී අල්මාරියක වීදුරුවක් ද කඩා දැමූ බව පැවසෙන පුද්ගලයෙක් කටුගස්තොට පොලිසිය විසින් අත්අඩංගුවට ගෙන තිබේ. පසුගිය 13 වැනිදා රාත්‍රී කාලයේ කටුගස්තොට නගරයේ පිහිටි හෝටලයක් වෙත පැමිණි පුද්ගලයෙක් තමන්ට කොත්තු රොටියක් අවශ්‍ය බව එහි අයකැමිවරයාට පවසා තිබේ. පසුව තමන් ඇණවුම් කළ කොත්තු රොටිය සෑදීම ප්‍රමාද වූවා යැයි බව පවසමින් කොත්තු රොටිය ඉල්ලු පුද්ගලයා හෝටලේ අයකැමිවරයා සමඟ බහින්බස්වීමක් ඇති කරගෙන ඇති අතර, ඉන්පසු එම පුද්ගලයා අයකැමිවරයාට පහරදී හෝටලේ තිබුණු අල්මාරියක වීදුරුවකට ද අලාභ හානි සිදු කර ඇත. පහර කෑමට ලක්වු අකුරණ ගුරුගොඩ ප්‍රදේශයේ පදිංචිකරුවකු බව පැවසෙන ඉසදීන් මොහොමඩ් නමැත්තා ඒ පිළිබඳව කටුගස්තොට පොලිසිය දැනුම්වත් කිරීමෙන් පසු ජංගම මුර සංචාරයේ යමින් සිටි පොලිස් නිලධාරීන් පිරිසක් විසින් අයකැමිවරයාට පහරදුන් පුද්ගලයා අත්අඩංගුවට ගෙන තිබේ. පහරකෑමට ලක්වු බව පැවසෙන අයකැමිවරයා ප්‍රතිකාර ලබා ගැනීම පිණිස කටුගස්තොට දිසා රෝහල වෙත ඇතුළත්ව සිටින බව ද පොලිසිය පවසයි.\n\n38 හැවිරිදි වියේ පසුවන කටුගස්තොට යටිවාවල ප්‍රදේශයේ පදිංචිකරුවකු බව පැවසෙන සැකකරු පෙරේදා (14) මහනුවර මහේස්ත්‍රාත් අධිකරණය වෙත ඉදිරිපත් කිරීමෙන් පසු තරයේ අවවාද කර ඇප මත මුදාහැර තිබේ.",
       "URL": "https://www.dinamina.lk/2023/08/16/provincial-news/14363/%e0%b6%9a%e0%b7%9c%e0%b6%ad%e0%b7%8a%e0%b6%ad%e0%b7%94%e0%b7%80-%e0%b6%b4%e0%b6%ad%e0%b7%8a%e0%b6%ad%e0%b7%94-%e0%b7%80%e0%b7%93-%e0%b6%9a%e0%b6%a9%e0%b7%9a-%e0%b6%9a%e0%b7%94%e0%b6%a9%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/92/"
}