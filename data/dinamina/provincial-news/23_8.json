{
       "Source": "dinamina",
       "Timestamp": "October 2, 2023 12:59 am",
       "Headline": "උගත් පාසලට ආදි සිසුන්ගෙන් කෝටි දෙකක් වටිනා ඉඩමක්",
       "News Content": "වැලිගම අර්ෆා ජාතික පාසලේ අධ්‍යාපනය ලැබූ ආදි ශිෂ්‍යයන් අතීතය සිහි කොට නැවතත් අකුරු කරන්නට විද්‍යාලයට එක්වෙති. ඔවුන්ගේ ශක්තියෙන් කෝටි දෙකක් වටිනා ඉඩමක් ඇතුළු තවත් බොහෝ දේ විද්‍යාලයේ අභිවෘද්ධිය වෙනුවෙන් ලබා දීමට කටයුතු කරන බව ආදි ශිෂ්‍ය සංගමයේ ලේකම් මොහොමඩ් නුස්රි මහතා පැවසීය.\n\n1888 වර්ෂයේදී පමණ ආරම්භ කළ වැලිගම අර්ෆා ජාතික පාසල වසර 135ක පමණ දීර්ඝ ඉතිහාසයක් ඇති ප්‍රදේශයේ කීර්තිමත් විද්‍යාලයකි. මෙහි අධ්‍යාපනය ලැබූ පිරිස ලක්ෂ සංඛ්‍යාත පිරිසක් වෙති. ඔවුන් අතර වෛද්‍යවරුන්, නීතිඥවරුන්, අධ්‍යාපන ක්ෂේත්‍රයේ ඉහළ නිලධාරීන්, ඉංජිනේරුවන් ඇතුළු රජයේ සහ පෞද්ගලික අංශයේ මෙන්ම ව්‍යාපාරික ක්ෂේත්‍රයේ නියුතු දිවයිනේ නොයෙක් ප්‍රදේශවල පදිංචි අය වෙති.\n\nවිද්‍යාලයේ අධ්‍යාපනය ලැබූ ආදි ශිෂ්‍ය, ශිෂ්‍යාවන් අතරින් 1967 සිට 2020 දක්වා අධ්‍යාපනය ලැබූ ශිෂ්‍යයන් පමණක් 1500කට වැඩි පිරිසක් ඉකුත් 30 වැනි දින උදෑසන 6:30ට පමණ පොත් බෑග් හා වතුර බෝතල් රැගෙන වැලිගම අර්ෆා ප්‍රාථමික විද්‍යාලයට එක් වූහ. අනතුරුව එතැන් සිට විචිත්‍රවත් වූ පාගමනින් අර්ෆා ජාතික පාසලට පැමිණියහ. පසුව සුපුරුදු පරිදි විද්‍යාලයේ වර්තමාන විදුහල්පති වන එම්.ටී.එම්. මුත්හර් මහතාගේ ප්‍රධානත්වයෙන් උදෑසන හමුව පවත්වා ජාතික ගීය ගායනා කොට, සුපුරුදු පරිදි උදෑසන ව්‍යායාම පවත්වා පසුව විද්‍යාලයේ පන්ති කාමරයට ගොස් අධ්‍යාපන කටයුතුවල නිරත වූහ.\n\nඉන් පසුව පාසලේ අභිවෘද්ධිය වෙනුවෙන් ආදි ශිෂ්‍ය අල්ෂර් පවුලේ වියදමින් ඉදිකරන ලද ලක්ෂ හැටපහක් වටිනා පුස්තකාලය විවෘත කිරීමද මෙහිදී සිදු කෙරිණි. තවද විද්‍යාලයේ එදා මෙදා තුර කාලයේදී සේවය කළ ගුරුභවතුන් සහ විදුහල්පතිවරුන් ඇගයීමද සිදු කළහ. විද්‍යාලයට ඉඩපහසුකම් ප්‍රමාණවත් නොවීම ප්‍රධාන ගැටලුවක්ව තිබේ. එයට විසඳුමක් ලෙස විද්‍යාලයට යාබද පිහිටි පර්චස් 36ක් සහිත කෝටි දෙකක් වටිනා ඉඩම ආදි ශිෂ්‍යයන්ගේ එකමුතුවෙන් මිලට ගෙන විද්‍යාලයට පරිත්‍යාග කිරීමට අවශ්‍ය මූලික කටයුතු මෙහිදී සිදු කෙරිණි.\n\nආහාරපානවලින් මෙන්ම විනෝදාංශවලින් විචිත්‍රවත් වූ වැඩසටහන දවස පුරා විද්‍යාලයේ ක්‍රීඩාංගණයේදී පැවැත්විණි. පාසල් මාතාව තව තවත් හැඩ වැඩ කරන්න කැපවන විද්‍යාලයේ ආදි ශිෂ්‍ය සංගමය රටටම ආදර්ශයක් බව පැමිණ සිටි විද්‍යාලයේ ගුරු භවතුන් පැවසූහ.\n\nවැලිගම – අබේවික්‍රම ගුණරත්න",
       "URL": "https://www.dinamina.lk/2023/10/02/provincial-news/26860/%e0%b6%8b%e0%b6%9c%e0%b6%ad%e0%b7%8a-%e0%b6%b4%e0%b7%8f%e0%b7%83%e0%b6%bd%e0%b6%a7-%e0%b6%86%e0%b6%af%e0%b7%92-%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a%e0%b6%9c%e0%b7%99%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/23/"
}