{
       "Source": "dinamina",
       "Timestamp": "August 2, 2023 1:00 am",
       "Headline": "ජෝසාගේ ගෝල චෞරයා ලක්ෂ 50ක කුඩුත් එක්ක දැලේ",
       "News Content": "පොලිස් වෙඩි ප්‍රහාරයකින් මියගිය ප්‍රධාන මත්කුඩු ජාවාරම් කරුවෙකු වූ වැලිපැන්නේ ජෝසා නැමැත්තාගේ ගෝලයකු බව කියන නුගගහඩන්දේ චෞරයා නැමැත්තා රුපියල් ලක්ෂ පනහකට අධික වටිනාකමකින් යුත් හෙරෝයින් මත්කුඩු සමග (31) අත්අඩංගුවට ගැනීමට කළුතර කොට්ඨාස විෂ මත්ද්‍රව්‍ය වැටලීම් ඒකකය සමත්ව ඇත .\n24 හැව්රිදි සැකකරු වැලිපැන්න නුගගහඩන්දේ පදිංචි පුද්ගලයකු බවද පොලිසිය පවසයි. ලද තොරතුරක් මත උප පොලිස් පරීක්ෂක නුවන් කෝරලගේ ඇතුළු පොලිස් කණ්ඩායම කළ වැටලීමකදී ප්ලාස්ටික් බටයක බහා තිබූ හෙරෝයින් මත්කුඩු ග්‍රෑම් 250 ක් සහ ජාවාරම සදහා යොදාගත් ජංගම දුරකථනයද භාරයට ගෙන සැකකරු අත්අඩංගුවට ගෙන තිබේ.\nවැලිපැන්න , අළුත්ගම ,බෙන්තර සහ බේරුවල ප්‍රදේශ කේන්ද්‍ර කරගනිමින් හෙරෝයින් මත්කුඩු ජාවාරම සිදුකර ඇති බව මූලික විමර්ශන වලදී තහවුරුව ඇති බව පොලිසිය කීය.\nජේෂ්ඨ පොලිස් අධිකාරී කපිල ප්‍රේමදාස , සහකාර පොලිස් අධිකාරී දුමින්ද රාජපක්ෂ සහ ප්‍රධාන පොලිස් පරීක්ෂක සනත් කුමාර යන මහත්වරුන්ගේ උපදෙස් පරිදි දූෂණ මර්ධන වැටලීම් ඒකක ස්ථානාධිපති උප පොලිස් පරීක්ෂක නුවන් කෝරලගේ මහතාගේ ප්‍රධානත්වයෙන් උප පොලිස් පරීක්ෂක ධර්මසේන , සැරයන් වරුන්වන ඉන්දික (60015), දේශප්‍රිය (67757), ධනුෂ්ක (72488), කොස්තාපල් වරුන්වන ප්‍රියන්ත (79431), අසංක (40382) සහ පොකොරි අමල්ක (89882) වැටලීමට එක්වූහ.\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/08/02/provincial-news/11011/%e0%b6%a2%e0%b7%9d%e0%b7%83%e0%b7%8f%e0%b6%9c%e0%b7%9a-%e0%b6%9c%e0%b7%9d%e0%b6%bd-%e0%b6%a0%e0%b7%9e%e0%b6%bb%e0%b6%ba%e0%b7%8f-%e0%b6%bd%e0%b6%9a%e0%b7%8a%e0%b7%82-50%e0%b6%9a-%e0%b6%9a%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/113/"
}