{
       "Source": "dinamina",
       "Timestamp": "August 18, 2023 1:00 am",
       "Headline": "රත්නපුර කණාදොළ කුණු කන්ද දවස පුරාම ඇවිළෙයි",
       "News Content": "– තවදුරටත් ගින්න තිබුණොත් ජනතාවගේ බොන වතුරටත් ගැටලු\n– විෂ දුමෙන් පළාතම වැසෙයි\n– ගින්න නිවන්න දැනටමත් වතුර ලීටර් ලක්ෂයක් වැය කර අවසන්\n\nරත්නපුර මහා නගර සභාවට අයත් කණාදොළ පිහිටි කුණු කන්ද දැනට දින හතක් තිස්සේ මුළු දවස පුරාවටම කන්දෙ තැනින් තැන සුළු සහ මධ්‍යම වශයෙන් ගිනි ගැනීමකට ලක් වී ඇත.\n\nමේ හේතුවෙන් අවට ප්‍රදේශය අධික විෂ දුමෙන් වැසී ගොස් ජනතාවට දැඩි අපහසුතාවකට මුහුණ දීමට සිදුව තිබේ.\n\nරත්නපුර නගර සභාවේ ගිනි නිවීමේ ඒකකයට අයත් ගිනි නිවීමේ රථ මඟින් ගින්න නිවා දැමීමට පැය 24 පුරාම ජලය පොම්ප කරමින් ඇති අතර, ගින්න සම්පූර්ණයෙන්ම නිවා දැමීමට ගිනි නිවීමේ ඒකකයට මෙතෙක් හැකි වී නොමැත. ඒ සඳහා ගිනි නිවීමේ ඒකකයේ නිලධාරීන් ද දැඩි වෙහෙසක් දරමින් සිටී.\n\nමෙලෙස පැතිර යන ගින්න නිවීම සඳහා ජලය ලීටර් ලක්ෂයකට ආසන්න ජල කන්දරාවක් මේ දක්වා වැය කර ඇති අතර, තව දින කිහිපයක් මෙම ගින්න පැවතියහොත් ගින්න නිවීම සඳහා මේ අන්දමට ජලය වැය කළහොත් නගර වැසියන්ට පානිය ජල ප්‍රශ්නයකට මුහුණ දීමට වුවද සිදු විය හැකි බව ජනතාව පවසති.",
       "URL": "https://www.dinamina.lk/2023/08/18/provincial-news/15135/%e0%b6%bb%e0%b6%ad%e0%b7%8a%e0%b6%b1%e0%b6%b4%e0%b7%94%e0%b6%bb-%e0%b6%9a%e0%b6%ab%e0%b7%8f%e0%b6%af%e0%b7%9c%e0%b7%85-%e0%b6%9a%e0%b7%94%e0%b6%ab%e0%b7%94-%e0%b6%9a%e0%b6%b1%e0%b7%8a%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/87/"
}