{
       "Source": "dinamina",
       "Timestamp": "September 11, 2023 1:44 am",
       "Headline": "රිමාන්ඩ් සැමියා බලන්න ආ  කතගේ රහස් තැනක බඩු ගොඩක්",
       "News Content": "හෙරොයින් මත්ද්‍රව්‍ය වරදකට සැකපිට කොටවිල අධිකරණ සිරමැදිරියේ රඳවා සිටි සැකකරුවකුට දීම සඳහා ජංගම දුරකථනයක් ද ඊට සවිකරන අධිබලැති බැටරියක් සහ ඩයලොග් සිම්පත් දෙකක් සහ පිටතට ගන්ධය නොදැනෙන ලෙස කාබන් කොළවල ඔතා සූක්ෂ්මව සකසා තිබු දුම්කොළ කැබැල්ලක් ද රහස් පෙදෙසේ සඟවාගෙන පැමිණි සැකකරුගේ බිරිය පොලිසිය විසින් අත්අඩංගුවට ගෙන තිබේ.\n\nඅත්අඩංගුවට ගත් එම සැකකාරිය කොටවිල අධිකරණයේ මහේස්ත්‍රාත් වෙත එම මොහොතේම ඉදිරිපත් කළ අතර සැකකාරියට බරපතළ වැඩ සහිතව මාස හයක සිරදඩුවමක් සහ රුපියල් එක්දහස් පන්සීයක දඩයක් ගෙවීමට ද නියෝග කර ඇත.\n\nකොටවිල පොලීසියේ දූෂණ මර්දන ඒකකයේ උප පොලිස් පරීක්ෂක එම්. ජයරත්න, කොටවිල පොලීසියේ අපරාධ අංශයේ වැඩබලන ස්ථානාධිපති අනුර හේවාපතිරණ, පොලිස් කොස්තාපල් (33586)ආර් රණසිංහ යන මහත්වරුන් විසින් විමර්ශන සිදු කරන ලදී.\n\nතෙලිජ්ජවිල සමූහ – වජිර පූජිත",
       "URL": "https://www.dinamina.lk/2023/09/11/provincial-news/21061/%e0%b6%bb%e0%b7%92%e0%b6%b8%e0%b7%8f%e0%b6%b1%e0%b7%8a%e0%b6%a9%e0%b7%8a-%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f-%e0%b6%b6%e0%b6%bd%e0%b6%b1%e0%b7%8a%e0%b6%b1-%e0%b6%86-%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/55/"
}