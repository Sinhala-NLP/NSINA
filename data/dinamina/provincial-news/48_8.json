{
       "Source": "dinamina",
       "Timestamp": "September 15, 2023 1:00 am",
       "Headline": "අසරණ පවුලකට නව නිවෙසක් ඉදි කර දෙති",
       "News Content": "ස්ථිර නිවහනක් නොමැති කුඩා දරුවන් දෙදෙනෙකුගේ පියකු වන බියගම ප්‍රාදේශීය ලේකම් කොට්ඨාසයට අයත් දරණාගම ප්‍රදේශයේ පදිංචි 40 හැවිරිදි කේ. කාලිංග ප්‍රභාත් අසෝක මහතාට කටාර් රාජ්‍යයේ පදිංචි ශ්‍රී ලාංකික වාසනා කුමාරි ධර්මරාජ මහත්මිය විසින් දරණාගම ප්‍රදේශයේ ඇයට අයිති බිම් කැබැල්ලක ඉදිකරන ලද නව නිවෙස ඉකුත් අඟහරුවාදා (12) පස්වරුවේ ප්‍රදානය කෙරිණි.\n\nඒ මහත්මියගේ උපන් දිනයට සමගාමීව මේ නව නිවෙස ප්‍රදානය කොට මරණයට කැපවූ එළුවන් හතර දෙනෙකු ද නිදහස් කරනු ලැබුවාය.\n\nමේ නව නිවෙසලාභී අසෝක වෘත්තියෙන් පෙදරේරුවෙකු වන අතර, බිරිඳ එස්. ආර්. භානු මහත්මිය (38) රැකියාවක් නොකරන්නීය. දියණිය (05) ළදරු පාසලට යන අතර, පුතු (09) දරණාගම පාථමික පාසලේ හතරවන ශ්‍රේණියේ ඉගෙනුම ලබයි.\n\nමෙහිදී දරණාගම ශ්‍රී සුචරිතාලංකාරාමාධිපති දේදුගල මහින්ද හිමියන් විසින් ආගමික වතාවත් සිදු කිරීමෙන් පසුව නව නිවෙස පරිත්‍යාග කළ මහත්මියගේ සොහොයුරිය වන නිශානි ප්‍රියංගා ධර්මරාජ මහත්මිය හා ඇයගේ සැමියා වන මධුශංක පරණාමාන්න මහතා විසින් නිවාසලාභී අසෝක මහතාට නව නි‍ෙවසේ යතුර භාර දුන් අයුරු හා එළුවන් හදා ගැනීම සඳහා එස්. කේ. රත්නසිරි ගොවි මහතාට භාර දුන් අයුරු ද මෙහි දැක්වෙයි.\n\nමේ අවස්ථාවට දරණාගම ග්‍රාම සේවා නිලධාරිනි ටී. ඒ. එල්. එස්. තුඩුගල මහත්මිය හා බියගම ප්‍රාදේශීය සභාවේ හිටපු මන්ත්‍රී යූ. වී. පත්මකුමාර මහතා ද සහභාගි වූහ.\n\n",
       "URL": "https://www.dinamina.lk/2023/09/15/provincial-news/22337/%e0%b6%85%e0%b7%83%e0%b6%bb%e0%b6%ab-%e0%b6%b4%e0%b7%80%e0%b7%94%e0%b6%bd%e0%b6%9a%e0%b6%a7-%e0%b6%b1%e0%b7%80-%e0%b6%b1%e0%b7%92%e0%b7%80%e0%b7%99%e0%b7%83%e0%b6%9a%e0%b7%8a-%e0%b6%89%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/48/"
}