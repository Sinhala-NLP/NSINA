{
       "Source": "dinamina",
       "Timestamp": "October 10, 2023 1:00 am",
       "Headline": "වරාදලට වල් ඌරන්ගේ කරදරේ",
       "News Content": "වරාදල ප්‍රදේශයේ නිදහසේ සැරිසරන ඌරු රංචුවක් නිසා ගොඩ මඩ ගොවිතැන් මෙන්ම ගහ කොළ ආදියද විනාශ වෙමින් පවතින නමුත් කිසිදු බලධාරියකුගේ පිළිසරණක් නැතැයි ප්‍රදේශවාසීහු පවසති.\n\nඌරන් දහයක පමණ රංචුවක් මෙසේ භව භෝග විනාශ කිරීමේ යෙදී සිටිති. මේ ඌරන් සම්බන්ධයෙන් වනජීවී නිලධාරීන් දැනුම්වත් කළ නමුත් මොවුන් වල් ඌරන් නොවන බව පවසා ඔවුනට ඊට මැදිහත් විය නොහැකි බව දන්වා ඇතැයිද වෙනත් රාජ්‍ය නිලධාරීන්ට පැමිණිලි පිට පැමිණිලි කළත් කරදරය නිමක් නැතැයිද ජනතාව සඳහන් කරති.\n\nමෙසේ නිදහසේ සැරිසරන ඌරන්, වල් ඌරන් නොවන බව වනජීවී නිලධාරීන් සඳහන් කර ඇති නිසා මොවුන් කිසිවකු විසින් ඇති දැඩි කර අත්හැර දමන සතුන් විය හැකි බවද ජනතාව සඳහන් කරති.\n\nවගා බිම් විනාශ කරනවා සේම කුඹුරු ආදියේ නියර ආදිය සකස් කර පසුදා උදේට බලනවිට සී සා දමා ඇති තරමට විනාශ කරන බවද පවසන ගොවීහු, මේ කරදරයට ඉක්මන් විසඳුමක් සලසා දෙන ලෙස වගකිව යුත්තන්ගෙන් ඉල්ලා සිටිති.\n\nකොටදෙනියාව සමූහ එම්. පුෂ්පකුමාර",
       "URL": "https://www.dinamina.lk/2023/10/10/provincial-news/29301/%e0%b7%80%e0%b6%bb%e0%b7%8f%e0%b6%af%e0%b6%bd%e0%b6%a7-%e0%b7%80%e0%b6%bd%e0%b7%8a-%e0%b6%8c%e0%b6%bb%e0%b6%b1%e0%b7%8a%e0%b6%9c%e0%b7%9a-%e0%b6%9a%e0%b6%bb%e0%b6%af%e0%b6%bb%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/8/"
}