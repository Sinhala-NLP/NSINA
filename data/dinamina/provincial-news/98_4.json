{
       "Source": "dinamina",
       "Timestamp": "August 12, 2023 1:00 am",
       "Headline": "පොලිසියට නොකියා වළ දැමූ දේහය මහේස්ත්‍රාත් අණින් යළි ගොඩගනී",
       "News Content": "රිය අනතුරකින් බරපතළ තුවාල ලබා නිවෙසේ ප්‍රතිකාර ලබමින් සිටියදී මියගිය පුද්ගලයකුගේ මිහිදන් කරන ලද මෘත දේහයක් පෙරේදා (10) දින බණ්ඩාරවෙල මහේස්ත්‍රාත් කේ. ජීවරානි මහත්මිය ඉදිරියේ ගොඩගනු ලැබීය.\n\nමෙලෙස සිරුර ගොඩගනු ලැබුවේ ගෝඩුන්න ඇල්ල ප්‍රදේශයේ පදිංචි 39 වියේ පසුවන ආර්.ඩී. නිලුක සම්පත් සිරිවිමල නමැති අයකුගේය. මරණකරු 2018 ඔක්තෝබර් මස 30 වැනි දින ඇල්ල, පස්සර මාර්ගයේ 7 කණුව ප්‍රදේශයේදී සිදු වූ රිය අනතුරකින් හිසට බරපතළ තුවාල සිදු වීමෙන් පසු නිවෙසේ ප්‍රතිකාර ලබමින් සිට ඇති අතර, ඔහු පසුගිය මස 08 වැනි දින නිවෙසේදීම මියගොස් ඇති බව පොලිසිය පවසයි. පසුව මේ පිළිබඳව පොලිසිය වෙත කරුණු නොදන්වා මියගිය පුද්ගලයාගේ මළ සිරුර ඔහුගේ ඥාතින් විසින් ජුලි 09 දින ගෝඩුන්න පොදු සුසාන භූමියේදී මිහිදන් කර තිබේ.\n\nමේ පිළිබඳව බණ්ඩාරවෙල මහේස්ත්‍රාත් අධිකරණය වෙත කරුණු වාර්තා කිරීමෙන් අනතුරුව අදාළ මෘත දේහය පෙරේදා (10) පස්වරුවේ බණ්ඩාරවෙල ⁣මහේස්ත්‍රාත් කේ. ජීවාරානි මහත්මිය, බදුල්ල ශික්ෂණ රෝහලේ විශේෂඥ අධිකරණ වෛද්‍ය සමීර ගුණසේකර මහතා සහ මියගිය පුද්ගලයාගේ ඥාතීන් ඇතුළු පිරිසක් ඉදිරියේ ගොඩගැනීමට පියවර ගෙන තිබේ. අදාළ මෘතදේහය පිළිබඳව පශ්චාත් මරණ පරීක්ෂණ කටයුතු සඳහා බදුල්ල ශික්ෂණ රෝහලේ මෘත ශරීරාගාරයේ තැන්පත් කර ඇති අතර, බණ්ඩාරවෙල ජ්‍යෙෂ්ඨ පොලිස් අධිකාරි ප්‍රදීප් කලුපහන මහතාගේ උපදෙස් මත ඇල්ල පොලිසිය වැඩිදුර විමර්ශන සිදු කරයි\n\nබදුල්ල – නිශාන්ත අබේගුණවර්ධන",
       "URL": "https://www.dinamina.lk/2023/08/12/provincial-news/13472/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b6%a7-%e0%b6%b1%e0%b7%9c%e0%b6%9a%e0%b7%92%e0%b6%ba%e0%b7%8f-%e0%b7%80%e0%b7%85-%e0%b6%af%e0%b7%90%e0%b6%b8%e0%b7%96-%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/98/"
}