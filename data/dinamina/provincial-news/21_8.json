{
       "Source": "dinamina",
       "Timestamp": "October 3, 2023 1:00 am",
       "Headline": "තච්චන්කුලමේ ළිඳකින් හමු වූ අත් බෝම්බ 14ක් පුපුරවයි",
       "News Content": "වවුනියාවේ තච්චන්කුලම ප්‍රදේශයේ ළිඳක තිබී හමු වූ එකම වර්ගයේ අත් බෝම්බ 14ක් පොලිස් විශේෂ කාර්ය බළකායේ නිලධාරීන් පසුගියදා (30) පුපුරවා විනාශ කොට තිබේ.\n\nපෞද්ගලික ඉඩමක ළිඳක් සුද්ධ කරමින් සිටි අවස්ථාවේදී මෙම අත් බෝම්බ ඉඩම් හිමියා විසින් දැක ඇති අතර, ඔහු ඒ සම්බන්ධයෙන් වවුනියාව පොලිසිය දැනුම්වත් කොට තිබිණ. පොලිස් නිලධාරීන් පැමිණ එම ස්ථානයට ආරක්ෂාව යොදවා පසුව අධිකරණයෙන් ලබා ගත් නියෝගයක් මත පොලිස් විශේෂ කාර්ය බළකායේ නිලධාරීන් ලවා අත්බෝම්බ පුපුරවා විනාශ කොට ඇත.\n\nවවුනියාව පොලිසිය ප්‍රකාශ කළේ මෙම අත්බෝම්බ දාහතර විදෙස් රටක නිෂ්පාදනය කරන ලද ජේ.ආර්. වර්ගයට අයත් අත්බෝම්බ වන අතර, ඒවා වැඩි වශයෙන් භාවිත කරන ලද්දේ කොටි සාමාජිකයන් විසින් බවයි.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/10/03/provincial-news/27141/%e0%b6%ad%e0%b6%a0%e0%b7%8a%e0%b6%a0%e0%b6%b1%e0%b7%8a%e0%b6%9a%e0%b7%94%e0%b6%bd%e0%b6%b8%e0%b7%9a-%e0%b7%85%e0%b7%92%e0%b6%b3%e0%b6%9a%e0%b7%92%e0%b6%b1%e0%b7%8a-%e0%b7%84%e0%b6%b8%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/21/"
}