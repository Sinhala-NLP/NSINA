{
       "Source": "dinamina",
       "Timestamp": "September 16, 2023 1:05 am",
       "Headline": "මදු­ර­න්කු­ලිය පාල­සෝලේ ගින්න­කින් අක්කර 20ක් සම්පූ­ර්ණ­යෙන් විනා­ශයි",
       "News Content": "මදුරන්කුලිය පොලිස් බල ප්‍රදේශයට අයත් පාලසෝල ප්‍රදේශයේ අද දහවල් හටගත් ගින්නකින් අක්කර 20ක් පමණ සම්පූර්ණයෙන් විනාශ වී ඇති බව පුත්තලම දිස්ත්‍රික් ආපදා කළමනාකරණ ඒකකය පවසයි.\n\nමෙලෙස ගිනි ගැනීම සිදුව ඇත්තේ පුද්ගලික පොල්වත්තකින් බවත්, එම ගින්න ක්ෂණිකව පැතිරීයාම නිසා යාබදව තිබූ කොහුමෝල් 2ට ද දැඩි අලාභ හානි සිදුව ඇති බව පවසයි.\n\nගිනි ගැනීම හේතුවෙන් කොහුමෝල් දෙකෙහි වියළා අපනයනය කිරීමට සකස් කර තිබූ කොහු බත් සම්පූර්ණයෙන්ම විනාශ වී ගිනි ගෙන ඇති බවයි කොහු මෝල් හිමිකරුවන් පෙන්වා දෙන්නේ. නමුත් සිදුවූ හානිය පිළිබඳව මේ වනතුරු ගණනය කිරීමකට ලක් කර නොමැති බව පවසයි.\n\nගින්න පාලනය කිරීම සඳහා පුත්තලම දිස්ත්‍රික් ආපදා කළමනාකරණ ඒකකයේ නිලධාරීන්, පුත්තලම නගර සභාවේ ගිනි නිවන ඒකකයේ ගිනි නිවන රථය එම ස්ථානයට රැගෙනවිත් ප්‍රදේශවාසීන්ගේද මැදිහත්වීමෙන් ගින්න මේ වන විට පාලනය කර ඇත.\n\nගිනි ඇවිළීම පිළිබඳව මදුරන්කුලිය පොලිසිය මඟින් පුළුල් විමර්ශන කටයුතු සිදු කරමින් සිටී.\n\nමේ දිනවල පවතින අධික නියඟය හේතුවෙන් බොහෝ පිරිස් තමන්ට රිසිසේ වල් බිහිවුන කැලෑ සහ මැරුණ තෘණ සහිත ප්‍රදේශ ඉලක්ක කරමින් ඉවක් බවක් නොතකා දිගින් දිගටම ගිනි තැබීම් සිදු කරන බව පුත්තලම ප්‍රදේශයෙන් නිරන්තරයෙන්ම වාර්තා වෙමින් තිබේ.\n\nඑලෙස ගිනි තැබීම නිසාවෙන් වන සතුන් සහ කුඩා කෘමින් මෙන්ම පස ආශ්‍රිතව ජීවත්වන සතුන් සේම උරගයින් විශාල ප්‍රමාණයක් ගින්නෙන් දැවී මිය යාමේ ප්‍රවණතාවයක් දක්නට ඇත. නමුත් මේ සඳහා කිසිදු බලධාරියකු හෝ වගකිවයුතු නිලධාරියකු කිසිඳු ක්‍රියා මාර් ගයක් නොගැනීම විමතියට කරුණක්ව තිබේ.",
       "URL": "https://www.dinamina.lk/2023/09/16/provincial-news/22891/%e0%b6%b8%e0%b6%af%e0%b7%94%e0%b6%bb%e0%b6%b1%e0%b7%8a%e0%b6%9a%e0%b7%94%e0%b6%bd%e0%b7%92%e0%b6%ba-%e0%b6%b4%e0%b7%8f%e0%b6%bd%e0%b7%83%e0%b7%9d%e0%b6%bd%e0%b7%9a-%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/46/"
}