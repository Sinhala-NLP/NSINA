{
       "Source": "dinamina",
       "Timestamp": "August 15, 2023 12:12 am",
       "Headline": "තරුණයෙක් හප්පා පැන්න කැබ් රියක් සොයා පරීක්ෂණ",
       "News Content": "බදුල්ල මහියංගණය ප්‍රධාන මාර්ගයේ 21 කණුව ආසන්නයේදී තරුණයකු හප්පා මනුෂ්‍ය ඝාතනයක් සිදු කර පලා ගිය කැබ් රථයක් සොයා විමර්ශන ආරම්භ කළ බව කන්දකැටිය පොලිසිය පවසයි.\n\nහැවැන්දන කිරිවැල්කැටිය මංසන්ධිය අසලදී පසුගිය දොළොස් වැනි දින දින අලුයම හිසට බරපතළ තුවාල සහිතව මියගොස් සිටි තරුණයකුගේ මළසිරුරක් පොලිසිය විසින් සොයා ගෙන තිබිණ. මෙලෙස මියගොස් ඇත්තේ ඩී.එම්. නන්දන කුමාර නමැති 29 හැවිරිදි එම ප්‍රදේශයේ පදිංචිකරුවකු බවට තහවුරු වී තිබේ.\n\nඒ අනුව අදාළ තරුණයාගේ මරණය සිදු වූ ආකාරය පිළිබඳව විමර්ශන ආරම්භ කළ පොලිසියට මළ සිරුර තිබූ ස්ථානය ආසන්නයේ නිවෙසක සහ වෙළෙඳසලක සවිකර තිබූ ආරක්ෂිත කැමරාවක් පරීක්ෂා කිරීමේදී එදින අලුයම1.20 ට පමණ මාර්ගයේ ගමන්ගත් කැබ් රථයක් මෙම තරුණයා යටකර පලායන අයුරු එහි සටහන්ව තිබූ බව පොලිසිය කීය. එය බදුල්ල දෙස සිට මහියංගණය දෙසට ගමන් ගත් සුදු පැහැති කැබ් රථයක් බවත්, ආරක්ෂිත කැමරාවේ පටිගතව ඇති දර්ශනවල අපැහැදිලි තත්ත්වය මත එම රථයේ අංකය හඳුනා ගැනීමට අපහසු වී ඇති බවද පොලිසිය සඳහන් කළේය.\n\nසිද්ධිය සම්බන්ධයෙන් බදුල්ල කොට්ඨාසය භාර ජ්‍යෙෂ්ඨ පොලිස් අධිකාරී සුජිත් වෙදමුල්ල සහ කන්දකැටිය පොලිස් ස්ථානාධිපති ප්‍රධාන පොලිස් පරීක්ෂක එම්.කේ. දිසානායක යන මහත්වරුන්ගේ උපදෙස් මත පොලිස් පොලිස් රථවාහන අංශය විසින් විමර්ශන ආරම්භ කර ඇති බවද පොලිසිය පැවසීය.\nබදුල්ල – නිශාන්ත අබේගුණවර්ධන",
       "URL": "https://www.dinamina.lk/2023/08/15/provincial-news/14045/%e0%b6%ad%e0%b6%bb%e0%b7%94%e0%b6%ab%e0%b6%ba%e0%b7%99%e0%b6%9a%e0%b7%8a-%e0%b7%84%e0%b6%b4%e0%b7%8a%e0%b6%b4%e0%b7%8f-%e0%b6%b4%e0%b7%90%e0%b6%b1%e0%b7%8a%e0%b6%b1-%e0%b6%9a%e0%b7%90%e0%b6%b6/",
       "Category": "provincial-news",
       "Parent URL": "https://www.dinamina.lk/category/provincial-news//page/95/"
}