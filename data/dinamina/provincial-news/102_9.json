{
       "Source": "dinamina",
       "Timestamp": "August 9, 2023 1:00 am",
       "Headline": "සිසුන් දෙදෙනකුගෙන් සිසුවකුට පන්ති කාමරයේදී පිහි ප්‍රහාරයක්",
       "News Content": "මොරොන්තුඩුව පාසලක් තුළදී සිසුවෙකුට කුඩා පිහියකින් ඇන තුවාල සිදු කළ සිසුන් දෙදෙනෙක් මොරන්තුඩුව පොලිසිය මගින් අත්අඩංගුවට ගෙන ඇතැයි පාණදුර පොලිස් අධිකාරී කාර්යාලය පවසයි.\n\nතුවාල ලද 11 වසරේ සිසුවා ප්‍රතිකාර සඳහා රෝහල් ගත කර ඇත.\n\nදින කිහිපයකට ඉහතදී පාසල තුළ දී තල්ලු කිරීමේ සිද්ධියක් මුල් කරගෙන11 වසර සිසුවාට 12 හා13 වසරේ සිසුන් දෙදෙනා එක්ව සිසුවාගේ ඇහැට මඳක් ඉහළින් කුඩා පිහියකින් ඇන තුවාල සිදු කර තිබූ බව පොලිස් විමර්ශනවලදී අනාවරණය වී ඇත.\n\nඉකුත් 2 වැනිදා ඇතිවූ මෙම සිද්ධියෙන් අනතුරුව සැකකාර සිසුන් දෙදෙනා අත්අඩංගුවට ගැනීම සඳහා පොලිස් නිලධාරීන් ඔවුන්ගේ නිවෙස් වෙත ගිය ද ඔවුන් නිවෙස්වල නොසිටි බවත් ඊයේ (8) පොලිසිය වෙත පැමිණ භාර වී ඇතැයි පොලිස් ආරංචි මාර්ග සඳහන් කරයි. සැකකාර සිසුන් දෙදෙනා පාණදුර මහේස්ත්‍රාත් අධිකරණය වෙත ඉදිරිපත් කිරීමට නියමිතව ඇත.",
       "URL": "https://www.dinamina.lk/2023/08/09/provincial-news/12608/%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a-%e0%b6%af%e0%b7%99%e0%b6%af%e0%b7%99%e0%b6%b1%e0%b6%9a%e0%b7%94%e0%b6%9c%e0%b7%99%e0%b6%b1%e0%b7%8a-%e0%b7%83%e0%b7%92%e0%b7%83%e0%b7%94%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/102/"
}