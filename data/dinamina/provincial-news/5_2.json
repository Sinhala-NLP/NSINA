{
       "Source": "dinamina",
       "Timestamp": "October 12, 2023 1:00 am",
       "Headline": "අසරණ මාතාවකට අඟුරුවාතොට පොලිසියෙන් සත්කාරයක්",
       "News Content": "වසරකට ආසන්න කාලයක් යාල හන්දියේ ජීවත් වූ වයෝවෘද්ධ මාතාවක් නහවා කෑම බීම ලබා දී සත්කාර කිරීමට අඟුරුවාතොට පොලිසියේ\nනිලධාරීහු කණ්ඩායම කටයුතු කළහ.\n\nඅවුරුදු 72ක් වයසැති මෙම මාතාවට දරුවන් නොමැති අතර, සැමියා ද කලකට පෙර මියගොස් තිබේ. තනිව සිටි ඇගේ සියලු දේපළ ඥාතියෙකු විසින් ලියාගෙන ඇති බව පොලිසිය පවසයි.\n\nඉන් පසුව මහමඟට වැටුණු ඇය තරමක මානසික රෝගී තත්වයෙන්ද පසු වී ඇති අතර, යාල හන්දියේ බස් නැවතුමේ රැඳී සිටිමින් මඟී ජනතාවට හිරිහැර කිරීම නිසා පැමිණිලි කීපයක්ද ලැබී තිබේ.\n\nඇයව ඥාතියෙකුගේ නිවෙසට රැගෙන ගියද එහි නොරැඳී නැවතත් යාල හන්දියට පැමිණෙන බැවින් අඟුරුවාතොට පොලිස් ස්ථානාධිපති ප්‍රධාන පොලිස් පරීක්ෂක ආනන්ද සිල්වා මහතා විසින් පොලිස් නිලධාරීන් හා කාන්තා පොලිස් නිලධාරිනියන් කීපදෙනෙකුගේ ද සහය ඇතිව මෙම මාතාව පොලිසියට කැඳවා පිරිසිදු කර අලුත් ඇඳුම් අන්දවා කෑම බීමෙන්ද සංග්‍රහ කිරීමට කටයුතු කළේය.\nඉන්පසු ඥාතින්ද කැඳවා ඔවුන් සමඟ නාගොඩ රෝහලේ මානසික රෝගී අංශයට ඇතුළත් කිරීමට කටයුතු කර තිබේ.\n\nහල්තොට සමූහ – විනිතා මානෙල් ගමගේ",
       "URL": "https://www.dinamina.lk/2023/10/12/provincial-news/29984/%e0%b6%85%e0%b7%83%e0%b6%bb%e0%b6%ab-%e0%b6%b8%e0%b7%8f%e0%b6%ad%e0%b7%8f%e0%b7%80%e0%b6%9a%e0%b6%a7-%e0%b6%85%e0%b6%9f%e0%b7%94%e0%b6%bb%e0%b7%94%e0%b7%80%e0%b7%8f%e0%b6%ad%e0%b7%9c%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/5/"
}