{
       "Source": "dinamina",
       "Timestamp": "October 3, 2023 1:00 am",
       "Headline": "වසා තිබූ අවන්හලෙන් මත්පැන් ඉල්ලා පියපුතු දෙපළට පහරදීලා",
       "News Content": "නවගමුව වෑක්කවත්ත ප්‍රදේශයේ පවත්වාගෙන යන අවන්හලකට ඇතුළු වී ණයට මත්පැන් බෝතල් ඉල්ලූ අවස්ථාවේදී එලෙස ලබා නොදීම නිසාවෙන් උරණ වී එහි සිටි පිය පුතු දෙපළට මත්පැන් බෝතල්වලින්ම පහර දී බරපතල තුවාල සිදුකළ පුද්ගලයින් සිවුදෙනෙකු අද (02) දින අත්අඩංගුවට ගත් බව නවගමුව පොලිසිය පවසයි.\n\nඅත් අඩංගුවට ගත් සිවුදෙනාගෙන් එක් අයෙකුගේ උපන් දිනය (01) දිනට යෙදී තිබීම නිසාවෙන් එදින සවස සිට සැකකරුවන් සිවුදෙනා මත්පැන් පානය කරමින් විනෝද වී ඇති බවත් මත්පැන් මදිපාඩු වීමක් හේතුවෙන් නැවතත් මත්පැන් මිලදී ගැනීම සඳහා මෙම අවන්හලට පැමිණ සිටියදී ඇතිවූ වචන හුවමාරුවක් මත මෙලෙස අවන්හල් හිමිකරුට සහ ඔහුගේ පුතුට අමානුෂික ලෙස පහර දී අවන්හලට ද දැඩි ලෙස අලාභහානි සිදු කර ඇතැයි ද පොලිසිය පවසයි.\n\nපහරකෑමට ලක් වූ පිය පුතු දෙපල කොළඹ ජාතික රෝහලේ ප්‍රතිකාර ලබන බවත් පොලිසිය පවසයි.\n\nමෙලෙස අත් අඩංගුවට ගෙන ඇත්තේ නවගමුව ප්‍රදේශයේම පදිංචිකරුවන් වන වයස අවුරුදු 27, 38, 40 සහ 44 හැවිරිදි පෞද්ගලික ආයතනවල සේවයෙහි නිරත පුද්ගලයින් සිවු දෙනෙකි.\n\nසැකකරුවන් සිවුදෙනා කඩුවෙල මහේස්ත්‍රාත් අධිකරණය වෙත ඉදිරිපත් කිරීමට නියමිත වේ.\n\nනවගමුව පොලිස් ස්ථානාධිපති ප්‍රධාන පොලිස් පරීක්ෂක ලයනල් සේනානායක මහතාගේ උපදෙස් පරිදි අපරාධ විමර්ශනය ඒකකයේ ස්ථානාධිපති උප පොලිස් පරීක්ෂක රාජපක්ෂ මහතා විසින් පරීක්ෂණ පැවැත්වීය.\n\nපාදුක්ක සමූහ – රෙක්සි වෙත්තසිංහ මීගොඩ – බී. කේ. කත්‍රිආරච්චි",
       "URL": "https://www.dinamina.lk/2023/10/03/provincial-news/27280/%e0%b7%80%e0%b7%83%e0%b7%8f-%e0%b6%ad%e0%b7%92%e0%b6%b6%e0%b7%96-%e0%b6%85%e0%b7%80%e0%b6%b1%e0%b7%8a%e0%b7%84%e0%b6%bd%e0%b7%99%e0%b6%b1%e0%b7%8a-%e0%b6%b8%e0%b6%ad%e0%b7%8a%e0%b6%b4%e0%b7%90/",
       "Category": "provincial-news",
       "Parent URL": "https://www.dinamina.lk/category/provincial-news//page/22/"
}