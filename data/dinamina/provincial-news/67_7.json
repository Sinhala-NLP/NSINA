{
       "Source": "dinamina",
       "Timestamp": "August 31, 2023 1:00 am",
       "Headline": "ඉබ්බන්කටුව සුසානයට සමාන සුසානයක් සංරක්ෂණය නොකර කැලෑවට වැහිලා",
       "News Content": "ගම්මු ඉදිකිරීම්වලට සොහොන් ගල් ගලවගෙන ගිහින්\n\nතිරප්පනේ ප්‍රාදේශීය ලේකම් කොට්ඨාසයට අයත් සන්දනම්කුලම, ඉට්ටිකට්ටිය ගම්මානයෙන් හමුවූ ඉබ්බන්කටුව සුසාන භූමියට සමාන ගල් සොහොන් සුසාන භූමිය සම්පූර්ණයෙන්ම විනාශ වීමේ තර්ජනයකට ලක්ව ඇත.\n\nයාපනය-මහනුවර ඒ-09 මාර්ගයේ ආලිස්ථාන මංසන්දියෙන් මුරියාකඩවල දෙසට ඇති මාර්ගය ඔස්සේ පැමිණ රිටිගල සමෘද්ධි බැංකු ශාඛාව පසුකර කෙටි දුරක් ඉදිරියට යෑමේදී හමුවන ඉට්ටිකට්ටිය මංසන්ධියෙන් ඉට්ටිකට්ටිය දෙසට හැරී කිලෝමීටර එකහාමාරක් පමණ ගිය පසු හමුවන ඉට්ටිකට්ටිය වැව ඉහත්තාවේ මෙම ගල් සොහොන් සුසාන භූමිය පිහිටා තිබේ. බැලූ බැල්මට ලඳු කැලෑවකට යටවී ඇති මෙම ස්ථානයේ ඇති සොහොන් හඳුනාගැනීම ඉතා දුශ්කරය. ප්‍රදේශවාසීන් පවසන අන්දමට මෙම ස්ථානයේ අක්කර එකහමාරක පමණ භූමි භාගයක ගල් සොහොන් 25ක් පමණ එක පෙලට පිහිටා තිබේ. වර්තමානයේ ඒවා බොහොමයක් පස්වලටම යටවී ගොස් ඇත. එබැවින් හරි හතරැස් ලෙස ගල් සොහොන් හඳුනා ගැනීම අපහසුය. එමෙන්ම අවට ඉඩම් හිමියන් විසින් නොයෙක් ඉදිකිරීම් හා වගාවන් සඳහා ද මෙම ගල් සොහොන් ගලවා ඉවත් කොට ඇති අයුරු දැක ගත හැකි විය.\n\nමෙම ගල්සොහොන් සුසාන භූමිය අසලම පදිංචි නිමල් ගුණවර්ධන මහතා අප හා මෙසේ අදහස් දැක්වීය.\n\n” මෙතන එක පෙළට අක්කර එකහමාරක විතර ගල් සොහොන් තියෙනවා. ඒත් දැන් ඒවා පේන්නේ නැහැ. ගොඩක් ඒවා පස‍ෙවලට යටවෙලාම ගිහින්. තවත් සමහර ඒවා ඉඩම් අයිතිකාරයෝ වගා කරන්න ගලවලා දාලා. කිසිම නිලධාරී මහත්තයෙක් මේ ගැන හොයන්න ඇවිල්ලා ඉන්නවා නම් අපි දැකලා නැහැ. මේ පස්වලට යටවෙලා යන්නේ අපේ ඉතිහාසය. මේක දැන්වත් ආරක්ෂා කළොත් වටිනවා”\n\nමේ සම්බන්ධයෙන් අප කලාප භාර පුරාවිද්‍යා නිලධාරී දිනේෂ් සමන්කුමාර මහතාගෙන් කළ විමසීමකදී ඔහු මෙසේ පැවසීය.\n\n“අපි මේ ස්ථානය හඳුනාගත්තේ මීට අවුරුදු පහකට විතර කලින්. මතුපිටින් බැලුවාම මෙම සුසාන භූමිය ඉබ්බන්කටුව සුසාන භූමියට බොහෝ දුරට සමානයි. ඒත් අපට හරියටම මෙය අයත් කාලය කියන්න බැහැ. එහෙම කියන්න වෙන්නේ කාබන් පරීක්ෂණවලින් පසුවයි. අපි නිරන්තරයෙන් මෙම ස්ථානය අධීක්ෂණය කරනවා. අප දැනට ප්‍රාදේශීය ලේකම් කාර්යාලයෙන් මැනුම් නියෝගයක් ඉල්ලලා තියනවා. ඒ නියෝග ලැබුණාම අපට පුළුවන් මැනුම් කටයුතු කරලා මේ ඉඩම නිදහස් කරගෙන සංරක්ෂණ කටයුතු කරන්න.”\n\nමරදන්කඩවල සමූහ – කේ.එස්. කරුණාරත්න",
       "URL": "https://www.dinamina.lk/2023/08/31/provincial-news/18301/%e0%b6%89%e0%b6%b6%e0%b7%8a%e0%b6%b6%e0%b6%b1%e0%b7%8a%e0%b6%9a%e0%b6%a7%e0%b7%94%e0%b7%80-%e0%b7%83%e0%b7%94%e0%b7%83%e0%b7%8f%e0%b6%b1%e0%b6%ba%e0%b6%a7-%e0%b7%83%e0%b6%b8%e0%b7%8f%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/67/"
}