{
       "Source": "dinamina",
       "Timestamp": "September 4, 2023 3:02 am",
       "Headline": "157 වන පොලිස් දිනයට ගිනිගත්හේන පොලිසියෙන් ක්‍රිකට් තරගාවලියක්",
       "News Content": "157 වන පොලිස් දිනය නිමිත්තෙන් ගිනිගත්හේන පොල්පිටිය පොලිසිය මඟින් සංවිධානය කරන ලද සැහැල්ලු පන්දු ක්‍රිකට් තරඟාවලියක් පසුගිය 2 වැනිදා මිනුවන්දෙණිය ක්‍රීඩා පිටියේදී හැටන් කොට්ඨාස භාර පොලිස් අධිකාරී නිපුණ දෙහිගම මහතාගේ ප්‍රධානත්වයෙන් පැවැත්වුණි.\n\nපොල්පිටිය පොලිස් ස්ථානාධිපති පොලිස් පරීක්ෂක සුභසිංහ මහතා ඇතුළු කාර්ය මණ්ඩලය මඟින් සංවිධානය කරන ලද එම ක්‍රිකට් තරගාවලිය සඳහා පොල්පිටිය පොලිස් බල ප්‍රදේශයේ ග්‍රාම නිලධාරී කොට්ඨාස මට්ටමෙන් කණ්ඩායම් කිහිපයක් සහභාගී වූහ.\n\nඑම ක්‍රිකට් තරගාවලියේ පිරිමි ශූරතාව කළුගල ග්‍රාම නිලධාරී වසමේ කණ්ඩායම හිමි කර ගන්නා ලද අතර, එහි අනු ශුරතාව හිමි කර ගනු ලැබුවේ දාගම්පිටිය ග්‍රාම නිලධාරී වසමේ කණ්ඩායම විසිනි.\n\nමේ අතර එහි කාන්තා ක්‍රිකට් ශුරතාව කෙහෙල්වරාව ග්‍රාම නිලධාරී වසමේ කාන්තා ක්‍රිකට් කණ්ඩායම හිමි කරගත් අතර එහි අනුශුරතාව පොල්පිටිය ග්‍රාම නිලධාරී වසමේ කාන්තා ක්‍රිකට් කණ්ඩායම හිමිකර ගන්නා ලදී.\n\nපොල්පිටිය පොලිස් ස්ථානාධිපති පොලිස් පරීක්ෂක සුභසිංහ මහතා විසින් ක්‍රිකට් පිරිමි ශූරතාව හිමිකරගත් කළුගල ග්‍රාම නිලධාරී වසමේ කණ්ඩායමට සහ කාන්තා ක්‍රිකට් ශූරතාවය හිමිකර ගත් කෙහෙල්වරාව ග්‍රාම නිලධාරී වසමේ කාන්තා කණ්ඩායමට හිමි ශූරතා පලිහ පිරිනැමිණි.\n\n\n\nගිනිගත්හේන විශේෂ – ජී.ඒ. ගුණසේන",
       "URL": "https://www.dinamina.lk/2023/09/04/provincial-news/19199/157-%e0%b7%80%e0%b6%b1-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%af%e0%b7%92%e0%b6%b1%e0%b6%ba%e0%b6%a7-%e0%b6%9c%e0%b7%92%e0%b6%b1%e0%b7%92%e0%b6%9c%e0%b6%ad%e0%b7%8a%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/64/"
}