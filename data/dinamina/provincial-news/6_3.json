{
       "Source": "dinamina",
       "Timestamp": "October 11, 2023 1:00 am",
       "Headline": "විදේශ දුම්වැටි 120ක් සන්තකයේ තබාගෙන දඩ ගෙවයි",
       "News Content": "නීති විරෝධී ලෙස මෙරටට ගෙන්වා තිබුණු විදේශ දුම්වැටි 120ක් සන්තකයේ තබාගෙන සිටි සැකකරුවෙකු කෑගල්ල මහේස්ත්‍රාත් වාසනා නවරත්න මහත්මිය වෙත පෙරේදා 09 වැනිදා ඉදිරිපත් කිරීමෙන් පසුව දුම්වැටි 120ට රුපියල් 25,000ක දඩ මුදලක් ගෙවන ලෙස නියෝග කළාය.\n\nමෙලෙස දඩ මුදල් ගෙවා ඇත්තේ කෑගල්ල මොරොන්තොට හපුවිට පල්ලේගම ප්‍රදේශයේ පදිංචිව සිටින පුද්ගලයෙකුටය.\n\nදඩ මුදල් ගෙවා ඇති පුද්ගලයා විදේශ රටක නිෂ්පාදිත දුම්වැටි 120 සන්තකයේ තබාගෙන සිටිය දී සැප්තැම්බර් මස 20 වැනිදා කෑගල්ල කොට්ඨාස අපරාධ විමර්ශන කාර්යාංශයේ වැටලීම් ඒකකයේ නිලධාරීන් කණ්ඩායමක් විසින් අත්අඩංගුවට ගෙන තිබුණි. අත්අඩංගුවට ගත් පුද්ගලයා පසුව පොලිස් ඇප මත නිදහස් කර පෙරේදා 09 වැනිදා කෑගල්ල මහේස්ත්‍රාත් අධිකරණයට දුම්වැටි සමඟ ඉදිරිපත් කර තිබුණි. එහිදී සැකකරු වැරදිකරු බවට අධිකරණය දන්වා සිටීමෙන් පසුව දුම්වැටි 120ට රුපියල් 25000ක දඩ මුදලක් ගෙවන ලෙස නියෝග කළාය.\n\nකෑගල්ල මූලස්ථාන පොලිසියේ දූෂණ මර්දන අංශයේ උප පොලිස් පරීක්ෂක ජයතිලක පොලිස් සැරයන් ජයසූරිය (27798) පැමිණිල්ල වෙනුවෙන් අධිකරණයේ පෙනී සිටියේය.",
       "URL": "https://www.dinamina.lk/2023/10/11/provincial-news/29609/%e0%b7%80%e0%b7%92%e0%b6%af%e0%b7%9a%e0%b7%81-%e0%b6%af%e0%b7%94%e0%b6%b8%e0%b7%8a%e0%b7%80%e0%b7%90%e0%b6%a7%e0%b7%92-120%e0%b6%9a%e0%b7%8a-%e0%b7%83%e0%b6%b1%e0%b7%8a%e0%b6%ad%e0%b6%9a%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/6/"
}