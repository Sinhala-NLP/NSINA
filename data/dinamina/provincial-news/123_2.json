{
       "Source": "dinamina",
       "Timestamp": "July 24, 2023 1:00 am",
       "Headline": "රුපියල් ලක්ෂ 80ක් දැවූ ජලතර ආදාහනාගාරයේ මිනියක් දවන්නේ කවදාද",
       "News Content": "හෝමාගම ප්‍රාදේශීය සභා බල ප්‍රදේශයට අයත් ජල්තර පොදු සුසාන භූමියේ රුපියල් ලක්ෂ අසූවකට ආසන්න මුදලක් වැය කරමින් ඉදිකිරීම් ආරම්භ කළ ආදාහනාගාරයේ වැඩ කටයුතු වසර පහක පමණ කාලයක් ගත වුවද මෙතෙක් අවසන්ව නැතැයි ප්‍රදේශවාසීහු පවසති. පරිසර බලපත්‍රය ඇතුළු සියලු බලපත්‍ර සහිතව ඉදිකිරීම් කටයුතු ආරම්භ කළ මෙම ආදාහනාගාරයට අවස්ථා කිහිපයකදී මුදල් වෙන් කෙරුණ ද ඉකුත් කොවිඩ් වසංගතයේ මෙහි වැඩ නැවතී ඇති බවත් ඔවූහු පවසති.\n\nමේ වන විට ආදාහනාගාරයේ වැඩ කටයුතු රාශියක් අවසන්ව ඇතිමුත් වැඩ අවසන් නොකර කොන්ත්‍රාත්කරු සියලු ඉදිකිරීම් උපකරණ රැගෙන ගොස් ඇති බව ද එම ජනතාව පෙන්වා දෙති.\n\nමේ වනවිට ආදාහනාගාරයේ ඉදිකර ඇති කොටසද වල්බිහි වී ඇති බවත් සමහර අවස්ථාවලදී මෙහි ඇති කාමරවල නාඳුනන පිරිස් පැමිණ සිටින ආකාරය දැකගත හැකිය. මෙහි ඇති කාමර අපචාර කටයුතු සඳහා යොදා ගන්නා ස්ථානයක් බවට පත්ව ඇතැයි ද එසේම මත්පැන් පානය ඇතුළු මත්ද්‍රව්‍ය පාවිච්චියට යොදා ගන්නා මධ්‍යස්ථානයක් බවට මේ වන විට පත්ව ඇතැයිද ගම්වාසීහු පවසති. එබැවින් මේ පිළිබඳ අවධානය යොමුකර කඩිනමින් මෙම ආදාහනාගාරයේ වැඩ කටයුතු අවසන් කර ජනතා අයිතියට පත් කරන ලෙසද එම ජනතාව හෝමාගම ප්‍රාදේශීය සභාවෙන් ඉල්ලා සිටිති. මේ සම්බන්ධයෙන් අප හෝමාගම ප්‍රාදේශීය සභාවේ වැඩ අධිකාරි ප්‍රමිල් සුරේන්ද්‍ර මහතාගෙන් කළ විමසීමේදී මෙසේ කීය.\n\nදැන් පවතින ඉදිකිරීම් භාණ්ඩවල මිල ගණන් අනුව ඉදි කිරීම් කරන්න බෑ කියල කොන්ත්‍රාත්කරු කියා තිබෙනවා. ඔය ආදාහනාගාරයට ඇස්තමේන්තු හදල තියෙන්නේ සිමෙන්ති කොට්ටයක් නවසිය පනහට තිබුන කාලේ. ඉතිං එයාලා කියන මිල ගණන්වලට අපට එකඟ වෙන්නත් බෑ අපි දීලා තියෙන ඇස්තමේන්තුවලට එයාලට වැඩ කරන්නත් අමාරු තත්ත්වයක් තිබෙනවා.\nමීගොඩ – බී. කේ. කත්‍රිආරච්චි",
       "URL": "https://www.dinamina.lk/2023/07/24/provincial-news/8710/%e0%b6%bb%e0%b7%94%e0%b6%b4%e0%b7%92%e0%b6%ba%e0%b6%bd%e0%b7%8a-%e0%b6%bd%e0%b6%9a%e0%b7%8a%e0%b7%82-80%e0%b6%9a%e0%b7%8a-%e0%b6%af%e0%b7%90%e0%b7%80%e0%b7%96-%e0%b6%a2%e0%b6%bd%e0%b6%ad%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/123/"
}