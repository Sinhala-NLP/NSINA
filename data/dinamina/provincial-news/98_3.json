{
       "Source": "dinamina",
       "Timestamp": "August 12, 2023 1:00 am",
       "Headline": "සුරූපී තරුණියක පොලිසියට වෙට්ටු දැමූ ඩිපෙන්ඩරය හොර බඩුවක්",
       "News Content": "සුරූපී තරුණියක් පදවමින් සිටියදී පොලිස් භාරයට ගත් ඩිපෙන්ඩර් රථය නීති විරෝධී ලෙස එකලස් කර ලියාපදිංචි කළ එකක් බවට පරීක්ෂණවලදී තහවුරු වූ බව මරදාන පොලිසිය පවසයි.\n\nමීට මාසයකට පමණ ඉහතදී ඩිපෙන්ඩර් රථයක් පැදවූ සුරූපී තරුණියක් ඇතුළු තරුණියන් තිදෙනෙක් මරදාන පොලිසිය මඟින් අත්අඩංගුවට ගනු ලැබූ අතර ඩිපෙන්ඩර් රථය රජයේ රස පරීක්ෂකවරයා වෙත ඉදිරිපත් කිරීමෙන් අනතුරුව එහි චැසි සහ එන්ජින් අංක ව්‍යාජ ලෙස සකස් කළ ඒවා බවට වාර්තාවලින් සනාථ වූ බව පොලිසිය පවසයි.\n\nමරදාන ඩීන්ස් පාර ප්‍රදේශයේදී ඉකුත් මස 9 වැනිදා සවස අපරික්ෂාකාරී ලෙස මාර්ගයේ ඉදිරියට ධාවනය වෙමින් තිබූ ඩිපෙන්ඩර් රථයක් නැවතීමට මරදාන පොලිසියේ රථවාහන අංශයේ නිලධාරීන් සංඥා කර තිබූ අතර, ඊට අවනත නොවී මඟ හැර යාමට එය පැද වූ තරුණිය කටයුතු කර තිබූ බව පොලිසිය පවසයි.\n\nවහා ක්‍රියාත්මක වූ රථවාහන අංශයේ නිලධාරීන් ඒ සම්බන්ධයෙන් රථයේ ලියාපදිංචි අංකය සමඟ මෙහෙයුම් මැදිරිය දැනුම්වත් කිරීමට පියවර ගත් අතර, මරදාන ටෙක්නිකල් හන්දියේ දී තවත් පොලිස් නිලධාරීන් පිරිසක් ඩිපෙන්ඩර් රථය නැවතීමට සංඥා කර තිබූ බව එම නිලධාරියා පවසා සිටියේය.\n\nඊට ද අවනත නොවී ඉදිරියට ධාවනය වූ ඩිපෙන්ඩර් රථය කැලෑ පොළ හන්දිය ආසන්නයේ සිටි රථවාහන අංශයේ නිලධාරීන් එය ද නැවතීමට සංඥා කිරීමෙහිදී ඊට අවනත නොවී එහි රියැදුරු ලෙස කටයුතු කළ තරුණිය රථය ඉදිරියට ධාවනය කිරීමේදී ඒ පසුපස හඹා ගිය පොලිස් නිලධාරීන් ට්‍රිපොලි ක්‍රීඩාංගණය අසලදී ඩිපෙන්ඩර් රථය නවතා ගැනීමට සමත් වී ඇත.\n\nඑහිදී රියැදුරු ලෙස කටයුතු කළ තරුණිය සහ අනිත් තරුණියන් එම අවස්ථාවේදී පොලිස් නිලධාරීන් සමඟ බහින් බස් වීමක් සිදු වී ඇත.\n\nඅත්අඩංගුවට ගත් තරුණියන් කොළඹ ප්‍රසිද්ධ බාලිකා විද්‍යාලයක අධ්‍යාපනය ලැබූවන් බවත් නාවල සහ කොළඹ ප්‍රදේශයේ පදිංචි 19 හැවිරිදි වයස් සීමාවල තැනැත්තියන් බව පොලිසිය පවසයි.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/08/12/provincial-news/13474/%e0%b7%83%e0%b7%94%e0%b6%bb%e0%b7%96%e0%b6%b4%e0%b7%93-%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba%e0%b6%9a-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/98/"
}