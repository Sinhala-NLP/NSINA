{
       "Source": "dinamina",
       "Timestamp": "July 14, 2023 1:00 am",
       "Headline": "8 හැවිරිදි පිරිමි දරුවාට හදි කළ 70 හැවිරිදි සීයා රිමාන්ඩ්",
       "News Content": "වයස අවුරුදු 8ක පිරිමි දරුවෙකු හට ලිංගික අතවර කළ බව කියන වයස අවුරුදු 70ක පුද්ගලයෙකු එළඹෙන 24 වැනිදා දක්වා රක්ෂිත බන්ධනාගාරගත කරන ලෙස දඹුල්ල මහේස්ත්‍රාත් චමිලා රත්නායක මහත්මිය පෙරේදා (12) නියෝග කළාය.\n\nදඹුල්ල පොලිසියේ ළමා හා කාන්තා කාර්යාංශය මඟින් මෙම සැකකාර හැත්තෑ හැවිරිදි පුද්ගලයා අත්අඩංගුවට ගෙන දඹුල්ල මහේස්ත්‍රාත් අධිකරණයට ඉදිරිපත් කර තිබිණි.\n\nමෙසේ රක්ෂිත බන්ධනාගාරගත වූයේ දඹුල්ල ඇතාබැඳිවැව ප්‍රදේශයේ පදිංචි වයස අවුරුදු හැත්තෑවක් වූ ඩබ්ලිව්.ජී. රම්බණ්ඩා නමැති අයෙකි.\n\nවයස අවුරුදු 8ක දරුවකුගේ මවක් විසින් දඹුල්ල පොලිසියට කරන ලද පැමිණිල්ලක් අනුව මොහු අත්අඩංගුවට ගෙන තිබේ.\n\nසැකකරුගේ නිවස ආසන්නයේ නිවසක සිටි වයස අවුරුදු 8ක පිරිමි දරුවාට තේ කොළ පැකට්ටුවක් කඩෙන් රැගෙන එන ලෙස මුදල් ලබාදී එම තේ කොළ පැකැට්ටුව සීයා වෙත ලබා දී නැවත පිටත්ව යන්නට සූදානම් වෙද්දී දරුවා බලහත්කාරයෙන් නිවස තුළ රඳවාගෙන ලිංගික අතවරය සිදු කර ඇතැයි පොලිසිය පවසයි.\n\nවයස අවුරුදු හැත්තෑවක් වූ සැකකරුගේ බිරිය මිය ගොස් මාස කීපයක් ගත වන බවත් පොලිස් ප්‍රශ්න කිරීම්වලදී හෙළිවී තිබේ.\n\nඅතවරයට ලක් වූ දරුවා තම මිතුරෙකුට මේ බව ප්‍රකාශ කොට ඇත්තේ තමන්ට මෙය මානසික පීඩනයක් බව ප්‍රකාශ කරමින්ය. පසුව එම මිතුරා තම මවුපියන් හරහා දරුවාගේ මව දැනුම්වත් කොට පසුව දඹුල්ල පොලිසියට කරන ලද පැමිණිල්ලක් අනුව සැකකාර හැත්තෑ හැවිරිදි පුද්ගලයා අත්අඩංගුවට ගෙන දඹුල්ල මහේස්ත්‍රාත් අධිකරණයට ඉදිරිපත් කර තිබිණි.",
       "URL": "https://www.dinamina.lk/2023/07/14/provincial-news/6369/8-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%b4%e0%b7%92%e0%b6%bb%e0%b7%92%e0%b6%b8%e0%b7%92-%e0%b6%af%e0%b6%bb%e0%b7%94%e0%b7%80%e0%b7%8f%e0%b6%a7-%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/131/"
}