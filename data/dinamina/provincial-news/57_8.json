{
       "Source": "dinamina",
       "Timestamp": "September 8, 2023 1:00 am",
       "Headline": "හය හැවිරිදි දියණියත් ඇදගෙන පියා කෝච්චියට පැනලා",
       "News Content": "ත්‍රිකුණාමලය සිට කොළඹ බලා ගමන් ගන්නා රාත්‍රී තැපැල් දුම්රියට කන්තලේ පරාක්‍රම මාවත අසලින් ඊයේ (07) රාත්‍රී 9.00ට පමණ පියෙකු තම දියණියද සමඟ පැන දිවි නසාගෙන ඇති බව කන්තලේ පොලිසිය පවසයි.\n\nමෙසේ සියදිවි නසාගෙන ඇත්තේ කන්තලේ පේරාරු ප්‍රදේශයේ පදිංචිව සිටි 24 හැවිරිදි තිරුවේන්ද්‍රන් හා ඔහුගේ දියණිය වූ හය හැවිරිදි ෆාතිමා හනා යන දෙදෙනායි.\n\nබිරිඳ විදේශයට රැකියාවකට යාම හා ඇයට අනියම් සම්බන්ධයක් ඇතැයි දැන ගැනීම හේතුවෙන් සිත් තැවුලට පත්ව මෙම පියා විසින් දියණිය ද රැගෙන දුම්රියට පැන ඇති බව පොලිස් මාධ්‍ය ප්‍රකාශක කාර්යාලය ඊයේ (07) නිවේදනයක් නිකුත් කරමින් සඳහන් කර තිබුණි.\n\nදියණිය බිරියගේ සොයුරියකගේ නිවසේ සිට කැකිරාව කටුකැලියාව විද්‍යාලයේ 1 ශ්‍රේණියේ ඉගෙනුම ලබමින් සිට ඇත. දැනට දින 13 කට පමණ පෙර මියගිය අය එම නිවසට නොකියාම දරුවා කන්තලේ තම මවගේ නිවසට රැගෙන විත් ඇත.\n\nසිද්ධිය සිදුවූ දින සවස් වරුවේ රේල් පාර අසල බොහෝ වේලාවක් දියණියද සමඟ කතාබස් කරමින් සිට ඇති අතර, දුම්රිය පැමිණෙනවාත් සමඟම දියණියද බලහත්කාරයෙන්ම ඇදගෙන පැන ඇති බව සිද්ධිය දුටුවෝ පවසා සිටිති.\n\nකන්තලේ මූලස්ථාන පොලිස් ස්ථානාධිපති ප්‍රධාන පොලිස් පරීක්ෂක වික්‍රමරත්න මහතාගේ උපදෙස් මත සුළු පැමිණිලි අංශය ඉදිරි විමර්ශන කටයුතු සිදු කරනු ලබයි.",
       "URL": "https://www.dinamina.lk/2023/09/08/provincial-news/20473/20473/",
       "Category": "provincial-news",
       "Parent URL": "https://www.dinamina.lk/category/provincial-news//page/57/"
}