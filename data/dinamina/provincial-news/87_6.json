{
       "Source": "dinamina",
       "Timestamp": "August 17, 2023 4:05 am",
       "Headline": "නාගොඩ රෝහල ඉදිරිපිට  ඊයේ හැන්දෑවේ  පොලු-ඉදල්  වලියක්",
       "News Content": "\n\nකළුතර නාගොඩ මහ රෝහලේ ප්‍රධාන දොරටුව ඉදිරිපිට ඊයේ (16) පස්වරුවේ රෝගීන් බැලීමට පැමිණි පිරිසක් සහ රෝහලේ පෞද්ගලික ආරක්ෂක අංශ නිලධාරීන් පිරිසක් අතර ඉදල්-පොලු භාවිතා කරමින් ඇතිවූ ගුටිබැට හුවමාරුවකින් පුද්ගලයන් දෙදෙනෙකු රෝහල්ගත කර ඇති බව රෝහල් කරයි.\n\nරෝගීන් බැලීමට පැමිණි පුද්ගලයකු සහ පෞද්ගලික ආරක්ෂක අංශ නිලධාරීයෙකු මෙසේ රෝහල්ගත කර ඇති බව සඳහන් වේ.\n\nනේවාසික රෝගීයෙකුගේ සුවදුක් බැලීම පස් දෙනෙකු පමණ පැමිණ ඇති අතර, ඇතුළුවීමට යාම සම්බන්ධයෙන් ඇතිවූ කතාබහක් මුල්කර ගනිමින් ප්‍රධාන දොරටුව ඉදිරිපිට ගැටුම සිදුව ඇති බව පොලිසිය කීය.\n\nරෝගීයෙකු බැලිම සදහා පැමිණි පුද්ගලයකු අත තිබූ අවසර පත්‍රය ආරක්ෂක නිලධාරීයෙකු උදුරාගෙන ඇති බවත් ඉන්පසුව ඇතිවූ උණුසුම් තත්ත්වය අතරතුර 15කට ආසන්න පිරිසක් අතින්, පයින්, ඉදල්වලින් සහ බට උපයෝගී කරගනිමින් ගුටිබැට හුවමාරුව සිදුව ඇති බවත් සඳහන් වේ.\n\nදෙපිරිස අතර ඇතිවූ ගුටිබැට හුවමාරුව රෝගීන් බැලිමට පැමිණි පිරිස් මෙන්ම කොළඹ මතුගම මාර්ගයේ ගමන්ගත් විශාල පිරිසක් බලාසිටි ඇති බවත් සඳහන් වේ.\n\nපහර කෑ දෙදෙනා ම නාගොඩ මහ රෝහලේ එකම වාට්ටුවේ ප්‍රතිකාර ලබමින් සිටින බව රෝහල් ප්‍රකාශකයෙක් පැවසීය.\n\nපහරකෑමෙන් තවත් කිහිප දෙනෙකු සුළු තුවාල ලබා ඇතැයි ද සඳහන් වේ.\n\nනාගොඩ මහ රෝහල් පොලිසියේ ස්ථානාධිපති පොලිස් පරීක්ෂක එම්. රත්නවීර මහතාගේ ප්‍රධානත්වයෙන් පරීක්ෂණ පැවැත්වේ.\n\nපොතුපිටිය සුමිත් ප්‍රේමතිලක",
       "URL": "https://www.dinamina.lk/2023/08/17/provincial-news/14828/%e0%b6%b1%e0%b7%8f%e0%b6%9c%e0%b7%9c%e0%b6%a9-%e0%b6%bb%e0%b7%9d%e0%b7%84%e0%b6%bd-%e0%b6%89%e0%b6%af%e0%b7%92%e0%b6%bb%e0%b7%92%e0%b6%b4%e0%b7%92%e0%b6%a7-%e0%b6%8a%e0%b6%ba%e0%b7%9a-%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/87/"
}