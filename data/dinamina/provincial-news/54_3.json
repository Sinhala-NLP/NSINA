{
       "Source": "dinamina",
       "Timestamp": "September 12, 2023 1:14 am",
       "Headline": "ජීව උණ්ඩ 40ක්  විකුණන්න ගිය  දෙදෙනෙක් කොටු වෙති",
       "News Content": "විදෙස් රටවල් දෙකක නිෂ්පාදිත, බලපත්‍ර නොමැති ජීව උණ්ඩ 40ක් මුදලට විකිණීමට ගිය සැකකරුවන් දෙදෙනකු පෙරේදා (10) අත්අඩංගුවට ගත් බව එප්පාවල පොලිසිය පවසයි.\n\nමෙලෙස අත්අඩංගුවට පත්ව ඇත්තේ, මහඉලුප්පල්ලම, ගල්ලෑව ප්‍රදේශයේ සහ ඇටකොරස, රාගම යන ප්‍රදේශවල පදිංචි පුද්ගලයන් දෙදෙනෙකි. මෙහෙයුම් රාජකාරියේ නිරතව සිටි පොලිස් නිලධාරීහු පිරිසක් එප්පාවල, නල්ලමුදාව හන්දියේ ක්ෂණික මාර්ග බාධකයක් යොදා, මාර්ගයේ ගමන් ගන්නා පුද්ගලයන් සහ රථවාහන පරීක්ෂා කරමින් සිටියදී මහඉලුප්පල්ලම ප්‍රදේශයේ පදිංචි සැකකරු බලපත්‍ර නොමැතිව මෙම ජීව උණ්ඩ තොගය සමඟ අත්අඩංගුවට ගත් බව පොලිසිය පවසයි. අත්අඩංගුවට ගත් එම සැකකරුගේ ගමන් බෑගයේ සූක්ෂ්ම ලෙස සඟවා ගෙන රැගෙන යමින් තිබූ බෝර 12 ජීව උණ්ඩ 40න්, 13ක් හංගේරියානු රටේ සහ උණ්ඩ 27ක් එංගලන්තයේ නිෂ්පාදිත ඒවා බව පොලිසිය පවසයි.\n\nඅත්අඩංගුවට ගත් සැකකරුගෙන් සිදු කළ වැඩිදුර ප්‍රශ්න කිරීම්වලදී, රාගම ප්‍රදේශයේ පදිංචි පුද්ගලයා විසින් මුදලට අලෙවි කිරීම සඳහා මෙම උණ්ඩ තොගය තමාට ලබා දුන් බව පැවසීමෙන් අනතුරුව, රාගම ප්‍රදේශයේ පදිංචි අනෙක් සැකකරුද අත්අඩංගුවට ගත් බව පොලිසිය පවසයි. අත්අඩංගුවට ගත් සැකකරුවන් දෙදෙනා අධිකරණයට ඉදිරිපත් කිරීමට නියමිතව ඇත.\n\nඅනුරාධපුර සංචාරක සශිනි මධුෂානි අනුරාධපුර සමූහ පර්සි කුරුනේරු එප්පාවල – තිසර සමල්",
       "URL": "https://www.dinamina.lk/2023/09/12/provincial-news/21337/%e0%b6%a2%e0%b7%93%e0%b7%80-%e0%b6%8b%e0%b6%ab%e0%b7%8a%e0%b6%a9-40%e0%b6%9a%e0%b7%8a-%e0%b7%80%e0%b7%92%e0%b6%9a%e0%b7%94%e0%b6%ab%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b6%ba-%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/54/"
}