{
       "Source": "dinamina",
       "Timestamp": "September 6, 2023 1:00 am",
       "Headline": "පන්ති ආපු සිසුවියට අනඟ රැඟුම් පෑ වයිස් ප්‍රින්සිපල්ට වැඩ වරදී",
       "News Content": "13 හැවිරිදි පාසල් සිසුවියකට ලිංගික අතවර කිරීම සම්බන්ධයෙන් එම සිසුවිය ඉගෙනුම ලබන විදුහලේ නියෝජ්‍ය විදුහල්පතිවරයා පසුගියදා (3) අත්අඩංගුවට ගත් බව ගාල්ල මූලස්ථාන පොලිසිය පවසයි.\n\nගාල්ල ප්‍රදේශයේ විදුහලක 8 වැනි ⁣⁣ශ්‍රේණියේ ඉගෙනුම ලබන මෙම සිසුවිය එම විදුහලේ නියෝජ්‍ය විදුහල්පතිවරයකු විසින් ඔහුගේ නිවෙසේ පවත්වාගෙන යනු ලැබූ කණ්ඩායම් පන්තියකට පසුගිය 1 වැනි දින සහභාගී වී තිබේ. ඇය සමඟ තවත් එක් සිසුවියක් ද සිසුන් පස් දෙනකු ද පන්තියට සභාගී වී තිබේ. උදේ 9.00 සිට දවල් 12.00 දක්වා පැවැති පන්තිය අවසානයේ නියෝජ්‍ය විදුහල්පතිවරයා විසින් සිසුවියට බිස්කට් කෑමට දී බීමට තේ එකක් ද ලබා දී ඇති අතර, පසුව මොහු විසින් තම ජංගම දුරකතනයෙන් සිසුවියගේ ඡායාරූප ලබා ගැනීමෙන් පසුව කරට අත දමාගෙන ඇගේ පිට හා ඉන අතගා තිබේ. පන්ති වේලාව අවසන් වූ පසු සිසුවියගේ පියා පැමිණ ඇය නිවෙසට රැ⁣⁣ගෙන ගොස් ඇති අතර, ගුරුවරයා විසින් තමාට කරන ලද අතවර පිළිබඳ සිසුවිය පසු දින මව්පියන්ට පැවසීමෙන් පසුව මේ පිළිබඳ ගාල්ල පොලිසියේ ළමා හා කාන්තා කාර්යාංශයට පැමිණිලි කර තිබුණි. ඒ අනුව විමර්ශන සිදු කළ ගාල්ල පොලිසිය එම නියෝජ්‍ය විදුහල්පතිවරයා සැකපිට අත්අඩංගුවට ගෙන ඇත. 54 හැවිරිදි සැකකරු පෙරේදා (04) අධිකරණයට ඉදිරිපත් කිරීමට නියමිතව තිබුණි.",
       "URL": "https://www.dinamina.lk/2023/09/06/provincial-news/19909/%e0%b6%b4%e0%b6%b1%e0%b7%8a%e0%b6%ad%e0%b7%92-%e0%b6%86%e0%b6%b4%e0%b7%94-%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba%e0%b6%a7-%e0%b6%85%e0%b6%b1%e0%b6%9f-%e0%b6%bb%e0%b7%90/",
       "Category": "provincial-news",
       "Parent URL": "https://www.dinamina.lk/category/provincial-news//page/61/"
}