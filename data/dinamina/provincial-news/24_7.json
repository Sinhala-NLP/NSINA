{
       "Source": "dinamina",
       "Timestamp": "October 2, 2023 12:59 am",
       "Headline": "කළුගල පුරාණ විහාරයේ බිනර මහ පෙරහර වීදි සංචාරය කරයි",
       "News Content": "මාතර දෙයියන්දර කළුගල පුරාණ විහාරස්ථානයේ වාර්ෂික බිනර මහ පෙරහර මංගල්‍යය සැප්තැම්බර් මස 30 වැනි දින උත්කර්ෂවත් අයුරින් පැවැත්වුණි. දෙයියන්දර කළුගල පුරාණ විහාරස්ථානයේ විහාරාධිපති මොරවක්කෝරලය ඇතුළු මාතර පළාතේ ප්‍රධාන අධිකරණ සංඝනායක දේවාලේගම මහින්දසාර නාහිමියන්ගේ අනුශාසකත්වයෙන් අඟුණුකොළපැලැස්සේ ධම්මසාර හිමියන් ප්‍රමුඛ විහාරස්ථ පෙරහර කමිටුව එම බිනර මහ පෙරහර මංගල්‍යය සංවිධානය කර තිබුණි.\n\nවයඹ පළාත් ආණ්ඩුකාර හිටපු අමාත්‍ය ලක්ෂ්මන් යාපා අබේවර්ධන මහතා විසින් එදින පස්වරු 4.36ට යෙදුණ සුබ මොහොතින් කතරගම වාසනා හස්ති රාජයා මත සධාතුක කරඬුව තැන්පත් කිරීමෙන් අනතුරුව, අලි ඇතුන් සහිත උඩරට, පහතරට හා සබරගමු නර්තනාංගවලින් සමන්විත දර්ශනීය පෙරහර විහාරස්ථානයේ සිට දෙයියන්දර නගරය දක්වා වීදි සංචාරය කර යළි විහාරස්ථානය වෙත ගමන් කළේය.\n\nඑම පෙරහර නැරඹීමට විශාල පිරිසක් මහ වැසි නොතකා පැමිණ සිටියහ. විහාරස්ථ දායක සභාව, ශ්‍රී මණිරතන දහම් පාසල, දෙයියන්දර වෙ‍ෙළඳ සංගමය, පොලිසිය, රෝහල, ත්‍රිරෝද රථ සංගමය, මුලටියන ප්‍රාදේශීය ලේකම් කාර්යාලය, මුලටියන ප්‍රාදේශීය සභාව හා ස්වේච්ඡා සංවිධාන රැසක් මේ සඳහා සහයෝගය ලබා දී තිබුණි.\n\nදෙයියන්දර සමූහ – තමරසිරි විජේසේකර",
       "URL": "https://www.dinamina.lk/2023/10/02/provincial-news/26858/%e0%b6%9a%e0%b7%85%e0%b7%94%e0%b6%9c%e0%b6%bd-%e0%b6%b4%e0%b7%94%e0%b6%bb%e0%b7%8f%e0%b6%ab-%e0%b7%80%e0%b7%92%e0%b7%84%e0%b7%8f%e0%b6%bb%e0%b6%ba%e0%b7%9a-%e0%b6%b6%e0%b7%92%e0%b6%b1%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/24/"
}