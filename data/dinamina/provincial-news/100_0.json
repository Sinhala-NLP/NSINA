{
       "Source": "dinamina",
       "Timestamp": "August 11, 2023 1:00 am",
       "Headline": "නිවස ගිනිගත් දරු පවුලට බේරුවල පොලිස් ස්ථානාධිපතිගේ අතහිත",
       "News Content": "බේරුවල පොලිස් වසමට අයත් බදනාගොඩ ග්‍රාම නිලධාරී වසමේ පාසල් යන දරුවන් දෙදෙනෙකු හා තවත් කුඩා දරුවකු සිටින ගැබිනි මව හා දරුවන්ගේ පියා එකට ජීවත් වූ කටුමැටි කුඩා නිවස ගින්නකින් විනාශ වී එම දරුවන්ගේ පාසැල් නිල ඇඳුම් සහ පොත් පත් ඇතුළු දෑ ගින්නට හසුවී විනාශ වීම හේතුවෙන් එම දරුවන්ගේ පාසල් ගමන අඩාළ වී ඇතැයි දැනගත් බේරුවල පොලිස් ස්ථානාධිපති ලලිත් පත්මකුමාර මහතා එම දරු පවුල ජීවත් වූ ගිනිගෙන විනාශ වූ නිවසට ගොස් ඒ පිළිබඳ සොයා බලා දරුවන්ට නැවත පාසල් යාමට අත්‍යවශ්‍ය පාසල් උපකරණ කට්ටල ඇතුළු ද්‍රව්‍ය පිරිනැමීමට පෙරේදා (09) කටයුතු කළහ.\n\nබේරුවල වලතර මෙත්තාරාම විහාරාධිපති බේරුවල දකුණු ශාසනාරක්ෂක බල මණ්ඩලයේ සභාපති විශ්‍රාමලත් විදුහල්පති පූජ්‍ය වලතර සුභූති නාහිමියන් ද පොලිස් ස්ථානාධිපතිවරයා ඇතුළු නිලධාරීන් කණ්ඩායම සමඟ එම ගිනි ගත් නිවැසියන්ගේ පවුලේ තොරතුරු දැක බලා තොරතුරු විමසා ත්‍යාග බෝග පිරිනැමීමට උන්වහන්සේද වැඩම කර සිටියේය. බිරිය ගැබිනියක් වන දරුවන් තිදෙනකු පියෙකු වන නිශාන්ත කුමාර ඇඹිලිපිටියේ පදිංචිව සිට වසර කිහිපයක් මුළුල්ලේ බේරුවල ප්‍රදේශයට පැමිණ අසරණව ජීවත් වූ අයෙකු බවත්, නිවසේ දල්වා තිබූ කුප්පි ලාම්පුවකින් හටගත් ගින්නකින් පාසල් අධ්‍යාපනය ලබන දරුවන් දෙදෙනකුගේ පොත් පත් විනාශ වී නිවසේ කොටසට හානි සිදුව ඇති බව සියැසින් දැක ගත් බේරුවල පොලිස් ස්ථානාධිපති ලලිත් පත්මකුමාර මහතා පාසල් අධ්‍යාපනය ලබන දරුවන් දෙදෙනාට අත්‍යවශ්‍ය වන සියලුම අභ්‍යාස පොත්, පෑන්, පැන්සල්, පාසල් බෑග් හා ආහාර පාන ඔවුන් වෙත ගොස් ලබාදීමට කාරුණික විය.\n\nඒ සමඟම ගිනිගත් නිවසට හානි වූ කොටස ඉදිකිරීමට අවශ්‍ය ලෑලි ලී දඬු ඇතුළු ද්‍රව්‍ය අද පස්වරුවේම ලබාදීමට කටයුතු කර ඇත. රාත්‍රී 7.00ට පමණ රූපවාහිනි නැරඹීම සඳහා අසල නිවසකට ගොස් සිටියදී නිවසෙහි ගින්න හටගෙන ඇති බවට විශ්වාස කරන බවත් ඒ කිසිවකු නිවස විනාශ කිරීමේ අරමුණෙන් කර ඇති දෙයක් නොවන බවත්, ඒ මොහොතේම ක්‍රියාත්මක වූ ප්‍රදේශවාසීන් හටගත් ගින්න ළිං ජලය ඉස නිවා දැමූ බවත් ගේ හිමියා පවසා සිටී.\n\nවැඩිමහල් දරුවා බදනාගොඩ කනිෂ්ඨ විද්‍යාලයේ මෙවර ශිෂ්‍යත්ව විභාගයට සූදානම්ව සිටින බවත්, ඇය පංතියේ පළවෙනි ස්ථානය ලබා ගන්නා දරුවා බවත් මව පවසා සිටී. මෙම ගැබිනි මවට හා දරුවන්ගේ අධ්‍යාපන කටයුතුවලට තවදුරටත්උපකාර කිරීමට පින් සිත් ඇත්තන්ට නිශාන්ත කුමාර මහතාගේ අංක 076 0907029 දුරකතනය අමතන ලෙස ඉල්ලීමක් කරයි. එසේත් නැතිනම් බේරුවල පොලිස් ස්ථානය අමතා 0342276222 අංකයෙන් වැඩිදුර තොරතුරු ලබාගෙන එම උපකාර කළ හැකි බව පොලිස් ස්ථානාධිපතිවරයා වැඩිදුරටත් පවසා සිටියේය.",
       "URL": "https://www.dinamina.lk/2023/08/11/provincial-news/13180/%e0%b6%b1%e0%b7%92%e0%b7%80%e0%b7%83-%e0%b6%9c%e0%b7%92%e0%b6%b1%e0%b7%92%e0%b6%9c%e0%b6%ad%e0%b7%8a-%e0%b6%af%e0%b6%bb%e0%b7%94-%e0%b6%b4%e0%b7%80%e0%b7%94%e0%b6%bd%e0%b6%a7-%e0%b6%b6%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/100/"
}