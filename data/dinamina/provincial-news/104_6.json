{
       "Source": "dinamina",
       "Timestamp": "August 8, 2023 1:11 am",
       "Headline": "තබ්බෝව ජලාශයේ වම් ඉවුරු සොරොව්ව වහන්න බෑ",
       "News Content": "ප්‍රතිසංස්කරණයට කෝටි 200කවියදමක් කළත් වැඩක් නෑ\n\nනියඟය පෙනි පෙනී මහා ජල කඳක් අපතේ\n\n\n\nතබ්බෝව ජලාශයේ වම් ඉවුර යටතේ ඇති සොරොව්ව නිසි ලෙස වසා ගැනීමට නොහැකි වීමෙන් දැවන්ත ජල කඳක් අපතේ යමින් ඇති බව ගොවීන් හා ගොවිජන සංවිධාන නියෝජිතයෝ චෝදනා කරති.\n\nරුපියල් ලක්ෂ 1994ක මුදලක් වැය කරමින් තබ්බෝව ජලාශයේ වම් හා දකුණු සොරොව් හා වෑකන්ද සේම රළපනාව කළුගල් ඇතිරීම ඇතුළු දැවැන්ත ව්‍යාපෘති රැසක් ප්‍රතිසංස්කරණ කර වසර 10ක් ගතවන්නටත් පෙර වම් සොරෝව්වේ දොරටුව නිසි ලෙස වසා දමා ජලය පාලනය කර ගැනීමට නොහැකි වීම හේතුවෙන් දෛනිකව දැවැන්ත ජල කඳක් අපතේ යමින් තිබේ. 2012 වසරේ වාරි පුනරුත්ථාපන වැඩසටහන යටතේ වේලි ආරක්ෂණ ව්‍යාපෘතිය තබ්බෝව ජලාශයේ මෙම දැවැන්ත ප්‍රතිසංස්කරණය සිදු කර තිබු‍ෙණ් දිවයිනේ ප්‍රධාන පෙළේ කොන්ත්‍රාත් සමාගමක් යටතට පත් කරමිනි. නමුත් එම ඉදිකිරීම්වලදී අදාළ කටයුතු නිසි ලෙස අදාළ කොන්ත්‍රාත් සමාගම සිදු කර නොමැති බවට ද ගොවි සංවිධාන චෝදනා එල්ල කරයි. අක්කර අඩි 15,400ක ජල ධාරිතාවකින් යුත් මෙම ජලාශය යටතේ කුඹුරු අක්කර 2,500කට ආසන්න සංඛ්‍යාවක් යල – මහ කන්න දෙකෙහිම වගා කිරීම සිදුවෙයි. එවන් සුවිශේෂ ජලාශයක සොරොව්ව නිසි ලෙස වසා ගැනීමට නොහැකි වීම බරපතළම තත්ත්වයක් බව ගොවීහු පෙන්වා දෙති.\n\nවම් සොරොව්වේ දොරටුව නිසි ලෙස වසා ගැනීමට නොහැකි වීම හේතුවෙන් වාරිමාර්ග නිලධාරීන් අවස්ථා ගණනාවකදී අලුත්වැඩියා කිරීම් රැසක් සිදු කර ඇති නමුත් එය ඵලක් වී නැත. දැවැන්ත මුදල් සම්භාරයක් විනාශ කරමින් සිදු කළ මෙම ප්‍රතිසංස්කරණය තුළින් අරමුණු කළ කිසිවක් සිදුව නැති බවත්, සිදු වූ එකම කරුණ නම් ඒ වන විටත් කිසිදු ලෙසකින් ආපදාවකට ලක් නොවී තිබූ ඉපැරණි වම් සොරොව්ව සති ගණනක් තිස්සේ දැවැන්ත යන්ත්‍ර සූත්‍ර යොදා ගනිමින් ගලවා දමා නව සොරොව්වක් ඉදි කිරීම පමණක් බවත් ගොවීහු චෝදනා කරති. ඔවුන් කියා සිටින්නේ, ඉදිකළ නව වම් සොරොව්ව ඉදිකළ දින සිටම නිසි ලෙස ක්‍රියාත්මකව නොමැති බවයි. කෙසේ වෙතත් මේ දිනවල යල කන්නයේ වී වගා කළ කුඹුරු වෙත ජලය ලබා දීම සිදුවන අතර, එම අදාළ ජලය නිකුත් කිරීම සිදුවන්නේ ද මුර ක්‍රමයටය. නමුත් කුඹුරු වෙත ජලය ලබා දීම නවතා දැමීම සිදු වන දිනවලදී ද සොරොව්වේ දොරටු නිසි ලෙස වසා ගැනීමට නොහැකි වීමෙන් නිරන්තරයෙන් ජලය නිකුත් කර ඇති ආකාරයට ජලය ගලා යෑම සිදු වෙයි. මෙසේ ජලය නිරන්තරයෙන් ගලා යෑමෙන් ජලාශයේ ජල මට්ටම ද බරපතළ අවදානමකට ලක්ව තිබෙන නමුත් වාරිමාර්ග බලධාරීන් එය නොසලකා හැර ඇති බවද ගොවීහු පවසති.\n\nමේ පිළිබඳව අදහස් දක්වමින් සමස්ත ලංකා ගොවිජන සම්මේලනයේ පුත්තලම දිස්ත්‍රික් ලේකම් ඒ.එච්.එම්. පියසේන මහතා මෙසේ පැවසීය.\n\n“වම් සොරොව්වෙන් කුඹුරුවලට ජලය නිකුත් කිරීමෙන් පසු දොරටු වසා දැමීම සිදු කළ යුතුයි. නමුත් අද තබ්බෝව වාරිමාර්ග බලධාරීන්ට මේ දොරටු වසා ගැනීමට හැකියාවක් නැහැ. රුපියල් කෝටි 200ක් විතර වියදම් කරලා කරපු දැවැන්ත ප්‍රතිසංස්කරණ නිසි ලෙස සිදුව නැති බවටයි අප චෝදනා කරන්නේ. තබ්බෝවේ මේ දිනවල කුඹුරු වෙත ජලය නිකුත් කිරීම සිදු වුවත් තව දින ගණනාවකින් ජල මුර සපයා අවසන් වීමෙන් පසුත් මෙම වම් ඉවුරේ දොරටු වසා ගැනීමට වාරිමාර්ගයෙන් ක්‍රියාමාර්ගයක් ගනු ඇතිදැයි යන්න සැකයි. නියඟය එන්න කලින් තබ්බෝවේ ජලය නිස්කාරණයේ ගලා යෑමෙන් පසු මිනිසුන්ට නාන්න වගේම තබ්බෝව අභය භූමියේ සැරිසරන වන සතුන්ට බීමට ජල බිඳක් අහිමි කිරීමයි මේ සිදු කරන්නේ.Ó\n\nපුත්තලම අතිරේක\n\nහිරාන් ප්‍රියංකර ජයසිංහ",
       "URL": "https://www.dinamina.lk/2023/08/08/provincial-news/12394/%e0%b6%ad%e0%b6%b6%e0%b7%8a%e0%b6%b6%e0%b7%9d%e0%b7%80-%e0%b6%a2%e0%b6%bd%e0%b7%8f%e0%b7%81%e0%b6%ba%e0%b7%9a-%e0%b7%80%e0%b6%b8%e0%b7%8a-%e0%b6%89%e0%b7%80%e0%b7%94%e0%b6%bb%e0%b7%94-%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/104/"
}