{
       "Source": "dinamina",
       "Timestamp": "August 1, 2023 1:00 am",
       "Headline": "පාසල් සිසුවියකට  පෙමින් බැඳී  CID වෙස්ගත්  කොස්තාපල්ට වැඩ වරදී",
       "News Content": "අපරාධ පරීක්ෂණ දෙපාර්තුමේන්තුවේ නිලධාරියෙකු ලෙස පෙනී සිටිමින් හැටන් ප්‍රදේශයේ පාසල් සිසුවියකගේ නිවසට ගිය පොලිස් කොස්තාපල්වරයෙකු හැටන් පොලිසියේ නිලධාරීන් විසින් සැකපිට අත්අඩංගුවට ගෙන හැටන් මහේස්ත්‍රාත් අධිකරණයේ වැඩබලන මහෙස්ත්‍රාත් එස්. පාර්තිබන් මහතා වෙත පෙරේදා (30) ඉදිරිපත් කළ අවස්ථාවේ සැකකරු රුපියල් ලක්ෂ පහක ශරීර ඇප මත මුදාහැරීමට මහේස්ත්‍රාත්වරයා නියෝග කළේය.\n\nමෙසේ රුපියල් ලක්ෂ පහක ශරීර ඇප මත මුදා හරිනු ලැබුවේ හැටන් දිඹුල පතන පොලිසියේ සේවය කරන ප්‍රසාන්ත්රාජ් නමැති පොලිස් කොස්තාපල්වරයායි.\n\nසැකකාර පොලිස් නිලධාරිවරයා හැටන් ප්‍රදේශයේ ප්‍රධාන දමිළ පාසලක අධ්‍යාපනය ලබන සිසුවියක් කෙරෙහි පෙමක් ඇති වී එම සිසුවිය මුණගැසීමට ඉකුත් 28 වැනිදා එම පාසල වෙත ගොස් තමන් අපරාධ පරීක්ෂණ දෙපාර්තුමේන්තුවේ නිලධාරියෙකු බව එම විදුහලේ විදුහල්පතිවරයාට පවසා විදුහල්පතිවරයාගේ ද අවසරය මත එම පාසල් සිසුවිය මුණගැසී තමන් අපරාධ පරීක්ෂණ දෙපාර්තමේන්තුවේ නිලධාරියෙකු බව පවසා විමර්ශනයක් සඳහා තමන්ට ප්‍රකාශයක් සටහන් කර ගැනීමට අවශ්‍ය නිසා නුවරඑළිය විශේෂ විමර්ශන අංශයට පැමිණෙන ලෙසට දැනුම් දී එම සිසුවියට විමර්ශනය සිදු කිරීම සඳහා තමන්ට ලැබී ඇති උපදෙස් සහිත දුරකතන පණිවිඩයක් ද ඇයට පෙන්වා සැකකාර පොලිස් නිලධාරියාගේ දුරකතන අංකය ඇය වෙත ලබා දී ඇත. හැටන් ප්‍රදේශයේ පදිංචි අදාළ පාසල් සිසුවිය ඒ පිළිබඳව තම මවුපියන් වෙත දැනුම් දීමෙන් පසු පාසල් සිසුවියගේ පියා විසින් සැකකරු විසින් ලබාදුන් දුරකතන අංකයට ඇමතුමක් ලබා දී අදාළ විමර්ශනයට අවශ්‍ය ප්‍රකාශ ලබා දීමට සැකකාර පොලිස් නිලධාරියාට නිවෙසට පැමිණෙන ලෙසට පවසා ඇත.\n\nඒ අනුව ඉකුත් 28 වැනිදා පාසල් සිසුවියගේ නිවසට පැමිණි සැකකරු පිළිබඳව සැක සිතූ සිසුවියගේ මවුපියන් නුවරඑළිය දිස්ත්‍රික් භාර නියෝජ්‍ය පොලිස්පති උපුල් ජයසිංහ මහතා වෙත දුරකතනයෙන් කතා කර සැකකරු පිළිබඳව තොරතුරු විමසීමේදී දුරකතනය එම පොලිස් නිලධාරියා වෙත ලබාදෙන ලෙස නියෝජ්‍ය පොලිස්පතිවරයා මවුපියන්ගෙන් කළ ඉල්ලීමක් මත දුරකතන ඇමතුම සැකකාර පොලිස් නිලධාරියා වෙත ලබා දී ඇත.\n\nඑහිදී සැකකාර පොලිස් නිලධාරියා අපරාධ පරීක්ෂණ දෙපාර්තුමේන්තුවේ නිලධාරියෙකු නොවන බව වටහාගත් නියෝජ්‍ය පොලිස්පතිවරයා මවුපියන්ට පවසා ඇත්තේ හැටන් පොලිසියේ නිලධාරීන් එම ස්ථානයට පැමිණෙන තෙක් සැකකාර පොලිස් නිලධාරියා අල්ලාගෙන සිටින ලෙසය.\n\nවහාම ක්‍රියාත්මක වූ නියෝජ්‍ය පොලිස්පතිවරයා සැකකරු සම්බන්ධයෙන් හැටන් පොලිසිය වෙත කළ දැනුම් දීමක් මත හැටන් පොලිසියේ නිලධාරින් එම පාසල් සිසුවියගේ නිවස වෙත ගොස් සැකකාර පොලිස් නිලධාරිවරයා ඉකුත් 28 වැනිදා පස්වරුවේ සැකපිට අත්අඩංගුවට ගෙන අධිකරණය වෙත ඉදිරිපත් කර ඇත.\n\nඇප මත මුදා හැර ඇති සැකකාර පොලිස් නිලධාරිවරයා පොලිස් සේවයේ වසර පහක පමණ කාලයක් සේවයේ නියුතු, යාපනයේ මාණික්පායි ප්‍රදේශයේ පදිංචිකරුවෙකු බවත්, ඔහු කාලයක් හැටන් නොර්වුඩ් ප්‍රදේශයේ පදිංචිව සිට ඇති බවට තහවුරු වූ බවත්, එම පාසල් දැරිය කෙරෙහි තමන් තුළ පෙමක් ඇති වී ඇය යහළු කර ගැනීම සඳහා තමන් අපරාධ පරීක්ෂණ දෙපාර්තුමේන්තුවේ නිලධාරියෙකු වශයෙන් පෙනී සිටිමින් පාසලට සහ ඇය පදිංචි නිවෙස වෙත ගිය බව පැවසූ බවයි හැටන් පොලිසියේ උසස් නිලධාරියෙකු පවසා සිටියේ.\n\nහැටන් – රංජිත් රාජපක්ෂ",
       "URL": "https://www.dinamina.lk/2023/08/01/provincial-news/10586/%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba%e0%b6%9a%e0%b6%a7-%e0%b6%b4%e0%b7%99%e0%b6%b8%e0%b7%92%e0%b6%b1%e0%b7%8a-%e0%b6%b6/",
       "Category": "provincial-news",
       "Parent URL": "https://www.dinamina.lk/category/provincial-news//page/114/"
}