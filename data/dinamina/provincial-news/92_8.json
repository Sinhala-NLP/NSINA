{
       "Source": "dinamina",
       "Timestamp": "August 16, 2023 1:00 am",
       "Headline": "දස ලක්ෂයකට කපුවාට විකුණන්න ගිය ගජමුතු දෙක අතේ මාට්ටු",
       "News Content": "රුපියල් දස ලක්ෂයක් පමණ වටිනා ගජමුතු දෙකක් දිවුලපිටිය ප්‍රදේශයේ කපුවෙකුට විකිණීම සඳහා රැගෙන යමින් සිටි පුද්ගලයින් දෙදෙනෙකු පෙරේදා (14) අත්අඩංගුවට ගත් බව දිවුලපිටිය පොලිසිය පවසයි.\n\nඒකල ගුවන් හමුදා කඳවුරේ බුද්ධි අංශ නිලධාරීන්ට ලද තොරතුරකට අනුව දිවුලපිටිය පොලිසිය මෙම වැටලීමට පියවර ගෙන තිබිණි. සැකකරුවන් දෙදෙනා ත්‍රිරෝද රථයකින් මිනුවන්ගොඩ ප්‍රදේශයේ සිට දිවුලපිටිය කපුවකු වෙත විකිණීම සඳහා මෙම ගජමුතු යුගලය රැගෙන විත් ඇති බව මූලික පොලිස් පරීක්ෂණවලදී හෙළිවී ඇත.\n\nමෙම සැකකරුවන් ගජමුතු රැගෙන එන බවට ගුවන් හමුදා බුද්ධි අංශ නිලධාරින්ගෙන් ලත් තොරතුරු අනුව හොරගස්මුල්ල ප්‍රදේශයේදී මෙම වැටලීම සිදු කරනු ලැබීය.\n\nමෙසේ අත්අඩංගුවට පත්වූ සැකකරුවන් හෝමාගම සහ කිතුල්ගල ප්‍රදේශවල පදිංචිකරුවන් බව හෙළි වී ඇත. සැකකරුවන් මෙම ගජමුතු ලබාගත් අන්දම අනාවරණය කර ගැනීම සඳහා තවදුරටත් පරීක්ෂණ පවත්වන බව ද පොලිසිය සඳහන් කරයි.\n\nසැකකරුවන් මිනුවන්ගොඩ මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.",
       "URL": "https://www.dinamina.lk/2023/08/16/provincial-news/14369/%e0%b6%af%e0%b7%83-%e0%b6%bd%e0%b6%9a%e0%b7%8a%e0%b7%82%e0%b6%ba%e0%b6%9a%e0%b6%a7-%e0%b6%9a%e0%b6%b4%e0%b7%94%e0%b7%80%e0%b7%8f%e0%b6%a7-%e0%b7%80%e0%b7%92%e0%b6%9a%e0%b7%94%e0%b6%ab%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/92/"
}