{
       "Source": "dinamina",
       "Timestamp": "August 15, 2023 4:28 am",
       "Headline": "ප‍ෙරවියන් 27ක් සහ සත්ත්ව  කෑම සොරකමට කුඩ්ඩා මාට්ටු",
       "News Content": "රාගම පිහිටි පක්ෂීන් අලෙවි ස්ථානයක් බිඳ එහි සිටි පරවියන් සහ සත්ත්ව ආහාර තොගයක් සොරාගැනීමක් සම්බන්ධයෙන් විමර්ශන පැවැත්වූ රාගම පොලීසිය එම සොරකමට සම්බන්ධ මත්කුඩු ලෝලියෙක් සොරාගත් පරවියන් 27 දෙනෙක් සමඟ පෙරේදා (13) සවස අත්අඩංගුවට ගෙන ඇත.\n\nමෙම පක්ෂී අලෙවි ස්ථානයෙන් සොරාගත් සත්ත්ව ආහාර කිලෝ 70කට ආසන්න ප්‍රමාණයක්ද සැකකරු පදිංචි ගණේමුල්ලේ පිහිටි නිවසේ සඟවා තිබියදී පොලීසිය සොයාගෙන තිබේ.\n\nමෙම සොරකම සිදුව ඇත්තේ පසුගිය 12 වෙනිදා රාත්‍රී කාලයේදීය. ඒ සම්බන්ධයෙන් ආරක්ෂක කැමරා දර්ශනද උපයෝගීකරගෙන පොලීසිය පුළුල් විමර්ශනයක් පවත්වා ඇත. එහි ප්‍රතිඵලයක් ලෙස මෙම සැකකරුව අත්අඩංගුවට ගැනීමට හැකිවී තිබේ. ඔහු අවුරුදු 27ක් වයසැති මත්කුඩු පානයට තදින්ම ඇබ්බැහිවූවෙක් බව පොලීසිය කියයි. මෙම පුද්ගලයා අත්අඩංගුවට ගන්නා අවස්ථාවේදී හොරොයින් ග්‍රෑම් 02යි මිලිග්‍රෑම් 150ක්ද ඔහු සතුව තිබී හමුවී ඇත.\n\nමෙම පුද්ගලයාව අත්අඩංගුවට ගෙන ඇත්තේ වැලිපිල්ලෑව ප්‍රදේශයේදීය. මෙම පුද්ගලයාට එරෙහිව වැලිසර මහේස්ත්‍රාත් අධිකරණයෙන් වරෙන්තුවක්ද නිකුත්කර ඇති බවත් ඔහු සොරකම් සහ මංකොල්ලකෑම්වලට සම්බන්ධ අය බවත් පොලීසිය කියයි.\n\nගයාන් කුමාර වීරසිංහ",
       "URL": "https://www.dinamina.lk/2023/08/15/provincial-news/14110/%e0%b6%b4%e0%b7%99%e0%b6%bb%e0%b7%80%e0%b7%92%e0%b6%ba%e0%b6%b1%e0%b7%8a-27%e0%b6%9a%e0%b7%8a-%e0%b7%83%e0%b7%84-%e0%b7%83%e0%b6%ad%e0%b7%8a%e0%b6%ad%e0%b7%8a%e0%b7%80-%e0%b6%9a%e0%b7%91/",
       "Category": "provincial-news",
       "Parent URL": "https://www.dinamina.lk/category/provincial-news//page/93/"
}