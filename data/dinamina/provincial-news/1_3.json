{
       "Source": "dinamina",
       "Timestamp": "October 13, 2023 1:00 am",
       "Headline": "සුඛෝපභෝගී ජීප් රථයක් ත්‍රීවීලරයේ ගැටී ත්‍රිරෝද රියැදුරු මරුට",
       "News Content": "පස්යාල ගිරිඋල්ල මාර්ගයේ විජයරජදහන ප්‍රදේශයේ පෙරේදා (11) රාත්‍රී සුඛෝපභෝගී ජීප් රියක් හා ත්‍රිරෝද රථයක් ගැටී සිදු වූ රිය අනතුරකින් ත්‍රිරෝද රියැදුරා මියගොස් ඇති අතර, අනතුරින් පසු එහි ගමක් කළ භික්ෂූන් වහන්සේ සිටියදී පලා ගිය ජීප් රථ රියැදුරා අත්අඩංගුවට ගැනීමට පරීක්ෂණ පවත්වන බව මීරිගම පොලිසිය පවසයි.\n\nමෙසේ මියගොස් ඇත්තේ මීරිගම පොහොන්නරුව ප්‍රදේශයේ පදිංචිව සිටි වෘත්තියෙන් කොන්දොස්තරවරයකු වූ ඇල්ලගේ උපාලි ලලිත් තිලකරත්න නමැති 40 හැවිරිදි එක්දරු පියෙකි.\n\nපස්යාල දෙස සිට පැමිණ ඇති ත්‍රිරෝද රථය දකුණට හැරවීමේදී මීරිගම දෙසින් පැමිණි ජීප් රියේ ගැටී ඇති අතර, බරපතළ තුවාල ලත් ත්‍රිරෝද රථ රියැදුරු මීරිගම රෝහලට ඇතුළත් කිරීමේදී මිය ගොස් ඇත.\n\nඅනතුරට ලක් වූ ජීප් රථය හෝමාගම ප්‍රදේශයේ පුද්ගලයෙකුට අයත් බව ද බුලත්සිංහල ප්‍රදේශයේ විහාරස්ථානයක හිමිනමක් සමඟ අනුරාධපුරය බලා ගොස් කරඬුවක් රැගෙන එමින් සිටින අතර දී මෙම අනතුර සිදු වී ඇති බව මූලික පරීක්ෂණවලදී හෙළි වී ඇතැයි පොලිසිය පවසයි.\n\nඅනතුරින් පසු එහි ගමන් කළ භික්ෂූන් වහන්සේ සිටිය දී රියැදුරා පලා ගොස් ඇතැයි ද රියැදුරා සම්බන්ධ නිවැරදි තොරතුරු ලබා දීමට භික්ෂූන් වහන්සේ අසමත් වී ඇතැයි ද පොලිසිය පවසයි.\n\nවාහන හිමිකරු මාර්ගයෙන් රියැදුරු හඳුනාගෙන අත්අඩංගුවට ගැනීමට පියවර ගන්නා බව ද ඔහු රෝහල්ගත වී ඇතැයි ලැබී ඇති ආරංචියක් සම්බන්ධයෙන් සොයා බලන බව ද පොලිසිය සඳහන් කරයි.\n\nමියගිය අයගේ දේහය පිළිබඳ පශ්චාත් මරණ පරීක්ෂණය හා මරණ පරීක්ෂණය ඊයේ (12) සවස වතුපිටිවල මූලික රෝහලේ දී පැවැත්වීමට නියමිතව තිබිණි.\n\nමීරිගම පොලිසියේ රථවාහන අංශ භාර ස්ථානාධිපති පොලිස් පරීක්ෂක බී. එන්. දනන්සූරිය මහතා ඇතුළු නිලධාරීහු වැඩිදුර පරීක්ෂණ පවත්වති.",
       "URL": "https://www.dinamina.lk/2023/10/13/provincial-news/30176/%e0%b7%83%e0%b7%94%e0%b6%9b%e0%b7%9d%e0%b6%b4%e0%b6%b7%e0%b7%9d%e0%b6%9c%e0%b7%93-%e0%b6%a2%e0%b7%93%e0%b6%b4%e0%b7%8a-%e0%b6%bb%e0%b6%ae%e0%b6%ba%e0%b6%9a%e0%b7%8a-%e0%b6%ad%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/1/"
}