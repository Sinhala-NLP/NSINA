{
       "Source": "dinamina",
       "Timestamp": "July 26, 2023 12:57 am",
       "Headline": "මීයා විසිකරන්න ගිය සීයා වන අලි ප්‍රහාරයකින් මරුට",
       "News Content": "කුරුණෑගල මහකෝවන ප්‍රදේශයේදී (25) උදෑසන වන අලි ප්‍රහාරයකට ලක්වීමෙන් හැත්තෑ එක් (71) හැවිරිදි පුද්ගලයකු මියගොස් ඇතැයි දොරටියාව පොලිසිය කියයි.\n\nමෙසේ මියගොස් ඇත්තේ කුරුණෑගල මහකෝවන එගොඩවත්ත ප්‍රදේශයේ පදිංචිව සිටි මාඑළිය දුරයලාගේ සිරිවර්ධන නමැති තිදරු පියෙකි.\n\nදින කීපයක සිට රිදීගම ප්‍රාදේශීය ලේකම් කොට්ඨාසයේ ගම්මාන රැසක සැරිසරමින් සිටි මෙම වන අලි රංචුවට අලින් තිදෙනකු අයත් වන බවත් ප්‍රදේශවාසීහු කියති.\n\nමෙම වන අලි රංචුව රිදීගම ප්‍රාදේශීය ලේකම් කොට්ඨාසයේ සිට පෙරේදා කුරුණෑගල ප්‍රාදේශීය ලේකම් කොට්ඨාසයේ දොරටියාව පොලිස් වසමේ ගම්මාන රැසක සැරිසරමින් සිටියදී මෙම ප්‍රහාරය සිදු කොට ඇති බව දොරටියාව පොලිසිය කියයි.\n\nසිද්ධියෙන් මියගොස් ඇති සිරිවර්ධන මහතාගේ නිවසෙහි මී උගුලකට හසුව සිටි මීයකු මුදා හැරීම සඳහා ඔහු මී උගුලද රැගෙන සිය ගෙවත්තේ ඉහළ කොටසට ගොස් සිටියදී මෙම අලි ප්‍රහාරයට ලක්ව ඇති බව ඔහුගේ ඥාතීහු පවසති.\n\nගම් වැදී සිටින වන අලින් කොටු කර ගැනීම සඳහා වන ජීවී දෙපාර්තමේන්තුව සහ දොරටියාව පොලිසිය එක්ව මේ වනවිටත් මෙහෙයුමක් දියත් කොට තිබේ. සිද්ධිය පිළිබඳ වැඩිදුර පරීක්ෂණ දොරටියාව පොලිසිය විසින් සිදු කරනු ලබයි.",
       "URL": "https://www.dinamina.lk/2023/07/26/provincial-news/9405/%e0%b6%b8%e0%b7%93%e0%b6%ba%e0%b7%8f-%e0%b7%80%e0%b7%92%e0%b7%83%e0%b7%92%e0%b6%9a%e0%b6%bb%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b6%ba-%e0%b7%83%e0%b7%93%e0%b6%ba%e0%b7%8f-%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/121/"
}