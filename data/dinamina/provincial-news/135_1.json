{
       "Source": "dinamina",
       "Timestamp": "July 7, 2023 12:55 pm",
       "Headline": "එළැඹෙන මහ කන්නයේදී වී ගොවීන්ට තවත් රසායනික පොහොර වර්ගයක්‌",
       "News Content": "එළැඹෙන මහ කන්නයේදී තවත් රසායනික පොහොර වර්ගයක්‌ වී ගොවීන්ට දීමට කටයුතු කරන බව කෘෂිකර්ම ඇමැති මහින්ද අමරවීර මහතා පැවසීය. කෘෂිකර්ම ඇමැති මහින්ද අමරවීර මහතා පොලොන්නරු දිස්ත්‍රික්කයේ තරුණ ගොවීන්ට නව කෘෂි තාක්ෂණික උපකරණ පිරිනමමින් එම දිස්ත්‍රික් ලේකම් කාර්යාලයේ දී පැවැති උත්සවයේදී මේ අදහස් පළ කළේය.\n\nමෙවර යල කන්නයේ වගා කන්න 3කට පසු ගොවි ජනතාවට මඩපොහොර හෙවත් ත්‍රිත්ව සුපිරි පොහොර (TSP-Triple Super Phosphate) නොමිලයේ දීමට රජය පියවර ගෙන තිබිණි. ඒ යට‌තේ පසුගිය මහ කන්නයේ කුඹුරු වගා කළ සියලු දෙනාට මෙවර යල කන්නයේ වී වගා කළත් නොකළත් මෙම TSP පොහොර නොමිලයේ දීමට පියවර ගනු ලැබීය.\n\nගොවි ජනතාවගේ නිෂ්පාදන වියදම් අවම කිරීම ඉලක්ක කරගනිමින් රජය විසින් මේ සහන සලසනු ලබන අතර, පසුගිය මහ කන්නයේදී පොහොර මිල දී ගැනීමට අවශ්‍ය මුදල් මෙන්ම මෙවර යල කන්නයේදීද පොහොර මිල දී ගැනීම සඳහා අවශ්‍ය මුදල් රජය විසින් සහනාධාරයක් වශයෙන් ගොවීන්ට පිරිනැමිණි.ඒ අනුව හෙක්ටෙයාර් එකකට රු.20,000ක් හා හෙක්ටයාර් දෙකකට රු. 40,000ක්ද වශයෙන් වවුචර්පත් මඟන් නිකුත් කරනු ලැබීය. එමෙන්ම ලබන මහ කන්නයේ සියලු ගොවීන්ට පොහොර මිල දී ගැනීමට වවුචර්පත් වෙනුවට ගොවි ගිණුම්වලටම මුදල් නිකුත් කිරීමටද රජය තීරණය කර තිබේ.\n\nඒ අනුව ගොවි ජනතාවට තම කැමැත්ත පරිදි පෞද්ගලික අංශයෙන් හෝ රජයේ පොහොර සංස්ථා මඟින් පොහොර මිල දී ගැනීමට ගොවීන්ට හැකි වේ. මේ වන විට යූරියා පොහොර මිල රු. 9000 දක්වාත්, MOP පොහොර මිල රු.14,000 දක්වාත් අඩු කිරීමට කෘෂිකර්ම අමාත්‍යාංශය පියවර ගෙන ඇතැයිද ඇමැති අමරවීර මහතා සඳහන් කරයි.\n\nබුද්ධිකා ඉඹුලාන, සිරිපුර\n\n– මදුශානි අබේසිංහ",
       "URL": "https://www.dinamina.lk/2023/07/07/provincial-news/7020/%e0%b6%91%e0%b7%85%e0%b7%90%e0%b6%b9%e0%b7%99%e0%b6%b1-%e0%b6%b8%e0%b7%84-%e0%b6%9a%e0%b6%b1%e0%b7%8a%e0%b6%b1%e0%b6%ba%e0%b7%9a%e0%b6%af%e0%b7%93-%e0%b7%80%e0%b7%93-%e0%b6%9c%e0%b7%9c%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/135/"
}