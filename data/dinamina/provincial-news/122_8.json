{
       "Source": "dinamina",
       "Timestamp": "July 25, 2023 1:00 am",
       "Headline": "ත්‍රිරෝද රථ ගාලේ ඉඩ නොදුන්නැයි දෙමිතුරන් ගු ටි ඇනගෙන අයෙක් මරුට",
       "News Content": "ත්‍රිරෝද රථයක් ගාල්කිරීමට ඉඩ ලබාගැනීම සම්බන්ධයෙන් පානදුර කෙසෙල්වත්ත ප්‍රදේශයේ ත්‍රිරෝද රථ ගාලක මිතුරන් දෙදෙනකු අතර ඊයේ (24) සවස ඇති වූ ගුටි කෙළියකින් පසු එක් අයෙකු රෝහල් ගතකිරීමෙන් පසු මියගොස් ඇති බව පානදුර උතුර පොලිසිය කීය. පානදුර, කෙසෙල්වත්ත ගාලු පාරේ පදිංචිව සිටී මොහොමඩ් අශීස් මොහොමඩ් අක්‍රම් නැමැති 46 හැවිරිදි පුද්ගලයකු මෙසේ මියගොස් ඇති බව පොලිසිය කීය. ත්‍රිරෝද රථගාලේ ත්‍රිරෝද රථය ගාල් කිරිමට ඉඩ ලබාගැනීම සම්බන්දයෙන් දෙදෙනා අතර ඇතිවූ කතාබහකින් පසු ගැටුමක් දක්වා වර්ධනය වී ගුටි ඇනගෙන මියගොස් ඇති තැනැත්තා රෝහල් ගතකර ඇති බවත්, එහිදී මියගොස් ඇති බවත් රෝහල් ප්‍රකාශකයෙක් කීය. මියගොස් ඇති තැනැත්තා අසනීප තත්ත්වයෙන් පසුවන අයෙකු බවත් සඳහන් වේ. පහර දුන් තැනැත්තා අත්අඩංගුවට ගෙන ඇති බව උසස් පොලිස් නිලධාරීයෙක් කීය. ජ්‍යෙෂ්ඨ පොලිස් අධිකාරී සමන්ත වෙදගේ, සහකාර පොලිස් අධිකාරී නිශාන්ත සේනාරත්න යන මහත්වරුන්ගේ උපදෙස් පරිදි ස්ථානාධිපති පොලිස් පරීක්ෂක සංජීව ලක්මාල් මහතාගේ ප්‍රධානත්වයෙන් අපරාධ අංශ ස්ථානාධිපති පොලිස් පරීක්ෂක හිරන්ත තිලකරත්න මහතාගේ ප්‍රධානත්වයෙන් පරීක්ෂණ පවත්වයි.\n\nපොතුපිටිය සුමිත් ප්‍රේමතිලක සහ බණ්ඩාරගම බිමල් ජයසිංහ",
       "URL": "https://www.dinamina.lk/2023/07/25/provincial-news/9031/%e0%b6%ad%e0%b7%8a%e0%b6%bb%e0%b7%92%e0%b6%bb%e0%b7%9d%e0%b6%af-%e0%b6%bb%e0%b6%ae-%e0%b6%9c%e0%b7%8f%e0%b6%bd%e0%b7%9a-%e0%b6%89%e0%b6%a9-%e0%b6%b1%e0%b7%9c%e0%b6%af%e0%b7%94%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/122/"
}