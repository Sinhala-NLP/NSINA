{
       "Source": "dinamina",
       "Timestamp": "August 2, 2023 1:00 am",
       "Headline": "කප්පම් ඉල්ලා ගල්වැලි ව්‍යාපාරිකයාට මරණ තර්ජන",
       "News Content": "ඌරාපොළ නගරාසන්නයේ පදිංචි කෝටිපති ව්‍යාපාරිකයෙකුට දුරකථන මගින් නිතර රුපියල් ලක්ෂ ගණනින් කප්පම් ඉල්ලා මරණීය තර්ජන එල්ල කිරීම හේතුවෙන් විශේෂ පරීක්ෂණයක් පවත්වා ගෙන යන බව අත්තනගල්ල පොලීසිය පැවසීය. විජිත සමන් කුමාර නැමැති ව්‍යාපාරිකයෙකුට එසේ මරණීය තර්ජන එල්ල කර ඇති බව ද පොලීසිය කීය.\nපැමිණිලිකාර ව්‍යාපාරිකයා ගොඩනැඟිලි ද්‍රව්‍ය සැපයීමේ ව්‍යාපාරයක් පවත්වා ගෙන යන බවත් පසුගිය දින කිහිපයක් තිස්සේ ජංගම දුරකථන කිහිපයකින්ම ඔහු අමතා ලක්ෂ ගණනින් කප්පම් ඉල්ලා ඇති බවත් කප්පම් මුදල් ලබා නොදුන හොත් මුළු පවුල ම ඝාතනය කරන බවට අවසාන ඇමතුමෙන් තර්ජනය කර ඇති බව මූලික පරීක්ෂණවල දී හෙළි වී ඇත.\nවිදේශයකට පැන ගොස් සිටින පාතාල නායකයෙකුගේ මෙහෙයවීම යටතේ මෙරට ක්‍රියාත්මක කප්පම් කල්ලියක් මෙයට සම්බන්ධ බවට පොලීසිය සැක කරයි.\nමේ සම්බන්ධව දුරකථන විශ්ලේෂණ වාර්තා ලබා ගැනීම සඳහා අධිකරණ නියෝගයක් ලබා ගැනීමටත් කටයුතු කර ගෙන යන බව ද පොලීසිය කීය.\nගම්පහ ජ්‍යෙෂ්ඨ පොලිස් අධිකාරී ජගත් රෝහණ හා අත්තනගල්ල සහකාර පොලිස් අධිකාරී (4) උපාලි කාරියවසම් යන මහත්වරුන්ගේ උපදෙස් පරිදි අත්තනගල්ල පොලිස් ස්ථානාධිපති ප්‍රධාන පොලිස් පරීක්ෂක යසේන්ද්‍ර නාලක මහතාගේ මෙහෙය වීම යටතේ එහි පොලිස් නිලධාරී පිරිසක් වැඩිදුර පරීක්ෂණ පවත්වා යති.\nවේයන්ගොඩ විශේෂ",
       "URL": "https://www.dinamina.lk/2023/08/02/provincial-news/10907/%e0%b6%9a%e0%b6%b4%e0%b7%8a%e0%b6%b4%e0%b6%b8%e0%b7%8a-%e0%b6%89%e0%b6%bd%e0%b7%8a%e0%b6%bd%e0%b7%8f-%e0%b6%9c%e0%b6%bd%e0%b7%8a%e0%b7%80%e0%b7%90%e0%b6%bd%e0%b7%92-%e0%b7%80%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/113/"
}