{
       "Source": "dinamina",
       "Timestamp": "July 7, 2023 1:00 am",
       "Headline": "කුණු ට්‍රැක්ටරයෙන් ත්‍රිපෝෂ බෙදලා",
       "News Content": "– ලොකු වාහන නෑ\n– වාහන ගන්න සල්ලි නෑ\n– තෙල් නෑ\n\nගැබිනි මවුවරුන්ට සහ අඩු බර සහිත මන්දපෝෂණ දරුවන්ට නොමිලයේ ලබා දෙන ත්‍රිපෝෂ වැලිගම බල ප්‍රදේශයේ බෙදා හැරීම සඳහා වැලිගම සෞඛ්‍ය වෛද්‍ය නිලධාරි කාර්යාලය මඟින් කැළිකසළ ප්‍රවාහනය කරනු ලබන ට්‍රැක්ටරයක් යොදාගෙන තිබූ බවට ජනතාව පවසයි.\n\nවිවිධ ධාන්‍ය කොටස් යොදාගනිමින් නිෂ්පාදනය කරනු ලබන ත්‍රිපෝෂ අධි පෝෂණය සහිත ආහාරයක් ලෙස සැලකේ. එය රජය මඟින් නිෂ්පාදනය කොට ගැබිනි මවුවරුන්ට සහ අඩු බර සහිත මන්දපෝෂණ ඌනතා ඇති දරුවන්ට සෞඛ්‍ය අංශ මඟින් නොමිලේ ලබාදීමට කටයුතු කෙරේ.\n\nඑයද රටේ පවතින ආර්ථික අර්බුදකාරි තත්ත්වය සමඟ නිසි පරිදි නොලැබෙන බව ද ජනතාව පවසයි. මෙහිදී නිෂ්පාදනයේ සිට අදාළ පුද්ගලයා වෙත ලබාදීම දක්වා එම කටයුතු ඉතාමත් පිරිසිදුව සහ ඉතාමත් වගකීමෙන් සිදු කෙරේ.\n\nඒ අනුව මාස කිහිපයකට පසුව නැවතත් අදාළ පිරිස වෙත ලබාදීම සඳහා අවශ්‍ය ත්‍රිපෝෂ තොග මෙම දිනවල සෞඛ්‍ය වෛද්‍ය නිලධාරි කාර්යාල වෙත ලැබෙමින් පවතී. එය සෞඛ්‍ය වෛද්‍ය නිලධාරි කාර්යාලය මඟින් බල ප්‍රදේශයට අයත් පවුල් සෞඛ්‍ය නිලධාරි කාර්යාල වෙත ලබාදීමේ කටයුතු ලහිලහියේ සිදු කෙරේ.\n\nමෙහිදී ත්‍රිපෝෂ බෙදා හැරීමේ කටයුතු ඉතාමත් පිරිසුදුව සහ වගකීමක් සහිත කළ යුතු වූවත් වැලිගම ප්‍රාදේශීය සභාවට අයත් කැළිකසළ ප්‍රවාහනය කරනු ලබන ට්‍රැක්ටරයක් ද වගකිවයුතු පිරිස ලෙස බහුකාර්ය සංවර්ධන අංශයේ සේවකයන් පිරිසක් යොදාගෙන තිබූ බවට තොරතුරු සඳහන් වෙයි.\n\nමේ සම්බන්ධයෙන් වැලිගම සෞඛ්‍ය වෛද්‍ය නිලධාරි තේජා ජයසේකර මහතාගෙන් කළ විමසීමකදී මෙසේ පැවසීය.\n\n“අපිට සම්පත් සීමිතයි. තෙල් අර්බුදයක් තියෙනවා. තෙල් කෝටාව එන්නේ අඩුවෙන්. අපිට ලොකු වාහනයක් ඇත්තෙත් නෑ. සල්ලිවලට ගන්න විදියකුත් නෑ. මට ඉල්ලන්න තියෙන්නේ නගර සභාවෙන් සහ ප්‍රාදේශීය සභාවෙන් විතරයි. ඒ අනුව අපිට ප්‍රාදේශීය සභාවෙන් ලැබුණේ අලුත්ම ට්‍රැක්ටරයක්, එච්චරයි කියන්න තියෙන්නේ“ යැයි හෙතෙම පැවසීය.\n\nවැලිගම – අබේවික්‍රම ගුණරත්න",
       "URL": "https://www.dinamina.lk/2023/07/07/provincial-news/4694/%e0%b6%9a%e0%b7%94%e0%b6%ab%e0%b7%94-%e0%b6%a7%e0%b7%8a%e0%b6%bb%e0%b7%90%e0%b6%9a%e0%b7%8a%e0%b6%a7%e0%b6%bb%e0%b6%ba%e0%b7%99%e0%b6%b1%e0%b7%8a-%e0%b6%ad%e0%b7%8a%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/135/"
}