{
       "Source": "dinamina",
       "Timestamp": "August 8, 2023 1:21 am",
       "Headline": "නයින්දනාරාමයේ පුරාවිද්‍යා ස්ථානවලට හානි කරලා  කඩපු ඒවා විහාරාධිපති හිමි බදාම දමා නැවත සකසලා",
       "News Content": "පොල්පිතිගම බල ප්‍රදේශයේ පුරාවිද්‍යා වටිනාමක් ඇති ඓතිහාසික නයින්දනාරාම පුරාණ රජමහා විහාරයේ තිබූ නිධානයක් තිබූ ගලට හා පුදබිමේ තිබූ පිළිමවලට හානි කර ඒ හානි කරපු තැන්වලට පස් දමා වහලා පිළිම කඩාපු තැන් විහාරාධිපති හිමි මැදිහත්ව බදාම දාලා වහලා. ඒ තැන්වලට තීන්ත පවා ආලේප කරලා. මෙතැන මහා වංචාවක් සිදු වෙනවා. නමුත් පරීක්ෂණ ඉබි ගමනේ. වහාම සාධාරණ පරීක්ෂණයක් දෙන්නැයි ප්‍රදේශවාසීහු පිරිසක් පාලගම විද්‍යාල පරිශ්‍රයට ඒකරාශි වෙමින් හඬ නැඟූහ.\n\nමෙහි සිදු වී තිබෙන හානිය සම්බන්ධව ප්‍රදේශවාසීන් කර තිබූ පැමිණිල්ලකට අනුව පුරාවිද්‍යා අංශ හා වයඹ නියෝජ්‍ය පොලිස්පති අනිල් ප්‍රියන්ත ඇතුළු පොලිස් නිලධාරින් 05ක් ජනතාව හමු වී මේ පිළිබඳව කරුණු විමසීමට පාලගම විද්‍යාලයට පැමිණි සිටි අවස්ථාවේදී ඔවුහු ඒ බව ප්‍රකාශ කළහ.\n\nඑහිදී ගම්වාසින් මෙසේ ද පැවසූහ.\n\n“පන්සලේ සී.සී.ටී.වී. කැමරාත් සවි කර තිබියදී තමයි මේ වංචාවන් සිදු වී ඇත්තේ. නමුත් හොරකම සිද්ධ වෙනකොට පන්සලේ සී.සී.ටී.වී. පද්ධතියත් කැඩිලා. ඒ හානි කරපු හැම එකක්ම දැන් වහලා. පිළිම කඩාපු තැන් කොන්ක්‍රීට් දාලා බදාමවලින් වහලා. ඒ මතට තීන්තත් අලේප කරලා. ඒවායේ පාට වෙනස්. ඒවා ගැන කතා කරන්නවත් හාමුදුරුවෝ අපිට ඉඩක් දෙන්නේ නැහැ. මේවා ගැන අපි මීට පෙර පොලිසියටත් කිවුවා. පුරාවිද්‍යා අංශවලටත් කිවුවා. නමුත් හාමුදුරුවන්ගේ තිබෙන සම්බන්ධතා මත පරීක්ෂණ යටපත් වෙලා වාගේ. ඒ හින්දා තමයි සාධාරණත්වයක් පතා ඊට අදාළ නිලධාරීන් මෙහි නැවතත් ගෙනාවේ” යනුවෙන් ඔවුහු පැවසූහ.\n\nවිහාරාධිපති පොහොරවත්තේ සුමනසාර නාහිමියෝ.\n\n“මේ පන්සලේ භාරකරුවා මමයි. පුරාවිද්‍යාව නමට තිබුණට පන්සලට මොනවද කර තිබෙන්නේ. ඒ හින්දා තමයි මම කැඩිච්ච හා හානි වෙච්ච පිළිම බදාම දාලා තීන්ත ආලේප කර දැම්මේ. එතැන වංචාවක් සිදු වී තිබෙනවා නම් ඕනෑම පරීක්ෂණයක් කරන්න. ඒකට මගේ විරුද්ධත්වයක් නැහැ.”\n\nපුරාවිද්‍යා සහකාර අධ්‍යක්ෂ (වයඹ) ආනන්ද විතානගේ –\n\n“මෙතැනට හානිකරලා තිබෙනවා කියලා අපිට පැමිණිලි ලැබුණා. අපි ඒ සම්බන්ධව පොලිසිය හා එක්ව විධිමත්\n\nපරීක්ෂණ සිදු කෙරුවා. ඒ සම්බන්ධව මං උසස් නිලධාරීන්ට දැනුම් දී තිබෙනවා. ඒවා ගැන පරීක්ෂණ සිදු වෙනවා. ඒවා ගැන අධිකරණයටත් වාර්තා කරනවා. එවිට වරදක් වෙලා තිබෙනවා නම් ඒ අයට තරාතිරම නොබලා අපි දඬුවම් දෙනවා. අපි කාවවත් ආරක්ෂා කරන්න. පරීක්ෂණ යටපත් කරන්න හදන්නේ නැහැ. ඒ ගැන සැකයක් ඇති කර ගන්න එපා. නමුත් සිදු වී තිබෙන පරීක්ෂණවල තත්ත්වය උසස් නිලධාරීන්ට දැනුම්වත් කර ඒවා ගැන අධිකරණයේ නඩු පැවරීමට නියමිත නිසා ඒවා ගැන කිසිවක් දැන් හෙළි කළ නොහැකි බව පැවසීය.”\n\nපොල්පිතිගම – නන්දන කැලේගම",
       "URL": "https://www.dinamina.lk/2023/08/08/provincial-news/12425/%e0%b6%b1%e0%b6%ba%e0%b7%92%e0%b6%b1%e0%b7%8a%e0%b6%af%e0%b6%b1%e0%b7%8f%e0%b6%bb%e0%b7%8f%e0%b6%b8%e0%b6%ba%e0%b7%9a-%e0%b6%b4%e0%b7%94%e0%b6%bb%e0%b7%8f%e0%b7%80%e0%b7%92%e0%b6%af%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/103/"
}