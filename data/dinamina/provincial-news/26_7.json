{
       "Source": "dinamina",
       "Timestamp": "September 29, 2023 1:00 am",
       "Headline": "කහවත්තේ දරුවන්ට සාහිත්‍ය රසාස්වාද වැඩසටහනක්",
       "News Content": "2023 ජාතික සාහිත්‍ය මාසයට සමගාමීව කහවත්ත ප්‍රාදේශීය සභාවේ මාදම්පේ මහජන පුස්තකාලය මඟින් මෙවර සා.පෙළ විභාගයට පෙනී සිටින සිසු දරුවන් ඉලක්ක කරමින් දරුවන්ගේ සාහිත්‍ය රසාස්වාදය ඉහළ නැන්වීම උදෙසා වැඩසටහනක් පසුගිය 26 වැනි දින මාදම්පේ විජය මහා විද්‍යාලයේ දී පැවැත්විණි.\nමෙහිදී සිංහල භාෂාව හා සාහිත්‍යය පිළිබඳ ප්‍රවීණ ආචාර්ය ආනන්ද කොඩිතුවක්කු මහතා සහ කහවත්ත මධ්‍ය මහා විද්‍යාලයේ සිංහල ආචාර්ය ශෂිකලා ජයමාන්නගේ මෙනවිය විසින් “සියපත් සුවඳ” සහ “සාහිත්‍ය ගී රස වින්දනය” පිළිබඳ තේමාව යටතේ සිසුන් දැනුවත් කිරීම සිදුවිය.\nමෙම වැඩසටහන සඳහා මාදම්පේ විජය මහා විද්‍යාලය, පන්නිල විද්‍යාලය, දෙමුවාවත විද්‍යාලය, පිලාන විද්‍යාලය, පනාපිටිය විද්‍යාලය, කළලඇල්ල මහා විද්‍යාලයේ හා අටකලම්පන්න විද්‍යාලයේ සිසු දරු දැරියෝ පිරිසක් සහාභාගී වූහ. කහවත්ත ප්‍රාදේශීය සභාව සහ මාදම්පේ විජය මහා විද්‍යාලය මගින් මෙම වැඩසටහන සංවිධාන කර තිබුණි.\nරක්වාන – ඉන්දික සී. කුමාර",
       "URL": "https://www.dinamina.lk/2023/09/29/provincial-news/26309/%e0%b6%9a%e0%b7%84%e0%b7%80%e0%b6%ad%e0%b7%8a%e0%b6%ad%e0%b7%9a-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b7%83%e0%b7%8f%e0%b7%84%e0%b7%92%e0%b6%ad%e0%b7%8a%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/26/"
}