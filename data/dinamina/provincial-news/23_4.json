{
       "Source": "dinamina",
       "Timestamp": "October 2, 2023 1:00 am",
       "Headline": "සිරකරුට ගෙනා කෙසෙල් ඇවරියේ මත් කුඩු",
       "News Content": "කෙසෙල් ඇවරියක මත්කුඩු සඟවා බන්ධනාගාර රැඳවියෙකු ට ලබාදීමට පැමිණි පුද්ගලයකු ඊයේ (29) අත්අඩංගුවට ගෙන ඇති බව කළුතර උතුර පොලිසිය පවසයි. කළුතර ජාවත්ත බන්ධනාගාරයේ රඳවා සිටින සැකකරුවන් දෙදෙනෙකු බැලීමට නිකිණි පොහෝදා පැමිණි පුද්ගලයෙකු මෙසේ අත්අඩංගුවට ගෙන ඇත. ඔහු ඉංගිරිය හඳපාන්ගොඩ ප්‍රදේශයේ පදිංචි 37 හැවිරිදි පුද්ගලයකු බව පොලිසිය කීය.\n\nබන්ධනාගාර නිලධාරීන් පරීක්ෂා කිරීමේදී කෙසෙල් ගෙඩිවල සූක්ෂම ලෙස බටවල බහා සඟවා තිබූ හෙරොයින් ග්‍රෑම් පහයි මිලිග්රැම් 590 ක්, අයිස් මත්ද්‍රව්‍ය ග්‍රෑම් අටයි මිලිග්රැම් 920 ක් සහ ගංජා මිලිග්රැම් 920 ක් සොයාගෙන ඇති බව පොලිසිය කීය.\n\nසැකකරු කළුතර මහේස්ත්‍රාත් අධිකරණයට ඉදිරිපත් කිරීමට නියමිතව තිබූණි. ස්ථානාධිපති ප්‍රධාන පොලිස් පරීක්ෂක දමිත් ජයතිලක මහතාගේ උපදෙස් අපරාධ අංශ නිලධාරීහූ පරීක්ෂණ පවත්වති.\n\nඡායා-අලුත්ගම තුසිත කුමාර ද සිල්වා\nපොතුපිටිය සුමිත් ප්‍රේමතිලක අලුත්ගම තුසිත කුමාර ද සිල්වා",
       "URL": "https://www.dinamina.lk/2023/10/02/provincial-news/26957/%e0%b7%83%e0%b7%92%e0%b6%bb%e0%b6%9a%e0%b6%bb%e0%b7%94%e0%b6%a7-%e0%b6%9c%e0%b7%99%e0%b6%b1%e0%b7%8f-%e0%b6%9a%e0%b7%99%e0%b7%83%e0%b7%99%e0%b6%bd%e0%b7%8a-%e0%b6%87%e0%b7%80%e0%b6%bb%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/23/"
}