{
       "Source": "dinamina",
       "Timestamp": "August 9, 2023 1:00 am",
       "Headline": "ඉඩම් හබයකට සාක්කි දී ගෙදර යද්දී ඔළුවට කඩුවකින් කොටලා",
       "News Content": "හෝමාගම, හයිලෙවල් මාර්ගයේ ගලවිලවත්ත ප්‍රදේශයේදී යතුරු පැදියකින් පැමිණි දෙදෙනකු ත්‍රිරෝද රථයකින් යමින් සිටි පුද්ගලයකුගේ මග හරස් කොට කඩුවකින් පහරදී තුවාල කොට පළා ගොස් ඇතැයි හෝමාගම මූලස්ථාන පොලිසිය පැවසීය.\n\nතුවාල ලැබූ (44) හැවිරිදි පුද්ගලයාගේ වම් අතට තුවාල සිදුව ඇති අතර, ඔහු ප්‍රතිකාර සඳහා හෝමාගම මූලික රෝහලට ඇතුළත් කිරීමෙන් පසුව ශල්‍යකර්මයක් සඳහා යොමු කිරීමට නියමිත බව රෝහල් ආරංචි මාර්ග පවසයි. මත්තෙගොඩ දහම් මාවත ප්‍රදේශයේ පදිංචි තුවාලකරුට අයත් මීගොඩ ප්‍රදේශයේ ඉඩමකට ව්‍යාජ ඔප්පුවක් සෑදීමේ සිද්ධියක් සම්බන්ධයෙන් එම පුද්ගලයා හෝමාගම පොලිසියේ විශේෂ විමර්ශන ඒකකයට පසුගියදා පැමිණිල්ලක් කර තිබුණි.\n\nඒ සම්බන්ධයෙන් දෙපාර්ශ්වය කැඳවා පැමිණිල්ල විභාග කිරීමට නියමිතව තිබූ ඊයේ (08) හෝමාගම නගරයේ පිහිටි පොලිස් විශේෂ විමර්ශන ඒකකයට පැමිණෙන ලෙසට දෙපාර්ශ්වයට දන්වා තිබුණි. ඒ අනුව පැමිණිලිකාර තුවාලකරු ඒ සඳහා ගියද අනෙක් පාර්ශ්වය නොපැමිණීම නිසා මොහු යළි නිවෙස කරා යමින් සිටියදී මාකුඹුර අධිවේගී මාර්ග පිවිසුමට ආසන්න ගලවිලවත්ත ප්‍රදේශයේදී යතුරුපැදියකින් පැමිණි දෙදෙනකු මාර්ගය හරස් කොට කඩුවකින් ඔහුගේ හිසට පහර දී තිබේ. කඩු ප්‍රහාරය වැළැක්වීමෙදී ඔහුගේ වම් අත කැපී තුවාල වීමත් සමඟ සිද්ධිය දුටු මාර්ගයේ ගමන් ගත් පුද්ගලයන් එම ස්ථානයට පැමිණීම නිසා යතුරුපැදිකරුවන් දෙදෙනා එම ස්ථානයෙන් නියඳගල ප්‍රදේශයට පළාගොස් ඇති බව පොලිසිය කියයි.\n\nසිද්ධියට සම්බන්ධ කිසිවකු මෙතෙක් අත්අඩංගුවට ගෙන නොමැති අතර, ඉඩම් ආරවුලට සම්බන්ධ පළිගැනීමක් ලෙස මෙම සිදුවීම වන්නට ඇතැයි පොලිසිය සැක කරයි. සිද්ධියට සම්බන්ධ සැකකරුවන් සොයා විමර්ශන ක්‍රියාත්මක කර තිබේ. හෝමාගම මූලස්ථාන පොලිසියේ ප්‍රධාන පොලිස් පරීක්ෂක ප්‍රණීත් මානවඩු මහතාගේ උපදෙස් මත ඉදිරි පරීක්ෂණ පවත්වයි.",
       "URL": "https://www.dinamina.lk/2023/08/09/provincial-news/12745/%e0%b6%89%e0%b6%a9%e0%b6%b8%e0%b7%8a-%e0%b7%84%e0%b6%b6%e0%b6%ba%e0%b6%9a%e0%b6%a7-%e0%b7%83%e0%b7%8f%e0%b6%9a%e0%b7%8a%e0%b6%9a%e0%b7%92-%e0%b6%af%e0%b7%93-%e0%b6%9c%e0%b7%99%e0%b6%af%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/103/"
}