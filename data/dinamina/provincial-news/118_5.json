{
       "Source": "dinamina",
       "Timestamp": "July 28, 2023 1:00 am",
       "Headline": "ගමේවැසියෝ ගමේ ග්‍රාම නිලධාරි කාර්යාලය ගොඩනඟති",
       "News Content": "ගම්වැසියෝ ගමට ග්‍රාම නිලධාරී කාර්යාලය සාදා දෙති. විවෘත කළේ ගමේ අසරණම දෙදෙනෙක්. වැය කළ මුදල රුපියල් ලක්ෂ 16ක්\n\nගාල්ල කපුහෙම්පොළ පලිවතුගොඩ ග්‍රාම නිලධාරි කාර්යාලය ගම්වාසින් විසින් සාදා දී විවෘත කිරීම ඉකුත් 25 වැනිදා සිදු විය.\n\nපීත්ත පටි කපා විවෘත කිරීම සිදු කරන ලද්දේ ගමේ අසරණම දෙපළක් වන කේ. ආර්. පියසේන සහ කේ.ආර්. ගුණසේන යන දෙපළ විසිනි. සිහිවටන ඵලකය නිරාවරණ කරන ලද්දේ ගාල්ල දිස්ත්‍රික් ලේකම් ශාන්ත වීරසිංහ මහතා විසිනි.\n\nගම්වාසින්ගේ නොමඳ සහයෝගය ඇතිව ග්‍රාම නිලධාරි එච්.ටී. ජයමාලි මහත්මිය ඇතුළු ගමේ කණ්ඩායමක් විසින් ලක්ෂ 16ක් පමණ මුදලක් වියදම් කර මෙම කාර්යාලය අංගසම්පූර්ණ කාර්යාලයක් ලෙස සකස් කර තිබේ.\n\nශාස්ත්‍රපති හිනිදුම චන්දානන්ද නාහිමියෝ අදහස් දක්වමින් පවසා සිටියේ මෙය ගමට රටට ආදර්ශවත් ක්‍රියාවක් බවත් අන් අයත් මෙවන් දෑ ආදර්ශයට ගෙන කටයුතු කළ යුතු බවයි.\n\n“ අපේ ග්‍රාම නිලධාරිතුමිය තැන තැන ඉඳන් තමයි රාජකාරි කටයුතු කළේ. අපි කියන්න ඕන හැම තැනටම කිව්වා කාර්යාලයක් ඉදිකර දෙන්න කියලා. ඒත් වැඩේ කරන පාටක් නැහැ. ඒ නිසා ගමේ අපි කතා කරගෙන ගම්වාසීන්ගෙන්, දානපතින්ගෙන් ආධාර අරගෙන කොහොම හරි මේ ග්‍රාම නිලධාරි කාර්යාලය සියලු පහසුකම්වලින් සමන්විත එකක් ලෙස වැඩ නිම කළා.”\n\nඒ සඳහා පලිවතුගොඩ ග්‍රාම නිලධාරී එච්.ටී. ජයමාලි මහත්මිය, බෝපේ පෝද්දල ප්‍රාදේශීය සභා ලේකම් ලලිත් ගාමිණි මහතා, තාක්ෂණ නිලධාරී ජයන්ත සමරකෝන් මහතා, ව්‍යාපාරික මනුර මුතුලාල් මහතා, ව්‍යාපාරික කරුණාජීව දන්ගමුව මහතා ඇතුළු බොහෝ දෙනා උදවු කළා. කලාත්මක ලෙස පහන සාදා දුන්නේ ලක්ෂ්මන් හේවගේ මහතායි” යැයි ගමේ කණ්ඩායමේ සභාපති විශ්‍රාමික සැලසුම් අධ්‍යක්ෂ නන්දසේන වික්‍රමසිංහ මහතා පවසා සිටියේය.\n\nබෝපේ පෝද්දල ප්‍රාදේශීය ලේකම් පියුමලී ලියනගේ මහත්මිය ඇතුළු විශාල පිරිසක් මෙම අවස්ථාවට සහභාගි වූහ.\n\nහිනිදුම – රවීන්ද්‍ර ලියනගේ",
       "URL": "https://www.dinamina.lk/2023/07/28/provincial-news/9805/%e0%b6%9c%e0%b6%b8%e0%b7%9a%e0%b7%80%e0%b7%90%e0%b7%83%e0%b7%92%e0%b6%ba%e0%b6%b1%e0%b7%8a-%e0%b6%9c%e0%b6%b8%e0%b7%9a-%e0%b6%9c%e0%b7%8a%e0%b6%bb%e0%b7%8f%e0%b6%b8-%e0%b6%b1%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/118/"
}