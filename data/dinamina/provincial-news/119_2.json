{
       "Source": "dinamina",
       "Timestamp": "July 27, 2023 1:00 am",
       "Headline": "දෙබරවැව ජනාධිපති විදුහලේ දරුවන්ට  3 ශ්‍රේණියේ ගණිත වැඩපොත තහනම්",
       "News Content": "අධ්‍යාපන අමාත්‍යාංශය විසින් ලබා දී ඇති 03 වන ශ්‍රේණියේ ගණිත වැඩ පොත් දෙක භාවිත කිරීම තිස්සමහරාම දෙබරවැව ජනාධිපති විද්‍යාලයෙහි දරුවන්ට තහනම් කර තිබේ. පන්ති භාර ගුරුවරුන් විසින් මෙම තහනම නිකුත් කර ඇත.\n\nදරුවන්ගේ අධ්‍යාපන කටයුතු සඳහා පාසලෙන් ලබා දී ඇති එම ගණිත වැඩ පොත් දෙක නැවත ලබන අවුරුද්දේ පාසලෙහි තුන්වන ශ්‍රේණියට ඇතුළත් වන දරුවන්ට ලබා දීමට අවශ්‍ය වන බැවින් එම ගණිත වැඩ පොත් දෙකෙහි වැඩ කිරීමට අවසරයක් නොමැති බවට පන්ති භාර ගුරුවරුන් විසින් එම පන්තියේ ඉගෙනුම ලබන දරුවන්ට හා ඔවුන්ගේ මාවුයන්ට දන්වා ඇත.\n\nඅධ්‍යාපන කටයුතු සඳහා දරුවන්ට අත්‍යවශ්‍ය එම වැඩ පොත් දෙක මිලයට ගන්නා ලෙස හෝ පොටෝ කොපි කර දරුවන්ට දෙන ලෙස පන්ති භාර ගුරුවරුන් විසින් මාපියන්ට දන්වා තිබේ.\n\nපාට පින්තූර සමඟ මෙම ගණිත වැඩ පොත් දෙක පොටෝ කොපි කිරීම සඳහා රුපියල් හාරදහස් පන්සියයකට අධික මුදලක් වැයවන බැවින්, ඉන් අඩක් ගෙවා කඵ සුදු පින්තූර සමඟ වැඩ පොත් දෙක පොටෝ කොපි කර තම දරුවන්ට ලබා දුන් බව ඇතැම් මවුපියෝ පවසති.\n\nඑහෙත් ඇති හැකි මාපියන් එම වැඩ පොත් දෙක කලර් පින්තූර සමඟ පොටෝ කොපි කර දරුවන්ට ලබා දීම තුළින් තම දරුවන් කඵ සුදු ඡායාරූප සහිත පොටෝ කොපි කරන ලද වැඩ පොතේ වැඩ කිරීමට අකමැත්තක් දක්වන බව අසරණ වූ මවුපියෝ පවසති. තමන් හා තම දරුවන් මානසික පීඩාවට ලක්ව සිටින බවද ඔහු පවසති.\n\nදරුවන්ගේ සිත් ගන්නා ආකාරයට හා වැඩ කිරීමේ ආශාවක් දරුවන්ට ඇති වන ආකාරයට නිර්මාණය කරන ලද මෙම ගණිත වැඩ පොත ප්‍රදේශයේ වෙනත් පාසල්වල තුන්වන ශ්‍රේණියේ දරුවන් භාවිත කරන බවට එම පාසල්වල විදුහල්පතිවරු පවසති.\n\nඑහෙත් දෙබරවැව ජනාධිපති විද්‍යාලයෙහි දරුවන්ට එම වැඩ පොත භාවිත කිරීමේ අයිතිය අහිමි කිරීම සඳහා පන්ති භාර ගුරුවරුන්ට උපදෙස් දුන්නේ කවුරුන්ද යන්න සොයා බැලිය යුතු කරුණකි.\n\n\n\nතිස්සමහරාම සමූහ – ඒ. ඒ. පේමසිරි",
       "URL": "https://www.dinamina.lk/2023/07/27/provincial-news/9565/%e0%b6%af%e0%b7%99%e0%b6%b6%e0%b6%bb%e0%b7%80%e0%b7%90%e0%b7%80-%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92-%e0%b7%80%e0%b7%92%e0%b6%af%e0%b7%94%e0%b7%84%e0%b6%bd%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/119/"
}