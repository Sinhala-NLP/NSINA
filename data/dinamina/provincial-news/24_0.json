{
       "Source": "dinamina",
       "Timestamp": "October 2, 2023 12:59 am",
       "Headline": "රාජකාරි නිමවා නින්දට ගිය පොලිස් සැරයන් බැරැක්කයේ මියගිහින්",
       "News Content": "පොලොන්නරුව වැලිකන්ද පොලිස් ස්ථානයේ සැරයන්වරයකු ඔහුගේ කාමර තුළ සැක කටයුතු ලෙස 29 වෙනිදා රාත්‍රියේ මියගොස් ඇති බව වැලිකන්ද පොලිසිය කියයි. මියගොස් ඇත්තේ වැලිකන්ද පොලිස් ස්ථානයට අනුයුක්තව රාජකාරි කළ සැරයන්වරයකු වන අංක 25, ප්‍රධාන පාර, එරාවුර් 02, වාලච්චේන, පදිංචි මහමුල් මොහොමදු හනීෆා යන අයයි.\n\nඔහු සිටි කාමරයේ ජනෙල් වල වීදුරු කැඩී තිබී ඇති අතර, ඔහුගේ දකුණු අත විශාල තුවාලයක් ද සිදු වී තිබේ. ඔහු වැටී සිටි ස්ථානයේ විශාල ලේ වහනය වීමක් ද සිදුවී තිබේ.\n\nඔහු 29 වෙනිදා රාත්‍රියේ පොලිස් ජංගම රාජකාරියේ නිරතව සිටි පොලිස් නිලධාරීයෙකු බවත්, රාජකාරිය කටයුතු අවසන් වී ඔහුගේ කාමරය තුළ නින්දට ගිය විටදී මෙම අබිරහස් මරණය සිදුව ඇති බව ද පොලිසිය කියයි.\n\nමරණය සිදුව ඇත්තේතේ කෙසේද යන්න ඊයේ උදේ වනතෙක් අනාවරණය නොවු බව ද පොලිස් ආරංචි මාර්ග පවසයි. පොලොන්නරුව ජේෂ්ඨ පොලිස් අධිකාරී නිශාන් ද සිල්වා මහතාගේ මෙහෙයවීමෙන් වැලිකන්ද ප්‍රදේශය භාර සහකාර පොලිස් අධිකාරි සුදත් අස්මඩල, වැලිකන්ද පොලිස් ස්ථානාධිපති පොලිස් පරීක්ෂක සමන්ත රත්නායක මහතා ඇතුළු පොලිස් නිලධාරීන් කණ්ඩායමක් වැඩිදුර පරීක්ෂණ සිදුකරති.\n\nසිරිපුර මදුශානි අබේසිංහ ඇලහැර සරත් වෙලගෙදර",
       "URL": "https://www.dinamina.lk/2023/10/02/provincial-news/26854/%e0%b6%bb%e0%b7%8f%e0%b6%a2%e0%b6%9a%e0%b7%8f%e0%b6%bb%e0%b7%92-%e0%b6%b1%e0%b7%92%e0%b6%b8%e0%b7%80%e0%b7%8f-%e0%b6%b1%e0%b7%92%e0%b6%b1%e0%b7%8a%e0%b6%af%e0%b6%a7-%e0%b6%9c%e0%b7%92%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/24/"
}