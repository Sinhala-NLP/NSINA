{
       "Source": "dinamina",
       "Timestamp": "October 6, 2023 1:10 am",
       "Headline": "ටියුෂන් යන්න සල්ලි හොයන්න උසස් පෙළ සිසුවා   ඈෂ් විකු­ණලා",
       "News Content": "ඇඹිලිපිටිය ප්‍රදේශයේ පාසලක අපොස උසස් පෙළ පන්තියක ගණිත අංශයෙන් උසස් පෙළ ඉගෙනුම ලබන සිසුවෙක් උපකාරක පන්තිවලට ගෙවීම් කිරීමට ඇති බව කියමින් ඈෂ් වර්ගයේ මත්ද්‍රව්‍ය අලෙවි කරමින් සිටියදී මත්ද්‍රව්‍ය පැකට් කීපයක් සමඟ පෙරේදා (04) පස්වරුවේ ඇඹිලිපිටිය නගරයේදී සැකපිට අත්අඩංගුවට ගත් බව ඇඹිලිපිටිය මූලස්ථාන පොලිසිය පවසයි.\n\nසැකකරු ඇඹිලිපිටිය නගරයට ආසන්න ප්‍රදේශයක පදිංචි 18 හැවිරිදි සිසුවෙකි. පොලිසියේ විශේෂ කාර්යාංශයේ නිලධාරියෙකුට ප්‍රදේශ වාසීන්ගෙන් ලැබුණු තොරතුරක් මත සැකකාර සිසුවා අත්අඩංගුවට ගැනීමට හැකිවූ බව පොලිසිය පවසයි. පාසල් සිසුවෙක් ඇඹිලිපිටිය නගරයේ සැරිසරමින් යම් මත්ද්‍රව්‍යක් අලෙවි කරමින් සිටින බවත් එම මත්ද්‍රව්‍ය පාසල් දරුවන්ට බෙදා හැරීම සිදු කරන බවට සැකයක් ඇති නිසා වහා සොයා බලන ලෙස එම තොරතුරෙන් ප්‍රදේශවාසීන් ඉල්ලීමක් කළ බව පොලිසිය පවසයි.\n\nතමන් ඇෂ් මත්ද්‍රව්‍යක් අලෙවි කිරීමට පෙලඹුණේ උපකාරක පන්තිවලට ගෙවීමට තමන් සතුව මුදල් නොමැති නිසා එම මුදල් සොයා ගැනීමේ අරමුණෙන් බව සැකකරුගෙන් ප්‍රශ්න කිරීමේදී සැකකරු පැවැසූ බව පොලිසිය සඳහන් කළේය.\n\nසැකකාර සිසුවාගේ පියා නාවික හමුදාවේ විශ්‍රාමික නිලධාරියෙක් වන අතර පියාගේ වැඩිමහල් සහෝදරයා ගුවන් හමුදාවේ සේවය කරන අතර සැකකරුගේ බාල සහෝදරයා යුද හමුදාවේ සේවය කරන්නන් බවට සැකකරුගෙන් ප්‍රශ්න කිරීමේදී අනාවරණය වූ බව පොලිසිය පවසයි.\n\nමාපියන් වෙන්වෙන්ව ජීවත් වන නිසා පාසල් අධ්‍යාපනයට මුදල් සොයා ගැනීමට නොහැකිව ඇතැයිද මාපියන් තමන්ට මුදල් නොදෙන බව ද සැකකරු පොලිසියට පවසා ඇත. සැකකරු විසින් පාසල් සිසුන්ට එම මත්ද්‍රව්‍ය බෙදා හැර ඇතිද යන්න පිළිබඳව පරීක්ෂණ සිදු කරන බව ද පොලිසිය පවසයි.\n\nසැකකරු හා පොලිස් භාරයට ගත් මත්ද්‍රව්‍ය ඇඹිලිපිටිය අධිකරණයට ඉදිරිපත් කිරීමට නියමිතව ඇත.",
       "URL": "https://www.dinamina.lk/2023/10/06/provincial-news/28287/%e0%b6%a7%e0%b7%92%e0%b6%ba%e0%b7%94%e0%b7%82%e0%b6%b1%e0%b7%8a-%e0%b6%ba%e0%b6%b1%e0%b7%8a%e0%b6%b1-%e0%b7%83%e0%b6%bd%e0%b7%8a%e0%b6%bd%e0%b7%92-%e0%b7%84%e0%b7%9c%e0%b6%ba%e0%b6%b1%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/11/"
}