{
       "Source": "dinamina",
       "Timestamp": "August 30, 2023 1:38 am",
       "Headline": "හොරණ තක්ෂිලා මහා විද්‍යාලයේ පරිසර කඳවුර",
       "News Content": "හොරණ තක්ෂිලා මහා විද්‍යාලයේ 3 හා 4 ශ්‍රේණි සිසුන්ගේ පරිසර කඳවුර පසුගියදා තක්ෂිලා මහා විද්‍යාලයේ ප්‍රාථමික අංශ පරිශ්‍රයේදී ඉතාම සාර්ථකව පැවැත්විණි.\nවිදුහල්පති ජනක් අබේරත්න මහතාගේ උපදෙස් සහ මඟපෙන්වීම මත නියෝජ්‍ය විදුහල්පතිනි මේනකා රුවන්වැලි මහත්මිය ඇතුළු 3 සහ 4 ශ්‍රේණිවල පන්ති භාර ගුරුභවතුන්, මවුපියන්, සිසුන් එක්ව මෙම කඳවුර සංවිධානය කෙරිණි.\n\nප්‍රාථමික අංශයේ දෙවන ප්‍රධාන අවධියට විෂය නිර්දේශයේ ඇතුළත් අපේ යහපැවැත්ම, අපි ලක්වැසියෝ, පැළෑටි හා ගස්වැල්, අප අවට සතුන්, අප පරිහරණය කරන දේ, අපේ ආහාර, ආහාර හා පිරිසිදු ජලය, ගමනාගමනය, ගෙවත්ත, වැඩ පහසු කිරීම්, මිනිස් හැසිරීම්,පොළොව හා අහස, අපට කළහැකි වෙනස්කම්, මිනිසා හා තොරතුරු, අපේ අතීත විත්ති ඔය ආදී මාතෘකා 16ක් යටතේ ප්‍රධාන ප්‍රදර්ශන කුටි සකස් කර තිබුණි.\n\nනගරබද වෙසෙන දරුවන්ට පරිසරය අත්විඳීමට ලැබෙන ඉඩ ප්‍රස්ථාවන් අවම කාලවකවානුවක මෙවැනි ආකාරයට සජීවීව පරිසරය අත්විඳින්නට අවස්ථාවන් සලසා තිබීම බොහෝ දෙනාගේ ඇගයීමට ලක්ව තිබුණි. ප්‍රදර්ශනය දරුවන්ට මතක හිටින ආකාරයට උපරිම නිර්මාණශීලීව සකස් කර තිබූ අතර එමගින් ශිෂ්‍යත්ව විභාගයට පෙනී සිටින දරුවන්ට අනෙකුත් ශ්‍රේණිවල ඉගෙනුම ලබන දරුවන්ටත් පොතෙන් පතෙන් ලබා ගන්නා දැනුමට අමතරව බොහෝ දැනුමක් ලබා ගැනීමට හැකියාව ලැබුණි.\n\nතක්ෂිලා පරිසර කඳවුර විවෘත කිරීමේ අවස්ථාවට ප්‍රධාන ආරාධිතයන් ලෙස හොරණ කලාප අධ්‍යාපන කාර්යාලයේ නියෝජ්‍ය කලාප අධ්‍යාපන අධ්‍යක්ෂ (අධ්‍යාපන සංවර්ධන) මනෝරි එදිරිමාන්න, සහකාර අධ්‍යාපන අධ්‍යක්ෂ (ප්‍රාථමික) ලංකානි ප්‍රදීපිකා මහත්මීන් එක්ව සිටියහ.\nපරිසර කඳවුර වෙනුවෙන් නිර්මාණය කරන ලද කෘතිය ආරාධිතයන්ට ප්‍රදානය කිරීමද මෙහිදී සිදු කරනු අතර පරිසර කඳවුර සාර්ථක කර ගැනීම සඳහා විද්‍යාලයේ 3 සහ 4 ශ්‍රේණිවල සිසුන්ගේ මවුපියන් ලබාදී තිබු විශිෂ්ට සහයෝගය කැපවීම සැබැවින්ම අගය කළ යුතුමය.\nඅඟුරුවාතොට සමූහ – මංගල ප්‍රසන්න",
       "URL": "https://www.dinamina.lk/2023/08/30/provincial-news/18123/%e0%b7%84%e0%b7%9c%e0%b6%bb%e0%b6%ab-%e0%b6%ad%e0%b6%9a%e0%b7%8a%e0%b7%82%e0%b7%92%e0%b6%bd%e0%b7%8f-%e0%b6%b8%e0%b7%84%e0%b7%8f-%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/69/"
}