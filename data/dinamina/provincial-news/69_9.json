{
       "Source": "dinamina",
       "Timestamp": "August 29, 2023 3:59 am",
       "Headline": "වැසූ ගේට්ටුවෙන් දැමූ ලොරිය කෝච්චියේ හැපෙයි පාරෙන් විසි වුණු ලොරිය නිසා සිසුන් 2ක් ඇතුළු 3ක් රෝහලේ",
       "News Content": "කඳාන දුම්රිය ස්ථානය අසළ ආරක්ෂිත දුම්රිය හරස් මාර්ගයට අනාරක්ෂිත ලෙස ලොරි රථයක් ඇතුළු කිරීමට යෑමේදී ලොරි රථය දුම්රියේ ගැටී ඇතැයි පොලිසිය පැවසීය.\nමෙම අනතුර ඊයේ (28) උදෑසන සිදුව තිබූ අතර, දුම්රිය ආරක්ෂිත ගේට්ටුව වසා ආරක්ෂිත සංඥා නාද හා එළි දැල්වෙමින් තිබියදී ලොරි රථයේ රියැදුරු ලොරි රථය දුම්රිය මාර්ගයට ප්‍රවිෂ්ට කර තිබේ. එම අවස්ථාවේදී පුත්තලම දෙස සිට කොළඹ බලා ධාවනය වූ දුම්රියයක ලොරි රථය ගැටී එය දුම්රිය මාර්ගයෙන් ඉවතට විසි වී අසල තිබූ ත්‍රිරෝද රථයක ද ගැටී ඇත. අනතුරින් පාසල් දරුවන් දෙදෙනකු හා කාන්තාවක් තුවාල ලබා ප්‍රතිකාර සඳහා රාගම ශික්ෂණ රෝහලට ඇතුළත් කර ඇත.\nඅනතුර සම්බන්ධයෙන් වැඩිදුර විමර්ශන කටයුතු කඳාන පොලිසිය සිදු කරයි.\nජා-ඇල සමූහ ප්‍රසංග පෙරේරා, ජාඇල විශේෂ තිස්ස කොටින්කඩුව",
       "URL": "https://www.dinamina.lk/2023/08/29/provincial-news/17907/%e0%b7%80%e0%b7%90%e0%b7%83%e0%b7%96-%e0%b6%9c%e0%b7%9a%e0%b6%a7%e0%b7%8a%e0%b6%a7%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%af%e0%b7%90%e0%b6%b8%e0%b7%96-%e0%b6%bd%e0%b7%9c%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/69/"
}