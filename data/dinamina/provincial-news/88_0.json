{
       "Source": "dinamina",
       "Timestamp": "August 17, 2023 3:01 am",
       "Headline": "ගැබිනි මවට හා සැමියාට පාට් දැමූ වවුනියා රෝහලේ හෙදියන් ගැන පරීක්ෂණයට කමිටුවක්",
       "News Content": "වවුනියාව මහ රෝහලේ ගැබිනි වාට්ටුවේ සේවය කරන හෙද නිලධාරිනියන් දරු ප්‍රසූතිය සඳහා පැමිණි කාන්තාවක් හා ඇගේ සැමියා සමඟ ඇති කරගත් ගැටුමක් සම්බන්ධයෙන් පරීක්ෂණයක් පැවැත්වීම සඳහා පෙරේදා (15) උතුරු පළාත් ආණ්ඩුකාරවරියගේ නියෝගයෙන් ත්‍රිපුද්ගල කමිටුවක් පත් කොට තිබේ.\n\nඑම ගැබිනි කාන්තාවට හෙදියන් අමානුෂික ලෙස සැලකීම නිසා එම කාන්තාවගේ ස්වාමිපුරුෂයා ඒ ගැන විමසූ අවස්ථාවේදී ඔවුන් ඔහුට ද බැණ වැදී ඇත. දරුවා ප්‍රසූත කිරීමෙන් පසුව ද එම සිද්ධිය වෛරයක් බවට පත් කරගෙන සිටි හෙදියන් දරුවා ප්‍රසූත කළ කාන්තාවට මානසිකව දැඩි පීඩනයක් ගෙන දෙන ආකාරයේ වචන භාවිත කරමින් බැණ වැදී ඇති බව පැමිණිල්ලේ සඳහන් වෙයි.\n\nමේ සම්බන්ධයෙන් වවුනියාව මහ රෝහලේ පාලනාධිකාරියට ද උතුරු පළාත් සෞඛ්‍ය සේවා අධ්‍යක්ෂවරයාට ද පැමිණිලි කිරීමෙන් අනතුරුව උතුරු පළාත් ආණ්ඩුකාරිනී පී.එම්.එස්. චාර්ල්ස් මහත්මියට ද එම පැමිණිල්ල ලැබී තිබේ. ඒ අනුව උතුරු පළාත් සෞඛ්‍ය සේවා අධ්‍යක්ෂ පී. සත්‍යලිංගම් මහතා වවුනියාව මහ රෝහලට පැමිණ ආණ්ඩුකාරවරියගේ උපදෙස් මත සිද්ධිය සම්බන්ධයෙන් පූර්ණ පරීක්ෂණයක් පැවැත්වීමට ත්‍රිපුද්ගල කමිටුවක් පත් කොට තිබේ.\n\nඑම කමිටු වාර්තාව ලැබීමෙන් අනතුරුව වරදකරුවන්ට අවශ්‍ය දඬුවම් ලබා දෙන බව උතුරු පළාත් සෞඛ්‍ය සේවා අධ්‍යක්ෂවරයා පැවසීය.\n\nඋතුරු පළාත් විශේෂ රසුල දිල්හාර ගමගේ\n\n",
       "URL": "https://www.dinamina.lk/2023/08/17/provincial-news/14676/%e0%b6%9c%e0%b7%90%e0%b6%b6%e0%b7%92%e0%b6%b1%e0%b7%92-%e0%b6%b8%e0%b7%80%e0%b6%a7-%e0%b7%84%e0%b7%8f-%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f%e0%b6%a7-%e0%b6%b4%e0%b7%8f%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/88/"
}