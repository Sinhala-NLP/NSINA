{
       "Source": "dinamina",
       "Timestamp": "September 11, 2023 1:42 am",
       "Headline": "සහකාර ගොවිජන  කොමසාරිස්  හොර පාරෙන්  කුඹුරු ගොඩ කිරීමක",
       "News Content": "සහකාර ගොවිජන සේවා කොමසාරිස්වරයෙකු විසින් කුරුණෑගල ගැට්ටුවාන ප්‍රදේශයේ පිහිටි මධ්‍යම අධිවේගී මාර්ගයට ආසන්නව තිබෙන පර්චස් 48ක වටිනා කුඹුරු ඉඩමක් නීති විරෝධී ආකාරයට ගොඩ කිරීමට ගත් උත්සාහයක් තහනම් කිරීමට කුරුණෑගල දිස්ත්‍රික් ගොවිජන සේවා කොමසාරිස් කාර්යාලය පියවර ගෙන ඇත.\n\nඉඩම් ලේඛනයේ කුඹුරු ඉඩමක් ලෙස නම් කර තිබෙන මෙම ඉඩම පසුව ගොඩ ඉඩමක් බවට සහකාර ගොවිජන සේවා කොමසාරිස්වරයා විසින් ව්‍යාජ ආකාරයට ලිපි ලේඛන සකසා වෙනස් කර ගොඩ කරමින් සිටින බවට ජනතාවගෙන් ලද පැමිණිලි මත කුරුණෑගල දිස්ත්‍රික් ගොවිජන සේවා නියෝජ්‍ය කොමසාරිස් දුෂානී වීරසිංහ මහත්මිය විසින් කරන ලද විමර්ශනයකදී මෙම නීති විරෝධී කටයුත්ත අනාවරණය කරගෙන තිබේ.\n\nකුරුණෑගල නගර සීමාවේ ඇති ග්‍රාම නිලධාරි වසමක සේවය කරන කෘෂිකර්ම පර්යේෂණ සහකාර නිලධාරියෙකු තම නැන්දම්මාට අයත් එම කුඹුර සහකාර ගොවිජන සේවා කොමසාරිස්වරයාට විකිණීමෙන් අනතුරුව ඔහු එය තම මවගේ නමට පවරන ලද ඔප්පුවකින් කුඹුරු නොවන ඉඩමක් ලෙස සකසා ගොඩ කිරීම ආරම්භ කර ඇති බව කියයි.\n\nමෙම ගොවිජන සේවා සහකාර කොමසාරිස්වරයා මේවනවිට සබරගමුව පළාතේ සේවය කරමින් සිටින බව ද ඔහු කලකට පෙර කුරුණෑගල දිස්ත්‍රික් ගොවිජන සේවා කාර්යාලයේ සේවය කරමින් සිටියදී දිස්ත්‍රික් නියෝජ්‍ය කොමසාරිස්වරිය ප්‍රසූත නිවාඩු ලබා සිටින අවස්ථාවකදී මෙම ඉඩම කුඹුරු ඉඩමක් නොවන ලේඛනයට ඇතුළත් කර ගොඩ කිරීම සඳහා ගොවිජන සංවර්ධන දෙපාර්තමේන්තුවේ අවසරය ලබාගෙන ඇති බවද එම විමර්ශනයේ දී වැඩි දුරටත් අනාවරණය වී තිබේ.\n\nදැනට සති කිහිපයක පමණ සිට වරින් වර පස් ගෙනැවිත් මෙම කුඹුර ගොඩ කරමින් තිබෙන අතර කුඹුර මැදින් ගලා යන ඇළ මාර්ගයද ගොඩ කර ඇති බව හෙළිවී ඇත. අධික වර්ෂාවත් සමග ඇතාගල මුදුනේ සිට එන අධික ජල ධාරාව මෙම ඇළ ගොඩකිරීම නිසා අවහිර වී එම ප්‍රදේශයේ පිහිටි නිවාස කිහිපයක් මෙන්ම රජයේ නිල නිවාසද ජලයෙන් යට වීමේ අවදානමකට ලක්ව ඇති බව ද ප්‍රදේශවාසිහූ පෙන්වා දෙති.\n\nගොඩ කරමින් පවතින මෙම කුඹුරට පිවිසීම සඳහා මධ්‍යම අධිවේගී මාර්ගය සඳහා අත්පත් කරගත් ඉඩම් සහ රජයේ ඉඩම්ද උපයෝගීකරගෙන අඩි 30\n\nක පමණ පළලින් යුත් මීටර් 150 ක පමණ දුරකින් යුත් අනවසර මාර්ගයක් ඉදිකර තිබීමද විශේෂත්වයකි. මෙම අනවසර මාර්ගය ඉදි කිරීම සඳහා\n\nඅධිවේගී මාර්ගයේ ආරක්ෂාව වෙනුවෙන් තනා ඇති ආරක්ෂිත දැලද ඉවත් කර ඇති බව කුරුණෑගල දිස්ත්‍රික් නියෝජ්‍ය ගොවිජන සේවා කොමසාරිස් දුෂානී වීරසිංහ මහත්මිය එම ප්‍රදේශයට ගොස් කරන ලද සොයා බැලීමකදී අනාවරණය කරගෙන තිබේ.\n\nඅනාවරණය වී ඇති කරුණු සැලකිල්ලට ගෙන එම කුඹුරු ඉඩම ගොඩ ඉඩමක් ලෙස පෙන්වා දෙමින් ගොඩ කිරීම සඳහා ලබාදී තිබූ බලපත්‍රය ද තාවකාලිකව අත්හිටුවීමට පියවර ගෙන ඇත.\n\nවිශාල වන්දි මුදලක් ගෙවා රජයට අත්පත් කරගෙන ඇති මධ්‍යම අධිවේගී මාර්ගය සඳහා අයත් වන මෙම ඉඩම් අවභාවිතා කිරීම සඳහා මාර්ග සංවර්ධන අධිකාරියේ උසස් නිලධාරීන්ගේ සහාය ද ලැබී ඇති බවටද සැක කරයි. අදාළ ඉඩම කුඹුරු ඉඩමක් බවට මූලික ලිපි ලේඛන මඟින් තහවුරුවී ඇති බැවින් මෙම නීති විරෝධී ගොඩ කිරීම සම්පූර්ණයෙන්ම නවතා දමන ලෙස දිස්ත්‍රික් ගොවිජන සේවා කොමසාරිස්වරිය සහකාර ගොවිජන සේවා කොමසාරිස්වරයාට ලිඛිතව දැනුම්දී ඇත.\n\n\n\nකුරුණෑගල අතිරේක පුෂ්පකුමාර ජයරත්න",
       "URL": "https://www.dinamina.lk/2023/09/11/provincial-news/21057/%e0%b7%83%e0%b7%84%e0%b6%9a%e0%b7%8f%e0%b6%bb-%e0%b6%9c%e0%b7%9c%e0%b7%80%e0%b7%92%e0%b6%a2%e0%b6%b1-%e0%b6%9a%e0%b7%9c%e0%b6%b8%e0%b7%83%e0%b7%8f%e0%b6%bb%e0%b7%92%e0%b7%83%e0%b7%8a-%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/55/"
}