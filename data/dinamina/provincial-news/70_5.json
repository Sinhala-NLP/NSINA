{
       "Source": "dinamina",
       "Timestamp": "August 29, 2023 2:27 am",
       "Headline": "හෝමාගම මෝචරියේ  තාක්ෂණ සහායකගේ දේහයට  රෝහල් කාර්ය මණ්ඩලයේ බුහුමන්",
       "News Content": "හෝමාගම මූලික රෝහලේ වසර විසිහයක් මෘත ශරීරාගාරයේ තාක්ෂණික සහායක ලෙස සේවය කරමින් සිටියදී මියගිය පුද්ගලයාගේ මෘතදේහය රෝහලට රැගෙනවිත් එහි තැන්පත් කොට වෛද්‍යවරුන් ඇතුළු සමස්ත කාර්ය මණ්ඩලය මෘතදේහයට අවසන් ගෞරව දැක්වීමේ රාජකාරියට එහා ගිය දේවකාරියක් ඉකුත් 25 වැනිදා හෝමාගම මූලික රෝහලෙන් දක්නට ලැබුණි.\n\nහෝමාගම මූලික රෝහලේ ප්‍රධාන වෛද්‍ය අධිකාරි විශේෂඥ වෛද්‍ය ජයරුවන් බණ්ඩාර මහතාගේ උපදෙස් මත මෙම ආදර්ශවත් සිදුවීම ක්‍රියාවට නංවා තිබුණි.\n\nමීගොඩ ප්‍රදේශයේ පදිංචි ජයලාල් ලියන ආරච්චි නමැති 55 හැවිරිදි දෙදරු පියෙකු හෝමාගම මූලික රෝහලේ සේවයට පැමිණ තිබුණේ සෞඛ්‍ය කාර්ය සහායකවරයෙකු ලෙසිනි.\n\nඑදා සිට විසි හය වසරක් හෝමාගම මූලික රෝහලේ අධිකරණ වෛද්‍ය නිලධාරී කාර්යාලයට අයත් මෘත ශරීරාගාරයේ සේවය කරමින් පශ්චාත් මරණ පරීක්ෂණ කටයුතු සඳහා සහයක වරයකු ලෙස සේවය ලබා දෙමින් සිටියදී ඉකුත් 24 වැනිදා මිය ගොස් ඇත.\n\nඒ අනුව ඔහු රෝහලට ලබා දුන් අමිල සේවය අගයනු වස් ඔහුගේ මෘත දේහය රෝහලට රැගෙනවිත් අවසන් ගෞරව දැක්වීමට පියවර ගෙන ඇත.\n\nමේ සම්බන්ධයෙන් මියගිය පුද්ගලයාගේ දියණිය, කවීෂා ලියනාරච්ච් මෙනෙවිය මෙසේ පවසා සිටියේය.\n\n“මගේ තාත්තා වසර විසි හයක් සේවය කළේ හෝමාගම මූලික රෝහලේ. එම කාලය තුළදී රෝහලට සිදුවූ සේවයට උපහාරයක් ලෙස තාත්තගේ මෘත දේහය රෝහල් පරිශ්‍රයට ගෙනවිත් මෙසේ අවසන් ගෞරව දැක්වූවා.\n\nඒ තුළින් රෝහලේ ප්‍රධාන වෛද්‍ය අධිකාරීතුමා ඇතුළු සියලුම කාර්ය මණ්ඩලය සිදු කර තිබෙන්නේ රාජකාරියට එහා ගිය ආදර්ශවත් දේවකාරියක්. ඒ නිසා මගේ අම්මා අයියා ඇතුළු පවුලේ සියලු දෙනාගේ ස්තුතිය ප්‍රධාන වෛද්‍ය අධිකාරිතුමා ඇතුළු සියලු කාර්ය මණ්ඩලයට පළ කරනවා.”\n\nමේ අතර හෝමාගම මූලික රෝහලේ අධිකරණ වෛද්‍ය විෂවේදය පිළිබඳ විශේෂඥ අධිකරණ වෛද්‍ය නිලධාරිනී ධම්මි ලුවිස් හේවා මහත්මිය,\n\n“මියගිය ජයලාල් මහතා මෝචරියේ සේවය කළ ඉතාම දක්ෂ සේවකයෙක්. ඔහුගේ වසර 26 සේවා කාලය විශිෂ්ටයි. හදිසියේ ඇතිවූ රෝගී තත්ත්වයක් නිසා ඔහු මේ විදියට මිය ගොස් සිටිනවා. ඔහු අසනීප වී රෝහල්ගතව සිටියදී ඔහුගේ ජීවිතය බේරගන්න අපි උත්සාහ කළා. නමුත් ඒ උත්සාහ ව්‍යර්ථ වුණා.\n\nමේ මරණය කනගාටුදායක මරණයක් වගේම ඔහුගේ මරණය පිරිමැසිය නොහැකි පාඩුවක්. ඒ නිසා තමයි ඔහුගේ දේහය මේ විදිහට රෝහලට ගෙනල්ලා අවසන් ගෞරව දැක්වීමට පියවර ගත්තේ.”\n\nහෝමාගම මූලික රෝහලේ ප්‍රධාන වෛද්‍ය අධිකාරි විශේෂඥ වෛද්‍ය ජයරුවන් බණ්ඩාර මහතා මෙසේ පැවසීය.\n\n“හෝමාගම මූලික රෝහලේ වසර 26ක සේවාවක් සම්පූර්ණ කළ මෘත ශරීරාගාරයට අනුයුක්තව සිටි දක්ෂ සේවකයෙක් අපෙන් වෙන් වුණා. අධිකරණ වෛද්‍ය නිලධාරී කාර්යාලය තුළ ඔහු අත්දැකීම් බහුල සේවකයෙක්. පසුගිය කොරෝනා සමයේදී ඔහුගෙන් වී තිබූ සේවය හා කැපවීම කියා නිම කරන්න බෑ.\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/08/29/provincial-news/17815/%e0%b7%84%e0%b7%9d%e0%b6%b8%e0%b7%8f%e0%b6%9c%e0%b6%b8-%e0%b6%b8%e0%b7%9d%e0%b6%a0%e0%b6%bb%e0%b7%92%e0%b6%ba%e0%b7%9a-%e0%b6%ad%e0%b7%8f%e0%b6%9a%e0%b7%8a%e0%b7%82%e0%b6%ab-%e0%b7%83%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/70/"
}