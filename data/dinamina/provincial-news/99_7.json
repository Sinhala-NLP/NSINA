{
       "Source": "dinamina",
       "Timestamp": "August 11, 2023 1:00 am",
       "Headline": "කොට්ටුන්න ගෙයක් දෙපාරකදී බිඳලූ දෙදෙනා දෙතැනකදී කොටු වෙති",
       "News Content": "දැනට මාසයකට පමණ ඉහත සපුගස්කන්ද පොලිස් වසමේ කොට්ටුන්න ප්‍රදේශයේ නිවෙසක් බිඳ එහි තිබු රුපියල් දසලක්ෂ අනූහතරදහස් පන්සිය විසිනවයක් පමණ වටිනා භාණ්ඩ සොරකම් කළ පුද්ගලයන් දෙදෙනෙකු සපුගස්කන්ද පොලිසිය මඟින් ඉකුත් 08 වැනිදා පස්වරුවේ දෙමටගොඩ හා බොරැල්ල යන පුදේශවලදී අත්අඩංගුවට ගෙන ඇත.\n\nඒ සමඟම මොවුන් විසින් එම නිවෙසින් සොරකම් කර තිබු භාණ්ඩ අතරින් වායු සමන යන්ත්‍ර තුනක්, අවන් එකක්, ශීතකරණයක්, විදුලි ළිපක්, බිත්තියට සවිකරන විදුලි පංකාවක්, වැක්යුම් ක්ලීනරයක්, පරිගණකවල මොනිටර් දෙකක්, කී බෝඩ් එකක්, කාර්යාල මේසයක් හා කාර්යාල පුටුවක් ඇතුළු භාණ්ඩ රැසක් දෙමටගොඩ, මහරගම හා වැලිවිට යන ප්‍රදේශවලට විකුණා තිබී සොයා ගැනිණි.\n\nමෙසේ සොයා ගන්නා ලද භාණ්ඩවල වටිනාකම රුපියල් ලක්ෂ දහයක් පමණ වෙයි.\n\nමොවුන් විසින් නිවසේ කිසිවෙකු නොසිටි අවස්ථාවන් බලා දිවා කාලයේ අවස්ථා දෙකකදී එහි පිටුපස දොර කඩා නිවෙසට ඇතුළු වී තිබේ. අත්අඩංගුවට ගන්නා ලද පුද්ගලයින් දෙදෙනා කඩුවෙල හා කුරුණෑගල යන ප්‍රදේශවල පදිංචි අවුරුදු 25 හා 43 වන වියේ පසුවන්නන් වන අතර, ඔවුන් මත්කුඩුවලට ඇබ්බැහි වී සිටින බවද පැවසේ. මොවුන් මහර මහේස්ත්‍රාත් අධිකරණයට ඉදිරිපත් කිරීමට කටයුතු කරමින් සිටී.",
       "URL": "https://www.dinamina.lk/2023/08/11/provincial-news/13177/%e0%b6%9a%e0%b7%9c%e0%b6%a7%e0%b7%8a%e0%b6%a7%e0%b7%94%e0%b6%b1%e0%b7%8a%e0%b6%b1-%e0%b6%9c%e0%b7%99%e0%b6%ba%e0%b6%9a%e0%b7%8a-%e0%b6%af%e0%b7%99%e0%b6%b4%e0%b7%8f%e0%b6%bb%e0%b6%9a%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/99/"
}