{
       "Source": "dinamina",
       "Timestamp": "September 15, 2023 1:00 am",
       "Headline": "ගුරුතුමියගේ දුරකතනය සොරා ගත් සැකකරුට ගුටි",
       "News Content": "කෑගල්ල නගරයේ විද්‍යාලයක සේවය නිම කර නිවෙස කරා ගමන් කරමින් සිටි උප ගුරුවරියකගේ අත් බෑගයේ තිබුණු රුපියල් 50,000ක් වටිනා ජංගම දුරකතනයක් සූක්ෂ්ම ලෙස සොරා ගත් පුද්ගලයකුට ජනතාව විසින් පෙරේදා (13) වැනිදා සවස පහර දී කෑගල්ල පොලිසියට භාර දී ඇති බව පොලිසිය පවසයි.\n\nමෙලෙස කෑගල්ල පොලිසිය මඟින් අත්අඩංගුවට ගෙන ඇත්තේ මාවනැල්ල හිඟුල ප්‍රදේශයේ පදිංචිව සිටින 42 හැවිරිදි පුද්ගලයෙකි. මාවනැල්ල අරණායක පාරේ කප්පාගොඩ ප්‍රදේශයේ පදිංචිව සිටින ගුරු මහත්මියක් කෑගල්ල නගරයේ පාසලක උප ගුරුවරියක් ලෙස සේවය කරන බවත් ඇය පෙරේදා (13) සේවයට පැමිණ ආපසු පාසල ඇරී නි‍ෙවස බලා යාමට සවස 2.25ට පමණ කොළඹ සිට මහනුවර දෙසට ධාවනය කරන බස් රථයක් පැමිණෙන තුරු කෑගල්ල නගරයේ බස් නැවතුම්පොළක රැඳී සිට ඇති බවත් පොලිසිය පැවසීය. පසුව කොළඹ සිට මහනුවර දක්වා ගමන් කරන බස් රථයක් පැමිණ ඇති අතර, ගුරු මහත්මිය බස් රථයට ගොඩ වෙන අවස්ථාවේ දී කරේ එල්ලා ගෙන තිබුණු අත් බෑගයේ තිබුණු රුපියල් 50,000ක් වටිනා ජංගම දුරකතනය පුද්ගලයෙක් සොරා ගන්නා අයුරු බස් නැවතුම්පොළේ සිටි මගීන් පිරිසක් දැක තිබේ.\n\nපසුව මගීන් පිරිස පුද්ගලයාට පහර දී ජංගම දුරකතනය ද ගෙන කෑගල්ල මූලස්ථාන පොලිසියට භාර දී ඇති බවත් පොලිසිය පැවසීය. පසුව ගුරු මහත්මියද පොලිසියට පැමිණ පැමිණිල්ලක් ඉදිරිපත් කර ඇත. සැකකරු ඊයේ (14) කෑගල්ල මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nසැකකරුට එරෙහිව සොරකම් කිරීම් ගණනාවක් සම්බන්ධයෙන් මාවනැල්ල පොලිසියේ පැමිණිලි ගණනාවක් ඇති බව ද පොලිසිය පවසයි.",
       "URL": "https://www.dinamina.lk/2023/09/15/provincial-news/22312/%e0%b6%9c%e0%b7%94%e0%b6%bb%e0%b7%94%e0%b6%ad%e0%b7%94%e0%b6%b8%e0%b7%92%e0%b6%ba%e0%b6%9c%e0%b7%9a-%e0%b6%af%e0%b7%94%e0%b6%bb%e0%b6%9a%e0%b6%ad%e0%b6%b1%e0%b6%ba-%e0%b7%83%e0%b7%9c%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/47/"
}