{
       "Source": "dinamina",
       "Timestamp": "August 17, 2023 2:59 am",
       "Headline": "විශ්‍රාම යන නැඟෙනහිර  ආරක්‍ෂක සේනා ආඥාපතිට ආචාර",
       "News Content": "හමුදා සේවයෙන් විශ්‍රාම යන නැඟෙනහිර ආරක්‍ෂක සේනා ආඥාපති මේජර් ජෙනරාල් යූ.ඩී. විජේසේකර මහතා වෙත හමුදා සාම්ප්‍රදායානුකූල කඳවුරු මුරයේ සහ සම්මාන මුරයේ ගෞරවාචාර පුදකිරීමේ උත්සවයක් පසුගියදා නැඟෙනහිර ආරක්‍ෂක සේනා මූලස්ථානයේදී පැවැත්විණි.\n\nනැඟෙනහිර ආරක්‍ෂක සේනා ආඥාපති සංකේතාත්මකව ධුරයේ රාජකාරි කටයුතු භාර දීමෙන් අනතුරුව සමූහ ඡායාරූප කිහිපයකට ද පෙනී සිටියේය. භටපිරිස් ආමන්ත්‍රණය කළ නික්ම යන නැඟෙනහිර ආරක්‍ෂක සේනා ආඥාපතිවරයා සිය ධුරයේ රාජකාරී කටයුතු සිදු කිරීම සඳහා දැක්වූ දායකත්වය වෙනුවෙන් සියලුම නිලයන් වෙත සිය කෘතඥතාව පුද කළේය. අනතුරුව ඔහු වෙත 22 සහ 24 පාබළ සේනාංකයන්හි ජ්‍යෙෂ්ඨ නිලධාරීන් විසින් ඇගයීමේ සංකේතයක් ලෙස සමරු තිළිණයන් ප්‍රදානය කරනු ලැබීය.\n\nහමුදා සේවයෙන් විශ්‍රාම යන මේජර් ජෙනරාල් යූ.ඩී. විජේසේකර මහතා නැඟෙනහිර ආරක්‍ෂක සේනා මූලස්ථාන නිලධාරී නිවස්නයේදී එම බලප්‍රදේශය යටතේ ස්ථාපිත පාබළ සේනාංකයන්, බළ සේනාවන් සහ ඒකකයන්හි රාජකාරියෙහි නියුතු නිලධාරීන් සමඟ හමුදා චාරිත්‍රානුකූල සමුගැනීමේ රාත්‍රී භෝජන සංග්‍රහයක් සඳහා ද සහභාගි විය.\n\nනැඟෙනහිර ආරක්‍ෂක සේනා මූලස්ථානය වෙතින් නික්ම යෑමට ප්‍රථම ඔහු පූනානි 23 පාබල සේනාංකයේ භට පිරිස් හමු වී ඔවුන් සමඟින් සුහදව අදහස් හුවමාරු කර ගත් අතර, එහිදී සිය ධුරයේ රාජකාරි කටයුතු සිදු කිරීම සඳහා දැක්වූ දායකත්වය වෙනුවෙන් සියලුම නිලයන් වෙත සිය කෘතඥතාවය ද පුද කළේය.\n\nදිගාමඩුල්ල විශේෂ ඩබ්. චන්ද්‍රපාල",
       "URL": "https://www.dinamina.lk/2023/08/17/provincial-news/14705/%e0%b7%80%e0%b7%92%e0%b7%81%e0%b7%8a%e0%b6%bb%e0%b7%8f%e0%b6%b8-%e0%b6%ba%e0%b6%b1-%e0%b6%b1%e0%b7%90%e0%b6%9f%e0%b7%99%e0%b6%b1%e0%b7%84%e0%b7%92%e0%b6%bb-%e0%b6%86%e0%b6%bb%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/88/"
}