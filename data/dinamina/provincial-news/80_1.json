{
       "Source": "dinamina",
       "Timestamp": "August 23, 2023 12:55 am",
       "Headline": "සූර් පිට ආ දෙදෙනෙක් මියගිය තරුණයකුගේ සිරුර අවමංගල රථය සමග පැහැරගෙන අතරමඟ දමා පලා ගිහින්",
       "News Content": "බීමතින් පැමිණි පුද්ගලයින් දෙදෙනකු මියගිය ඥාතියෙකුගේ සිරුර සමග අවමංගල රථය පැහැරගෙන ගොස් අතරමග දමා පලාගොස් යාමේ අපූරු සිද්ධියක් හක්මන පොලිසියෙන් වාර්තාවේ.\n\nපසුගිය 19 වැනි දින හක්මන කැබිලිපොළ ප්‍රදේශයේ පදිංචි වයස 22 පමණ තරුණයකු හදිසියේ මිය ගොස් සිටි අතර මරණ පරික්ෂණ කටයුතු වලින් පසු සිරුර පවුලේ ඥාතින්ට භාරදුන් අතර අනතුරුව මිය ගිය තරුණයාගේ මෘත ශරීරය එම්බාම් කිරිම සදහා වලස්මුල්ල රෝහල අසල මල් ශාලාවකට භාරදී තිබූ බව පොලිසිය පවසයි.\n\nමල්ශාලා සේවකයින් සිරුර එම්බාම් කිරීමෙන් අනතුරුව එය අවමංගල රථයේ තබා මෘතදේහය නිවසට රැගෙන යාමට සූදානම් විම සදහා මල් ශාලාව තුළට ගොස් ඇති අතර එම අවස්ථාවේ එම ස්ථානයට බිමතින් පැමිණි මරණකරුගේ ඥාතින් දෙදෙනෙකු අවමංගල රථය රැගෙන පලාගොස් ඇති අතර මල්ශාලාවේ හිමිකරු වෙනත් වාහනයකින් අවමංගල රථය පසු පස ලුහුබැද ගොස් තිබේ.එලෙස යන අතරතුරු පොලිසිය දැනුම්වත් කිරිමටද මල්ශාලා හිමිකරු කටයුතු කරනු ලැබීය. අවමංගල රථය රැගෙන පලාගිය සැකකාර ඥාතින් දෙදෙනා මෘතදේහය සහිත රථය අතරමග දමා පලාගොස් සිටි අතර මල්ශාලා හිමිකරු එම ස්ථානයට ගොස් මියගිය අයගේ සිරුර රැගෙන ගොස් පවුලේ ඥතින්ට භාරදිම සිදුකළ බව පොලිසිය සදහන් කරයි.\n\nබීමතින් පැමිණ බලහත්කාරයෙන් මෘතදේහයක් පැහැර ගෙන ගිය සැකකරුවන් ප්‍රදේශයෙන් පලාගොස් ඇති අතර ඔවුන් අත්අඩංගුවට ගැනිමට හක්මන පොලිසිය වැඩිදුර විමර්ශන සිදුකරයි.",
       "URL": "https://www.dinamina.lk/2023/08/23/provincial-news/16588/%e0%b7%83%e0%b7%96%e0%b6%bb%e0%b7%8a-%e0%b6%b4%e0%b7%92%e0%b6%a7-%e0%b6%86-%e0%b6%af%e0%b7%99%e0%b6%af%e0%b7%99%e0%b6%b1%e0%b7%99%e0%b6%9a%e0%b7%8a-%e0%b6%b8%e0%b7%92%e0%b6%ba%e0%b6%9c%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/80/"
}