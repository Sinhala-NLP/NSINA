{
       "Source": "dinamina",
       "Timestamp": "September 13, 2023 1:00 am",
       "Headline": "“ඩොක්ට ශ්‍යාමා” සහ සැකකරුවකුට ඇප",
       "News Content": "රෝගී වී සිටින පුද්ගලයෙකුගේ රෝගී තත්ත්වය සුවවීම සඳහා ජීවම් කර ගෙල පලඳවා තිබූ රන් සුරය සහිත රන් මාලය කතරගම ලොකු අප්පච්චි ඉදිරිපිටදී තවදුරටත් ජීවම් කර පැලඳිය යුතු යැයි පවසා රැගෙන ගොස් එම රන් සුරය සහ රන් මාලය ආපසු ලබා නොදී වංචා කර විශ්වාසය කඩකිරීමේ චෝදනා සම්බන්ධයෙන් අධිකරණ නියමයෙන් රිමාන්ඩ් භාරයේ පසු වූ “ඩොක්ට ශ්‍යාමා” යන අන්වර්ථ නාමයෙන් හඳුන්වන සැකකාරිය සහ සැකකරුව එක් අයෙකුට රුපියල් ලක්ෂ 02 බැගින් වු ශරීර ඇප 02ක් මත මුදා හරින ලෙසට මිනුවන්ගොඩ මහේස්ත්‍රාත් ටී. තේනබදු මහත්මිය පෙරේදා (11) නියම කළාය.\n\nකටුනායක, පීල්ලවත්ත මිහිඳු මාවතේ නිවසක් කුලී පදනම මත ලබා ගෙන එම ස්ථානයේ ආයුර්වේද මධ්‍යස්ථානයක් පවත්වාගෙන ගිය ශ්‍යාමා රෝහිණී තිලකරත්න හෙවත් ඩොක්ටර් ශ්‍යාමා යන අන්වර්ථ නාමයෙන් හඳුන්වන සැකකාරියව සහ හර්ෂණ ටිකිරි බණ්ඩාර බෝගහකුඹුර යන සැකකරුව මෙසේ දැඩි ඇප කොන්දේසි සහිතව මුදා හැරුණි.\n\nසැකකාරිය දෙහිවල, අත්තිඩිය ප්‍රදේශයේද සැකකරු ලේවැල්ලේගම, ගුන්නෑපාන ප්‍රදේශයේද ස්ථිර පදිංචිකරුවන් බව අධිකරණයේ දී අනාවරණය විය. සැකකාරිය සහ සැකකරු ව්‍යාජ ලෙස දේශීය වෛද්‍යවරුන් ලෙස පෙනී සිටිමින් රෝගීන්ට ප්‍රතිකාර ලබාදී ඇති බව පොලිසිය අධිකරණය හමුවේ පැවසීය.\n\nඑසේ ප්‍රතිකාර ලබාදීමට අමතරව රෝගීන් ගේ නිවෙස්වලට ගොස් ප්‍රතිකාර ලබා දීමද මෙම සැකකාරිය සහ සැකකරු විසින් සිදුකර ඇති බව පොලිසිය වැඩිදුරටත් පවසා සිටියේය. සැකකරු හා සැකකාරිය කටුනායක පීල්ලවත්ත ප්‍රදේශයේ පිහිටි නිවසක සිටි රෝගියෙකුට ප්‍රතිකාර ලබාදීම සඳහා එම රෝගියාගේ නිවසට ගොස් ඇති බව පොලිසිය සඳහන් කරයි.\n\nමෙම නඩුවට අදාළ පැමිණිලිකාරිය ව්‍යාජ වෛද්‍යවරුන් ලෙස පෙනී සිටින සැකකාරිය සහ සැකකරුව නිවසේ එක්තැන්ව සිටින රෝගියාට ප්‍රතිකාර ලබාදීම සඳහා නිවසට රැගෙන ගොස් ඇති බව පොලිසිය පවසයි. එම රෝගියාගේ රෝගය ඉක්මනින් සුව කිරීම සඳහා ජීවම් කරන ලද රන් සුරයක් සහ රන් මාලයක් පැලඳිය යුතු බවට පැමිණිලිකාරියට පවසා ඇති බවත් රුපියල් ලක්ෂයක් වටිනා රන් සුරයක් සහ රුපියල් ලක්ෂ තුනක් වටිනා රන් මාලයක් රෝගියාට පැමිණිලිකාරිය විසින් පලඳවා ඇති බව පොලිස් පරීක්ෂණවලදී අනාවරණය වී ඇති බව පොලිසිය අධිකරණය හමුවේ වැඩිදුරටත් සඳහන් කළේය.\n\nඑම රෝගියාගේ රෝගී තත්ත්වය කඩිනමින් සුව නොවීම හේතුවෙන් පැමිණිලිකාරිය සැකකරුට සහ සැකකාරියට ඒ බව දන්වා ඇති බවත් පසුව සැකකාරිය සහ සැකකරු පැමිණිලිකාරියගේ නිවසට පැමිණ “කතරගම ලොකු අප්පච්චි” ළඟ සූරය සහ රන්මාලය තබා තවදුරටත් ජීවම් කළ යුතු යැයි පවසා එම සුරය සහ රන්මාලය රැගෙන ගොස් එම රන්\n\nආභරණ ආපසු ලබා නොදී සැකකාරිය සහ සැකකරු වංචා කර විශ්වාසය කඩ කර ඇති බව අධිකරණයේදී වැඩිදුරටත් සඳහන් විය.",
       "URL": "https://www.dinamina.lk/2023/09/13/provincial-news/21646/%e0%b6%a9%e0%b7%9c%e0%b6%9a%e0%b7%8a%e0%b6%a7-%e0%b7%81%e0%b7%8a%e0%b6%ba%e0%b7%8f%e0%b6%b8%e0%b7%8f-%e0%b7%83%e0%b7%84-%e0%b7%83%e0%b7%90%e0%b6%9a%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/52/"
}