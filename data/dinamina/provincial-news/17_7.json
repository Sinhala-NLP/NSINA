{
       "Source": "dinamina",
       "Timestamp": "October 5, 2023 1:00 am",
       "Headline": "කෑගල්ල හදිසි අනතුරු හා  හදිසි ප්‍රතිකාර ඒකක‍ෙය්  ඉදිකිරීම් අතරමඟ නැවතිලා",
       "News Content": "කෑගල්ල මහ රෝහලේ ඉදිකරමින් පැවති සිව් මහල් හදිසි අනතුරු හා හදිසි ප්‍රතිකාර ඒකකයේ ඉදි කිරීම් වසර ගණනාවක සිට අතරමඟ නැවතී ඇති බවත් අමු ද්‍රව්‍ය දිරාපත් වෙමින් පවතින බවත් ජනතාව පවසයි.\n\nකොළඹ මහනුවර ප්‍රධාන මාර්ගය ඇතුළු කෑගල්ලේ සෙසු මාර්ගවල සිදු වන අනතුරුවලින් තුවාල ලබන තුවාලකරුවන් කෑගල්ල මහ රෝහලට ඇතුළත් කරන අතර බරපතළ තුවාලකරුවන් මහනුවර හෝ කොළඹ ජාතික රෝහල් වෙත නේවාසිකව ප්‍රතිකාර ලබා දීමට මාරු කර යැවීමට වෛද්‍ය කාර්ය මණ්ඩලයට සිදුව තිබේ. කෑගල්ලේ සිට මහනුවර හෝ කොළඹ ජාතික රෝහල්වලට තුවාලකරුවන් මාරු කර යැවීමේ දී වැඩි කාලයක් ගත වෙන අතර ඔවුන්ගේ ජීවිත හැකිතාක් දුරට සුරක්ෂිත කිරීමේ අරමුණින් සෞඛ්‍ය බලධාරින්ගේ ඉල්ලීමකට අනුව කෑගල්ල මහ රෝහලට අංග සම්පූර්ණ සිව් මහල් හදිසි අනතුරු හා හදිසි ප්‍රතිකාර ඒකකයක් ලබා දීමට පැවැති රජය කටයුතු සිදු කර තිබුණි.\n\nඒ අනුව හිටපු ජනාධිපති මෛත්‍රිපාල සිරිසේන මහතාගේ රජය සමයේ කෑගල්ල මහ රෝහලට අංග සම්පූර්ණ සිව් මහල් හදිසි අනතුරු හා හදිසි ප්‍රතිකාර ඒකකයක් ලබා දීමට කටයුතු සිදු කර තිබුණි. මෙම ගොඩනැඟිල්ල ඉදි කිරීම සඳහා රජය රුපියල් මිලියන 320ක ඇස්තමේන්තුවක් ද සිදු කර තිබුණි. මෙම සිව් මහල් හදිසි අනතුරු හා හදිසි ප්‍රතිකාර ඒකකය එවකට සෞඛ්‍ය පෝෂණ හා දේශීය වෛද්‍ය අමාත්‍යවරයාව සිටි වෛද්‍ය රාජිත සේනාරත්න නියෝජ්‍ය අමාත්‍යවරයාව සිටි ෆයිසාල් කාසිම් උසස් අධ්‍යාපන හා මහා මාර්ග අමාත්‍යවරයාව සිටි කබීර් හෂිම් විදුලිබල හා පුනර්ජනනීය බලශක්ති අමාත්‍යවරයාව සිටි රංජිත් සියඹලාපිටිය නියෝජ්‍ය අමාත්‍යවරයකුව සිටි චම්පිකා ප්‍රේමදාස හිටපු කෑගල්ල මහ දිසාපති කෑගල්ල දිස්ත්‍රික් සෞඛ්‍ය වෛද්‍ය නිලධාරි කෑගල්ල රෝහල් හිටපු අධ්‍යක්ෂ වර්තමානයේ කෑගල්ල දිස්ත්‍රික් සෞඛ්‍ය සේවා නිලධාරි විශේෂඥ වෛද්‍ය කුමාර් වික්‍රමසිංහ යන මහත්ම මහත්මීන්ගේ සහභාගිත්වයෙන් 2018 මාර්තු මස 18 වැනිදා උත්සවාකාරයෙන් මුල් ගල් තබා ජන හමුවක් ද පැවැත්විණ. මෙම සිව්මහල් ගොඩනැඟිල්ලට සමගාමීව එදිනම පෙරවරුවේ ගම්පොළ රෝහලේ ද දෙවැනියට කෑගල්ල මහ රෝහලේ ද තෙවැනියට අනුරාධපුර මහ රෝහලට ද හදිසි අනතුරු හා හදිසි ප්‍රතිකාර ඒකක සඳහා සෞඛ්‍ය අමාත්‍යවරයාගේ සහභාගීත්වයෙන් මුල් ගල් තැබිණ.\n\nමුල් ගල් තැබීමෙන් පසුව අදාළ කොන්ත්‍රාත් සමාගම සිවු මහල් ගොඩනැඟිල්ලේ ඉදිකිරීම් කටයුතු ආරම්භ කළ අතර පළමු මහල පමණක් ඉදි කර අවසන් කර ඇති අතර ඉතිරි ඉදිකිරීම් වසර ගණනාවක සිට අතරමඟ නැවතී ඇතැයි ද සෞඛ්‍ය බලධාරින් මෙන්ම රෝහලට යන එන ජනතාව ද චෝදනා කර සිටියි. ගොඩනැඟිල්ල ඉදි කිරීමට ගෙනත් දමා ඇති කෝටි ගණනාවක යකඩ කම්බි දිරා පත් වෙමින් පවතියි. වැලි මෙන්ම කොන්ක්‍රීට් ගල් ද ගොඩනැඟිල්ල ඉදි කිරීමට ගෙනත් ඇති යකඩ ඇළුමිනියම් බට හා යන්ත්‍ර සූත්‍ර ද විනාශ වෙමින් පවතින බවත් ජනයා පැවසීය. කොරෝනා වසංගතය පැවති සමයේ රෝගීන් පරීක්ෂා කිරීමට හා දැනුම්වත් කිරීම්වලට ද බිම් මහල යොදා ගෙන ඇති අයුරු දක්නට ලැබුණි.\n\nමේ සම්බන්ධයෙන් කෑගල්ල දිස්ත්‍රික් සෞඛ්‍ය සේවා අධ්‍යක්ෂ කාර්යාලයේ උසස් නිලධාරියෙක් ගෙන් විමසූ අවස්ථාවේ දී කියා සිටියේ ඉදිකිරීම් කටයුතු සිදු කරමින් පැවති අවස්ථාවේ දී කොරෝනා වසංගතයට මුහුණ දුන් බවත් පසුව ඉදිකිරීම් කටයුතු නතර වූ බවත් පැවසීය. ඉදිරියේදී යලි ඉදිකිරීම් කටයුතු ආරම්භ කරන දිනයක් කිව නොහැකි බවත් උසස් නිලධාරියා වැඩිදුරටත් පැවසීය.\n\nකෑගල්ල විශේෂ – චමින්ද ජයලත්",
       "URL": "https://www.dinamina.lk/2023/10/05/provincial-news/27987/%e0%b6%9a%e0%b7%91%e0%b6%9c%e0%b6%bd%e0%b7%8a%e0%b6%bd-%e0%b7%84%e0%b6%af%e0%b7%92%e0%b7%83%e0%b7%92-%e0%b6%85%e0%b6%b1%e0%b6%ad%e0%b7%94%e0%b6%bb%e0%b7%94-%e0%b7%84%e0%b7%8f-%e0%b7%84%e0%b6%af/",
       "Category": "provincial-news",
       "Parent URL": "https://www.dinamina.lk/category/provincial-news//page/17/"
}