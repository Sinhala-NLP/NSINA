{
       "Source": "dinamina",
       "Timestamp": "September 15, 2023 1:00 am",
       "Headline": "අනාරක්ෂිතව කැපූ ගසට යට වී අයෙක් මරුට",
       "News Content": "හක්මණ වේපතඉර දකුණ ප්‍රදේශයේදී නොසැලිකිලිමත් ලෙස කපන ලද ගසක් විදුලි කණුවක් මතට වැටී එය කඩාවැටීමෙන් එම ස්ථානයේ සිටි පුද්ගලයෙකු මියගොස් කාන්තාවක් බරපතළ තුවාල ලබා මාතර මහ රෝහලට ඇතුලත්කර ඇතැයි හක්මණ පොලිසිය පවසයි.\n\nමෙලෙස මියගොස් ඇත්තේ වේපතඉර දකුණ පදිංචි ජී. එච්. දර්ශන ජයනාත් නැමැති 53 හැවිරිදි දෙදරු පියෙකි. කපන ලද ගස පිහිටි ඉඩමේ හිමිකාරිය වන මුරුතාමුරය බටහිර පදිංචි හැටපස් හැවිරිදි ජී. ජී. රුක්මාලි ද සිල්වා නැමැති තිදරු මවක් බරපතළ තුවාල ලබා මාතර මහ රෝහලට ඇතුලත් කර ඇත.\n\nඅනතුරුදායක ලෙස නිවසට බරව තිබූ කොස් ගස් දෙකක් කපා ඉවත් කිරීම සඳහා බලපත්‍රයක් ඉල්ලා තුවාලකාරිය අයදුම්පතක් ඉදිරිපත් කර තිබූ බවත් අනතුරුදායක බවේ ස්රූපය අනුව කඩිනමින් ගස් ඉවත් කිරීමට ප්‍රාදේශීය ලේකම් කාර්යාලය විසින් ග්‍රාම නිලධාරිගේ අධීක්ෂණයෙන් ඉකුත් 12 වැනිදා සවස සිදු කර ඇතැයි මූලික පොලිස් විමර්ශනවලදී අනාවරණය වී ඇත.\n\nගස කපා ඉවත් කිරීම සඳහා විදුලිබල මණ්ඩලය විදුලි රැහැන් ද ඉවත්කර දී තිබුණි. අනතුරුදායක කොස් ගස් දෙක ඉවත් කිරීමෙන් සහ විදුලි රැහැන් යථා තත්ත්වයට පත්කිරීමෙන් අනතුරුව එම ඉඩමේ තිබූ තවත් ගසක් අපරික්ෂාකාරී ලෙස කපා බිම හෙළීමේදී අනතුර සිදුව ඇති අතර ගස් කපන ලද පුද්ගලයන් බීමත්ව සිට ඇති බව මූලික විමර්ශනවලදී අනාවරණය වන බව පොලිසිය පවසයි.\n\nමියගිය අයගේ හදිසි මරණ පරීක්ෂණය මාතර මහ රෝහලේදී පෙරේදා (13) පැවැත්වීමට නියමිතව තිබූ අතර විදුලිබල මණ්ඩලයේ දේපළවලට සිදු වූ හානිය සම්බන්ධව ද පොලිසියට පැමිණිල්ලක් ලැබී ඇති අතර සිද්ධිය පිළිබඳව හක්මණ පොලිසිය වැඩිදුර විමර්ශන සිදු කරයි.",
       "URL": "https://www.dinamina.lk/2023/09/15/provincial-news/22294/%e0%b6%85%e0%b6%b1%e0%b7%8f%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b7%80-%e0%b6%9a%e0%b7%90%e0%b6%b4%e0%b7%96-%e0%b6%9c%e0%b7%83%e0%b6%a7-%e0%b6%ba%e0%b6%a7-%e0%b7%80%e0%b7%93/",
       "Category": "provincial-news",
       "Parent URL": "https://www.dinamina.lk/category/provincial-news//page/47/"
}