{
       "Source": "dinamina",
       "Timestamp": "August 10, 2023 1:19 am",
       "Headline": "විනාඩියෙන් පොල් ලෙලි ගහන්න  68 විජේසිරිගෙන් මැෂිමක්",
       "News Content": "විනාඩියකටත් වඩා අඩු කාලයක් තුළ පොල්ගෙඩියක් ලෙලි ඇරීමට හැකි අයුරින් අඩුපිරිවැයක් දරා උපකරණයක් සෑදු 68 හැවිරිදි වියේ පසුවන පුද්ගලයකු කටුගස්තොට මඩපොත ප්‍රදේශයේදි අපට මුණ ගැසුණි. කටුගස්තොට ගොහාගොඩ පාරේ මඩපොත ප්‍රදේශයේ කුඩා කම්මලක් පවත්වාගෙන යන ඔහු නමින් බී. ජී. විජේසිරි ය. විජේසිරි ඉදිරියටත් නව නිපයුම් රටට ඉදිරිපත් කරන්නට සූදානමින් සිටියි. එසේ වූවත් අදවන විට කම්මල්කාරයාට අත්ව ඇති ඉරණම පිළිබඳ අප හා අදහස් පළකළ ඔහු මෙසේ පැවසීය.\n\nමගේ වයස අවුරුදු 68 යි. නමුත් තවමත් මට අලුත් දෙයක් නිර්මාණය කරන්න හැකියාව තිබෙනවා. කම්මල් රස්සාව පටන් ගත්තේ 2009 වසරේ දී. නමුත් කම්මලක මයිනහමක් මුලින්ම ඇද්දේ නවසිය හැත්තෑ හතරේ. ඒ දවස්වල මම ලොරියක ක්ලිනර් කෙනෙක් විදියට වැඩ කළේ. මම වැඩකරපු ලොරිය ගෙලිඔය කෙනෙක්ගේ. රෑට ලොරිය නතර කරන්නේ ගෙලිඔය තිබුණු කම්මල ළඟ. ඉතින් මම කම්මැලිකම යන්ටත් එක්ක කම්මලේ අයිතිකාරයට මයිනහම ඇදල උදව් කළා. එදා මම හිතුවා කවදා හරි කම්මලක් තනිවම පටන් ගන්නවා කියල. ඒ වැඩේට මට සමෘද්ධි බැංකුව ණය මුදලක් ලබා දුන්නා. අද මම ගෙවතුවලට හා මුළුතැන්ගෙට අවශ්‍ය උපකරණ තමයි හදන්නේ.\n\nමම හදපු පොල්ගෙලි ගහන උපකරණය ගෙදරට ඇවිත් කීහිප දෙනෙක් අරගෙන ගියා. මම කැමැතියි මේක වෙළෙඳ පොළට දාන්න. ඒකටත් කවුරු හෝ උදව් කරනවා නම් හොඳයි. වයසෙන් ප්‍රශ්නයක් නැහැ. මට තවමත් යකඩ එක්ක හොඳට ඕටටුවෙන්න පුළුවන්.\n\nකටුගස්තොට සමූහ එස්. ජී. විජේරත්න",
       "URL": "https://www.dinamina.lk/2023/08/10/provincial-news/12978/%e0%b7%80%e0%b7%92%e0%b6%b1%e0%b7%8f%e0%b6%a9%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%b4%e0%b7%9c%e0%b6%bd%e0%b7%8a-%e0%b6%bd%e0%b7%99%e0%b6%bd%e0%b7%92-%e0%b6%9c%e0%b7%84%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/101/"
}