{
       "Source": "dinamina",
       "Timestamp": "August 10, 2023 1:21 am",
       "Headline": "දෙපාව කනත්ත ළඟ  ගල් තලාවේ  නිදන් සොයලා",
       "News Content": "හොරණ වැරැල්ල හේන දෙපාව පොදු සුසාන භූමිය අසල වෙල්යායේ පිහිටි ගල් තලාවක් කිසියම් පිරිසක් පිපිරවීමට උත්සාහ කර ඇතැයි හොරණ මූලස්ථාන පොලීසිය කියයි. එම ස්ථානයේ තිබී වෙඩි බෙහෙත් රැගෙන ආ බවට සැක කරන හිස් පොහොර උර තුනක් 3ක් පොලිස් භාරයට ගෙන ඇත.\n\nමෙම ගල් ගල්තලාව පිපිරවීමට කිසියම් පිරිසක් උත්සාහ දරන බවට 119 පොලිස් හදිසි ඇමතුම් දුරකථනය හරහා ලද තොරතුරකට අනුව පෙරේදා (8) සවස පොලිස් නිලධාරීන් ක්ෂණිකව එම ස්ථානය කරා ගියද කිසිදු පුද්ගලයකු එම ස්ථානයේ දක්නට නොවූ බව පොලීසිය කියයි.\n\nඅකුරු එම ගල්තලාව පරීක්ෂා කිරීමේදී එහි ස්ථාන දෙකක වෙඩි බෙහෙත් කොටා ඇති බවට නිරීක්ෂණය වූ බව පොලිස් නිලධාරියෙක් පැවැසීය.\n\nගල් තලාවේ මුතු මැණික් තැන්පත් කර තිබෙන නිධානයක් ඇති බවට ප්‍රදේශවාසීන් අතර කටකතාවක් පවතින බව එම නිලධාරියා කීය.\n\nගල්තලාවේ ස්ථාන දෙකක වෙඩි බෙහෙත් කොටා ඇත්තේ කිනම් කරුණක් සඳහා ද ? කවුරුන්ද ? යන්න සොයා පැති කීපයක් ඔස්සේ විමර්ශන සිදුකරන බව උසස් පොලිස් නිලධාරියෙක් පැවැසීය.\n\nඅනතුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ සහකාර පොලිස් අධිකාරී උදය කුමාර මහත්වරුන් ගේ උපදෙස් මත හොරණ මූලස්ථාන ප්‍රධාන පොලිස් පරීක්ෂක පි එස් පනාවල මහතාගේ මෙහෙයවීමෙන් අපරාධ අංශයේ ස්ථානාධිපති උප පොලිස් පරීක්ෂක අබේසිරි පොලිස් සැරයන් 35477 ලලිත් පොලිස් කොස්තාපල් 69128 ප්‍රභාත් නිලධාරීහූ පරීක්ෂණ පවත්වති.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/08/10/provincial-news/12982/%e0%b6%af%e0%b7%99%e0%b6%b4%e0%b7%8f%e0%b7%80-%e0%b6%9a%e0%b6%b1%e0%b6%ad%e0%b7%8a%e0%b6%ad-%e0%b7%85%e0%b6%9f-%e0%b6%9c%e0%b6%bd%e0%b7%8a-%e0%b6%ad%e0%b6%bd%e0%b7%8f%e0%b7%80%e0%b7%9a-%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/101/"
}