{
       "Source": "dinamina",
       "Timestamp": "October 6, 2023 1:07 am",
       "Headline": "සිංහ පැටවු මූර්ති දෙකක් සොරගත් කූඹි කැලේ චූටා අත්අ­ඩං­ගු­වට",
       "News Content": "රුපියල් ලක්ෂ තුනක් පමණ වටිනා සිංහ පැටව් පිළිම දෙකක් සොරා ගත් කූඹි කැලේ චූටා නැමති අන්වර්ථ නාමයෙන් හඳුන්වන දිවයිනේ ලියාපදිංචි අපරාධකරුවෙකු 04 දා අත්අඩංගුවට ගත් බව කිරුළපන පොලිසිය පවසයි.\n\nසැකකරුගේ නිවෙසේ ඇඳ යට සඟවා තිබූ සිංහ පිළිම දෙකද පොලිසිය භාරයට ගෙන තිබේ.\n\nකිරුළපන, සුරනිමල පාරේ පදිංචි දිවයිනේ සුප්‍රසිද්ධ ව්‍යාපාරිකයෙකුගේ නි‍ෙවසේ ඉදිරිපස දොර දෙපස අලංකාරයට තබා තිබූ මෙම සිංහ පිළිම දෙක පවුලේ උදවිය සමඟ නිවාඩුවට අනුරාධපුරයට ගොස් පැමිණි විට නැති බව දුටු බවත් ඒවා කිසිවෙකු විසින් සොරාගෙන ඇති බවට පසුගිය 03 දා කරන ලද පැමිණිල්ලකට අනුව විමර්ශන සිදු කළ බව පොලිසිය පවසයි.\n\nසීසීටීවී දර්ශන පරීක්ෂා කිරීමේදී සැකකරු පිළිබඳ අනාවරණය වී ඇති අතර මෙම සැකකරු 04දා කිරුළපන පොදු වෙළෙඳ සංකීර්ණයට පැමිණ සිංහ පැටව් පිළිම දෙකක් විකිණීමට පුද්ගලයෙකු සොයන බවට අපරාධ අංශයේ ස්ථානාධිපති පොලිස් පරීක්ෂක ප්‍රදීප් එදිරිවීරට ලද තොරතුරකට අනුව මොහු අත්අඩංගුවට ගෙන තිබේ.\n\nචිනයෙන් ගෙනෙන ලද අඩියක් පමණ උසින් යුතු මෙම පිළිම දෙක ඉතා ඝණ පාෂාණ වර්ගයකින් නිර්මාණය කර සුදු පාටින් වර්ණවත් කරන ලද ඒවා බවත් එක් පිළිමයක් කිලෝ අටක් පමණ බර බවත් පොලිසිය පවසයි.\n\nතිස්නව හැවිරිදි වියේ පසුවෙන මෙම සැකකරු ගෙවල් බිඳුම් සම්බන්ධයෙන් පෙර වැරදි ඇති අයෙකු බව ද 05දා අධිකරණයට ඉදිරිපත් කිරීමට නියමිතව තිබූ බව පොලිසිය වැඩිදුරටත් පවසයි.",
       "URL": "https://www.dinamina.lk/2023/10/06/provincial-news/28564/%e0%b7%83%e0%b7%92%e0%b6%82%e0%b7%84-%e0%b6%b4%e0%b7%90%e0%b6%a7%e0%b7%80%e0%b7%94-%e0%b6%b8%e0%b7%96%e0%b6%bb%e0%b7%8a%e0%b6%ad%e0%b7%92-%e0%b6%af%e0%b7%99%e0%b6%9a%e0%b6%9a%e0%b7%8a-%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/12/"
}