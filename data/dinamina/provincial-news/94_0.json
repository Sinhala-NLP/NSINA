{
       "Source": "dinamina",
       "Timestamp": "August 15, 2023 2:14 am",
       "Headline": "නිදා සිටි එක්දරු පියා  කපා කොටා ඝාතනය කරලා",
       "News Content": "දොඩංගොඩ, දොලේලන්ද ප්‍රදේශයේ නි‍ෙවසක් තුළ නිදා සිටි එක්දරු පියෙකු ඊයේ (14) අලුයම තියුණු ආයුධවලින් කපාකොටා ඝාතනය කර ඇති බව දොඩංගොඩ පොලිසිය පවසයි.\n\nදොඩංගොඩ, දොලේලන්ද ප්‍රදේශයේ පදිංචිව සිටී එම්.ඒ. දිමුත් චාමික නමැති 37 හැවිරිදි එක්දරු පියෙකු මෙසේ ඝාතනයට ලක්ව ඇති බව පොලිසිය පවසයි.\n\nඅලුයම 2.30ට පමණ නි‍ෙවසෙහි ඉදිරිපස සහ පසුපස දොරවල් කඩා ඇතුළු වූ ඝාතකයින් තියුණු ආයුධවලින් පහර දී ඇති බවට හෙළිව ඇති බව පොලිසිය පවසයි.\n\nපහර කෑමට ලක්ව බරපතළ තුවාල ලබා සිටි පුද්ගලයාව පෞද්ගලික වාහනයකින් කළුතර නාගොඩ ශික්ෂණ රෝහලට රැගෙන ගොස් ඇති බවත්, රෝහල්ගත කිරීමේ දී මියගොස් ඇති බවත් රෝහල් ආරංචි මාර්ග සඳහන් කරයි.\n\nඝාතනයට ලක්ව ඇති තැනැත්තා සහ සැකකරුවන් මතුගම ප්‍රදේශයේ ප්‍රබල අපරාධ කල්ලි නායකයෙක් සමඟ සමීපව සිට වසරක පමණ සිට අමනාපව ඇති බවත්, ඝාතනයට ලක්ව ඇති පුද්ගලයා තවත් පිරිසක් සමඟ ඝාතනයට සැක පුද්ගලයකුගේ නි‍ෙවසකට ගොස් වසරකට පමණ පෙර පහර දීමක් සිදු කර ඇති බවත් උසස් පොලිස් නිලධාරියෙක් පැවැසීය. කළුතර කොට්ඨාස අපරාධ ස්ථාන පරීක්ෂණාගාර නිලධාරීන් පරීක්ෂණ සිදු කරන අතර, මේ වන විට සැකකරුවන් හඳුනාගෙන ඇති බවත්, ඔහුන් සොයා පරීක්ෂණ සිදු කරන බවත් පොලිසිය පවසයි.\n\nඡායාරූපය – දොඩන්ගොඩ සමූහ\n\nපොතුපිටිය – සුමිත් ප්‍රේමතිලක හල්තොට සමූහ – විනීතා මානෙල් දොඩන්ගොඩ සමූහ – කවිඳු සමරවීර",
       "URL": "https://www.dinamina.lk/2023/08/15/provincial-news/14049/%e0%b6%b1%e0%b7%92%e0%b6%af%e0%b7%8f-%e0%b7%83%e0%b7%92%e0%b6%a7%e0%b7%92-%e0%b6%91%e0%b6%9a%e0%b7%8a%e0%b6%af%e0%b6%bb%e0%b7%94-%e0%b6%b4%e0%b7%92%e0%b6%ba%e0%b7%8f-%e0%b6%9a%e0%b6%b4%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/94/"
}