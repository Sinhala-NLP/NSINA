{
       "Source": "dinamina",
       "Timestamp": "August 31, 2023 1:00 am",
       "Headline": "කුඩු බොන්න සල්ලි ඉල්ලා අම්මාට වද දුන් අයියාව මල්ලී එලොව යවයි",
       "News Content": "අයියා මරා ඇවිත් මල්ලී පොලිසියට බාර වෙලා\n\nහෙරොයින් පානයට සල්ලි නොදුන්නැයි අම්මාට කරදර කළාට උරණ වී බාල සොහොයුරා විසින් කැත්තකින් කොටා වැඩිමල් සොහොයුරා ඝාතනය කර තිබේ.\n\nමත්ද්‍රව්‍ය සඳහා ඇබ්බැහි වී සිටි 33 හැවිරිදි අවිවාහක වැඩිමල් සහෝදරයා මුදල් ඉල්ලා නිතර නිතර මවට පහර දීම හේතුවෙන් උරණ වූ 28 හැවිරිදි බාල සොහොයුරා වැඩිමල් සහෝදරයා නිවෙසේ නිදා සිටියදී කැත්තකින් ගෙල ප්‍රදේශයට පහරදී පෙරේදා (29) රාත්‍රි 08ට පමණ ඝාතනය කර ඇතැයි සූරියවැව පොලිසිය පැවසීය.\n\nමෙලෙස ඝාතනයට ලක්ව ඇත්තේ සූරියවැව, ඇඹිළිපිටිය පාර, රන්දික නිවෙස පදිංචි 33 හැවිරිදි හෙට්ටිආරච්චිගේ රන්දික මදුෂංක නමැති අවිවාහක පුද්ගලයෙකි. මරණකරු තදින් හෙරොයින් පානයට ඇබ්බැහි වී සිටි අයකු බවත්, ඔහු නිතර නිතර මුදල් ඉල්ලා මවට පහර දෙන බවත්, මෙය ඉවසා සිටිය නොහැකි වීම හේතුවෙන් බාල සොහොයුරා වැඩිමල් සොහොයුරාව ඝාතනය කර ඇති බවත් මූලික පොලිස් පරීක්ෂණවලදි අනාවරණය විය.\n\nමරණකරු 29 වැනි දින සවස නිවෙසේ තිබූ වී මල්ලක් රැගෙන ගොස් විකුණා බියර් ගෙනත් පානය කර මව සමඟ රණ්ඩු වී නිවෙසේ කාමරයක් තුළ නිදාගෙන සිට තිබේ. මෙම අවස්ථාවේදී බාල සොහොයුරාට මෙය ඉවසා සිටිය නොහැකි වීම අයියාගේ ගෙලට කැත්තකින් පහර දී ඝාතනය කර තිබේ. සිය අයියා ඝාතනය කිරීමෙන් පසු සැකකාර 28 හැවිරිදි තරුණයා සූරියවැව පොලිසියට බාර වී තිබේ.\n\nසිද්ධිය පිළිබදව මහේස්ත්‍රාත් පරීක්ෂණය ඊයේ (30) පෙරවරුවේ හම්බන්තොට මහේස්ත්‍රාත් හා අතිරේක දිසා විනිසුරු ඕෂධ මිගාර මහආරච්චි මහතා විසින් සිදු කෙරුණි. මියගිය පුද්ගලයාගේ සිරුර හම්බන්තොට මහ රෝහලේ අධිකරණ විශේෂඥ වෛද්‍යවරයා හමුවට ඉදිරිපත් කර එහි වාර්තාවක් අධිකරණය හමුවට ඉදිරිපත් කිරීමට කටයුතු කරන ලෙසට මහේස්ත්‍රාත්වරයා සූරියවැව පොලිස් ස්ථානාධිපතිවරයාට නියම කළේය.\n\nතංගල්ල කොට්ඨාස භාර ජ්‍යෙෂ්ඨ පොලිස් අධිකාරී කේ.බී. කීර්තිරත්න, සූරියවැව පොලිසියේ ස්ථානාධිපති ප්‍රධාන පොලිස් පරික්ෂක අනුර සුසන්ත යන මහත්වරුන්ගේ උපදෙස් පරිදි සූරියවැව පොලිසියේ වැඩබලන ස්ථානාධිපති පොලිස් පරික්ෂක ලලිත් මහතා ඇතුළු නිළධාරීන් කණ්ඩායමක් සිද්ධිය පිළිබඳව වැඩිදුර විමර්ෂණ පවත්වයි.\n\nසූරියවැව විශේෂ – නුවන් ජයසේකර",
       "URL": "https://www.dinamina.lk/2023/08/31/provincial-news/18349/%e0%b6%9a%e0%b7%94%e0%b6%a9%e0%b7%94-%e0%b6%b6%e0%b7%9c%e0%b6%b1%e0%b7%8a%e0%b6%b1-%e0%b7%83%e0%b6%bd%e0%b7%8a%e0%b6%bd%e0%b7%92-%e0%b6%89%e0%b6%bd%e0%b7%8a%e0%b6%bd%e0%b7%8f-%e0%b6%85%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/67/"
}