{
       "Source": "dinamina",
       "Timestamp": "August 10, 2023 1:59 am",
       "Headline": "පෙරියමුල්ල ආපණශාලාවක තිබූ විදේශීය දුම්වැටි තොගයක් මාට්ටු",
       "News Content": "මීගමුව, පෙරියමුල්ල සුපිරි ආපණශාලාවක අලෙවිය සඳහා තිබූ විදේශයේ නිෂ්පාදිත දුම්වැටි තොගයක් පෙරේදා (08) දින සවස පාරිභෝගික අධිකාරියේ විශේෂ වැටලීම් සහ විමර්ශන ඒකකයේ නිලධාරීන් පිරිසක් විසින් අත්අඩංගුවට ගෙන තිබේ. මෙම දුම්වැටි තොගය නීතිවිරෝධී ලෙස ශ්‍රී ලංකාවට ආනයනය කර තිබූ අතර, ඒවා දුම්කොළ සමාගම විසින් දේශීය වශයෙන් අලෙවි කිරීම සඳහා වෙළෙඳපොළට නිකුත් කර තිබූ දුම්වැටි තොගයක් සමඟ එකට මෙම ආපණ ශාලවේ රාක්ක තුළ අසුරා තිබුණි.\n“ මැන්චෙස්ටර් “ සහ තවත් විදේශීය දුම්වැටි විශාල තොගයක් මෙම සුපිරි ආපණ ශාලාව තුළ තිබී පාරිභෝගික අධිකාරියේ විශේෂ වැටලීම් සහ විමර්ශන ඒකකයේ නිලධාරීන් විසින් සොයා ගෙන අත්අඩංගුවට ගෙන තිබූ අතර, දුම්වැටි හා ආපණශාලා හිමිකරුවන් ඉදිරියේ මුද්‍රා තබා ඊයේ(09) මීගමුව මහේස්ත්‍රාත් අධිකරණය වෙත ඉදිරිපත් කිරීමට සූදානම් කර තිබේ.\nමෙම විදේශීය දුම්වැටි තොගය ශ්‍රී ලංකාවට අය විය යුතු තීරු බදු ආදායම අහිමි කරමින් කුමන ආකාරයකින් රැගෙන විත් තිබේද, එම දුම්වැටි ශ්‍රී ලංකාව තුළ බෙදාහැරීමේ අලෙවි ජාලය පවත්වා ගෙන යන්නේ කවුරුන් විසින් ද යන්න පිළිබඳව මෙම පාරිභෝගික අධිකාරියේ විශේෂ වැටලීම් සහ විමර්ශන ඒකකයේ නිලධාරීන් පරීක්ෂණ සිදු කරමින් සිටිති.\nකටුනායක – ටී.කේ.ජී. කපිල",
       "URL": "https://www.dinamina.lk/2023/08/10/provincial-news/12956/%e0%b6%b4%e0%b7%99%e0%b6%bb%e0%b7%92%e0%b6%ba%e0%b6%b8%e0%b7%94%e0%b6%bd%e0%b7%8a%e0%b6%bd-%e0%b6%86%e0%b6%b4%e0%b6%ab%e0%b7%81%e0%b7%8f%e0%b6%bd%e0%b7%8f%e0%b7%80%e0%b6%9a-%e0%b6%ad%e0%b7%92%e0%b6%b6/",
       "Category": "provincial-news",
       "Parent URL": "https://www.dinamina.lk/category/provincial-news//page/100/"
}