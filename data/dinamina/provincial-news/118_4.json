{
       "Source": "dinamina",
       "Timestamp": "July 28, 2023 1:00 am",
       "Headline": "ගෙවල් බින්ද ඕවිටිගල චූටි සහ ගෝලයා කොටු වෙති",
       "News Content": "පාළු නිවාසවලට ඇතුළුවී ගෙවල් බිඳුම් කළ ඕවිටිගල චූටි නමැති අන්වර්ථ නාමයෙන් හඳුන්වන පුද්ගලයකු සහ ඔහුගේ ගෝලයා පෙරේදා (26) පස්වරුවේ අත්අඩංගුවට ගැනීමට අපරාධ කොට්ඨාසය කළුතර දිසාව සමත්ව සිටී.\n\nගෙවල් බිඳුම් කළ ප්‍රදේශවල සීසීටීවී පරීක්ෂාවෙන් පසු සැකකරු අත්අඩංගුවට ගෙන කළ ප්‍රශ්න කිරීමෙන් පසු රෙදි සෝදන මැෂිමක්, අවන් එකක්, පරිගණක මුද්‍රණ යන්ත්‍රයක්, සිවිලින් විදුලි පංකාවක්, පුටු හයක්, මේසයක්, වටිනා බන්දේසි, පිඟන් භාණ්ඩ, වටිනා වයර් රෝල් 4ක්, කූලර් මැෂිමක් ඇතුළු භාණ්ඩ සොයා ගත් බව පොලිසිය කීය. සොරකම් කළ භාණ්ඩ බොහෝමයක් උකස් කර තිබූ බවත්, වයර් රෝල් ඉතා අඩු මිලට විකුණා තිබූ බවද පොලිසිය කීය.\n\nඅත්අඩංගුවට ගෙන ඇති සැකකරුවන් ඕවිටිගල සහ වවුලුගල ප්‍රදේශයේ පදිංචි 32 සහ 40 හැවිරිදි සැකකරුවන් වන අතර ඔවුන් හොරණ මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි. අධ්‍යක්ෂ (වැබ) සහකාර පොලිස් අධිකාරී යූ.ඩී.එල්. ක්‍රිසාන්ත මහතාගේ උපදෙස් පරිදි ස්ථානාධිපති පොලිස් පරීක්ෂක තිලංග සංජීව මහතාගේ මෙහෙයවීමෙන් උප පොලිස් පරීක්ෂක කේ.එම්.ඩී. මධුෂාන්, සැරයන්වරුන් වන ගුණේන්ද්‍ර (55301), සමන්තිලක (41104), ප්‍රසන්න (69479), කොස්තාපල්වරුන් වන අංජුල (98857) සහ ප්‍රසංජන (97058) වැටලීමට එක්වූහ.\n\n\n\n",
       "URL": "https://www.dinamina.lk/2023/07/28/provincial-news/9933/%e0%b6%9c%e0%b7%99%e0%b7%80%e0%b6%bd%e0%b7%8a-%e0%b6%b6%e0%b7%92%e0%b6%b1%e0%b7%8a%e0%b6%af-%e0%b6%95%e0%b7%80%e0%b7%92%e0%b6%a7%e0%b7%92%e0%b6%9c%e0%b6%bd-%e0%b6%a0%e0%b7%96%e0%b6%a7%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/118/"
}