{
       "Source": "dinamina",
       "Timestamp": "October 5, 2023 1:00 am",
       "Headline": "බේරුවල මරක්කලවත්ත දුම්රිය අනතුරින්  කුඩා දරුවන් දෙදෙනකු ඇතුළු සිව් දෙනකුට තුවාල",
       "News Content": "බේරුවල මරක්කලවත්ත දුම්රිය හරස් මාර්ගය හරහා ගමන්ගත් ත්‍රිරෝද රථයක් (4) දහවල් අනුරාධපුර සිට බෙලිඅත්ත දක්වා ගමන් ගත් රජරට රැජින ශීඝ්‍රගාමී දුම්රියේ ගැටී අනතුරක් සිදුවී ඇතැයි බේරුවල පොලිසිය කියයි.\n\nමෙම දුම්රිය හරස් මාර්ගයේ ඇති දුම්රිය සංඥා දුම්රියක් නොමැති වෙලාවටත් දැල්වෙමින් පවතින අතර ඒ හරහා නිරන්තරව මෙම දුම්රිය හරස් මාර්ගය හරහා ගමන් ගන්නා සියලුම රථවාහන පදවන්නන්ට අවදානමක් පවතින බවත් මෙලෙස අනතුරට පත් ත්‍රිරෝද රථ රියැදුරු තම දරුවන් දෙදෙනා ද සමඟ නිවසට යන අතරතුර ප්‍රදේශවාසී පුද්ගලයෙකු එම ත්‍රිරෝද රථයට ගොඩ වී දුම්රිය මාර්ගය හරහා ගමන් කරමින් සිටියදී මෙලෙස අනතුරට ලක්ව තිබෙන බව පොලිසිය කියයි. අනතුරෙන් 29 හැවිරිදි ත්‍රිරෝද රථ රියැදුරාගේ දකුණු අත හා පසුපස නැඟගිය 24 හැවිරිදි තරුණයාගේ පාදයකට බරපතළ තුවාල සිදුව තිබෙන බවත්, අවුරුදු හතක් සහ අවුරුද්දක දරු දෙදෙනා සීරීම් තුවාල ලබා ඇතැයි ද විමර්ශන සිදු කරන රථ වාහන පොලිසිය කියයි.\n\nදුම්රිය අනතුරෙන් තුවාල ලැබූ සිවු දෙනාම බේරුවල රෝහලට ඇතුළත් කිරීමෙන් අනතුරුව කළුතර ශික්ෂණ රෝහලට මාරු කර යවා තිබේ.\n\nපසුගියදා රාත්‍රියේ බස් රථ දෙකක් අනතුරකට ලක්වූයේ ද මෙම දුම්රිය හරස් මාර්ගය ආසන්නයේම බවත්, අනතුරට පත් ත්‍රිරෝද රථය බේරුවල මරක්කලවත්ත ප්‍රදේශයේ කුලී රථ රියැදුරෙකුට අයිති එකක් බවත් පොලිසිය කියයි.\n\nබේරුවල පොලිස් ස්ථානාධිපති ලලිත් පද්මකුමාර මහතාගේ උපදෙස් මත පොලිස් පරීක්ෂක චන්දන තෙන්නකෝන්, රථවාහන අංශයේ ස්ථානාධිපති පොලිස් පරීක්ෂක සුරන්ජිත් පෙරේරා, පොලිස් සැරයන් දන්දුන්න (55330) පොලිස් කොස්තාපල් මදුවන්ත (82082) යන මහත්වරු පරීක්ෂණ සිදු කරති.\n\nඅලුත්ගම – තුසිත කුමාර ද සිල්වා පොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/10/05/provincial-news/27980/%e0%b6%b6%e0%b7%9a%e0%b6%bb%e0%b7%94%e0%b7%80%e0%b6%bd-%e0%b6%b8%e0%b6%bb%e0%b6%9a%e0%b7%8a%e0%b6%9a%e0%b6%bd%e0%b7%80%e0%b6%ad%e0%b7%8a%e0%b6%ad-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/17/"
}