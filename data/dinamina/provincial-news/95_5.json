{
       "Source": "dinamina",
       "Timestamp": "August 14, 2023 2:23 am",
       "Headline": "පමුණුගම කම්හලක කල් පැන්න ආහාර කන්ටේනර් 10කට සීල්",
       "News Content": "මහ පරිමාණයෙන් නිෂ්පාදන කටයුතු කරගෙන ගිය පමුණුගම නුගපේ පුදේශයේ පවත්වා ගෙන ගිය තෙල් හා මේද ආශ්‍රිත ආහාර නිෂ්පාදන කර්මාන්ත ශාලාවක අපනයනය කිරීම සඳහා ගබඩා කොට තිබු කල් ඉකුත් වූ වනස්පති බටර් කිලෝ 10,000 සහ දේශීය වෙළෙඳපළට බෙදා හැරීමට සුදානම් කොට තිබු තෙල් හා මේද ආශ්‍රිත විවිධ වර්ගයේ කල් ඉකුත් වු ආහාර ද්‍රව්‍ය තොගයක් අත්අඩංගුවට ගත් බව වත්තල සෞඛ්‍ය වෛද්‍ය නිලධාරි කාර්යාලය පවසයි.\n\nවත්තල සෞඛ්‍ය වෛද්‍ය නිලධාරි එම්. එස්. එම්. හිජාස් මහතාගෙන් මේ පිළිබඳ විමසීමේදී ඔහු පවසා සිටියේ එක පැකට් එකක කිලෝ 5 බැගින් අසුරා තිබු කල් ඉකුත් වු වනස්පති බටර් පැකට් 2000 කර්මාන්ත ශාලාවේ ගබඩා 04ක තිබියේදි සොයාගත් බවත් ඒ ගබඩා 04 ටත් කල් ඉක්තු වු තෙල් හා මේද ආශ්‍රිත නිෂ්පාදන වු බටර්, ගී, මාජරීන්, පොල්තෙල් සහ ෆාම් ඔයිල් ඇතුළු විවිධ ආහාර ද්‍රව්‍යයන් ගබඩා කර තිබු තවත් අඩි 40 බහාලුම් 10 කටත් සීල් තැබු බවය.\n\nඒ අතරම කල් දින ඉකුත් වීම නිසා වෙළෙඳසල්වලින් යළි කර්මාන්තශාලාව වෙත ගෙන එන මෙම කර්මාන්තශාලාවේ නිෂ්පාදිත විවිධ ආහාර ද්‍රව්‍ය පැකට්වල නිෂ්පාදිත දිනය මෙන්ම කල්ඉකුත් වන දිනය වෙනස් කොට අලුත් දින යොදා නැවත වෙළෙඳපළට නිකුත් කිරීමට සුදානම් ආහාර ද්‍රව්‍ය ගබඩා කර ඇතැයි සැක කෙරෙන තවත් බහාලුම් 8 මහජන සෞඛ්‍ය පරික්ෂක වරුන්ගේ වැඩිදුර පරික්ෂණ කටයුතු සඳහා සීල් තැබීමට කටයුතු කළ බව ද සෞඛ්‍ය වෛද්‍ය නිලධාරීවරයා සඳහන් කර සිටියේය.\n150 දෙනෙකු පමණ සේවක පිරිසක් සේවයේ යෙදි සිටින මෙම කර්මාන්ත ශාලවේ නිෂ්පදාන වැඩ කටයුතු මේ වන විට තාවකාලිකව නවතා දමා ඇත. පමුණුගම පට්ටියවෙල ග්‍රාම නිලධාරි වසමේ නුගපේ ප්‍රදේශයේ පිහිට් මෙම කර්මාන්ත ශාලාවේ ඉතා ප්‍රසිද්ධ සන්නාමයක (Brand Lable) එකක් යටතේ තෙල් මේද ආශ්‍රිත ආහාර ද්‍රව්‍ය වර්ග ගණනාවක් දිවයිනේ සෑම ප්‍රදේශයකම සුපිරි වෙළෙඳසල්වලට මෙන්ම පොදු වෙළෙඳපොළට ද නිකුත් කොට ඇත.\n\nමහ පරිමාණයෙන් නිෂ්පාදන කටයුතු සිදුකරනු ලබන මෙම කර්මාන්ත ශාලාවේ තෙල් හා මේද ආශ්‍රිත ආහාර නිෂ්පාදන අපනයනය කිරීම අතින් ද රටේ ප්‍රසිද්ධව ඇත.\nවත්තල සෞඛ්‍ය වෛද්‍ය නිලධාරි කාර්යාලයේ සෞඛ්‍ය වෛද්‍ය නිලධාරි එම්. එස්. එම්. හිජාස් මහතාගේ මෙහෙයවීම මත පරිපාලන මහජන සෞඛ්‍ය පරීක්ෂක ඩබ්. අමරසේකර මහතාගේ ප්‍රධානත්වයෙන් වත්තල මහජන සෞඛ්‍ය පරීක්ෂක නිලධාරි කංඩායමක් විසින් මෙම වැටලීම සිදුකොට ඇත. සැකකරුවන් වැලිසර අධිකරණය වෙත ඉදිරිපත් කිරීමට නියමිත ය.\n\nජාඇල විශේෂ තිස්ස කොටින්කඩුව",
       "URL": "https://www.dinamina.lk/2023/08/14/provincial-news/13884/%e0%b6%b4%e0%b6%b8%e0%b7%94%e0%b6%ab%e0%b7%94%e0%b6%9c%e0%b6%b8-%e0%b6%9a%e0%b6%b8%e0%b7%8a%e0%b7%84%e0%b6%bd%e0%b6%9a-%e0%b6%9a%e0%b6%bd%e0%b7%8a-%e0%b6%b4%e0%b7%90%e0%b6%b1%e0%b7%8a%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/95/"
}