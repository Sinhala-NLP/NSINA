{
       "Source": "dinamina",
       "Timestamp": "August 23, 2023 1:00 am",
       "Headline": "වැඩ ඇරී ගෙදර යද්දී සන්නාලියගේ මාලය කඩාගෙන",
       "News Content": "රැකියාව නිමවී රාත්‍රියේ නිවස බලා යමින් සිටි ඇඟළුම් සේවිකාවකගේ රුපියල් ලක්ෂයක් වටිනා රන් මාලය සහ පෙන්ඩනය යතුරු පැදියකින් පැමිණි දෙදෙනෙකු විසින් කොල්ල කා පලා යෑමේ සිද්ධියක් පිළිබඳව උතුරු කලුතර පොලිසිය පරීක්ෂණ පවත්වයි. කලුතර,උග්ගල්බඩ,ඇඳිරි කැලේ පාරේ පදිංචි ගමගේ හංසනී රුවන්තිකා පෙරේරා (අවු 31)යන අය විසින් පොලීසියට කරන ලද පැමිණිල්ල අනුව මෙම පරීක්ෂණ ආරම්භ කොට තිබේ. තමා රත්මලාන ප්‍රදේශයේ ඇඟලුම් කම්හලක රැකියාව කරන බවත් ඉකුත් 19 දින රැකියාව නිමකොට බස් රථයෙන් පැමිණ නාගස් හංදියෙන් බහින විට රාත්‍රි 7.10 පමණවූ බවත්,තමා නිවසට රැගෙන යාමට කිසිවෙකු නොපැමිණි නිසා සචිනි හා පසිඳු යන දෙදෙනා සමග කලුතර-හොරණ පාරේ පා ගමනින් ගමන් ගත් බවත් ඇය පොලිසියට ප්‍රකාශ කොට තිබේ.\n\nඑසේ යමින් සිටියදී බොක්සර් වර්ගයේ යතුරු පැදියක් පැමිණ තමා අසල නතර කළ බවත්,ඒ කවුදැයි හැරී බලන විට පිටුපස අසුනේ සිටි අය රුපියල් 80 දාහක් වටිනා තම ගෙල බැඳි රන් මාලය සහ රුපියල් 20 දාහක් වටිනා පැන්ඩනය කඩාගෙන ගිය බවත් ඇය කර තිබූ පැමිණිල්ලේ වැඩිදුරටත් සඳහන්වේ.\n\nඋතුරු කලුතර පොලිසිය මේ පිළිබඳව වැඩිදුර පරීක්ෂණ පවත්වයි.",
       "URL": "https://www.dinamina.lk/2023/08/23/provincial-news/16413/%e0%b7%80%e0%b7%90%e0%b6%a9-%e0%b6%87%e0%b6%bb%e0%b7%93-%e0%b6%9c%e0%b7%99%e0%b6%af%e0%b6%bb-%e0%b6%ba%e0%b6%af%e0%b7%8a%e0%b6%af%e0%b7%93-%e0%b7%83%e0%b6%b1%e0%b7%8a%e0%b6%b1%e0%b7%8f%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/79/"
}