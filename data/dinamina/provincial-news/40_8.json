{
       "Source": "dinamina",
       "Timestamp": "September 20, 2023 1:00 am",
       "Headline": "රත්ගම කලපුවේ පාවෙමින් තිබූ අත් පා ගැට ගසන ලද මළ සිරුරක්",
       "News Content": "රත්ගම ආදාහනාගාරය පිටුපස කළපුවේ පාවෙමින් තිබු අත් පා ගැට ගසන ලද පුද්ගලයෙකුගේ මළ සිරුරක් පෙරේදා (18) රාත්‍රි ගොඩට ගත් බව රත්ගම පොලිසිය පවසයි.\n\nමේ මෘත ශරීරය රත්ගම ගම්මැද්දේගොඩ පදිංචි ගෝණාපීනුවලගේ ශෙහාන් නිලංග නමැති 28 හැවිරිදි පුද්ගලයාගේ බවට හඳුනා ගෙන ඇත.මෙම පුද්ගලයාට ස්ථිර රැකියාවක් නොමැති අතර විදේශ රැකියාවක නිරතව සිට මෙයට වසරකට පමණ පෙර ශ්‍රී ලංකාවට පැමිණ ඇති අයෙකු බවද අනාවරණයවී තිබේ.\n\nකළපුවෙ මළ සිරුරක් පාවෙන බවට ලැබුණ පණිවුඩයක් අනුව පොලිස් නිලධාරින් ගොස් මළ සිරුර ගොඩට ගෙන ආදාහනාගරය අසල තබා ඇත.\n\nපොලිසිය කරන ලද මුලික පරීක්ෂණවලදි අනාවරණයවී ඇත්තේ ඉකුත් 17වනදින දහවල් මියගිය පුද්ගලයා මිතුරන් පිරිසක් සමග කළපුව අසල හෝටලයක මත්පැන් පානය කරමින් සිටියදි සවස 2.30 ට පමණ ලැබුන දුර කතන ඇමතුමකින් පසුව එම ස්ථානයෙන් පිටව ගොස් ඇති බවය.\n\nඑහෙත් ඔහු එදින රාත්‍රි නිවසට නොපැමිණිම නිසා පසුදින බිරිය පොලිසියට පැමිණිලි කර ඇති අතර එදිනම රාත්‍රි මළ සිරුර කළපුවේ පාවෙමින් තිබියදී හමුවි ඇත.\n\nමේ පිළිබඳ මහේස්ත්‍රාත් පරීක්ෂණය සිදු කිරීමෙන් පසු පශ්චාත් මරණ පරීක්ෂණය පැවැවීම සඳහා මළ සිරුර කරාපිටිය රෝහල වෙත රැගෙන යාමට නියමිතව තිබින.\n\nඝාතනයට සම්බන්ධ සැකකරුවන් අත් අංගුවට ගැනිම සඳහා ගාල්ල සහකාර පොලිස් අධිකාරි සනත් අමරසිංහ මහතාගේ උපදෙස් පරිදි රත්ගම පොලිසිය විසින් පරීක්ෂණ පවත්වා ගෙන යනු ලැබේ.",
       "URL": "https://www.dinamina.lk/2023/09/20/provincial-news/23782/%e0%b6%bb%e0%b6%ad%e0%b7%8a%e0%b6%9c%e0%b6%b8-%e0%b6%9a%e0%b6%bd%e0%b6%b4%e0%b7%94%e0%b7%80%e0%b7%9a-%e0%b6%b4%e0%b7%8f%e0%b7%80%e0%b7%99%e0%b6%b8%e0%b7%92%e0%b6%b1%e0%b7%8a-%e0%b6%ad%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/40/"
}