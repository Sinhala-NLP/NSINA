{
       "Source": "dinamina",
       "Timestamp": "August 22, 2023 2:32 am",
       "Headline": "වෙල්ලස්සේ රන් අස්වනු මංගල්‍යය දා…",
       "News Content": "ඌව වෙල්ලස්සේ ගොවීන් යල කන්නයේ කාබනික පොහොර පමණක් භාවිත කරමින් වගා කළ වී වගාවේ රන් අස්වැන්න නෙළීමේ මංගල්‍යය සියඹලාණ්ඩුව ගැමුණුපුර වෙල්යායේදි පැවැත්විය.\n\nපාරම්පරික සිරිත් විරිත් අනුගමනය කරමින් අස්වැන්න නෙළද්දී එය දැක බලා ගැනීමට ප්‍රදේශයේ පාසල් දරුවන්, රාජ්‍ය නිලධාරීන් ඇතුළු ගොවි සංවිධාන නියෝජිතයෝ විශාල පිරිසක් පැමිණ සිටියහ. වෙල්ලස්සේ ගොවීන් වැඩි පිරිසක් මෙවර යල කන්නයේදී කුඹුරු අක්කර දහස් ගණනක කාබනික පොහොර පමණක් භාවිත කර පාරම්පරික වී වර්ග වන එච් 04, ඇල්ගී, කහමල්, හැංගිමුත්තන්,ගෝනබාරු, සුවදැල්, අලගතම්බා, මුරුංගා කායම් වැනි වී වර්ග වගා කිරීමෙන් සරු අස්වැන්නක් ලැබී තිබේ.\n\nඇතිමලේ ශ්‍රී මංගලාරාම පුරාණ විහාරයේ විහාරාධිපති වාසිපන ඥනසිරි හිමියන්ගේ ආගමික වතාවත්වලින් පසු පිරිත් සජ්ජායනය හා මඟුල් බෙර වාදනය මධ්‍යයේ ගොවීන් හා ගෙවිලියන්ගේ දෑතින් සුබ නැකතින් වී අස්වනු නෙළීම සිදුවිය. නෙළූ ගොයම් කමතට ගෙනවිත් හෙල සිරිත් අනුගමනය කරමින් කමත් කවි ගයද්දී ගොනුන් යොදා වී වෙන්කර ගැනීම සිදු වෙද්දී පාසල් දරුවන්ට කමත් බස ඇතුළු පැරණි ගොවි ශිල්ප ක්‍රම පිළිබඳ දැනුම ලබාදීමටත් ගොවි සංවිධාන මහතුන් කටයුතු කළේය.\n\nස්ටාර් ඇග්ග්‍රි කාබනික පොහොර නිෂ්පාදන ආයතන විසින් අස්වනු නෙළීමේ මංගල්‍ය දැක බලා ගැනීමට පැමිණ සිටි පාසල් දරුවන් රාජ්‍ය නිලධාරීන් ඇතුළු සියලුම දෙනාට පාරම්පරික වී වර්ගයක් වන කහමල් සහල් සමග තෑගි ප්‍රධානය කිරීමේ දන්සලක් ද පැවැත්විය.\nඌව පළාත් සමුහ ප්‍රසන්න පත්මසිරි",
       "URL": "https://www.dinamina.lk/2023/08/22/provincial-news/16045/%e0%b7%80%e0%b7%99%e0%b6%bd%e0%b7%8a%e0%b6%bd%e0%b7%83%e0%b7%8a%e0%b7%83%e0%b7%9a-%e0%b6%bb%e0%b6%b1%e0%b7%8a-%e0%b6%85%e0%b7%83%e0%b7%8a%e0%b7%80%e0%b6%b1%e0%b7%94-%e0%b6%b8%e0%b6%82%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/81/"
}