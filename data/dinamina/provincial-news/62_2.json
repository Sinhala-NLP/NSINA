{
       "Source": "dinamina",
       "Timestamp": "September 5, 2023 3:34 am",
       "Headline": "මහ බෙල්ලන්කඩවල වැවේ  කැපූ වාන තුන් අවුරුද්දක් තිස්සේ සාදා නෑ",
       "News Content": "වැව් බැම්ම උඩින් පයින්වත් යන්න බෑ\n\nගොවිතැන් වැඩවලටත් බාධාවක්\n\nතඹුත්තේගම මල්වානේගම මහ බෙල්ලන්කඩවල වැවේ වාන කපා දැනට වසර තුනක් ගතව තිබුණත් එය නැවත සාදා දීමට කිසිවකුගේ අවදානය යොමු නොවීමෙන් ජනතාව අසීරුතාවයකට පත්ව තිබේ.\n\nගොවියන්ට තම දෛනික කටයුතු සඳහා වැවේ වැව් බැම්ම මතින් පයින් යෑමටත්, ඉඩම්වලට වාහනයක් රැගෙන යෑමට නොහැකි වීමෙන් සැතපුම් ගණන් දුර ගෙවා ගොස් තම අවශ්‍යතා ඉටුකර ගැනීමටත් සිදුවන බව මහබෙල්ලන්කඩවල පදිංචි පාලිත හේමන්ත ගොවි මහතා පැවසීය. මේ සම්බන්ධව තවදුරටත් අදහස් දැක්වූ ඒ මහතා මෙසේද කියා සිටියේය.\n\n“අපේ ගමේ වැව් කණ්ඩිය දිගේ තමයි ඈත අතීතයේ සිට විල්පත්තුව, මණ්ඩාවල දෙස සිට ඔරුගල යාය දෙසට යන අලින්ගේ ගමන් මාර්ගය තිබෙන්නේ. මෙම වැවේ වානේ කපා දැමූ කඩවල නිසා මෙම ගමන් මාර්ගය ඇහිරිලා තිබෙනවා. මේ නිසා අලි අපගේ ගෙවතුවලටත්, කෙත්වතුවලටත් බැස අලාභ හානි කරනවා. අපේ වැව යටතේ මඩ ඉඩම් අක්කර 40ක් පමණ තිබෙනවා. වර්ෂා කාලයේදී ඉහළින් ඇති වැව් උතුරා යෑමෙන් ඒ වතුර අපේ වැවට ඇවිත් වාන තුළින් පිටවී යනවා. එවිට තවදුරටත් වැවේ කඩවල ලොකු වෙනවා. වාන බඳිමින් සිටි කොන්ත්‍රාත්කරු දකින්නටවත් නැහැ. ඔහුට මුදල් ලබා දීලා නැති බව ආරංචියි. කෙසේ හෝ වැවේ වානේ ඉතිරි වැඩ නිම කොට ලබා දෙන ලෙස අප ඉල්ලා සිටිනවා.\n\nමෙම වැවේ වානේ කොටසක් දැනට පිලිසකර කර ඇති අතර, තවත් කොටසක් පිලිසකර කිරීමට තිබෙනවා. කොන්ත්‍රාත්කරු දැනට පිලිසකර කර ඇති කොටසට රුපියල් 5,880,329.65ක මුදලක් ගෙවීමට ඇති බව තොරතුරු දැන ගැනීමේ ඉල්ලුම්පත අනුව අප වෙත දන්වා එවා තිබෙනවා. මේ වනතුරු කොන්ත්‍රාත්කරුට මෙම මුදල් ගෙවා නැතැයි දන්වා තිබෙනවා. ඉතිරි කොටස් සඳහා ද ප්‍රතිපාදන ලැබී නොමැති බව එවා ඇති ලිපියේ සඳහන් වෙනවා.\n\nමෙම කොන්ත්‍රාත්කරු සිදුකර ඇති වැඩවලට නියමිත මුදල් ලැබුණු පසුව ඉතිරි වැඩ ටිකත් ඔහු විසින්ම නිම කරන බවට අපට පොරොන්දු වෙලා ඇති බව මහවැලියෙන් එවූ පත්‍රිකාවේ සඳහන්. මෙම කොන්ත්‍රාත්තුවේ සම්පූර්ණ ඇස්තමේන්තු මුදල රුපියල් 8,486,221.50 බව සඳහන් වෙනවා.”\n\nමෙම වැවට අයත් 408/ ඩී 1 ගොවි සංවිධානයේ සභාපති සුමිත් ලක්ෂ්මන් මහතා හමුවී වැවේ වාන පිළිබඳව විමසූ අතර, ඔහු ඒ පිළිබඳව මෙසේ පැවසීය. ” 406 ඩී /1 බෙදු ඇළ ගොවි සංවිධානය මෙහි ඉතිරි වැඩ කිරීමට අයදුම් කර තිබෙනවා. මහ බෙල්ලන්කඩවල වැව යටතේ අක්කර 40ක පමණ මඩ ඉඩම් තිබෙනවා. කඩිනමින් වැවේ වාන සකස් කර දුන්නොත් ගොවියන්ට හොඳයි. එල්ලන්ගා වැව් පද්ධතියෙන් වැසි කාලයට වතුර ආවොත් අපේ වැවේ වානේ කඩවල තවත් ලොකු වෙනවා. මෙම වැවේ වාන සකස් කර දීමට 406/ ඩී/1 බෙදුම් ඇළ ගොවි සංවිධානය හරහා බුල්නෑව ප්‍රදේශයේ කොන්ත්‍රාත්කරුවකු ඉදිරිපත් වෙලා සිටියා. අපි දැක්කා ඔහුට කර ඇති වැඩ කොටසටත් මෙතෙක් මුදල් ගෙවා නොමැති බව.\n\nමා සමඟ කියා තිබුණා ඉතිරි වැඩ කොටසත් ඔහු කරන බව. යල කන්නයට බාධාවකින් තොරව ජලය රැස්කර ගැනීමට හැකි වී තිබෙන බවත්, ඉදිරි මාස් කන්නයට ද ගොවින්ට තම කුඹුරු වගා කර ගත හැකි බවත්, පහසුවෙන් ජලය රැස්කර ගත හැකි බවත් සඳහන් කරමින් මහවැලිය මඟින් අප වෙත ලිපියක් එවා තිබෙනවා. ඒකාබද්ධ ජලාධාරා හා ජල කළමනාකරණ ව්‍යාපෘතිය යටතේ මහබෙල්ලන්කඩවල වැව් බැම්ම සැකසීම සඳහා 2023.08. 21 දින අනුමැතිය ලැබී ඇති බව ලිපියේ සඳහන් කොට තිබෙනවා.”\n\nතඹුත්තේගම. සී.එම්. ආරියපාල",
       "URL": "https://www.dinamina.lk/2023/09/05/provincial-news/19485/%e0%b6%b8%e0%b7%84-%e0%b6%b6%e0%b7%99%e0%b6%bd%e0%b7%8a%e0%b6%bd%e0%b6%b1%e0%b7%8a%e0%b6%9a%e0%b6%a9%e0%b7%80%e0%b6%bd-%e0%b7%80%e0%b7%90%e0%b7%80%e0%b7%9a-%e0%b6%9a%e0%b7%90%e0%b6%b4%e0%b7%96/",
       "Category": "provincial-news",
       "Parent URL": "https://www.dinamina.lk/category/provincial-news//page/62/"
}