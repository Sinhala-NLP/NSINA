{
       "Source": "dinamina",
       "Timestamp": "October 5, 2023 1:00 am",
       "Headline": "අවමඟුලට ගිය ලොරිය අඩි 50ක ප්‍රපාතයකට පෙරළී 21ක් රෝහලේ",
       "News Content": "බරපතළ තුවාලකරුවෝ 17ක් දික්ඔය\n\nසුළු තුවාලකරුවෝ 04ක් මස්කෙළියේ\n\nඅවමංගල්‍ය උත්සවයකට සහභාගි වූ වතු කම්කරුවන් පිරිසක් ප්‍රවාහනය කළ ලොරි රථයක් අඩි 50ක් පමණ වු ප්‍රපාතයකට පෙරළීමෙන් එම ලොරි රථයේ ගමන් ගත් වතු කම්කරුවන් 21 දෙනෙකු මස්කෙළිය සහ දික්ඔය මූලික රෝහල වෙත පෙරේදා (03) දින රාත්‍රියේ ඇතුළත් කර ඇති බව මස්කෙළිය පොලිසිය පවසයි.\n\nපෙරේදා (03) දින රාත්‍රී 9.00ට පමණ මෙම අනතුර සිදු වී ඇත්තේ මස්කෙළිය සාමිමලේ ප්‍රධාන මාර්ගයේ මස්කෙළිය බ්‍රවුන්ස්වික් වත්ත ප්‍රදේශයේදීය.\n\nඅනතුරට පත් පිරිස හැටන් කාසල්රී ප්‍රදේශයේ අවමංගල්‍ය උත්සවයකට සහභාගි වී ගමන් ගත් බස් රථය මස්කෙළිය ප්‍රදේශයේදී කාර්මික දෝෂයකට ලක්වීම නිසා බස් රථයේ ගමන් ගත් පිරිස මස්කෙළිය නගරයෙන් කුලී පදනම මත කුඩා ලොරි රථයක් රැගෙන මස්කෙළිය බ්‍රවුන්ස්වික් වත්ත දක්වා ගමන් කරමින් සිටින අවස්ථාවේ ලොරි රථය මාර්ගයෙන් ඉවතට පැන අඩි 50ක් පමණ ප්‍රපාතයෙන් පෙරළී මෙම අනතුර සිදු වී ඇති බවයි මස්කෙළිය පොලිසිය පවසයි.\n\nලොරි රථය අනතුරට පත් වන අවස්ථාවේ ලොරි රථය තුළ 23 දෙනෙකු ගමන් කර ඇති බවත්, ඉන් 21 දෙනෙකු තුවාල ලබා ඇති අතර, තුවාලකරුවන් අතර කාන්තාවන් 17 දෙනෙකු සහ පිරිමි පුද්ගලයන් 04 දෙනෙකු සිටින බවද අනතුර පිළිබඳව පරීක්ෂණ පවත්වන මස්කෙළිය පොලිසිය පවසයි.\n\nතුවාල ලැබූවන් 04 දෙනෙකු මස්කෙළිය ප්‍රාදේශීය රෝහලෙත්, බරපතළ තත්ත්වයේ සිටි 17 දෙනෙක් දික්ඔය මූලික රෝහල වෙත මාරු කර යැවු බව මස්කෙළිය ප්‍රාදේශීය රෝහලේ වෛද්‍යවරයෙක් පැවසීය.\n\nකුඩා ලොරි රථයේ ප්‍රමාණයට වඩා වැඩි පිරිසක් ප්‍රවාහනය කිරීම නිසා ලොරි රථය පාලනය කරගත නොහැකිව මෙම අනතුර සිදු වී ඇති බවත්, අනතුරෙන් ලොරි රථයට දැඩි අලාභ හානි සිදු වී ඇති බවත්, ලොරි රථයේ රියැදුරාද තුවාල ලබා ඇති බව මස්කෙළිය පොලිසියේ නිලධාරීහු පවසා සිටියහ.\n\nහැටන් – රංජිත් රාජපක්ෂ",
       "URL": "https://www.dinamina.lk/2023/10/05/provincial-news/27859/%e0%b6%85%e0%b7%80%e0%b6%b8%e0%b6%9f%e0%b7%94%e0%b6%bd%e0%b6%a7-%e0%b6%9c%e0%b7%92%e0%b6%ba-%e0%b6%bd%e0%b7%9c%e0%b6%bb%e0%b7%92%e0%b6%ba-%e0%b6%85%e0%b6%a9%e0%b7%92-50%e0%b6%9a-%e0%b6%b4%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/18/"
}