{
       "Source": "dinamina",
       "Timestamp": "July 17, 2023 1:00 am",
       "Headline": "අල්මාරියක යතුරකින් යතුරුපැදි 10ක් සොරාගෙන",
       "News Content": "එක යතුරුපැදියක් පොලිස් නිලධාරියෙකුත් අරන්\n\nයතුරු පැදි 10ක් සොරාගෙන ඒවා ඉතා අඩු මුදලකට අලෙවි කර හෙරොයින් පානය කළ පුද්ගලයකු 16 දින අත් අඩංගුවට ගත් බව ජා-ඇළ පොලිසිය පවසයි.\n\nජා-ඇළ පොලිස් ස්ථානාධිපති ප්‍රධාන පොලිස් පරීක්ෂක චමින්ද එදිරිසූරිය මහතාගේ උපදෙස් මත පොලිස් විශේෂ කාර්යංශයේ හා ජා-ඇළ පොලිස් ස්ථානයේ බුද්ධි නිලධාරීන් එක්ව කළ විශේෂ විමර්ශනයකින් අනතුරුව මෙම සැකකරු හා යතුරු පැදි තොගය අත් අඩංගුවට ගෙන තිබේ. ජා-ඇළ හා කදාණ ප්‍රදේශයේ විවිධ ආයතන ඉදිරිපිට නවතා තිබු පැරණි යතුරුපැදි සැකකරු විසින් සොරාගෙන ඇත්තේ අල්මාරියක එකම යතුරක් උපයෝගී කර ගනිමිනි. යාගොඩමුල්ල කොටුගොඩ පදිංචි තිස් හැවිරිදි සැකකරු සොරා ගත් යතුරු පැදි සමාජ මාධ්‍ය ජාල ඔස්සේ ප්‍රචාරය කරමින් රුපියල් 30000/=ත් 50000/= අතර ඉතා අඩු මුදලකට විවිධ පුද්ගලයන්ට විකුණා තිබු අතර එක් යතුරු පැදියක් විකුණා තිබුණේ පොලිස් නිලධරිවරයකුට බව ද පොලිසිය පැවසීය.යතුරු පැදි සොරාගෙන යන අයුරු CCTV මගින් නිරීක්ෂණය කර සැකකරු හදුනාගෙන තිබූ පොලිස් නිලධාරීන් ජා-ඇළ සතොස ආයතනය ඉදිරිපිට නවතා තිබු යතුරු පැදියක් සොරාගැනීමට සැකකරු පැමිණි අවස්ථාවේදී අත් අඩංගුවට ගෙන ඇත. එම අවස්ථාවේ දී සැකකරු පොලිස් නිලධාරීන්ට රුපියල් 50000/= අල්ලස් මුදලක් ද ලබා දීමට සූදානම් වී තිබේ. සැකකරු අත් අඩංගුවට ගත් සැකකරු සන්තකයේ හෙරොයින් ද තිබූ බව පොලිසිය පැවසීය. අත්අඩංගුවට ගත් සැකකරු 17 දින වැලිසර මහේස්ත්‍රාත් අධිකරණයට ඉදිරිපත් කිරීමට නියමිතව තිබේ.\n\nජා-ඇළ සමූහ – ප්‍රසංග පෙරේරා",
       "URL": "https://www.dinamina.lk/2023/07/17/provincial-news/6953/%e0%b6%85%e0%b6%bd%e0%b7%8a%e0%b6%b8%e0%b7%8f%e0%b6%bb%e0%b7%92%e0%b6%ba%e0%b6%9a-%e0%b6%ba%e0%b6%ad%e0%b7%94%e0%b6%bb%e0%b6%9a%e0%b7%92%e0%b6%b1%e0%b7%8a-%e0%b6%ba%e0%b6%ad%e0%b7%94%e0%b6%bb%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/129/"
}