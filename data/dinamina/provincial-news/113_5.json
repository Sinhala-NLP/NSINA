{
       "Source": "dinamina",
       "Timestamp": "August 1, 2023 2:49 am",
       "Headline": "සුඛෝපභෝගී වාහන කුලියට දී කෝටි 70ක මුදල් වංචා කරලා  ආයතන හිමිකරුට වැඩ වරදී",
       "News Content": "කුලී පදනම මත සුඛෝපභෝගී වාහන ලබා දෙන ආයතනයක් පවත්වාගෙන යමින් ගනුදෙනුකරුවන් තුන්සිය පනස් දෙනෙකුගේ පමණ රුපියල් කෝටි හැත්තෑවකට අධික මුදලක් වංචා කොට පලා ගොස් සැඟව සිටි එහි හිමිකරු ඊයේ දහවල් අත්අඩංගුවට ගත් බව හෝමාගම මූලස්ථාන පොලිසිය පවසයි.\n\nහෝමාගම මාකුඹුර ප්‍රදේශයේ කාර්යාලයක් පවත්වාගෙන යමින් විවිධ පුද්ගලයන්ගේ අවශ්‍යතා සඳහා විවිධ මාදිලියේ සුඛෝපභෝගී වාහන ලබා දෙමින් මෙසේ මුදල් වංචා කර ඇති බව පොලිසිය කියයි.\n\nඑහෙත් මීට මාසයක පමණ සිට මෙම පුද්ගලයා එම කාර්යාලය වසා දමා පලා ගොස් සැඟව සිටිමින් සිටියදී ඊයේ දහවල් හෝමාගම නගරයට පැමිණ බස් රථයකින් ප්‍රදේශයෙන් පලා යාමට තැත් කරද්දී ඒ බව ගනුදෙනුකරුවකු දැක ක්ෂණිකව තවත් ගනුදෙනුකරුවන් කිහිපදෙනෙකු මේ ස්ථානයට කැඳවාගෙන පොලිසිය දැනුවත් කොට අත්අඩංගුවට ගැනීමට සැලසූ බවයි ගනුදෙනුකරුවන් පැවසුවේ.\n\nවිවිධ මාදිලියේ සුඛෝපභෝගී වාහන කුලී පදනම මත ලබා දෙමින් ඊට අදාළ අත්තිකාරම් මුදල් ලෙස රුපියල් ලක්ෂ 20, ලක්ෂ 30, ලක්ෂ 50, ලක්ෂ 70, ලක්ෂ 90 ආදී වශයෙන් මුදල් ලබා ගෙන ගිවිසුම අවසන් වූ විට ඉතිරි මුදල් ලබා නොදී ඔහු මෙසේ වංචා කර ඇති බව ගනුදෙනුකරුවෝ පවසති.\n\nඑහිදී වාහනය ලබා දී දින කිහිපයකින් විවිධ හේතු දක්වා යළි වාහනය ලබා ගැනීමටත්, වාහනයට සවි කර ඇති ජී.පී.එස්. තාක්ෂණ සම්බන්ධතාවය අත්හිටුවීමටත්, ලබාදී ඇති වාහනය වෙනුවට වෙනත් වාහනයක් දෙන බවට පොරොන්දු වී වාහනය රැගෙන යාමටත් , කාලය අවසානයේ අවසන්වී ආයතනයට භාර දෙන වාහනයට අදාළ ඉතිරි මුදල් ගෙවීම් පැහැර හැරීමටත් ඔහු පුරුදුව සිටි බව ඔවුහු පවසති.\n\nඑහෙත් ඔහු පොරොන්දු වන කිසිම කරුණක් ඉටු නොකිරීම නිසා මේ සම්බන්ධයෙන් පොලිස් ස්ථානවල පැමිණිලි 170 කට ආසන්න ප්‍රමාණයක් කර ඇති බවත් ගනුදෙනුකරුවන් තුන්සිය පනස් දෙනකුගේ පමණ රුපියල් කෝටි හැත්තෑවකට අධික මුදලක් වංචා කර ඇති බවත් පවසති.\n\nමේ සම්බන්ධයෙන් මීට පෙර අවස්ථාවකදී ඔහු අත්අඩංගුවට ගෙන ඇප මත මුදා හැර සිටින පුද්ගලයකු බවද පැවසේ.\n\nසැකකරු අත්අඩංගුවට ගත් බව සැලවීමත් සමඟ ගනුදෙනුකරුවන් පනහකට ආසන්න ප්‍රමාණයක් හෝමාගම පොලිසිය ඉදිරිපිටට පැමිණ සිටියහ.\n\nමේ වන විට මාකුඹුර ප්‍රදේශයේ පවත්වාගෙන ගිය ආයතනය වසා දමා තිබෙන දක්නට ලැබේ.\n\nමෙම ජාවාරමට අත්අඩංගුවට ගත් ප්‍රධාන සැකකරුගේ බිරිඳ සහ තවත් පුද්ගලයින් කිහිප දෙනෙකු සම්බන්ධ බවත් ඔවුන් ද අත්අඩංගුවට ගත යුතු බවත් ඔවුන්ට එරෙහිව නීතිය ක්‍රියාත්මක කොට තමන්ගෙන් වංචා කළ මුදල් යළි ලබාදීමට අවශ්‍ය කටයුතු කර දෙන ලෙස ගනුදෙනුකරුවෝ පොලිසියෙන් ඉල්ලා සිටිති.\n\nඅත්අඩංගුවට ගත් සැකකරු අද (01) දින හෝමාගම අධිකරණයට ඉදිරිපත් කිරීමට නියමිතය.\n\nසිද්ධිය සම්බන්ධයෙන් බස්නාහිර පළාත දකුණ භාර නියෝජ්‍ය පොලිස්පති කපිල කඩුපිටිය මහතාගේ අධීක්ෂණය යටතේ නුගේගොඩ කොට්ඨාස භාර ජ්‍යෙෂ්ඨ පොලිස් අධිකාරී ජී.පී.එස්. ජයමහ මහතාගේ උපදෙස් මත හෝමාගම මූලස්ථාන පොලිස් පරීක්ෂක ප්‍රණීත් මානවඩු මහතාගේ මෙහෙයවීමෙන් ඉදිරි පරීක්ෂණ පවත්වති.\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/08/01/provincial-news/10656/%e0%b7%83%e0%b7%94%e0%b6%9b%e0%b7%9d%e0%b6%b4%e0%b6%b7%e0%b7%9d%e0%b6%9c%e0%b7%93-%e0%b7%80%e0%b7%8f%e0%b7%84%e0%b6%b1-%e0%b6%9a%e0%b7%94%e0%b6%bd%e0%b7%92%e0%b6%ba%e0%b6%a7-%e0%b6%af%e0%b7%93/",
       "Category": "provincial-news",
       "Parent URL": "https://www.dinamina.lk/category/provincial-news//page/113/"
}