{
       "Source": "dinamina",
       "Timestamp": "July 12, 2023 1:00 am",
       "Headline": "ආයුධ එල්ල කර දේපොළ සහ ත්‍රිවීලර් කොල්ල කෑ 4ක් දැලේ",
       "News Content": "\n\nකුලී ගමන් යන මුවාවෙන් ත්‍රිරෝද රථ රියැදුරන් රැගෙන විත් තියුණු ආයුධ එල්ල කර මරණීය තර්ජනය කර පහර දී ඔවුන් සතු දේපොළ සහ ත්‍රිරෝද රථ කොල්ලකෑ සිවුදෙනෙකුගෙන් යුත් සංවිධානාත්මක කල්ලියක දෙදෙනෙක් අත්අඩංගුවට ගත් බව අලුබෝමුල්ල පොලිසිය පවසයි.\n\nසැකකරුවන් සන්තකයේ තිබී කඩුවක් මන්නයක් සහ උල් පිහියක්, කොල්ල කන ලද මුදලින් රුපියල් 10,000ක මුදලක් ජංගම දුරකතන 4ක් සහ හොරයින් මත්කුඩු ග්‍රෑම් 10කට අධික ප්‍රමාණයක් පොලිස් භාරයට ගෙන ඇත.\n\nමීට දින කීපයකට ඉහතදී පාණදුර නගරයේ සිට කුලී ගමනක් යන මුවාවෙන් ත්‍රිරෝද රථවලට ගොඩ වූ පුද්ගලයන් සිවුදෙනකු අලුබෝමුල්ල, පමුණුගම තොටුපොළ අසල කැලෑබද ප්‍රදේශයට රැගෙන විත් තියුණු ආයුධ එල්ල කර මරණීය තර්ජනය කර බිය ගන්වා පහර දී රියැදුරන් සතු ජංගම දුරකතන මුදල් පසුම්බි මෙන්ම ත්‍රීරෝද රථ දෙකක් කොල්ලකෑම සම්බන්ධයෙන් පැය දෙකක් පමණ කාලයක් තුළදී ලද පැමිණිලි සම්බන්ධයෙන් සිදු කළ විමර්ශනවලදී සැකකරුවන් අත්අඩංගුවට ගැනීමට හැකි වූ බව පොලිසිය පවසයි. අත්අඩංගුවට ගත් සැකකරුවන් දෙදෙනා මීට පෙරද මෙවැනිම අපරාධ සහ මත්ද්‍රව්‍ය චෝදනා ලැබූවන් බවත් පොලිසිය සඳහන් කළේය.\n\nසැකකරුවන් පාණදුර වෑකඩ ප්‍රදේශයේ පදිංචි පුද්ගලයන් දෙදෙනෙකි.එම සැකකරුවන් දෙදෙනාගෙන් ප්‍රශ්න කිරීමේදී කොල්ලකන ලද ත්‍රිරෝද රථ දෙක එක් සැකකරුවකුගේ නි‍ෙවස පිටුපස සඟවා තිබියදී සොයා ගත් බව පොලිසිය පවසයි.\n\nසැකකරුවන් දෙදෙනා සන්තකයේ හෙරොයින් මත්කුඩු ග්‍රෑම් 10කට අධික ප්‍රමාණයන් තිබුණු බවත් කොල්ල කෑමට යොදාගත් තියුණු ආයුධද ඔවුන් භාරයේ තිබී පොලිසිය මඟින් සොයාගෙන ඇත.\n\nමෙම සංවිධානාත්මක කල්ලියට සම්බන්ධ තවත් පුද්ගලයන් දෙදෙනෙක් සැකකරුවන්ගෙන් ප්‍රශ්න කිරීමේදී ලද තොරතුරු මත හඳුනාගෙන ඇති අතර, ඔවුන් මේ වන විට ප්‍රදේශයෙන් පලාගොස් ඇතැයි පොලිසිය පවසයි. සැකකරුවන් තදින් මත්ද්‍රව්‍යවලට ඇබ්බැහිවූවන්ය. සැකකරුවන් පාණදුර මහේස්ත්‍රාත් අධිකරණයට ඉදිරිපත් කිරීමට නියමිතය.",
       "URL": "https://www.dinamina.lk/2023/07/12/provincial-news/5826/%e0%b6%86%e0%b6%ba%e0%b7%94%e0%b6%b0-%e0%b6%91%e0%b6%bd%e0%b7%8a%e0%b6%bd-%e0%b6%9a%e0%b6%bb-%e0%b6%af%e0%b7%9a%e0%b6%b4%e0%b7%9c%e0%b7%85-%e0%b7%83%e0%b7%84-%e0%b6%ad%e0%b7%8a%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/133/"
}