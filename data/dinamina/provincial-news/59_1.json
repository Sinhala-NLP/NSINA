{
       "Source": "dinamina",
       "Timestamp": "September 7, 2023 2:43 am",
       "Headline": "මුලතිව් ඔඩ්ඩුසුඩාන් වාවෙට්ටි කඳුකර කැලෑවක ශ්‍රීපතුලක්",
       "News Content": "මුලතිව් ඔඩ්ඩුසුඩාන් වාවෙට්ටි කඳුකර ප්‍රදේශයේ කැළෑවකින් ආදී මිනිසුන් විසින් වන්දනාමාන කරන ලද නටබුන් සහිත ස්ථානයක් හමු වී තිබේ.\nඔඩ්ඩුසුඩාන් තානේස්වරී ප්‍රදේශයේ හින්දු ජනයා විසින් කෝවිලක් ඉදිකරගෙන ඊට වන්දනාමාන කරන අතර එම ස්ථානයට කිලෝමීටර් පහක් පමණ ඈතින් වාවෙට්ටි කඳුකර ප්‍රදේශයෙන් මෙම නටබුන් සහිත ස්ථානය හමු වී ඇත්තේ කෝවිලේ කිරිබත් පිසීමට මී පැණි එකතු කිරීමට ගිය වැසියන් පිරිසකටය.\nඔවුන් මේ පිළිබඳව පළාතේ ග්‍රාම නිලධාරීවරයාට තොරතුරු දැනුම් දීමෙන් පසුව ඔහු ඒ සම්බන්ධයෙන් විස්තර පුරාවිද්‍යා නිලධාරීන්ට මුලතිව් දිසාපති කාර්යාලයට හා යාපනය විශ්වවිද්‍යාලයේ පුරාවිද්‍යා අංශයට දැනුම් දී තිබේ.\nයාපනය විශ්වවිද්‍යාලයේ පුරාවිද්‍යා අංශයේ දෙදෙනකු එම ස්ථානයට පැමිණ ඇති අතර ඔවුන් පවසා ඇත්තේ එම නව නටබුන් වලින් එකක් ශ්‍රී පතුලක් විය හැකි බවයි.\nකෙසේ වෙතත් මේ පළාතේ වසර ගණනාවකට ඉහතදී ජනාවාස තිබූ බවට සාධක මේ තුළින් ප්‍රකාශිත වන නමුත් ස්ථානය තහවුරු කොට කැණීම් සිදු කිරීමෙන් පසුව මිස ඒ ගැන වැඩිදුර තොරතුරක් ප්‍රකාශ කළ නොහැකි බව යාපනය විශ්වවිද්‍යාලයේ පුරාවිද්‍යා අංශයේ පිරිස පවසා තිබේ.\nඔඩ්ඩුසුඩාන් සිට මාන්කුලම් පාර හරහා ගමන් කරන විට 14 වැනි සැතපුම් කණුවේදී වම් පසින් ගැටිති සහිත මාර්ගයක් හමුවන අතර එම මාර්ගයේ කිලෝමීටර් 11ක් පමණ ගමන් කරන විට අලුතින් හමු වූ නටබුන් සහිත ස්ථානය හමුවෙයි.\nකෙසේ වෙතත් අලුතින්ම හමු වූ මේ ස්ථානයට හින්දු බැතිමතුන් මල් පහන් පූජා කොට ආපසු පැමිණ ඇත.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/09/07/provincial-news/20122/%e0%b6%b8%e0%b7%94%e0%b6%bd%e0%b6%ad%e0%b7%92%e0%b7%80%e0%b7%8a-%e0%b6%94%e0%b6%a9%e0%b7%8a%e0%b6%a9%e0%b7%94%e0%b7%83%e0%b7%94%e0%b6%a9%e0%b7%8f%e0%b6%b1%e0%b7%8a-%e0%b7%80%e0%b7%8f%e0%b7%80%e0%b7%99/",
       "Category": "provincial-news",
       "Parent URL": "https://www.dinamina.lk/category/provincial-news//page/59/"
}