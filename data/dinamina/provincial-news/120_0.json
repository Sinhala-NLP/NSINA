{
       "Source": "dinamina",
       "Timestamp": "July 27, 2023 1:00 am",
       "Headline": "තලාතුඔය භාවනා අසපුව තුළ මහා පරිමාණ දැව ජාවාරමක්",
       "News Content": "තලාතුඔය සිංහාර­ාම ග්‍රාමයේ පිහිටි භාවනා අසපුවක් තුළ සිදු කෙරුණු මහා පරිමාණ වන විනාශයක් හා දැව ජාවාරමක් වටලා ඊට සම්බන්ධ පුද්ගලයින් හා යන්ත්‍ර සූත්‍ර අත්අඩංගුවට ගෙන ඇත.\n\nඉකුත් 24 වැනිදා 118 දුරකතන අංකයට ලද තොරතුරක් මත තලාතුඔය පොලිසියේ නිලධාරින් කණ්ඩායමක් එම ස්ථානයට ගොස් ඇති අතර, එම ස්ථානයේ මහා වන විනාශයක් සිදු කරමින් ජංගම ඉරුම් යන්ත්‍රයක් භාවිත කරමින් විශාල දැව තොගයක් ඉරා ඇති ආකාරය දැක ගැනීමට හැකි වී තිබේ. ජාත්‍යන්තර භාවනා මධ්‍යස්ථානයක් ලෙස පවත්වාගෙන යන අක්කර දහයකට ආසන්න මෙම වනය තුළ බැකෝ යන්ත්‍රයක් යොදා මාර්ග සකසන මුවාවෙන් එහි තිබූ කොස්, තේක්ක ඇතුළු වටිනා ගස් විශාල ප්‍රමාණයක් බලපත්‍ර නොමැතිව බිම හෙළා ඇත.\n\nමෙම කාර්යය සඳහා මෙම ප්‍රදේශයේ කිසිවෙකු සම්බන්ධ කර නොගෙන මොනරාගල ඇතිමලේ වැනි ඈත ප්‍රදේශයකින් පුද්ගලයින් ගෙන්වා දැව ඉරීමේ කාර්ය සිදුකොට ඇත. මොවුන් කැලෑව තුළ හොර දැව ජාවාරම් වැඩවලට පළපුරුදු පුද්ගලයින් බව ද අනාවරණය වී ඇත.\n\nබලපත්‍ර රහිතව ඉරූ කොස්දැව, ජංගම ඉරුම් පට්ටලය, අත් ට්‍රැක්ටරය හා අනෙකුත් උපකරණ සමඟ පුද්ගලයින් දෙදෙනෙකු පොලිස් අත්අඩංගුවට ගෙන ඇති අතර, ඔවුන් හා උපකරණ මහනුවර මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nගලහ සමූහ – සී.කේ. වික්‍රම",
       "URL": "https://www.dinamina.lk/2023/07/27/provincial-news/9555/%e0%b6%ad%e0%b6%bd%e0%b7%8f%e0%b6%ad%e0%b7%94%e0%b6%94%e0%b6%ba-%e0%b6%b7%e0%b7%8f%e0%b7%80%e0%b6%b1%e0%b7%8f-%e0%b6%85%e0%b7%83%e0%b6%b4%e0%b7%94%e0%b7%80-%e0%b6%ad%e0%b7%94%e0%b7%85-%e0%b6%b8/",
       "Category": "provincial-news",
       "Parent URL": "https://www.dinamina.lk/category/provincial-news//page/120/"
}