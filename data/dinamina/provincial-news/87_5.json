{
       "Source": "dinamina",
       "Timestamp": "August 17, 2023 4:08 am",
       "Headline": "ගරාජ් හිමියකු  ලක්ෂ 10ක් වැය කර  හෝමාගම රෝහලේ  අබලන් ගිලන් රිය හදා දීලා",
       "News Content": "අලුත්වැඩියා කරන ලද ගිලන් රථය රෝහල් අධිකාරීවරයාට බාර දුන් අයුරු.\n\nහෝමාගම මූලික රෝහලේ භාවිතයෙන් ඉවත් කර තිබූ ගිලන් රථයක් එම ප්‍රදේශයේ ගරාජයක හිමිකරුවෙකුගේ මැදිහත් වීමෙන් රුපියල් ලක්ෂ දහයකට අධික මුදලක් වැය කොට සම්පූර්ණ අලුත්වැඩියාවකින් පසුව යළි රෝහලට භාර දීමේ ආදර්ශමත් පුවතක් හෝමාගම මූලික රෝහලෙන් (15) දා වාර්තා විය.\n\nඑසේ අලුත්වැඩියා කළ ගිලන් රථය හෝමාගම අතුරුගිරිය පාරේ තක්ෂිලා ඉන්ජිනියර්ස් අධිපති මංජුල නිශාන්ත හෙට්ටිආරච්චි මහතා විසින් හෝමාගම මූලික රෝහලේ වෛද්‍ය අධිකාරි විශේෂඥ වෛද්‍ය ජයරුවන් බණ්ඩාර මහතා වෙත භාර දෙන ලදී.\n\nවසර ගණනාවක් හෝමාගම මූලික රෝහලේ පරිහරණය සදහා යොදවා තිබූ ගිලන් රථයක් භාවිතයට ගත නොහැකි මට්ටමට ම අබලන්ව අතහැර දමා තිබියදී රුපියල් ලක්ෂ දහයකට අධික මුදලක් වැය කොට සති දෙකක් වැනි කෙටි කාලයක් තුළ දී සම්පූර්ණ අලුත්වැඩියාවකට ලක් කොට මෙසේ බාරදී තිබේ.\n\nමංජුල නිශාන්ත හෙට්ටිආරච්චි මහතා සිදුකළ සත්කාරය අගය කරමින් විශේෂඥ වෛද්‍ය ජයරුවන් බණ්ඩාර මහතාට මෙහිදී ස්තූති ලිපියක් ද ලබා දෙන ලදී.\n\nමේ පිළිබඳව හෝමාගම තක්ෂිලා ඉන්ජිනියර්ස් අධිපති මංජුල නිශාන්ත හෙට්ටිආරච්චි මහතා මෙසේ කීය.\n\nමම ගොඩක් කල් ඉදල මේ විදියේ උදව්වක් කරන්න බලාගෙන හිටියෙ. මේක මගේ ආශාවක්. මේ වාහනය භාවිතයට ගත නොහැකි මට්ටමටම අබලන් වෙලා තිබුනේ.\n\nමහත් පරිශ්‍රමයක් දරල එය යළි භාවිතයට ගත හැකි මට්ටමට අලුත්වැඩියා කරල මෙසේ භාර දෙනවා.\n\nමේ වෙලාවෙදි මං කියන්න ඕනේ මේ වාහනේ රෝහලේ තියන තාක්කල් එහි සියලුම අලුත්වැඩියා කටයුතු මගේ වියදමින් සිදු කර දෙන බවට මෙහිදී පොරොන්දු වෙනවා. මීට අමතරව රෝහලේ අනිත් වාහන වලත් යමි අලුත්වැඩියාවක් තියෙනවානම් ඒවත් නොමිලේ කරල දෙන්න මට පුලුවන්. හෝමාගම මූලික රෝහලේ ප්‍රධාන වෛද්‍ය අධිකාරි විශේෂඥ වෛද්‍ය ජයරුවන් බණ්ඩාර මහතා.\n\nරෝහලේ යම් අලුත්වැඩියාවක් සඳහා රුපියල් මිලියනයකට වැඩිය වැයවන ව්‍යාපෘති සදහා සෞඛ්‍ය අමාත්‍යාංශයෙන් අනුමැතියක් ලබාගත යුතුයි. එවන් අනුමැතියක් අපේක්ෂාවෙන් තිබුණු ගිලන් රථයක් තමයි තක්ෂිලා ඉන්ජිනියර්ස් ආයතනයේ අධිපතිතුමා සති දෙකක් වැනි කෙටි කාලයකදී රුපියල් ලක්ෂ 10 අධික මුදලක් වැය කොට සම්පූර්ණයෙන්ම අලුත්වැඩියා කොට රෝහලට භාර දුන්නේ.\n\nමේ පිළිබඳව රෝහල් කාර්ය මණ්ඩලයේ සහ හෝමාගම ජනතාවගේ ස්තුතිය පුද කරනවා යැයි පැවසීය.\n\nකොට්ටාව ප්‍රදීප් කුමාර",
       "URL": "https://www.dinamina.lk/2023/08/17/provincial-news/14836/%e0%b6%9c%e0%b6%bb%e0%b7%8f%e0%b6%a2%e0%b7%8a-%e0%b7%84%e0%b7%92%e0%b6%b8%e0%b7%92%e0%b6%ba%e0%b6%9a%e0%b7%94-%e0%b6%bd%e0%b6%9a%e0%b7%8a%e0%b7%82-10%e0%b6%9a%e0%b7%8a-%e0%b7%80%e0%b7%90%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/87/"
}