{
       "Source": "dinamina",
       "Timestamp": "August 22, 2023 2:00 am",
       "Headline": "කරපිංචා කඩන්න මිදුලට බැස්ස කත අලියාට බිලි",
       "News Content": "අනුරාධපුර දිස්ත්‍රික්කයේ වනඅලි තර්ජනය ශීඝ්‍රයෙන් පැතිරෙන මොහොතක තඹුත්තේගම පොලිස් බල ප්‍රදේශයේ තිස්පනේපුර, රන්වන්තලාගම වයස අවුරුදු 62ක කාන්තාවක් වන අලි ප්‍රහාරයක් හේතුවෙන් ඊයේ (21) මියගොස් තිබෙන බව තඹුත්තේගම පොලිසිය පැවසීය.\n\nමෙසේ මියගොස් ඇත්තේ තඹුත්තේගම තිස්පනේපුර, රන්වන්තලාගම අංකෙ 31 ලිපිනයේ පදිංචි සූරියපටබැඳිගේ ශ්‍රියානි මල්කාන්ති (62) නමැති සිව්දරු මවකි. ඇය සුපුරුදු පරිදි මෙදින උදෑසන ආහාර පිසීම සඳහා කරපිංචා කැඩීමට ගෙවත්තතට යන අවස්ථාවෙදී මෙම ප්‍රහාරය එල්ල වී ඇතැයි නිවැසියෝ පවසති. තුවාල ලැබූ කාන්තාව රෝහල් ගත කරන අවස්ථාවේදීත් මියගොස් ඇති බව රෝහල් ආරංචිමාර්ග පවසයි.\n\nවැඩිදුර පරීක්ෂණ තඹුත්තේගම මූලස්ථාන පොලිසියේ පොලිස් පරීක්ෂක සාගර ලියනගේ මහතාගේ උපදෙස් මත පොලිස් කණ්ඩායමක් පරීක්ෂණ පවත්වයි.\n\nතලාව සමූහ ධර්මකීර්ති, තිසර සමල් – එප්පාවල",
       "URL": "https://www.dinamina.lk/2023/08/22/provincial-news/16006/%e0%b6%9a%e0%b6%bb%e0%b6%b4%e0%b7%92%e0%b6%82%e0%b6%a0%e0%b7%8f-%e0%b6%9a%e0%b6%a9%e0%b6%b1%e0%b7%8a%e0%b6%b1-%e0%b6%b8%e0%b7%92%e0%b6%af%e0%b7%94%e0%b6%bd%e0%b6%a7-%e0%b6%b6%e0%b7%90%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/82/"
}