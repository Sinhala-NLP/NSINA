{
       "Source": "dinamina",
       "Timestamp": "July 31, 2023 1:00 am",
       "Headline": "මහනුවරට බලු ප්‍ර‍ශ්නයක්",
       "News Content": "\n\nමහනුවර දිස්ත්‍රික්කය තුළ සුනඛ ඝනත්වය වැඩි වීමෙන් තමන් දැඩි පීඩාවට පත්ව සිටින බව ජනතාව පවසති. අයාලේ යන සුනඛ සපාකෑම් වැඩි වීම, සුනඛයන් නිසා යතුරුපැදි ඇතුළු වාහන අනතුරු වැඩිවීම හා අපිරිසිදුතාව වැඩිවීමෙන් මෙසේ ජනතාව පීඩාවට පත්ව සිටිති. දිස්ත්‍රික් සෞඛ්‍ය සේවා අධ්‍යක්ෂ කාර්යාලය පවසන්නේ මේ වන විට ලක්ෂ 2කට ආසන්න සුනඛ සංඛ්‍යාවක් දිස්ත්‍රික්කය පුරා සිටින බවයි.\nපිරිමි සතුන් වන්ධ්‍යාකරණයට ලක් නොවීම හා ගැහැණු සතුන් සුළු ප්‍රමාණයක් වන්ධ්‍යාකරණයට ලක් වීම, වසරකට දෙවරක් පැටවුන් බිහි වීම මෙසේ සුනඛ ගහනය වැඩි වීමට හේතු වී තිබේ.\nඅයාලේ යන සුනඛයන් විසින් කුඩා ළමුන් සපා කෑම එලුවන් වැනි සතුන් දඩයම් කිරීම බළලුන් මරා දැමීම ආදිය ගම්පොළ ප්‍රදේශ ගණනාවක සිදුවී තිබේ.\nමෙයාකාරයට පසුගිය දිනෙක ගම්පොළ බෝතලාපිටිය ප්‍රදේශයේ හය හැවිරිදි දරුවකු ගොදුරු කරගැනීමට සුනඛ රංචුවක් උත්සාහ කිරීම නිසා එම කුඩා දරුවා බරපතළ තුවාල ලබා සිහිසුන් ව සිටියදී ප්‍රදේශයේ ගුරුවරියක එය දැක කුඩා දරුවා බේරා ගෙන තිබුණි.\nගම්පොළ සමුහ-සුරංග දිල්හාන්",
       "URL": "https://www.dinamina.lk/2023/07/31/provincial-news/10293/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb%e0%b6%a7-%e0%b6%b6%e0%b6%bd%e0%b7%94-%e0%b6%b4%e0%b7%8a%e0%b6%bb%e0%b7%81%e0%b7%8a%e0%b6%b1%e0%b6%ba%e0%b6%9a%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/116/"
}