{
       "Source": "dinamina",
       "Timestamp": "September 8, 2023 1:00 am",
       "Headline": "මව සහ දැරිය අපයෝජනය කළ මස්සිනා ඇතුළු තිදෙනාට ඇප නෑ",
       "News Content": "පාසල් අධ්‍යාපනය ලබන 15 හැවිරිදි තම දියණියව ලිංගික කටයුතු සඳහා පුද්ගලයින්ට මුදලට විකුණු එම දැරියගේ අම්මාට සහ එම දැරියව ලිංගික අපයෝජනයට ලක් කළ දැරියගේ මස්සිනා ඇතුළු සැකකරුවන් තිදෙනාට ඇප ලබාදීම ප්‍රතික්ෂේප කළ මිනුවන්ගොඩ මහේස්ත්‍රාත් ටී. තේනබදු මහත්මිය සැකකාරියව සහ සැකකරුවන් තිදෙනාව එළැඹෙන 19 වැනිදා දක්වා තවදුරටත් රිමාන්ඩ් භාරයේ තබන ලෙසට පෙරේදා (06) නියම කළේය.\n\nසැකකරුවන් තිදෙනා සහ සැකකාරිය සම්බන්ධයෙන් අධිකරණය මඟින් නියම කර ඇති වෛද්‍ය වාර්තා සියල්ලම අධිකරණය හමුවට ඉදිරිපත් නොවීම සහ පොලිස් පරීක්ෂණ අවසන් නොවීම සැලකිල්ලට ගත් අධිකරණය සැකකාරිය සහ සැකකරුවන් තිදෙනාව මෙසේ තවදුරටත් රිමාන්ඩ් භාරයට පත් කළේය.\n\nදිවුලපිටිය පොලිසිය මඟින් අත්අඩංගුවට ගෙන අධිකරණය හමුවට ඉදිරිපත් කිරිමෙන් අනතුරුව රිමාන්ඩ් භාරයේ පසුවන දැරියගේ මව වන 43 හැවිරිදි සැකකාරියව සහ එම සැකකාර මවගෙන් දැරියව මුදලට ලබාගෙන දැරියගේ නිවසේදීම දැරියව ලිංගික අපයෝජනයට ලක් කළ මිනුවන්ගොඩ, නිල්පනාගොඩ,\n\nආඬියාගාර පාරේ පදිංචි 42 හැවිරිදි වාහන ටයර් අලෙවි කිරීමේ නියුතු ව්‍යාපාරිකයෙකු සහ උල්ලළපොළ ප්‍රදේශයේ පදිංචි 42 හැවිරිදි සැකකරුවත්, දැරියගේ සොහොයුරියගේ සැමියා වූ 37 හැවිරිදි සැකකරු ඇතුළු සිවු දෙනාට ඇප ලබාදීම ප්‍රතික්ෂේප කරමින් මෙසේ තවදුරටත් රිමාන්ඩ් භාරයට පත් කෙරුණි. ලිංගික අපයෝජනයට ලක් වූ 15 හැවිරිදි දැරිය මීගමුව ප්‍රදේශයේ ළමා සුරැකුම් මධ්‍යස්ථානයකත් හව්හරණක් නොමැතිව අසරණ වූ එම දැරියගේ කුඩා සොහොයුරු මිනුවන්ගොඩ ප්‍රදේශයේ පිහිටි ළමා සුරැකුම් මධ්‍යස්ථානයකත් අධිකරණ නියෝග මත රඳවා ඇති බවට අධිකරණයේදී සඳහන් විය.",
       "URL": "https://www.dinamina.lk/2023/09/08/provincial-news/20470/%e0%b6%b8%e0%b7%80-%e0%b7%83%e0%b7%84-%e0%b6%af%e0%b7%90%e0%b6%bb%e0%b7%92%e0%b6%ba-%e0%b6%85%e0%b6%b4%e0%b6%ba%e0%b7%9d%e0%b6%a2%e0%b6%b1%e0%b6%ba-%e0%b6%9a%e0%b7%85-%e0%b6%b8%e0%b7%83%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/57/"
}