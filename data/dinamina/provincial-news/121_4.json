{
       "Source": "dinamina",
       "Timestamp": "July 26, 2023 1:00 am",
       "Headline": "ගණිකා නිවාස 4ක් වටලයි",
       "News Content": "මාකොළ හා අවට ප්‍රදේශවල සම්බාහන මධ්‍යස්ථාන මුවාවෙන් ආයුර්වේද බලපත් නැතිව අනවසරයෙන් පවත්වා ගෙන ගිය ගණිකා නිවාස හතරක් සපුගස්කන්ද පොලිසිය මඟින් ඉකුත් 23 වැනිදා රාත්‍රියේ වටලා සම්බාහන මධ්‍යස්ථාන හතරේ සේවයට සිටි කාන්තාවන් අට දෙනෙකු සමඟ කළමනාකරුවන් තිදෙනෙකු හා කළමනාකාරිනියක් අත්අඩංගුවට ගෙන තිබේ. මහර මහේස්ත්‍රාත් අධිකරණයෙන් ලබා ගන්නා ලද සෝදිසි වරෙන්තු මත උපාය දූතයින් යොදවා පොලිස් කණ්ඩායම් හතරක් මඟින් මේ වැටලීම සිදු කර තිබේ.\n\nමේ කාන්තාවන් මස්කෙළිය, මාතලේ, තිස්සමහාරාමය, මීගමුව හා ජා-ඇළ යන ප්‍රදේශවල පදිංචි වයස අවුරුදු 26ත් 48ත් අතර වියේ පසුවන්නන් වන අතර, කළමනාකරුවන් තිදෙනා හා කළමනාකාරිනිය මීගමුව, කුරුණෑගල, මස්කෙළිය හා මාතලේ යන ප්‍රදේශවල පදිංචි වයස අවුරුදු 29, 32, 35 හා 38 වන වියේ පසුවන් නෝ වෙති.\n\nමේ සම්බාහන මධ්‍යස්ථානවලට කාන්තාවන්ගේ පහස ලබා ගැනීමට පැමිණෙන පිරිමින් රුපියල් 1, 200යේ සිට රුපියල් 2,000 අතර මුදලක් ගෙවා ඒවාට ඇතුළු විය යුතු අතර, ඉන්පසුව තමන්ගේ කැමැත්ත මත තෝරා ගන්නා කාන්තාවන්ට ඔවුන් ඉල්ලා සිටින මුදල ගෙවිය යුතු වන බව පොලිසිය පවසයි.\n\nඅත්අඩංගුවට ගන්නා ලද මොවුන් මහර මහේස්ත්‍රාත් අධිකරණයට ඉදිරිපත් කිරීමට නියමිතය.",
       "URL": "https://www.dinamina.lk/2023/07/26/provincial-news/9244/%e0%b6%9c%e0%b6%ab%e0%b7%92%e0%b6%9a%e0%b7%8f-%e0%b6%b1%e0%b7%92%e0%b7%80%e0%b7%8f%e0%b7%83-4%e0%b6%9a%e0%b7%8a-%e0%b7%80%e0%b6%a7%e0%b6%bd%e0%b6%ba%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/121/"
}