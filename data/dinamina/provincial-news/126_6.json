{
       "Source": "dinamina",
       "Timestamp": "July 20, 2023 1:00 am",
       "Headline": "අඹ වගාවෙන්  පුත්තලමේ ගොවීන්ගේ  අතමිට සරුයි",
       "News Content": "පුත්තලම නියෝජ්‍ය කෘෂිකර්ම අධ්‍යක්ෂ කාර්යාලයේ මැදිහත්වීමෙන් 2019 වසරේ ආරම්භ කළ ටෝම් ඉ. ජේ. සී. (TOM EJC) අඹ වගාවෙන් ගොවීන් සරු අස්වැන්නක් ලබා ගනිමින් සිටින බව ගොවීහු පවසති.\n\nදේශීය හා විදේශ වෙ‍ෙළඳපළ ඉලක්ක කරමින් ආරම්භ කළ මෙම ව්‍යාපෘතිය මේ වන විට සාර්ථක මට්ටමට පත්ව ඇති බව වගාකරුවන් හා කෘෂිකර්ම නිලධාරීහු තහවුරු කරති.\n\nවයඹ පළාත් නිශ්චිත සංවර්ධන ව්‍යාපෘතිය මඟින් අඹ ගම්මාන පිහිටුවීමේ වැඩසටහනින් 2019 වසරේ පුත්තලම දිස්ත්‍රික්කයේ විවිධ ප්‍රදේශවල අක්කර 100කට ආසන්න භූමියක ගොවීන් 200කට ආසන්න සංඛ්‍යාවක් දායක කර ගනිමින් මෙම වැඩසටහන ආරම්භ කර තිබුණි.\n\nඅදාළ අඹ ගම්මාන ව්‍යාපෘතිය යටතේ ආරම්භ කළ මෙම වැඩසටහන සඳහා එක්වූ වගාකරුවන් මහත් වුවමනාවෙන් ඒ සඳහා එක් වී තිබුණි.\n\nඒ සමයේ ආරම්භ කළ වගාවල අස්වැන්න මේ වන විට ලබා ගනිමින් ඇති බව වගාකරුවෝ පවසති.\n\nමෙම වැඩසටහන යටතේ එක් වගාකරුවකුට අක්කර භාගයක් හා කාලක් ලෙස පැළ ලබා දී තිබූ බව කෘෂිකර්ම නිලධාරීහු පවසති. මෙම අඹ ගම්මාන ව්‍යාපෘතියේ සාර්ථක වගාකරුවකු වන පොත්තුවිල්ලුව කෘෂිකර්ම උපදේශක කොට්ඨාසයේ වගාකරුවකු වන මාකස් ප්‍රනාන්දු මහතා මෙසේ පවසන්නට විය.\n\n“ඇත්තටම මුලදී ලොකු බයක් දැනුණා අඹ වගාවකින් ආදායමක් ගන්න පුළුවන්ද කියලා. නමුත් මේ අස්වැන්න ලබා ගත්තාට පස්සේ හිතට ලොකු සතුටක් ඇති වුණේ.\n\nමම කලින් පුද්ගලික අංශයේ රැකියාවක් කළා. එයින් ඉවත් වෙලා තමයි අඹ වගාව ඇතුළු වගාවන් පටන් ගත්තේ. ඇත්තටම රැකියාවෙන් ඉවත්වීම ගැන මම අද සතුටු වෙනවා. මොකද හොඳින් නිසි ලෙස පිළිවෙළට වගාව කළහොත් සාර්ථක අස්වැන්නක් ලැබෙන බව තමයි ඇත්ත කතාව යැයි ඔහු පවසන්නට විය.පොත්තුවිල්ලුව කෘෂිකර්ම උපදේශක වී. සන්චලා දිල්රුක්ෂි මහත්මිය මෙසේ පවසන්නට විය. “මෙම අඹ ගම්මාන වැඩසටහන යටතේ අපි ඉතාම වුවමනාව තිබෙන ගොවීන් තෝරාගෙන ලබා දුන්නා.\n\nඅපි ගොවීන් නිරන්තරයෙන් අධීක්ෂණය කළා, ඔවුන්ට උපදෙස් ලබා දීම කරමින් තමා මේ තරම් සරු අස්වැන්නක් ලබා ගැනීමට හැකියාව ලැබුණේ.\n\nඇත්තටම ආර්ථික අතින් හොඳ වගාවක් ලෙස ටෝම් ඊ.ජේ.සී. අඹ වගාව දැකගන්න පුළුවන්. සමහර අවස්ථාවලදී මීල ඉහළ පහළ යාමක් දැක ගත හැකියි.\n\nනමුත් විදේශීය වෙළඳපළට අපේ අඹ යැවීමටත් අපි කටයුතු කරලා තිබෙනවා. ඒ නිසා ආර්ථික අතින් ශක්තිමත්. විදේශීය වෙළඳපළට අඹ යැවීමට අපි සූදානම් යැයි ඇය පවසන්නට විය.\n\nපුත්තලම නියෝජ්‍ය කෘෂිකර්ම අධ්‍යක්ෂ තරංගිකා ශාමලි මහත්මිය මෙසේ පවසන්නට විය.\n\n“අපනයනය පාදක කරගෙන තමයි මේ ටොම් ඊ.ජේ.සී. අඹ වගාව ආරම්භ කළේ. මෙහි අපි වැඩසටහන් ආරම්භ කරපුවාම පලදාව ලැබෙන කාලයට ගැනුම්කරුවන් සොයා ගැනීමට ගැටලු මතුවෙනවා. නමුත් අපි ඒ සඳහා මැදිහත් වෙලා අදාළ කටයුතු සඳහා ඍජු මැදිහත් වීමක් මේ වන විට සිදුකර තිබෙනවා. ඒ නිසා ගොවීන්ට අලෙවිකරණ කටයුතුවලට ගැටලුවක් මතුව නැහැ. ඒ වාගේම තරුණ ප්‍රජාව කෘෂිකර්මාන්තයට නැඹුරු කිරීම අපේ අනික් අරමුණ. ඒ නිසා තරුණ ප්‍රජාව ඒ සඳහා යොමු කරමින් කෘෂිකර්මාන්තය නඟාසිටුවමින් රටට විදේශ විනිමය රැගෙන ඒමයි අපේ අරමුණ ඇය පවසන්නට විය.\n\nපුත්තලම අතිරේක – හිරාන් ප්‍රියංකර ජයසිංහ",
       "URL": "https://www.dinamina.lk/2023/07/20/provincial-news/7740/%e0%b6%85%e0%b6%b9-%e0%b7%80%e0%b6%9c%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%b4%e0%b7%94%e0%b6%ad%e0%b7%8a%e0%b6%ad%e0%b6%bd%e0%b6%b8%e0%b7%9a-%e0%b6%9c%e0%b7%9c%e0%b7%80%e0%b7%93/",
       "Category": "provincial-news",
       "Parent URL": "https://www.dinamina.lk/category/provincial-news//page/126/"
}