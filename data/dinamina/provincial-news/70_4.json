{
       "Source": "dinamina",
       "Timestamp": "August 29, 2023 2:35 am",
       "Headline": "කිරිඳිඇල්ලේ කැලෑවකට ගිනි තියලා  ජල මූලාශ්‍ර විනාශයි",
       "News Content": "පැල්මඬුල්ල සහ කහවත්ත ප්‍රදේශවලට පානීය ජලය සපයන ලංකාවේ හත්වැනි උසම දියඇල්ල වන කිරිඳි ඇල්ල ජල පෝෂක ප්‍රදේශයේ පිහිටි කැලෑවකට ගිනි තැබීම ගැන පැල්මඬුල්ල පොලිසිය පරීක්ෂණ පවත්වයි. පවතින වියළි කාලගුණික තත්ත්වය නිසා කිරිඳි ඇල්ල මේ වන විට සිඳී ගොස් ඇති අතර, මෙවැනි ගිනි තැබීම්වලින් ජල මූලාශ්‍ර තවදුරටත් විනාශ වන බව පරිසරවේදීහු පවසති. පෙරේදා 27 රාත්‍රී පැල්මඬුල්ල කුට්ටාපිටිය තොටිලගම ප්‍රදේශයේ කැලෑවක් ගිනි ගෙන ඇතැයි ගම්වාසීහු පොලිසියට දැනුම් දී තිබේ. කිසියම් පුද්ගලයකු විසින් මෙම ගිනි තැබීම සිදු කරන්නට ඇතැයි පොලිසිය විශ්වාස කරයි.\n\nපැල්මඬුල්ල ප්‍රාදේශීය ලේකම් කාර්යාලයේ නිලධාරියකු සඳහන් කළේ මෙම ගිනි ගැනීම ග්‍රාම නිලධාරීන් සහ පාරිසරික නිලධාරින් මඟින් සොයා බලන බවයි. ලංකාවේ හත්වැනි උසම දිය ඇල්ල වන කිරිඳි ඇල්ල ආසන්නයේ පුද්ගලික ඉඩමකටද ඊයේ 28 වැනිදා ගිනි තබා ඇතැයි ගම්වාසීහු පවසති. තොටිලගම ප්‍රදේශයේ ගින්නෙන් අක්කර කිහිපයක් ගිනි ගෙන ඇති අතර, එම ප්‍රමාණය නිශ්චිතව ගණනය කර නැති බව පොලිසිය සහ ප්‍රාදේශීය ලේකම් කාර්යාලය පවසයි. කිරිඳි ඇල්ල සහ කිරිඳි ගඟ සිඳී යෑම නිසා පැල්මඬුල්ල ප්‍රදේශයේ දස දහස් ගණනකට ජලය සැපයීම බරපතළ ප්‍රශ්නයක්ව තිබේ. ජලය උග්‍ර ලෙස හිඟ ගම්වලට බවුසර් යොදවා ජලය ලබා දුන්නද එය ප්‍රමාණවත් නැති බව ගම්වාසීහු පවසති. ප්‍රාදේශීය ලේකම් කාර්යාලයටද ප්‍රමාණවත් බවුසර් සංඛ්‍යාවක් නොමැති වීමද ජලය බෙදාහැරීමට ගැටලුවක් වි තිබේ.\n\nකහවත්ත නිරෝෂණ පෙරේරා",
       "URL": "https://www.dinamina.lk/2023/08/29/provincial-news/17828/%e0%b6%9a%e0%b7%92%e0%b6%bb%e0%b7%92%e0%b6%b3%e0%b7%92%e0%b6%87%e0%b6%bd%e0%b7%8a%e0%b6%bd%e0%b7%9a-%e0%b6%9a%e0%b7%90%e0%b6%bd%e0%b7%91%e0%b7%80%e0%b6%9a%e0%b6%a7-%e0%b6%9c%e0%b7%92%e0%b6%b1%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/70/"
}