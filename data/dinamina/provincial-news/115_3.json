{
       "Source": "dinamina",
       "Timestamp": "August 1, 2023 12:30 am",
       "Headline": "බිරියට සහ දරු තිදෙනාට   කෲර වද දුන්  පියා රිමාන්ඩ්",
       "News Content": "\n\nබිරියට සහ දරු තිදෙනාට පහර දෙමින් ඔවුන්ව කෲරත්වයට පත් කිරීමේ චෝදනා සම්බන්ධයෙන් අධිකරණය හමුවට ඉදිරිපත් කෙරුණු තිදරු පියකුව එළඹෙන 09 වැනිදා දක්වා රිමාන්ඩ් භාරයේ තබන ලෙසට මිනුවන්ගොඩ මහේස්ත්‍රාත් ටී. තේනබදු මහත්මිය 30 වැනිදා නියම කළාය.\n\nයටියන, පීල්ලවත්ත ප්‍රදේශයේ පදිංචි තිදරු පියෙකුව මෙසේ රිමාන්ඩ් භාරයට පත් කෙරුණි.\n\nසැකකරු අධික ලෙස මත්පැන් පානය කර නිවසට පැමිණ තම දරුවන්ට හා බිරියට පහර දෙන බවත් සැකකරුගේ ක්‍රියාකලාපය හේතුවෙන් දරුවන්ගේ අධ්‍යාපන කටයුතුවලට ද මහත් බාධා සිදුවන බව පොලිස් පරීක්ෂණවලදී අනාවරණ වී ඇති බව අධිකරණයේදී සඳහන් විය.\n\nසැකකරු පැමිණිලිකාර බිරිය සමඟ විවාහ වී වසර පහළොවක් ගත වී ඇති බවත් බිරිය විසින් සැකකාර සැමියාට විරුද්ධව පොලිස් ස්ථානයේ පැමිණිලි රැසක් සිදුකර ඇති බව පොලිසිය අධිකරණය හමුවේ පවසා සිටියේය. සාමයෙන් සිටිමින් දරුවන්ගේ අධ්‍යාපන කටයුතුවලට සහය වන ලෙස සැකකරුට කිහිප වරක්ම අවවාද කර ඇති බව ද පැමිණිල්ල මෙහෙයවූ මිනුවන්ගොඩ පොලිසියේ නඩු මෙහෙයුම් අංශයේ සැරයන් සුදත් නන්දසිරි (38098) නිලධාරියා අධිකරණය හමුවේ පවසා සිටියේය. සැකකරුව පුනරුත්ථාපනය සඳහා යොමු කිරීමට අවශ්‍ය කටයුතු සූදානම් කර ඒ සම්බන්ධව වාර්තාවක් එළඹෙන 09 වැනිදාට අධිකරණය හමුවට ඉදිරිපත් කරන ලෙසට අධිකරණයෙන් පොලිසියට නියම කෙරුණි.\n\nගම්පහ සමූහ ටෝනි කරුණානායක",
       "URL": "https://www.dinamina.lk/2023/08/01/provincial-news/10604/%e0%b6%b6%e0%b7%92%e0%b6%bb%e0%b7%92%e0%b6%ba%e0%b6%a7-%e0%b7%83%e0%b7%84-%e0%b6%af%e0%b6%bb%e0%b7%94-%e0%b6%ad%e0%b7%92%e0%b6%af%e0%b7%99%e0%b6%b1%e0%b7%8f%e0%b6%a7-%e0%b6%9a%e0%b7%b2%e0%b6%bb/",
       "Category": "provincial-news",
       "Parent URL": "https://www.dinamina.lk/category/provincial-news//page/115/"
}