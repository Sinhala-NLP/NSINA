{
       "Source": "dinamina",
       "Timestamp": "October 4, 2023 1:00 am",
       "Headline": "කොටරාගල විහාරස්ථානයේ නව සංඝාවාසයකට මුල්ගල්",
       "News Content": "ඓතිහාසික දිඹුලාගල ආරණ්‍ය සේනාසනාධිපතිව වැඩ විසූ ත්‍රස්තවාදීන් විසින් ඝාතනය කරන ලද මාතර කිතලගම ශ්‍රී සීලාලංකාර නායක හිමිපාණන් ප්‍රථමයෙන් වැඩ විසූ ඓතිහාසික සොරිවිල කොටරාගල විහාරස්ථානයට අලුතින් සංඝාවාසයක් ඉදි කිරීමට මුල්ගල තබා ඇත.\n\nදිඹුලාගල ආරණ්‍ය සේනාසනයේ අභිනව විහාරාධිපති වහන්සේ ලෙස වැඩ භාරගත් දිඹුලාගල රාහුලාලංකාර හිමියන්ගේ ප්‍රථම ශාසනික මෙහෙවර ආරම්භ කිරීම නිමිත්තෙන් මෙම මුල්ගල් තැබීම සිදු විය.\n\nද්‍රවිඩ ජනතාව වාසය කරන මෙම සොරිවිල ප්‍රදේශයට කිතලම සීලාලංකාර නායක හිමියන් වර්ෂ 1955 දී වැඩම කර මුලින්ම වැඩ වාසය කළ විහාරස්ථානයේ ආවාසය කාලයාගේ ඇවෑමෙන් විනාශ වී යාමත් සමඟ නැවතත් අභිනව විහාර භූමියක් ඉදිකිරීම මෙහිදී සිදු විය. ලෝකවාසී බෞද්ධ ජනතාවගේ උපකාර ඇතිව මෙම විහාර භූමිය ඉදිවෙන අතර, සොරිවිල ගම්මානයේ ද්‍රවිඩ ජනතාව ද ජාතීන් අතර සංහිඳියාව ඇති කරමින් කරන මෙම සත්කාරය සඳහා සහයෝගය ලබා දී ඇත.\n\nමෙම පුණ්‍ය කටයුත්ත සඳහා පිඹුරත්තෑව වන සත්ත්ව අඩවි ආරක්ෂක ඩබ්ලිව්.ජී. වීරසේන මහතා ප්‍රමුඛ රාජ්‍ය නිලධාරීන් රැසක් ද සහභාගි වී සිටියහ.\nඇලහැර – සරත් වෙලගෙදර",
       "URL": "https://www.dinamina.lk/2023/10/04/provincial-news/27441/%e0%b6%9a%e0%b7%9c%e0%b6%a7%e0%b6%bb%e0%b7%8f%e0%b6%9c%e0%b6%bd-%e0%b7%80%e0%b7%92%e0%b7%84%e0%b7%8f%e0%b6%bb%e0%b7%83%e0%b7%8a%e0%b6%ae%e0%b7%8f%e0%b6%b1%e0%b6%ba%e0%b7%9a-%e0%b6%b1%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/19/"
}