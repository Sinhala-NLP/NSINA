{
       "Source": "dinamina",
       "Timestamp": "August 29, 2023 1:23 am",
       "Headline": "දීපවාලි සමරන්න පිච්චියක් නැතිව ඉද්දී  පනස්දාහක් එක්ක ඇහිලූ පසුම්බිය  අයිතිකරුටම දුන්නාට උපහාර",
       "News Content": "\n\nදීපවාලි උත්සව සමයේදී බිම වැටී තිබූ රුපියල් පනස් දහසක් සහිත මුදල් පසුම්බියක් අහුලා අයිතිකරුට බාර දුන් කම්කරුවකුට උපහාර දැක්වීමක් පෙරේදා (27) හැටන් සිරිකුරුස දේවස්ථානයේදී සිදු කෙරිණ.\n\nහැටන් දික්ඔය නගර සභාවේ මාර්ගය අතුගාන කම්කරුවකු ලෙස සේවය කරන දරුවන් හය දෙනකුගේ පියකු වන ජේ. සෙල්වම් (43) නමැත්තා පාරේ වැටී තිබූ පසුම්බියක් දැක එය රැගෙන බලන විට එහි රුපියල් පනස්දහසක මුදලක් තිබී හමුව තිබේ. පසුව ඔහු එම මුදල් පසුම්බිය රැගෙන ගොස් හැටන් දික්ඔය නගර සභාවේ එවකට නගර සභාපති ලෙස කටයුතු කළ එස්. බාලචන්ද්‍රන් යන අයට ලබා දීමෙන් අනතුරුව බාලචන්ද්‍රන් මහතා එය අයිතිකරු සොයා බාර දීමට පියවර ගෙන තිබිණි. මෙම සිද්ධිය පිළිබඳව විස්තර දැනගැනීමෙන් පසු එවන් උදාර සේවයක් කළ එම කම්කරුවා වන සෙල්වම්ට උපහාර දැක්වීමක් කළ යුතු බවට හිතට ගත් හැටන් සිරිකුරුස දේවස්ථානයේ ප්‍රධාන පූජක නියුමන් පීරිස් පියතුමන් ඒ පිළිබඳව අදාළ අංශ දැනුම්වත් කිරීමෙන් අනතුරුව සිටික් ආයතනයේ නුවරඑළිය දිස්ත්‍රික් සම්බන්ධීකාරක එස්. නිකලස් මහතාගේ සම්බන්ධීකරණයෙන් මෙම උපහාර උත්සවය පවත්වා තිබේ.\n\nමෙහිදී අදහස් දැක්වූ නියුමන් පීරිස් පියතුමන් පැවසුවේ, මුදල් පසුපස හඹා යන මෙවන් යුගයක මාර්ග අතුගාන කම්කරුවෙක් ලෙස සේවය කරන ජේ. සෙල්වම් මහතා මෙම ප්‍රදේශයට පමණක් නොව මුළු රටටම ආඩම්බරයක් බවයි. මෙහිදී අදහස් දැක්වූ සෙල්වම් මහතා කියා සිටියේ, දීපවාලි උත්සව සමයේ තම දරුවන්ට ඇඳුම් ලබා දීමට තබා අඩු තරමින් බුලත් විටක් කෑමටවත් තමන් සන්තකයේ මුදල් නොතිබුණු නමුත් අනුන්ගේ දෙයක් තමන් සතු කරගෙන එම මුදලින් දීපවාලිය සැමරීමට වඩා එම මුදල එහි අයිතිකරුට ලබා දීම සුදුසු බවට හැඟුණු නිසා එම මුදල් පසුම්බිය අදාළ පුද්ගලයාට ලබා දීමට තමන් පියවර ගත් බවත්ය.\n\n\n\nහැටන් මධ්‍යම විශේෂ",
       "URL": "https://www.dinamina.lk/2023/08/29/provincial-news/17807/%e0%b6%af%e0%b7%93%e0%b6%b4%e0%b7%80%e0%b7%8f%e0%b6%bd%e0%b7%92-%e0%b7%83%e0%b6%b8%e0%b6%bb%e0%b6%b1%e0%b7%8a%e0%b6%b1-%e0%b6%b4%e0%b7%92%e0%b6%a0%e0%b7%8a%e0%b6%a0%e0%b7%92%e0%b6%ba%e0%b6%9a%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/71/"
}