{
       "Source": "dinamina",
       "Timestamp": "August 10, 2023 1:20 am",
       "Headline": "රබර් කම්හලේ  මුරකරුගේ මරණය අබිරහසක්",
       "News Content": "ඉංගිරිය හඳපාන්ගොඩ ප්‍රදේශයේ රබර් කර්මාන්ත ශාලාවක මුරකරුගේ මළ සිරුර ඒ ආසන්නයේ තේ වත්තක අනාරක්ෂිත ළිඳකට වැටී අබිරහස් ලෙස මියගොස් තිබියදී ඊයේ මළ සිරුර හමුවූ බව ඉංගිරිය පොලිසිය කියයි. මෙලෙස මියගොස් ඇත්තේ පාදුක්ක නිරියගල්ල පදිංචිව සිටි පල්ලිය බැඳිගේ ප්‍රේමදාස නමැති 69 හැවිරිදි විවාහක පුද්ගලයෙකි. මියගිය පුද්ගලයා එම කර්මාන්ත ශාලාවේ ම නැවතී සේවය කරන අතර ඉකුත් 7 වෙනි සඳුදා පෙරවරු 10. 30 පමණ සිට ඔහු හිටි හැටියේ අතුරුදන්ව ඇතැයි පොලිසිය කියයි. අනතුරුව කර්මාන්තශාලාවේ හිමිකරුවන් සහ සේවකයන් ඔහු සොයා බැලුවද කිසිදු තොරතුරක් දැන ගැනීමට නොහැකි වී ඇතැයි පොලීසිය සඳහන් කරයි.\n\nඑම කර්මාන්ත ශාලාව ඉදිරිපිට තේ වත්තක හිමිකාරිය වත්තට ගොස් එහි තිබෙන පොල් ගසේ පොල් වැටි ඇද්දැයි සොයා ළිඳ තුළට එබිකම් කර බැලීමේදී පුද්ගලයකුගේ පාදවල යටි පතුල් දිය මතුපිට පෙනෙන්නට තිබී ඇති අතර අනතුරුව කර්මාන්තශාලාවේ හිමිකරුවන් විසින් ඒ බව පොලිසියට දැනුම් දී තිබූ බව පොලිස් නිලධාරියෙක් පැවැසීය. අදාළ ස්ථානය වෙත පානදුර අපරාධ පරීක්ෂණාගාරයේ උප පොලිස් පරීක්ෂක හේමාල් වීරසිංහ පොලිස් කොස්තාපල් 81519 විමලවීර කාන්තා පොලිස් කොස්තාපල් 6921 සරෝජනි මහත්ම මහත්මීහූ පැමිණ පරීක්ෂණ පැවැත් වූහ. හොරණ අධිකරණයේ වැඩබලන මහේස්ත්‍රාත් කාන්ති කන්නන්ගර මහත්මියගේ නියෝග මත මළ සිරුර ගොඩට ගැනුණු අතර එය පරික්ෂා පරික්ෂා කිරීමෙන් අනතුරුව පශ්චාත් මරණ පරීක්ෂණය පැවැත්වීම සඳහා හොරණ මූලික රෝහලේ තැන්පත් කරන ලෙස පොලිසියට නියෝග කළේය.\n\nබණ්ඩාරගම බිමල් ශ්‍යාමන් ජයසිංහ",
       "URL": "https://www.dinamina.lk/2023/08/10/provincial-news/12980/%e0%b6%bb%e0%b6%b6%e0%b6%bb%e0%b7%8a-%e0%b6%9a%e0%b6%b8%e0%b7%8a%e0%b7%84%e0%b6%bd%e0%b7%9a-%e0%b6%b8%e0%b7%94%e0%b6%bb%e0%b6%9a%e0%b6%bb%e0%b7%94%e0%b6%9c%e0%b7%9a-%e0%b6%b8%e0%b6%bb%e0%b6%ab/",
       "Category": "provincial-news",
       "Parent URL": "https://www.dinamina.lk/category/provincial-news//page/101/"
}