{
       "Source": "dinamina",
       "Timestamp": "July 6, 2023 1:00 am",
       "Headline": "පොලී මුදලාලි ළඟ  ජාතික හැඳුනුම්පත් තොගයක්",
       "News Content": "පුද්ගලයන් ලියාපදිංචි කිරීමේ දෙපාර්තමේන්තුව මඟින් නිකුත් කරන ලද ජාතික හැඳුනුම්පත්\nතොගයක් සන්තකයේ තබාගෙන සිටි සැකකරුවකු ඊයේ (05) හැටන් පොලිසියේ අපරාධ විමර්ශන අංශයේ\nනිලධාරීන් විසින් සැකපිට අත්අඩංගුවට ගැනිණි.\n\nහැටන් සහ දිවයිනේ විවිධ ප්‍රදේශවල පදිංචි වතු කම්කරුවන් ඇතුළු ප්‍රදේශවාසීන්ගේ\nහැඳුනුම්පත් තොගයක් මෙසේ පොලිස් භාරගෙන ඇත. හැටන් විල්ප්‍රඩ්පුර ප්‍රදේශයේ පදිංචි\nසැකකරු 58 හැවිරිදි දෙදරු පියකු බවත්, සැකකරු ජාතික හැඳුනුම්පත්, උප්පැන්න සහතික සහ\nබැංකු කාඩ්පත් ඇපයට තබා ගනිමින් අධික පොලී පදනම මත මුදල් ලබා දීමේ ජාවාරමක නිරතව\nසිට ඇති බවත් මූලික විමර්ශනවලදී අනාවරණය වී තිබේ.\n\nසැකකරු සන්තකයේ තමන්ගෙන් මුදල් ලබා ගත් අයගෙන් හිස් කඩදාසියක් මත ඇඟිලි සලකුණු සහ\nඅත්සන ලබා ගත් කඩදාසි කිහිපයක් සහ පොලී මුදල් අය කර ගැනීමට අස්සන් කර ගන්නා\nප්‍රොමිසරි නෝට්ටු නොහොත් ණය පත් කිහිපයක් ද තිබී සොයා ගත් බව හැටන් මූලස්ථාන\nප්‍රධාන පොලිස් පරීක්ෂක රංජිත් ජයසේන මහතා කියා සිටියේය.\n\nජාතික හැඳුනුම්පත් අස්ථානගත වී ඇති බවට හැටන් පොලිසියට දිනපතා ලැබෙන පැමිණිලි ඉහළ\nයෑම සම්බන්ධයෙන් හැටන් පොලිසිය විසින් ඉතා රහසිගතව සිදු කරන ලද විමර්ශනයකදී මෙම\nජාවාරම අනාවරණය කර ගත් බවත්, ඒ අනුව උපාය දූතයකු යොදා ගනිමින් ජාවාරම අනාවරණය කර\nගැනීමෙන් පසු හැටන් මහේස්ත්‍රාත් අධිකරණයෙන් ලබා ගත් සෝදිසි වරෙන්තුවක් මත හැටන්\nවිල්ප්‍රඩ්පුර ප්‍රදේශයේ සැකකරු පදිංචි නිවෙස පරීක්ෂා කර මෙම හැඳුනුම්පත් තොගය\nපොලිස් භාරයට ගත් බවත් මූලස්ථාන ප්‍රධාන පොලිස් පරීක්ෂකවරයා පැවසීය.\n\nඅත්අඩංගුවට ගත් සැකකරු සම්බන්ධයෙන් හැටන් කොට්ඨාස විශේෂ අපරාධ විමර්ශන අංශය මඟින් ද\nවෙනම විමර්ශනයක් සිදු කරන බවත්, ඉන් අනතුරුව සැකකරු හැටන් මහේස්ත්‍රාත් අධිකරණය වෙත\nඉදිරිපත් කරන බවත් ඔහු වැඩිදුරටත් කීය.\n\nහැටන් පොලිස් අධිකාරී එච්.එම්.එන්. දෙහිගම, සහකාර පොලිස් අධිකාරී 1 එම්. ෆාරුක්,\nහැටන් මූලස්ථාන ප්‍රධාන පොලිස් පරීක්ෂක රංජිත් ජයසේන යන මහත්වරුන්ගේ උපදෙස් පරිදි\nහැටන් පොලිසියේ අපරාධ විමර්ශන අංශයේ ස්ථානාධිපති පොලිස් පරීක්ෂක උ.පො.ප. රංජන්\nඅබේවංශ, පො.සැ. ප්‍රියනාත් (35647), පො.සැ. විතානගේ (3110), පො.කො. අසේල (45789),\nපො.කො. බණ්ඩාර (55588), පො.කො. ශෂිකුමාර් (8638), පො.කො. රජිවන් (22503), කා.පො.කො.\nරශ්මි (13242) , කා.පො.කො. සචිනි (13310) යන නිලධාරීන් අධිකරණයෙන් ලබා ගත් නියෝගය\nමත සැකකරු සහ ජාතික හැඳුනුම්පත් තොගය අත්අඩංගුවට ගෙන ඇත.\n\n",
       "URL": "https://www.dinamina.lk/2023/07/06/provincial-news/4426/%e0%b6%b4%e0%b7%9c%e0%b6%bd%e0%b7%93-%e0%b6%b8%e0%b7%94%e0%b6%af%e0%b6%bd%e0%b7%8f%e0%b6%bd%e0%b7%92-%e0%b7%85%e0%b6%9f-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b7%84%e0%b7%90%e0%b6%b3/",
       "Category": "provincial-news",
       "Parent URL": "https://www.dinamina.lk/category/provincial-news//page/137/"
}