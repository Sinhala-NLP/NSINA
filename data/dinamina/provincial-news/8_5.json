{
       "Source": "dinamina",
       "Timestamp": "October 10, 2023 1:00 am",
       "Headline": "වගා ළිඳට වැටුණු හැලකිඹුලා වන ජීවී මෙහෙයුමෙන් ගොඩට",
       "News Content": "මැදවච්චියේ, වාරක්කෑව ප්‍රදේශයේ පුද්ගලික ඉඩමක පිහිටි අනාරක්ෂිත වගා ළිඳකට වැටී සිටි දැවැන්ත හැලකිඹුලකු පැය 03ක මෙහෙයුමකින් පසු නිරුපද්‍රිතව බේරා ගැනීමට අනුරාධපුර වනජීවී කණ්ඩායමක් ඊයේ (09) කටයුතු කළේය.\n\nදිග අඩි 10ක් හා බර කිලෝ 300කට ආසන්න මෙම හැලකිඹුලා සීතා රංජනී මහත්මියගේ නිවෙස පිටුපස තිබූ වගා ළිඳේ මීට දින කිහිපයක සිට වැටී සිට ඇත. අනතුරුව ඒ පිළිබඳව වනජීවී නිලධාරීන් දැනුම්වත් කර ඇත. ඒ අනුව අනුරාධුපර වනජීවී අඩවි ආරක්ෂක නිලධාරී එන්. සී. දිසානායක මහතාගේ ප්‍රධානත්වයෙන් යුත් 07 දෙනකුගේ කණ්ඩායමක් මැදවච්චිය පිහිටි වාරක්කෑව ගම්මානයට පැමිණ පැය 03 ට ආසන්න කාලයක් දැවැන්ත පරිශ්‍රමයක් දරා මෙම කිඹුලාව බේරා ගැනීමේ මෙහෙයුම සිදු කළහ. මෙලෙස නිරුපද්‍රිතව බේරාගත් කිඹුලා විල්පත්තු ජාතික වන උද්‍යානයට මුදාහරින බව වනජීවී අඩවි ආරක්ෂක නිලධාරීතුමා පැවැසීය.\n\nමෙම මෙහෙයුම සඳහා අඩවි ආරක්ෂක නිලධාරී එන්. සී. දිසානායක, වනජීවී නිලධාරීන් වන සංජය ආනන්ද, ආර්. ඩී. රත්නායක, පී. කේ. එන්. සෝමතිලක, එච්. එම්. සිද්ධික්, ඩී. එම්. එස්. දිසානායක සහ ජී. බී. උලුක්කුලම යන කණ්ඩායම සහභාගී වූහ.\n\nකැබිතිගොල්ලෑව සමූහ",
       "URL": "https://www.dinamina.lk/2023/10/10/provincial-news/29243/%e0%b7%80%e0%b6%9c%e0%b7%8f-%e0%b7%85%e0%b7%92%e0%b6%b3%e0%b6%a7-%e0%b7%80%e0%b7%90%e0%b6%a7%e0%b7%94%e0%b6%ab%e0%b7%94-%e0%b7%84%e0%b7%90%e0%b6%bd%e0%b6%9a%e0%b7%92%e0%b6%b9%e0%b7%94%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/8/"
}