{
       "Source": "dinamina",
       "Timestamp": "September 22, 2023 1:00 am",
       "Headline": "අනුරාධපුර හිඟුරුවැව ග්‍රාම සේවා වසමේ අභූත භූ චලනයක්: ගෙදරක ටයිල් පුපුරයි",
       "News Content": "අනුරාධපුර දිස්ත්‍රික්කයේ පලාගල ප්‍රාදේශීය ලේකම් කොට්ඨාසයේ හිඟුරු වැව ග්‍රාම සේවා වසමේ කලුආරච්චියාගම ප්‍රදේශයේ පෙරේදා (20) රාත්‍රියේ නිවෙස් කිහිපයක භූ චලනයක් වැනි සිද්ධියක් වාර්තා වී ඇතැයි ප්‍රදේශවාසීහු පවසති.\n\nමෙම ප්‍රදේශයේ නිවාස කිහිපයකට දිවා කාලයේ මෙන්ම රාත්‍රී කාලයේ ද මෙම ශබ්දය ඇසුණු බවත් කළුආරච්චියාගම රංජිත් විමලසේන මහතාගේ නිවසේ බිමට අල්ලා තිබූ ටයිල් සියල්ල ඉදිරී පුපුරා ගොස් ඇති බව ඔහු සඳහන් කළේය.\n\nරාත්‍රී 10:30ට පමණ එක් වරම තම නිවසෙහි වහලය මත විශාල ශබ්දයක් ඇසී තම බිරිය සමඟ සොයාබැලීමේදී කිසිවක් දැක ගැනීමට නැති බවත් පසුව නැවත නිවෙස තුළට එද්දී සාලයේ තිබුණු පිඟන් ගඩොල් එක් වරම ඉදිරියට නෙරා ගෙන එන්නට පටන් ගත් බව ඔහු සඳහන් කළේය. මෙම නිවාස ආසන්නයේම පිහිටි තවත් නිවාස කිහිපයකම එදිනම දහවල් කාලයේ වහලෙන් ශබ්දයක් ඇසුණු බව එම නිවෙස් හිමියෝ පවසති. කෙසේ වෙතත් ඊට කිලෝමීටරයක් පමණ දුරකින් පිහිටි තවත් නිවසකට එදිනම රාත්‍රී 10:30ට පමණ විශාල ශබ්දයක් ඇසුණ බව ප්‍රදේශවාසීහු පවසති. මේ පිළිබඳව ගල්කිරියාගම පොලිසිය හා පලාගල ප්‍රාදේශීය ලේකම් කාර්‍යාලය දැනුවත් කළ බවද නිවැසියෝ පවසති. කුමක් සිදු වූයේද යන්න මෙතෙක් අනාවරණය කර ගැනීමට නොහැකි වී ඇති අතර වහාම මේ පිළිබඳව සොයා බලන්නැයි ඔවුහු බලධාරීන්ගෙන් ඉල්ලීමක් ද කරති.",
       "URL": "https://www.dinamina.lk/2023/09/22/provincial-news/24433/%e0%b6%85%e0%b6%b1%e0%b7%94%e0%b6%bb%e0%b7%8f%e0%b6%b0%e0%b6%b4%e0%b7%94%e0%b6%bb-%e0%b7%84%e0%b7%92%e0%b6%9f%e0%b7%94%e0%b6%bb%e0%b7%94%e0%b7%80%e0%b7%90%e0%b7%80-%e0%b6%9c%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/38/"
}