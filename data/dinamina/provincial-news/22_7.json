{
       "Source": "dinamina",
       "Timestamp": "October 2, 2023 1:00 am",
       "Headline": "බොන්න-උයන්න වතුර නෑ  මොරයාය රෝහලේ  ප්‍රතිකාර ඇනහිටී",
       "News Content": "හසලක, මොරයාය ප්‍රාදේශීය රෝහලට අවශ්‍ය ජලය නොමැතිකම හේතුවෙන් නැවත ජල සැපයීම යථා තත්ත්වයට පත්කර ගන්නා තෙක් ඉකුත් 29 වෙනි දින සිට නේවාසික රෝගීන් භාර නොගැනීමටත් අත්‍යවශ්‍ය හදිසි රෝගී ප්‍රතිකාර කටයුතු පමණක් සිදු කිරීමටත් රෝහල් පාලනාධිකාරිය තීරණය කර ඇත.\n\nමෙම තීරණය රෝහලේ ආයතන භාර වෛද්‍ය නිලධාරී ආර්.එම්. ගුණසේකර මහතා\n\nවිසින් 2023-09-29 වන දිනෙන් මහනුවර ප්‍රාදේශීය සෞඛ්‍ය සේවා අධ්‍යක්ෂ සහ මිනිපේ ප්‍රාදේශීය ලේකම්වරයා ඇතුළු අදාළ වගකිවයුතු නිලධාරීන් ලිඛිතව දැනුවත් කර එදින වන විට රෝහලේ නොවාසිකව සිටි රෝගීන් වෙනත් රෝහල් කරා යැවීමටත් නේවාසික රෝගීන් භාර නොගැනීමටත් තීරණය කර තිබේ. ග්‍රාම නිලධාරී වසම් 08ක පමණ පන්දහසකට අධික ජනතාවක් නියෝජනය කරනු ලබන මෙම රෝහලින් දෛනිකව නේවාසික රෝගීන් 15ත් 20ත් අතර සංඛ්‍යාවක්, බාහිර අංශයෙන් රෝගීන් 150ත් 180ත් අතර ප්‍රමාණයක් ප්‍රතිකාර ලබා ගන්නා අතර, සතියේ පැවැත්වෙන ළදරු හා මවු සායන ඇතුළු වෙනත් වෛද්‍ය සායන සඳහාද විශාල පිරිසක් සහභාගි වේ.\n\nමෙම තීරණය ගැනීම නිසා රෝහලින් නේවාසිකව ප්‍රතිකාර ගැනීම සඳහා පැමිණෙන රෝගීන්ට රෝහලේ සිට කිලෝමීටර් 10ක පමණ තවත් දුර ගෙවා මහියංගණය මූලික රෝහලට හෝ හසලක ප්‍රාදේශීය රෝහලට යෑමට සිදුව තිබේ. මෙම තත්ත්වය ප්‍රදේශයේ දිළිඳු ගැමියන්ට එතරම් හිතකර තත්ත්වයක් නොවන බව ප්‍රදේශවාසීන් පවසති. ප්‍රාදේශීය සෞඛ්‍ය සේවා අධ්‍යක්ෂවරයා වෙත යොමු කර ඇති ලිපියේ මෙසේ සඳහන් වේ. දැනට මොරයාය රෝහලට ජලය සපයනු ලබන්නේ ඉහළ කන්දෙන් එන ජල මූලාශ්‍රයකට ජල නළ පද්ධතියක් සවි කිරීමෙනි. මේ දිනවල මෙම ප්‍රදේශයේ පවතින අධික නියඟය නිසා ජල මූලාශ්‍ර සිඳී යාමේ අවදානමකට ලක්ව ඇත. තවද එම ජල නළ පද්ධතිය කිලෝමීටර් 05ක් පමණ ගම් ප්‍රදේශය හරහා එන බැවින් නිවාස රාශියකට හා වගා කටයුතුවලට ප්‍රදේශවාසීන් විසින් අයථා ලෙස ජල නළ සිදුරු කර ටී ෂොකට් ගසා ජලය ලබා ගෙන ඇති බව දක්නට ලැබී ඇත. මේ පිළිබඳව මා විසින් හසලක පොලිසියට අවස්ථා ගණනාවකදී පැමිණිලි කර ඔවුන් ගෙන්වා අවවාද කර ඇතත් සතියක් දෙකක් පරීක්ෂා කිරීමේදී එම කටයුතු දිනපතාම සිදු කරන බවට දක්නට ලැබේ. මෙම ජල නල පද්ධතිය හසලක ප්‍රාදේශීය සභාව මඟින් පාලන කටයුතු හා නඩත්තු කටයුතු සිදු වුවද විධිමත් නඩත්තු කිරීමක් සිදු නොකරන බව දක්නට ලැබේ. මෙම ගැටලුව නිසා නේවාසික හා බාහිර රෝගී අංශයේ රෝගී ප්‍රතිකාර කටයුතු අඩාළ වී ඇත. තවද නේවාසිකව සේවය කරන වෛද්‍ය නිලධාරී, හෙද නිලධාරී හා අනෙකුත් කාර්ය මණ්ඩලයට ද එහි රැඳී සිටීම දුෂ්කර වී ඇත. එබැවින් නැවත ජල සැපයීම යථා තත්ත්වයට පත්කර ගන්නා තෙක් අත්‍යවශ්‍ය හදිසි රෝගී ප්‍රතිකාර කටයුතු පමණක් සිදු කරන බව කනගාටුවෙන් යුතුව දන්වා සිටින බවද ලිපියේ සඳහන් වෙයි.\n\nවසර ගණනාවක සිටම පවතින මෙම ජල ගැටලුවට පිළියම් යෙදීම සඳහා මහනුවර ප්‍රාදේශීය සෞඛ්‍ය සේවා අධ්‍යක්ෂ කාර්යාලය රුපියල් ලක්ෂ 30ක පමණ ප්‍රතිපාදන යටතේ රෝහල් පරිශ්‍රයේ භූගත ජල ගබඩා ටැංකියක් ඉදිකිරීමට කටයුතු කර එම කාර්යය 2023-08-08 දිනට අවසන් කළ යුතු බවත් එතැන් සිට දින 365ක් දක්වා එය නඩත්තු කළ යුතු බවද දන්වා ප්‍රාදේශීය සෞඛ්‍ය සේවා අධ්‍යක්ෂ වෛද්‍ය සේනක තලගල මහතාගේ අත්සනින් 2023-04-05 දිනෙන් එම කර්මාන්තය කිරීමට කොන්ත්‍රාත්තුව භාර ගත් අය වෙත ලිඛිතව දැනුම් දී ඇත. ඉන් පසුව නැවත 2023-06-15 දිනෙන් එම කර්මාන්තය නතර කිරීමට කාර්යාලයේ ප්‍රසම්පාදන කමිටුව තීරණය කර ඇති බව ඔහු විසින්ම එම අයට ලිඛිතව දැනුම් දී ඇති බවද රෝහල් ප්‍රකාශකයකු පැවසීය.\n\nමේ භූගත ජල ගබඩා ටැංකිය ඉදිකරන්නේ නම් නළ මඟින් රෝහලට ලැබෙන ජලය එම ටැංකියේ ගබඩා කර ගැනීමෙන් පසු නැවත විදුලි මෝටරයක් මඟින් ප්‍රධාන ටැංකියට ගබඩා කරගෙන රෝහලට ජලය ලබා ගැනීමේ හැකියාව පවතින බවත් මෙය වහා ක්‍රියාත්මක විය යුතුම කර්මාන්තයක් බවත් රෝහල් කමිටුවේ ලේකම් සෙනරත් බණ්ඩාර මහතා සඳහන් කළේය.\n\nහසලක සමූහ – ඊ.එම්.එස්. ඒකනායක",
       "URL": "https://www.dinamina.lk/2023/10/02/provincial-news/26856/%e0%b6%b6%e0%b7%9c%e0%b6%b1%e0%b7%8a%e0%b6%b1-%e0%b6%8b%e0%b6%ba%e0%b6%b1%e0%b7%8a%e0%b6%b1-%e0%b7%80%e0%b6%ad%e0%b7%94%e0%b6%bb-%e0%b6%b1%e0%b7%91-%e0%b6%b8%e0%b7%9c%e0%b6%bb%e0%b6%ba%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/22/"
}