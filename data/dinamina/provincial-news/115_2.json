{
       "Source": "dinamina",
       "Timestamp": "August 1, 2023 12:30 am",
       "Headline": "ලයිසන් නැති තරුණයාගේ  යතුරුපැදියේ ගැටී අයෙක් මරුට",
       "News Content": "බලපත්‍රයක් නොමැතිව දාහත් හැවිරිදි තරුණයකු විසින් ධාවනය කරන ලද යතුරුපැදියක් යතුරුපැදිකරුට පාලනය කර ගැනීමට නොහැකිව පාපැදියක ගැටීමෙන් කතරගම ගාමිණීපුර ප්‍රදේයේදී සිදුවූ රිය අනතුරින් පාපැදිකරු බරපතළ තුවාල ලබා තිස්සමහරාම මූලික රෝහලට ඇතුළත් කිරීමෙන් පසු මිය ගෙස් තිබේ.\n\nමෙසේ මිය ගොස් ඇත්තේ කතරගම ගාමිණිපුර මැද පාර ප්‍රදේශයේ පදිංචිව සිටි නෙටොල්පිටිය ගමගේ නියෝනිස් හෙවත් පියදාස යන අය විය. මිය ගිය අය කතරගම ඩිපෝවේ බස් රථ රියැදුරෙකු ලෙස සේවය කර විශ්‍රාම ගිය අයෙකි.\n\nසෙල්ල කතරගම සිට කතරගම කිරිවෙහෙර දෙසට අධික වේගයෙන් ධාවනය කර ඇති යතුරුපැදිය යතුරු පැදිකරුට පාලනය කරගත නොහැකිවීමෙන් පාපැදියේ ගැටී ඇති බව පොලිස් පරීක්ෂණවලින් අනාවරණය වේ.\n\nඅනතුරින් බරපතළ තුවාල ලැබූ පාපැදිකරු කතරගම ග්‍රාමීය රෝහලට රැගෙන යෑමෙන් පසු ඔහුගේ තත්ත්වය බරපතළ බැවින් තිස්සමහරාම රෝහලට යවා තිබේ. එහිදී පාපැදිකරු මෙසේ මියගොස් තිබේ. යතුරුපැදිකරු සුඵ තුවාල ලබා කතරගම රෝහලේ නේවාසික ප්‍රතිකාර ලබන බව පොලිසිය සඳහන් කළේය.\n\nතිස්සමහරාම සමූහ – ඒ. ඒ. පේමසිරි",
       "URL": "https://www.dinamina.lk/2023/08/01/provincial-news/10602/%e0%b6%bd%e0%b6%ba%e0%b7%92%e0%b7%83%e0%b6%b1%e0%b7%8a-%e0%b6%b1%e0%b7%90%e0%b6%ad%e0%b7%92-%e0%b6%ad%e0%b6%bb%e0%b7%94%e0%b6%ab%e0%b6%ba%e0%b7%8f%e0%b6%9c%e0%b7%9a-%e0%b6%ba%e0%b6%ad%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/115/"
}