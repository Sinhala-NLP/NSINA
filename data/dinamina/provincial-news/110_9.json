{
       "Source": "dinamina",
       "Timestamp": "August 2, 2023 1:31 am",
       "Headline": "බීමත් හමුදා කෝප්‍රල්  සිසුන් සිවු දෙනෙකුට  අමානුෂික ලෙස  පහර දීලා",
       "News Content": "ආනමඩුව ගල්ලෑව ප්‍රදේශයෙදී සිසුන් සිවු දෙනෙකුට අමානුෂික ලෙස පහර දී තුවාල සිදු කිරීමේ සිද්ධියක් සම්බන්ධයෙන් එම පහරදීම සිදුකළ බව කියන යුද හමුදා කෝප්‍රල්වරයකු අත්අඩංගුවට ගැනීමට ආනමඩුව පොලිසිය පරීක්ෂණ ආරම්භ කර ඇති බව ඊයේ (31) පැවසීය.\n\nමෙසේ පහරකෑමට ලක්ව ඇත්තේ ආනමඩුව තල්ගස්වැව විද්‍යාලයේ 9 වන ශ්‍රේණියේ සිසුන් සිවු දෙනෙකි.‍\n\nමෙම සිද්ධියට මුහුණපා ඇති සිසුන් සිවුදෙනා ඉකුත් 29 වැනිදා එම සිසුන් සමඟ අධ්‍යාපනය ලබන සිසුවියකගේ පියාගේ හදිසි මරණයකට සහභාගි වී ආපසු යාමට සූදානම් වී එම දරුවන්ගේ පාපැදි ගැනීමට ඒ ආසන්නයේ නිවෙසකට ගිය අතරවාරයේ මෙම හමුදා කෝප්‍රල්වරයා බීමත්ව සිට පහර දී ඇති බව පවසයි.\n\nසිසුවියගේ පියා හදිසි හෘදයාබාධයකට ලක්වී මරණයට පත්ව සිට ඇති අතර, ඔහු නිකවැරටිය ඩිපෝවේ බස් කොන්දොස්තරවරයකු ලෙස සේවය කළ 44 හැවිරිදි අයකු බව පොලිසිය පවසයි.\n\nඑම මළගෙදරට සහභාගි වූ සිසුන් සිවුදෙනා මෙසේ පාපැදි රැගෙන යාමට පැමිණි විට අදාළ හමුදා කෝප්‍රල්වරයා දරුවන් වෙත පැමිණ ඔහු අත තිබූ ලී මුගුරකින් පහර දී පසුව දිගාකර අතින් පහර දීම කර නැවත සිට ගන්නා ලෙස දන්වා පහර දී ඇති බව සිද්ධියට මුහුණ පෑ දරුවන් පවසයි. කෙසේ නමුත් පහර කෑමෙන් බියට පත් දරුවන් සිවුදෙනා නිවෙස්වලට පවසා නැති බවත් එක් දරුවෙක් සවස ඒ බව පවසා ඇති බවද පවසයි.\n\nපහරකෑමට ලක්වූ දරුවන්ගේ කොඳු ප්‍රදේශයේ හා තවත් ස්ථානවල තැළීම් හා තුවාල සිදුව ඇති බව මවුපියන් පවසති.\n\nමෙම පහර දීම සිදුකළ හමුදා කෝප්‍රල්වරයා හදිසියේ මරණයට පත්වූ බස් කොන්දොස්තරවරයාගේ ඥාතියකු බවද වැඩිදුරටත් වාර්තා වෙයි.\n\nසිද්ධිය සම්බන්ධව ආනමඩුව පොලිසියට පැමිණිලි ලැබී ඇති බවත් මේ වන විට අදාළ සිද්ධිය පිළිබඳව විමර්ශන ආරම්භ කර ඇති බවද පොලිස් නිලධාරීන් පවසයි.\n\n\n\nපුත්තලම අතිරේක හිරාන් ප්‍රියංකර ජයසිංහ",
       "URL": "https://www.dinamina.lk/2023/08/02/provincial-news/10919/%e0%b6%b6%e0%b7%93%e0%b6%b8%e0%b6%ad%e0%b7%8a-%e0%b7%84%e0%b6%b8%e0%b7%94%e0%b6%af%e0%b7%8f-%e0%b6%9a%e0%b7%9d%e0%b6%b4%e0%b7%8a%e0%b6%bb%e0%b6%bd%e0%b7%8a-%e0%b7%83%e0%b7%92%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/110/"
}