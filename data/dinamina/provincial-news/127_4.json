{
       "Source": "dinamina",
       "Timestamp": "July 20, 2023 1:00 am",
       "Headline": "බීමත් රියැදුරා පොලිසියට ගෙනගිය උප පොලිස් පරීක්ෂකගේ  යතුරුපැදියට ගිනි",
       "News Content": "දියතලාව පොලිස් ස්ථානයේ රථවාහන අංශයේ ස්ථානාධිපති වරයා ලෙස කටයුතු කරන උප පොලිස් පරීක්ෂකවරයකුගේ යතුරුපැදිය පැහැරගෙන ගොස් ගිනි තබා විනාශ කර තිබියදී ඊයේ (19) අලුයම හමුවූ බව දියතලාව පොලිසිය පවසයි.\n\nපෙරේදා රාත්‍රි (18) දින දියතලාව නගරය අවට පොලිස් මෙහෙයුමක් සිදු කර ඇති අතර, බීමත් රියැදුරෙකු විසින් පදවාගෙන ආ ත්‍රිරෝද රථයක් අත්අඩංගුවට ගැනීමෙන් පසු යතුරුපැදිය නගරයේ නවතා අත්අඩංගුවට ගත් ත්‍රිරෝද රථය උප පොලිස් පරීක්ෂකවරයා විසින් පදවාගෙන පොලිස් ස්ථානය වෙත පැමිණි ඇති බව වාර්තා වේ.\n\nඉන් අනතුරුව යතුරුපැදිය ගෙන ඒමට නැවත දියතලාව නගරයට ගිය අවස්ථාවේදී එය එම ස්ථානයේ තිබී නොමැති බව ද පොලිසිය පවසයි.\n\nපසුව සිදුකළ පරීක්ෂණවලදී මෙම යතුරුපැදිය දියතලාව ගල්කන්ද ප්‍රදේශයේ පයිනස් වගාව තුළ ගිනි තබා තිබියදී හමුව ඇති අතර, ඒ වනවිටත් එය සම්පූර්ණයෙන්ම ගිනිගෙන විනාශ වී තිබූ බව ද පොලිසිය පවසයි.\n\nබදුල්ල – නිශාන්ත අබේගුණවර්ධන",
       "URL": "https://www.dinamina.lk/2023/07/20/provincial-news/7765/%e0%b6%b6%e0%b7%93%e0%b6%b8%e0%b6%ad%e0%b7%8a-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%8f-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b6%a7/",
       "Category": "provincial-news",
       "Parent URL": "https://www.dinamina.lk/category/provincial-news//page/127/"
}