{
       "Source": "dinamina",
       "Timestamp": "July 18, 2023 1:00 am",
       "Headline": "කසිප්පු ස්කාගාරයක්",
       "News Content": "අත්තනගල්ල පෙතියාකන්දේ පිහිටි ලදු කැලෑවක කාලයක් තිස්සේ පවත්වාගෙන ගිය කසිප්පු ස්කාගාරයක් වටලා එහි මත්පැන් පෙරීමේ යෙදී සිටි පුද්ගලයන් දෙදෙනෙකු අත්අඩංගුවට ගැනීමට ගම්පහ කොට්ඨාස අපරාධ විමර්ශන කාර්‍යංශයේ නිලධාරීන් සමත් විය.\n\nපුද්ගලයකුගෙන් පොලිස් සැරයන් පුෂ්පානන්ද මහතාට ලද තොරතුරක් මත මෙම වැටලීම සිදුකර ඇත.පොලීසිය එම වන ලැහැබට යන අවස්ථාවේ පුද්ගලයින් දෙදෙනෙකු කසිප්පු පෙරමින් සිටි බව පොලීසිය සදහන් කරයි.අත්අඩංගුවට ගත් 31 සහ 43 යන වයස්වල පසුවන මෙම සැකකරුවන් අත්තනගල්ල පෙතියාකන්ද ප්‍රදේශයේ පදිංචිකරුවන් බව පොලීසිය සදහන් කරයි.\n\nමෙම වැටලීමේදී පෙරීමට තබා තිබූ මිලිලීටර් 180,000 බැගින් වූ ගෝඩා බැරල් 3ක්ද පෙරමින් සිටි මිලිලීටර් 80,000බැගින් වූ ගෝඩා බැරල් 2ක්ද පෙරන ලද මත්පැන් මිලිලීටර් 60,500ක් අඩංගු බෝතල් 90 ක්ද තඹ දගර 2ක් ඇතුළු උපකරණ රැසක් ද පොලිස් භාරයට ගෙන ඇත.\n\nගම්පහ කොට්ඨාස භාර ජ්‍යෙෂ්ඨ පොලිස් අධිකාරී ජගත් රෝහණ, සහකාර පොලිස් අධිකාරී ගම්පහ 1 තුසිත කුමාර යන මහතුන්ගේ අධීක්ෂණය යටතේ ගම්පහ කොට්ඨාස අපරාධ විමර්ශන කාර්‍යංශයේ ස්ථානාධිපති ප්‍රධාන පොලිස් පරීක්ෂක කෝසල ලියනාරච්චි මහතාගේ මෙහෙයවීමෙන් උප පොලිස් පරීක්ෂකවරුන් වන වික්‍රමසිංහ, උදයශාන්ත, පොලිස් සැරයන්වරුන් වන පුෂ්පානන්ද (2926), සෙනෙවිරත්න (55466), ධනපාල (55460), පොලිස් කොස්තාපල් හිරිපිටිය (102065) යන නිලධාරීන් වැටලීමට එක්වූහ.සැකකරුවන් අත්තනගල්ල අධිකරණයට ඉදිරිපත් කිරීමට නියමිතය.\n\nගම්පහ දිස්ත්‍රික් විශේෂ සිසිල ගුණතිලක",
       "URL": "https://www.dinamina.lk/2023/07/18/provincial-news/7288/%e0%b6%9a%e0%b7%83%e0%b7%92%e0%b6%b4%e0%b7%8a%e0%b6%b4%e0%b7%94-%e0%b7%83%e0%b7%8a%e0%b6%9a%e0%b7%8f%e0%b6%9c%e0%b7%8f%e0%b6%bb%e0%b6%ba%e0%b6%9a%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/129/"
}