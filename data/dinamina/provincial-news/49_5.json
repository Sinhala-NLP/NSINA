{
       "Source": "dinamina",
       "Timestamp": "September 14, 2023 3:29 am",
       "Headline": "අග්බෝට දැන් තරමක් සුවයි",
       "News Content": "මහවැලි එච් කලාපයේ කලාවැවෙන් පෝෂණය වන ඉපලෝගම ප්‍රදේශීය ලේකම් කොට්සයේ අස්වැද්දුම ගම්මානයේ ජීවත්වන ශාන්ත බණ්ඩාර ගොවි මහතා ඇතුළු ධාතුසේන ගොවි සංවිධානයේ ගොවී නියෝජිතයින් විසින් මෙවර යල කන්නයේ වගා කළ වී ගොයමෙන් කොටසක් කපා ඉදිරිපස වම් පාදයට දඩයක්කරුවෙකු විසින් අටවන ලද බඳින තුවක්කුවක් පත්තුවීමෙන් බරපතළ තුවාල ලබා තුන්මසක් ප්‍රතිකාර ලබමින් සිටින අග්බෝ ඇතාගේ පෝෂණය සඳහා ආහාරයට ලබාදීමට පෙරේදා (12) පස්වරුවේ කටයුතු කළහ.\n\nවන්නම්මඩුව වැව් පිටියේදී මෙම ගොයම අග්බෝ හස්තියාට ලබා දීම සිදු කෙරිණි. අග්බෝ හස්තියා පෙරේදා (12) වන්නම්මඩුව වැව් පිටියේ රැඳී සිටි අතර, සවස වැවට බැස ජලස්නානය කර ගොවීන් විසින් ලබා දුන් ගොයම භුක්ති විදීමට පැමිණින ඇත.\n\nඅග්බෝ හස්තියාට ආහාර පිණිස ගොයම් එක්කාසූ කිරීම ධාතුසේන ගොවි සංවිධානයේ නියෝජිතයින් මෙන්ම එම ගම්මානයේ කාන්තා ගොවි සංවිධාන නියෝජිතයින්ද කටයුතු කර ඇත. අග්බෝ හස්තියාට ඉක්මන් සුවය ප්‍රර්ථනා කරමින් හා අග්බෝ හස්තියාට ප්‍රතිකාර කරන හා දිවා රෑ දෙකෙහි අග්බෝ ළඟ අව්වැසි නොතකා මැසි මදුරු උවදුරුවලින්ද පීඩාවිඳිමින් අග්බෝගේ මුරදේවතාවුන් වන වනජීවී නිලධාරීන්ට ආශිර්වාද කරමින් ළාකරඹෑව ශ්‍රී විද්‍යාමධාර මහා පිරිවෙනෙහි පරිවේණාධිපති කළාකරඹෑවේ ධම්මකිත්තී ස්වාමීන් වහන්සේ ඇතුළු මහා සංඝරත්නය විසින් සෙත් පිරිත් සජ් සජ්ඣායනයක් සිදු කර ඔවුන්ට පිරිත් නූල් ගැට ගැසීමද සිදු කරනු ලැබීය.\n\nඉදිරිපස වම් පාදයට දඩයක්කරුවෙකු විසින් අටවන ලද බඳින තුවක්කුවක් පත්තුවීමෙන් බරපතළ තුවාල ලැබූ අග්බෝ ඇතාට පසුගිය ජුනි මස 12 වැනිදා සිට ආරම්භ කළ ප්‍රතිකාර වැඩසටහනට පෙරේදා (12) වන විට තුන්මසක් ගතව ඇත. අග්බෝගේ ප්‍රතිකාර කටයුතු මේ දක්වා අනුරාධපුර කලාපය භාර වනජීවී පශු වෛද්‍ය චන්දන ජයසිංහ මහතා ඇතුළු කණ්ඩායමක් විසින් සිදු කරනු ලබන අතර, අවස්ථා කීපයක දී විශේෂ පශු වෛද්‍ය කණ්ඩායම් කීපයක් ද ඊට සහාය දැක්විය. තිරප්පනය බීට්ටු වනජීවී කාර්යාලයේ නිලධාරීන් සහ එම කාර්යාලයට අනුයුක්ත බහුකාර්ය නිලධාරීන්ගේද පූර්ණ කැපවීම මත අග්බෝ ඇතා මේ වන විට තරමක් සුවය ලබා ඇති බවද දැන ගැනීමට ඇත.\n\n",
       "URL": "https://www.dinamina.lk/2023/09/14/provincial-news/21980/%e0%b6%85%e0%b6%9c%e0%b7%8a%e0%b6%b6%e0%b7%9d%e0%b6%a7-%e0%b6%af%e0%b7%90%e0%b6%b1%e0%b7%8a-%e0%b6%ad%e0%b6%bb%e0%b6%b8%e0%b6%9a%e0%b7%8a-%e0%b7%83%e0%b7%94%e0%b7%80%e0%b6%ba%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/49/"
}