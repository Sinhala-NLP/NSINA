{
       "Source": "dinamina",
       "Timestamp": "September 12, 2023 1:07 am",
       "Headline": "කොළඹ නගර සීමාවේ නිවෙස්වලට උදේ – සවස නැවුම් එළකිරි",
       "News Content": "කොළඹ හා තදාසන්න ප්‍රදේශවල නිවාසවලටම උදෑසන සහ හවස් කාලයේ නැවුම් එළකිරි සැපයීමේ වැඩ පිළිවෙළක් ජාතික පශු සම්පත් සංවර්ධන මණ්ඩලයෙන් ඊයේ (11) සිට ආරම්භ කර ඇත.\n\nපාසල් දරුවන් අතර පවතින මන්දපෝෂණ තත්ත්වය තුරන් කරලීම අරමුණු කර ගනිමින් ඇරඹි මේ වැඩ පිළිවෙළෙහි පළමු අදියරේ සමාරම්භක අවස්ථාව ඊයේ (11) නාරාහේන්පිට පිහිටි ජාතික පශු සම්පත් සංවර්ධන මණ්ඩල පරිශ්‍රයේදී කෘෂිකර්ම ඇමැති මහින්ද අමරවීර මහතාගේ ප්‍රධානත්වයෙන් පැවැත්විණි.\n\nමේ වැඩපිළිවෙළ යටතේ නැවුම් දියර එළකිරි කොළඹ නගර සීමාවේ නිවාස හා නිවාස යෝජනා ක්‍රමවලට සැපයීමට පියවර ගෙන තිබේ. එමෙන්ම දුරකතන අංක 011-7 173 984ට අමතා දියර එළකිරි ඇණවුම් කළ හැකිය. ඒ අනුව කොළඹ නගර සීමාව හා අවට තදාසන්න ප්‍රදේශවලට යතුරු පැදි මඟින් එම ඇණවුම් භාරදීමට ද කටයුතු යොදා ඇත.\n\nමේ අවස්ථාවට එක්වෙමින් ඇමැති මහින්ද අමරවීර මහතා මෙලෙස පැවැසුවේය.\n\n“ජාතික පශු සම්පත් සංවර්ධන මණ්ඩලයෙන් දියර කිරි ප්‍රචලිත කිරීමට ආරම්භ කළ නව වැඩපිළිවෙළ ඉදිරියේදී ක්‍රම ක්‍රමයෙන් අනෙකුත් ප්‍රදේශවලටත් ප්‍රචලිත කිරීමට තීරණය කර තිබෙනවා. ලෝකයේ බොහෝ රටවල වියළි කිරිපිටි භාවිත වන්නේ නෑ. බොහෝ රටවල ජනප්‍රියව තිබෙන්නේ නැවුම් දියර එළකිරි පානය කිරීමට වුවත් අපේ රටේ දශක කිහිපයක් පුරා කිරිපිටිවලට හුරුවීම නිසා දියර කිරි පරිභෝජනය මගහැරී තිබෙනවා. ඒ නිසා දියර කිරි පරිභෝජනය කිරීමේ නව සංස්කෘතියක් අපි ගොඩනැඟිය යුතුයි.”\n\nකෘෂිකර්ම අමාත්‍යාංශයේ ලේකම් ගුණදාස සමරසිංහ, ජාතික පශු සම්පත් සංවර්ධන මණ්ඩලයේ සභාපති මහාචාර්ය එච්. ඩබ්ලිව්. සිරිල් මහත්වරුන් ඇතුළු පශු සම්පත් සංවර්ධන අංශයේ නිලධාරීහු මේ අවස්ථාවට එක්වූහ.\n\nබුද්ධිකා ඉඹුලාන",
       "URL": "https://www.dinamina.lk/2023/09/12/provincial-news/21327/%e0%b6%9a%e0%b7%9c%e0%b7%85%e0%b6%b9-%e0%b6%b1%e0%b6%9c%e0%b6%bb-%e0%b7%83%e0%b7%93%e0%b6%b8%e0%b7%8f%e0%b7%80%e0%b7%9a-%e0%b6%b1%e0%b7%92%e0%b7%80%e0%b7%99%e0%b7%83%e0%b7%8a%e0%b7%80%e0%b6%bd/",
       "Category": "provincial-news",
       "Parent URL": "https://www.dinamina.lk/category/provincial-news//page/54/"
}