{
       "Source": "dinamina",
       "Timestamp": "August 17, 2023 2:10 am",
       "Headline": "වතුර හොයන් එන සතුන්ට වස දී මරා මසට විකුණලා",
       "News Content": "සෙල්ලකතරගම ප්‍රදේශයට මායිම්ව ඇති යාල රක්ෂිත ප්‍රදේශයන්හි දඩයම්කරුවන් විසින් දිය කඩිති හා වැව් ආශ්‍රිත වළවල් සාදා ඒවාට වස මිශ්‍ර කර සතුන් දඩයම් කර එම සතුන්ගේ මස් කතරගම ප්‍රදේශයට පැමිණෙන පිරිස් වෙත හා විවිධ පිට ප්‍රදේශයන් වෙත අලෙවි කිරීමේ ජාවාරමක් වනජීවී නිලධාරීන් අනාවරණය කරගෙන තිබේ.\n\nඒ අයුරින් වස ශරීරගතව මියගිය සතුන්ගේ මස් අලෙවි කිරීමෙන් ඒවා ආහාරයට ගත් මිනිස් ජීවිත පිළිබඳව ද අවදානමක් පවතින බව වනජීවී නිලධාරීහු පෙන්වා දෙති. විශේෂයෙන්ම ප්‍රදේශයේ මේ වන විට පවතින අධික වියළි කාලගුණ තත්ත්වය හේතුවෙන් මෙම සතුන් බීමට ජලය සොයා පැමිණෙන අතර, එසේ එන සතුන්ට දිය වළවල් සාදා එම දිය වළවල් තුළට මේ ආකාරයෙන් වස යොදා සතුන් මරා මස් පිණිස විකිණීමට දඩයක්කරුවන් කටයුතු කරන බව ඔවුහු වැඩිදුරටත් කියා සිටියහ.\n\nමේ ආකාරයෙන් මියගිය සතුන්ගේ මළසිරුරු ගණනාවක් මේ වන විට සොයා ගැනීමට වනජීවී නිලධාරීන් සමත්ව ඇති මුත් ඒ සම්බන්ධයෙන් සැකකරුවන් කිසිවකු සොයා ගැනීමට මෙ‍ෙතක් හැකි වී නොමැත. මෙලෙස වස යොදා මරන සතුන්ගේ මස් අලෙවි කිරීම සිදු කරන බවට තොරතුරු ලැබී තිබෙන අතර, ඒ සම්බන්ධයෙන් පරීක්ෂණ පවත්වන බවත්, තොරතුරක් වෙතොත් වනජීවී නිලධාරීන් දැනුම්වත් කරන ලෙසත් එම නිලධාරීහු මහජනතාවගෙන් ඉල්ලා සිටිති.\n\nරාහුල් සමන්ත හෙට්ටිආරච්චි – අම්බලන්තොට සමූහ",
       "URL": "https://www.dinamina.lk/2023/08/17/provincial-news/14723/%e0%b7%80%e0%b6%ad%e0%b7%94%e0%b6%bb-%e0%b7%84%e0%b7%9c%e0%b6%ba%e0%b6%b1%e0%b7%8a-%e0%b6%91%e0%b6%b1-%e0%b7%83%e0%b6%ad%e0%b7%94%e0%b6%b1%e0%b7%8a%e0%b6%a7-%e0%b7%80%e0%b7%83-%e0%b6%af%e0%b7%93/",
       "Category": "provincial-news",
       "Parent URL": "https://www.dinamina.lk/category/provincial-news//page/89/"
}