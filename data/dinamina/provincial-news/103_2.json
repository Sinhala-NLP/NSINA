{
       "Source": "dinamina",
       "Timestamp": "August 9, 2023 1:00 am",
       "Headline": "හැටට හැටේ ආ බස් රියැදුරු උසාවි ගෙනෙයි",
       "News Content": "කොළඹ සිට තලවකැලේ දක්වා අධික වේගයෙන් අන්තරාදායක ලෙස මාර්ගයේ දකුණු පසින් ගමන් කළ ලංගම බස් රථ රියැදුරෙකුට එරෙහිව හැටන් මහේස්ත්‍රාත් අධිකරණය හමුවේ නෛතික පියවර ගැනීමට කටයුතු කළ බව හැටන් පොලිසියේ රථවාහන අංශයේ ස්ථානාධිපති උ.පො.ප. චිරාජ් කුලසූරිය මහතා පවසයි.\n\nහැටන් ලංගම ඩිපෝවට අයත් එම බස් රථය කොළඹ සිට තලවකැලේ දක්වා පෙරේදා (07) පස්වරුවේ ධාවනය කළ අවස්ථාවේ මාර්ගයේ දකුණු පසින් අධික වේගයෙන් බස් රථය\n\nධාවනය කරන බවට එම බස් රථයේ ගමන් කළ මගීන් සහ එම මාර්ගයේ ධාවනය කළ වාහනවල රියැදුරන් විසින් හැටන් පොලිසියට කළ දැනුම් දීමක් මත හැටන් පොලිසියේ රථවාහන අංශයේ නිලධාරින් හැටන් මල්ලිඅප්පුව ප්‍රදේශයේ බස් රථය නතර කර මගීන්ගේ ප්‍රකාශ සටහන් කරගෙන රියැදුරාට එරෙහිව නෛතික පියවර ගැනීමට පියවර ගෙන ඇත. අධික වේගයෙන් මාර්ගයේ දකුණු පසින් බස් රථය ධාවනය කිරීම සම්බන්ධයෙන් හැටන් පොලිසියේ රථවාහන අංශයේ නිලධාරින් කළ විමසුමකට රියැදුරා පවසා ඇත්තේ නියමිත ගමන් වාර වේලාවට වඩා ප්‍රමාද වී ඇති නිසා බස් රථය අධික වේගයෙන් ධාවනය කළ බවයි. හැටන් කොළඹ ප්‍රධාන මාර්ගයේ වටවල සිංහල පාසල අසල නුවරඑළිය ලංගම ඩිපෝවට අයත් බස් රථයක් අනතුරට පත් වී දින කිහිපයක් ගතවීමටත් පෙර මෙලෙස අන්තරාදායක ලෙස කොළඹ සිට තලවකැලේ දක්වා අධික වේගයෙන් ධාවනය කළ ලංගම බස් රථයේ රියැදුරාට නෛතික පියවර ගැනීමට කටයුතු කළ බව හැටන් පොලිසියේ රථවාහන අංශයේ නිලධාරීන් පැවසීය.\n\nබස් රථය නතර කර පරීක්ෂා කළ අවස්ථාවේ බස් රථය තුළ මගීන් 50 දෙනෙකු පමණ සිටි බවයි රථවාහන අංශයේ නිලධාරීන් පවසා සිටියේය.",
       "URL": "https://www.dinamina.lk/2023/08/09/provincial-news/12596/%e0%b7%84%e0%b7%90%e0%b6%a7%e0%b6%a7-%e0%b7%84%e0%b7%90%e0%b6%a7%e0%b7%9a-%e0%b6%86-%e0%b6%b6%e0%b7%83%e0%b7%8a-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%94-%e0%b6%8b/",
       "Category": "provincial-news",
       "Parent URL": "https://www.dinamina.lk/category/provincial-news//page/103/"
}