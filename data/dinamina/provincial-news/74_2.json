{
       "Source": "dinamina",
       "Timestamp": "August 26, 2023 1:00 am",
       "Headline": "මිනිපේ ගොවීන්ගේ වී අස්වනු මිලට ගන්න කෙනෙක් නෑ",
       "News Content": "මිනිපේ මහ ගොවි ජනපදයේ මෙවර යල කන්නයේ අස්වනු නෙලීම ආරම්භ වී ඇතත් එම නිෂ්පාදිත වී අස්වනු මිලදී ගැනීමට කිසිදු රාජ්‍ය ආයතනයක් මෙතෙක් කටයුතු නොකිරීම නිසා පෙර කන්නවල මෙන්ම පෞද්ගලික වෙළෙන්දාගේ ග්‍රහණයට මෙවරත් ගොවියාට හසුවීමට සිදුව ඇති බව ගොවීහු සඳහන් කරති.\n\nජනපදයේ පළමු හා දෙවන පියවරයන්වල මෙලෙස අස්වනු නෙලීම ආරම්භ කර ඇති අතර, මෙම කොටසේ සමස්ත මුළු වගා බිම් ප්‍රමාණය වන්නේ අක්කර 10,628කි. මෙවර වී වගා කර ඇත්තේ එම ප්‍රමාණයෙන් සියයට 90ක් වන අක්කර 9,034ක ප්‍රමාණයකි. ඉතිරි සියයට දහයක ප්‍රමාණය ගොවීන් තම කුඹුරුවල බඩ ඉරිඟු ඇතුළු අතිරේක බෝග වගා කරයි.\n\nවී අලෙවි මණ්ඩලය සතුව කොළොංගොඩ, හසලක, පල්ලේවත්ත සහ මොරයාය යන ප්‍රදේශවල ගබඩා සංකීර්ණ හතරක් ඇත. එහෙත් එම ආයතන ගොවියා වෙනුවෙන් සහනයක් ගෙන දීමට පියවරක් ගැනීමක් මෙතෙක් සැලසුම් කර නැති බවට ගොවීහු චෝදනා කරති.\n\nමිනිපේ ගොවියා ගැන වී අලෙවි මණ්ඩලය මෙලෙස අවතක්සේරු කොට සලකන්නේ ගොවියා අලෙවි කරන වී ප්‍රමාණය තම ආයතනයට ප්‍රමාණවත් නොවන හෙයින් බව පෙන්වාදෙන ගොවීන් මෙම ජනපදය අම්පාර කොට්ඨාසයට සම්බන්ධ කර ඇති නිසා එම ප්‍රදේශයේ වී මිලට ගෙන මුදල් ඉතිරි වුවහොත් පමණක් මිනිපේ ගොවියාගේ වී මිලදී ගැනිමේ ක්‍රමයක් ක්‍රියාත්මක වන බවද ගොවීහු පවසති.\n\nසිය අස්වනු සාධාරණ මිලකට ගොවියාට ලබා දීමට නම් හසලක සහ මහියංගණ ගොවි ජනපද වෙනම කලාපයක් බවට පත් කර එම කලාපයට යම් මුදලක් වෙන් කිරීම තුළින් ගොවියා පත්ව සිටින අපහසුතාවයෙන් මුදා ගත හැකි බවද ඔවුහු සඳහන් කරති.\n\nහසලක සමූහ ඊ.එම්.එස්. ඒකනායක",
       "URL": "https://www.dinamina.lk/2023/08/26/provincial-news/17363/%e0%b6%b8%e0%b7%92%e0%b6%b1%e0%b7%92%e0%b6%b4%e0%b7%9a-%e0%b6%9c%e0%b7%9c%e0%b7%80%e0%b7%93%e0%b6%b1%e0%b7%8a%e0%b6%9c%e0%b7%9a-%e0%b7%80%e0%b7%93-%e0%b6%85%e0%b7%83%e0%b7%8a%e0%b7%80%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/74/"
}