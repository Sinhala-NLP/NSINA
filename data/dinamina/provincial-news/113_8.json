{
       "Source": "dinamina",
       "Timestamp": "August 1, 2023 1:00 am",
       "Headline": "පිච්චමල් පූජාවට ඇවිත් කතුන්ගේ මාල කඩන කාන්තා කල්ලිය අල්ලයි",
       "News Content": "දිවයිනේ විවිධ ආගමික උත්සව පැවැත්වෙන ස්ථානොවලට ගොස්, කාන්තාවන්ගේ රන්මාල කොල්ල කෑමේ නිරත සංවිධානාත්මක කාන්තා අපරාධ කල්ලියක සාමාජිකාවන් නව දෙනෙකු අත්අඩංගුවට ගෙන පෙරේදා (30දා) අධිකරණයට ඉදිරිපත් කළ බව අනුරාධපුර කොට්ඨාශ අපරාධ විමර්ශන අංශය පවසයි.\n\nපිච්ච මල් පූජාව පැවති ඉකුත් 29 වන දා, අනුරාධපුර රුවන්වැලි සෑ පුද බිම ආසන්නයට පැමිණ ඇති මෙම කොල්ල කල්ලියේ සාමාජිකාවන් එහි පැමිණ සිටි බැතිමතුන් සිවු දෙනෙකුගේ ලක්ෂ දහයකට ආසන්න රන්මාල කොල්ලකා ඇති බව පොලිසිය කියයි.\n\nපරණ දුම්රියපළ පාර, යටියන්තොට සිට පිච්චමල් පූජාව සඳහා පැමිණි 68 හැවිරිදි කාන්තාවකගේ ලක්ෂ 3ක රන් මාලයක්, තිසා වැව, දේවානම්පියතිස්ස පුර සිට පැමිණි කාන්තාවකගේ 185,000ක රන් මාලයක්, කූරගල කොඩියදෙනිය ප්‍රදේශයේ සිට පැමිණි කාන්තාවකගේ 2,25000ක් වටිනා රන් මාලයක්, අනුරාධපුර අභය මාවතේ සිට පැමිණි කාන්තාවකගේ 200,000ක් වටිනා රන් මාලයක් මෙම සොර කල්ලි සාමාජිකාවන් සොරකම් කර ඇති බවට ලැබුණු පැමිණිලි මත සැකකාර කාන්තාවන් අත්අඩංගුවට ගත් බව පොලිසිය සඳහන් කළේය.\n\nඅත්අඩංගුවට ගත් කාන්තාවන් වයස අවුරුදු 18ත් 45 ත් අතර වියේ පසු වන වෙන්නප්පුව, කිළිනොච්චිය, කොළඹ, මීගමුව සහ වැල්ලම්පිටිය ප්‍රදේශවල පදිංචි සංවිධානාත්මක පිරිසක් බව පොලිසිය කියයි.\n\nඅත්අඩංගුවට ගත් සැකකාරියන් සන්තකයේ කොල්ල කන ලද රන්මාල කිසිවක් නොතිබූ බවත් එක් කාන්තාවක ව්‍යාජ නමකික් පෙනී සිටි බවත් පොලිසිය කියයි.\n\nසුදු වතින් සැරසී පූජා භූමි වල උත්සව පැවැත්වෙන අවස්ථාවලදී පැමිණෙන මෙම කොල්ල කල්ලි සාමාජිකාවන් පිරිස බැතිමතුන් වැඩි පිරිසක් සිටින ස්ථානවලට ගොස්, එක පෙළට සිට රන්මාල කඩා ගෙන කලබලයක් ඇති නොවන පරිදි සොරබඩු අතින්, අතට මාරු කර අවසානයට සිටින සොර කල්ලිය සාමාජිකාව එය රැගෙන අදාළ ස්ථානයෙන් පලා යන බව පොලිසිය මෙහිදී අනාවරණය කර ගෙන තිබුණි.\n\nඅත්අඩංගුවට ගත් කාන්තාවන් 9 දෙනා පෙරේදා 30දා අධිකරණයට ඉදිරිපත් කිරීමෙන් අනතුරුව ඇප පිට මුදා හැරුණු බවත් පොලිසිය වැඩිදුරටත් සඳහන් කළේය.\n\nඅනුරාධපුර කොට්ඨාස භාර ජ්‍යෙෂ්ඨ පොලිස් අධිකාරී ජයන්ත පුෂ්පකුමාර, සහකාර පොලිස් අධිකාරී සංජීව මහානාම, මහත්වරුන්ගේ උපදෙස් මත අනුරාධපුර කොට්ඨාස අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක චමින්ද ගුණසේකර මහතාගේ මෙහෙයවීමෙන් පොලිස් නිලධාරී පිරිසක් මෙම වැටලීම සිදු කර සැකකාරියන් අත්අඩංගුවට ගත්හ.\n\nඅනුරාධපුර සංචාරක සශිනි මධුෂානි",
       "URL": "https://www.dinamina.lk/2023/08/01/provincial-news/10564/%e0%b6%b4%e0%b7%92%e0%b6%a0%e0%b7%8a%e0%b6%a0%e0%b6%b8%e0%b6%bd%e0%b7%8a-%e0%b6%b4%e0%b7%96%e0%b6%a2%e0%b7%8f%e0%b7%80%e0%b6%a7-%e0%b6%87%e0%b7%80%e0%b7%92%e0%b6%ad%e0%b7%8a-%e0%b6%9a%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/113/"
}