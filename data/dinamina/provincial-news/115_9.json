{
       "Source": "dinamina",
       "Timestamp": "July 31, 2023 1:00 am",
       "Headline": "පිම්මේ ආ බසය පෙරැළී මඟීන් 14කට තුවාල",
       "News Content": "කොළඹ සිට මොනරාගල දක්වා ධාවනය කළ පෞද්ගලික බස්රථයක් ඊයේ අලුයම ගොඩකවෙල ගලහිටිය ප්‍රදේශයේ දී වේගය පාලනය කරගත නොහැකිව මාර්ගයෙන් ඉවතට පැන පෙරළීමෙන් මගීන් 14 දෙනකු තුවාල ලබා කහවත්ත මුලික රෝහලට ඇතුළත් කර ඇතැයි රක්වාන පොලිසිය කියයි. මෙම බස්රථය අනතුරට ලක්වන විට බස්රථයේ මඟීන් 54 දෙනකු ගමන් කර ඇත.\n\nබස් රථයේ ගමන් ගත් පිරිස පවසා සිටින්නේ බස් රථය අධික වේගයකින් ගමන් කරමින් තිබු බවත් වංගු කිපයක් ගැනීමේ දී බස් රථය පැද්දිම වැඩිය දැනුණු බවයි. එසේ වී මද දුරක් යනවාත් සමඟ එක්වරම බස් රථය මාර්ගයෙන් උඩ ගොස් නැවත එම වේගයෙන්ම මාර්ගයට පෙරළුණු බවයි.\n\nගොඩාක් අයට තුවාල සිදු වු නමුත් සුළු තුවාල සිදු වු අය රෝහලේ බාහිර ප්‍රතිකාර අංශයෙන් ප්‍රතිකාර ලබා කර ගෙන ඇතැමුන් වෙනත් බස් රථවල නැගි ගිය බව මගීහූ පවසති. කහවත්ත රෝහල ප්‍රකාශකයෙකු පවසා සිටියේ දැනට රෝහලේ එක් කාන්තාවක් සහ පිරිමි එකළොස් දෙනෙකු නේවාසික පුතිකාර ලබන බවත් සුළු තුවාල ලැබු කීප දෙනෙකු බාහිර ප්‍රතිකාර අංශයෙන් ප්‍රතිකාර ලබා පිටව ගිය බවයි.\n\nඅනතුරින් තුවාල ලබා රෝහලට ඇතුළත් කළ පිරිසෙන් දෙදෙනෙකුගේ පාදවල අස්ථි බිඳී ගොස් ඇති අතර සෙසු අයගේ තත්ත්වය බරපතළ නොවන බව පොලිසිය පැවසීය.\n\nමේ පිළිබඳ විමර්ශන සිදු කරන පොලිසිය සැක පළ කර සිටින්නේ නින්ද යෑම හෝ අධික වේගයෙන් ධාවනය කිරීම නිසා සිදු අනතුරක් බවයි. කෙසේ වෙතත් බස් රථයේ රියදුරු හා කොන්දොස්තර පොලිස් බාරයට ගෙන විමර්ශන සිදුකරමින් පවතින බව වැඩිදුරටත් රක්වාන පොලීසිය පවසයි.\n\nරක්වාන – ඉන්දික සී. කුමාර\nමැදිරිගිරිය සමුහ – ඩබ්. ඒ. පියතිලක",
       "URL": "https://www.dinamina.lk/2023/07/31/provincial-news/10268/%e0%b6%b4%e0%b7%92%e0%b6%b8%e0%b7%8a%e0%b6%b8%e0%b7%9a-%e0%b6%86-%e0%b6%b6%e0%b7%83%e0%b6%ba-%e0%b6%b4%e0%b7%99%e0%b6%bb%e0%b7%90%e0%b7%85%e0%b7%93-%e0%b6%b8%e0%b6%9f%e0%b7%93%e0%b6%b1%e0%b7%8a-14/",
       "Category": "provincial-news",
       "Parent URL": "https://www.dinamina.lk/category/provincial-news//page/115/"
}