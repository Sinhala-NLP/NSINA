{
       "Source": "dinamina",
       "Timestamp": "July 18, 2023 1:00 am",
       "Headline": "ඝාතනයක් කිරීමේ අරමුණින් ආයුධ සහිතව  ත්‍රීවීලයේ ගමන් කළ පවුලේ හයක් මාට්ටු",
       "News Content": "පුද්ගලයකු කපා කොටා ඝාතනය කිරීමේ අරමුණින් තියුණු ආයුධ සහිතව ත්‍රිරෝද රථයක යමින් සිටි එකම පවුලේ ඥාති පුද්ගලයින් හයදෙනෙකු අත්අඩංගුවට ගෙන සිදු කළ ප්‍රශ්න කිරීමේදී මහා පරිමාණ මත්ද්‍රව්‍ය ජාලයකට සම්බන්ධ හමුදාවේ හිටපු ලුතිනන්වරයකු සහ ඔහුගේ අනියම් බිරිය හෙරොයින් ග්‍රෑම් 37ක්, අයිස් ග්‍රෑම් 06ක් සමඟ ඊයේ (17) අලුයම අත්අඩංගුවට ගත් බව මත්තේගොඩ පොලිසිය පවසයි.\n\nඅත්අඩංගුවට ගත් අඹුසැමි යුවළ සංවිධානාත්මක අපරාධ කල්ලි නායකයෙකු වන දැනට ඩුබායි රාජ්‍යයට පලාගොස් සැඟව සිටින ධනුක නමැත්තාගේ මත්ද්‍රව්‍ය ජාලය මෙහෙයවන ප්‍රධාන ගෝලයින් බවට හඳුනාගෙන ඇති බව පොලිසිය පවසයි.\n\nමත්තේගොඩ පොලිසියේ ස්ථානාධිපති පොලිස් පරීක්ෂක ඉන්දික කුමාර මහතා දෛනික රාජකාරි ආරම්භ කිරීමට අලුයම හතරට පමණ සිය නිවසේ සිට පොලිස් ස්ථානය වෙත යාමට සූදානම් වන අවස්ථාවේදී පුද්ගලයින් හයදෙනෙකු ත්‍රිරෝද රථයකින් පැමිණ මත්තේගොඩ නිවාස සංකීර්ණයේ 10 බී කලාපයේ නිවසක් ඉදිරිපිට සැකකටයුතු ලෙස රැඳී සිටිනු දැක තිබේ. ඒ අනුව ක්ෂණිකව ක්‍රියාත්මක වූ ස්ථානාධිපතිවරයා පොලිස් ස්ථානයට ඇමතුමක් දී තවත් නිලධාරී කණ්ඩායමක් එම ස්ථානයට කැඳවා සැකකටයුතු ලෙස රැඳී සිටි පුද්ගලයින්ගෙන් ප්‍රශ්න කිරීමේදී මත්තේගොඩ නිවාස සංකීර්ණයේ කුලී පදනම මත රැඳී සිටින පුද්ගලයකු කපා කොටා ඝාතනය කිරීමට පැමිණි බවට තොරතුරක් අනාවරණය වී තිබේ.\n\nපසුව සැකකරුවන් පැමිණි ත්‍රිරෝද රථය පරීක්ෂා කිරීමේ දී එහි තිබී කඩු දෙකක්, උල් පිහියක්, පොල්ලක් පොලිසිය සොයාගෙන ඇත.\n\nඅත්අඩංගුවට ගත් එකම පවුලේ අයියා මලෝ සිව් දෙනෙකු, මාමා කෙනෙකු සහ ඔහුගේ ඥාති පුතෙකුගෙන් වැඩිදුර ප්‍රශ්න කිරීමේදී එහි සිටි එක් පුද්ගලයෙකුගේ සහෝදරියක සමඟ හෙරොයින් සමඟ අත්අඩංගුවට ගත් සැකකරු අනියම් සම්බන්ධතාවක් පවත්වාගෙන යමින් මත්තේගොඩ නිවාස සංකීර්ණයේ පදිංචිව සිටින අතර, ඔහු මීට දින දෙකකට පෙර හයදෙනාගේ කල්ලියේ එක් පුද්ගලයෙකුට පහරදී බරපතළ තුවාල සිදුකිරීමේ සිද්ධියකට පළිගැනීමක් ලෙස මෙසේ පහරදීමට පැමිණි බවට තොරතුරු අනාවරණය වී ඇත.\n\nතවදුරටත් ප්‍රශ්න කිරීමේ දී එම යුවළ එක්ව මහා පරිමාණ මත්ද්‍රව්‍ය ජාවාරමකට සම්බන්ධ දෙදෙනකු බවට තොරතුරක් අනාවරණය වීම හේතුවෙන් යළි එම නිවස පරීක්ෂා කිරීම සඳහා ස්ථානාධිපතිවරයා විසින් නිලධාරී කණ්ඩායමක් එම නිවෙසට යවා ඇති අතර, එම අවස්ථාවේදී ඔහු ස්කූටි යතුරුපැදියකින් නිවසින් බැහැරට යමින් සිට ඇති බව පැවසේ.\n\nපසුව ස්කූටි යතුරුපැදිය නවතා පරීක්ෂා කිරීමේදී යතුරුපැදියේ කැබියේ සඟවාගෙන යමින් තිබූ හෙරොයින් ග්‍රෑම් 37ක් පොලිස් භාරයට ගෙන තිබේ.\n\nපසුව ඔහු සමඟ නිවසට ගොස් නි‍ෙවස පරීක්ෂා කිරීමේදී ඔහුගේ අනියම් බිරිය සන්තකයේ තිබී අයිස් ග්‍රෑම් 06ක්, විද්‍යුත් තරාදියක්, පොලිතින් උර තොගයක් සොයා ගැනීමට පොලිසියට හැකිව තිබේ.\n\nඒ අනුව අඹුසැමි යුවළ අත්අඩංගුවට ගෙන වැඩිදුර ප්‍රශ්න කිරීමේදී සංවිධානාත්මක අපරාධ කල්ලි නායකයෙකු වන ඩුබායි රාජ්‍යයට පලා ගොස් සැඟව සිටින ධනුක නමැත්තාගේ හෙරොයින් මෙසේ අලෙවි කරන බවත් දිනකට ඉලක්ක කරගත් පුද්ගලයින් සිව් දෙනෙකුට මෙසේ තොග වශයෙන් හෙරොයින් බෙදා දෙන බවත් හෙරොයින් ජාවාරම සම්බන්ධයෙන් මත්ද්‍රව්‍ය නාශක කාර්යාංශයෙන් පවා සැකකරු අත්අඩංගුවට ගෙන බන්ධනාගාරගත කර සිටි පුද්ගලයකු බවට තොරතුරු අනාවරණය වූ බවත් පොලිසිය පවසයි. මීට අමතරව අනුරාධපුර, මිරිහාන හා වැල්ලවත්ත යන පොලිස් ස්ථානවලින් හෙරොයින් සමඟ අත්අඩංගුවට ගත් පුද්ගලයෙකු බවත් මොහු මහරගම පොලිසියට අවශ්‍යව සිටි අයෙකු බවත් පැවසේ.\n\nඅත්අඩංගුවට ගත් ඇඹුල්දෙණිය ප්‍රදේශයේ පදිංචි 23 සිට 58 හැවිරිදි වයස් කාණ්ඩයන් අතර, සිටින එකම පවුලේ හයදෙනා සහ 45 – 38 හැවිරිදි වියේ පසුවන මිරිහානේ අඹුසැමි යුවළ කැස්බෑව අධිකරණයට ඉදිරිපත් කිරීමට නියමිත අතර, මත්ද්‍රව්‍ය ජාවාරම මෙහෙයවූ 45 හැවිරිදි සැකකරු රඳවා ගැනීමේ නියෝග ලබාගෙන වැඩිදුර ප්‍රශ්න කිරීමට නියමිතව ඇත.\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/07/18/provincial-news/7163/%e0%b6%9d%e0%b7%8f%e0%b6%ad%e0%b6%b1%e0%b6%ba%e0%b6%9a%e0%b7%8a-%e0%b6%9a%e0%b7%92%e0%b6%bb%e0%b7%93%e0%b6%b8%e0%b7%9a-%e0%b6%85%e0%b6%bb%e0%b6%b8%e0%b7%94%e0%b6%ab%e0%b7%92%e0%b6%b1%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/129/"
}