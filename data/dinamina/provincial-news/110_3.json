{
       "Source": "dinamina",
       "Timestamp": "August 3, 2023 1:17 am",
       "Headline": "වට්ටාරම රජමහා විහාරයේ ප්‍රථමවරට ඇසළ කලාපයක්",
       "News Content": "සියඹලාණ්ඩුව කොටියාගල වට්ටාරම රජමහා විහාරයේ ප්‍රථම වරට ඇසළ කලාපයක් සංවිධානය කර ඊයේ (01) පෝය දින ආරම්භ කර දින හතක් පැවැත්වීමට දායක සභාව හා තරුණ බෞද්ධ කැල සංවිධානය කර තිබේ. මෙම විහාරය පළමු හා දෙවන සියවසට අයත් වන අතර, දුටුගැමුණු, සද්ධාතිස්ස හා වළගම්බා යන රජවරුන්ගේ වාස භූමියකි. රජ සමයෙන් පසු ගන කැලෑවෙන් වැසී තිබූ මෙම පන්සල 1992 වසරේදී නැවත ආරම්භ කළත් මේ දක්වාම උත්සවයක් පවත්වා නැති අතර මෙවර මේ ප්‍රදේශයේම කාබනික පොහොර නිෂ්පාදනාගාරයක් වන Òස්ටාර් ඇග්ග්‍රිÓ ආයතනය විසින් පළමු වරට ඇසළ කලාපයක් සංවිධානය කිරීමට මුදල් යොදවා පවත්වන මෙම උත්සවයෙන් ලැබෙන ආදායම පන්සලේ ප්‍රතිසංස්කරණ කටයුතු සඳහා යෙදවීමට නියමිතය.\n\nමෙම කාබනික පොහොර නිෂ්පාදන ආයතනය මඟින් ඇසළ කලාපය ආරම්භ කළ පෝය දිනයේදී (01) තොරණ අසලදී Òවස විසෙන් තොර සමාජයක් බිහිකරමුÓ යන තේමාව යටතේ කාබනික පොහොර යොදා වගා කළ දේශීය කහමාල සහල් දන්සලක් පැවැත්විය. මෙම දන්සල සඳහා ද විශාල පිරිසක් සහභාගි විය.\n\nගම්වාසීන් විසින් පෝය දින පෙරහරක් පැවැත්වූ අතර, දේව ධර්ම ජාතකය විදහා දැක්වන තොරණ ද දින 7ක් පුරා ප්‍රදර්ශනය කෙරේ. කොටියාගල වට්ටාරම රාජමහා විහාරයේ විහාරාධිපති ගල්ගෙඩියාවේ පියසුමන හිමියන්ගේ අනුශාසනා පරිදි ඇසළ කලාපය පැවැත්වේ.\n\nඌව පළාත් සමූහ\nප්‍රසන්න පත්මසිරි\n\n",
       "URL": "https://www.dinamina.lk/2023/08/03/provincial-news/11256/%e0%b7%80%e0%b6%a7%e0%b7%8a%e0%b6%a7%e0%b7%8f%e0%b6%bb%e0%b6%b8-%e0%b6%bb%e0%b6%a2%e0%b6%b8%e0%b7%84%e0%b7%8f-%e0%b7%80%e0%b7%92%e0%b7%84%e0%b7%8f%e0%b6%bb%e0%b6%ba%e0%b7%9a-%e0%b6%b4%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/110/"
}