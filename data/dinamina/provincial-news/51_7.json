{
       "Source": "dinamina",
       "Timestamp": "September 13, 2023 1:00 am",
       "Headline": "මහියංගණ ශ්‍රීමාලි කලායතනයේ සිසුන් 40කට සහතික සහ සම්මාන",
       "News Content": "ඉන්දියාවේ ලක්නව් භාත්කාණ්ඩ විද්‍යාපති විද්‍යාලයේ සංගීත උපාධිය හදාරා විශාරද විභාගයෙන් සහ සංගීත ක්‍ෂේත්‍රයේ පරීක්ෂණයන්ගෙන් විවිධ අංශවලින් දක්ෂකම් පෑ මහියංගණ ශ්‍රීමාලි කලායතනයේ ශිෂ්‍ය ශිෂාවන් 40 දෙනකුට සහතික සහ සම්මාන පිරිනැමිමේ උලෙළක් මහියංගණ සි. පි. ජේ. සෙනෙවිරත්න අනුස්මරණ සම්මන්ත්‍රණ ශාලාවේදි ඉකුත් 09 වන දින පැවැත්විණි.\n\nමෙහිදී සංගීත විශාරද උපාධිය සමත් සිසුන් 06 දෙනකු, සමස්ත ලංකා සංගීත තරගයෙන් සමත් වූ තිදෙනකු සහ ප්‍රවේශිකා, ප්‍රථම, ඩිප්ලෝමා සහ විශාරද (01) යන අංශයන් සඳහා සම්මාන සහතික පිරිනැමුණි.\n\nමෙම සහතික ප්‍රදාන උලෙළේදි මහවැලි ප්‍රජා ගුවන් විදුලියෙන් සංගීත ක්‍ෂේත්‍රයට පිවිස පුරා වසර 40ක පමණ කාලයක් මහියංගණ පුරවරයේ සහ මහවැලි දුවා දරුවන්ට සංගීතය උගන්වමින් ලක් දෙරණට සංගීත අංශයෙන් විශාරදයන් ඇතුළු සංගීතඥයින් රැසක් දායද කළ ශ්‍රීමාලි කලායතනාධිපති විශාරද ගෞරව ආචාර්ය මාලනී ලියනාරච්චි මහත්මිය මහවැලි ප්‍රජාවගේ සහ සංගීත ශිෂ්‍ය දුවා දරුවන්ගේ උපහාරයෙන් ද පිදුම් ලැබුවාය.\n\nසංස්කෘතික නිලධාරින් වන චන්දික රත්නායක (බදුල්ල දිස්ත්‍රික්) දිලංගනා ලක්මාලි (ලුණුගල) ප්‍රසාදි ජිවප්‍රිය (මහියංගණ) සහ එම්. ගුරුසිංහ (හිටපු තැපැල් අධිකාරි) එච්. එම්. පුංචිබණ්ඩා (හිටපු සභා ලේකමි) සංගීත අධ්‍යක්ෂ විජේසිරි පිරිස් (බදුල්ල විජය සංගීත් කලායතනය) යන මහත්ම මහත්මින් ඇතුළු මහවැලි සහ මහියංගණ ප්‍රදේශවාසින් සමඟ සංගීත ක්‍ෂේත්‍රයේ දුවා දරුවෝ රැසක් මෙම අවස්ථාවට සහභාගි වුහ.\n\n",
       "URL": "https://www.dinamina.lk/2023/09/13/provincial-news/21626/%e0%b6%b8%e0%b7%84%e0%b7%92%e0%b6%ba%e0%b6%82%e0%b6%9c%e0%b6%ab-%e0%b7%81%e0%b7%8a%e0%b6%bb%e0%b7%93%e0%b6%b8%e0%b7%8f%e0%b6%bd%e0%b7%92-%e0%b6%9a%e0%b6%bd%e0%b7%8f%e0%b6%ba%e0%b6%ad%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/51/"
}