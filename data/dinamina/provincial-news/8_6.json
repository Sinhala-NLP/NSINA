{
       "Source": "dinamina",
       "Timestamp": "October 10, 2023 1:00 am",
       "Headline": "බඩෝවිට සමාගමක් රතු පැහැති අපද්‍රව්‍ය ඇළකට මුදාහැර දඩ කයි",
       "News Content": "ගල්කිස්ස බඩෝවිට ප්‍රදේශයේ පවත්වාගන යන මුදුරු කොයිල්, හෙයාර් ඩයි, ෂැම්පෝ වර්ග, සපත්තු පොලිස් ඇතුළු පාරිභෝගික භාණ්ඩ නිෂ්පාදනය කරන විදේශීය සමාගමක් විසින් විෂ සහිත රතු පැහැති අපද්‍රව්‍ය ප්‍රධාන ඇළ මාර්ගයට මුදා හැරීම නිසා නඩු පවරා රුපියල් පනස් දහසක දඩයක් නියම කළ බව කොට්ඨාස භාර මහජන සෞඛ්‍ය පරීක්ෂක ගැමුණු සාලිය මහතා පැවසීය.\n\nමෙම කර්මාන්ත ශාලාව ඉතාමත් සූක්ෂ්ම ලෙස මෙලෙස තම අපද්‍රව්‍ය අසල ගලායන ප්‍රධාන ඇළ මාර්ගයට බට යොදා හරවා බැහැර කර තිබූ අතර එම මාර්ග සොයා ගැනීමට විශාල උත්සාහයක්ද ගැනීමට සිදු වූ බවත් සෞඛ්‍ය අංශය කියා සිටී.\n\nමේ පිළිබඳව නිතර ලැබෙන මහජන පැමිණිලි මත දෙහිවල ගල්කිස්ස නාගරික කොමසාරිස් එම්. එම්. සී. කේ. කේ. මාන්නප්පෙරුම මහතාගේ උපදෙස් පරිදි කොට්ඨාස භාර මහජන සෞඛ්‍ය පරීක්ෂක ගැමුණු සාලිය පෙරේරා, ජී. එස් චන්දන, තරිදු ජයවර්ධන යන මහතුන් විසින් මෙම වැටලීම සිදු කර ඇත.\n\nසිදු කළ විමර්ශනයේදී කර්මාන්ත ශාලාව විසින් බැහැර කරන ලද රතු පැහැති අපද්‍රව්‍ය ප්‍රධාන ඇළ මාර්ගයට මුදාහැරීම නිසා එහි සිටි මාළු විශාල ප්‍රමාණයක් මියගොස් සිට ඇති බවත් එම ඇළ මාර්ගයේ දිගටම අපද්‍රව්‍ය ගලාගොස් තිබූ බවත්, එහි සිටින මාළුන් ප්‍රදේශවාසීන් ආහාරයට ද ගනු ලබන බවත් අනාවරණය වී ඇතැයිද මහජන සෞඛ්‍ය පරීක්ෂක තරිදු ජයවර්ධන මහතා පැවසීය.\n\nමෙම කර්මාන්ත ශාලාව විසින් මෙලෙස භාණ්ඩ නිපදවීමට යොදාගනු ලබන “රෙඩෝමින් වර්ණය”( RHODOMINE) රසායනික ද්‍රව්‍ය බවට සිදු කළ පරීක්ෂණවලදී අනාවරණය වී ඇති අතර, එම ද්‍රව්‍ය ඇස්වලට හානිකර බවත්, ආහාර ද්‍රව්‍ය සමඟ මිශ්‍ර වීම නිසා මනුෂ්‍ය ශරීරයටද හානිකර පිළිකා කාරකයක්ද වන බවත් සෞඛ්‍ය අංශය පවසයි.\n\nදෙහිවල – ඩී. පී. හේරත්",
       "URL": "https://www.dinamina.lk/2023/10/10/provincial-news/29297/%e0%b6%b6%e0%b6%a9%e0%b7%9d%e0%b7%80%e0%b7%92%e0%b6%a7-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b6%9a%e0%b7%8a-%e0%b6%bb%e0%b6%ad%e0%b7%94-%e0%b6%b4%e0%b7%90%e0%b7%84%e0%b7%90%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/8/"
}