{
       "Source": "dinamina",
       "Timestamp": "August 28, 2023 2:10 am",
       "Headline": "අඩුපාඩුවලින් අඩුවක් නැති කළවැල්දෙණිය මහ විදුහල",
       "News Content": "පිවිසුම් මාර්ගයත් අබලන්\n\n\n\nනුවරඑළිය දිස්ත්‍රික්කයේ හැටන් අධ්‍යාපන කලාපයට අයත් කළවැල්දෙණිය මහා විදුහලේ ගොඩනැඟිලි අබලන් තත්ත්වයක පවතින බැවින් එම පාසලේ සිසුන්ට අසීරුතා මධ්‍යයේ තම අධ්‍යාපන කටයුතු කරගෙන යෑමට සිදුව තිබේ.\n\nමෙයට දශක ගණනාවකට පමණ ඉහතදී ආරම්භ කරන ලද ග්‍රාමීය පාසලක් වන කළවැල්දෙණිය මහා විදුහල ශාලා ගොඩනැඟිලි තුනකින් හා ගුරු නිවාසයකින් සමන්විත වන අතර, එම පාසලට පිවිසීමට හැකි වන්නේ පල්ලේවත්ත සිට නෝර්ටන් බ්‍රිජ් දක්වා බස් මාර්ගයේ කළවැල්දෙණිය අසළ සිට කොන්ක්‍රීට් පඩි පෙළකින් පහළට පයින් ගමන් කිරිමෙනි. කාලයකින් කිසිදු අලුත්වැඩියාවකට ලක් කර නොමැති එම පාසල් ගොඩනැගිලි අබලන්\n\nතත්ත්වයක පවතින අතර එයින් වැඩි අවදානම පවතින්නේ ප්‍රාථමික පන්ති හා ගුරු නිවාසයේය. එම ගොඩනැඟිලි දෙකේ වහළ දිරාපත්ව තිබෙන බැවින් වැසි වේලාවට එම ගොඩනැගිලි තෙමෙන තත්ත්වයක් පවතී.මේ හේතුවෙන් වැසි දිනවලදී එම විදුහලේ ප්‍රාථමික අංශයේ සිසුනට අපහසුතාවයෙන් යුතුව සිය අධ්‍යාපන කටයුතු කරගෙන යෑමට සිදුව තිබෙන බව එම ගම්වාසීහු පෙන්වා දෙති.\n\nමෙයට කාලයකට ඉහතදී කළවැල්දෙණිය නැගෙනතරු සමාජ සත්කාරක සංසදය මඟින් එම විදුහල කිසියම් අලුත්වැඩියාවකට ලක් කරන ලද අතර, සිසුන් සඳහා වැසිකිළියක් ද ඉදිකර දෙනු ලැබ තිබිණි. කෙසේ වෙතත් දැනට එම විදුහලේ ගොඩනැගිලි මුළුමනින්ම ප්‍රතිසංස්කරණය කළ යුතු තත්ත්වයක් උද්ගතව පවතී. පාසල සඳහා දැනට තිබෙන පැරණි කොන්ක්‍රීට් පඩි මාර්ගය වෙනුවට නව පිවිසුම් මාර්ගයක් ද\n\nඉදිකළ යුතුව තිබේ.මෙයට කලකට ඉහතදී එම පාසලට අවශ්‍ය පිවිසුම් මාර්ගයක් ඉදිකිරීම සඳහා අවශ්‍ය බෝක්කු බටද ගෙනැවිත් දමා ඇති නමුත් එම මාර්ගය මෙතෙක් ඉදි කර නොමැති වීමද ගැටලුවකි.\n\nඑබැවින් දැනට අබලන් තත්ත්වයේ පවතින හැටන් අධ්‍යාපන කළාපයේ ඉතා දුෂ්කර පාසලක් වන කළවැල්දෙණිය මහා විදුහල ප්‍රතිසංස්කරණය කිරීමටත් එම විදුහල සඳහා පිවිසුම් මාර්ගයක් ඉදිකර දීමටත් පියවර ගන්නා මෙන් එම ගම්වාසීහු අදාළ බලධාරීන්ගෙන් ඉල්ලීමක් කරති.\n\nගිනිගත්හේන විශේෂ – ජී. ඒ. ගුණසේන",
       "URL": "https://www.dinamina.lk/2023/08/28/provincial-news/17555/%e0%b6%85%e0%b6%a9%e0%b7%94%e0%b6%b4%e0%b7%8f%e0%b6%a9%e0%b7%94%e0%b7%80%e0%b6%bd%e0%b7%92%e0%b6%b1%e0%b7%8a-%e0%b6%85%e0%b6%a9%e0%b7%94%e0%b7%80%e0%b6%9a%e0%b7%8a-%e0%b6%b1%e0%b7%90%e0%b6%ad%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/72/"
}