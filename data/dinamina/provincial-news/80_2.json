{
       "Source": "dinamina",
       "Timestamp": "August 23, 2023 12:55 am",
       "Headline": "බඩුත් එක්ක මාට්ටු පොල් හොරාට වත්තේදීම නිල් වෙන්න ගහලා",
       "News Content": "නාල්ල කිතලවලාන ප්‍රදේශයේ ඉඩමකට ඊයේ (22) පාන්දර හොරෙන් ඇතුළු වී එහි තිබූ පොල් ගොඩකින් පොල් ගෙඩි 12ක් සොරා ගෙන යමින් සිටි පුද්ගලයකුට එම ඉඩම තුළදීම පහරදීම හේතුවෙන් බරපතළ තුවාල ලබා සිටියදී මීරිගම රෝහලට රැගෙන ගොස් ඇතුළත් කළ බව නාල්ල පොලීසිය කියයි.\n\nඑසේ රෝහල් ගත කර ඇත්තේ නාල්ල බෙලිගස්වත්ත ප්‍රදේශයේ පදිංචි කේ.මිල්ටන් පෙරේරා නමැත්තෙකු බවද පොලීසිය කීය.\n\nඑම පුද්ගලයා ඊයේ (22) පාන්දර නාල්ල කිතලවලාන පදිංචි අසංක මංජුල නමැත්තෙකුට අයිති වත්තකට හොරෙන් ඇතුල් වී ගොඩ ගසා තිබූ පොල් ගොඩකින් පොල් ගෙඩි 12ක් සොරා ගෙන යමින් සිටියදී පහරදීම හේතුවෙන් බරපතළ තුවාල ලබා සිටියදී පොලිස් නිලධාරීන් පිරිසක් එහි ගොස් සැකකාර තුවාල කරු එසේ මීරිගම රෝහලට රැගෙන ගොස් ඇතුළත් කර ඇත.\n\nමෙම සිද්ධිය අත්තනගල්ල අංක 2 මහේස්ත්‍රාත් අධිකරණයට වාර්තා කර ඉදිරි පියවර ගන්නා බවද පොලීසිය කීය.\n\nගම්පහ ජ්‍යෙෂ්ඨ පොලිස් අධිකාරී ජගත් රෝහණ මහතාගේ මෙහෙය වීම යටතේ නාල්ල පොලිස් ස්ථානාධිපති පොලිස් පරීක්ෂක ඇල්.ඒ.විමලරත්න මහතාගේ මෙහෙය වීම යටතේ එහි පොලිස් සැරයන් ජී.පී.ඒ.කුමාර (72331) මහතා ඇතුළු පොලිස් නිලධාරීහු පිරිසක් වැඩිදුර පරීක්ෂණ පවත්වා ගෙන යති.",
       "URL": "https://www.dinamina.lk/2023/08/23/provincial-news/16411/%e0%b6%b6%e0%b6%a9%e0%b7%94%e0%b6%ad%e0%b7%8a-%e0%b6%91%e0%b6%9a%e0%b7%8a%e0%b6%9a-%e0%b6%b8%e0%b7%8f%e0%b6%a7%e0%b7%8a%e0%b6%a7%e0%b7%94-%e0%b6%b4%e0%b7%9c%e0%b6%bd%e0%b7%8a-%e0%b7%84%e0%b7%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/80/"
}