{
       "Source": "dinamina",
       "Timestamp": "August 29, 2023 3:02 am",
       "Headline": "පිපාසිතව දිය සොයා එන වන සතුන් මරා මස් ජාවාරමක නිරත වූ 13ක් වනජීවී අත්අඩංගුවට",
       "News Content": "කඳවුරු බැඳ දින ගණනක් විල්පත්තුව වන උද්‍යානය හා තබ්බෝව අභයභුමියේ දඩයමේ ගිය කණ්ඩායමක 13 දෙනෙකු ගිනි අවි, යතුරු පැදි හා දඩයමට යොදා ගත් පිහි ඇතුළු දෑ සමඟ වනාතවිල්ලුව හා කරුවලගස්වැව වනජීවී කාර්යාල ඒකාබද්ධව සිදු කළ මෙහෙයුමකදී අත්අඩංගුවට ගත් බව කියයි.\n\nමෙසේ අත්අඩංගුවට ගෙන ඇත්තේ වනාතවිල්ලුව, පුත්තලම ඇතුළු ප්‍රදේශ කීපයක සැකකරුවන් පිරිසකි. මෙම පිරිස අවුරුදු 35, 40,45,50,60, 67, සීමාවල පිරිස් බව වනජීවී නිලධාරීහු පවසති.\n\nනියඟය හේතුවෙන් දිය සොයා විල්පත්තුව ජාතික වන උද්‍යානය හා තබ්බෝව අභයභූමියට මැදින් පිහිටි කලාඔයට පැමිණෙන වන සතුන් දඩයම් කිරීම සඳහා දින ගණන් කඳවුරු බැඳ වන සතුන් දඩයම් කරන කල්ලියක පිරිසක් මෙසේ අත්අඩංගුවට ගෙන තිබුණි.\n\nවියළි ආහාර රැගෙන වන උද්‍යාන තුළ නීති විරෝධීව රැඳී සිටිමින් මෙසේ කලක සිට වන සතුන් දඩයම් කිරීමේ ජාවාරමක අදාළ සැකකරුවන් නිරත වී ඇති බව කියයි.\n\nවනාතවිල්ලුව හා කරුවලගස්වැව වනජීවී නිලධාරින් සිදු කළ මෙම එකාබද්ධ මෙහෙයුමේදී කොටන ගිනි අවියක් හා බෝර 12 ගිනි අවියක්, පිහි, විදුලි පන්දම්, මූනිස්සම් පුරවන පතරොම් කොපු, මූනිස්සම්, අහස්කූරු, යතුරුපැදි 7ක්, යතුරු පැදිවලට සුළං ගැනීමට භාවිත කරන උපකරණයක්, කූඩාරම්, සැකකරුවන් සතු ජංගම දුරකතන ඇතුළු තවත් දෑ මෙම වැටලීමේදි අත්අඩංගුවට ගෙන තිබුණි.\n\nමෙම වැටලීමේදී අත්අඩංගුවට ගත් සැකකරුවන් අතර, සිටි 72 හැවිරිදි සැකකරු වසර 40කට ආසන්න කාලයක් තබ්බෝව හා විල්පත්තුව වන උද්‍යානවල මුවන්, ගෝනුන් හා වල් ඌරන් දහසකට අධික සංඛ්‍යාවක් දඩයම් කළ සැකකරුවකු ද වනජීවී නිලධාරීන් විසින් අත්අඩංගුවට ගෙන තිබුණි.\n\nඅත්අඩංගුවට ගත් සැකකරුවන්ට අමතරව වැටලීම අතරතුරදී තවත් සැකකරුවන් 8 දෙනෙකු පලා ගොස් තිබූ අතර එම සැකකරුවන්ද අත්අඩංගුවට ගැනීමට වනජීවී කණ්ඩායමක් යොදවා ඇති බව කියයි.\n\nඅත්අඩංගුවට ගැනුණ සැකකරුවන් පුත්තලම අධිකරණයට ඉදිරිපත් කිරීමට කටයුතු කර තිබුණි.\n\nපුත්තලම දිස්ත්‍රික් වනජීවී අධ්‍යක්ෂ එරන්ද ගමගේ මහතාගේ උපදෙස් මත කරුවලගස්වැව අඩවි වනජීවී කාර්යාලයේ අඩවි ආරක්ෂක ඩී. රාමසිංහ මහතාගේ මෙහෙයවීමෙන් වනාතවිල්ලුව වන සත්ත්ව අඩවි සහකාර එම්.පී.එල්.එස්. මාරසිංහ,වන සත්ත්ව නියාමක එච්.එම්.එල්.සී. හේරත්, වන සත්ත්ව ක්ෂේත්‍ර සහකාර චින්තක අනුරාධ, සිවිල් ආරක්ෂක නිලධාරීන් වන එච්.ඒ.ඒ.පී. හෙට්ටිආරච්චි, ආර්.එම්.පී.එස්. රත්නායක, එම්.එස්.එස්.සෑනි, බහුකාර්ය සහායකයින් වන එල්.ආර්.එල්. ශ්‍රීමාල්, ආර්.අයි. ඩේකර්, ඇතුළු පිරිසක් වැටලීමට එක්ව තිබුණි.\n\n\n\nපුත්තලම අතිරේක – හිරාන් ප්‍රියංකර ජයසිංහ",
       "URL": "https://www.dinamina.lk/2023/08/29/provincial-news/17913/%e0%b6%b4%e0%b7%92%e0%b6%b4%e0%b7%8f%e0%b7%83%e0%b7%92%e0%b6%ad%e0%b7%80-%e0%b6%af%e0%b7%92%e0%b6%ba-%e0%b7%83%e0%b7%9c%e0%b6%ba%e0%b7%8f-%e0%b6%91%e0%b6%b1-%e0%b7%80%e0%b6%b1-%e0%b7%83%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/70/"
}