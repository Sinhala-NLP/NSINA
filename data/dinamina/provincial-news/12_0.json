{
       "Source": "dinamina",
       "Timestamp": "October 6, 2023 1:08 am",
       "Headline": "මොර­යාය රෝහලේ වැඩ අඩාල කළ වතුර ප්‍රශ්න­යට විස­ඳුම්",
       "News Content": "“බොන්න – උයන්න වතුර නෑ. මොරයාය රෝහලේ ප්‍රතිකාර ඇනහිටී. භූගත ජල ගබඩා ටැංකියේ ඉදිකිරීම් අතරමඟ නැවතිලා.” යන සිරස්තලය යටතේ 2023-10-02 වැනි සඳුදා දිනමිණ ජාතික පුවත්පතේ 16 වැනි පිටුවේ පළවූ පුවත සාර්ථකව පළ දරා ඇති බව එම රෝහලේ රෝහල් කමිටුවේ ලේකම් එච්.එම්. සෙනරත් බණ්ඩාර මහතා පැවසීය.\n\nමෙම පුවත කෙරෙහි එදිනම අවධානය යොමු කළ කොළඹ ප්‍රදේශයේ දානපති ව්‍යාපාරික සුනිල් කොස්තා නමැති පරිත්‍යාගශීලි මහත්මයකු ප්‍රධාන\nවෛද්‍ය නිලධාරී ආර්.එම්. ගුණසේකර මහතා සහ රෝහල් කමිටුවේ ලේකම්වරයා දුරකතනයෙන් සම්බන්ධ කරගෙන මෙම ජල අවශ්‍යතාවය සපුරා ගැනීමට තමන්ට උපකාර කළ හැකි බවත්, පසු දිනම රෝහල් පරිශ්‍රයේ නළ ළිඳක් ඉදිකිරීමට අවශ්‍ය උපකරණ ලබාදෙන බවත් පවසා තිබේ. ඒ අනුව ඉකුත් 04 වැනි දින අදාළ උපකරණ රෝහල කරා එවා තිබූ අතර, පැමිණි එම ඉදිකිරීම් කණ්ඩායම එදිනම රෝහල් පරිශ්‍රයේ නළ ළිඳ ඉදිකිරීමට කටයුතු ආරම්භ කර ඇත.\n\nමේ සම්බන්ධයෙන් අදහස් දැක්වූ ප්‍රධාන වෛද්‍ය නිලධාරී ආර්.එම්. ගුණසේකර මහතා කියා සිටියේ, වසර ගණනාවක සිටම රෝහලේ පැවැති ජල ගැටලුව සම්බන්ධයෙන් සහ රෝහලට නේවාසික රෝගීන් භාර නොගැනීම සම්බන්ධයෙන් මාධ්‍ය මඟින් පසුගිය 02 වැනිදා රටට අනාවරණය කර තිබූ බවයි. මේ පුවතේ සත්‍යතාවය විමසීමට සහ මෙයට උදව් කිරීමට හැකි බව සුනිල් කොස්තා නමැති මහත්මයකු එදිනම තමාට දුරකතනයෙන් කතා කර කියා සිටි බවත්, අවශ්‍ය තොරතුරු ලබා ගත්තත් ඔහු පිළිබඳ වෙනත් යමක් නොකී බවත් හෙතෙම පැවසීය. මෙම දානපතියා රෝහලත්, කාර්ය මණ්ඩලයත්, රෝගීනුත් පත්ව සිටි ජල අපහසුතාවයෙන් මුදවා ගැනීමට දායකත්වය දැක්වීම පිළිබඳව සහ පුවත පළ කිරීම සම්බන්ධයෙන් තම ගෞරවනීය ස්තුතිය අයතනය වෙනුවෙන් පුද කරන බවත්, ඔහු පැවසීය. මෙම නළ ළිඳේ ජලය රෝහල් පරිශ්‍රයේ තිබෙන ප්‍රධාන ජල ටැංකියට විදුලි මෝටරයක් මඟින් පොම්ප කර එම ජලය රෝහලේ අවශ්‍යතාවය සඳහා යොදවා ගැනීමට අපේක්ෂා කරන බව ද ඔහු වැඩිදුරටත් කියා සිටියේය.",
       "URL": "https://www.dinamina.lk/2023/10/06/provincial-news/28218/%e0%b6%b8%e0%b7%9c%e0%b6%bb%e0%b6%ba%e0%b7%8f%e0%b6%ba-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b7%80%e0%b7%90%e0%b6%a9-%e0%b6%85%e0%b6%a9%e0%b7%8f%e0%b6%bd-%e0%b6%9a%e0%b7%85-%e0%b7%80/",
       "Category": "provincial-news",
       "Parent URL": "https://www.dinamina.lk/category/provincial-news//page/12/"
}