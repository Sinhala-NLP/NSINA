{
       "Source": "dinamina",
       "Timestamp": "August 1, 2023 1:00 am",
       "Headline": "පොලිස් බල්ලන් දමා ත්‍රිෙරා්ද හොරා අල්ලයි",
       "News Content": "වැලිමඩ අඹගස්දෝව ප්‍රදේශයේ නිවසක නවතා තිබූ ලක්ෂ හතක් පමණ වටිනා ත්‍රිරෝද රථයක් පැහැරගෙන ගිය පුද්ගලයෙකු පෙරේදා (30) දින පොලිස් නිල සුනඛයින් යොදා කළ සෝදිසියකදී අත්අඩංගුවට ගත් බව අඹගස්දෝව පොලිසිය පවසයි.\nමෙහිදී අත්අඩංගුවට ගත් සැකකරු ඌව පරණගම රතඹ ප්‍රදේශයේ පදිංචි 32 හැවිරිදි අයෙකි.\n\nඅඹගස්දෝව රතඹ ප්‍රදේශයේ පදිංචි 42 හැවිරිදි පුද්ගලයෙකුට අයත් UP -YI 1108 ත්‍රිරෝද රථය රාත්‍රී කාලයේ නවතා තබන තම හිතවතාගේ නිවසේ පසුගිය 28 වැනිදා රාත්‍රී නවතා තබා 29 වැනිදා උදෑසන කුලී ගමනක් යාමට රථය රැගෙන යාමට පැමිණි අවස්ථාවේදී එය එම ස්ථානයේ නොතිබීම නිසා කිසිවෙකු විසින් එය පැහැරගෙන ගොස් ඇති බවට ත්‍රිරෝද රථ හිමිකරු විසින් අඹගස්දෝව පොලිසිය වෙත පැමිණිල්ලක් ඉදිරිපත් කළ බව පොලිසිය පවසයි.\n\nඒ අනුව සිදුකළ විමර්ශනවලදී මෙම පැහැරගත් බව කියන ත්‍රිරෝද රථය වැලිමඩ ගිරාඹේ පාසල ආසන්නයේ පිහිටි සිරිපුර මාර්ගයේ දමා ගොස් තිබියදී පොලිසිය විසින් සොයාගෙන ඇත.\n\nපසුව බණ්ඩාරවෙල පොලිස් කොට්ඨාසයට අනුයුක්තව සේවය කරන නිල සුනඛ බෝන්ජෝ යොදාගෙන පොලිසිය විසින් වැඩිදුරටත් පරීක්ෂණ ආරම්භ කළ බව පොලිසිය පවසයි.\n\nඑහිදී ත්‍රිරෝද රථය දමා ගොස් තිබූ ස්ථානයේ සිට කිලෝ මීටර් පහක් පමණ දුර ගෙවා ගොස් ඇති මෙම නිල සුනඛ බෝන්ජෝ සැකකරු ගේ නිවසට ඇතුළුවී ඇති අතර, එහිදී සිදුකළ ප්‍රශ්න කිරීම්වලින් පසු සැකකරු අත්අඩංගුවට ගත් බව පොලිසිය පවසයි.\nමෙම සැකකරු විසින් මීට පෙර පැහැරගෙන යන ලද යතුරුපැදියක් අනුරාධපුර ප්‍රදේශයේ තිබියදී මාස කිහිපයකට පෙර සොයා ගැනීමට හැකිවූ බවත් මෙලෙස පැහැරගෙන යන ලද යතුරුපැදි හා ත්‍රිරෝද රථ කැබලි කර විකිණීමේ ව්‍යාපාරයකට මොහු සම්බන්ධ බවට සැක පහළ වෙන බවත් අඹගස්දෝව පොලිස් ස්ථානාධිපති පොලිස් පරීක්ෂක ආර්. එම්. එස්. කේ. රත්නායක මහතා පවසයි.\n\nබදුල්ල නිශාන්ත අබේගුණවර්ධන",
       "URL": "https://www.dinamina.lk/2023/08/01/provincial-news/10588/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b6%e0%b6%bd%e0%b7%8a%e0%b6%bd%e0%b6%b1%e0%b7%8a-%e0%b6%af%e0%b6%b8%e0%b7%8f-%e0%b6%ad%e0%b7%8a%e0%b6%bb%e0%b7%92%e0%b7%99/",
       "Category": "provincial-news",
       "Parent URL": "https://www.dinamina.lk/category/provincial-news//page/114/"
}