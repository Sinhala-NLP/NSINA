{
       "Source": "dinamina",
       "Timestamp": "July 31, 2023 1:00 am",
       "Headline": "යලේ වී අස්වැන්නට ඉඩෝරයෙන් බලපෑම්",
       "News Content": "පවතින දැඩි ඉඩෝරය නිසා අනුරාධපුර දිස්ත්‍රික්කයේ ප්‍රදේශ රැසක යල කන්නයේ වී වගාවේ අස්වනු විනාශවීමේ ඉඩකඩ ඇති බවට ගොවීහු සඳහන් කරති.\nමේ වනවිට නාච්චාදූව ගොවි ව්‍යාපාරයේ කුඹුරු අක්කර 3000 ක වී අස්වැන්න රැකගැනීමට අතිරේක ජල මුර කිහිපයක් ලබාදෙන්නැයි ඒකාබද්ධ ගොවි සංවිධානයේ සභාපති පුංචිරාල රත්නායක මහතා පසුගිය 26 වැනිදා පැවැති දිස්ත්‍රික් කෘෂිකර්ම කමිටු රැස්වීමේ දී දිසාපති ජනක ජයසුන්දර මහතාගෙන් ඉල්ලා සිටියේය.\n“ගොයම් වගාවේ අස්වැන්න සාර්ථකවීමට තව ජල මුර තුනක් ඕනෑ. ඒක නිසි පරිදි ලබුණේ නැත්නම් වගාව විනාශ වෙනවා. මහවැලි අධිකාරියෙන් නාච්චාදූව වැවට ඝන කියුබික් අඩි 250 ක් නිකුත් කර කුඹුරුවලට මුදාහරින බව වාරි නිලධාරීන් දැනුම් දුන්නා.\nකෙසේ වුව ද මෙම අතිරේක ජලය ඇළ මාර්ගවල දී ඇතැම් ගොවීන් හොරෙන් කුඩා වැව්වලට හරවා ගන්නවා. ඒක වළක්වාගැනීමට තලාව හා වරාවැව වැව් ආසන්නයේ පොලිස් ආරක්ෂාව යෙදීමට පියවර ගන්නැයි ද රත්නායක මහතා දිසාපතිවරයාට පැවැසීය .\nමේ අතර අනෙකුත් ප්‍රධාන වැව් යටතේ වගා බිම් සඳහා ජලය නිකුත්කිරීම් දැන් අවසන් අදියරේ පවතින බව අනුරාධපුර කලාප වාරිමාර්ග අධ්‍යක්ෂ සුසන්ත මැදිවක මහතා පැවැසීය. දැඩි උණුසුම් කාලගුණය හේතුවෙන් ප්‍රධාන වැව්වල ජල ධාරිතාවයන් ශීඝ්‍රයෙන් අඩුවෙමින් ඇතැයි ද ඒ මහතා කීය.\n\nමිහින්තලේ සී. මලවරආරච්චි හා තලාව ධර්මකීර්ති",
       "URL": "https://www.dinamina.lk/2023/07/31/provincial-news/10278/%e0%b6%ba%e0%b6%bd%e0%b7%9a-%e0%b7%80%e0%b7%93-%e0%b6%85%e0%b7%83%e0%b7%8a%e0%b7%80%e0%b7%90%e0%b6%b1%e0%b7%8a%e0%b6%b1%e0%b6%a7-%e0%b6%89%e0%b6%a9%e0%b7%9d%e0%b6%bb%e0%b6%ba%e0%b7%99%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/116/"
}