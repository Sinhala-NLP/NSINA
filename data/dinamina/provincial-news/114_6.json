{
       "Source": "dinamina",
       "Timestamp": "August 1, 2023 1:00 am",
       "Headline": "කුඩ්ඩන්ට වේදනා නාශක පෙති විකිණූ ෆාමසියට වැඩ වරදී",
       "News Content": "මත්ද්‍රව්‍ය වෙනුවට භාවිතා කිරීම සඳහා පාසල් සිසුන්ට සහ මත්ද්‍රව්‍යවලට ඇබ්බැහිවූවන්ට අධික මිල ගණන්වලට වේදනා නාශක පෙති අලෙවි කරන ලද අක්මීමන තලගහ හන්දියේ ඖෂධ ශාලාවක් වටලා එහි තිබි PRE GABLIN නමැති වේදනා නාශක පෙති තොගයක් ඉකුත් 29 වැනිදා ගාල්ල දිස්ත්‍රික් ආහාර හා ඖෂධ පරීක්ෂකවරුන් විසින් අත්අඩංගුවට ගෙන තිබේ.\n\nයුද හමුදා බුද්ධි අංශයට ලැබුණ තොරතුරක් අනුව ඖෂධ ශාලාව පරීක්ෂා කොට මෙම වේදනා නාශක පෙති අත්අඩංගුවට ගැනීමෙන් පසු අනාවරණය වී ඇත්තේ මෙම වේදනා නාශක‍ පෙති ශල්‍යකර්මවලදී භාවිතා කරනු ලබන ඒවා බවය.\n\nසාමාන්‍යයෙන් රුපියල් 150ක් පමණ වන මෙම පෙති කාඩ් එකක් මත්ද්‍රව්‍යවලට ඇබ්බැහිවූවන්ට රුපියල් 1000 වැනි අධික මිල ගණන්වලට අලෙවි කරන බව ද අනාවරණය වී ඇත. එයට අමතරව උසස් පෙළ සිසුන්ට සහ උපකාරක පන්තිවලට යන සිසුන් ද මෙම වේදනා නාශක පෙති ලබාගන්නා බවට අනාවරණය වී ඇත.\n\nදකුණු පළාත් සංචාරක – එස්. දීයගහගේ",
       "URL": "https://www.dinamina.lk/2023/08/01/provincial-news/10594/%e0%b6%9a%e0%b7%94%e0%b6%a9%e0%b7%8a%e0%b6%a9%e0%b6%b1%e0%b7%8a%e0%b6%a7-%e0%b7%80%e0%b7%9a%e0%b6%af%e0%b6%b1%e0%b7%8f-%e0%b6%b1%e0%b7%8f%e0%b7%81%e0%b6%9a-%e0%b6%b4%e0%b7%99%e0%b6%ad%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/114/"
}