{
       "Source": "dinamina",
       "Timestamp": "October 4, 2023 1:00 am",
       "Headline": "සිවිල් ඉංජිනේරුවා නව තාක්ෂණය යොදාගෙන කසිප්පු පෙරලා",
       "News Content": "ගෑස් වෙනුවට විදුලිය යොදා ගෙන පවත්වාගෙන ගිය නීති විරෝධී මහා මත්පැන් ස්කාගාරයක් පෙරේදා (02) දින වටලා ගෝඩා ලීටර් 2400ක් සහ කසිප්පු ලීටර් 200ක්, පෙරණ උපකරණ සමඟ සැකකරුවන් දෙදෙනෙකු අත්අඩංගුවට ගත් බවත් ඉන් එක් අයෙකු සිවිල් ඉංජිනේරුවරයෙකු වශයෙන් හඳුනා ගැනීමට හැකිවූ බවත් වත්තල පොලිසිය පවසයි.\n\nමෙම ස්කාගාරයේ සියලු කටයුතු සිදුව ඇත්තේ සැකකාර සිවිල් ඉංජිනේරුවරයාගේ සැලැස්මට අනුව බව විමර්ශනයේදී හෙළිවූ බව පොලිසිය පවසයි. ඔහුගේ සැලැස්ම යූ ටියුබ් අනුසාරයෙන් ලබා ගත් දැනුමත් උපයෝගී කරගනිමින් විද්‍යානුකූලව නවීන ක්‍රමයකට සකස් කර තිබූ බව පොලිසිය පවසයි.\n\nකැලණි ගං තීරයට නුදුරුව පිහිටි හේකිත්ත ක්‍රිස්තුරාජ මාවතේ පිහිටි කුලියට ගත් නිවෙසක සිට මෙම නීති විරෝධී මත්පැන් නිෂ්පාදනාගාරය කරගෙන ගොස් ඇත. නිවෙසට මාසික කුලිය වශයෙන් රුපියල් 50,000ක මුදලකුත් විදුලි බිල සඳහා මාසිකව රුපියල් ලක්ෂයකට ආසන්න මුදලකුත් ප්‍රධාන සැකකරුවූ සිවිල් ඉංජිනේරුවරයා විසින් ගෙවා ඇති බව ප්‍රශ්න කිරීම් හමුවේ හෙළිවූ බව පොලිසිය සඳහන් කරයි.\n\nඅත්අඩංගුවට ගෙන ඇති සැකකරුවන් අතරින් 38 හැවිරිදි එක් අයෙකු ගාල්ල ප්‍රදේශයේද, 28 හැවිරිදි අනෙක් පුද්ගලයා හේකිත්ත ප්‍රදේශයේද පදිංචිකරුවන් බව පොලිසිය පවසා සිටියේය. මේ නීති විරෝධී මත්පැන් නිපදවීමේ ව්‍යාපාරය කරගෙන යෑම සඳහා කැලණි ගඟෙන් පොම්ප කර ජලය ලබා ගෙන ඇත. කසිප්පු නිෂ්පාදනයේදී පිටවන මීතේන් වායුව නවීන විද්‍යානුකූලව ඉතා සූක්ෂම ලෙස බට මගින් පොළව යටට යෑවීමට කටයුතු යොදා තිබූ බවද පොලිසිය සඳහන් කරයි.\n\nමෙයින් කසිප්පු පෙරීමේදී එන දුගඳ අවට ප්‍රදේශවාසීන්ට ඉව වැටීම සම්පූර්ණයෙන් අවහිර කිරීමට සැකකරුවෝ සමත් වී ඇති බවද පොලිසිය පවසති.\n\nජාඇළ විශේෂ තිස්ස කොටින්කඩුව",
       "URL": "https://www.dinamina.lk/2023/10/04/provincial-news/27471/%e0%b7%83%e0%b7%92%e0%b7%80%e0%b7%92%e0%b6%bd%e0%b7%8a-%e0%b6%89%e0%b6%82%e0%b6%a2%e0%b7%92%e0%b6%b1%e0%b7%9a%e0%b6%bb%e0%b7%94%e0%b7%80%e0%b7%8f-%e0%b6%b1%e0%b7%80-%e0%b6%ad%e0%b7%8f%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/18/"
}