{
       "Source": "dinamina",
       "Timestamp": "October 5, 2023 1:00 am",
       "Headline": "උදු වගාවෙන් අතමිට සරු කරගත් තලාවේ අබේරත්න",
       "News Content": "අල්ලක් වවා මල්ලක් පුරවාගෙන අතමිට සරුකර ගත් දිරිය ගොවියෙක් තඹුත්තේගම මහවැලි ගොවි ජනපද පෙදෙසින් අපිට මුණගැසුණි. ඔහු තලාව, කරගහවැව ප්‍රදේශයේ පදිංචි ජේ. අබේරත්න මහතාය. ඔහු ලියදි දෙකක උදු වගා කර ගිය කන්නයේ රුපියල් පනස් දහසකට ආසන්න මුදලක් උපයා ගැනීමට සමත් වී තිබේ. ඔහු නොසිතූ ආකාරයෙන් අතමිට සරුකර ගත් ආකාරය ගැන මෙසේ කීවේය.\n\nමම සෑම කන්නයකම අක්කර දෙක තුනක් විවිධ භෝග වර්ග වගා කරනවා. නමුත් ඊට පෙර කන්නයේ කුඹුරේ හැදුවේ සෝයා. ඒ කොම්පැනිකාරයෝ කීවා සෝයා වවන්න අස්වැන්නට ඉහළම මිලක් දෙන්නම් කියලා. අවසානයේ මම විතරක් නෙමෙයි හුඟාක් දෙනෙක් සෝයා වගා කෙරුවා.\n\nනමුත් පොරන්දු වූ මුදලට ඔවුන් අස්වැන්න ගත්තේ නැහැ. සීසෑමට ගියපු මුදලවත් අතට ගන්න බැරි වුණා. ගොවිතැන තිත්තෙන් තිත්ත වුණා. මේ හින්දා සෝයා අස්වැන්නට පස්සේ ගොවිතැන් අතහැරලා හිටියේ. ඒ ගිය කන්නේ. නමුත් හැමෝම ගොවිතැන් කරන කොට බලාගෙන ඉන්න බැරිව පහුවෙලා ගිහින් මමත් ලියදි දෙකක් කොටලා උදු වැව්වා. වියදමත් අඩුයි. නියමිත කාලයට අස්වැන්නත් නෙළුවා. උදු කිලෝ 50 කට වැඩිය තිබුණා. ඒකත් අරගෙන කඩේට විකුණන්න ගියා. හිතා ගන්න බැරි මුදලකට උදු කිලෝව ඉල්ලුවා.\n\nකිලෝ එකක් රුපියල් 1050 යි කිව්වා. රුපියල් 50,000 ක් විතර අතට ගත්තා.\nසෝයා වවපු කන්නයේ දසත වෙච්ච ණය ටික ඒ මුදලෙන් ගෙව්වා. ණය බරෙන් නිදහස් වුණා. යමක් වවනකොට ස්වාධීනව තීරණය කරලා වෙනස් ආකාරයට වැව්වොත් එයින් ගොඩ යන්න පුළුවන්. මමත් එක්ක උදු වවපු තවත් ගොවියෙක් කෝටියක ආදායමක් ගත්තා කියලත් දැන ගන්නට ලැබුණා. එවැනි ලාභයක් ගන්න අපිට හැකියාව තිබියදීත් අපි කොම්පැනිකාරයෝ කියන කියන පදයට යාය පුරා එකම දේ වගා කරන්න ගිහින් තමයි සවිය ඇති දිරිය ගොවියෝ පැත්ත වැටෙන්නේ කියන දේ මම මේ අත්දැකීමෙන් දැක්කා.\n\nපොල්පිතිගම – නන්දන කැලේගම",
       "URL": "https://www.dinamina.lk/2023/10/05/provincial-news/27875/%e0%b6%8b%e0%b6%af%e0%b7%94-%e0%b7%80%e0%b6%9c%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%85%e0%b6%ad%e0%b6%b8%e0%b7%92%e0%b6%a7-%e0%b7%83%e0%b6%bb%e0%b7%94-%e0%b6%9a%e0%b6%bb%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/16/"
}