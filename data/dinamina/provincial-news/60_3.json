{
       "Source": "dinamina",
       "Timestamp": "September 6, 2023 1:00 am",
       "Headline": "සිව් හැවිරිදි දියණියකට බරපතළ තුවාල කළ මව-අනියම් සැමියා අත්අඩංගුවට",
       "News Content": "අවුරුදු හතරක් වයසැති සිඟිති දියණියකට පහර දී බරපතළ තුවාල සිදු කිරීමේ චෝදනාව යටතේ දැරියගේ මව සහ මවගේ අනියම් සැමියා සැකපිට අත්අඩංගුවට ගත් බව දොරටියාව පොලිසිය පවසයි.\n\nසැකකාර යුවළ කුරුණෑගල අලකොළදෙණිය මොඩර්වත්තේ පදිංචිකරුවන් වන අතර, පහර දීමෙන් දැරියගේ මුහුණට, කොන්ද පෙදෙසට සහ අත්පාවලට තුවාල සහ තැළුම් සිදුව ඇති බව පොලිසිය සඳහන් කළේය. පහර වැදීමෙන් ඇගේ ඇස් පෙදෙසට හානි සිදුව ඇත.\n\nදින ගණනාවක්ම දැරිය නිවසේදී පහර කෑමට ලක්ව තිබෙන අතර අසල්වාසීන් ඒ බව පොලිසියට දැන්වීමෙන් අනතුරුව මව සහ බාප්පා අත්අඩංගුවට ගෙන දැරිය ප්‍රතිකාර සඳහා කුරුණෑගල ශික්ෂණ රෝහලට ඇතුළත් කර තිබේ.\n\nසැකකාර මවට අනියම් සැමියාට දාව මාස අටක් පමණ වයැසැති බිලිඳෙකු සිටින බවද පොලිසිය පවසයි. සැකකාර යුවළ අධිකරණයට ඉදිරිපත් කිරීමට නියමිතය. දොරටියාව පොලිසිය වැඩිදුර පරීක්ෂණ සිදු කරයි.",
       "URL": "https://www.dinamina.lk/2023/09/06/provincial-news/19782/%e0%b7%83%e0%b7%92%e0%b7%80%e0%b7%8a-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba%e0%b6%9a%e0%b6%a7-%e0%b6%b6/",
       "Category": "provincial-news",
       "Parent URL": "https://www.dinamina.lk/category/provincial-news//page/60/"
}