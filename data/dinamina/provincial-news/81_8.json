{
       "Source": "dinamina",
       "Timestamp": "August 22, 2023 2:24 am",
       "Headline": "දුරකතන කුලුනේ ගැටුණු බෙන්ස් මෝටර් රථය අළු",
       "News Content": "ඇත්කඳුර ගෙවල් විස්ස (20) බෝක්කුව අසලදී ඊයේ (21) අලුයම 2.00ට පමණ මෝටර් රථයක් ගිනිගෙන සම්පූර්ණයෙන් විනාශ වී තිබෙන බව ඇල්පිටිය පොලිසිය පවසයි.\nබෙන්ස් වර්ගයේ මෙම මෝටර් රථය දුරකතන කුලුනක ගැටීම හේතුවෙන් අනතුරට පත්වීමෙන් පසු මෙම ගිනි ගැනීම සිදුව තිබෙන බව මෝටර් රථය ධාවනය කළ රියැදුරා පොලිසියට පවසා ඇත.\nබටපොළ, මීටියාගොඩ ප්‍රදේශයේ සැලූන් එකක සිට එහි වැඩ කරන කිහිප දෙනෙකු නිවෙස්වලට ඇරලවීම සඳහා මෙම මෝටර් රථය ඇත්කඳුර ප්‍රදේශයට පැමිණි ඇති බව පොලිස් පරීක්ෂණවලදී අනාවරණය වී තිබේ. මෝටර් රථය අනතුරට පත්ව ගිනි ගන්නා අවස්ථාවේ රථය තුළ රියැදුරු ඇතුළු තිදෙනෙකු සිට ඇති අතර, අනතුරින් ඔවුන් කිසිවෙකුටත් හානි සිදුව නොමැති බවද ඇල්පිටිය පොලිසිය පවසයි.\nමීටියාගොඩ ප්‍රදේශයෙන් මෝටර් රථය පිටත් වී තිබෙන අතර, ඒ වන විට එහි සිවු දෙනෙකු ගමන් කර තිබේ. ඔවුන්ගෙන් එක් අයෙකු නිවෙස වෙත ඇරලවීමෙන් පසු මෙම අනතුර සිදුව තිබෙන බවද ඇල්පිටිය පොලිසියේ මූලස්ථාන පොලිස් පරීක්ෂක අනුර විජේසිංහ මහතා ප්‍රකාශ කළේය. ඇල්පිටිය රථවාහන පොලිසිය මේ සම්බන්ධයෙන් වැඩිදුර විමර්ශන කටයුතු සිදු කරයි.\nබළපිටිය විශේෂ\nජයකාන්ත ලියනගේ",
       "URL": "https://www.dinamina.lk/2023/08/22/provincial-news/16029/%e0%b6%af%e0%b7%94%e0%b6%bb%e0%b6%9a%e0%b6%ad%e0%b6%b1-%e0%b6%9a%e0%b7%94%e0%b6%bd%e0%b7%94%e0%b6%b1%e0%b7%9a-%e0%b6%9c%e0%b7%90%e0%b6%a7%e0%b7%94%e0%b6%ab%e0%b7%94-%e0%b6%b6%e0%b7%99%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/81/"
}