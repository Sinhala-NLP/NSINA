{
       "Source": "dinamina",
       "Timestamp": "July 18, 2023 1:00 am",
       "Headline": "පොලිසියේ යැයි කියා ලක්ෂ 85ක රත්‍රන් කොල්ලකෑ කල්ලිය තවම නිදැල්ලේ",
       "News Content": "පොලිස් නිලධාරීන් බව පවසා දින 17ක් තුළ අවස්ථා තුනකදී රුපියල් ලක්ෂ 85ක රන් ආභරණ සහ මුදල් කොල්ලකෑ කල්ලිය අත්අඩංගුවට ගැනීමට පොලිසිය මෙතෙක් අසමත් වී ඇත.\nඉකුත් ජූනි මස 29 වෙනි දින පානදුර පොලිස් කොට්ඨාසයේ මිල්ලනිය පොලිස් වසමේ ව්‍යාපාරිකයකු පොලිස් නිලධාරීන් බව පවසා පැහැරගෙන ගොස් ඔහුගේ අත්දෙක බැද දමා ඔහු සන්තකයේ තිබූ රුපියල් ලක්ෂ 25ක පමණ මුදල් සහ රන් ආභරණ කොල්ල කෑම,ඊට දින දෙකකට පසු එනම් ගල්කිස්ස පොලිස් කොට්ඨාසයට අයත් කහතුඩුව ව්‍යාපාරික නිවසකට කඩා වැදී ව්‍යාපාරික බිරියට හා දරුවෙකුට පහර දී රුපියල් ලක්ෂ 20 කට ආසන්න රන් ආභරණ කොල්ල කෑම මෙන්ම මීට දින තුනකට ඉහතදී(15)පානදුර පොලිස් කොට්ඨාශය ට අයත් අඟුරුවාතොට පොලිස් වසමේ හල්තොට ව්‍යාපාරික නිවසකට ඇතුළු වී ව්‍යාපාරිකයා සහ නිවසේ සාමාජිකයන්ට පහර දී රුපියල් ලක්ෂ 40 කට ආසන්න ස්වර්ණාභරණ සහ මුදල් කොල්ලකා තිබිණි.\nකොල්ලකරුවන් ඒ සෑම ස්ථානයකටම පැමිණ ඇත්තේ ව්‍යාපාරිකයාගේ නම පවසා බවත් පැමිණි කොල්ලකරුවන් කීපදෙනකු පොලිස් ක්‍රීඩා ඇඳුමෙන් සැරසී සැබෑ පොලිස් නිලධාරින් ලෙස හැසිරී ඇති බව ද එම ආරංචි මාර්ග සඳහන් කරයි.\nමෙම කොල්ල කල්ලිය සාමාජිකයන් අතර වැඩ තහනමට හෝ සේවය අතහැර ගිය පොලිස් නිලධාරීන් බොහෝ දුරට සිටිය හැකි යැයි පැමිණි කොල්ල කරුවන්ගේ හැසිරීම අනුව සැක කළ හැකි බව පොලිස් නිලධාරියකු පැවැසීය. පොලීසියට අභියෝග කරමින් නිදැල්ලේ හැසිරෙමින් කොල්ලකෑම් වල යෙදෙන කල්ලිය අත්අඩංගුවට ගැනීම සඳහා උසස් පොලිස් නිලධාරීන් ඒ ඒ ප්‍රාදේශීය පොලිසි වලට පමණක් භාර දී නිහඬව නොසිට විශේෂ අවධානයක් යොමුකර විශේෂ පොලිස් කණ්ඩායමක් පත් කර සැක කරුවන් නීතියේ රැහැනට හසුකර ගැනීමට කටයුතු කිරීමෙන් පොලිස් දෙපාර්තමේන්තුවේ කීර්තිනාමය මෙන් ම ගෞරවය ආරක්ෂා කරගැනීමට ඉවහල් වනු ඇත.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/07/18/provincial-news/7281/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b7%9a-%e0%b6%ba%e0%b7%90%e0%b6%ba%e0%b7%92-%e0%b6%9a%e0%b7%92%e0%b6%ba%e0%b7%8f-%e0%b6%bd%e0%b6%9a%e0%b7%8a%e0%b7%82-85%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/129/"
}