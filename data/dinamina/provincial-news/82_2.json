{
       "Source": "dinamina",
       "Timestamp": "August 22, 2023 2:21 am",
       "Headline": "දුම්රිය දෙපාර්තමේන්තුවේ මනුස්සකම මතුවේ",
       "News Content": "මාතර සිට කොළඹ කොටුව දක්වා ධාවනය වූ රුහුණු කුමාරි දුම්රියේ අමතකව දමා ගොස් තිබූ රුපියල් ලක්ෂ පනහකට අධික රන් භාණ්ඩ ඇතුළු දේපොළ අඩංගු බෑගයක් දුම්රිය ආරක්ෂක අංශ නිලධාරීන්ට හමුවී එහි අයිතිකරුවන් සොයා භාරදීමට පියවර ගෙන තිබේ.\n\nමහනුවර කටුගස්තොට ගුහාගොඩ පදිංචි ලක්සිරි සම්පත් යන අය හා ඔහුගේ බිරිය වන හිරුණි නිමාෂා යන අයට අයත් මෙම දේපොළ දුම්රියේ අමතකව ගොස් තිබුණි. හිරුණි නිමාෂාගේ ගම මාතර පාලටුව අත්තුඩාව වන අතර, අඹුසැමියන් මහනුවර සිට ඇගේ මහගෙදර ගොස් එහි සිට නැවත මහනුවරට පැමිණීම සඳහා මෙම දුම්රියෙන් පැමිණ ඇත.\n\nමෙම ගමන සඳහා බිරියගේ මව හා පියා ද සහභාගි වී සිට ඇත. මොවුන් සතුව තිබූ ගමන් බෑග් කීපයක් දුම්රියේ වාඩිවී සිටි තැන සීට් එක යට තබා තිබී ඇති අතර, කොටුවෙන් බැසීමේදී මෙම බෑගය ඔවුන්ට ගැනීමට අමතකව ඇත.\n\nකොටුවට පැමිණි දුම්රිය මාලිගාවත්ත අංගනයට දැමීමට පෙර එහි පරික්ෂා කිරීම් සිදු කිරීමේ දී මාතර දුම්රිය ආරක්ෂක නිලධාරි කාර්යාලයේ ආරක්ෂක (91216) ඒ.කේ. ලංකානන්ද සහ (91272) එල්.ඩී. ප්‍රියංකර යන දෙදෙනාට මෙම බෑගය හමුවී මාලිගාවත්ත දුම්රිය ආරක්ෂක කාර්යාලය වෙත භාරදී ඇත. බෑගය තුළ පවුම් 3ක රන් මාලයක්, අත් පලඳනාවක් ඇතුළු රන් භාණ්ඩ ද රුපියල් ලක්ෂයක් වටිනා ඇපල් වර්ගයේ අයිෆෝනයක් හා රුපියල් ලක්ෂ 35ක ඉතුරුම් සහතිකයක් ද බැංකු පොත්, මෝටර් රථයේ යතුරු හා හැඳුනුම්පත් ඇතුළු දේපොළ තිබී ඇත. දුම්රිය ආරක්ෂක අධිකාරි අනුර ප්‍රේමරත්න මහතාගේ උපදෙස් මත සහකාර ආරක්ෂක අධිකාරි ගාමිණී දිසානායක මහතාගේ මැදිහත්වීමෙන් මෙම බෑගයේ හිමිකරු සෙවීම ආරම්භ කර ඇති අතර, ඒ අනුව දිවයින පුරාම දුම්රිය ස්ථානවල ශබ්ද විකාශන යන්ත්‍ර මඟින් මෙම පණිවුඩය ද ලබාදීමට ක්‍රියා කර ඇත.\n\nඒ අතර බෑගයේ තිබූ බැංකු පොතේ ලිපිනය සොයා ගැනීම් අනුව සහකාර ආරක්ෂක අධිකාරි (දකුණ) ජී.ඩබ්ලිව්. සුමිත් මහතා හරහා මාතර පාලටුව නිවසට පණිවුඩ යවා මෙම අයිතිකරුවන් සොයා ගැනීමට හැකි වී ඇත. මේ අතර බෑගයේ අයිතිකරුවන්ද එය නොමැති බව දැන බොහෝ වේලා සොයා බැලීම් සිදු කර ඇති අතර, පසුව එය අසාර්ථක වී මහනුවරට යාමට බස් රථයක සිටියදී ඔවුන්ට මාලිගාවත්ත දුම්රිය ආරක්ෂක කාර්යාලයෙන් ඇමතුමක් ලැබී තිබේ.\n\nඔවුන් පවසා සිටින්නේ සොර සතුරන් වැඩි නිසා රන් භාණ්ඩ ඇතුළු දේපොළ නිවෙසේ නොතියා තමන් යන යන තැන්වලට මෙසේ රැගෙන යාමට සිදු වීම නිසා මෙවැනි දෙයක් සිදු වූ බවයි.\n\nගම්පොළ සමූහ -සුරංග දිල්හාන්",
       "URL": "https://www.dinamina.lk/2023/08/22/provincial-news/16021/%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%af%e0%b7%99%e0%b6%b4%e0%b7%8f%e0%b6%bb%e0%b7%8a%e0%b6%ad%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94%e0%b7%80%e0%b7%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/82/"
}