{
       "Source": "dinamina",
       "Timestamp": "October 4, 2023 1:00 am",
       "Headline": "පෙත්මග රජමහා විහාරයේ රන්දෝලි පෙරහර දා…",
       "News Content": "මාතර රොටුඹ ඓතිහාසික පෙත්මග පුරාණ රජමහා විහාරස්ථානයේ ඇසළ මහා දළදා පෙරහර මංගල්‍යයේ රන්දෝලි පෙරහැර ඉකුත් 29 දින රාත්‍රි වීථි සංචාරය කළේය.\nජාතික ලොතරැයි මණ්ඩලයේ සභාපති චමීර යාපා අබේවර්ධන මහතා අතින් කැලණිය රජමහා විහාරස්ථානයට අයත් කණ්ඩුල හස්තිරාජයා මත සධාතුක කරඬුව තැන්පත් කිරීමෙන් අනතුරුව පෙරහර වීථි සංචාරය ඇරඹීය. අලි ඇතුන් හයදෙනකු මෙවර පෙරහරට සහභාගී කරවා තිබූ අතර උඩරට, පහතරට, සබරගමුව යන සම්ප්‍රදායන්ට අයත් නර්ථනාංගයන් 105කට අධික ප්‍රමාණයක් පෙරහරට එක්කර තිබුණි. සධාතුක කරඬුව හස්තිරාජයා මත තැන්පත් කිරීමෙන් අනතුරුව විහාරස්ථානයෙන් වීථි සංචාරය ආරම්භ කළ රන්දෝලි මහා පෙරහර පස්ගොඩ රොටුඹ අකුරැස්ස ප්‍රධාන මාර්ගයෙන් ඌරව මංසන්ධිය දක්වා ගමන් කර නැවැත පෙරහැර මාර්ගයෙන් ප්‍රධාන මාර්ගයට පැමිණ විහාරස්ථානයට ගෙවැදීමෙන් අනතුරුව අලුයම 1.30ට පමණ පෙරහර නිමාවට පත් විය.\nරොටුඹ පෙත්මග පුරාණ රජමහා විහාරස්ථානයේ විහාරාධිපති ,පෙරහර කමිටුවේ ප්‍රධාන අනුශාසක,බෙංගමුව ශ්‍රී අරියවංශ පිරිවෙනෙහි නියෝජ්‍ය පරිවේණාධිපති, ශාස්ත්‍රපති පණ්ඩිත ඇහැලකන්දේ රතනසාර හිමියන්ගේ මූලිකත්වයෙන් විහාරවාසී රොටුඹ පියසිරි හිමියන්ගේ සංවිධායකත්වයෙන් පෙරහර පැවැත්විණි. ප්‍රධාන බස්නායක නිලමේ ලෙස සුසිල් නිශාන්ත හපුතන්ත්‍රිගේ මහතා පෙරහරේ ගමන් කළේය.\n\nඌරුබොක්ක විශේෂ\nඒ. පී. දයාචන්ද්‍ර",
       "URL": "https://www.dinamina.lk/2023/10/04/provincial-news/27439/%e0%b6%b4%e0%b7%99%e0%b6%ad%e0%b7%8a%e0%b6%b8%e0%b6%9c-%e0%b6%bb%e0%b6%a2%e0%b6%b8%e0%b7%84%e0%b7%8f-%e0%b7%80%e0%b7%92%e0%b7%84%e0%b7%8f%e0%b6%bb%e0%b6%ba%e0%b7%9a-%e0%b6%bb%e0%b6%b1%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/19/"
}