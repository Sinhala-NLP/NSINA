{
       "Source": "dinamina",
       "Timestamp": "September 6, 2023 1:00 am",
       "Headline": "වසර පන්සීයක් පැරණි ඓතිහාසික රිටි ගස නිවෙසක් මතට",
       "News Content": "හිරුවල පිහිටි වසර හාර පන්සියයක් පමණ පැරණි බව කියන ඓතිහාසික රිටි ගස පෙරේදා (4) රාත්‍රී යාබද නිවෙසක් මතට කඩා වැටීමෙන් නිවෙස සම්පූර්ණයෙන්ම සුනුවිසුනු වී 13 හැවිරිදි දැරියක තුවාල ලබා රෝහල්ගත කර ඇත.\n\nනිවෙසේ සිටි සෙසු පිරිස තුවාල නොලබා බේරී ඇත.\n\nපෙරේදා (4) රාත්‍රී 10:30ට පමණ මහ හඬ නංවමින් දැවැන්ත ගස පෙරළී ඇති අතර, ඊට යට වූ පොල් ගස් ඇතුළු තවත් ගස් ගණනාවක් ද කඩා වැටී තිබෙනු දැකිය හැකි විය. මෙසේ පෙරළී ඇති රිටි ගස වට අඩි පහළොවකටත් වැඩි තරම් වූ අඩි සියයක් පමණ උසින් යුතු වූ ගසකි.\n\nමෙම රිටි ගස ජනතාවගේ විවිධ පුද පූජාවන්ට ලක් වූ එකක් වන අතර ඇදහිලි හා විශ්වාස නිසා එහි අත්තකටවත් හානි කිරීමට කිසිවෙකු පෙලඹී නැතැයි ප්‍රදේශවාසීහු පවසති. මාස කිහිපයක සිට ගස ක්‍රමක්‍රමයෙන් මිය යාමට පටන් ගෙන තිබූ බව ද එසේ වුවත් ගස කපා ඉවත් කිරීමට කිසිවෙකු පියවර ගෙන නැත්තේ පැවති ඇදහිලි හා විශ්වාසයන් නිසා බවද දැන ගන්නට ලැබිණි.\n\nනිවසට සිදුවී ඇති හානිය රුපියල් ලක්ෂ හතරක් පහක් පමණ වන බවට ගණන් බලා තිබිණි.\n\nතුවාල ලැබූ දැරිය වැඩිදුර ප්‍රතිකාර සඳහා රාගම රෝහලට ඇතුළත් කිරීමට නියමිත බව මීරිගම රෝහලේ ප්‍රකාශකයෙක් සඳහන් කළේය.",
       "URL": "https://www.dinamina.lk/2023/09/06/provincial-news/19784/%e0%b7%80%e0%b7%83%e0%b6%bb-%e0%b6%b4%e0%b6%b1%e0%b7%8a%e0%b7%83%e0%b7%93%e0%b6%ba%e0%b6%9a%e0%b7%8a-%e0%b6%b4%e0%b7%90%e0%b6%bb%e0%b6%ab%e0%b7%92-%e0%b6%93%e0%b6%ad%e0%b7%92%e0%b7%84%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/61/"
}