{
       "Source": "dinamina",
       "Timestamp": "August 15, 2023 2:27 am",
       "Headline": "ත්‍රීවීල් රේස් එක රූගත කළ තරුණයන් දෙදෙනා විදුලි පහන් කණුවක වැදී",
       "News Content": "අයෙක් මරුට\n\nඅයෙක් රෝහලේ\n\nමුදල් ඔට්ටුවට පැවැත්වූ ත්‍රිරෝද රථ රේස් තරඟයක් යතුරුපැදියකින් යමින් වීඩියෝගත කරමින් සිටි තරුණයන් දෙදෙනකු ආලෝක විදුලි කණුවක ගැටීමෙන් එක් තරුණයකු මියගොස් ඇති බවත් තවත් තරුණයකු බරපතළ තුවාල ලබා ඇති බවත් පානදුර දකුණ පොලිසිය පවසයි.\n\nඅනතුරෙන් මියගොස් ඇත්තේ පානදුර නල්ලුරුව මොරවින්න ප්‍රදේශයේ පදිංචිව සිටී ජයවීර ලියනගේ දේශාන් පෙරේරා නමැති 19 හැවිරිදි තරුණයකු බව පොලිසිය පවසයි.\n\nඉකුත් 06 වැනිදා රාත්‍රි කළුතර දෙස සිට පානදුර දෙසට ත්‍රිරෝද රථ තරගයක් පවත්වා ඇති බවත්, තවත් තරුණ පිරිසක් යතුරුපැදිවලින් තරගය වීඩියෝගත කරමින් පැමිණ ඇති බවත් පොලිසිය පවසයි. එහිදී එක් යතුරුපැදියක් නල්ලුරුව ප්‍රදේශයේ දී මාර්ගයෙන් ඉවතට පැන විදුලි කණුවක ගැටී ඇති අතර බරපතළ තුවාල ලැබූ තරුණයන් දෙදෙනා පානදුර මූලික රෝහලට ඇතුළත් කර ඇත.\n\nමියගොස් ඇති තරුණයා කොළඹ ජාතික රෝහලට යොමුකර ඇතත්, නැවත පානදුර මූලික රෝහලට යොමුකර සිටියදී මියගොස් ඇති බව පොලිසිය පවසයි.\n\nසිරුරේ අභ්‍යන්තර ඉන්ද්‍රීයන්වලට සිදුවූ බරපතළ තුවාල හේතුවෙන් ඇතිවූ සංකූලතා නිසා මරණය සිදුව ඇති බවට අධිකරණ වෛද්‍ය නිලධාරී ප්‍රසාන් විජේතුංග මහතාගේ ප්‍රධානත්වයෙන් සිදු කළ පශ්චාත් මරණ පරීක්ෂණයේදී තහවුරුව ඇති බව සඳහන් වේ.\n\nහදිසි මරණ පරීක්ෂණය පානදුර මූලික රෝහලේ හදිසි මරණ පරීක්ෂක මාධව ප්‍රේමනාත් මහතා විසින් සිදු කර තිබේ.\n\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/08/15/provincial-news/14055/%e0%b6%ad%e0%b7%8a%e0%b6%bb%e0%b7%93%e0%b7%80%e0%b7%93%e0%b6%bd%e0%b7%8a-%e0%b6%bb%e0%b7%9a%e0%b7%83%e0%b7%8a-%e0%b6%91%e0%b6%9a-%e0%b6%bb%e0%b7%96%e0%b6%9c%e0%b6%ad-%e0%b6%9a%e0%b7%85/",
       "Category": "provincial-news",
       "Parent URL": "https://www.dinamina.lk/category/provincial-news//page/93/"
}