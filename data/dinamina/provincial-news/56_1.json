{
       "Source": "dinamina",
       "Timestamp": "September 11, 2023 1:37 am",
       "Headline": "මාවුස්සාකැලේ  ජල මට්ටම යළි නඟී",
       "News Content": "මධ්‍යම කඳුකරයට සතියක පමණ කාලයක් තිස්සේ ඇද හැළෙන අධික වර්ෂාවත් සමඟ ජාතික ජල විදුලිබල පද්ධතියට අයත් මාවුස්සාකැලේ ජලාශයේ ජල මට්ටම ශීඝ්‍රයෙන් ඉහළ ගොස් තිබේ.\n\nඉකුත් දින කිහිපය තුළ ඇද හැළුණු වර්ෂාවත් සමඟ මාවුස්සාකැලේ ජලාශයේ ජල මට්ටම පසුගියදා (08) වන විට අඩි 12 කින් පමණ ඉහළ ගොස් ඇති බව එම ජලාශය භාර ඉංජිනේරුවෝ පැවසූහ. මාවුස්සාකැලේ ජලාශයේ ජල මට්ටම පිටාර මට්ටමට පැමිණීමට තවත් අඩි 22ක් පමණ පවතී. සතියකට පමණ පෙර ජලාශය මධ්‍යයේ දර්ශනය වෙමින් තිබූ ආගමික සිද්ධස්ථාන වසාගෙන යළිත් ජලය පිරෙමින් තිබෙන අයුරු මෙහිදී දක්නට ලැබිණි.\n\nලක්ෂපාන ජල විදුලි බලාගාර සංකීර්ණයට අයත් කැනියොන්, ලක්ෂපාන, නව ලක්ෂපාන හා පොල්පිටිය යන ජල විදුලි බලාගාර 04 සඳහා ප්‍රධාන වශයෙන් ජලය සැපයෙන්නේ මාවුස්සාකැලේ ජලාශයෙනි.\n\nමස්කෙළිය සමූහ – ගාමිණී බණ්ඩාර ඉලංගන්තිලක",
       "URL": "https://www.dinamina.lk/2023/09/11/provincial-news/21045/%e0%b6%b8%e0%b7%8f%e0%b7%80%e0%b7%94%e0%b7%83%e0%b7%8a%e0%b7%83%e0%b7%8f%e0%b6%9a%e0%b7%90%e0%b6%bd%e0%b7%9a-%e0%b6%a2%e0%b6%bd-%e0%b6%b8%e0%b6%a7%e0%b7%8a%e0%b6%a7%e0%b6%b8-%e0%b6%ba%e0%b7%85/",
       "Category": "provincial-news",
       "Parent URL": "https://www.dinamina.lk/category/provincial-news//page/56/"
}