{
       "Source": "dinamina",
       "Timestamp": "August 17, 2023 2:11 am",
       "Headline": "‘ස්වාභිමානී’ ජාතික සම්මාන 6ක් කුරුණෑගලට",
       "News Content": "විශේෂ අවශ්‍යතා සහිත පුද්ගලයින් ඇගයීමත්, ඔවුන්ට වඩාත් හොඳ සේවාවක් රජයෙන් සලසා දීමත් අරමුණු කරගෙන සමාජ සේවා දෙපාර්තමේන්තුව මඟින් වාර්ෂිකව සංවිධානය කරන ස්වශක්ති සංවිධාන ඇගයීමේ “ස්වාභිමානී ” ජාතික සම්මාන උළෙලේ දී කුරුණෑගල දිස්ත්‍රික්කය ජාතික සම්මාන 06ක් හිමි කර ගැනීමට සමත් වී ඇත.\n\n2020 – 21 වර්ෂවලට අදාළව කළුතර දිස්ත්‍රික් ලේකම් කාර්යාලයේ දී පැවැති මෙම සම්මාන උලෙළේ දී ලංකාවේ හොඳම ස්වශක්ති සංවිධානය ලෙස කුරුණෑගල දිස්ත්‍රික් ස්වශක්ති සංවිධානය ද හොඳම ස්වශක්ති සාමාජිකයා ලෙස උඩුබද්දාව ප්‍රාදේශීය ලේකම් කොට්ඨාසයේ සුරේන්ද්‍ර ඒකනායක මහතා ද, හොඳම නිවෙස්ගත සාමාජිකයා ලෙස කුලියාපිටිය බටහිර ප්‍රාදේශීය ලේකම් කොට්ඨාසයේ උෂානි මහත්මිය ද, හොඳම මෙහෙයුම් කමිටුව ලෙස මල්ලවපිටිය ප්‍රාදේශීය ලේකම් කොට්ඨාසයේ මෙහෙයුම් කමිටුව ද, ස්වශක්ති සංවිධානයකින් ක්‍රියාත්මක වන හොඳම ව්‍යාපෘතිය ලෙස මල්ලවපිටිය එකමුතු ස්වශක්ති ව්‍යාපෘතිය ද ලෙස ප්‍රථමස්ථාන 05ක් හිමිකර ගෙන ඇත.\n\nඑසේම ලංකාවේ ළමා මාර්ගෝපදේශ මධ්‍යස්ථාන අතුරින් 03ක් වන ස්ථානය ගැට්ටුවාන ළමා මාර්ගෝපදේශ මධ්‍යස්ථානයට ද හිමිව ඇත.\nමෙහිදී ලංකාවේ දිස්ත්‍රික්ක අතුරින් වැඩිම ජාතික සම්මාන ප්‍රමාණයක් හිමිකරගත් දිස්ත්‍රික්කය බවට ද කුරුණෑගල දිස්ත්‍රික්කය පත් විය.\nකුරුණෑගල – සුනිල් එස්. පැල්පැල්ලන්දෙණිය",
       "URL": "https://www.dinamina.lk/2023/08/17/provincial-news/14725/%e0%b7%83%e0%b7%8a%e0%b7%80%e0%b7%8f%e0%b6%b7%e0%b7%92%e0%b6%b8%e0%b7%8f%e0%b6%b1%e0%b7%93-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b7%83%e0%b6%b8%e0%b7%8a%e0%b6%b8%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/88/"
}