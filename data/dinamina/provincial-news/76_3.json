{
       "Source": "dinamina",
       "Timestamp": "August 24, 2023 4:09 am",
       "Headline": "පාණදුර ඓතිහාසික ගල්ගොඩ ශ්‍රී මහා විහාරය හොරු කඩති",
       "News Content": "කළුතර පාණදුර දෙපළාතේ ප්‍රධාන සංඝනායක පූජ්‍ය පොතුපිටියේ පඤ්ඤාසේකර නාහිමියන් වැඩසිටින පාණදුර ඓතිහාසික ගල්ගොඩ ශ්‍රී මහා විහාරයට (23) අලුයම් කාලයේ සොරුන් පිරිසක් ඇතුළුවී ඇති බවට ලද පැමිණිල්ලක් මත පරීක්ෂණ ආරම්භ කළ බව පාණදුර දකුණ පොලිසිය පවසයි.\n\nනායක හිමියන් විසින් කළ පැමිණිල්ලක් අනුව මෙසේ පරීක්ෂණ ආරම්භ කළ බව පොලිසිය කීය.\nවිහාරාධිපති හිමියන්ගේ කුටියේ තිබූ පරිත්‍යාග මුදල් රුපියල් පනස් දහසක් පමණ, සාමණේර හිමිනමකගේ කුටියක අත්බෑගයක තිබූ පිංකැටවලින් එකතු කළ රුපියල් පහළොස් දහසකට ආසන්න මුදලක්, දාන ශාලව පිටුපස තිබූ ගෑස් සිලින්ඩරයක් ද සොරකම් කර ඇති බව මෙතෙක් කළ පරීක්ෂණවලදී තහවුරුව තිබේ.\n\nවිහාරාධිපති හිමියන් වැඩසිටින කුටියට පැමිණ සිටි එක් සැකකරුවෙකු උන්වහන්සේ දැක පලාගොස් ඇති බවටත් සඳහන් වේ.\nසාමණේර හිමිනමකගේ කුටියක තිබූ අඩියකට වැඩි දිගකින් යුත් පලතුරු කැපීමට යොදාගන්නා පිහියක් විහාරාධිපති හිමියන්ගේ කාමරයේ දමාගොස් තිබී ඇති බවත් පොලිසිය පවසයි.\n\nපාණදුර කොට්ඨාස අපරාධ ස්ථාන පරීක්ෂණාගාර නිලධාරීන් මෙන්ම පොලිස් නිල සුනඛයන් ද ගෙන්වා පරීක්ෂණ සිදුකරන ලදි.\nජ්‍යෙෂ්ඨ පොලිස් අධිකාරී සමන්ත වෙදගේ, අධිකාරී නිශාන්ත සේනාරත්න යන මහත්වරුන්ගේ උපදෙස් පරිදි මූලස්ථාන පොලිස් පරීක්ෂක උපුල් ප්‍රියංකර මහතාගේ මෙහෙය වීමෙන් අපරාධ අංශ ස්ථානාධිපති ප්‍රධාන පොලිස් පරීක්ෂක ඩබ්ලිව්. විජේතුංග මහතාගේ ප්‍රධානත්වයෙන් අපරාධ අංශ නිලධාරීහු පරීක්ෂණ පවත්වති.\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/08/24/provincial-news/16807/%e0%b6%b4%e0%b7%8f%e0%b6%ab%e0%b6%af%e0%b7%94%e0%b6%bb-%e0%b6%93%e0%b6%ad%e0%b7%92%e0%b7%84%e0%b7%8f%e0%b7%83%e0%b7%92%e0%b6%9a-%e0%b6%9c%e0%b6%bd%e0%b7%8a%e0%b6%9c%e0%b7%9c%e0%b6%a9-%e0%b7%81/",
       "Category": "provincial-news",
       "Parent URL": "https://www.dinamina.lk/category/provincial-news//page/76/"
}