{
       "Source": "dinamina",
       "Timestamp": "September 28, 2023 1:00 am",
       "Headline": "රුපියල් කෝටියක බීඩි කොළ නාවික හමුදාව කොටු කරගනී  යතුරුපැදියක්-ලොරියක්-කැබ් රථ සමඟ දෙදෙනෙක් මාට්ටු",
       "News Content": "නාවික හමුදා බුද්ධි අංශ නිලධාරීන්ට ලද තොරතුරකට අනුව පෙරේදා (26) රාත්‍රියේ පුත්තලම නාවික හමුදාව විසින් සිදු කළ මෙහෙයුමකදී නීති විරෝධි ලෙස මෙරටට ආනයනය කරන ලද බීඩි කොළ තොගයක් සමඟ සැකකරුවන් දෙදෙනකු ඇතුළු බීඩි කොළ තොගය ප්‍රවාහනයට සූදානම් කර තිබූ බොලේරෝ වර්ගයේ කැබ් රථයක්, ඩිමෝ බට්ටා ලොරි රථයක් සමග යතුරුපැදි තුනක් අත්අඩංගුවට ගැනීමට නාවික හමුදාව කටයුතු කර තිබුණි. ප්‍රවාහනයට යොදා ගත් ලොරි රථ දෙකක් අත්අඩංගුවට ගෙන තිබේ.\n\nමෙසේ අත්අඩංගුවට ගෙන ඇත්තේ කල්පිටිය ප්‍රදේශයේ පදිංචි අවුරුදු 25, 28 සීමාවල සැකකරුවන් දෙදෙනෙක් වන අතර, එම වැටලීමේදී බීඩි කොළ 1200කට ආසන්න ප්‍රමාණයක් නාවික හමුදා භාරයට ගෙන තිබේ.\n\nමෙසේ නාවික හමුදා අත්අඩංගුවට පත් සැකකරුවන් ඉතා සූක්ෂ්ම ලෙස හොර රහසේ මෙම බීඩි කොළ තොගය ඉන්දියාවේ සිට මුහුදු මාර්ගයෙන් මෙරටට රැගෙනවිත් මදුරන්කුලිය දළුව මුහුදු වෙරළ තීරයේදී ලොරි රථ දෙකට පටවමින් සිටියදී සූක්ෂ්ම මෙහෙයුමක් සිදු කරමින් නාවික හමුදාව මෙම වැටලීම් සිදුකර ඇත. මෙම බීඩි කොළ තොගයේ මිල තවමත් නිශ්චිතවම ගණනය කර නොමැති අතර, ආසන්න වශයෙන් රුපියල් කෝටියකට ආසන්න වටිනාකමකින් යුක්ත බවයි පොලිසිය පවසන්නේ.\n\nනාවික හමුදා බුද්ධි අංශයට ලද තොරතුරක් මත දින කිහිපයක් තිස්සේ ගොඩබිමේ සහ මුහුදු මාර්ගයෙන් තොරතුරු සොයමින් සිට අත්අඩංගුවට ගත් මෙම බීඩි කොළ තොගය සහ සැකකරුවන් දෙදෙනා ඇතුළු ලොරි රථ දෙක වැඩිදුර පරීක්ෂණ සඳහා මදුරන්කුලිය පොලිසියට භාරදී තිබෙනවා.\n\nමෙම අත්අඩංගුවට ගන්නා ලද ලොරි රථ මාළු ප්‍රවාහනය කරන මුවාවෙන් මෙම ජාවාරම සිදු කර ඇති බවයි වැඩිදුර කළ පරීක්ෂණවලදී තොරතුරු අනාවරණය වී ඇත.\n\nසාක්ෂි සටහන් කර ගැනීමෙන් අනතුරුව සැකකරුවන් සහ නඩු භාණ්ඩ පුත්තලම මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nවනාතවිල්ලුව සමූහ – කේ. ප්‍රියංකර\n\nකළුපහන , පුත්තලම අතිරේක – හිරාන් ප්‍රියංකර ජයසිංහ",
       "URL": "https://www.dinamina.lk/2023/09/28/provincial-news/26037/%e0%b6%bb%e0%b7%94%e0%b6%b4%e0%b7%92%e0%b6%ba%e0%b6%bd%e0%b7%8a-%e0%b6%9a%e0%b7%9d%e0%b6%a7%e0%b7%92%e0%b6%ba%e0%b6%9a-%e0%b6%b6%e0%b7%93%e0%b6%a9%e0%b7%92-%e0%b6%9a%e0%b7%9c%e0%b7%85-%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/28/"
}