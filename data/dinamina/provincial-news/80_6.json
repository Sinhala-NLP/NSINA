{
       "Source": "dinamina",
       "Timestamp": "August 22, 2023 2:34 am",
       "Headline": "ඓතිහාසික බෝගොඩ රජමහා විහාරයේ නව සංඝාවාසය විවෘත කරයි",
       "News Content": "ඓතිහාසික බෝගොඩ රජමහා විහාරස්ථාන භූමියේ අභිනවයෙන් ඉදිකරන ලද නව දෙමහල් සංඝාවාස ගොඩනැඟිල්ල විවෘත කිරීම සියම් මහ නිකායේ මල්වතු විහාර පාර්ශ්වයේ අනුනායක ධුරන්දර ගම්පහ වික්‍රමාරච්චි ආයුර්වේද විශ්වවිද්‍යාලයේ කුලපති ආචාර්ය අතිපූජ්‍ය නියංගොඩ විජිතසිරි නාහිමියන් වහන්සේගේ ප්‍රධානත්වයෙන් ඉකුත්දා සිදුකෙරිණි.\n\nහාලිඇළ ප්‍රාදේශීය ලේකම් කොට්ඨාසයේ පිහිටි ඓතිහාසික බෝගොඩ රජමහා විහාරස්ථානයට කළක් තිස්සේ පැවැති විශාල අඩුපාඩුවක් සපුරාලමින්, සියම් මහ නිකායේ මල්වතු විහාර පාර්ශ්වයේ කාරක සංඝසභික, ඓතිහාසික බෝගොඩ රජමහා විහාරාධිපති හා මහනුවර නාගවිමාන කන්දේ පුරාණ විහාරාධිපති ගෞරව ශාස්ත්‍රවේදී පූජ්‍ය අඹන්වැල්ලේ සුමංගල නාහිමියන්ගේ මූලිකත්වයෙන් රුපියල් ලක්ෂ 250ක පමණ වියදමකින් මෙම නව දෙමහල් සංඝාවාස ගොඩනැඟිල්ල ඉදිකොට ඇත.\n\nනව සංඝාවාස ගොඩනැඟිල්ල විවෘත කිරීම නිමිත්තෙන් මහා සංඝරත්නය උදෙසා දිවා දානමය පින්කමක් ද පැවැත්වුණු අතර පූජනීය මහා සංඝරත්නය හා බෞද්ධ කටයුතු කොමසාරිස් අනුරුද්ධ බණ්ඩාර, හාලිඇළ ප්‍රාදේශීය ලේකම් සුභාෂ් නානායක්කාර යන මහත්වරුන් ඇතුළු ආරාධිත අමුත්තන් රැසක් ද ප්‍රදේශවාසී ජනතාව විශාල පිරිසක් ද එම අවස්ථාවන්ට එක්ව සිටියහ.\nහාලිඇල සමූහ ආර්.එම්. විජේරත්න",
       "URL": "https://www.dinamina.lk/2023/08/22/provincial-news/16058/%e0%b6%93%e0%b6%ad%e0%b7%92%e0%b7%84%e0%b7%8f%e0%b7%83%e0%b7%92%e0%b6%9a-%e0%b6%b6%e0%b7%9d%e0%b6%9c%e0%b7%9c%e0%b6%a9-%e0%b6%bb%e0%b6%a2%e0%b6%b8%e0%b7%84%e0%b7%8f-%e0%b7%80%e0%b7%92%e0%b7%84/",
       "Category": "provincial-news",
       "Parent URL": "https://www.dinamina.lk/category/provincial-news//page/80/"
}