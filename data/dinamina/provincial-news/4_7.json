{
       "Source": "dinamina",
       "Timestamp": "October 12, 2023 1:00 am",
       "Headline": "ලොකු ලූනු අස්වැන්න සරු වුණත් විකුණාගන්න බැරිව ගොවීහු අනාථයි",
       "News Content": "බකමූණ, සරුබිම, ජයසිරිපුර සහ බටුහේන ප්‍රදේශවල මෙවර යල කන්නයේ ලොකු ලූනුවලින් හොඳ අස්වැන්නක් ලැබුණ ද ඒවාට හොඳ මිලක් නොමැති නිසා ලොකු ලූනු වගා කළ ගොවීහු අන්ත අසරණ තත්ත්වයට පත්ව සිටිති.\n\nමේ දිනවල ලොකු ලූනු කිලෝවක් රුපියල් 140, 190 වැනි මුදලකට අලෙවි කිරීමට එම ගොවීන්ට සිදුව තිබේ. ⁣මේ අතර, සරුබිම හා ජයසිරිපුර ප්‍රදේශවල ගොවීහු ද තමන් වගා කළ අස්වැන්න විකුණා ගත නොහැකිව අසරණව සිටිති. ලූනු විකුණා ගැනීමට දඹුල්ල ආර්ථික මධ්‍යස්ථානය වෙත ගෙනයන වාහනවලට විශාල මුදලක් ගෙවීමට ද සිදු වීමෙන් ලොකු ලූනු වගාවෙන් ආදායමක් ලබා ගැනීමට නම් ලූනු කිලෝවක් රුපියල් 250කටවත් අලෙවි කළ යුතු බව ද ඔවුහු පෙන්වා දෙති.\n\nඉන්දියාවෙන් ගෙන්වන ලොකු ලූනු මේ දිනවල දඹුල්ල ආර්ථික මධ්‍යස්ථානයේ ගොඩගසා ඇති බවත්, ඒවා හේතුවෙන් තම අස්වැන්න අලෙවි කර ගැනීම තවත් අසීරු වන බවත් පවසන ගොවීන් වැඩිදුරටත් කියා සිටින්නේ, තම ලොකු ලූනු අස්වැන්න අලෙවි කර ගැනීමට නම් ලොකු ලූනු පිටරටින් ගෙන්වීම නවතා හෝ බදු මුදල් ඉහළ දමා තමන්ට සාධාරණ මුදලක් ලබා ගැනීමට අවශ්‍ය කටයුතු සලසා දෙන ලෙසයි.\n\nඇලහැර සරත් වෙලගෙදර",
       "URL": "https://www.dinamina.lk/2023/10/12/provincial-news/29904/%e0%b6%bd%e0%b7%9c%e0%b6%9a%e0%b7%94-%e0%b6%bd%e0%b7%96%e0%b6%b1%e0%b7%94-%e0%b6%85%e0%b7%83%e0%b7%8a%e0%b7%80%e0%b7%90%e0%b6%b1%e0%b7%8a%e0%b6%b1-%e0%b7%83%e0%b6%bb%e0%b7%94-%e0%b7%80%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/4/"
}