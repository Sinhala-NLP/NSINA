{
       "Source": "dinamina",
       "Timestamp": "October 10, 2023 1:00 am",
       "Headline": "සිසුන්ට නව මාදිලියෙන් මත් ලොසින්ජර් අලෙවි කළ තරුණයෙක් මුලතිව්වලදී ගුවන් හමුදා අත්අඩංගුවට",
       "News Content": "පාසල් සිසුන්ට හා පෞද්ගලික උපකාරක පන්තිවල සිසුන්ට නව මාදිලියෙන් ලොසින්ජර් ආකාරයෙන් තනන ලද මත්ටොපි අලෙවි කළ තරුණයෙකු මුලතිව් මුල්ලියාවලෙයි ප්‍රදේශයේදී ගුවන් හමුදාවේ විමර්ශන නිලධාරීන් පිරිසක් විසින් පෙරේදා (08) අත්අඩංගුවට ගෙන තිබේ.\n\nඑම නිලධාරීන්ට ලැබුණු තොරතුරක් මත ඔහු ලැගුම් ගෙන සිටි ස්ථානය පරීක්ෂා කිරීමේදී එවැනි මත් ලොසින්ජර් 5000කට අධික ප්‍රමාණයක් තිබී හමු වී ඇත.\n\nඊට අමතරව ඔහුගේ ලැගුම් හලේ තිබී මත්වීමට උපයෝගී කර ගන්නා ජූස් මිලිග්‍රෑම් 34ක් සහ කොකේන් ගුලි 486ක් සොයාගෙන තිබේ. ගුවන් හමුදාව විසින් අත්අඩංගුවට ගත් සැකකරු මුල්ලියාවලෙයි පොලිසියට බාර දීමෙන් පසුව මුලතිව් අධිකරණයට ඉදිරිපත් කොට තිබේ.\n\nපොලිසිය විසින් අධිකරණයෙන් කරන ලද ඉල්ලීමකට අනුව ඔහු දින හතක කාලයක් රඳවා ගෙන ප්‍රශ්න කිරීමට අවසර ලබා ගෙන ඇත්තේ මුල්ලියාවල ප්‍රදේශයේ පාසල් සිසුන්ට මත්ද්‍රව්‍ය බෙදා හරින හා අලෙවි කරන පුද්ගලයින් පිළිබඳව මොහු තොරතුරු රැසක්ම දන්නා නිසාය.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/10/10/provincial-news/29263/%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a%e0%b6%a7-%e0%b6%b1%e0%b7%80-%e0%b6%b8%e0%b7%8f%e0%b6%af%e0%b7%92%e0%b6%bd%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%b8%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/8/"
}