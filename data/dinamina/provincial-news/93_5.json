{
       "Source": "dinamina",
       "Timestamp": "August 15, 2023 2:32 am",
       "Headline": "වේයන්ගොඩ ශාන්ත මරියා ජාතික පාසලේ ආදි සිසු හමුවක්",
       "News Content": "වේයන්ගොඩ ශාන්ත මරියා ජාතික පාසලේ 1985 සිට 2006 දක්වා පුරා වසර 21ක කාලයක් පාසල වෙනුවෙන් ක්‍රීඩා කටයුතුවල යෙදී විවිධ ජයග්‍රහණ ලබාගත් ආදි සිසුන්ගේ සුහද හමුවක් හා ඔවුනගේ ක්‍රීඩා දිවිය ඔපවත් කරගන්නට ආධාර උපකාර කළ ගුරු විදුහල්පතිවරුනට උපහාර තිළිණ පුද කිරීමේ උත්සවයක් පසුගියදා වේයන්ගොඩදී පැවැත්විණි.\n\nඑම කාලයේදී විදුහල වෙනුවෙන් කලාප, පළාත් මෙන්ම සමස්ත ලංකා ජයග්‍රහණ ලබාගත් සියලු දෙනාද මෙහිදී ත්‍යාග ලැබූහ. ආදි ක්‍රීඩකයින් විශාල පිරිසක් මේ අවස්ථාවට එක්ව සිටි අතර, මේ වන විට විදේශයන්හි පසුවන ආදි ක්‍රීඩකයන් මාර්ගගත ක්‍රමයට සම්බන්ධ වීමද කැපී පෙනුණි.\n\nමෙම අවස්ථාවට 1980 දශකයේ විදුහල්පතිනිය වූ කේ.ඒ.එල්. කල්‍යාණරත්න, විශ්‍රාමික නියෝජ්‍ය විදුහල්පති එච්.එම් ආරියරත්න, එල්.එන්.සී.අයි. රුද්‍රිගූ, රූපිකා සේනාරත්න, ආනන්ද ලක්දුසිංහ මහත්ම මහත්මීන් ප්‍රමුඛ ක්‍රීඩා ගුරු මහත්ම මහත්මීන්ද වත්මන් විදුහල්පති ආචාර්ය බී.ඩී.අයි.කේ. කරුණාරත්න මහතා ද එක්ව සිටියහ.\n\nආදි ක්‍රීඩක ක්‍රීඩිකාවන් අතර අධ්‍යාපන අමාත්‍යාංශයේ නියෝජ්‍ය අධ්‍යාපන අධ්‍යක්ෂිකා පද්මිණි දිසානායක, ආදි ශිෂ්‍ය සංගමයේ සභාපති චන්දන රණතුංග, ප්‍රියංකා නිල්මිණි, ඉන්දික ජයසේකර, අනෝජා ඉරෝෂනී, කේ.ඒ. ජයකොඩි, මහත්ම මහත්මීන් ඇතුළු පිරිසක් වූහ. මේ වන විට ජීවන ගමනේ 85 වැනි විය පසු කර සිටින විශ්‍රාමික විදුහල්පතිනිය වූ කේ.ඒ.එල්. කල්‍යාණරත්න මහත්මිය මේහිදී දැඩි හැඟුම්බර කතාවක් කරමින් කොළඹ මරදානේ මරියකඩේ උපත ලබා ගුරු සේවයට එක්ව ගත කළ තම ජීවිතයේ මෙන්ම විදුහලේ අතීත සිදුවීම් එකින් එක ගෙනහැර දැක්වීම කැපී පෙනෙන සිදුවීමක් විය.\n\nමේ අවස්ථාවට එක්වූ විශ්‍රාමික විදුහල්පතිනිය වූ කේ.ඒ.එල්. කල්‍යාණරත්න මහත්මිය, වත්මන් විදුහල්පති ආචාර්ය බී.ඩී.අයි.කේ. කරුණාරත්න මහතා සහ ආනන්ද ලක්දුසිංහ මහතා ප්‍රමුඛ ක්‍රීඩා ගුරු මහත්ම මහත්මීහු ආදි ක්‍රීඩක නියෝජ්‍ය අධ්‍යාපන අධ්‍යක්ෂිකා පද්මිණි දිසානායක මහත්මිය, ආදි ශිෂ්‍ය සංගමයේ සභාපති චන්දන රණතුංග මහතා ඇතුළු පිරිස විසින් කැඳවාගෙන පැමිණි අන්දම\n\nකොටදෙණියාව සමූහ – එම්. පුෂ්පකුමාර",
       "URL": "https://www.dinamina.lk/2023/08/15/provincial-news/14120/%e0%b7%80%e0%b7%9a%e0%b6%ba%e0%b6%b1%e0%b7%8a%e0%b6%9c%e0%b7%9c%e0%b6%a9-%e0%b7%81%e0%b7%8f%e0%b6%b1%e0%b7%8a%e0%b6%ad-%e0%b6%b8%e0%b6%bb%e0%b7%92%e0%b6%ba%e0%b7%8f-%e0%b6%a2%e0%b7%8f%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/93/"
}