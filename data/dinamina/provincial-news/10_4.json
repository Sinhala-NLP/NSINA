{
       "Source": "dinamina",
       "Timestamp": "October 9, 2023 1:00 am",
       "Headline": "දෙයියන්දර අරින්න යන මත්පැන්හලට ජනතා විරෝධය",
       "News Content": "දෙයියන්දර නගරයේ විවෘත කිරීමට යෝජිත මත්පැන්හලට විරුද්ධව ප්‍රදේශයේ මහා සංඝරත්නය හා ප්‍රදේශවාසිහු පිරිසක් 8 වැනි දින උදේ දෙයියන්දර නගරයේ දී සාමකාමී විරෝධතාවක නිරත වූහ. රෝහණ සංඝ සභාවේ මහා ලේඛකාධිකාරි හා මුලටියන ශාසනාරක්ෂක බල මණ්ඩලයේ ලේඛකාධිකාරි පරපාමුල්ලේ සුමත නාහිමියෝ ප්‍රමුඛ විහාරාධිපති හිමිවරු දහම් පාසල් හා පාසල්වල ගුරුවරු හා විදුහල්වරුන් ඇතුළු විශාල පිරිසක් එම අවස්ථාවට සහභාගි වී සිටියහ.\n\nදෙයියන්දර නගරයට නුදුරින් ප්‍රකට විහාරස්ථාන දෙකක් ජාතික පාසලක් ප්‍රාථමික පාසලක් මූලික පිරිවෙනක් පෙරපාසල් කීපයක් දිවා සුරැකුම් මධ්‍යස්ථානයක් පුද්ගලික අධ්‍යාපන ආයතන කීපයක් පිහිටා තිබෙන බවත් දැඩි ආර්ථික පීඩාවකට පත්වී සිටින ජනතාවක් ජීවත්වන දෙයියන්දර හා අවට ගම්මාන රැසක දරුපවුල් තවත් දුෂ්කරතාවට පත්වන බවත් පාසල් දරුවන් ඇතුළු තරුණ පරපුර මත්පැන් වලට ඇබ්බැහි වීමේ ප්‍රවණතාවක් මෙමගින් ඇතිවන බවත් රෝහණ සංඝ සභාවේ මහා ලේඛකාධිකාරි හා මුලටියන ශාසනාරක්ෂක බල මණ්ඩලයේ ලේඛකාධිකාරි පරපාමුල්ලේ සුමන නාහිමියෝ එහිදී පැවසූහ.\nපිරිස මත්පැන්හල ආරම්භ කිරීමට නියමිත ස්ථානයට පැමිණ තම විරෝධතාව දක්වා පසුව විසිර ගියහ.\nතමරසිරි විජේසේකර – දෙයියන්දර සමූහ\n\n",
       "URL": "https://www.dinamina.lk/2023/10/09/provincial-news/28975/%e0%b6%af%e0%b7%99%e0%b6%ba%e0%b7%92%e0%b6%ba%e0%b6%b1%e0%b7%8a%e0%b6%af%e0%b6%bb-%e0%b6%85%e0%b6%bb%e0%b7%92%e0%b6%b1%e0%b7%8a%e0%b6%b1-%e0%b6%ba%e0%b6%b1-%e0%b6%b8%e0%b6%ad%e0%b7%8a%e0%b6%b4/",
       "Category": "provincial-news",
       "Parent URL": "https://www.dinamina.lk/category/provincial-news//page/10/"
}