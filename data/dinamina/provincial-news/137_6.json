{
       "Source": "dinamina",
       "Timestamp": "July 4, 2023 9:06 am",
       "Headline": "කොස්ගහඋල්පත පුරාවිද්‍යා බිමට පුරාවිද්‍යාවේ ඇතැමුන්ගෙන් දැඩි හානි",
       "News Content": "\n\nඓතිහාසික දිඹුලාගල ආරණ්‍ය සේනාසනයට අයත් කොස්ගහඋල්පත පැරණි පිරිනිවන් මංචකය, වසර දහස් ගාණක් පැරණි බුද්ධ ප්‍රතිමාව ඇතුළු පුරාවිද්‍යා වටිනාකම් ඇති එම ස්ථානය පුරාවිද්‍යා දෙපාර්තමේන්තුවේ ඇතැම් නිලධාරීන් පිරිස් විකෘති කොට ඇති බවත්, එම ඉදිකිරීම් වහාම නතර කිරීමට කටයුතු කරන ලෙස තමා අදාළ බලධාරීන් ඉල්ලා සිටි බවත් කැලණිය විශ්වවිද්‍යාලයේ පුරාවිද්‍යා පශ්චාත් අධ්‍යාපන ආයතනයේ ජ්‍යෙෂ්ඨ මහාචාර්ය රාජ් සෝමදේව මහතා සඳහන් කළේය.\n\nප්‍රදේශයේ පුරාවිද්‍යා නිලධාරීන් දැනුවත්ව පුරාවිද්‍යා භූමියට ඇතුළත් වෙමින් එම ස්ථානයට කළුගල්, ගඩොල්, සහ ඉදිකිරීම් ‍භාණ්ඩ ‍ගෙනැවිත් දමා පෞරාණික ස්ථානය වෙනස් කරමින් බරපතළ හානියක් සිදු කිරීමට කිහිප දෙනෙකු සැරසෙන බව ද සෝමදේව මහතා පෙන්වා දුන්නේය.\n\nදිඹුලාගල පුල්ලිගොඩ පැරණි චිත්‍ර සහ දිඹුලාගල කොස්ගහඋල්පත ප්‍රදේශයේ පිරිනිවන් මංචකය ඇතුළු දිඹුලාගල ස්ථාන කිහිපයක් නිරීක්ෂණය කිරීමේ අවස්ථාවට 03 වෙනිදා එක්වෙමන් සෝමදේව මහතා ඒ බව පැවසුවේය.\n\nමේ වනවිට පුරාවිද්‍යා භූමියේ විශාල ගොඩනැගිල්ලක් ඉදිකිරීමට අත්තිවාරම් දමා තිබෙන කොන්ක්‍රීට් කණුද ඉවත් කර එම ස්ථානයේ පුරාවිද්‍යා පෞරාණික භාවයෙන් තබන ලෙසත්, ඒවාට සිදුවන හානිය අවම කිරීමට වැඩපිළිවෙළක් සකසනවා වෙනුවට පුරාවිද්‍යා ආඥා පනත උල්ලංඝනය කරමින් කටයුතු කර ඇති බවද සෝමදේව මහතා පැවසුවේය.\n\nපිරිනිවන් මංචකයේ සැතපෙන පිළිමය ඉදිමීමට ලක්ව ඇති බව එම ස්ථානයේ වැඩවාසය කරන ස්වාමින් වහන්සේ නමක් පෙන්වා දුන් අතර ඊට හේතුව එම බුද්ධ ප්‍රතිමාව තිබූ ගඩොල් ඉවත්කර මෝඩ ගඩොල් විකෘති පිළිමයක් බවට පත් කිරීමේ ප්‍රතිඵල බව ද සෝමදේව මහතා කීවේය.\n\nඓතිහාසික දිඹුලාගල ආරණ්‍ය සේනාසනාධිපති සිංහපුර චේතියාලංකාර නාහිමියන් මෙම නිලධාරීන් සමඟ වැඩම කළ අතර පුරාවිද්‍යා නිලධාරීන් අදාළ බුද්ධ ප්‍රතිමාවට මෙන්ම කොස්ගහ උල්පොත පෞරාණික ස්ථානයට සිදු කර ඇති හානිය සහ එම ස්ථානයේ සිදුකරන නීත්‍යානුකූල නොවන, ඉදිකිරීම්වලට විරුද්ධව නඩු පවරන බව ද සඳහන් කළහ.\n\nමෙහිදී ඊට පිළිතුරු දුන් පොළොන්නරුව පුරාවිද්‍යා සහකාර අධ්‍යක්ෂ නලින් වීරරත්න මහතා සඳහන් කළේ එම ඉදිකිරීම් සඳහා රැගෙන ඇවිත් තිබෙන ගඩොල්, කළුගල්, ඇතුළු සියලු ඉදිකිරීම් ද්‍රව්‍ය වහාම ඉවත් කිරීමට අදාළ බලධාරීන්ගේ අවධානය යොමු කරවන බවයි.",
       "URL": "https://www.dinamina.lk/2023/07/04/provincial-news/4187/%e0%b6%9a%e0%b7%9c%e0%b7%83%e0%b7%8a%e0%b6%9c%e0%b7%84%e0%b6%8b%e0%b6%bd%e0%b7%8a%e0%b6%b4%e0%b6%ad-%e0%b6%b4%e0%b7%94%e0%b6%bb%e0%b7%8f%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f/",
       "Category": "provincial-news",
       "Parent URL": "https://www.dinamina.lk/category/provincial-news//page/137/"
}