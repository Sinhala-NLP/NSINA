{
       "Source": "dinamina",
       "Timestamp": "August 18, 2023 1:00 am",
       "Headline": "නිවැසියන් නැති අතරේ සුද්දය දැමූ කුඩ්ඩෝ දෙන්නා මාට්ටු",
       "News Content": "නිවැසියන් නොමැති අවස්ථාවක රහසේම නි‍ෙවසට ඇතුළුවී රුපියල් ලක්ෂ දහතුනකට අධික වටිනාකමින් යුතු රන් ආභරණ විදුලි උපකරණ ඇතුළු එම නි‍ෙවසේ තිබූ සියලුම වටිනා උපකරණ සොරාගෙන ගිය මත්ලෝලීන් දෙදෙනෙකු කඩවත පොලිසියේ අපරාධ අංශය 16 වැනිදා සිදුකළ වැටලීමකින් අත්අඩංගුවට ගෙන ඇත. කඩවත, රංමුතුගල සුවතා මංතීරුව අසල නි‍ෙවසකින් මෙලෙස භණ්ඩ සොරාගෙන ඇති මත්ලෝලීන් එම භාණ්ඩ ත්‍රිරෝද රථයකින් රැගෙන ගොස් විවිධ ස්ථානවලට අලෙවි කර තිබියදී පොලිසිය සැකකරුවන්ගෙන් ලබා ගත් තොරතුරු මත භාණ්ඩ සොයාගෙන ඇත.\n\nසොරාගත් රන් භාණ්ඩ උකස් කර තිබූ ස්ථාන වෙත ගිය පොලිසිය ඒවා පොලිස් භාරයට ගෙන ඇත. අඟල් 45 එල්.සී.ඩී. රූපවාහිනියක්, ගෑස් ලිපක්, රයිස් කුකර්, විදුලි පංකා ඇතුළු එම නි‍ෙවසේ තිබූ සියලුම වටිනා ගෘහ විදුලි උපකරණ මෙම සැකකරුවන් දෙදෙනා විසින් සොරාගෙන ගොස් තිබී ඇත. අවුරුදු 24 සහ 28 වයසේ පසුවන සැකකරුවන් කඩවත ඉහළ කරගහමුණ ප්‍රදේශයේ පදිංචිකරුවන් බව පොලිසිය පැවසීය.\n\nසැකකරුවන් 18 වැනිදා මහර අධිකරණයට ඉදිරිපත් කිරීමට නියමිතය. කඩවත පොලිසියේ ස්ථානාධිපති ප්‍රධාන පොලිස් පරීක්ෂක හෙට්ටිආරච්චි මහතාගේ උපදෙස් මත අපරාධ අංශයේ ස්ථානාධිපති පොලිස් පරීක්ෂක නිරෝෂන් ප්‍රනාන්දු උප පොලිස් පරීක්ෂක අභිෂේක් කරුණාතිලක පොලිස් කොස්තාපල්වරුන් වන (40423) ලැනරෝල්, (76914) අසේල, (94038) ජයවික්‍රම යන නිලධාරීන් මෙම සැකකරුවන් අත්අඩංගුවට ගෙන සොරාගෙන අස්ථාන ගත කර තිබූ භාණ්ඩ සොයාගෙන ඇත.",
       "URL": "https://www.dinamina.lk/2023/08/18/provincial-news/15227/%e0%b6%b1%e0%b7%92%e0%b7%80%e0%b7%90%e0%b7%83%e0%b7%92%e0%b6%ba%e0%b6%b1%e0%b7%8a-%e0%b6%b1%e0%b7%90%e0%b6%ad%e0%b7%92-%e0%b6%85%e0%b6%ad%e0%b6%bb%e0%b7%9a-%e0%b7%83%e0%b7%94%e0%b6%af%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/86/"
}