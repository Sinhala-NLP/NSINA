{
       "Source": "dinamina",
       "Timestamp": "September 16, 2023 1:00 am",
       "Headline": "හැප්පූ රියැ­දු­රා­ගෙන්  තුවා­ල­කා­රි­ය­කට  සානු­ක­ම්පිත දීම­නා­වක්",
       "News Content": "ගිරිඋල්ල පස්යාල මාර්ගයේ හිරිවල ප්‍රදේශයේ පදික මාරුවකදී කාරයක හැපී හැට හත් හැවිරිදි කාන්තාවකට බරපතළ තුවාල සිදු වී ඇති අනතුරකට සම්බන්ධ සැකකාර කාර් රථ රියැදුරා තුවාලකාරිය වෙනුවෙන් තාවකාලිකව සානුකම්පිත දීමනාවක් වශයෙන් රුපියල් පනස් දහසක මුදලක් ගෙවීමට කැමැත්ත ප්‍රකාශ කිරීමෙන් අනතුරුව අත්තනගල්ල අංක 02 මහේස්ත්‍රාත් මංජුල කරුණාරත්න මහතා පෙරේදා (12) පස්වරුවේ ඔහුට රුපියල් ලක්ෂ දෙකක ශරීර ඇප නියම කළේය.\n\nසුගත් වසන්ත කුමාර නමැත්තෙකුට එසේ ඇප නියම ‍ෙකරිණි. රුපියල් ලක්ෂ දෙකක ශරීර ඇපයට පුද්ගලයින් දෙදෙනෙකු අත්සන් කළ යුතු බවට ද නියෝග ‍ෙකරිණි.\n\nසැකකරු ඉකුත් 11 පාන්දර ගිරිඋල්ල පස්යාල මාර්ගයේ ගිරිඋල්ල දෙස සිට පස්යාල දෙසට කාරයක් පදවාගෙන යද්දී හිරිවල ප්‍රදේශයේ පදික මාරුවකින් මාර්ගය හරහා මාරු වෙමින් සිටි හැට හත් හැවිරිදි කාන්තාවකගේ හැපී බරපතළ තුවාල සිදු වී තිබිණ.\n\nඑම අනතුර සම්බන්ධව පල්ලෙවෙල පොලිසියේ රථ වාහන අංශය පරීක්ෂණ පවත්වා සැකකාර රියැදුරා අත්අඩංගුවට ගෙන තිබිණ.\n\nපල්ලෙවෙල පොලිසියේ නඩු මෙහෙයුම් අංශයේ පොලිස් සැරයන් ප්‍රදීප් ප්‍රියන්ත මහතා කරුණු දක්වමින් සැකකාර රියැදුරාගේ නොසැලකිල්ල නිසාම අනතුර සිදු වී ඇති බවත් අනතුරින් තුවාලකාරියගේ එක් පාදයක් තුන් පොළකින් කැඩී බරපතළ තුවාල ලබා රෝහල්ගත කර සිටින බවත් කියා සිටියේය.\n\nමෙහිදී සැකකාර රියැදුරා තුවාලකාරිය වෙනුවෙන් තාවකාලිකව සානුකම්පිත දීමනාවක් වශයෙන් රුපියල් පනස් දහසක මුදලක් ගෙවීමට කැමැත්ත ප්‍රකාශ කිරීමෙන් අනතුරුව එසේ ඔහුට ශරීර ඇප නියම කෙරිණි.\n\nනැවත කැඳවීම 2024.02.28 වැනිදාට කල් තැබිණ.\n\nපල්ලෙවෙල පොලිසියේ නඩු මෙහෙයුම් අංශයේ පොලිස් සැරයන් ප්‍රදීප් ප්‍රියන්ත මහතා පැමිණිල්ල මෙහෙයවිය.",
       "URL": "https://www.dinamina.lk/2023/09/16/provincial-news/22871/%e0%b7%84%e0%b7%90%e0%b6%b4%e0%b7%8a%e0%b6%b4%e0%b7%96-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%8f%e0%b6%9c%e0%b7%99%e0%b6%b1%e0%b7%8a-%e0%b6%ad/",
       "Category": "provincial-news",
       "Parent URL": "https://www.dinamina.lk/category/provincial-news//page/46/"
}