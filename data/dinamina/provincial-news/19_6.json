{
       "Source": "dinamina",
       "Timestamp": "October 4, 2023 1:00 am",
       "Headline": "බිත්තියේ ඔළුව වැදුණැයි කී බිලිඳියගේ මරණය ඝාතනයක්",
       "News Content": "ලෝක ළමා දිනය සැමරූ ඉකුත් ඔක්තෝබර් 01 වැනිදා උදේ ඌරුබොක්ක පොලිස් වසමේ මැකිලියතැන්න ප්‍රදේශයෙන් අසන්නට ලැබුණේ අහස\nපොළව නුහුලන අපරාධයකි. වැදූ මව විසින් මාස හයක් වයසැති එකම දරුවා මරා දමා ඇති බවයි.\n\nඌරුබොක්ක මැකිලියතැන්න ප්‍රදේශයේ වයස මාස 6ක බිලිඳියක ඝාතනය කිරීම සම්බන්ධයෙන් සැකපිට 21 හැවිරිදි එක්දරු මව ඊයේ (03) දින උදේ අත්අඩංගුවට ගත් බවට ඌරුබොක්ක පොලිසිය පවසයි.\n\nදරුවා ඝාතනය කළ බවට අත්අඩංගුවට ගෙන ඇත්තේ ඌරුබොක්ක, මැකිලියතැන්න, කටුවන ගෙදර, 186 ඩී. ලිපිනයේ පදිංචි 21 හැවිරිදි එක්දරු මවක බවට පොලිසිය පවසයි.\n\nමෙසේ මව විසින් ඝාතනය කර ඇත්තේ මාස 6ක් වයසැති ඌරුබොක්ක ගමගේ නුවදි ලියාශා ගිම්සදී නමැති බිලිඳියයි. පසුගිය 30 වැනිදා සවස 4.00 – 4.30ත් අතර කාලයේ බිලිඳියට දහඩිය දමා තිබූ බැවින් හීටරයෙන් වතුර උණු කර රෙදි කෑල්ලකින් දාඩිය සෝදා හැර පසුව තුවායකින් ඇඟ පිසදාමින් සිටියදී නිවසේ ඇති කරන සුනඛයා නිවස තුළට පැමිණ තමාගේ කකුල එක්වරම කටින් ඇල්ලූ බවත්, ඒ අවස්ථාවේ එක්වරම බල්ලා දෙස බැලීමේදී බිලිඳියගේ හිස බිත්තියේ වැදුන බවට මව පොලිසියට පවසා ඇත.\n\nඑම අවස්ථාවේ නිවසේ සිට ඇත්තේ මව සහ බිලිඳිය පමණක් බවත්, බිලිඳියගේ පියා මැකිලියතැන්න කනිෂ්ඨ විද්‍යාලයේ එදින රාත්‍රී සර්ව රාත්‍රික පිරිත් දේශනාවක් පැවැත්වෙන බැවින් ඒ සඳහා උදවු කිරීමට ගොස් සිටි බව පියා පැවැසූ බව පොලිසිය පවසයි.\n\nමෙම නිවස ආසන්නයේම නිවසක් සාදා ගෙන බිලිඳියගේ පියාගේ මව සහ පියා පදිංචිව සිටින අතර ඔවුන් සිද්ධිය සිදු වන අවස්ථාවේ නිවසේ සිට නොමැති බවට විමර්ශනවලදී අනාවරණය වූ බවට පොලිසිය පවසයි. බිලිඳියගේ හිස බිත්තියේ වැදීමෙන් පසු බිලිඳියට කිරිපිටි සාදා දී ඇඳේ නිදි කළ බවත් ටික වේලාවකින් බැලීමේදී දරුවාගේ ඇඟ රස්නය බැවින් ස්වාමි පුරුෂයාට දුරකතන ඇමතුමක් ලබාදී නිවසට ගෙන්වා ගත් බවත්, ස්වාමි පුරුෂයා නිවසට පැමිණීමෙන් පසු දරුවා අවදි කළ බවත් එම අවස්ථාවේ දරුවා පියා සමඟ සිනාසුණ බවත් ඒ සමඟම දරුවාගේ නාසයෙන් කිරිපිටි පිට වී තිබූ බවත් තමා ඒවා රෙදි කෑල්ලකින් පිස දැමූ බවත් මව පොලිසියට පවසා ඇත.\n\nදරුවාගේ හිස බිත්තියේ වැදීමෙන් නළල සහ හිස ප්‍රදේශ ඉදිමී තිබූ බැවින් උණුවතුරෙන් එම ස්ථානය තැවූ බවට මව පොලිසියට පවසා ඇත. දරුවාගේ හිස ඉදිමී තිබීම නිසා ඒ සඳහා ප්‍රතිකාර ලබා ගැනීම සඳහා හීගොඩ ප්‍රාදේශීය රෝහලට යාමට ත්‍රිරෝද රථයක් ගෙන්වා ගැනීමට දුරකතන ඇමතුමක් ලබාදුන් බවත් ඔහු එන ප්‍රමාදය නිසා තමා දරුවා ද වඩාගෙන මැකිලියතැන්න හන්දිය දක්වා පයින් ගිය බවත් පසුව ත්‍රිරෝද රථයකින් ගොස් දරුවා ඌරුබොක්ක හීගොඩ ප්‍රාදේශීය රෝහලට ඇතුළත් කළ බවට බිලිඳියගේ පියා පොලිසියට පවසා ඇත. දරුවාගේ තත්ත්වය බරපතළ බැවින් දරුවා මාතර මහ රෝහලට මාරු කර යැවීමට අවශ්‍ය බවට දරුවා පරික්ෂා කළ වෛද්‍යවරු පවසා ඇත. ඒ නිසා දරුවාගේ මව දරුවා සමඟ යාමට අවශ්‍ය බවත් ඒ නිසා බිරිය රෝහලට එක්කරගෙන ඒම සඳහා පැමිණි ත්‍රිරෝද රථයෙන්ම ස්වාමි පුරුෂයා නිවසට ගොස් ඇති බවත් එහිදී බිරිය අසනීප තත්ත්වයෙන් සිටි බවට ස්වාමි පුරුෂයා පොලිසියට පවසා ඇත. ඒ අතරතුර දරුවාගේ තත්ත්වය බරපතළ බැවින් වහාම දරුවා මාතර මහ රෝහලට මාරු කර යැවීමට වෛද්‍යවරුන් පියවර ගෙන තිබුණි. දින කිහිපයක සිට ප්‍රදේශයට ඇද හැලෙන අධික වැසි හේතුවෙන් මාර්ග රැසක් ජලයෙන් යටව පැවැති අතර මේ හේතුවෙන් රථවාහන ධාවනයට බාධා මතුව තිබීම හේතුවෙන් දරුවා වලස්මුල්ල මූලික රෝහලට ඇතුළත් කිරීමට වෛද්‍යවරු පියවර ගෙන තිබුණි. වලස්මුල්ල මූලික රෝහලට ඇතුළත් කිරීමෙන් පසු බිලිඳිය මිය ගොස් ඇති බවට පොලිසිය පවසයි.\n\nවලස්මුල්ල මූලික රෝහලේ රෝහල් පොලිසිය විසින් බිලිඳිය මියගිය බවට ඌරුබොක්ක පොලිසියට දැන්වීමෙන් අනතුරුව පොලිසිය දරුවාගේ මවුපියන්ට දැනුම්දීමට කටයුතු කර ඇත. ඒ අනුව එදින රාත්‍රී දරුවාගේ මව සහ පියා වලස්මුල්ල මූලික රෝහලට ගොස් පසුව පැමිණ සිද්ධිය සම්බන්ධයෙන් පොලිසියට පැමිණිලි කර ඇත. පසුදින දරුවාගේ මවුපියන් දෙදෙනා පොලිසියට කැඳවා ප්‍රකාශ සටහන් කර ගැනීමෙන් පසු පොලිසිය බිලිඳියගේ මරණය සම්බන්ධයෙන් පරීක්ෂණ ආරම්භ කර ඇත. ඒ අනුව බිලිඳියගේ මරණය සම්බන්ධයෙන් මාතර අපරාධ ස්ථානීය පරීක්ෂණ (සොකෝ) නිලධාරින් සිද්ධිය වූ නිවසට පැමිණ පරීක්ෂණ සිදු කිරීමෙන් අනතුරුව ස්ථානීය මහේස්ත්‍රාත් පරීක්ෂණය සඳහා මොරවක වැඩබලන මහේස්ත්‍රාත් සී.එස්. දිසානායක මහතා විසින් පැවැත්වීමෙන් අනතුරු පශ්චාත් මරණ පරීක්ෂණය සඳහා සිරුර මාතර මහ රෝහලේ විශේෂඥ අධිකරණ වෛද්‍යවරයාට යොමු කරන ලෙසට පොලිසියට නියෝග කළේය. ඒ අනුව ඉකුත් 01වැනිදා සවස වලස්මුල්ල මූලික රෝහලෙන් සිරුර පශ්චාත් මරණ පරීක්ෂණය සඳහා මාතර මහ රෝහලට රැගෙන ගොස් ඇත.\n\nඒ අනුව බිලිඳියගේ පශ්චාත් මරණ පරීක්ෂණය පෙරේදා (02) දින සවස මාතර මහ රෝහලේ විශේෂඥ අධිකරණ වෛද්‍ය නිලධාරී ඩී.ඩී. සමරවීර මහතා විසින් පවත්වා ඇති අතර, එහිදී බිලිඳියගේ පපුවට, උදරයට, හිසට, මොළයට, පෙණහලුවලට හා බාහුවලට සිදුවූ බරපතල හානි හා ශරීරයේ විවිධ තුවාල හේතුවෙන් සිදු වූ මරණයක් බවට පශ්චාත් මරණ පරීක්ෂණයෙන් අනාවරණය වූ බව පොලිසිය පැවැසීය. බිලිඳියගේ මරණය සම්බන්ධයෙන් මව සහ පියා සාක්ෂි ලබා දී ඇත.\n\nදරුවාගේ මරණය සිදුව ඇති ආකාරය පිළිබඳව පශ්චාත් මරණ පරීක්ෂණයෙන් අනාවරණය වූ කරුණුවලට අනුව මව විසින් දරුවාට ශාරීරික වධ හිංසා සිදු කරන්නට ඇති බවට පොලිසිය සැක කරන අතර දරුවා ඝාතනය කළ ආකාරය පිළිබඳව ඉදිරි විමර්ශනවලදී අනාවරණය කර ගත හැකි වනු ඇති බවට ඌරුබොක්ක පොලිසියේ වැඩ බලන ස්ථානාධිපති පොලිස් පරීක්ෂක විජිතානන්ද මහතා පැවැසීය. දරුවාගේ ඝාතනය සම්බන්ධයෙන් අත්අඩංගුවට ගත් මව මානසික රෝගයකින් පෙළෙන තැනැත්තියක් බවට ඇයගේ ප්‍රකාශය අනුව පෙනී යන බවත් ඒ පිළිබඳවද පරීක්ෂණ සිදු කරන බවට පොලිසිය වැඩිදුරටත් පවසා සිටියේය.\n\nඌරුබොක්ක විශේෂ ඒ.පී.දයාචන්ද්‍ර",
       "URL": "https://www.dinamina.lk/2023/10/04/provincial-news/27457/%e0%b6%bd%e0%b7%9d%e0%b6%9a-%e0%b7%85%e0%b6%b8%e0%b7%8f-%e0%b6%af%e0%b7%92%e0%b6%b1%e0%b6%ba-%e0%b6%af%e0%b7%8f-%e0%b6%bb%e0%b6%a7%e0%b6%b8-%e0%b6%9a%e0%b6%b8%e0%b7%8a%e0%b6%b4%e0%b7%8f-%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/19/"
}