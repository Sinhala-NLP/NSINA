{
       "Source": "dinamina",
       "Timestamp": "August 29, 2023 1:02 am",
       "Headline": "ගෙට්හවුසිය කුලියට අරන් කුඩු විකුණලා",
       "News Content": "බියගම ප්‍රදේශයේ නවාතැන් පහසුකම් සපයන ස්ථානයක් (ගෙට්හවුස් ) පරීක්ෂා කිරීමේදී මත්කුඩු ජාවාරම් කළ, එය කුලී පදනම මත ලබා ගත් පුද්ගලයෙකු ඔහුගේ සගයෙකු සමග හෙරොයින් ග්‍රෑම් 02යි මිලි ග්‍රෑම් 650ක් හා ජීව අත්බෝම්බයක් සමඟින් බියගම පොලිසිය මඟින් අත්අඩංගුවට ගෙන ඇත.\n\nඉන්පසුව සිදු කළ විමර්ශනවලදී හෙරොයින් ජාවාරම්කරුවෙකු හෙරොයින් ග්‍රෑම්ස් 05යි මිලි ග්‍රෑම් 700ක් සමඟ හා කාන්තාවක් ඇතුළු තවත් පිරිමින් තිදෙනෙකු හෙරොයින් මිලි ග්‍රෑම් 40, 50, 60 හා 70ක් සමඟ ද අත්අඩංගුවට ගැනිණි.\n\nමෙහිදී මත්කුඩු හා ජීව අත්බෝම්බයක් සමඟ අත්අඩංගුවට ගත් ජාවාරම්කරු, කාමර නවාතැන් පහසුකම් සපයන ස්ථානය පවත්වාගෙන ගිය තැනැත්තා හා ඔහුගේ සගයා යන තිදෙනා මහර මහේස්ත්‍රාත් අධිකරණයෙන් ලබා ගත් දින හතරක රැඳවුම් නියෝග මත රඳවා තබාගෙන ප්‍රශ්න කර එම තිදෙනා නැවත අද (29 වැනිදා) මහර මහේස්ත්‍රාත් අධිකරණයට ඉදිරිපත් කිරීමට නියමිතව තිබේ.\n\nඑහි අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක එස්. ඩී.ගරුසිංහ මහතාට ලද තොරතුරක් මත එහි පොලිස් විශේෂ කාර්යංශයේ ද සහාය ඇතිව විමර්ශනය කර මේ වැටලීම සිදු කර ඇත.\n\nඅත්අඩංගුවට ගත් මේ පිරිස මත්කුඩු සම්බන්ධව එකිනෙකාට සම්බන්ධකම් පවතින බවට සිදු කළ විමර්ශනවලදී තහවුරු වී තිබෙන බවට පොලිස් පරීක්ෂණවලදී හෙළි විය.\n\nඅත්අඩංගුවට ගත් මේ පිරිස වැල්ලම්පිටිය ඇතුළු විවිධ ප්‍රදේශවල පදිංචි වයස අවුරුදු 21ත් 48ත් වියේ පසුවන්නෝ වෙති. මේ වැටලීමට බියගම පොලිස් ස්ථානාධිපති ප්‍රධාන පොලිස් පරීක්ෂක අජිත් විජේසිංහ මහතාගේ උපදෙස් අනුව පාලන අංශයේ ස්ථානාධිපති ප්‍රධාන පොලිස් පරීක්ෂක ධම්මික කස්තුරිආරච්චි, අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක එස්.ඩී. ගරුසිංහ, සැරයන් ධම්මික (42221), රාජපක්ෂ (63431), පො.කො. යොහාන් (99918), රවිශාන් (97030), ජයසිංහ (103658), සඳරුවන් (90510), නයනජිත් (706) හා කාන්තා පො.කො. ඩිලානි (11151) යන නිලධාරීහු එක් වී සිටියහ.\n\nමේ වැටලීම බස්නාහිර පළාත – උතුර භාර නියෝජ්‍ය පොලිස්පති රොහාන් ප්‍රේමරත්න, කැලණිය ජ්‍යෙෂ්ඨ පොලිස් අධිකාරි ක්‍රිෂාන්ත ජයවර්ධන හා කැලණිය සහකාර පොලිස් අධිකාරි (3) එච්.ඒ.ජේ. වනසිංහ යන මහත්වරුන්ගේ අධීක්ෂණය යටතේ සිදු කරන ලදී.\n\nමල්වාන සමූහ – මහානාම විතානගේ",
       "URL": "https://www.dinamina.lk/2023/08/29/provincial-news/17915/%e0%b6%9c%e0%b7%99%e0%b6%a7%e0%b7%8a%e0%b7%84%e0%b7%80%e0%b7%94%e0%b7%83%e0%b7%92%e0%b6%ba-%e0%b6%9a%e0%b7%94%e0%b6%bd%e0%b7%92%e0%b6%ba%e0%b6%a7-%e0%b6%85%e0%b6%bb%e0%b6%b1%e0%b7%8a-%e0%b6%9a/",
       "Category": "provincial-news",
       "Parent URL": "https://www.dinamina.lk/category/provincial-news//page/71/"
}