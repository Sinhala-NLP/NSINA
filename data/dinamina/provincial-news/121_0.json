{
       "Source": "dinamina",
       "Timestamp": "July 26, 2023 1:00 am",
       "Headline": "අසැබි ෆොටෝ හදා, ළඟ තියාගෙන සමාජ මාධ්‍යයේ දැමූ තරුණියට වැඩ වරදී",
       "News Content": "අසභ්‍ය ඡායාරූප නිර්මාණය කිරීම, සන්තකයේ තබා ගැනීම සහ ඒවා සමාජ මාධ්‍යයට මුදා හැරීම යන සිද්ධීන් තුනක් සම්බන්ධයෙන් අධිකරණය හමුවේ චෝදනා ලැබ සිටි විත්තිකාර තරුණියක් එකී සියලු චෝදනාවන්ට අධිකරණය හමුවේ වරද පිළිගත් පසුව අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු නාලක සංජීව ජයසූරිය මහතා ඇයට දඬුවම් නියම කළේය.\n\nඒ අනුව, සැකකාර තරුණියට චෝදනා තුනට වෙන් වෙන් වශයෙන් රුපියල් 1,500 බැඟින් රජයේ ගාස්තු නියම කළ ප්‍රධාන මහේස්ත්‍රාත්වරයා යළි මෙවැනි වැරදි නොකරන ලෙසට ද තරයේ අවවාද කළේය. අසභ්‍ය ඡායාරූප සහිත විත්තිකාරියගේ ජංගම දුරකතනයේ අන්තර්ගත සියලුම දර්ශන නැවත ප්‍රතිරෝපණය කිරීමට නොහැකි වන පරිදි මකා දමා සිම් පත සහ මෙමරි කාඩ් පත විනාශ කරන ලෙස අනුරාධපුර පොලිස් තොරතුරු කොට්ඨාසයේ ස්ථානාධිපති පොලිස් පරීක්ෂක අයි.සී.සී.පී. ඉලංගසිංහ මහතාට නියෝග කර සිටියේය.\n\nමෙසේ දඬුවම් නියම වූයේ අනුරාධපුර, වේලුවනාගම, සමඟි මාවත පළමු පටුමඟ පදිංචිකාරියක වන ඩබ්.ඩබ්.එම්. සසංකි බුද්ධිනී වික්‍රමසිංහ නමැති 21 හැවිරිදි තරුණියකටය. විත්තිකාර තරුණියට රජයේ ගාස්තු නියම කිරීමට හේතු වූයේ ඇය වෙනුවෙන් නීතිඥ රංජිත් රාජකරුණා මහතා දීර්ඝව අධිකරණයට කළ කරුණු දැක්වීම් සැලකිල්ලට ගනිමිනි. ඒ අනුව විත්තිකාරිය වෙනුවෙන් අධිකරණයට කරුණු දක්වමින් නීතිඥ රංජිත් රාජකරුණ මහතා කියා සිටියේ, 21 හැවිරිදි තම සේවා දායිකාව උසස් බාලිකා විද්‍යාලයක තොරතුරු තාක්ෂණය පිළිබඳ අධ්‍යාපනය ලබා ඇති තරුණියක බවයි.\n\nඒ ඔස්සේ ඇය තවදුරටත් උසස් අධ්‍යාපනය හදාරමින් ඉදිරියේදී රැකියාවක් කිරීමට අපේක්ෂාවෙන් සිටින බවට අධිකරණයට සැල කළ නීතිඥවරයා මේ නිසා ඇයගේ අනාගතය පිළිබඳව සලකා බලා රජයේ ගාස්තුවක් නියම කරමින් අවම දඬුවමක් නියම කරන්නැයි ද ඉල්ලා සිටියේය. අපරාධ නඩු විධාන සංග්‍රහයේ 306 වැනි වගන්තිය ප්‍රකාරව අනුරාධපුර මූලස්ථාන පොලිසියේ නඩු කටයුතු මෙහෙයුම් අංශය විත්තිකාර තරුණියට එරෙහිව අධිකරණය හමුවේ නඩු පවරා තිබිණ.",
       "URL": "https://www.dinamina.lk/2023/07/26/provincial-news/9236/%e0%b6%85%e0%b7%83%e0%b7%90%e0%b6%b6%e0%b7%92-%e0%b7%86%e0%b7%9c%e0%b6%a7%e0%b7%9d-%e0%b7%84%e0%b6%af%e0%b7%8f-%e0%b7%85%e0%b6%9f-%e0%b6%ad%e0%b7%92%e0%b6%ba%e0%b7%8f%e0%b6%9c%e0%b7%99%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/121/"
}