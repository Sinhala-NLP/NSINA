{
       "Source": "dinamina",
       "Timestamp": "August 29, 2023 1:34 am",
       "Headline": "රෝහලින් පැන්න රෝගියා  සොයාගන්න මහජන සහාය පතයි",
       "News Content": "සර්ප දෂ්ටනයකට ලක්ව කිරිඇල්ල රජයේ රෝහලේ නේවාසිකව ප්‍රතිකාර ලබමින් සිටියදී ඉකුත් ජූලි දෙවෙනිදා අලුයම රෝහලින් පැන ගිය මුණසිංහආරච්චිගේ සරත් මුණසිංහ නමැති (49) අය සොයා ගැනීමට කිරිඇල්ල පොලිසිය මහජන සහාය පතයි. මෙම පුද්ගලයා නාරංගස්හේන, ඉඩංගොඩ, කිරිඇල්ල ලිපිනයේ පදිංචි විවාහක දෙදරු පියකු බව කිරිඇල්ල පොලිසිය පවසයි.\n\nමෙම පුද්ගලයා අතුරුදන්ව මේ වන විට මාස දෙකකට ආසන්න කාලයක් වන අතර, අතුරුදන් වීම සම්බන්ධයෙන් අදහස් දක්වමින් ඔහුගේ බිරිය වන අනෝමා කුමාරි මහත්මිය පැවසුවේ තම ස්වාමිපුරුෂයා පාදයකට සර්පයකු දෂ්ට කිරීම නිසා දින හතක් නිවෙසේ ප්‍රතිකාර ලබා සුව වී තිබුණත් පාදයේ ඉදිමීම අඩු නොවීම හේතුවෙන් පසුගිය ජුනි මස 27 දින කිරිඇල්ල රෝහලට ඇතුළත් කර එහි දින ගණනාවක් නේවාසිකව ප්‍රතිකාර ලබමින් සිටින අතරතුර මෙසේ රෝහලින් පැනගොස් ඇති බවට තමන්ට රෝහලින් දැනුම් දුන් බවයි. පසුව ගමේ සියලු දෙනා එක්ව තම පුරුෂයා සෑම ස්ථානයකම පාහේ සොයා බැලුවත් මේ වන තෙක් හමු නොවූ බවයි. මේ සම්බන්ධව කිරිඇල්ල පොලිසියට පැමිණිල්ලක් කළ බවද ඇය පැවසීය.\n\nමේ පිළිබඳ කිරිඇල්ල රෝහලේ ප්‍රධාන වෛද්‍යවරයාද පොලිසියට පැමිණිලි කර තිබෙන අතර, ඒ අනුව පොලිසිය පරීක්ෂණ ආරම්භ කළත් මෙම පුද්ගලයා පිළිබඳ කිසිදු තොරතුරක් මෙතෙක් අනාවරණය කර ගැනීමට නොහැකි වූ හෙයින් යම් තොරතුරක් වෙතොත් කිරිඇල්ල පොලිසියේ දුරකතන අංක 045 2265822ට හෝ ආසන්න පොලිසියකට දන්වන මෙන් කිරිඇල්ල පොලිසියේ ස්ථානාධිපතිවරයා මහජනතාවගෙන් ඉල්ලීමක් කර සිටී.\n\nකුරුවිට – කේ. ඒ. සුනිල්",
       "URL": "https://www.dinamina.lk/2023/08/29/provincial-news/17826/%e0%b6%bb%e0%b7%9d%e0%b7%84%e0%b6%bd%e0%b7%92%e0%b6%b1%e0%b7%8a-%e0%b6%b4%e0%b7%90%e0%b6%b1%e0%b7%8a%e0%b6%b1-%e0%b6%bb%e0%b7%9d%e0%b6%9c%e0%b7%92%e0%b6%ba%e0%b7%8f-%e0%b7%83%e0%b7%9c%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/70/"
}