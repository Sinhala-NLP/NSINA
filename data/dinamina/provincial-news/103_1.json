{
       "Source": "dinamina",
       "Timestamp": "August 9, 2023 1:00 am",
       "Headline": "තිදරු පියා අතුරුදන්ව මාසයකටත් වැඩියි",
       "News Content": "අලදෙණිය පොලිස් වසමේ අංක 267/සී වැරැල්ලගම, අලදෙණිය යන ලිපිනයේ පදිංචිව සිටි නලීන් කුමාර වික්‍රමසිංහ නමැති පුද්ගලයා පසුගිය ජුනි මස 28 වැනිදා සිට අතුරුදන්ව ඇති බව ඔහුගේ ඥාතීහු පවසති. ජුනි 28 වැනිදා රාත්‍රී 7.45ට පමණ මෙම පුද්ගලයා නිවෙසින් පිටව ගොස් ඇත්තේ අසල පිහිටි වෙළෙඳසලක් වෙත යන බව සිය බිරියට පවසමිනි. 35 හැවිරිදි වියේ පසුවන මෙම පුද්ගලයාට දාව වයස අවුරුදු 09,07 හා 05 යන වයස් කාණ්ඩවල ගැහැනු දරුවන් තිදෙනෙකු ද සිටියි. ස්ථිර රැකියාවක් නොමැතිකම නිසා මොහු තරමක් සිත්තැවුලින් පසුවූ බවත් බිරිය සමඟ කිසිදු අමනාපයක් නොතිබුණු බවද අතුරුදහන්ව ඇති පුද්ගලයාගේ ඥාතීහු පවසති.\n\nසැමියාගේ අතුරුදන්වීම සම්බන්ධව අලදෙණිය පොලිසිය වෙත ඔහුගේ බිරිය විසින් පැමිණිල්ලක් දමා ඇති අතර මොහුගේ අතුරුදන්වීම පිළිබඳව අලදෙණිය පොලිසිය විසින්ද පරීක්ෂණ සිදුකරනු ලබයි. මෙම පුද්ගලයා නිවෙසින් පිටව ගොස් ඇති දිනයේ හැඳ සිට ඇත්තේ කොළ පැහැති ටී ෂර්ට් එකක් හා කළු පැහැති දිග කලිසමකි.\n\nමොහු ගැන යම් තොරතුරක් දන්නේ නම් අලදෙනිය පොලිසියට හෝ මෙහි සඳහන් දුරකතන අංකයට අමතන ලෙස අලදෙණිය පොලිසිය හා අතුරුදන්ව ඇති අයගේ ඥාතිහු ඉල්ලීමක් කරති.",
       "URL": "https://www.dinamina.lk/2023/08/09/provincial-news/12593/%e0%b6%ad%e0%b7%92%e0%b6%af%e0%b6%bb%e0%b7%94-%e0%b6%b4%e0%b7%92%e0%b6%ba%e0%b7%8f-%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b6%b1%e0%b7%8a%e0%b7%80-%e0%b6%b8%e0%b7%8f%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/103/"
}