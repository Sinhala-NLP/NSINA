{
       "Source": "dinamina",
       "Timestamp": "October 3, 2023 1:00 am",
       "Headline": "ලෝක ළමා දින සැමරුම්",
       "News Content": "ලෝක ළමා දින සැමරුම් උලෙළක් පෙරේදා (01 වැනිදා) මුළු දවස පුරාම මල්වාන අල් මුබාරක් මුස්ලිම් ජාතික පාසල් ක්‍රීඩා පිටියේදී අති උත්කර්ෂවත් අන්දමින් පවත්වනු ලැබීය.\n\n\n\nමල්වාන පෙර පාසල් අධ්‍යාපන ජාලය මඟින් සංවිධානය කරන ලද මේ උලෙළට චිත්‍ර තරගයක් ඇතුළු විවිධ මාදිලියේ තරග ඉසව් 150ක් ඇතුළත් විය. මේ උලෙළට මල්වාන ප්‍රදේශයේ පෙර පාසල් 09කින් සිංහල හා මුස්ලිම් සිගිති සිසු දරු දැරියන් 350 දෙනෙකුට අධික පිරිසක් සහභාගි වී සිටියහ. මේ සඳහා බියගම ලංකා බැංකු ශාඛාව අනුග්‍රහය දැක්වීය. එහිදී සිඟිති දරු දැරියන් චිත්‍ර තරගයට ඉදිරිපත් වී සිටි අයුරු හා එම බැංකු ශාඛාවේ කළමනාකාරීනි රසිකා පතිරණ මහත්මිය විසින් ජයග්‍රාහක සිඟිති සිසු දරු දැරියන්ට තිළිණ ප්‍රදානය කළ අයුරු ද මෙහි දැක්වෙයි.\n\nඑම පෙර පාසල් ජාලයේ ක්‍රියාකාරී සාමාජිකාවක් වන ෆාතිමා නිස්මිනා ෆයිසර් මහත්මිය ද මෙහි සිටි.\n\nමල්වාන සමූහ මහානාම විතානගේ\n\n\n\nජාත්‍යන්තර ළමා දිනය නිමිත්තෙන් ජගත් කුමාර සිසුනැණ පදනම විසින් සංවිධානය කළ ලෝක ළමා දින උත්සවයක්, පාදුක්ක සතිපොළ භූමියේදී 02 දින පැවැත්වුණි.\n\n\n\nමෙහිදී දරුවන් විසින් විවිධ නර්තනයන් ඉදිරිපත් කළ අතර, පැමිණ සිටි දරුවන්ට විනෝද වීම සඳහා විවිධ වැඩසටහන් රාශියක් සංවිධානය කර තිබුණි.\n\nප්‍රදේශයේ පෙර පාසල් දරුවන් විශාල පිරිසක් එම අවස්ථාවට සහභාගි වූ අතර, පැමිණ සිටි දරුවන් වෙනුවෙන් ප්‍රධාන ආරාධිත අමුත්තන් විසින් පොතක් පිළිගැන්වීමද සිදු කෙරුණි.\n\nඑම අවස්ථාවට පාදුක්ක අරුක්වත්ත මොරගහතැන්න ශ්‍රී මහා විහාරාධිපති බේරන්නාවේ විමල හිමියන් ඇතුළු මහා සංඝරත්නය ද එම අවස්ථාවට වැඩම කර සිටි අතර, කොළඹ දිස්ත්‍රික් පාර්ලිමේන්තු මන්ත්‍රී ජගත් කුමාර සුමිත්‍රාආරච්චි, පාදුක්ක ප්‍රාදේශීය ලේකම් සුගත් සිසිර කුමාර, බස්නාහිර පළාත් සභාවේ හිටපු අමාත්‍ය හෙක්ටර් බෙත්මගේ, බස්නාහිර පළාත් හිටපු මන්ත්‍රී සුමිත් විජයමුණි සොයිසා, සීතාවක ප්‍රාදේශීය සභාවේ හිටපු සභාපති ජයන්ත රෝහණ, පාදුක්ක පොලිස් ස්ථානාධිපති ප්‍රධාන පොලිස් පරීක්ෂක කපිල සේනානායක යන මහත්වරුන් ද ආරාධිත අමුත්තෝ ද, රාජ්‍ය නිලධාරීහු රැසක් ද, පෙර පාසල් දරුවෝ ද, ඔවුන්ගේ මවුපියෝ ද එම අවස්ථාවට සහභාගි වූහ.\n\nපාදුක්ක සමූහ රෙක්සි වෙත්තසිංහ\n\n\n\nළමයින්ට ලෝකයක් ගෙනා කරන්දෙණියේ ළමා දින උත්සව\n\nලෝක ළමා දිනය වෙනුවෙන් විවිධ වූ අලංකාර වැඩසටහන් රැසක් මේ දිනවල කරන්දෙණිය ප්‍රාදේශීය ලේකම් කාර්යාලය මඟින් බල ප්‍රදේශයේ දරුවන් වෙනුවෙන් ක්‍රියාත්මක කර ඇත.\n\nඑහි පැවැත්වූ වීදි නාට්‍ය දරුවන්ට මහත් නුහුරු අත්දැකීමක් වූ අතර ඒ තුළින් දරුවන් අමන්දානන්දයට පත් කිරීමට හැකිවීම විශේෂත්වයක් විය.\n\nකරන්දෙණිය ප්‍රාදේශීය ලේකම්වරියගේ උපදෙස් මත ළමා හිමිකම් නිලධාරීන් ඇතුළු කාර්ය මණ්ඩලය මඟින් මෙම උත්සව සංවිධානය කර තිබුණි.\n\nඡායාරූප\n\nගාල්ල දිස්ත්‍රික් සංචාරක\n\nධර්මදාස සිරිවර්ධන",
       "URL": "https://www.dinamina.lk/2023/10/03/provincial-news/27270/%e0%b6%bd%e0%b7%9d%e0%b6%9a-%e0%b7%85%e0%b6%b8%e0%b7%8f-%e0%b6%af%e0%b7%92%e0%b6%b1-%e0%b7%83%e0%b7%90%e0%b6%b8%e0%b6%bb%e0%b7%94%e0%b6%b8%e0%b7%8a/",
       "Category": "provincial-news",
       "Parent URL": "https://www.dinamina.lk/category/provincial-news//page/22/"
}