{
       "Source": "dinamina",
       "Timestamp": "October 7, 2023 7:00 am",
       "Headline": "කුම්බිච්චන්කුලම වැවේ මාළු මියයෑම ගැන විශේෂ විමර්ශනයක්",
       "News Content": "කිසියම් රෝගී තත්ත්වයක් හේතුවෙන් අනුරාධපුර කුම්බිච්චන්කුලම වැවේ මත්ස්‍යයන් ලක්ෂ ගණනක් මිය යෑමේ සිද්ධිය සම්බන්ධයෙන් ජලජීවි වගා සංවර්ධන අධිකාරිය සහ අනුරාධපුර මහ නගර සභාව එකාබද්ධව විමර්ශනයක් ආරම්භ කොට ඇත.\n\nඑම වැවේ සිටින තෙප්පිලි කොරලි සහ තිලාපි වර්ගයේ මත්ස්‍යයන් මෙන්ම ඉස්සන් මෙසේ මියගොස් ඇත. මේ අතර මරණාසන්නව හුස්ම ගනිමින් දිය මත පාවෙමින් සිටින මත්ස්‍යයන් ඇතැම් පුද්ගලයන් අල්ලා ආහාරයට ගැනීමට රැගෙන යන අයුරු ද දක්නට ලැබිණි. ඇතැමුන් එම මරණාසන්න මත්ස්‍යයන් අල්ලාගෙන ගොස් අනුරාධපුර නගරයේ වැව්වලට සහ මල්වතුඔයට මුදාහැරීම හේතුවෙන් එම ජලාශවල සිටින මත්ස්‍යයන්ගේ ජීවිත ද අවදානමට ලක්ව ඇති බව අනුරාධපුර නගරවාසීහු පවසති.\n\nමේ පිළිබඳව අනුරාධපුර නාගරික කොමසාරිස් රුවන් විජේසිංහ මහතාගෙන් කළ විමසීමකදී කියා සිටියේ කුම්බිච්චන්කුලම වැවේ දියෙහි ඇල්ගී තත්ත්වයක් වර්ධනය වීම මෙලෙස මත්ස්‍යයන් මියයෑමට හේතුව වී ඇති බවට සැක කරන බවයි. මේ සම්බන්ධයෙන් විමර්ශනයක් සිදු කරන ලෙසට උතුරුමැද පළාත් ජලජීවී වගා සංවර්ධන අධිකාරිය දැනුම්වත් කළ බව ද හෙතෙම කීය.\n\nමේ අතර මත්ස්‍යයන් මියයෑමට හේතුව සොයා බැලීමට කුම්බිච්චන්කුලම වැවේ ජල සාම්පල් කිහිපයක් අනුරාධපුර මහනගර සභාවේ සෞඛ්‍ය අංශය මඟින් ලබාගෙන පරීක්ෂා කිරීම සඳහා ජාතික ජල සම්පාදන හා ජලාපවාහන මණ්ඩලය වෙත යොමු කිරීමට පියවර ගෙන ඇති බවත් විජේසිංහ මහතා වැඩිදුරටත් පැවසීය. මේ පිළිබඳව විමසීමට ජලජීවි වගා සංවර්ධන අධිකාරියේ උතුරුමැද හා වයඹ පළාත් සහකාර අධ්‍යක්ෂ සී.කේ. සපුමොට්ටි මහතා දුරකතනයෙන් සම්බන්ධ කර ගැනීමට උත්සාහ කළ ද එය ව්‍යර්ථ විය.\n\nඅනුරාධපුර සමූහ – පර්සි කුරුනේරු, අනුරාධපුර සංචාරක – සශිනි මධුෂානි",
       "URL": "https://www.dinamina.lk/2023/10/07/provincial-news/28720/%e0%b6%9a%e0%b7%94%e0%b6%b8%e0%b7%8a%e0%b6%b6%e0%b7%92%e0%b6%a0%e0%b7%8a%e0%b6%a0%e0%b6%b1%e0%b7%8a%e0%b6%9a%e0%b7%94%e0%b6%bd%e0%b6%b8-%e0%b7%80%e0%b7%90%e0%b7%80%e0%b7%9a-%e0%b6%b8%e0%b7%8f%e0%b7%85/",
       "Category": "provincial-news",
       "Parent URL": "https://www.dinamina.lk/category/provincial-news//page/11/"
}