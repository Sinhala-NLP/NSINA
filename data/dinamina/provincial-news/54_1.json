{
       "Source": "dinamina",
       "Timestamp": "September 12, 2023 1:16 am",
       "Headline": "ඇතුන්ගම ශ්‍රී විජයාරාමාධිපති  පාවක්කුලමේ ධම්මරතන  නාහිමියෝ අපවත් වෙති",
       "News Content": "අමරපුර නිකායේ සිරිසද්ධම්ම පාර්ශ්වයේ උතුරුමැද පළාතේ ප්‍රධාන අධිකරණ සංඝනායක ඇතුන්ගම ශ්‍රී විජයාරාමාධිපති ශාස්ත්‍රවේදී පාවක්කුලමේ ධම්මරතන නායක හිමියෝ (59) අපවත් වූහ. 1975දී වවුනියාව අවරන්තුලාවෙ චේතියගිරි රජමහා විහාරස්ථානයේ, ආභිධම්මික බෙලිගල්ලේ ශ්‍රී ධම්මාධාර නාහිමිපාණන් වහන්සේගේ ආචාර්යත්වයෙන් සහ විනයාචාර්ය ලාල්පේ ධම්මසිරි මාහිමියන්ගේ උපාධ්‍යායත්වයෙන් උන්වහන්සේ පැවිදි දිවියට පිවිසියහ.\n\nධම්මරතන හිමියන් 1985 ජුනි මස බලපිටිය මහාකප්පින වලව්ව අසබඩ මාදුගඟේ උදකුක්ඛේප සීමාමාලකයේදී, අමරපුර සිරි සද්ධම්ම වංශ මහා නිකායේ මහානායක නාහිමිපාණන් වහන්සේගේ උපාධ්‍යායත්වයෙන් උපසම්පදා ලැබූහ.\n\nතිරප්පනේ ප්‍රාදේශීය ශාසනාරක්ෂක බල මණ්ඩලයේ සභාපතිවරයකු ලෙස ද කටයුතු කළ පී. ධම්මරතන හිමියන් ප්‍රදේශයේ ආගමික, ශාසනික හා සමාජ සේවා ඇතුළු වැඩසටහන් රැසකට නායකත්වය දී කටයුතු කළ මහා සංඝරත්නයකි.\n\nආදාහන පූජෝත්සවය අද (12) තිරප්පනේ ඇතුන්ගම ශ්‍රී විජයාරාම විහාරස්ථානයේ දී සිදු කෙරේ.\n\nමරදන්කඩවල සමූහ කේ. එස්. කරුණාරත්න",
       "URL": "https://www.dinamina.lk/2023/09/12/provincial-news/21341/%e0%b6%87%e0%b6%ad%e0%b7%94%e0%b6%b1%e0%b7%8a%e0%b6%9c%e0%b6%b8-%e0%b7%81%e0%b7%8a%e0%b6%bb%e0%b7%93-%e0%b7%80%e0%b7%92%e0%b6%a2%e0%b6%ba%e0%b7%8f%e0%b6%bb%e0%b7%8f%e0%b6%b8%e0%b7%8f%e0%b6%b0/",
       "Category": "provincial-news",
       "Parent URL": "https://www.dinamina.lk/category/provincial-news//page/54/"
}