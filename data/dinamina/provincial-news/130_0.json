{
       "Source": "dinamina",
       "Timestamp": "July 15, 2023 6:00 am",
       "Headline": "දෙයියෝ සාක්කි! කාලි මෑණියන්ගේ ඇස් දෙක උගුල්ලගෙන ගිහින්",
       "News Content": "උඩප්පුව ශ්‍රී විරපද්‍ර කාලි අම්මාන් කෝවිලට ඊයේ (14) අලුයම අමතර දොරකින් ඉබි යතුරු කඩා ඇතුළු වී ඇති සොරෙකු කෝවිලේ රුපියල් ලක්ෂ 25කට අධික රන් මාල හා පඬුරු පෙට්ටිය තුළ වූ විශාල මුදලක් රැගෙන පලා ගොස් ඇති බව උඩප්පුව පොලිසිය පවසයි.\n\nමෙසේ සොරාගෙන ඇත්තේ කාලි දෙවියන්ට බැතිමතුන් පූජා කර ගෙලට දමා තිබූ රන් පවුම් 12කට අධික රන් මාල තොගයක් හා රනින් සකසා තිබූ කාලි දෙවියන්ගේ නේත්‍රා දෙක බව පොලිසිය පවසයි.\n\nඑයට අමතරව බැතිමතුන් විසින් තම පඬුරු දැමූ පඬුරු පෙට්ටිය ද කඩා එහි තිබූ විශාල මුදලක් මෙසේ සොරා ගෙන ඇති බව මූලික පොලිස් පරීක්ෂණවලදී හෙළිව තිබේ.\n\nපොලිසිය පවසන්නේ මුහුණ ආවරණය කරමින් පැමිණි සොරෙකු කාලි කෝවිලේ එක් පසක තිබූ කුඩා දොරටුවේ ඉබි යතුරු කඩා ඊයේ (14) දින අලුයම කෝවිලට ඇතුළු වන දර්ශන සී.සී.ටී.වී. කැමරා දර්ශනවල සටහන්ව ඇති බවයි.\n\nඋඩප්පුව ශ්‍රී විරපද්‍ර කාලි අම්මාන් කෝවිල උඩප්පුව මුහුදු වෙරළ ආසන්නයේ පිහිටා ඇති අතර, පැරණි කෝවිල සම්පූර්ණයෙන් නවීකරණය කර වසර තුනකට පෙර විවෘත කර ඇති බව ද කියයි. උඩප්පුව කාලි කෝවිලට විශාල පිරිසක් තමන්ගේ ගැටලුවලට පිළිසරණ පතා නිරන්තරයෙන් බාර හාර වීමට පැමිණීම සිදුවන බවත් එයින් බහුතර පිරිසක් උඩප්පුවේ පදිංචි මේ වන විට කැනඩාව, ස්විස්ටර්ලන්තය, ප්‍රංශය ඇතුළු යුරෝපීය රටවල රැකියාවල නිරත වන පිරිසක් බව පොලිසිය පවසයි. මෙම සොරකමත් සමඟ කාලි කෝවිලට ලැදි බැතිමතුන් බරපතළ තැති ගැනීමකට ලක්වී ඇත. දමිළ ජනතාව පදිංචි උඩප්පුව ජනාකීර්ණ නගරයක් වන අතර, මෙම සොරකම සිදුවීම කෙසේ සිදුවූවා දැයි ගැටලුවක් බව පරීක්ෂණ පවත්වන පොලිස් කණ්ඩායම් වලට ගැටලුවක් වී තිබේ.\n\nමෙම සොරකම පිළිබඳව උඩප්පුව පොලිසියට අමතරව පොලිස් ඇඟිලි සලකුණු නිලධාරීන් හා පොලිස් ස්ථානීය අපරාධ පරීක්ෂණ නිලධාරීන්ගේ සහභාගිත්වයෙන් පරීක්ෂණ ආරම්භ කර ඇත.\n\nපුත්තලම අතිරේක හිරාන් ප්‍රියංකර ජයසිංහ",
       "URL": "https://www.dinamina.lk/2023/07/15/provincial-news/6733/%e0%b6%af%e0%b7%99%e0%b6%ba%e0%b7%92%e0%b6%ba%e0%b7%9d-%e0%b7%83%e0%b7%8f%e0%b6%9a%e0%b7%8a%e0%b6%9a%e0%b7%92-%e0%b6%9a%e0%b7%8f%e0%b6%bd%e0%b7%92-%e0%b6%b8%e0%b7%91%e0%b6%ab%e0%b7%92%e0%b6%ba/",
       "Category": "provincial-news",
       "Parent URL": "https://www.dinamina.lk/category/provincial-news//page/130/"
}