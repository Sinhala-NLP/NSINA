{
       "Source": "dinamina",
       "Timestamp": "July 12, 2023 1:00 am",
       "Headline": "සම්බාහන මුවාවෙන් ගණිකා සේවයේ කළමනාකාරියෝ 2ක් සුරූපී කාන්තාවෝ 5ක් අත්අඩංගුවට",
       "News Content": "රත්මලාන, ගාලුපාර හා හතරවන පටුමග ආයුර්වේද සම්බාහන මධ්‍යස්ථානයන් මුවාවෙන් පවත්වාගන යනු ලැබූ ගණිකා මධ්‍යස්ථාන දෙකක් ගල්කිස්ස පොලිස් දූෂණ මර්දන අංශය මඟින් ඉකුත් (09) වන දින වටලා ඒවායේ කළමනාකාරියන් දෙදෙනකු සහ ගණිකා වෘත්තියට පැමිණ සිටි ළාබාල සුරූපී කාන්තාවන් පස්දෙනෙකු අත්අඩංගුවට ගෙන ඇතැයි ගල්කිස්ස පොලිසිය පැවසීය. ගල්කිස්ස මූලස්ථාන ප්‍රධාන පොලිස් පරීක්ෂක දිලීප සී. පෙරේරා මහතා වෙත ලද රහසිගත තොරතුරකට අනුව සිදු කළ ආවේක්ෂණ රාජකාරියෙන් පසු මුදල් ගෙවා සම්බාහනයකට යන මුවාවෙන් පොලිස් උපාය දූතයන් දෙදෙනකු යොදවා මෙම වැටලීම සිදු කර ඇත.\n\nඅත්අඩංගුවට ගත් කළමනාකාරියන් දෙදෙනා කටුගස්තොට හා උඩහමුල්ල පදිංචි වයස අවුරුදු (26)ක් හා (39)ක් ද වන අතර, ගණිකා වෘත්තියට පැමිණ සිටි සුරූපී ළාබාල තරුණියන් ගාල්ල, අහංගම, බද්දේගම, කහටලියද්ද, කැකිරාව යන ප්‍රදේශවල පදිංචි වයස අවුරුදු (26) සිට (38) දක්වා වන බවත් පොලිසිය පැවසීය. මෙම ස්ථානයට ධනවත් ව්‍යාපාරිකයන් හා ප්‍රභූවරුන් රුපියල් 10,000/= සිට 35,000/= දක්වා විවිධ මිල ගණන්වලට තරුණියන් වෙන්කර ගනු ලබන බැවින් එම තරුණියන් කොළඹ ප්‍රදේශයේ ඉහළ පෙළේ රැකියා කරන බව නිවාසවලට කියා පැමිණ ඇති අතර, මසකට එක් තරුණියක් රුපියල් ලක්ෂ තුනකට අධික මුදල් උපයා තම නිවාසවලට යවා ඇති බවට තරුණියන් පාපෝච්චාරණය කරනු ලැබිණැයි ද පොලිසිය කියයි.\n\nමෙම වැටලීම ගල්කිස්ස කොට්ඨාස භාර ජ්‍යෙෂ්ඨ පොලිස් අධිකාරී මංගල දෙහිදෙනිය මහතාගේ මඟපෙන්වීම මත පොලිස් අධිකාරී 1 සමන් ජයසේකර මහතාගේ අධීක්‍ෂණය මත ගල්කිස්ස මූලස්ථාන ප්‍රධාන පොලිස් පරීක්ෂක දිලීප සී. පෙරේරා මහතාගේ මෙහෙය වීමෙන් ගල්කිස්ස දූෂණ මර්දන අංශය ස්ථානාධිපති උපපොලිස් පරීක්ෂක නයනතාර මහතාගේ උපදෙස් මත පොලිස් කොස්තාපල්වරු වන (88246) චින්තක, (34724) පියසිරි, (93719) ප්‍රසංග, (93708) හේමාල්, කාන්තා පොලිස් කොස්තාපල් (12530) නිමේෂා, (12403) ඉමාෂා යන නිලධාරීන් විසින් සිදුකර ඇත.",
       "URL": "https://www.dinamina.lk/2023/07/12/provincial-news/5897/%e0%b7%83%e0%b6%b8%e0%b7%8a%e0%b6%b6%e0%b7%8f%e0%b7%84%e0%b6%b1-%e0%b6%b8%e0%b7%94%e0%b7%80%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%9c%e0%b6%ab%e0%b7%92%e0%b6%9a%e0%b7%8f-%e0%b7%83/",
       "Category": "provincial-news",
       "Parent URL": "https://www.dinamina.lk/category/provincial-news//page/132/"
}