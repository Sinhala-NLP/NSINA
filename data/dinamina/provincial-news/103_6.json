{
       "Source": "dinamina",
       "Timestamp": "August 9, 2023 1:00 am",
       "Headline": "නර්ස් නෝනා නූලෙන් බේරා සුදු ඉරේ ඉගිළුණු කැබ් ඩ්‍රයිවර් අත්අඩංගුවට",
       "News Content": "කෑගල්ල නගරයේ පදික මාරුවකින් හෙද නිලධාරිනියක් පාර මාරුවෙමින් සිටියදී මාවනැල්ල කලාප අධ්‍යාපන කාර්යාලයට අයත් කැබ් රථයක් අපරික්ෂාකාරී ලෙස නොනවත්වා ධාවනය කළ රියැදුරකු පෙරේදා (07) අත්අඩංගුවට ගත් බව කෑගල්ල පොලිසිය පැවසීය.\n\nමෙලෙස අත්අඩංගුවට ගෙන ඇත්තේ මාවනැල්ල වැලිගල්ලේ පදිංචිව සිටින මාවනැල්ල කලාප අධ්‍යාපන කාර්යාලයේ බහුකාර්ය රියැදුරුවරයකු ලෙස සේවය කරන උපාසක රාළලාගේ සුරංජන් සදකැළුම් නමැති 27 හැවිරිදි රියැදුරෙකි.\n\nකෑගල්ල, පුවක්දෙනිය, දිඹුල්ගමුවේ පදිංචිව සිටින කෑගල්ල මහ රෝහලේ හෙද නිලධාරිනියක් ලෙස සේවය කරන කාන්තාවක් ඉකුත් 04 වැනිදා කෑගල්ල නගරයේ පදික මාරුවකින් මාරු වී දරුවකුට සපත්තු ජෝඩුවක් රැගෙන ආපසු එම පදික මාරුවෙන් ගමන් කරමින් සිටියදී මාවනැල්ල සිට කෑගල්ල බලා ධාවනය වූ රාජ්‍ය ලාංජනයක් සහිත කැබ් රථය අපරික්ෂාකාරී ලෙස නොනවත්වා ඉදිරියට ධාවනය කර තිබේ. එහිදී සිදුවීමට ගිය විශාල අනතුර හෙද නිලධාරිනිය විසින් වළක්වා ගනු ලැබ ඇති අතර, කැබ් රථය සම්බන්ධයෙන් පොලිසිය විමර්ශනයක් ආරම්භ කර තිබේ.\n\nසිද්ධිය සම්බන්ධයෙන් පොලිසිය තාක්ෂණික ක්‍රමවේද උපයෝගී කරගෙන රියැදුරු පෙරේදා (07) අත්අඩංගුවට ගෙන තිබුණි. ඔහුගෙන් කරන ලද ප්‍රශ්න කිරීම් හමුවේ කැබ් රථය ද ඊයේ (08) කෑගල්ල මොළගොඩ ප්‍රදේශයේ ගරාජයක සඟවා තිබියදී සොයා ගැනිණි. එසේ අත්අඩංගුවට ගත් කැබ් රථය මාවනැල්ල කලාප අධ්‍යාපන කාර්යාලයට අයත් රථයක් බවත්, සිද්ධිය වූ අවස්ථාවේදී රජරට විශ්වවිද්‍යාලයේ කථිකාචාර්යවරයෙක් හා මාවනැල්ල කලාප අධ්‍යාපන අධ්‍යක්ෂිකාවක් එහි ගමන් කරමින් සිට ඇති බවත් පොලිසිය පැවසීය.",
       "URL": "https://www.dinamina.lk/2023/08/09/provincial-news/12735/%e0%b6%b1%e0%b6%bb%e0%b7%8a%e0%b7%83%e0%b7%8a-%e0%b6%b1%e0%b7%9d%e0%b6%b1%e0%b7%8f-%e0%b6%b1%e0%b7%96%e0%b6%bd%e0%b7%99%e0%b6%b1%e0%b7%8a-%e0%b6%b6%e0%b7%9a%e0%b6%bb%e0%b7%8f-%e0%b7%83%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/103/"
}