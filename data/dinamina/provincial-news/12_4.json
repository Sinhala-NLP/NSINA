{
       "Source": "dinamina",
       "Timestamp": "October 6, 2023 1:08 am",
       "Headline": "සමෘද්ධි ණයෙන්  ගොඩ ගිය නවගත්තේගම රංබණ්ඩා",
       "News Content": "සමෘද්ධි බැංකුව මඟින් අඩු ආදායම්ලාභී පවුල් සඳහා ලබාදෙන ජීවනෝපාය සංවර්ධන වැඩසටහන යටතේ ණයක් ලබා ගෙන සමාජයට මහත් ආදර්ශයක් ලබාදෙමින් සාර්ථක දිවියක් පවත්වා ගෙන යන ගොවි මහතෙක් පිළිබඳ නවගත්තේගම ප්‍රදේශයෙන් වාර්තා වේ.\n\nනවගත්තේගම මැරුන්ගොඩ ප්‍රදේශයේ පදිංචි පී.බී රංබණ්ඩා සිවරත්න (63) නමැති මෙම ගොවි මහතා මීට වසර දෙකකට පමණ කර මැරුන්ගොඩ සමෘද්ධි බැංකුවෙන් රුපියල් ලක්ෂ පහක ණයක් ලබා ගෙන බුලත් වගාව හා ගස්ලබු සාර්ථකව පවත්වා ගෙන ගොස් තිබේ.\n\nඔහු අක්කර භාගයක පමණ ගස්ලබු වගාව පටන් ගෙන තිබේ. ඒ අතරතුර ඔහු වසර දහයක් තිස්සේ පවත්වා ගෙන යන බුලත් වගාවට ද ලබා ගත් ණය මුදලෙන් කොටසක් යොමු කර එම වගාව වැඩි දියුණු කර තිබේ. ගස්ලබු සහ බුලත් වගාවෙන් සතියකට රුපියල් 75,000 ක පමණ ආදායමක් ලබා ගන්නා බව ද එම ආදායමෙන් ලොරි රථයක් හා ත්‍රී රෝද රථයක් මිලදී ගෙන සිය ගොවිතැන් කටයුතු සාර්ථකව පවත්වා ගෙන යන බව ඔහු පැවසීය. ඔහුගේ බාල පුතු වන නිශාන්ත කුමාර හා සිය බිරිඳ නොමඳ සහයක් ලබා දෙන බව ද පැවසීය.\n\nමෙම සම්බන්ධව අදහස් දක්වන රංබණ්ඩා ගොවි මහතා\n\nඇත්තටම මම මුලින්ම ස්තුතිවන්ත වෙනවා මට මේ ණය ලබා දුන් සමෘද්ධී බැංකුවේ නිලධාරීන්ට. එම ණය මුදල යොදවලා ගස්ලබු වගාව ඉතා සාර්ථකව පවත්වා ගෙන යන්න මට හැකි වුණා. ඉතින් වෙනදා අතරමැදි වෙළෙන්දෝ ඇවිල්ලා මගේ අස්වැන්න ගෙනියනවා. දැන් මම අනුරාධපුරය, ආණමඩුව, පුත්තලම නගර වලට ගිහිල්ලා විකුණනවා. මට ඒකෙන් ලොකු මුදලක් ඉතිරි කර ගන්න පුළුවන්. මම ගාව ගමේ අය 8 දෙනෙක් වැඩ කරනවා.\n\nඒ අයත් සතියකට හොඳ මුදලක් ගන්නවා. මට හරි සතුටුයි. ඉතින් මං කියන්නේ මට තව ණය මුදලක් ලබා දුන්නොත් මීට වඩා වැඩි දියුණු කරන්න පුළුවන්. ඒ වගේම තව ගමේ අයටත් රැකියා කිහිපයක් ලබා දෙන්න පුළුවන්.",
       "URL": "https://www.dinamina.lk/2023/10/06/provincial-news/28378/%e0%b7%83%e0%b6%b8%e0%b7%98%e0%b6%af%e0%b7%8a%e0%b6%b0%e0%b7%92-%e0%b6%ab%e0%b6%ba%e0%b7%99%e0%b6%b1%e0%b7%8a-%e0%b6%9c%e0%b7%9c%e0%b6%a9-%e0%b6%9c%e0%b7%92%e0%b6%ba-%e0%b6%b1%e0%b7%80%e0%b6%9c/",
       "Category": "provincial-news",
       "Parent URL": "https://www.dinamina.lk/category/provincial-news//page/12/"
}