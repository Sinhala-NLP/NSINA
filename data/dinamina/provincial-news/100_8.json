{
       "Source": "dinamina",
       "Timestamp": "August 10, 2023 1:55 am",
       "Headline": "අනෝදා ගසක බැඳ පහර දී හිටපු කොස්තාපල් මරා දමලා",
       "News Content": "හිටපු පොලිස් කොස්තාපල්වරයෙකු ගස් බැඳ පහර දී ඝාතනය කිරීමේ සිද්ධියක් ඊයේ (09) උදෑසන දඹුල්ල කණ්ඩලම 16 කොටස ප්‍රදේශයෙන් වාර්තා වී ඇති බව දඹුල්ල පොලිසිය පවසයි.\nමෙසේ ඝාතනයට ලක්ව ඇත්තේ පොලිස් රාජකාරියේ සිටිය දී වැඩ තහනමකට ලක් වූ බව කියන කණ්ඩලම 16 ප්‍රදේශයේම පදිංචි ඩී.එම්. හේරත් බණ්ඩා නමැති හතළිස් පස් හැවිරිදි දෙදරු පියකු බව දඹුල්ල පොලිසිය පවසයි.\nමියගිය පුද්ගලයාගේ බිරිය විදේශගතව සිටින බවත් ඔහුගේ දරුවන් දෙදෙනා වෙනම ප්‍රදේශයක ජීවත් වන බවත් ඔහු තනිවම නැන්දම්මාගේ නිවස ආසන්නයේ ජීවත් වූ බවත් පොලිසිය පවසයි.\nමියගිය පුද්ගලයාගේ විදේශගතව සිටින බිරියගේ මව සමඟ දිගින් දිගටම ආරවුල් පවතින බවත් පෙරේදා (08) රාත්‍රියේ මෙම පුද්ගලයා සිය නැන්දම්මා සමඟ ආරවුලක් ඇති වන අවස්ථාවේ නැන්දම්මාගේ සහෝදරයෙකු සහ සහෝදරයාගේ පුතෙකු පැමිණ මෙම පුද්ගලයා සමඟ ආරවුලක් ඇතිකරගෙන ගුටිබැට හුවමාරුවක් සිදු වී ඇතැයි පොලිසිය සැක කරයි.\nසිය නැන්දම්මා සමඟ ආරවුල් ඇති වූ ස්ථානයේ සිට මීටර් හයසීයක් පමණ දුරකින් පිහිටි එම කාන්තාවගේ සහෝදරියගේ නිවසට මෙම පුද්ගලයා රැගෙන ගොස් එම නිවස ඉදිරිපිට අනෝදා ගසක බැඳ පහර දුන් බව නිවෙස් හිමිකරු පොලිසියට ප්‍රකාශ කර ඇත.\nපසුව උදෑසන වන තුරුම අනෝදා ගසේ බැඳ සිටි මෙම පුද්ගලයා ළඟට පැමිණ පහර දුන් තම පුතා මොහු මියගොස් ඇති බව පවසමින් ලණු ලිහා දමා වතුර ඇඟට දැමූ බවද ඔහු සඳහන් කළේය.\nකෙසේ වෙතත් මෙම සිද්ධිය සම්බන්ධයෙන් මියගිය අයගේ නැන්දම්මාගේ සහෝදරයෙකුගේ පුතෙකු සැකපිට අත්අඩංගුවට ගත් බව පොලිසිය පවසයි.\nසිද්ධිය සම්බන්ධයෙන් මේ වන විට නැන්දම්මාගෙන් හා සහෝදරයාගෙන් සහ අසල්වැසි අයගෙන් ප්‍රශ්න කරමින් සිටින බවත් පොලිසිය සඳහන් කළේය.\nසිද්ධිය සම්බන්ධයෙන් අධිකරණයට කරුණු වාර්තා කිරීමෙන් අනතුරුව ඉදිරි පරීක්ෂණ කටයුතු සිදු කරන බවද පොලිසිය පවසයි.\n\nසීගිරිය විශේෂ",
       "URL": "https://www.dinamina.lk/2023/08/10/provincial-news/12947/%e0%b6%85%e0%b6%b1%e0%b7%9d%e0%b6%af%e0%b7%8f-%e0%b6%9c%e0%b7%83%e0%b6%9a-%e0%b6%b6%e0%b7%90%e0%b6%b3-%e0%b6%b4%e0%b7%84%e0%b6%bb-%e0%b6%af%e0%b7%93-%e0%b7%84%e0%b7%92%e0%b6%a7%e0%b6%b4%e0%b7%94/",
       "Category": "provincial-news",
       "Parent URL": "https://www.dinamina.lk/category/provincial-news//page/100/"
}