{
       "Source": "dinamina",
       "Timestamp": "September 21, 2023 3:25 am",
       "Headline": "වැලි මැස්සාට ගොදුරු වූවන්ට විශේෂ වෛද්‍ය සායනයක් 25දා",
       "News Content": "මිනිපේ ප්‍රාදේශීය ලේකම් කොට්ඨාසය පුරා පැතිරයමින් පවතින වැලි මැස්සා නමැති කෘමි සතාගෙන් වන හානිය අවම කර ගැනීම සඳහා ජනතාව දැනුම්වත් කිරීමේ සහ එම රෝගය වැලඳී ඇති රෝගීන්ට ප්‍රතිකාර කිරීමේ සමේ රෝග සායනයක් මෙම මස 25 වැනි සඳුදා පෙරවරු 9.00 සිට හසලක ප්‍රාදේශීය රෝහල් පරිශ්‍රයේදී පැවැත්වේ.\n\nහසලක සෞඛ්‍ය වෛද්‍ය නිලධාරී කාර්යාලයේ මෙහෙයවීමෙන් තෙල්දෙණිය සහ මහියංගණය යන රෝහල්වල විශේෂඥ වෛද්‍යවරුන්ගේ සහභාගීත්වයෙන් මෙම වැඩසටහන පවත්වයි. වේදනාවක් රහිත තුවාලයක් හෝ ගැටිත්තක් හෝ යම් අයකුගේ සමේ දිගුකාලීනව සුව නොවන තුවාල තිබේ නම් වැලි මැස්සාගේ සපා කෑම නිසා මෙවැනි තුවාල ඇතිවිය හැකි බවත්, එම අයද මෙම සායනයට පැමිණීමෙන් ප්‍රතිකාර ලබා ගැනීමට හැකි වන බවත් හසලක සෞඛ්‍ය වෛද්‍ය නිලධාරී එම්. පරණගම මහතා සඳහන් කරයි.\n\nමිනිපේ වැනි උෂ්ණාධික සහ ගස් කොළං වැඩිපුර ඇති ප්‍රදේශයක වැලිමැස්සා (ලෙයිස්මනායසිස් – කැසියප්බස්සි) යන නාමයෙන් හඳුන්වන මෙම කෘමියා වැඩි වශයෙන් වාසය කරන බවත්, මෙම රෝගයට ප්‍රතිකාරයට වඩා සත්ත්වයාගෙන් වන හානිය අවම කර ගැනීමට ජනතාව දැනුම්වත් විය යුතු බවත්, මෙම සතා සපා කෑම සමේ නිරාවරණය වී ඇති ස්ථානවල (මුහුණේ සහ අත් පාවල) දක්නට ලැබෙන අතර, එම සපාකෑම් සිදුවන්නේ විශේෂයෙන් රාත්‍රී කාලයේ වන බවත් වෛද්‍යවරු සඳහන් කරති.\nහසලක සමූහ\nඊ.එම්.එස්. ඒකනායක",
       "URL": "https://www.dinamina.lk/2023/09/21/provincial-news/24039/%e0%b7%80%e0%b7%90%e0%b6%bd%e0%b7%92-%e0%b6%b8%e0%b7%90%e0%b7%83%e0%b7%8a%e0%b7%83%e0%b7%8f%e0%b6%a7-%e0%b6%9c%e0%b7%9c%e0%b6%af%e0%b7%94%e0%b6%bb%e0%b7%94-%e0%b7%80%e0%b7%96%e0%b7%80%e0%b6%b1/",
       "Category": "provincial-news",
       "Parent URL": "https://www.dinamina.lk/category/provincial-news//page/38/"
}