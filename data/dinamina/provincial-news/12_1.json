{
       "Source": "dinamina",
       "Timestamp": "October 6, 2023 1:08 am",
       "Headline": "කඳානේ මාළු මුද­ලා­ලිගේ  නිවෙ­සට වෙඩි ප්‍ර‍හාර­යක්",
       "News Content": "යතුරුපැදියකින් පැමිණි නාඳුනන තුවක්කුකරුවකු විසින් කඳාන පොලිස් වසමේ පොල්පිටිමූකලාන ජයමාවතේ පදිංචි මාළු ව්‍යාපාරිකයෙකුගේ නිවෙසකට ඊයේ (5) දින උදේ 6.05ට පමණ පිස්තෝලයකින් වෙඩි තබා පලා ගොස් ඇත.\n\nමෙම සිද්ධියෙන් නිවෙසේ විදුරු ජනෙල් දෙකකට අලාභ හානි සිදුව ඇතත් කිසිම ජීවිත හානියක් සිදුව නැති බව පොලිසිය පවසයි.\n\nපැමිණිල්ල ඉදිරිපත් කළ අදාළ නිවසේ හිමිකරු තිදරු පියෙකු වු 38 හැවිරිදි ව්‍යාපාරිකයා පස් සහ යකඩ ද්‍රව්‍ය මිලදී ගැනීම හා විකිණීමේ ව්‍යාපාරයේ යෙදෙන ප්‍රසිද්ධ අයෙකු බව විමර්ශනයේදී හෙළිව ඇත. මීට දින කීපයකට ඉහත තමන්ට විදේශ රටක සිට ජංගම දුරකතනයක් මාර්ගයෙන් රුපියල් කෝටියක කප්පම් මුදලක් ඉල්ලා තර්ජනාත්මක පණිවිඩයක් ලද බවත් එය තම ව්‍යාපාරික මිතුරෙකු හරහා ලැබී තිබුණ බවත් විමර්ශනයේදී ඔහු විසින් සඳහන් කළ බව පොලිසිය පවසයි. මේ අවස්ථාවේදී තමා එම ඉල්ලීම එකහෙළා ප්‍රතික්ෂේප කර සිටි බවද පැමිණිල්ල ඉදිරිපත් කරමින් ව්‍යාපාරිකයා වැඩිදුරටත් කියයි.\n\nමේ සිද්ධිය පෞද්ගලික කෝන්තරයක් මත සිදුවුවක්ද, ව්‍යාපාරික ප්‍රශ්නයක් උඩ සිදුවුවක්ද එසේ නැත්නම් පාතාලයේ මැදිහත් වීමෙන් කප්පම් මුදලක් ලබා ගැනීමේ අරමුණින් කළ බියගැන්වීමක් හෝ තර්ජනය කිරීමක්ද යන්න පිළිබඳ වැඩිදුර විමර්ශන කටයුතු කරගෙන යන බව ද පොලිසිය සඳහන් කරයි.\n\nමෙම වෙඩි තැබීමේ සිද්ධිය දැනට ඩුබාහි ජීවත්වන කෙහෙල් බද්දර පද්මේ නැමති පාතල කල්ලියක සාමාජිකයෙකු විසින් මෙහයවන ලද එකක්දැයි සැක කීරීමට තොරතුරුද මේ වන විට ලැබී ඇති හෙයින් ඒ පිළිබඳ විමර්ශනය කරමින් යන් බව පොලිසිය කියයි.\n\nසහකාර පොලිස් අධිකාරි ධනංජය පෙරමුණ මහතාගේ අධීක්ෂණය යටතේ කඳාන පොලිසියේ ස්ථානාධිපති ප්‍රධාන පොලිස් පරීක්ෂක ගාමිණී හේවාවිකාරණ මහතා ගේ ප්‍රධානත්වයෙන් අපරාධ විමර්ශන අංශයේ ස්ථානාධිපති උප පොලිස් පරීක්ෂක ප්‍ර‍සන්ත ඇතුළු නිලධාරී පිරිසක් වැඩිදුර විමර්ශන කටයුතු පවත්වති.\n\nසිද්ධිය සම්බන්ධයෙන් කිසිම සැකකරුවෙකු මේ වන විට අත්අඩංගුවට ගෙන නැත.",
       "URL": "https://www.dinamina.lk/2023/10/06/provincial-news/28280/%e0%b6%9a%e0%b6%b3%e0%b7%8f%e0%b6%b1%e0%b7%9a-%e0%b6%b8%e0%b7%8f%e0%b7%85%e0%b7%94-%e0%b6%b8%e0%b7%94%e0%b6%af%e0%b6%bd%e0%b7%8f%e0%b6%bd%e0%b7%92%e0%b6%9c%e0%b7%9a-%e0%b6%b1%e0%b7%92/",
       "Category": "provincial-news",
       "Parent URL": "https://www.dinamina.lk/category/provincial-news//page/12/"
}