{
       "Source": "dinamina",
       "Timestamp": "September 4, 2023 2:19 am",
       "Headline": "දූලි ඇල්ලෙන් වැටී තිදරු පියා මරුට",
       "News Content": "රක්වාන, පාලම්කෝට්ට බබාමලේ “දූලි ඇල්ලෙන්” පහළට ඇදවැටී පුද්ගලයකු මියගොස් සිටියදී ඉකුත්දා (01) ප්‍රදේශයේ තරුණයන් පිරිසකට හමු වී ඇති බව රක්වාන පොලිසිය පැවසීය.\n\nමෙලෙස මියගොස් ඇත්තේ පාලම්කෝට්ට ප්‍රදේශයේ පදිංචිව සිටි ඩී.ඩී. දයානන්ද නමැති වයස අවුරුදු හැටඅටක දරුවන් තිදෙනකුගේ පියකු බව පොලිසිය කියයි. මේ පිළිබඳව පොලිසියට ලද දැනුම් දීමක් මත රක්වාන පොලිසියේ ස්ථානාධිපති ප්‍රධාන පොලිස් පරීක්ෂක අනුර සෝමසිරි මහතා සහ රක්වාන හදිසි මරණ පරීක්ෂක බී.එම්.ආර්.එල්. බණ්ඩාර මහතා ඇතුළු නිලධාරීන් දූලි ඇල්ල පාමුලට ගොස් පරීක්ෂා කර ඇත. එහිදී මියගිය පුද්ගලයාගේ නිරුවත් සිරුර ඇල්ල පාමුල ගල්තලාවක තිබී හමුවී ඇත.\n\nඅනතුරුව මියගිය පුද්ගලයාගේ දේහයේ පශ්චාත් මරණ පරීක්ෂණය පැවැත්වීමට කහවත්ත මූලික රෝහලේ අධිකරණ වෛද්‍යවරයා වෙත යොමු කර ඇත. මියගිය පුද්ගලයාගේ පවුලේ ඥාතීන් පොලිසියට පැවසුවේ මියගිය පුද්ගලයා කලක සිට තරමක මානසික ආබාධයකින් සහ විවිධ රෝග කිහිපයකින් පෙළෙමින් සිටි බවයි. මොහු පසුගිය 31 වැනිදා සවස පහට පමණ නිවැසියන්ට නොදන්වා පිටව ගොස් ඇත. පසුව මොහු නිවෙසේ නැති බව දැන ගැනීමෙන් පසු පවුලේ ඥාතීන් විසින් මෙම පුද්ගලයාව සොයා බැලුවත් තොරතුරක් හමු වී නැත.\n\nපශ්චාත් මරණ පරීක්ෂණයෙන් උස් ස්ථානයක සිට වැටීම හේතුවෙන් මොළයට, හිස් කබලට සහ සුෂුම්නාවට මරණීය තුවාල සිදු වීමෙන් වූ මරණයක් බවට තින්දු කර තිබේ. මෙහිදී මියගිය පුද්ගලයාගේ බිරිය වන මොරපිටියගේ සෝමලතා මහත්මිය සාක්ෂි දෙමින් පැවසුවේ මියගිය සැමියා අසනීප තත්ත්වයේ සිටියදී මීට පෙරත් මේ අන්දමට නිවෙසින් පිටව යන බවත්ය. රක්වාන පොලිසියේ පො.සැ. (15766) සේනාරත්න විසින් සාක්කි මෙහෙය විය. මරණය සම්බන්ධයෙන් රක්වාන පොලිසිය පරීක්ෂණ සිදු කරන ලදි.\nරක්වාන – ඉන්දික සී. කුමාර, කහවත්ත – නිරෝෂණ පෙරේරා",
       "URL": "https://www.dinamina.lk/2023/09/04/local/19285/%e0%b6%af%e0%b7%96%e0%b6%bd%e0%b7%92-%e0%b6%87%e0%b6%bd%e0%b7%8a%e0%b6%bd%e0%b7%99%e0%b6%b1%e0%b7%8a-%e0%b7%80%e0%b7%90%e0%b6%a7%e0%b7%93-%e0%b6%ad%e0%b7%92%e0%b6%af%e0%b6%bb%e0%b7%94-%e0%b6%b4/",
       "Category": "local",
       "Parent URL": "https://www.dinamina.lk/category/local//page/157/"
}