{
       "Source": "dinamina",
       "Timestamp": "July 24, 2023 1:00 am",
       "Headline": "ඒරාවුර්හි පැරැණි දාගැබේ ගල් කණු  අලුත් කෝවිලේ අත්තිවාරමට අරන්  පරිවාර චෛත්‍ය උඩ පොල් හිටවලා",
       "News Content": "අනුරාධපුර යුගයේ දී ඉදිවූ විශාලතම දාගැබ ලෙස සැලකෙන මඩකලපුව දිස්ත්‍රික්කයේ එරාවුර් පත්තු චෙන්කල්අඩි ප්‍රාදේශීය ලේකම් කොට්ඨාශයට අයත් මාවාඩිවෙම්බු වසමේ පිහිටා ඇති විශාල දාගැබ විනාශ කරමින්, එහි සඳකඩ පහණ, ගල් කණු, ස්ථම්භ, ගඩොල්, ශිලා පුවරු, අසල කෝවිලකට ගෙන ගොස් ඇතැම් ගල් කණු කඩා විනාශ කර කෝවිලේ අලුතින් ඉදිකරන ගොඩනැඟිල්ලක අත්තිවාරමකට හා දේවාලයේ වැට මායිමකට යොදා ගෙන තිබෙන බව මඩකලපුව ශාසනාරක්ෂක බලමණ්ඩලයේ හිටපු ලේඛකාධිකාරී කල්කුඩා ශ්‍රී සීලාලංකාර පිරිවෙනේ පරිවේණාධිපති, දේවගල දේවාලංකාර නාහිමියෝ සඳහන් කළහ.\n\nක්‍රිස්තු වර්ෂ 2, 3 සියවස්වල පමණ ඉදිකර ඇති බවට සැලකෙන අනුරාධපුර යුගයේ ඉදි වූ විශාලතම දාගැබ මඩකලපුව එරාවුර් වල ඉදිකර ඇති බවත්, මෙම විශාලතම දාගැබ 2017 වර්ෂයේ පුරාවිද්‍යා දෙපාර්තමේන්තුවේ අම්පාර කාර්යාලය මගින් හඳුනාගෙන ඇති එකක් බව ද නාහිමියෝ පෙන්වා දුන්හ.\n\nමීටර් 32කින් පමණ විෂ්කම්භයකින් යුත් මෙම ස්තූපයේ පේසා වළලු, ගර්භයේ බිත්ති කොටස්, සම්පූර්ණ විනාශ කර එතැන් සිට අවට අක්කර තුන හතරක පරිසරයකට විනාශ වීමට ඉඩ හැර ඇති බවත්, මෙම දාගැබේ පරිවාර චෛත්‍ය හතරක නටබුන් දැනට දක්නට තිබෙන බවත් ඇතැම් පරිවාර චෛත්‍ය උඩ පොල් ඇතුළු අනෙකුත් වගාවන් සිදුකර ඇති බව ද, දේවාලංකාර නාහිමියන් සඳහන් කළහ.\n\nමෙම ප්‍රදේශය පිරිසක් විහාරතෝට්ටම් නමින් හඳුන්වා මෙම විශාලතම දාගැබේ ගල්කණු, සඳකඩපහන්, ඇතුළු වටිනා පුරාවිද්‍යා වස්තු කුළු ගෙඩිවලින් පහරදී කළුගල් බවට පත්කර ඒ අසල ඉදිකරන කෝවිලක අත්තිවාරමකට යොදා ගැනීම කණගාටුදායක කරුණක් බවත්, දාගැබේ සමහර පුරාවස්තු ට්‍රැක්ටර් මගින් රැගෙන ගොස් ඇති බවත්, සමහර ගල්කණු මෙන්ම කැටයම් ගල් සඳකඩපහන්, කෝවිලේ වැට මායිමට යොදා ඇති බවද දේවාලංකාර නාහිමි පෙන්වා දුන්හ.\n\nමෙම විශාලතම දාගැබ උඩ සහ ඒ අවට 2019 වර්ෂයේ මිරිස් වගා කර තිබූ අතර මේ පිළිබඳ මාධ්‍ය හෙළිදරව්වකින් අනතුරුව පුරාවිද්‍යා නිලධාරීන් එම දාගැබ ප්‍රදේශය වෙන්කර සිටුවා ඇති පුරාවිද්‍යා කුලුනු විනාශ කර ඇති බවත්, පුරාවිද්‍යා දෙපාර්තමේන්තුව විසින් මායිම් කර ඇතිඇති ප්‍රදේශයේ කිසියම් පිරිසක් විසින් ඉඩම් ලෙස කොටුකරගෙන ඒ තුළ ද පොල් වගා කරන ඇති බව ද නාහිමියෝ පැවසූහ.\n\nමේ ගැන ජනාධිපතිවරයාගේ මෙන්ම අගමැතිවරයාගේ පුරාවිද්‍යාවේ විෂය භාර අමාත්‍යවරයාගේ මෙන්ම පක්ෂ විපක්ෂ සියලු දෙනාගේ අවධානය කර නැගෙනහිර මඩකලපුවේ පුරාවිද්‍යා වස්තූන් රැක ගැනීමට වැඩපිළිවෙළක් සකස් කරන ලෙසත්, මඩකලපුව එරාවුර් පිහිටි අනුරාධපුර යුගයේ ඉදි වූ විශාලතම දාගැබ සංරක්ෂණය කිරීමට අවශ්‍ය පියවර ගන්නා ලෙසත්, ඒ සඳහා තමන්ගේ උපරිම සහයෝගය ලබා මට එකඟත්වය පළ රන බවත් දේවාලංකාර නාහිමියන් නාහිමියෝ සඳහන් කළහ.\n\nඅප මෙම දාගැබේ විනාශය සහ පත්ව ඇති තත්ත්වය පිළිබඳ විමසීමට පුරාවිද්‍යා දෙපාර්තමේන්තුවේ අම්පාර පුරාවිද්‍යා කාර්යාලයෙන් කළ විමසීමකදී, එහි නිලධාරියෙකු සඳහන් කළේ , එම දාගැබ පිහිටි ප්‍රදේශය පුරාවිද්‍යා දෙපාර්තමේන්තුව විසින්\n\nසලකුණු කරනු ඇති බවත්, විනාශ වී ඇති තත්ත්වය පිළිබඳ සොයා බලා ආරක්ෂා කිරීමට අවශ්‍ය කඩිනම් ක්‍රියාමාර්ග ගන්නා බවත් ඒ සම්බන්ධ වැඩි තොරතුරු ප්‍රකාශ කිරීමට නොහැකි බවත් ය.\n\nමනම්පිටිය නිමල් ජයරත්න",
       "URL": "https://www.dinamina.lk/2023/07/24/local/8697/%e0%b6%92%e0%b6%bb%e0%b7%8f%e0%b7%80%e0%b7%94%e0%b6%bb%e0%b7%8a%e0%b7%84%e0%b7%92-%e0%b6%b4%e0%b7%90%e0%b6%bb%e0%b7%90%e0%b6%ab%e0%b7%92-%e0%b6%af%e0%b7%8f%e0%b6%9c%e0%b7%90%e0%b6%b6%e0%b7%9a/",
       "Category": "local",
       "Parent URL": "https://www.dinamina.lk/category/local//page/342/"
}