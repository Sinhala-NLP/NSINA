{
       "Source": "dinamina",
       "Timestamp": "October 7, 2023 1:17 am",
       "Headline": "මඟ දෙපස අවදානම් ගස් ගැන කඩිනම් පියවර ගන්න",
       "News Content": "මහාමාර්ග දෙපස පිහිටි කඩාවැටීමේ අවදානමක් ඇති ගස් සම්බන්ධයෙන් කඩිනම් පියවර ගන්නා ලෙස ආරක්‍ෂක රාජ්‍ය ඇමැති ප්‍රමිත බණ්ඩාර තෙන්නකෝන් මහතා අදාළ බලධාරීන්ට උපදෙස් දී තිබේ. ඒ අනුව පවතින වැසිබර කාලගුණය හේතුවෙන් මාර්ග දෙපස කඩාවැටීමේ අවදානමක් පවතින විශාල ගස් පිළිබඳ වහා අධ්‍යයනයක් කර, මහජනතාවට තර්ජනයක් විය හැකි සෑම දෙයක්ම ඉවත් කරන ලෙස ආරක්‍ෂක රාජ්‍ය ඇමැති ප්‍රමිත බණ්ඩාර තෙන්නකෝන් මහතා විසින් පරිසර අධිකාරියේ, මාර්ග සංවර්ධන අධිකාරියේ සහ අදාළ පළාත් පාලන ආයතනයන්හි නිලධාරීන් සමඟ සම්බන්ධීකරණය වී අවශ්‍ය පියවර ගන්නා ලෙස ආපදා කළමනාකරණ මධ්‍යස්ථානයේ සහ ජාතික ගොඩනැඟිලි පර්යේෂණ සංවිධානයේ නිලධාරීන්ට උපදෙස් දෙන ලදි.\n\nඊයේ (6) පෙරවරුවේ කොල්ලුපිටියේදී බස් රථයක් මතට ගසක් කඩාවැටීමේ සිද්ධිය සම්බන්ධයෙන් රාජ්‍ය ඇමැතිවරයා විසින් කඩිනමින් ප්‍රතිචාර දක්වමින් අපදා වැළැක්වීමේ පියවරක් ලෙස නිලධාරීන්ට මේ උපදෙස් දී ඇත.\n\n‍රක්ෂණ ශ්‍රියන්ත",
       "URL": "https://www.dinamina.lk/2023/10/07/local/28811/%e0%b6%b8%e0%b6%9f-%e0%b6%af%e0%b7%99%e0%b6%b4%e0%b7%83-%e0%b6%85%e0%b7%80%e0%b6%af%e0%b7%8f%e0%b6%b1%e0%b6%b8%e0%b7%8a-%e0%b6%9c%e0%b7%83%e0%b7%8a-%e0%b6%9c%e0%b7%90%e0%b6%b1-%e0%b6%9a%e0%b6%a9/",
       "Category": "local",
       "Parent URL": "https://www.dinamina.lk/category/local//page/21/"
}