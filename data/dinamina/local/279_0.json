{
       "Source": "dinamina",
       "Timestamp": "August 7, 2023 1:38 am",
       "Headline": "දරුවන් තිදෙනකුට මෙලොව එළිය දුන් අම්මා අද විඳින අපා දුකක්",
       "News Content": "තම මව නිවෙස පිටුපස වැසිකිළිය අසල මඩුවක පුටුවක ගැට ගසා කෲරත්වයෙන් සැලකූ දියණියක් පන්නල පොලිසියෙන් සැකපිට අත්අඩංගුවට ගෙන අධිකරණයට ඉදිරිපත් කිරීමෙන් පසුව කුලියාපිටිය වැඩබලන මහේස්ත්‍රාත් උපුල් අලගියවන්න මහතා සැකකාරියට දැඩි සේ අවවාද කර රුපියල් ලක්ෂ දෙකහමාරක ඇපයක් මත මුදා හරින්නැයි පෙරේදා (05) නියම කළේය.\n\nපන්නල, ඇලබඩගම ප්‍රදේශයේ පදිංචි චාන්දනී නිරෝෂා නමැත්තියක් එසේ ඇප මත මුදා හළ අතර, යළිත් එම නඩුව ඔක්තෝම්බර් මස 26 වැනිදා කැඳවීමට නියමිතය.\n\nපොලිසිය කරුණු දක්වමින් කියා සිටියේ වයස අවුරුදු 81ක් පමණ වූ වයස්ගත මවගේ ඇඟේ නිලමැස්සන් වහමින් තුවාල තිබූ බවත්, ග්‍රාම නිලධාරී සමඟ එම ස්ථානයට යන විටත් ලණුවලින් බැඳීම නිසා මේ මව වේදනාවෙන් සිටි බවත්, පසුව 1990 ගිලන් රථයකින් මේ මව රෝහල්ගත කළ බවත්, මවට ප්‍රතිකාර පවා නොකළ සැකකාර කාන්තාව රක්ෂිත බන්ධනාගාරගත කරන ලෙසත් පොලිසිය වැඩිදුරටත් ඉල්ලා සිටියේය.\n\nසැකකාරියගේ නීතිඥවරයා කියා සිටියේ පොලිසිය නඟන චෝදනා ප්‍රතික්ෂේප කරන බවත්, දරුවන් තිදෙනෙක් සිටියදී මවට සලකන්නේ සැකකාරිය බවත්, ප්‍රතිකාර පවා සිදු කරන්නේ ඇය බවත්, මානසික ප්‍රතිකාර පවා ගන්නා මව නිවෙසේ කිසිවෙක් නොමැති අවස්ථාවල ඇවිද යාවි යන උපකල්පනය මත බැඳ දැමූ බවත්, රෝහල්වල පවා මෙවැනි මානසික රෝගීන් බැඳ තබන බවත්, මවට ඉදිරියේදී පවා ප්‍රතිකාර කළ යුත්තේ මේ සැකකාරිය බැවින් සුදුසු ඇපයක් මත මුදා හරින ලෙසත්ය.\n\nඉදිරිපත් වූ සියලු කරුණු පිළිබඳව අවධානය යොමු කරමින් දිට්ඨ ධම්මවේදනීය කර්මය පිළිබඳවත් තම දරුවන් අනාගතයේ තමන්ට ද එවැනි සැලකීමක් කරාවි යන්න පහදා දෙමින් ආසන්න දිනක ප්‍රතිකාර දීම පිළිබඳව අවධානය යොමු කොට මහේස්ත්‍රාත්වරයා එසේ ඇප ලබා දුන්නේය.\n\nපන්නල පොලිසියේ උප පොලිස් පරීක්ෂිකා ජෙසිකා සංජීවනී ළමාහේවා මහත්මිය සැකකාරිය ඉදිරිපත් කරමින් කරුණු දැක්වූ මේ නඩුවේ සැකකාරිය වෙනුවෙන් නීතිඥ කැලුම් හෙට්ටිගේ මහතා පෙනී සිටියේය.\n\n\n\nකුලියාපිටිය – මෙවිරු ධනාන්",
       "URL": "https://www.dinamina.lk/2023/08/07/local/12093/%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a-%e0%b6%ad%e0%b7%92%e0%b6%af%e0%b7%99%e0%b6%b1%e0%b6%9a%e0%b7%94%e0%b6%a7-%e0%b6%b8%e0%b7%99%e0%b6%bd%e0%b7%9c%e0%b7%80-%e0%b6%91%e0%b7%85/",
       "Category": "local",
       "Parent URL": "https://www.dinamina.lk/category/local//page/279/"
}