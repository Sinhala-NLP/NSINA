{
       "Source": "dinamina",
       "Timestamp": "August 29, 2023 2:40 am",
       "Headline": "නැදගමුවේ විජයමෛත්‍රී නාහිමි අපවත්වීම බුදු සසුනටත් මාතෘ භූමියටත් පිරිමැසිය නොහැකි පාඩුවක්",
       "News Content": "නැදගමුවේ විජයමෛත්‍රී මාහිමිපාණන් වහන්සේගේ අපවත්වීමෙන් බුද්ධ ශාසනයටත්, මාතෘ භූමියටත් සිදු වූ අතිමහත් පාඩුව කිසි ලෙසකින් හෝ යළි ප්‍රතිෂ්ඨාපනය කළ නොහැකි බව හිටපු ජනාධිපති ගෝඨාභය රාජපක්ෂ මහතා පවසයි.\n\nමහා විහාර වංශික ශ්‍රී ලංකා රාමඤ්ඤ මහා නිකායේ අනුනායක නැදගමුවේ විජයමෛත්‍රී මාහිමිපාණන් වහන්සේගේ ආදාහන පූජෝත්සවයට සහභාගිවී ශෝක සටහනක් එක් කරමින් හිටපු ජනාධිපතිවරයා මේ බව සඳහන් කළේය.\n\nඑහි වැඩිදුරටත් මෙලස ද සඳහන් වේ.\n\n“අපගේ වචනයෙන් පවසා අවසන් කළ නොහැකිවූත්, අපගේ දැනුමෙන් නිර්වචනය කළ නොහැකිවූත් අතිවිශිෂ්ට ශාසනික සේවාවක් සිදු කළ නැදගමුවේ විජයමෛත්‍රී අනුනායක හිමිපාණන් වහන්සේ ලක්දිව පහළවූ සුවිශේෂී සඟ පීතෘෘන් වහන්සේ නමක්. උන්වහන්සේගේ අපවත්වීමෙන් බුද්ධ ශාසනයටත්, මාතෘ භූමියටත් සිදු වූ අතිමහත් පාඩුව කිසි ලෙසකින්වත් යළි ප්‍රතිෂ්ඨාපනය කළ නොහැකියි. පෘතග්ජන වූ ශෝකීභාවය නොසඟවා මාගේ සාතිශය සංවේගය පළ කර සිටිමින් උන්වහන්සේ පැතූ බෝධියකින් උතුම් අමාමහ නිවන් සුවයෙන්ම නිවී සැනසේවා යන්න ප්‍රාර්ථනා කරනවා.”\n\nඋන්වහන්සේගේ ආදාහන පූජෝත්සවයට විවිධ ප්‍රදේශවලින් මහානායක හිමිපාණන් වහන්සේලා ඇතුළු මහා සංඝරත්නය වැඩම කොට සිටි අතර, විශාල ගිහි පිරිසක් ද සහභාගිවී සිටියහ.\n\nනෙත්මි පූජනී",
       "URL": "https://www.dinamina.lk/2023/08/29/local/17887/%e0%b6%b1%e0%b7%90%e0%b6%af%e0%b6%9c%e0%b6%b8%e0%b7%94%e0%b7%80%e0%b7%9a-%e0%b7%80%e0%b7%92%e0%b6%a2%e0%b6%ba%e0%b6%b8%e0%b7%9b%e0%b6%ad%e0%b7%8a%e0%b6%bb%e0%b7%93-%e0%b6%b1%e0%b7%8f%e0%b7%84/",
       "Category": "local",
       "Parent URL": "https://www.dinamina.lk/category/local//page/179/"
}