{
       "Source": "dinamina",
       "Timestamp": "July 11, 2023 1:00 am",
       "Headline": "ගණකාධිකාරිවරයා පැහැරගෙන ලක්ෂ 15ක් බලෙන් ගිණුමට දමාගත් කාන්තාව ඇතුළු පිරිස සොයයි",
       "News Content": "යාපනය නල්ලූර් හි පදිංචිව සිටින ගණකාධිකාරිවරයකු පැහැරගෙන ගොස් බිය ගන්වා ඔහුගේ බැංකු ගිණුමෙන් අන්තර්ජාල බැංකු ගනුදෙනුවක් ලෙස රුපියල් ලක්ෂ 15ක මුදලක් වෙනත් බැංකු ගිණුමකට බැර කරගත් කාන්තාවක් ඇතුළු පුද්ගලයන් පිරිසක් අත්අඩංගුවට ගැනීමට කෝපායි පොලිසිය විමර්ශන ආරම්භ කර තිබේ.\n\nමෙම අපරාධය සිදුව ඇත්තේ පෙරේදා (09) ය.\n\nපොලිසිය පවසනුයේ මෙම ගණකාධිකාරීවරයාට අයත් යාපනයේ පිහිටි ඉඩමක් මිල දී ගැනීමට අත්තිකාරම් මුදලක් ලබාදුන් කාන්තාවක් විසින් මෙම පැහැරගැනීම සිදුකර ඇති බවය.\n\nමෙම කාන්තාව බ්‍රෝකර්වරයෙක් හරහා ගණකාධිකාරිවරයාට අයත් ඉඩම මිල දී ගැනීමට රුපියල් ලක්ෂ 13ක් අත්තිකාරම් ගෙවා ඇති බවත් මාස තුනක් තිස්සේ ඇය ඉතිරි මුදල් ගෙවා ඉඩම මිල දී නොගෙන සිට ඇති බවය. මෑතක දී ඇය විසින් ගණකාධිකාරීවරයාට දුරකතන ඇමතුම් දෙමින් ඉඩම මිල දී නොගන්නා බවත් අත්තිකාරම් මුදල ලබාදෙන ලෙසත් ඉල්ලා ඇති බව පොලිසිය කියයි. ගණකාධිකාරීවරයා විසින් අත්තිකාරම් ලබාගෙන ඇත්තේ නීතිඥවරයකු හමුවේ බැවින් ඇයට පවසා ඇත්තේ එම නීතිඥවරයා හමුවේම මුදල් ලබාදීමට හැකි බවය. තමාට මුදල් ලබාදුන්නේ බ්‍රෝකර් බැවින් මුදල් නැවතත් ලබාදෙන්නේ බ්‍රෝකර්ට බව ද ඔහු ඇයට පවසා ඇත.\n\nමේ අතර පසුගිය දිනක පුද්ගලයෙක් ගණකාධිකාරීවරයාට දුරකතන ඇමතුමක් ලබාදෙමින් විකිණීමට ඇති ඉඩම මිල දී ගැනීමට තමා සූදානම් බව පවසා ඇත. එහි දී එම පුද්ගලයා පවසා ඇත්තේ 09 වෙනිදාට තමා ගනුදෙනුව සිදුකිරීමට පැමිණෙන බැවින් ඊට සූදානමින් සිටින ලෙසය. ඒ අනුව ගණකාධිකාරීවරයා පෙරේදා (09) නිවසේ රැඳී සිටින විට උදෑසන 8.00ට පමණ වෑන් රථයකින් තවත් පිරිසක් සමඟ පැමිණි ඉඩම මිල දී ගැනීමට අත්තිකාරම් මුදල් ලබා දී සිටි කාන්තාව විසින් මෙම ගණකාධිකාරීවරයාව බලහත්කාරයෙන් වෑන් රථයට දමාගෙන තිබේ. අනතුරුව පැය කිහිපයක් වෑන් රථයේ ඔහුව රැගෙන ගොස් ඇතැයිද පොලිසිය කියයි. දීර්ඝ ගමනකින් අනතුරුව පාළු ස්ථානයක වෑන් රථය නතරකර ගණකාධිකාරීවරයාට පහර දී බිය ගන්වා ඔහුගේ බැංකු ගිණුමේ තිබුණු මුදල්වලින් රුපියල් ලක්ෂ 15ක් කාන්තාව විසින් ඇගේ බැංකු ගිණුමට අන්තර්ජාල බැංකු ගනුදෙනුවක් ලෙස බැරකරවාගෙන ඇතැයි පොලිසිය කියයි. ඇය පවසා ඇත්තේ අත්තිකාරම් ලෙස ලබාදුන් ලක්ෂ 13ට අමතරව ලක්ෂ 02ක මුදලක් වැඩිපුර ලබාගත්තේ පොලියක් ලෙස බව යැයිද පොලිසිය කියයි.\n\nගයාන් කුමාර වීරසිංහ",
       "URL": "https://www.dinamina.lk/2023/07/11/local/5676/%e0%b6%9c%e0%b6%ab%e0%b6%9a%e0%b7%8f%e0%b6%b0%e0%b7%92%e0%b6%9a%e0%b7%8f%e0%b6%bb%e0%b7%92%e0%b7%80%e0%b6%bb%e0%b6%ba%e0%b7%8f-%e0%b6%b4%e0%b7%90%e0%b7%84%e0%b7%90%e0%b6%bb%e0%b6%9c%e0%b7%99%e0%b6%b1/",
       "Category": "local",
       "Parent URL": "https://www.dinamina.lk/category/local//page/395/"
}