{
       "Source": "dinamina",
       "Timestamp": "July 26, 2023 1:00 am",
       "Headline": "කුරියර් ආයතනයකට ගුවනින් එවපු කෝටි හතක මත්ද්‍රව්‍ය රේගුව භාරයට",
       "News Content": "සීදූවේ පෞද්ගලික කූරියර් ආයතනයක් වෙත එවා තිබූ රුපියල් කෝටි 07ක් පමණ වන (රුපියල් මිලියන 70ක්) විදේශයක නිෂ්පාදිත මත්ද්‍රව්‍ය තොගයක් ඊයේ (25) සවස රේගුව විසින් අත්අඩංගුවට ගන්්නා ලදී.\n\nරේගු මත්ද්‍රව්‍ය පාලන අංශයේ නිලධාරීන් විසින් ගුවන් තැපැල් පාර්සල් ලෙස එවා තිබූ මෙම මත්ද්‍රව්‍ය පාර්සල් විවෘත කරන ලදි. නෙදර්ලන්තය සහ අමෙරිකාවේ සිට කොළඹ සහ පිළියන්දල ප්‍රදේශයේ ව්‍යාජ ලිපිනයන් වෙත මෙම මත්ද්‍රව්‍ය ගුවන් තැපැල් පාර්සල් 09ක් ලෙස මීට මාසයකට පමණ පෙර එවා තිබුණි. ඒවා භාර ගැනීමට මෙතෙක් කිසිදු පුද්ගලයකු නොපැමිණීම නිසා රේගු මත්ද්‍රව්‍ය පාලන අංශයේ නිලධාරීහු ඊයේ (25) සවස එම පෞද්ගලික කූරියර් ආයතනයේ දී පාර්සල් විවෘත කර පරීක්ෂා කර බැලූහ.\n\nඑහිදී ඒවා තුළ මැජික් මෂ්රූම් ග්‍රෑම් 297ක්, මෙතැම්පටමයින් නොහොත් එක්ස්ටසී පෙති 2,000ක්, චොක්ලට් ආකාරයට සකස් කළ මත්ද්‍රව්‍ය තොගයක්, අමෙරිකානු කුෂ් නමැති ගංජා තොගයක් සහ එම ගංජා ඇට අඩංගු පාර්සල් කීපයක් ද වූ අතර, මේවා සියල්ලේ මුළු බර කිලෝග්‍රෑම් 06ක් පමණ විය.\n\nමෙම මත්ද්‍රව්‍ය තොගය පිළිබඳ වැඩිදුර විමර්ශන කටයුතු සඳහා පොලිස් මත්ද්‍රව්‍ය නාශක අංශයේ නිලධාරීන් වෙත යොමු කිරීමට රේගු මත්ද්‍රව්‍ය පාලන අංශයේ නිලධාරීන් විසින් පියවර ගෙන තිබේ.",
       "URL": "https://www.dinamina.lk/2023/07/26/local/9312/%e0%b6%9a%e0%b7%94%e0%b6%bb%e0%b7%92%e0%b6%ba%e0%b6%bb%e0%b7%8a-%e0%b6%86%e0%b6%ba%e0%b6%ad%e0%b6%b1%e0%b6%ba%e0%b6%9a%e0%b6%a7-%e0%b6%9c%e0%b7%94%e0%b7%80%e0%b6%b1%e0%b7%92%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/330/"
}