{
       "Source": "dinamina",
       "Timestamp": "September 25, 2023 1:21 am",
       "Headline": "ලුම්බිණි පා ගමන මෙවරත් සාර්ථකව",
       "News Content": "කොළඹ අධ්‍යාපන කලාපය තුළ පිහිටි එකම මිශ්‍ර ජාතික පාසල වන කොළඹ 5, ලුම්බිණි විද්‍යාලය හා ආදි ලුම්බිණියන්ගේ සංගමය එක්ව සංවිධානය කළ ‘Step Forward 2023’ පාගමන ඉකුත් 23 දා මහත් උත්කර්ෂවත් අන්දමින් පැවැත්විණි.\n\nවිදුහල්පතිවරයා ප්‍රමුඛ ආචාර්ය මණ්ඩලය, පාසලේ වත්මන් හා ආදි ශිෂ්‍ය ශිෂ්‍යාවන් හා මවුපියන් ඇතුළු පිරිසක් මීට සහභාගි වූ අතර, 94 වසරක කීර්තිමත් ලුම්බිණි ඉතිහාසයේ අභිමානය විදහා දක්වන විශේෂාංග හා ප්‍රදර්ශන රථ මේ පා ගමනට එක් විය. විද්‍යාලයෙන් බිහි වූ ක්‍රීඩා, කලා, වාණිජ, තාක්ෂණික, ව්‍යාපාරික හා අධ්‍යාපනික ක්ෂේත්‍රවල කීර්තිමත් ආදි ශිෂ්‍ය ශිෂ්‍යාවෝද මේ අවස්ථාවට සහභාගි වූහ.\n\nලුම්බිණි විද්‍යාලය අසලින් ඇරඹුණු පා ගමන හයිලෙවල් මාර්ගය ඔස්සේ ගමන් කර, කිරුළපන ලලිත් ඇතුළත්මුදලි ක්‍රීඩාංගණය අසලින් ආපසු හැරී හයිලෙවල් පාර ඔස්සේ පැමිණ පාමංකඩ පාර, පාමංකඩ මංසන්ධිය ඔස්සේ ලුම්බිණි විද්‍යාලයීය ප්‍රාථමික අංශ ක්‍රීඩාංගණයෙන් අවසන් කෙරුණු අතර, අවසන සැණකෙළියක්ද පැවැත්විණි.\n\nඡායාරූප – ගයාන් පුෂ්පික",
       "URL": "https://www.dinamina.lk/2023/09/25/local/25152/%e0%b6%bd%e0%b7%94%e0%b6%b8%e0%b7%8a%e0%b6%b6%e0%b7%92%e0%b6%ab%e0%b7%92-%e0%b6%b4%e0%b7%8f-%e0%b6%9c%e0%b6%b8%e0%b6%b1-%e0%b6%b8%e0%b7%99%e0%b7%80%e0%b6%bb%e0%b6%ad%e0%b7%8a-%e0%b7%83%e0%b7%8f/",
       "Category": "local",
       "Parent URL": "https://www.dinamina.lk/category/local//page/74/"
}