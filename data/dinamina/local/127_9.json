{
       "Source": "dinamina",
       "Timestamp": "September 12, 2023 1:06 am",
       "Headline": "වෙඩි තැබීම රාජකාරි කටයුත්තක් සුරාබදුවේ හතරදෙනා නඩුවෙන් නිදහස්",
       "News Content": "සුරාබදු නිලධාරීන් බම්බලපිටියේදී සිදු කළ වෙඩි තැබීම රාජකාරි කටයුත්තක් බවට කරුණු අනාවරණය වන බැවින් සැකකාර සුරාබදු නිලධාරීන් සිවුදෙනා නිදහස් කිරීමට කොළඹ අතිරේක මහේස්ත්‍රාත් පසන් අමරසිංහ මහතා ඊයේ (11) නියෝග කළේය.\nඅදාළ වෙඩි තැබීම රාජකාරි කටයුත්තක් ඉටු කිරීමේදී සිදු වූවක් බවට කරුණු අනාවරණය වන බව සඳහන් කර බම්බලපිටිය පොලිසිය අදාළ පැමිණිල්ල ඉල්ලා අස්කර ගැනීම සලකා බලා සැකකරුවන් නිදහස් කිරීමට මහේස්ත්‍රාත්වරයා නියෝග කළේය.\nමෙලෙස මුදාහරිනු ලැබුවේ ආර්.ඒ. නලීන් ජයලාල්, ඩබ්ලිව්.එම්.පී. ඉන්දික, එච්.පී. ඉරේෂ් කාවින්ද හා ලංකා සංජීව පෙරේරා යන සුරාබදු නිලධාරීන්ය.\nමේ අනුව නඩු භාණ්ඩ ලෙස අධිකරණය හමුවේ සටහන් කර ඇති DP 6527 දරන වෑන් රථය, A5787 මිලිමීටර නවය වර්ගයේ පිස්තෝලය, ජීව උණ්ඩ 5 සහ අත් මාංචු කූට්ටම් 5 සුරාබදු නිලධාරීන් වෙත මුදාහැරීමට අධිකරණය නියෝග කළේය.\nසුරාබදු නිලධාරීන් විසින් අගෝස්තු හත් වැනි දින බම්බලපිටිය හෝටලයකදී සිදු කරන ලද වැටලීමේදී මෙම වෙඩි තැබීම සිදු කරනු ලැබීය.",
       "URL": "https://www.dinamina.lk/2023/09/12/local/21495/%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90%e0%b6%b6%e0%b7%93%e0%b6%b8-%e0%b6%bb%e0%b7%8f%e0%b6%a2%e0%b6%9a%e0%b7%8f%e0%b6%bb%e0%b7%92-%e0%b6%9a%e0%b6%a7%e0%b6%ba%e0%b7%94%e0%b6%ad/",
       "Category": "local",
       "Parent URL": "https://www.dinamina.lk/category/local//page/127/"
}