{
       "Source": "dinamina",
       "Timestamp": "August 16, 2023 1:00 am",
       "Headline": "දකුණු පළාතේ නව පළාත් අධ්‍යාපන අධ්‍යක්ෂ වැඩ භාර ගනී",
       "News Content": "දකුණු පළාත් අධ්‍යාපන දෙපාර්තමේන්තුවේ නව පළාත් අධ්‍යාපන අධ්‍යක්ෂවරයා ලෙස ශ්‍රී ලංකා අධ්‍යාපන පරිපාලන සේවයේ පළමු පන්තියේ නිලධාරියකු වූ චන්න උපාලි වීරසේකර මහතා පසුගියදා වැඩ භාර ගත්තේය. හම්බන්තොට කුඩාගොඩ කනිෂ්ඨ විද්‍යාලය, තලාව මහා විද්‍යාලය, කුරුණෑගල හුලෝගෙදර කනිෂ්ඨ විද්‍යාලය, පාදෙණිය මහා විද්‍යාලය හා පැල්මඩුල්ල සුධර්මෝදය යන විද්‍යාලවලින් අධ්‍යාපනය ලබා ඇති ඒ මහතා රුහුණු විශ්වවිද්‍යාලයෙන් පශ්චාත් උපාධි ඩිප්ලෝමාව හදාරා තිබේ. කැලණිය විශ්වවිද්‍යාලයෙන් අධ්‍යාපනපති පශ්චාත් උපාධිය ලබාගෙන ඇත.\n\nගුරු භවතෙකු ලෙස පත්වීම් ලබා දබරැල්ල මහා විද්‍යාලයේ සේවය කරමින් සිටියදී 2007 වර්ෂයේ අධ්‍යාපන පරිපාලන විභාගය සමත්ව ඇති චන්න උපාලි මහතා බදුල්ල පළාත් අධ්‍යාපන දෙපාර්තමේන්තුවේ සහකාර අධ්‍යාපන අධ්‍යක්ෂවරයෙක් ලෙස සේවය අරඹා පසුව තංගල්ල කලාප අධ්‍යාපන අධ්‍යක්ෂ හා වලස්මුල්ල කලාප අධ්‍යාපන අධ්‍යක්ෂ ලෙස සේවය කරමින් සිටියදී දකුණු පළාත් අධ්‍යාපන අධ්‍යක්ෂ ලෙස පත්ව ඇත.",
       "URL": "https://www.dinamina.lk/2023/08/16/local/14440/%e0%b6%af%e0%b6%9a%e0%b7%94%e0%b6%ab%e0%b7%94-%e0%b6%b4%e0%b7%85%e0%b7%8f%e0%b6%ad%e0%b7%9a-%e0%b6%b1%e0%b7%80-%e0%b6%b4%e0%b7%85%e0%b7%8f%e0%b6%ad%e0%b7%8a-%e0%b6%85%e0%b6%b0%e0%b7%8a/",
       "Category": "local",
       "Parent URL": "https://www.dinamina.lk/category/local//page/238/"
}