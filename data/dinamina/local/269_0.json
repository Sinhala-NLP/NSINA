{
       "Source": "dinamina",
       "Timestamp": "August 9, 2023 1:00 am",
       "Headline": "මාධ්‍ය ආයතන ජනතාව උසිගන්වනවා නම් විෂය භාර ඇමැති ලෙස කනගාටු වෙනවා",
       "News Content": "විදුලිය හා ජලය පදනම් කරගනිමින් මැයි 9 දා ඇති වූ සිද්ධිය නැවත වතාවක් සිදු කිරීමට මාධ්‍ය ආයතන දෙකක්ද මෙහෙයුමක නිරත වන බව වාර්තා වී ඇති බවත්, ජනතාව උසිගන්වා පාරට ගෙන ඒමට මාධ්‍ය ආයතන ක්‍රියාත්මක වන්නේ නම් මාධ්‍ය විෂය භාර ඇමැතිවරයා ලෙස තමන් කනගාටුවට පත් වන බවත් ජනමාධ්‍ය, ප්‍රවාහන හා මහාමාර්ග ඇමැති, ආචාර්ය බන්දුල ගුණවර්ධන මහතා පැවසීය. රජයේ ප්‍රවෘත්ති දෙපාර්තමේන්තුවේදී ඊයේ (8) පැවැති කැබිනට් තීරණ දැනුම් දීමේ මාධ්‍ය හමුවේදී ඇමැතිවරයා මේ බව කියා සිටියේය.\n\nඇමැතිවරයා වැඩිදුරටත් මෙසේද පැවැසීය. “ගොවි උදඝෝෂණයක් මඟින් නැවත වතාවක් කැරැල්ලක් ඇති කර වෙඩි තැබීම්වලට පෙලඹවීමක් මඟින් මිනී ටිකක් අරගෙන දේශපාලනය කිරීමේ උත්සාහයක් තිබුණා. ඒ සඳහා මාධ්‍ය මෙහෙයුමකුත් මාධ්‍ය ආයතන දෙකක් සමඟ එක්ව කිරීමට කටයුතු කරන්න යනවා කියලා වාර්තා වුණා. මම සියලු මාධ්‍ය හිතවතුන්ගෙන් ඉල්ලා සිටිනවා වහින්නේ නැත් නම්, ජලාශවල ජලය නැත් නම් ඒ සඳහා මොකක්ද කළ යුතු කියන විකල්ප ක්‍රමය කියන්න කියලා. මීට පෙරත් වගා පාළු වෙලා තිබුණා. මිනිස්සුන්ට ජීවත් වෙන්න බැරි වුණා. මාධ්‍ය ආයතන මැදිහත් වෙලා එම ජනතාවට සහනාධාර පවා බෙදුවා.“\n\n",
       "URL": "https://www.dinamina.lk/2023/08/09/local/12642/%e0%b6%b8%e0%b7%8f%e0%b6%b0%e0%b7%8a%e0%b6%ba-%e0%b6%86%e0%b6%ba%e0%b6%ad%e0%b6%b1-%e0%b6%a2%e0%b6%b1%e0%b6%ad%e0%b7%8f%e0%b7%80-%e0%b6%8b%e0%b7%83%e0%b7%92%e0%b6%9c%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/269/"
}