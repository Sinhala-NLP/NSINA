{
       "Source": "dinamina",
       "Timestamp": "August 1, 2023 1:00 am",
       "Headline": "13 ගැන රනිල්-මෝදි සාකච්ඡා උතුරේ පක්ෂ ඉන්දීය මහකොමසාරිස් හමුව අද",
       "News Content": "උතුරු පළාත් විශේෂ – රසුල දිල්හාර ගමගේ\nදහතුන්වැනි ආණ්ඩුක්‍රම ව්‍යවස්ථා සංශෝධනයේ කරුණු සම්බන්ධයෙන් ඉන්දීය අගමැතිවරයා ජනාධිපති රනිල් වික්‍රමසිංහ මහතාට පළ කර ඇති අදහස් හා යෝජනා සම්බන්ධයෙන් තොරතුරු විමසා බැලීමට උතුරේ දේශපාලන පක්ෂ සහ ඉන්දීය මහකොමසාරිස්වරයා අතර විශේෂ හමුවක් අද (01) කොළඹදී පැවැත්වේ. ඉන්දීය අග්‍රාමාත්‍ය නරේන්ද්‍ර සිං මෝදි හා ශ්‍රී ලංකා ජනාධිපති රනිල් වික්‍රමසිංහ මහතා අතර නවදිල්ලියේදී පැවති සාකච්ඡාවේදී 13 වෙනි ආණ්ඩුක්‍රම ව්‍යවස්ථා සංශෝධනය හා උතුරු නැගෙනහිර පළාත්වලට බලය විමධ්‍යගත කොට ඇති ආකාරය සම්බන්ධයෙන් ඉතා දීර්ඝ වශයෙන් කරුණු සාකච්ඡා වී ඇති අතර, ඉන්දීය මහකොමසාරිස් ගෝපාල් බග්ලේ මහතාද එම සාකච්ඡාවලට සහභාගී වී ඇත.\nමේ නිසා ඉන්දීය මහකොමසාරිස්වරයා උතුරේ දෙමළ දේශපාලන පක්ෂ සමඟ ඉන්දියාවේ පැවති සාකච්ඡා සම්බන්ධයෙන් දැනුම්වත් කිරීම පිණිස මේ සාකච්ඡාව කැඳවා තිබේ.",
       "URL": "https://www.dinamina.lk/2023/08/01/local/10785/13-%e0%b6%9c%e0%b7%90%e0%b6%b1-%e0%b6%bb%e0%b6%b1%e0%b7%92%e0%b6%bd%e0%b7%8a-%e0%b6%b8%e0%b7%9d%e0%b6%af%e0%b7%92-%e0%b7%83%e0%b7%8f%e0%b6%9a%e0%b6%a0%e0%b7%8a%e0%b6%a1%e0%b7%8f-%e0%b6%8b%e0%b6%ad/",
       "Category": "local",
       "Parent URL": "https://www.dinamina.lk/category/local//page/305/"
}