{
       "Source": "dinamina",
       "Timestamp": "August 30, 2023 1:46 am",
       "Headline": "කිරිඳිවැල පොලිස් කැන්ටිමෙන් කුකුළු මස් සොරාගත් SI අත්අඩංගුවට",
       "News Content": "\n\nආරක්ෂක හිස්වැසුමක් නැතිව යතුරුපැදියකින් සිය දියණිය රැගෙන ගිය පියකු බියගන්වා රුපියල් 1000ක මුදලක් බලහත්කාරයෙන් ගැනීමක් හා පොලිස් භෝජනාගාරයේ ශීතකරණයෙන් කුකුළු මස් කිලෝ 02ක් සොරා ගැනීමක් සම්බන්ධයෙන් කිරිඳිවැල පොලිස් ස්ථානයේ සේවයේ නිරත උප පොලිස් පරීක්ෂකවරයකු කිරිඳිවැල පොලිසියෙන්ම පෙරේදා (28) අත්අඩංගුවට ගැනිණ.\n\nමෙම උප පොලිස් පරීක්ෂකවරයා රුපියල් 1000ක මුදලක් බලහත්කාරයෙන් ලබාගෙන ඇත්තේ ජූනි 18 වැනිදා වන අතර කුකුළු මස් සොරකම සිදුව ඇත්තේ පසුගිය 16 වැනිදාය.\n\nජූනි 18 වැනිදා මෙම නිලධාරියා සහ පොලිස් කොස්තාපල්වරයකු දිවා අපරාධ මෙහෙයුම් රාජකාරියේ යොදවා සිටියදී කිරිඳිවැල නගරයට ආසන්න ප්‍රදේශයේදී මෙම නිලධාරියා විසින් මාර්ගයේ ගමන් කරමින් තිබුණු යතුරුපැදියක් නතර කර ඇත. එම යතුරුපැදියේ ගමන් කරමින් සිට ඇත්තේ පියකු, බිරියක සහ කුඩා දියණියකි. දියණියගේ හිසේ ආරක්ෂක හිස්වැසුමක් තිබී නැත. ඒ සම්බන්ධයෙන් පියාටත් මවටත් දොස් නඟා ඇති උප පොලිස් පරීක්ෂකවරයා හිස් වැසුම් නැතිව දියණිය රැගෙන යෑම සම්බන්ධයෙන් නීතිය කියා දෙමින් දඩ පත්‍රිකාවක් ලබා නොදී සිටීමට රුපියල් 1000ක මුදලක් යතුරුපැදිකරු වූ පියාගෙන් ඉල්ලා ඇත. ඊට පියා එකඟ නොවූ තැන උප පොලිස් පරීක්ෂකවරයා එම මුදල බලහත්කාරයෙන් ලබාගෙන තිබිණ.\n\nහල්තොට වේවැල්පිටියේ පදිංචිකරුවකු වූ එම යතුරුපැදිකරු මේ ගැන කිරිඳිවැල පොලිසියට පැමිණිල්ලක් ද කර තිබී ඇත. එහෙත් එම නිලධාරියා සම්බන්ධයෙන් නිසි විමර්ශනයක් සිදු වී ඇති බවක් දැනගන්නට නැත.\n\nමේ අතර පසුගිය 16 වැනිදා මෙම උප පොලිස් පරීක්ෂකවරයා පොලිස් ස්ථානයේ කනිෂ්ඨ නිලධාරීන්ගේ භෝජනාගාරයේ ශීතකරණයේ තිබුණු කුකුළු මස් කිලෝ 02ක් සොරාගෙන ගොස් ඇත. මේ සම්බන්ධයෙන් භෝජනාගාරයේ භාරකරු වන පොලිස් නිලධාරියා සිය උසස් නිලධාරීන් දැනුම්වත් කිරීමෙන් අනතුරුව ඒ සම්බන්ධයෙන් මෙන්ම යතුරුපැදිකරුවකුගෙන් රුපියල් 1000ක අල්ලස් ලබා ගැනීමට අදාළ පැමිණිල්ල සම්බන්ධයෙන් මෙම උප පොලිස් පරීක්ෂකවරයාව අත්අඩංගුවට ගෙන ඇත.\n\nඋප පොලිස් පරීක්ෂකවරයා සමඟ ජූනි 18 වැනිදා සේවයේ නිරතව සිටි කොස්තාපල්වරයා විසින් ලබාදුන් සාක්ෂියක් මත මුදල් ලබා ගැනීම සිදුවූ බව අනාවරණය වූ බව උසස් පොලිස් නිලධාරියෙක් කීය.\n\nගයාන් කුමාර වීරසිංහ",
       "URL": "https://www.dinamina.lk/2023/08/30/local/18242/%e0%b6%9a%e0%b7%92%e0%b6%bb%e0%b7%92%e0%b6%b3%e0%b7%92%e0%b7%80%e0%b7%90%e0%b6%bd-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%9a%e0%b7%90%e0%b6%b1%e0%b7%8a%e0%b6%a7%e0%b7%92%e0%b6%b8/",
       "Category": "local",
       "Parent URL": "https://www.dinamina.lk/category/local//page/174/"
}