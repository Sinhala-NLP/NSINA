{
       "Source": "dinamina",
       "Timestamp": "October 11, 2023 1:00 am",
       "Headline": "අමනාප වූ පෙම්වතියගේ නිරුවත් ෆොටෝ ලොකු කර ගේට්ටුවේ අලවලා",
       "News Content": "අමනාප වූ පෙම්වතියගේ නිරුවත් ඡායාරූප විශාල කර ඇගේ නිවෙස ඉදිරිපිට ගේට්ටුවේ ඇලවූ බව කියන තරුණයකු අත්අඩංගුවට ගත් බව කැස්බෑව පොලිසිය කියයි.\n\nසැකකරු සන්තකයේ තිබී එම තරුණියගේ තවත් නිරුවත් ඡායාරූප 4ක් විශාල කර සකස් කර තිබියදී සොයාගත් පොලිසිය නිරුවත් ඡායාරූප ඇතුළත් කර තිබූ ලැප්ටොප් පරිගණකයක් ද පොලිස් භාරයට ගෙන ඇත.\n\n23 හැවිරිදි පැමිණිලිකාරිය හා සැකකරු මහරගම ප්‍රදේශයේ පෞද්ගලික ආයතනයක සේවය කර ඇති අතර පාසල් මිතුරකු වූ සැකකරු සමඟ මීට වසර එකහමාරකට පමණ ඉහතදී පෙම් සබඳතාවක් පවත්වා ඇති බව පොලිසිය කියයි. එහිදී දෙදෙනා සමීප සම්බන්ධතා පවත්වා ඇති අතර ඡායාරූප ද ලබාගෙන තිබී ඇතැයි පොලිසිය කියයි.\n\nසැකකරුගේ නොගැළපීම් මත පැමිණිලිකාරිය සැකකරුව මඟහැර ඇති අතර ඊට උරණ වී තිබූ සැකකරු ඇගේ මුහුණ සහිත නිරුවත් ඡායාරූපයක් ඒෆෝ කොළයකට විශාල කර පැමිණිලිකාරිය පදිංචි නිවෙසේ ගේට්ටුවේ අලවා ඇතැයි පොලිසිය කියයි.\n\nඑය දුටු පැමිණිලිකාරිය එයත් රැගෙන පැමිණ කරන ලද පැමිණිල්ලක් අනුව සැකකරු අත්අඩංගුවට ගෙන තිබිණි.\n\nසැකකරු කැස්බෑව මහේස්ත්‍රාත් අධිකරණය වෙත ඉදිරිපත් කිරීමට නියමිතව තිබිණි. කැස්බෑව පොලිසියේ ස්ථානාධිපති ප්‍රධාන පොලිස් පරීක්ෂක රංජන් සමරසිංහ මහතාගේ උපදෙස් මත පරීක්ෂණ පැවැත්වේ.",
       "URL": "https://www.dinamina.lk/2023/10/11/breaking-news/29720/%e0%b6%85%e0%b6%b8%e0%b6%b1%e0%b7%8f%e0%b6%b4-%e0%b7%80%e0%b7%96-%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%92%e0%b6%ba%e0%b6%9c%e0%b7%9a-%e0%b6%b1%e0%b7%92%e0%b6%bb%e0%b7%94/",
       "Category": "local",
       "Parent URL": "https://www.dinamina.lk/category/local//page/7/"
}