{
       "Source": "dinamina",
       "Timestamp": "August 12, 2023 1:00 am",
       "Headline": "උගන්ඩා කතක ලවා හොර වීසා හදන් ප්‍රංශෙට පනින්න ගිය තරුණයෙක් කටුනායකදී කොටු",
       "News Content": "උගන්ඩා ජාතික කාන්තාවක විසින් අමෙරිකානු ඩොලර් 10,000ක් ගෙන, කූට ලෙස සකස් කර හදා දුන් ප්‍රංශ වීසා බලපත්‍රයක් උපයෝගි කරගනිමින් ඩුබායි ඔස්සේ ප්‍රංශයට පැන යෑමට තැත් කළ ශ්‍රී ලාංකික තරුණයකු පෙරේදා (10) කටුනායක ගුවන් තොටුපොළ ආගමන විගමන දේශසීමා ආවේක්ෂණ ඒකකයේ නිලධාරීන් පිරිසක් විසින් අත්අඩංගුවට ගෙන තිබේ.\n\nමාතර ප්‍රදේශයේ පදිංචි 24 හැවිරිදි තරුණයකු වන මේ තැනැත්තා කොළඹ කැසිනෝ සමාජ ශාලාවක සේවය කරමින් සිට මීට මාස දෙකකට පමණ පෙර උගන්ඩාව වෙත ගොස් ඇත්තේ එරට කැසිනෝ සමාජ ශාලාවක රැකියාව සඳහාය. එහිදී හඳුනාගත් මැදි වියේ උගන්ඩා ජාතික කාන්තාවක ඔහුට ප්‍රංශය වෙත යෑම සදහා වීසා බලපත්‍රයක් සකස් කර දීමට ඉදිරිපත් වී තිබේ. ඒ අනුව මාතර ප්‍රදේශයේ මොහුගේ මවුපියන් සතු ඉඩමක්, මව සතු ස්වර්ණාභරණ තොගයක් සහ ඔහුගේ යතුරුපැදියද විකුණා, මේ වීසා බලපත සකස් කරගැනීමට අවශ්‍ය අමෙරිකානු ඩොලර් 10,000ක මුදලක් මේ උගන්ඩා ජාතික කාන්තාව වෙත දී තිබේ. ඇය මේ තරුණයා උගන්ඩාවේ අසල්වැසි රාජ්‍යයක් වන කෙන්යාව වෙත රැගෙන ගොස් මේ වීසා බලපත දී තිබේ.\n\nමෙලෙස ලද වීසා බලපත රැගෙන ශ්‍රී ලංකාව වෙත පැමිණි මේ තරුණයා ඩුබායි ඔස්සේ ප්‍රංශය වෙත පිටත්ව යෑම සඳහා පෙරේදා (10) කටුනායක ගුවන් තොටුපොළ වෙත පැමිණ තිබිණි. එහිදී එමිරේට්ස් ගුවන් සේවා නිලධාරීන් විසින් ගුවන් යානා නිෂ්කාශන කටයුතු සිදු කිරීමේදී ඇති වූ සැකය මත මේ තරුණයා සහ ඔහු ඉදිරිපත් කළ ලියකියවිලි කටුනායක ගුවන් තොටුපොළ ආගමන විගමන දේශසීමා ආවේක්ෂණ ඒකකයේ නිලධාරීන් වෙත භාර දී තිබේ.\n\nඑහිදී සිදු කළ තාක්ෂණික පරීක්ෂණවලදී මේ ප්‍රංශ වීසා බලපත ව්‍යාජ තොරතුරු ඇතුළත් කර කූට ලෙස සකස් කළ එකක් බව තහවුරු වීමත් සමඟ ආගමන විගමන නිල අත්අඩංගුවට ගත් මේ තරුණයා සහ ඔහු සතු ලියකියවිලි සියල්ල වැඩිදුර විමර්ශන කටයුතු සඳහා කටුනායක ගුවන් තොටුපොළ අපරාධ පරීක්ෂණ දෙපාර්තමේන්තු නිලධාරීන් වෙත භාර දී තිබේ.\n\nකටුනායක – ටී.කේ.ජී. කපිල",
       "URL": "https://www.dinamina.lk/2023/08/12/local/13583/%e0%b6%8b%e0%b6%9c%e0%b6%b1%e0%b7%8a%e0%b6%a9%e0%b7%8f-%e0%b6%9a%e0%b6%ad%e0%b6%9a-%e0%b6%bd%e0%b7%80%e0%b7%8f-%e0%b7%84%e0%b7%9c%e0%b6%bb-%e0%b7%80%e0%b7%93%e0%b7%83%e0%b7%8f-%e0%b7%84%e0%b6%af/",
       "Category": "local",
       "Parent URL": "https://www.dinamina.lk/category/local//page/255/"
}