{
       "Source": "dinamina",
       "Timestamp": "September 24, 2023 3:12 pm",
       "Headline": "ගොවි ජනතාව ආරක්ෂා කර ගැනීමට නව කෘෂිකාර්මික පිළිවෙත් ක්‍රියාත්මක කරන්න – අස්ගිරි- මල්වතු මහ නාහිමිවරු පවසති",
       "News Content": "රටේ ජනතාව‌ගේ කුසගිනි නිවීමට දහඩිය හෙළන ගොවි ජනතාව ආරක්ෂා කර ගැනීමට රටට සුදුසු නව කෘෂිකාර්මික පිළිවෙත් ක්‍රියාත්මක කරන්නැයි මල්වතු – අස්ගිරි උභය මහාවිහාර නායක ස්වාමින්වහන්සේලා පැවසූහ.\n\nඑළැඹෙන මහ කන්නයේ දී වගා කටයුතු ආරම්භ කිරීමට පෙර මහනාහිමිවරුන්ගේ අනුශාසනා හා උපදෙස් ලබා ගැනීම සඳහා කෘෂිකර්ම අමාත්‍ය මහින්ද අමරවීර මහතා ඊයේ (23) මහනුවර දී මහනායක හිමිවරුන් හමු වී සාකච්ඡා කළේය.\n\nමෙම අවස්ථාවට මධ්‍යම පළාත් හිටපු මහ ඇමැති සරත් ඒකනායක, කෘෂිකර්ම අමාත්‍යාංශයේ ලේකම් ගුනදාස සමරසිංහ හා හදබිම අධිකාරියේ සභාපති සරත් විතාන යන මහත්වරු ද සහභාගි වූහ.\n\nමේ වනවිට මෙරට කෘෂිකර්ම කටයුතු සඳහා තරුණයින්ගේ සහභාගිත්වය අඩුවීම සම්බන්ධව අදහස් පළ කළ මල්වතු මහ නාහිමියෝ තරුණ ප්‍රජාව කෘෂිකර්මාන්තයට ආකර්ශණය කර ගැනීම සඳහා ප්‍රමුඛත්වය ලබා දෙන්නැයි අමාත්‍යවරයාට පැවසූහ.\n\nඑමෙන්ම ගොවි ජනතාවගේ අස්වැන්න සඳහා සාධාරණ මිලක් ලබා දෙන ලෙසත් ‌ ගොවි ජනතාවට ගොවිතැන එපා වුවහොත් මුළු රටේම ජනතාවට කුසගින්නේ සිටීමට සිදුවනු ඇතැයි ද උන්වහන්සේ පැවසූහ.\n\nඑමෙන්ම අස්ගිරි මහනායක හිමියන් හමුවී සිදු කළ සාකච්ඡාවේ දී උන්වහන්සේ පැවැති නියඟය තත්ත්වය මෙන්ම ජල හිඟකම හේතුවෙන් මෙරට කෘෂිකර්මාන්තයට සිදුවූ හානිය සම්බන්ධව කරුණු විමසූහ.\n\nඑම වගාහානි සඳහා සුදුසු වන්දියක් ගොවිජනතාවට ලබා දෙන ලෙසත් රටේ ජනතාවගේ කුසගිනි නිවන ගොවි ජනතාව ආරක්ෂා කර ගැනීම රජයේ මෙන්ම සමස්ත රටේ ජනතාවගේ වගකීමක් බවත් උන්වහන්සේ අවධාරණය කළහ.\n\nමෙහිදී අදහස් පළ කළ කෘෂිකර්ම අමාත්‍ය මහින්ද අමරවීර මහතා වගා කන්නයක් ආරම්භ කිරීමට ප්‍රථම සෑම විටම මහනාහිමිවරුන්ගේ අදහස් හා අනුශාසනා ලබා ගැනීම තම ප්‍රතිපත්තිය බවත් ප්‍රකාශ කළේය.\n\nමහනාහිමිවරුන් පෙන්වා දුන් පරිදි තරුණ ප්‍රජාව කෘෂිකර්මාන්තයට උනන්දු කිරීම සඳහා විශේෂ වැඩ සටහන් දැන් ආරම්භ කර තිබේ. එමෙන්ම වගා හානි වන්දි ලබා දීම සඳහා සිදු කරන තක්සේරූකිරීම් මේ වනවිට අවසන් අදියරේ පසුවෙයි.\n\nවගාහානි තක්සේරූකිරීම් මුලින්ම ආරම්භ කළේ නියඟය නිසා සිදුවූ හානි සඳහා වුවත් දැන් තක්සේරුකිරීම් සිදු කරන්නේ ගංවතුර හා වර්ෂාව නිසා වගාවන්ට සිදුව ඇති හානි සම්බන්ධව බව ද අමාත්‍යවරයා සඳහන් කළේය.\n\nලබන මහ කන්නය සාර්ථක කර ගැනීම සඳහා මේ වනවිට අවශ්‍ය සියලු පියවර කෘෂිකර්ම අමාත්‍යාංශය විසින් ගෙන ඇත. එහෙත් පවතින එල් නිනෝ ක්‍රියාකාරිත්වය නිසා ලබන ඔක්තෝබර් හා නොවැම්බර් මාසවල දී දරුණු ගංවතුරකට හෝ ඉන්පසු යල කන්නයේ නැවත මහා නියඟ තත්ත්වයකට හෝ මුහුණ දීමට සිදුවනු ඇති බව ද අමාත්‍යවරයා පැවසීය.\n\nඑමනිසා මෙම තත්ත්වයන් ගෙන් සිදුවන හානි අවම කරගැනීමට නම් කළට වේලාවට කුඹුරු වගාවන් ආරම්භ කිරීමටත්, ජලාශවල ඇති ජලය හැකිතරම් කළමණාකරණය කර ගැනීමට ගොවි ජනතාව ද උනන්දු විය යුතුව ඇතැයි ද අමාත්‍යවරයා පැවසීය.",
       "URL": "https://www.dinamina.lk/2023/09/24/breaking-news/24990/%e0%b6%9c%e0%b7%9c%e0%b7%80%e0%b7%92-%e0%b6%a2%e0%b6%b1%e0%b6%ad%e0%b7%8f%e0%b7%80-%e0%b6%86%e0%b6%bb%e0%b6%9a%e0%b7%8a%e0%b7%82%e0%b7%8f-%e0%b6%9a%e0%b6%bb-%e0%b6%9c%e0%b7%90%e0%b6%b1%e0%b7%93/",
       "Category": "local",
       "Parent URL": "https://www.dinamina.lk/category/local//page/77/"
}