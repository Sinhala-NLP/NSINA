{
       "Source": "dinamina",
       "Timestamp": "September 8, 2023 1:00 am",
       "Headline": "එන සතියේදී ජනපති කියුබාවට",
       "News Content": "‘G77 කණ්ඩායම සහ චීනය’ රාජ්‍ය නායක සමුළුව ඇමතීම පිණිස ජනාධිපති රනිල් වික්‍රමසිංහ මහතා ඉදිරි සතියේදී කියුබාව බලා පිටත්ව යෑමට නියමිතය.\n\n‘වත්මන් සංවර්ධන අභියෝග හමුවේ විද්‍යාව, තාක්ෂණය සහ නවෝත්පාදනයේ කාර්යභාරය’ මැයෙන් ‘G77 සහ චීනය’ රාජ්‍ය නායක සමුළුව 2023 සැප්තැම්බර් 15, 16 දෙදින කියුබාවේ හවානා නුවරදී පැවැත්වේ. ‘G77 සහ චීනය’ රාජ්‍ය නායක සමුළුවේ වත්මන් සභාපති, කියුබානු ජනාධිපති මිගායෙල් ඩියෙස් කැනල් (Miguel Diaz-Canel) මහතා විසින් කරන ලද නිල ආරාධනයක් අනුව ජනාධිපති රනිල් වික්‍රමසිංහ මහතා ඊට සහභාගි වෙයි.\n\nමේ රාජ්‍ය නායක සමුළුවට සමගාමිව ශ්‍රී ලංකාව සහ කියුබාව අතර ද්වීපාර්ශ්වික සහයෝගිතාව තවදුරටත් වර්ධනය කරගැනීමේ අරමුණින් ජනාධිපති රනිල් වික්‍රමසිංහ මහතා සහ කියුබානු ජනාධිපතිවරයා අතර ද්විපාර්ශ්වික සාකච්ඡා පැවැත්වීමටද නියමිතය.\n\n‘G77 සහ චීනය’ රාජ්‍ය නායක සමුළුව එක්සත් ජාතීන්ගේ සංවිධානයට අනුව සංවර්ධනය වෙමින් පවතින රටවල් 134කින් සමන්විත විශාලතම අන්තර් රාජ්‍ය කණ්ඩායම වන අතර, එය දක්ෂිණ රටවලට ඔවුන්ගේ සාමූහික ආර්ථික අවශ්‍යතා ප්‍රකාශ කිරීම, ප්‍රවර්ධනය කිරීම සහ ඒකාබද්ධ සාකච්ඡා පැවැත්වීමේ හැකියාව වැඩිදියුණු කිරීම සඳහා අවකාශය සලසයි.\n\nවිද්‍යාව, තාක්‍ෂණය සහ නවෝත්පාදනය සම්බන්ධයෙන් පවතින සමකාලීන අභියෝග තක්සේරු කිරීමටත්, විශේෂයෙන් අන්තර් දක්ෂිණ සහයෝගීතාවයෙන් වඩාත් යහපත් ප්‍රතිලාභ ලබාගැනීම සඳහා ඒකාබද්ධ විසඳුම් සොයා බැලීමටත්, සංවර්ධනය වෙමින් පවතින රටවලට එක්ව කටයුතු කළ හැකි ආකාරය විමසා බැලීමටත් මේ සමුළුවෙන් වැඩිදුරටත් අවස්ථාව සැලසෙයි. ඒ අනුව මේ සමුළුවේදී විද්‍යාව, තාක්‍ෂණය සහ නවෝත්පාදනය යන ක්ෂේත්‍රවල වැඩිදියුණු කරන ලද සහයෝගිතාවක් ගොඩනැඟීමට දක්ෂිණ රටවලට ප්‍රතිසංස්කරණ සහ නව ප්‍රවේශයන් පිළිබඳ මාර්ගෝපදේශ සපයනු ලබන ‘හවානා ප්‍රකාශය’ ද රාජ්‍ය නායකයන් විසින් සම්මත කරගැනීමට නියමිතය. විදේශ කටයුතු අමාත්‍යාංශයේ ලේකම් අරුණි විජේවර්ධන මහත්මිය ඇතුළු එම අමාත්‍යාංශයේ ජ්‍යෙෂ්ඨ නිලධාරීහු පිරිසක්ද ජනාධිපතිවරයා සමඟ මේ සමුළුවට සහභාගි වීමට නියමිතය.",
       "URL": "https://www.dinamina.lk/2023/09/08/local/20560/%e0%b6%91%e0%b6%b1-%e0%b7%83%e0%b6%ad%e0%b7%92%e0%b6%ba%e0%b7%9a%e0%b6%af%e0%b7%93-%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%9a%e0%b7%92%e0%b6%ba%e0%b7%94%e0%b6%b6%e0%b7%8f%e0%b7%80/",
       "Category": "local",
       "Parent URL": "https://www.dinamina.lk/category/local//page/136/"
}