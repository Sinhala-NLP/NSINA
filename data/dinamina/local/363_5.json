{
       "Source": "dinamina",
       "Timestamp": "July 19, 2023 1:00 am",
       "Headline": "කුළුබඩු භෝගවලට ප්‍රමිති සහතිකයක්",
       "News Content": "කුළුබඩු භෝග සඳහා යහපත් කෘෂිකාර්මික පිළිවෙත් හඳුන්වාදී නිෂ්පාදකයන් සඳහා ප්‍රමිති සහතිකයක් ( Good Agriculture Practices) ලබා දීමේ නව වැඩසටහනක් අපනයන කෘෂිකර්ම දෙපාර්තමේන්තුව මඟින් ආරම්භ කර තිබේ.\n\nඅපනයක කෘෂිකර්ම දෙපාර්තමේන්තුව, ශ්‍රී ලංකා ප්‍රමිති ආයතනයේ නිර්ණායක මත මේ වැඩසටහන ක්‍රියාත්මක කරන අතර එහිදී සමස්ත වගාව සඳහා විධිමත් නිර්ණායක හඳුන්වා දී ඇතැයි අපනයන කෘෂිකර්ම අධ්‍යක්ෂ ජනරාල් ඒ.පී.පී.දිස්නා මෙනෙවිය සඳහන් කළාය.\n\nඅපනයන කෘෂිකර්ම දෙපාර්තමේන්තුවේ දී ඊයේ (18) පෙරවරුවේ පැවති මාධ්‍ය හමුවකදී ඇය මේ බව පැවසුවාය.\n\nප්‍රමිති සහතිකය ලබා දීමේදී වගාව සඳහා සුදුසු භූමියක් තෝරාගැනීමේ අවස්ථාවේ සිට ගුණාත්මක පැළ හා රෝපණ ද්‍රව්‍ය යොදා ගැනීම, පොහොර යෙදීම හා වගාව පවත්වා ගැනීම,අස්වනු නෙළීම, වෙළෙඳ පොළ වෙත නිපැයුම් යොමු කිරීම ඇතුළු නිර්ණායක රැසක් සැලකිල්ලට ගන්නා බව ද අධ්‍යක්ෂ ජනරාල්වරිය ප්‍රකාශ කළාය.\n\nනව ප්‍රමිති සහතික ලත් නිෂ්පාදකයන්ගේ භාණ්ඩ යුරෝපා හා අමෙරිකානු වෙළෙඳ පොළ වෙත යොමු කිරීමට සුදුසු තත්ත්වයට පත්වන බවත් එමඟින් සැලකිය යුතු විදේශ විනිමයක් උපයා ගත හැකි වෙතැයි අපේක්ෂා කරන බවත් ඇය කීවාය.\n\nකුරුඳු, ගම්මිරිස්, කෝපි සහ කොකෝවා යන අපනයන භෝග සඳහා මේ සහතික ලබා දෙන අතර කුළුබඩු නිෂ්පාදකයන් 200 දෙනකු අතුරින් 40 දෙනකු සඳහා පළමු අදියර යටතේ ප්‍රමිති සහතික ප්‍රදානය කෙරෙන බව ද සෙසු පිරිසට සහතික ලබා දෙන බවද පැවසූ අධ්‍යක්ෂ ජනරාල්වරිය එම උත්සවය වැවිලි කර්මාන්ත ඇමැති රමේෂ් පතිරණ මහතාගේ ප්‍රධානත්වයෙන් මේ මස 21වැනි දින පෙරවරු 10.00ට බත්තරමුල්ල, වෝටර්ස් එජ් හෝටලයේදී පැවැත්වෙන බව ද ප්‍රකාශ කළාය.",
       "URL": "https://www.dinamina.lk/2023/07/19/local/7416/%e0%b6%9a%e0%b7%94%e0%b7%85%e0%b7%94%e0%b6%b6%e0%b6%a9%e0%b7%94-%e0%b6%b7%e0%b7%9d%e0%b6%9c%e0%b7%80%e0%b6%bd%e0%b6%a7-%e0%b6%b4%e0%b7%8a%e0%b6%bb%e0%b6%b8%e0%b7%92%e0%b6%ad%e0%b7%92/",
       "Category": "local",
       "Parent URL": "https://www.dinamina.lk/category/local//page/363/"
}