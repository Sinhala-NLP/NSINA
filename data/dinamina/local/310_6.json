{
       "Source": "dinamina",
       "Timestamp": "July 31, 2023 1:00 am",
       "Headline": "ජපානය-ඉන්දියාව-ප්‍රංශය වගේ  ලංකාව උස්සන්න චීනයත් අත ගහන්න  ඉන්දීය මුදල් ඇමැතිනි නිර්මලා සීතාරාමන්",
       "News Content": "ණය අර්බුදයට මුහුණදීම සඳහා ශ්‍රී ලංකාවට සහාය දීමට ජපානය, ඉන්දියාව සහ ප්‍රංශය ගන්නා උත්සාහයට එක්වන්නැයි ඉන්දීය මුදල් ඇමැතිනි නිර්මලා සීතාරාමන් මහත්මිය චීනයට ආරාධනා කර තිබේ. නවදිල්ලි නුවර පැවති සමුළුවක් අමතමින් ඇය මේ බව සඳහන් කර ඇතැයි වාර්තා වෙයි.\n\nණය අර්බුදය හේතුවෙන් පීඩා විඳිමින් සිටින රටවලට ලබාදෙන සහාය කඩිනමින් ලබාදෙන ලෙස මෙහිදී ඇය ජාත්‍යන්තර මූල්‍ය අරමුදල සහ ලෝක බැංකුව වැනි ජාත්‍යන්තර මූල්‍ය ආයතනවලින් ද ඉල්ලීමක් කර ඇත.\n\nසංචාරක ක්ෂේත්‍රයෙන් සහ තේ අපනයනයෙන් ලැබෙන ආදායම සීමා වීම හේතුවෙන් මූල්‍ය පීඩාවකට මුහුණ දී සිටින මැදි ආදායම් රටකට ශ්‍රී ලංකාව හොඳම නිදසුනක් බවද නිර්මලා සීතාරාමන් මහත්මිය පෙන්වා දී තිබෙන බව වාර්තා වෙයි.\n\nශ්‍රී ලංකාවේ ණය අර්බුදයට සහාය වීම සඳහා ණය හිමියන්ගේ කමිටුවක් පිහිටුවමින් ජපානය ගත් කඩිනම් ක්‍රියාමාර්ග අගය කරන බවත් ඒ සඳහා ඉන්දියාව සහ ප්‍රංශය ද සහාය ලබාදුන් බවත් ඒ මහත්මිය පෙන්වා දී තිබේ. ණය අර්බුදවලට මුහුණ දී සිටින රටවල් සහාය සඳහා ඉල්ලුම් කළ පසු වසර ගණනක් බලා සිටීම හේතුවෙන් අපහසුතාවයට පත්වන බවත් ඒ හේතුවෙන් ලබාදෙන සහන කඩිනමින් ලබාදිය යුතු බවත් ඇය පෙන්වා දී ඇත.\n\nශ්‍රී ලංකාව සිය ණය පීඩාවට මුහුණදීම සඳහා ජාත්‍යන්තර මූල්‍ය අරමුදල විසින් මෙන්ම ජපානය, ඉන්දියාව සහ ප්‍රංශය විසින් මෙහෙයවනු ලබන උත්සාහයට සම්බන්ධ වීමට චීනය සාදරයෙන් පිළිගන්නා බවද ඉන්දීය මුදල් ඇමතිනී නිර්මලා සීතාරාමන් මහත්මිය පවසයි.\n\nණය අවදානමට මුහුණ දෙන රටවල් සඳහා ලෝක බැංකුව, සහන ක්‍රියාමාර්ග කඩිනම් කළයුතු බවද ඉන්දීය මුදල් අමාත්‍යවරිය එහිදී සඳහන් කර තිබේ.\n\n\n\n\n\nමහින්ද අලුත්ගෙදර",
       "URL": "https://www.dinamina.lk/2023/07/31/local/10382/%e0%b6%a2%e0%b6%b4%e0%b7%8f%e0%b6%b1%e0%b6%ba-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80-%e0%b6%b4%e0%b7%8a%e0%b6%bb%e0%b6%82%e0%b7%81%e0%b6%ba-%e0%b7%80/",
       "Category": "local",
       "Parent URL": "https://www.dinamina.lk/category/local//page/310/"
}