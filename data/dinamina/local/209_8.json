{
       "Source": "dinamina",
       "Timestamp": "August 22, 2023 3:33 am",
       "Headline": "වැවිලි සමාගමක් සමඟ ඇමැති ජීවන් හබයක:    නිවෙස අහිමි වූ පවුල වෙනුවෙන් පෙනී සිටියි",
       "News Content": "මාතලේ රත්තොට වැවිලි සමාගමට සතු ඉඩමක නිවසක් නොමැති පවුලක් නිවසක් තනාගෙන වාසය කර ඇති අතර ඔවුන්ගේ නිවස කඩා ඔවුන්ගේ දේපල වලට හානි කළ එම වතු යායේ කළමණාකාරීත්වයට එරෙහිව අදාල පවුලට සාධරණත්වයක් ඉටු කිරීම වෙනුවෙන් ඇමැති ජීවන් තොණ්ඩමන් මහතා ඉදිරිපත්වී තිබේ.\nමාතලේ රත්තොට වැවිලි සමාගම යටතේ පාලනය වන වතුයායක නිවසක් නොමැති පුද්ගලයෙකු නිවසක් තනාගෙන ඔහුගේ දරු පවුල සමග වාසය කර තිබේ.\nනමුත් වතු පාලන අධිකාරිය විසින් මොහුට එම නිවසින් ඉවත්වන ලෙස නියෝග කර ඇති නමුත් ඔහු ඉවත්ව ගොස් නොමැත.\nමෙයට දින කිහිපයකට පෙර වතු අධිකාරිය විසින් එම නිවස කඩා දරුපවුල එම ස්ථානයෙන් ඉවත් කර තිබේ. මේ සම්බන්ධයෙන් සමාජ මාධ්‍ය ජාලා ඔස්සේ පල වීමත් සමග අමාත්‍ය ජීවන් තොන්ඩමන් මහතා ඇතුළු පිරිසක් මේ සම්බන්ධයෙන් නිරීක්ෂණය කිරීමට පසුගියදා ගොස් තිබේ. එම අවස්ථාවේදී එම වැවිලි සමාගමේ නිලධාරීන්ද පැමිණ ඇති අතර වතුපාලන අධිකාරිය විසින් පවසා ඇත්තේ තමන් සතු වත්තේ මෙම අනවසර ඉදිකිරීම නිසි අවසරයකින් තොරව සිදු කර ඇති නිසා එය ඉවත් කර ඇති බවයි.\nඑම අවස්ථාවේදී ජීවන් තොන්ඩමන් මහතා වතු පාලන අධිකාරීයේ නිලධාරීන් සමග බහින් බස් වීමක් වී තිබේ. මෙවැනි තීරණයක් ගත් වතු අධිකාරීවරයා ඇතුළු අනෙකුත් නිලධාරීන් වතු යායෙන් ඉවත් කරන ලෙස ජීවන් තොන්ඩමන් මහතා අදාළ නිලධාරින්ගෙන් ඉල්ලා තිබේ.",
       "URL": "https://www.dinamina.lk/2023/08/22/local/16122/%e0%b7%80%e0%b7%90%e0%b7%80%e0%b7%92%e0%b6%bd%e0%b7%92-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b6%9a%e0%b7%8a-%e0%b7%83%e0%b6%b8%e0%b6%9f-%e0%b6%87%e0%b6%b8%e0%b7%90%e0%b6%ad%e0%b7%92/",
       "Category": "local",
       "Parent URL": "https://www.dinamina.lk/category/local//page/209/"
}