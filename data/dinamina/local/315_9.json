{
       "Source": "dinamina",
       "Timestamp": "July 28, 2023 6:00 pm",
       "Headline": "මෝඛා නිසා විපතට පත් මියන්මාර වැසියන්ට ලංකා තේ තොගයක්",
       "News Content": "මියන්මාරයේ මෝඛා සුළි කුණාටුවෙන් විපතට පත් සිවිල් ජනතාව වෙත පිරිනැමීම සඳහා ශ්‍රී ලංකා රජය පරිත්‍යාග කළ ලංකා තේ මෙට්‍රික් ටොන් 01 ක් විදේශ කටයුතු අමාත්‍යංශය විසින් සංවිධාන කරන ලද උත්සවයක් අතරතුර භාර දෙන ලදී.\n\nකොළඹ සිටින මියන්මාර තානාපති හන් තු මහතා ඊයේ(27) විදේශ කටයුතු අමාත්‍යංශයේ දී  අමාත්‍ය අලි සබ්රි මහතාගේ සුරතින් එම ලංකා තේ තොගය භාර ගත්තේ ය.\n\nශ්‍රී ලංකා රජය මෙම පරිත්‍යාගය හරහා පළ කළ සහයෝගීතාව වෙනුවෙන් මියන්මාර රජය සිය අවංක ස්තුතිය පළ කරන බව තානාපති හන් තු මහතා ප්‍රකාශ කළ අතර දෙරට අතර පවත්නා දිගුකාලීන මිත්‍රශීලී ද්විපාර්ශ්වික සබඳතා පිළිබඳව ද යළිදු අවධාරණය කළේ ය.\n\nඅතිරේක ලේකම් යසෝජා ගුණසේකර මහත්මිය, අධ්‍යක්ෂ ජනරාල්වරුන් වන වරුණ විල්පාත මහතා සහ ඕ.එල්. අමීර් අජ්වාඩ් මහතා ඇතුළු විදේශ කටයුතු අමාත්‍යංශයේ නිලධාරීහු මෙම අවස්ථාව සඳහා සහභාගී වූහ.",
       "URL": "https://www.dinamina.lk/2023/07/28/local/9995/%e0%b6%b8%e0%b7%9d%e0%b6%9b%e0%b7%8f-%e0%b6%b1%e0%b7%92%e0%b7%83%e0%b7%8f-%e0%b7%80%e0%b7%92%e0%b6%b4%e0%b6%ad%e0%b6%a7-%e0%b6%b4%e0%b6%ad%e0%b7%8a-%e0%b6%b8%e0%b7%92%e0%b6%ba%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/315/"
}