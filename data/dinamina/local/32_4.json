{
       "Source": "dinamina",
       "Timestamp": "October 5, 2023 1:00 am",
       "Headline": "වරාය නගරයට චීනයෙන් කෝටි 1,620ක  මැණික් හා ස්වර්ණාභරණ හුවමාරු මධ්‍යස්ථානයක්",
       "News Content": "කොළඹ, වරාය නගරයේ ජාත්‍යන්තර මැණික් හා ස්වර්ණාභරණ හුවමාරු මධ්‍යස්ථානයක් ආරම්භ කිරීමට රුපියල් කෝටි 1,620ක (අමෙරිකානු ඩොලර් මිලියන 50ක) මුදලක් ආයෝජනය කිරීමට චීනයේ CZK Harui Economy and Trade Development (Beijing) Company Limited සමාගම කැමැත්ත පළ කර තිබේ. ඒ අනුව මේ මධ්‍යස්ථානයේ මැණික් හා ස්වර්ණාභරණ කෞතුකාගාරයක්, පර්යේෂණාගාරයක් හා ජාත්‍යන්තර වෙන්දේසි මධ්‍යස්ථානයක් ස්ථාපිත කිරීමට අපේක්ෂා කරන බව සමාගමේ උප සභාපතිනි සොෆියා ලී මහත්මිය ප්‍රකාශ කරන්නීය. ආයෝජන ප්‍රවර්ධන රාජ්‍ය ඇමැති දිලුම් අමුණුගම මහතා පසුගියදා චීනයේ පැවැති ආයෝජන ප්‍රවර්ධන සමුළු කීපයකට සහභාගි වූ අතර එහිදී මෙරට ආයෝජන අවස්ථා ගැන චීන ව්‍යාපාරිකයන් හා ආයෝජකයන් දැනුම්වත් කිරීමේ ප්‍රතිඵලයක් ලෙස එම නියෝජිත කණ්ඩායම මෙරටට පැමිණ ඇත. රාජ්‍ය ඇමැතිවරයා සීමාසහිත CZK Harui Economy and Trade Development (Beijing) Company Limited සමාගම සමඟ පැවැත්වූ සෘජු සාකච්ඡාවන්හි ප්‍රතිඵලයක් ලෙස සති කීපයක් ඇතුළත සමාගමේ උප සභාපතිනි සොෆියා ලී මහත්මිය ඇතුළු ඉහළ පෙළේ නියෝජිතයන් පිරිසක් මෙරටට පැමිණි අතර ඔවුන් කොළඹ, ලෝක වෙළෙඳ මධ්‍යස්ථානයේ පිහිටි ආයෝජන ප්‍රවර්ධන අමාත්‍යාංශයේ දි ඇමැතිවරයා ඇතුළු නිලධාරීහු හමුවූහ.\n\nමේ හමුවේ දී සමාගමේ උප සභාපතිනිය කොළඹ වරාය නගරයේ ජාත්‍යන්තර මැණික් හා ස්වර්ණාභරණ හුවමාරු මධ්‍යස්ථානයක් ආරම්භ කිරීම සඳහා යෝජනාවක් ඉදිරිපත් කර තිබෙන අතර ඒ සඳහා අමෙරිකානු ඩොලර් මිලියන 50ක ආයෝජනයක් කිරීමට අපේක්ෂා කරයි. චීන රජයේ හිමිකාරිත්වය සහිත මේ සමාගම මේ වනවිටත් බොහෝ රටවල විවිධ ක්ෂේත්‍රයන්හි ආයෝජනවල නිරතව ඇති අතර මෙරට රථවාහන එකලස් කිරීම, බලශක්ති ක්ෂේත්‍රය ආදී අංශවලද ආයෝජනය පිළිබඳව තම සමාගමේ අවධානය යොමු වී ඇතැයි CZK Harui Economy and Trade Development (Beijing) Company Limited උප සභාපතිනි සොෆියා ලී මහත්මිය පැවසුවාය. තාක්‍ෂණ හුවමාරුව සමඟ ශ්‍රී ලංකාවට නව සන්නාම සූර්ය කුලී රථ පද්ධතියක් හඳුන්වා දීමට ඉලක්ක කර ගනිමින් සූර්ය බලශක්ති උත්පාදනය සහ ගබඩා කිරීමේ නව පුනර්ජනනීය බලශක්ති ව්‍යාපෘති වැනි අංශවල තවදුරටත් ආයෝජන අවස්ථා අපේක්ෂා කරන බවද ලී මහත්මිය අවධාරණය කළාය.\n\nශ්‍රී ලංකා ආයෝජන මණ්ඩලයේ අධ්‍යක්ෂ ජනරාල් රේණුකා එම්. වීරකෝන් මහත්මිය ඇතුළු නිලධාරීන් පිරිසක් මේ අවස්ථාවට සහභාගි වූහ.\n\nමහින්ද අලුත්ගෙදර",
       "URL": "https://www.dinamina.lk/2023/10/05/local/27885/%e0%b7%80%e0%b6%bb%e0%b7%8f%e0%b6%ba-%e0%b6%b1%e0%b6%9c%e0%b6%bb%e0%b6%ba%e0%b6%a7-%e0%b6%a0%e0%b7%93%e0%b6%b1%e0%b6%ba%e0%b7%99%e0%b6%b1%e0%b7%8a-%e0%b6%9a%e0%b7%9d%e0%b6%a7%e0%b7%92-1620%e0%b6%9a/",
       "Category": "local",
       "Parent URL": "https://www.dinamina.lk/category/local//page/32/"
}