{
       "Source": "dinamina",
       "Timestamp": "October 10, 2023 1:00 am",
       "Headline": "පිළිකා නේවාසික රෝගීන්ගේ 20%ක වර්ධනයක්",
       "News Content": "මහරගම අපේක්ෂා රෝහලට ප්‍රතිකාර සඳහා ඇතුළත් වන රෝගීන් සංඛ්‍යාව 8.2 % කින් ඉහළ ගොස් ඇතැයි සෞඛ්‍ය අමාත්‍ය කෙහෙලිය රඹුක්වැල්ල මහතා පවසයි.\n\nනේවාසික ප්‍රතිකාර සඳහා අපේක්ෂා රෝහලට ඇතුළත් වන රෝගීන් සංඛ්‍යාව ඉහළ යෑමෙන් මෙරට පිළිකා රෝගවලට ගොදුරු වන රෝගීන්ගේ වර්ධනයක් සිදුව තිබෙන බවට අනුමාන කළ හැකි බව ද ඒ මහතා කීය.\n\nමහනුවර දී මාධ්‍ය හමුවේ අදහස් දක්වමින් රඹුක්වැල්ල මහතා මේ බව ප්‍රකාශ කළේය.\n\nපිළිකා රෝග තත්ත්වයන් සඳහා පෞද්ගලික රෝහල්වලින් ප්‍රතිකාර ලබා ගන්නා පිරිස ඉතා අල්ප බැවින් එම රෝගීන් රජයේ රෝහල් කරා යොමු වූයේ යැයි අනුමාන කළ නොහැකි බව ද හෙතෙම අවධාරණය කළේය.\n\nමේ වනවිට මෙරට ප්‍රධාන පෙළේ රෝහල්වලට නේවාසික ප්‍රතිකාර සඳහා ඇතුළත් වන රෝගීන්ගේ 20%ක පමණ වර්ධනයක් ඇතිව තිබෙන බව සමීක්ෂණ මඟින් හෙළිව ඇතැයි ද ඇමැතිවරයා පැවසුවේය.\n\nකොළඹ ජාතික රෝහලේ බාහිර රෝගි අංශයේ ප්‍රතිකාර සඳහා පැමිණෙන රෝගීන්ගේ 59 %ක වර්ධනයක් පෙන්නුම් කරන බවත් සමස්ත රෝහල් පද්ධතිය සැලකීමේ දී එම අගය 40%ක අගයක පවතින බවත් ඒ මහතා කීය.\n\n",
       "URL": "https://www.dinamina.lk/2023/10/10/local/29366/%e0%b6%b4%e0%b7%92%e0%b7%85%e0%b7%92%e0%b6%9a%e0%b7%8f-%e0%b6%b1%e0%b7%9a%e0%b7%80%e0%b7%8f%e0%b7%83%e0%b7%92%e0%b6%9a-%e0%b6%bb%e0%b7%9d%e0%b6%9c%e0%b7%93%e0%b6%b1%e0%b7%8a%e0%b6%9c%e0%b7%9a-20/",
       "Category": "local",
       "Parent URL": "https://www.dinamina.lk/category/local//page/13/"
}