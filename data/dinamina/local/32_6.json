{
       "Source": "dinamina",
       "Timestamp": "October 5, 2023 1:00 am",
       "Headline": "දකුණු කොරියාවේ රැකියාවලට  මේ වසරේ තවත් 5,091ක් පිටත්ව ගියා -ඇමැති මනූෂ නානායක්කාර",
       "News Content": "මේ වසරේ ගත වූ කාලයේ ශ්‍රී ලාංකිකයන් 5,091 දෙනකු දකුණු කොරියාවේ රැකියා සඳහා පිටත්ව ගොස් ඇති බව කම්කරු හා විදේශ රැකියා ඇමැති මනූෂ නානායක්කාර මහතා පවසයි.\n\n2022 වසරේ මුල් මාස නවයේ දකුණු කොරියාවේ රැකියා සඳහා යොමු වූ ශ්‍රී ලාංකිකයන් ගණන 3460ක් වන අතර, එය මේ වසරේ මුල් මාස නවය හා සැසඳීමේදී සියයට 44ක වර්ධනයක් බව ද ඇමැතිවරයා පෙන්වා දෙයි.\n\nඇමැතිවරයා නිල සංචාරයකට පෙරේදා (03) දකුණු කොරියාව බලා පිටත්ව ගිය අතර, එම සංචාරය අතරතුර දී ශ්‍රී ලාංකිකයන්ට වැඩි වශයෙන් දකුණු කොරියාවේ රැකියා අවස්ථා ගැනීම සම්බන්ධයෙන් එරට බලධාරීන් සමඟ සාකච්ඡා කිරීමට ද නියමිතය. මේ අතර, පෙරේදා (03) රාත්‍රී 8.50ට UL 470 දරන ගුවන් යානයෙන් තවත් ශ්‍රී ලාංකිකයන් 54 දෙනකු දකුණු කොරියාවේ නිෂ්පාදන ක්ෂේත්‍රයේ රැකියා සඳහා පිටත්ව ගිය අතර, රැකියාලාභීන් 36 දෙනකු නිෂ්පාදන හා ධීවර අංශයේ රැකියා සඳහා ඊයේ (04) පිටත්ව ගියහ.\n\n2023දී දකුණු කොරියානු රැකියා සඳහා පිටත්ව ගිය පිරිස අතරින් රැකියාලාභීන් 3976 දෙනකු දකුණු කොරියානු භාෂා පරීක්ෂණය සමත්ව රැකියා සඳහා පිටත්ව ගිය පිරිස වන අතර, 1115 දෙනකු මීට පෙර දකුණු කොරියාවේ සේවය කර යළි සේවය සඳහා පිටත්ව ගිය පිරිසට අයත් වෙති. මේ වර්ෂයේදී පිරිමි ශ්‍රමිකයන් 4991ක් දකුණු කොරියාව බලා පිටත්ව ගොස් තිබෙන අතර, තරුණියන් 100 දෙනකු ද මේ කාලයේදී දකුණු කොරියාව බලා පිටත්ව ගොස් තිබේ.\n\nඒ අතරින් නිෂ්පාදන ක්ෂේත්‍රය සඳහා පිරිමි ශ්‍රමිකයන් 4100 දෙනකු සහ කාන්තාවන් 98 දෙනකු ද, ඉදිකිරීම් ක්ෂේත්‍රය සඳහා පිරිමි ශ්‍රමිකයන් 147 දෙනකු ද පිටත්ව ගොස් තිබේ. දකුණු කොරියාවේ ධීවර ක්ෂේත්‍රයේ රැකියා සඳහා පිරිමි ශ්‍රමිකයන් 741 දෙනකු සහ කාන්තාවන් දෙදෙනකු පිටත්ව ගොස් ඇති අතර, කෘෂිකාර්මික ක්ෂේත්‍රයේ රැකියා සඳහා පිරිමි ශ්‍රමිකයන් තිදෙනකු යොමු වී තිබේ.\n\nශ්‍රී ලංකා විදේශ සේවා නියුක්ති කාර්යාංශය සහ දකුණු කොරියානු මානව සම්පත් සංවර්ධන සේවා ආයතනය අතර ඇති කරගත් අවබෝධතා ගිවිසුම ප්‍රකාරව ශ්‍රී ලාංකිකයන්ට දකුණු කොරියාවේ රැකියා අවස්ථා හිමි වන අතර, එම අවබෝධතා ගිවිසුම අනුව 2004 වසරේ සිට අඛණ්ඩව මේ දක්වා ශ්‍රී ලාංකිකයන් දකුණු කොරියාවේ රැකියා සඳහා පිටත්ව යන බව ද, අද වන විට තරුණ ප්‍රජාව තුළ දකුණු කොරියාවේ රැකියා සඳහා පිටත්ව යෑමට වැඩි උනන්දුවක් ඇතිවී තිබෙන බව ද විදේශ රැකියා අමාත්‍යාංශය පවසයි.\n\nමහින්ද අලුත්ගෙදර",
       "URL": "https://www.dinamina.lk/2023/10/05/local/27899/%e0%b6%af%e0%b6%9a%e0%b7%94%e0%b6%ab%e0%b7%94-%e0%b6%9a%e0%b7%9c%e0%b6%bb%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%bb%e0%b7%90%e0%b6%9a%e0%b7%92%e0%b6%ba%e0%b7%8f%e0%b7%80%e0%b6%bd%e0%b6%a7/",
       "Category": "local",
       "Parent URL": "https://www.dinamina.lk/category/local//page/32/"
}