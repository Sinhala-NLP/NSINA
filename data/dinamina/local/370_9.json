{
       "Source": "dinamina",
       "Timestamp": "July 18, 2023 1:00 am",
       "Headline": "මේ පාර අාවෙත් හැම සැරේම එන ලයිට් බිලක්",
       "News Content": "දියවඩන නිලමේ ප්‍රදීප් නිලංග දෑල\n\nමහනුවර ඇසළ පෙරහර වීදී සංචාරය කරන කාලය තුළ දළදා මාලිගාව සහ සතර මහා දේවාල පරිශ්‍රයන් සඳහා විදුලි අලෝකය සැපයීම වෙනුවෙන් විදුලිබල මණ්ඩලය සෑම වසරකම ඇස්තමේන්තුවක් ඉදිරිපත් කරන බවත් පසුගිය වසරේදී ද රුපියල් ලක්ෂ 90ක ඇස්තමේන්තුවක් ලබාදුන් බවත් ශ්‍රී දළදා මාලිගාවේ දියවඩන නිලමේ ප්‍රදීප් නිලංග දෑල මහතා පවසයි.\n\nමෙම ඇස්තමේන්තු මුදල විදුලිබල මණ්ඩලය මඟින් දරනු ලැබුවත් විදුලිබල මණ්ඩලය ප්‍රතිව්‍යු ගත කිරීමේ වැඩපිළිවෙළ යටතේ ඉන් යම් කොටසක් ශ්‍රී දළදා මාලිගාව සහ සතර මහා දේවාල මඟින් දැරිය යුතු බවට යෝජනා වී තිබෙන බවත් ඒ මහතා කීය.\n\nවිදුලිබල මණ්ඩලය මඟින් ඉදිරිපත් කර තිබෙන රුපියල් එක් කෝටි තිස් දෙලක්ෂයක ඇස්තමේන්තුගත මුදල සාකච්ඡා කර විසඳා ගැනීමට හැකියාව තිබිය දී ඇතැමුන් ජනමාධ්‍ය මඟින් ප්‍රශ්නයට විසඳුම් සොයන්නට උත්සාහ ගැනීම අනුමත කළ නොහැකි බවත් හෙතෙම අවධාරණය කළේය.\n\nපෙරහර සඳහා වැය කිරීමට සිදුවන අධික මුදල පෙරහර සමයේ දේවාලවලට අමතරව පොලිසිය, බස් නැවතුම්පොළවල්, පදික වේදිකා පවා අමතර විදුලි බල්බ යොදා ආලෝකවත් කරන බවත් දිස්ත්‍රික් ලේකම්තුමා,පෙරහර භාරය, පොලිසිය, ලංගම, ප්‍රවාහන අධිකාරිය, නගර සභාව ඇතුළු සියලු කණ්ඩායම් එකට එකතු වී සාකච්ඡා කර මෙම පිරිවැය අවම කර ගැනීම සම්බන්ධයෙන් ගත හැකි ක්‍රියාමාර්ග සාකච්ඡා කර එකඟතාවට පැමිණ ඒ සම්බන්ධයෙන් විදුලිබල මණ්ඩලය හා සාකච්ඡා කිරීමට බලාපොරොත්තු වන බවත් දියවඩන නිලමේවරයා පැවසුවේය.\n\nඅසේල කුරුළුවංශ",
       "URL": "https://www.dinamina.lk/2023/07/18/local/7280/%e0%b6%b8%e0%b7%9a-%e0%b6%b4%e0%b7%8f%e0%b6%bb-%e0%b6%85%e0%b7%8f%e0%b7%80%e0%b7%99%e0%b6%ad%e0%b7%8a-%e0%b7%84%e0%b7%90%e0%b6%b8-%e0%b7%83%e0%b7%90%e0%b6%bb%e0%b7%9a%e0%b6%b8-%e0%b6%91%e0%b6%b1/",
       "Category": "local",
       "Parent URL": "https://www.dinamina.lk/category/local//page/370/"
}