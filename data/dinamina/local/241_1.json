{
       "Source": "dinamina",
       "Timestamp": "August 15, 2023 3:09 pm",
       "Headline": "ව්‍යාජ 5000 නෝට්ටු සමඟ සැකකරුවන් දෙදෙනෙකු අත්අඩංගුවට",
       "News Content": "ව්‍යාජ රුපියල් 5,000 නෝට්ටු 18 සමගින් සැකකරුවන් දෙදෙනෙකු අද (15) උදෑසන කටුනායක පොලිසියේ අපරාධ විමර්ශන අංශයේ නිලධාරීන් පිරිසක් විසින් සිදු කළ විශේෂ මෙහෙයුමකදී අත් අඩංගුවට ගෙන තිබේ .\n\nමොවුන් අතරින් එක් අයෙකු 38 හැවිරිදි කොළඹ , මාළිගාවත්ත ප්‍රදේශයේ පදිංචි  කාන්තාවක් වන අතර  අනෙක් පුද්ගලයා නිකවැරටිය ප්‍රදේශයේ පදිංචි 26 හැවිරිදි තරුණයෙකි .\n\nමෙම තරුණයා කටුනායක කෝවින්න ප්‍රදේශයේ ජංගම දුරකථන අලුත්වැඩියා කිරීමේ වෙළෙඳ සැළක් පවත්වා ගෙන යන අතර , මොවුන් දෙදෙනා එම ප්‍රදේශයේම තාවකාලිකව නේනේවාසිකාගාරයක නවාතැන් ගෙන සිටිති .\n\nමෙම කාන්තාව අද උදෑසන කටුනායක 18 කණුව ප්‍රදේශයේ ආපනශාලාවකින් ආහාරපාන ලබා ගෙන , මෙම ව්‍යාජ රුපියල් 5,000 නෝට්ටුවක් ලබා දී ඇති අතර , එම ආපනශාලා හිමිකරුවන් මේ පිළිබඳව කටුනායක පොලිසිය දැනුවත් කිරීමට පියවර ගෙන තිබුණි .\n\nඒ අනුව මෙම කාන්තාව අත් අඩංගුවට ගත් කටුනායක පොලිසියේ අපරාධ විමර්ශන අංශයේ නිලධාරීන් , ඇයගෙන් සිදු කළ දීර්ඝ ප්‍රශ්න කිරීම් වලින් අනතුරුව , මෙම ජංගම දුරකථන අලුත්වැඩියාකරු ද අත් අඩංගුවට ගැනීමට පියවර ගෙන තිබුණි .\n\nඑහිදී මෙම ජංගම දුරකථන අලුත්වැඩියාකරු සන්තකයේ තිබී තවත් ව්‍යාජ ලෙස මුද්‍රණය කළ රුපියල් 5,000 නෝට්ටු 17 ක් , මෙම නෝට්ටු මුද්‍රණය සදහා භාවිතා කළ වර්ණ ස්කෑන් යන්ත්‍රයක් ඇතුළු තවත් පරිගණක උපාංග රාශියක් ද අත් අඩංගුවට ගෙන තිබේ .\n\nමෙම ව්‍යාජ නෝට්ටු මේ වනවිටත් කටුනායක අවට ප්‍රදේශයේ සංසරණය වෙමින් පැවතිය හැකි බැවින් , මේ පිළිබඳව සිය අවධානයෙන්  සිටින ලෙස කටුනායක පොලිසිය සිය ප්‍රදේශවාසී ජනතාව වෙත දැනුම් දීමක් ද මෙසේ සිදු කර තිබේ .\n\n",
       "URL": "https://www.dinamina.lk/2023/08/15/local/14277/%e0%b7%80%e0%b7%8a%e0%b6%ba%e0%b7%8f%e0%b6%a2-5000-%e0%b6%b1%e0%b7%9d%e0%b6%a7%e0%b7%8a%e0%b6%a7%e0%b7%94-%e0%b7%83%e0%b6%b8%e0%b6%9f-%e0%b7%83%e0%b7%90%e0%b6%9a%e0%b6%9a%e0%b6%bb%e0%b7%94/",
       "Category": "local",
       "Parent URL": "https://www.dinamina.lk/category/local//page/241/"
}