{
       "Source": "dinamina",
       "Timestamp": "September 11, 2023 4:52 am",
       "Headline": "බ්‍රිතාන්‍ය මහකොමසාරිස් අගමැති හමුවෙයි",
       "News Content": "එක්සත් රාජධානිය සහ ශ්‍රී ලංකාව අතර සබඳතා ශක්තිමත් කරමින් මෙරට අධ්‍යාපන ක්ෂේත්‍රයට බ්‍රිතාන්‍ය විශ්වවිද්‍යාල සහභාගිත්වය ප්‍රවර්ධනය කිරීම ගැන බ්‍රිතාන්‍ය මහකොමසාරිස් ඇන්ඩෲ පැට්‍රික් මහතා ප්‍රසාදය පළ කළේය.\n\nශ්‍රී ලංකාව සහ එක්සත් රාජධානිය අතර ද්විපාර්ශ්වික සබඳතා සහ සංවර්ධන සහයෝගිතාව පිළිබඳ අදහස් හුවමාරු කර ගැනීමට බ්‍රිතාන්‍ය මහකොමසාරිස් ඇන්ඩෲ පැට්‍රික් මහතා සහ අගමැති දිනේෂ් ගුණවර්ධන මහතා අතර හමුවක් අරලියගහ මන්දිරයේදී පැවැත්විණි. එහිදී බ්‍රිතාන්‍ය මහකොමසාරිස්වරයා මේ බව සඳහන් කළේය.\nඑහිදී දෙරට අතර ද්විපාර්ශ්වික සබඳතා සහ සංවර්ධන සහයෝගිතාව තවදුරටත් වැඩිදියුණු කිරීම සඳහා ඇති සිය දැඩි කැපවීම මහකොමසාරිස්වරයා සනාථ කළේය.\n\nපුද්ගලික අංශයේ සහභාගිත්වයෙන් නව ආයෝජන ව්‍යාපෘති ආරම්භ කිරීමේ හැකියාව සොයා බලන ලෙස අගමැතිවරයා එක්සත් රාජධානියෙන් ඉල්ලා සිටියේය. එමෙන්ම ශ්‍රී ලංකාවේ අධ්‍යාපනය, බැංකු සහ මූල්‍ය සේවා, ඖෂධ, හෝටල් කර්මාන්ත සහ සංචාරක ව්‍යාපාරය වැනි ක්ෂේත්‍රවල එක්සත් රාජධානියේ ආයෝජන දිරිමත් කරන බවද අගමැතිවරයා පැවැසීය.\nශ්‍රී ලංකාවේ අධ්‍යාපන ක්ෂේත්‍රයේ බ්‍රිතාන්‍ය විශ්වවිද්‍යාල සහ අධ්‍යාපන ආයතනවල සහභාගිත්වය වර්ධනය කිරීම පිළිබඳ මහකොමසාරිස් ඇන්ඩෲ පැට්‍රික් මහතා ප්‍රසාදය පළ කළේය.\n\nබ්‍රිතාන්‍ය කවුන්සිලය සමඟ එක්ව ඉංග්‍රීසි භාෂා ඉගැන්වීමේ පහසුකම් පුළුල් කිරීමේ හැකියාව සොයා බැලීමටද ඔහු එකඟ විය.\nඅගමැති ලේකම් අනුර දිසානායක, බ්‍රිතාන්‍ය මහකොමසාරිස් කාර්යාලයේ දෙවන ලේකම් සිඕභාන් ලාතම් (Siobhan Latham) මහත්වරුන් මෙම හමුවට එක්ව සිටියහ.\nනුවන් කොඩිකාර",
       "URL": "https://www.dinamina.lk/2023/09/11/local/21187/%e0%b6%b6%e0%b7%8a%e0%b6%bb%e0%b7%92%e0%b6%ad%e0%b7%8f%e0%b6%b1%e0%b7%8a%e0%b6%ba-%e0%b6%b8%e0%b7%84%e0%b6%9a%e0%b7%9c%e0%b6%b8%e0%b7%83%e0%b7%8f%e0%b6%bb%e0%b7%92%e0%b7%83%e0%b7%8a/",
       "Category": "local",
       "Parent URL": "https://www.dinamina.lk/category/local//page/130/"
}