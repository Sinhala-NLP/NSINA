{
       "Source": "dinamina",
       "Timestamp": "August 17, 2023 5:44 am",
       "Headline": "චීනය ගෝලීය නායකයෙක්  ශ්‍රී ලංකාවේ සංවර්ධනය උදෙසා අඛණ්ඩව දෙන සහ­ාය අගය කරනවා",
       "News Content": "7 වැනි චීන – දකුණු ආසියානු වෙළෙඳ ප්‍රදර්ශනයේ ප්‍රධාන ආරාධිතයා ලෙස සහභාගී වෙමින් අගමැති දිනේෂ් කියයි\n\nජාත්‍යන්තර මූල්‍ය අරමුදලේ සහාය ගැනීම සඳහා අත්‍යවශ්‍ය වූ ණය ප්‍රතිව්‍යුහගත කිරීමේ ක්‍රියාවලියේදී චීනය බෙහෙවින් සහයෝගය ලබා දී ඇති බව අගමැති දිනේෂ් ගුණවර්ධන මහතා පැවැසීය.\n\nචීන වාණිජ අමාත්‍යාංශය සහ යුනාන් ප්‍රාන්තය එක්ව පවත්වනු ලබන 7 වැනි චීන – දකුණු ආසියානු ප්‍රදර්ශනයේ ප්‍රධාන ආරාධිතයා ලෙස සහභාගී වෙමින් චීනයේ කුන්මිං හිදී අගමැතිවරයා මේ බව ප්‍රකාශ කළේය.\n\nමෙම අති විශාල වෙළෙඳ ප්‍රදර්ශනය සඳහා රටවල් 60ක් සහභාගී වෙනවා. සියලුම දකුණු සහ අග්නිදිග ආසියානු රටවල් මෙන්ම (RECP) කලාපීය පුළුල් ආර්ථික සහයෝගීතා සාමාජික රටවල් ද ඊට ඇතුළත් වේ. මෙම ප්‍රදර්ශනයට ජෛව වෛද්‍ය හා සෞඛ්‍ය සේවා මණ්ඩපයක්, සම්පත් ආර්ථික මණ්ඩපයක් සහ කලාපීය සහයෝගීතා මණ්ඩපයක් ඇතුළුව ප්‍රදර්ශන ශාලා ඇතුළත් වන අතර, නොබැඳි සහ සබැඳි අන්තර්ගතයන් එකවර ප්‍රදර්ශනය කෙරෙයි. ‘පොදු සංවර්ධනය සඳහා සහයෝගීතාවය සහ සම්බන්ධීකරණය’ යන තේමාව යටතේ මෙම ප්‍රදර්ශනය පැවැත්වේ.\n\nතවදුරටත් අගමැතිවරයා මෙසේද පැවසීය.\n\nශ්‍රී ලංකාවේ පුළුල් ආර්ථික ප්‍රතිපත්තිය සඳහා චීනය ඉදිරියේදී අඛණ්ඩ සහයෝගීතාව සහ නම්‍යශීලීභාවය ලබා දෙනු ඇතැයි බලාපොරොත්තු වෙනවා. චීනය තීරණාත්මක, සැබෑ ගෝලීය නායකයෙක්.\n\nදෙරට අතර සහයෝගීතාව ශක්තිමත් කිරීමට අප එකට එක්වන මෙම අවස්ථාව අපගේ ද්විපාර්ශ්වික සබඳතාවල තවත් ඓතිහාසික සන්ධිස්ථානයක් සනිටුහන් කරනවා. සියවස් ගණනාවකට පෙර සිට පැවත එන මිත්‍රශීලී සබඳතා මත ශ්‍රී ලංකාව සහ චීනය බැඳී සිටිනවා. මෙම ඓතිහාසික සබඳතා සමුද්‍රීය සේද මාවත ඔස්සේ සශ්‍රීක වූ වෙළෙඳ හුවමාරුව සහ සංස්කෘතිය හා දැනුම පිළිබඳ දුරදිග යන සහයෝගීතාවයෙන් පෝෂණය වුණා. මෑත කාලයේ අපේ රටවල් දෙක වසර 66ක විශිෂ්ට රාජ්‍ය තාන්ත්‍රික සබඳතාවක් භුක්ති විඳිනවා. අප විධිමත් රාජ්‍ය තාන්ත්‍රික සබඳතා ඇති කර ගැනීමටත් පෙර, චීනය සහ ශ්‍රී ලංකාව රබර් – සහල් ගිවිසුමට එළඹුණේ පසුගිය වසරේ 70 වැනි සංවත්සරය සනිටුහන් කළ බටහිර රටවල් චීනය සමඟ වෙළෙඳාම් කිරීමට අකමැති වූ අවස්ථාවකයි. එතැන් පටන් චීනය සහ ශ්‍රී ලංකාව එකිනෙකා හොඳ මිතුරන් ලෙස සැලකූ අතර අප දෙරට අතර විශේෂ සබඳතාවක් පවතිනවා. අභියෝගාත්මක කාලවලදී අප සමඟ අඛණ්ඩව සිටීම සඳහා මහජන චීන සමූහාණ්ඩුව ශ්‍රී ලංකාවට දක්වන නොසැලෙන සහයෝගය කෘතවේදී වෙනවා. පසුගිය දශක හතර තුළ චීනය මිලියන 800කට ආසන්න ජනතාවක් දරිද්‍රතාවයෙන් මුදාගෙන ඇති අතර, ගෝලීය දරිද්‍රතාවය අඩු කිරීමෙන් 75%කට වඩා වැඩි ප්‍රමාණයක් දරනවා. නිසැකවම, මෙය විශිෂ්ට ජයග්‍රහණයක්. පසුගිය කාලය තුළ ශ්‍රී ලංකාව අත්විඳින ලද සමාජ – ආර්ථික ව්‍යාකූලත්වයට පිළියම් යෙදීම සඳහා චීනය ශ්‍රී ලංකාවට ලබා දුන් මානුෂීය සහාය ද මෙහිදී සැලකිල්ලට ගත යුතු කරුණක්. Covid-19 වසංගතයට එරෙහිව සටන් කිරීම සඳහා Sinopharm එන්නත, මුහුණු ආවරණ, Covid-19 පරීක්ෂණ කට්ටල සහ අනෙකුත් සෞඛ්‍ය උපකරණ නැව්ගත කිරීම මඟින් චීනය ශ්‍රී ලංකාවට මානුෂීය ආධාර සහ වෛද්‍ය ආධාර සැපයීමේ උත්සාහයන් වේගවත් කළා. ශ්‍රී ලංකාවේ ආර්ථිකය ඉදිරියට ගෙන යෑම සඳහා චීනයෙන් ලැබෙන ආයෝජන ඉතා වැදගත් වන අතර ශ්‍රී ලංකාව තුළ චීනයෙන් තවත් ආයෝජන සඳහා අපි ආරාධනා කරනවා. කොළඹ වරාය නගරය, හම්බන්තොට වරාය සහ කර්මාන්ත කලාපය, ඉන්දියන් සාගරයේ මධ්‍යයේ ශ්‍රී ලංකාව පිහිටා තිබීමේ උපාය මාර්ගික වාසියේ ප්‍රතිලාභය අවබෝධ කර ගනිමින් ශ්‍රී ලංකාවට එහි සාර්ථකත්වය තීරණාත්මක වෙනවා.\n\nශ්‍රී ලංකාව සහ චීනය අතර මෙම සර්වකාලීන සබඳතාව ශක්තියෙන් ශක්තිමත් වේවි. ඉන්දුනීසියා, මියන්මාර්, නේපාල උප ජනාධිපතිවරුන්, වියට්නාමයේ උප අගමැති, මාලදිවයින් වාණිජ ඇමැති, ශ්‍රී ලංකා රාජ්‍ය ඇමැතිවරුන් වන තාරක බාලසූරිය, ජානක වක්කුඹුර, කනක හේරත්, පාර්ලිමේන්තු මන්ත්‍රී යදාමිණි ගුණවර්ධන, අගමැති ලේකම් අනුර දිසානායක මහත්වරුන්, රටවල් රැසක රාජ්‍ය නිලධාරීන් හා ව්‍යාපාරිකයන් මේ අවස්ථාවට එක්ව සිටියහ.",
       "URL": "https://www.dinamina.lk/2023/08/17/local/14888/%e0%b6%a0%e0%b7%93%e0%b6%b1%e0%b6%ba-%e0%b6%9c%e0%b7%9d%e0%b6%bd%e0%b7%93%e0%b6%ba-%e0%b6%b1%e0%b7%8f%e0%b6%ba%e0%b6%9a%e0%b6%ba%e0%b7%99%e0%b6%9a%e0%b7%8a-%e0%b7%81%e0%b7%8a%e0%b6%bb/",
       "Category": "local",
       "Parent URL": "https://www.dinamina.lk/category/local//page/231/"
}