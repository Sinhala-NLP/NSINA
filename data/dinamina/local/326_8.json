{
       "Source": "dinamina",
       "Timestamp": "July 27, 2023 1:00 am",
       "Headline": "විදුලියෙන් දුවන බස් 50කින්  ‘ඊ බස් රථ’ නියමු ව්‍යාපෘතියක්",
       "News Content": "කාර්යක්ෂම සහ ගුණාත්මක ප්‍රවාහන සේවාවක් ඇති කිරීමට විදුලියෙන් ධාවනය වන බස් රථ 50ක් යොදාගෙන Òඊ බස් රථÓ නියමු ව්‍යාපෘතියක් ආරම්භ කර ඇති බව ප්‍රවාහන රාජ්‍ය ඇමැති ලසන්ත අලගියවන්න මහතා පැවසීය.\n\nලක්දිව ඉංජිනේරු ආයතනය මඟින් ක්‍රියාත්මක කෙරෙන මේ ව්‍යාපෘතිය සඳහා අමාත්‍ය මණ්ඩල අනුමැතිය ද හිමිව තිබෙන බව රාජ්‍ය ඇමැතිවරයා පැවසීය.\n\nප්‍රවාහන රාජ්‍ය ඇමැති ලසන්ත අලගියවන්න මහතා මේ අදහස් පළ කර සිටියේ Òස්ථාවර රටකට සැවොම එක මඟකටÓ මැයෙන් පෙරේදා (25) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක්වෙමිනි.\n\nඑහිදී ඇමැති ලසන්ත අලගියවන්න මහතා මෙසේ ද පැවසීය.\n\nජනාධිපති රනිල් වික්‍රමසිංහ මහතාගේ උපදෙස් අනුව තාක්ෂණයෙන් කාර්යක්ෂම ප්‍රවාහන සේවාවක් ඇති කිරීමට මේ වන විට අප අමාත්‍යාංශය කටයුතු කරමින් සිටිනවා. ලක්දිව ඉංජිනේරු ආයතනය ඒකල ප්‍රදේශයේ අක්කර 24ක භූමි භාගයක පෞද්ගලික සමාගමක් ලෙස ස්ථාපිත කර තිබෙනවා. මෙහි තිබෙන සම්පත්වලින් උපරිම ප්‍රයෝජනයක් ලබා නොගන්නා නිසා ඒ සඳහා සුදුසු ආයෝජකයකු හඳුනාගෙන එහි ඵලදායීතාව ඉහළ නංවා ගැනීමේ අරමුණින් මේ ව්‍යාපෘතිය ආරම්භ කර තිබෙනවා.\n\nඒ වගේම ආයෝජකයන් සමඟ එක්ව විදුලියෙන් ධාවනය වන බස් රථ සේවාවක් ඇති කිරීමේ ව්‍යාපෘතියකට ද අනුමැතිය ලැබී තිබෙනවා. ඒ අනුව නියමු ව්‍යාපෘතියක් ලෙස බස් රථ 50ක් යොදාගෙන Òඊ බස් රථÓ නිර්මාණය කිරීම මේ වන විට සිදු කරනවා. විදුලියෙන් ධාවනය වන බස් රථ ප්‍රචලිත කිරීම සඳහා එම වැඩපිළිවෙළ ඉදිරියටත් ක්‍රියාත්මක කිරීම අමාත්‍යාංශයේ අරමුණයි.\n\nජාතික වෛද්‍ය ප්‍රවාහන ආයතනය මඟින් රියැදුරු බලපත්‍ර අලුත් කර ගැනීම සහ නව බලපත්‍ර ලබාගැනීම සඳහා පරීක්ෂණ 847,346ක ප්‍රමාණයක් වසරකට සිදු කරනවා. මේ පරීක්ෂණයට පෙනී සිටින අයගෙන් වසරකට පුද්ගලයන් 58,641ක් පමණ අසමත් වෙනවා. එය රිය අනතුරු වළක්වා ගැනීමට විශාල වශයෙන් දායක වන බව කිව යුතුයි.\n\nඒ වගේම වෛද්‍ය සහතික ලබාදීමට වසරකට රුපියල් මිලියන 26ක් මුද්‍රණ ගාස්තු වශයෙන් වැය වෙනවා. ඒ නිසා ලබන ජනවාරි පළමුවෙනිදා සිට එය පරිගණක ගත කරමින් වාර්ෂිකව වැය වන රුපියල් මිලියන 26ක මුදල ඉතිරි කර ගැනීමට සැලසුම් කර තිබෙනවා.\n\nමෝටර් රථ දෙපාර්තමේන්තුව තාක්ෂණය සමඟ මුසු කරමින් සියලුම ගනුදෙනු විද්‍යුත් කාඩ්පත් මඟින් සිදු කිරීමට හැකි පරිසරය මේ වන විට නිර්මාණය කර තිබෙනවා.\n\nදශක හතක් පමණ පැරණි මෝටර් වාහන පනත සංශෝධනය කර නව පනතක් ඉදිරිපත් කිරීමට ද අමාත්‍යාංශය කටයුතු කරමින් සිටිනවා.",
       "URL": "https://www.dinamina.lk/2023/07/27/local/9524/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%af%e0%b7%94%e0%b7%80%e0%b6%b1-%e0%b6%b6%e0%b7%83%e0%b7%8a-50%e0%b6%9a%e0%b7%92%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/326/"
}