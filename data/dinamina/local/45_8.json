{
       "Source": "dinamina",
       "Timestamp": "October 2, 2023 1:00 am",
       "Headline": "අවසරයක් නැතිව  අවාරයේ  ශ්‍රී පාදය  වැඳීම තහනම්",
       "News Content": "අවසරයකින් තොරව අවාරයේ ශ්‍රී පාදස්ථානය කරුණා කිරීම සපුරා තහනම් කර ඇති බව නුවරඑළිය දිස්ත්‍රික් ලේකම් නන්දන ගලබඩ මහතා විශේෂ ප්‍රකාශයක් කරමින් පෙරේදා (30) පැවසීය.\n\n2022-2023 ශ්‍රී පාද වන්දනා සමය අවසන් වීමත් සමඟ ශ්‍රී පාදස්ථානාධිපති සබරගමු පළාත් ප්‍රධාන සංඝ නායක බෙන්ගමුවේ ධම්මදින්න නාහිමියන්ගේ උපදෙස් පරිදි අවාරයේ ශ්‍රී පාදස්ථානය හැටන් මාර්ගය ඔස්සේ සහ රත්නපුර මාර්ගය ඔස්සේ අවසරයකින් තොරව කරුණා කිරීම සම්පුර්ණයෙන්ම තහනම් කර තිබියදී ඇතැම් මාධ්‍යයන්වල ශ්‍රී පාදස්ථානය කරුණා කිරීමට ශ්‍රී පාදස්ථානාධිපති හිමියන් විසින් අවසර ලබාදී ඇති බව පල කර ඇති බවත් එම පුවත්වල කිසිදු සත්‍යතාවක් නොමැති බවත් දිස්ත්‍රික් ලේකම්වරයා පැවසීය.\n\nමේ දිනවල ශ්‍රී පාදස්ථාන මළුව ප්‍රදේශයට කඩින් කඩ අධික වර්ෂාව පතිත වන නිසා ශ්‍රී පාදස්ථානයට පිවිසෙන පියගැටපෙල දිගේ අධික ජල ධාරාවක් පහළට ගලා බසින නිසා ශ්‍රී පාදස්ථානය කරුණා කිරීම අවධානම් බවද දිස්ත්‍රික් ලේකම්වරයා වැඩිදුරටත් පැවසීය.\n\nහැටන්-රංජිත් රාජපක්ෂ",
       "URL": "https://www.dinamina.lk/2023/10/02/breaking-news/26998/%e0%b6%85%e0%b7%80%e0%b7%83%e0%b6%bb%e0%b6%ba%e0%b6%9a%e0%b7%8a-%e0%b6%b1%e0%b7%90%e0%b6%ad%e0%b7%92%e0%b7%80-%e0%b6%85%e0%b7%80%e0%b7%8f%e0%b6%bb%e0%b6%ba%e0%b7%9a-%e0%b7%81%e0%b7%8a/",
       "Category": "local",
       "Parent URL": "https://www.dinamina.lk/category/local//page/45/"
}