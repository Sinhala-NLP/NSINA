{
       "Source": "dinamina",
       "Timestamp": "September 5, 2023 3:52 am",
       "Headline": "ජනපති ඝාතනයට ස්නයිපර් අවියක් ඉල්ලා ෆේස්බුක් පෝස්ටුවක් දැමූ  එප්පාවල චූන් පාන් රියැදුරා රිමාන්ඩ්",
       "News Content": "ජනාධිපතිවරයා ඝාතනය කිරීම සඳහා ස්නයිපර් අවියක් ලබා දෙන්නැයි සමාජ මාධ්‍ය ඔස්සේ පෝස්ටුවක් දැමීමේ චෝදනාවක් සම්බන්ධයෙන් අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන අධිකරණයට ඉදිරිපත් කළ සැකකාර තරුණයකු මේ මස 8 වන දින දක්වා රක්ෂිත බන්ධනාගාරගත කරන ලෙස කොළඹ ප්‍රධාන මහේස්ත්‍රාත් ප්‍රසන්න අල්විස් මහතා ඊයේ (04) නියෝග කළේය.\n\nමෙලෙස බන්ධනාගාරගත කරනු ලැබුවේ එප්පාවල ප්‍රදේශයේ පදිංචි පාන් අලෙවි කිරීමේ ජංගම රථ රියැදුරකු වන (චූන් පාන්) උදිත මධුභාෂණ නැමැත්තාය.\n\nසැකකරු දණ්ඩ නීති සංග්‍රහයේ 120 වගන්තියේ රාජ්‍ය විරෝධී වැරදි යටතේ අපරාධ පරීක්ෂණ දෙපාර්තමේන්තුව විසින් අධිකරණය වෙත ඉදිරිපත් කර තිබිණ.\n\nඅපරාධ පරීක්ෂණ දෙපාර්තමේන්තුව වෙත පොලිස්පතිවරයා විසින් කරන ලද පැමිණිල්ලකට අනුව මේ විමර්ශනය පැවැත්වූ බවත් කරන ලද ජාලගත විමර්ශනයට අනුව අනුරාධපුර ප්‍රදේශයේ දී සැකකරු 03දා අත්අඩංගුවට ගත් බව අපරාධ පරීක්ෂණ දෙපාර්තමේන්තුව අධිකරණය හමුවේ සඳහන් කළේය.\n\nසැකකරු වෙනුවෙන් පෙනී සිටි නීතිඥවරයා ද අධිකරණය හමුවේ සඳහන් කරනු ලැබුවේ සැකකරු අවුරුදු 19ක පසුවන අයෙක් බවත් මේ වරදේ බරපතළකම නොදැන ඔහු මෙය සිදුකර ඇති බවය.\n\nදුරකතන ක්‍රීඩා සඳහා තදින් ඇබ්බැහි වූ සැකකරු දුර සිට පුද්ගලයන් ඝාතනය කිරීම සඳහා ස්නයිපර් ගිනි අවිය යොදා ගන්නා බව දැන සිටියත් මේ වරදේ බරපතළකම නොදැන සිටි බවත් පරිගණක හා ජංගම දුරකතන සම්බන්ධයෙන් හසළ දැනුමක් ඇති මොහු ඒවා අලුත්වැඩියා කිරීමේ නිරත වන්නෙක් බවත් නීතිඥවරයා පැවසීය.\n\nඋතුරුමැද පළාතේ පැරණිතම පාසල එප්පාවල ශ්‍රී සිද්ධාර්ථ ජාතික පාසලේ එකසිය පනස් වැනි සංවත්සර සැමරුම වෙනුවෙන් එළැඹෙන හත් වැනි දින සහභාගිවීමට නියමිත ජනාධිපතිවරයා ඝාතනය සඳහා අවියක් ඉල්ලා සැකකරු මේ පෝස්ටුව සමාජ මාධ්‍ය ජාලයේ පළ කර ඇත.\n\nඅදාළ කරුණ සලකා බැලූ මහේස්ත්‍රාත්වරයා මේ උත්සවය අවසන් වීමෙන් පසු ඇපදීම පිළිබඳව සලකා බලන බව සඳහන් කරමින් සැකකරු මේ මස 8 වැනි දින දක්වා රක්ෂිත බන්ධනාගාරගත කිරීමට නියෝග කළේය.\n\nඋතුරු මැද පළාතේ පැරණිතම පාසල වන එප්පාවල ශ්‍රී සිද්ධාර්ථ ජාතික පාසලේ 150 වැනි සංවත්සර සැමරුම වෙනුවෙන් එළැඹෙන 07 වැනි දින පස්වරු 3.00ට ජනාධිපති රනිල් වික්‍රමසිංහ මහතා සහභාගිවීමට නියමිතය. එහිදී එප්පාවල ශ්‍රී සිද්ධාර්ථ ජාතික පාසලේ 150 වැනි සංවත්සරය වෙනුවෙන් සමරු මුද්දරයක්ද නිකුත් කිරීමට නියමිතය. එප්පාවල ශ්‍රී සිද්ධාර්ථ ජාතික පාසලේ 150 වැනි සංවත්සර සැමරුමට සමගාමීව සැප්තැම්බර් මස 05/06 දෙදින විද්‍යාල පරිශ්‍රයේදී අධ්‍යාපනික ප්‍රදර්ශනයක්, 06 වැනි දින පස්වරු 6.00 ට ධර්ම දේශනයක්, සැප්තැම්බර් මස 07 වැනි දින දහවල් එකසිය පනස් නමක් විෂයෙහි දානමය පින්කමක් හා පස්වරුවේ ජනාධිපතිගේ සම්ප්‍රාප්තිය හා සමරු මුද්දරය නිකුත් කිරීම, 08 වැනි දින පෙරවරුවේ රථ පෙළපාළිය හා පාගමනක් මෙන්ම, එදින පස්වරුවේ සංගීත ප්‍රසංගයක් මෙන්ම, 09 සහ10 දෙදින ආදී සිසු ක්‍රිකට් තරගාවලියක්ද සංවිධාන කර ඇත.\n\nඋත්සවය වෙනුවෙන් එළැඹෙන 07 වැනි දින ජනාධිපතිවරයා සහභාගි වීමට සිටින පසුබිමක අදාළ තරුණයා විසින් පෙරේදා (03) පෙරවරුවේ සිය ෆේස්බුක් පිටුවේ සටහන තබා ඇත.\n\nසටහන සම්බන්ධයෙන් බුද්ධි අංශ නිලධාරීන්ට තොරතුරු ලැබීමෙන් අනතුරුව පරීක්ෂණ කිරීම සඳහා ඔහු එප්පාවල පොලීසියට කැඳවා කරුණු විමසා ඇති අතර, මේ සම්බන්ධයෙන් වැඩිදුර පරීක්ෂණ සිදු කිරීම සඳහා අදාළ තරුණයා පෙරේදා (03) රාත්‍රියේම කොළඹ පිහිටි අපරාධ පරීක්ෂණ දෙපාර්තමේන්තුව වෙත රැගෙන ගොස් ඇත. මේ වන විට අදාළ සටහනද එම තරුණයා විසින් සිය ෆේස් බුක් ගිණුමෙන් ඉවත් කරගෙන ඇත.\n\nඔහුගෙන් කළ ප්‍රශ්න කිරීම්වලදී ජනාධිපතිවරයා ඝාතනය කිරීමේ සැලසුමක් හෝ අවශ්‍යතාවක් ඔහුට නොපවතින බවද අනාවරණය වී ඇත. අදාළ තරුණයාගේ පියා කුලී රථ රියැදුරකු ලෙස සේවය කරන බවත්, ඔවුන් අපරාධ සඳහා සම්බන්ධ පුද්ගලයන් නොවන බවත් අනාවරණය වී ඇත. අදාළ තරුණයා ස්නයිපර් ගැන දන්නේ කෙසේදැයි විමසා ඇති අතර, තමන් පබ්ජි වැනි පරිගණක හා ජංගම දුරකතන ක්‍රීඩා කරන බවත්, ඒවායේ දුර සිටින පුද්ගලයන් ඝාතනය කිරීම සඳහා ස්නයිපර් යොදා ගන්නා බවත් පවසා ඇත. තමන් මේ ෆේස්බුක් සටහන දුරදිග නොසිතා දැමූවක් බවද ඔහු පවසා ඇත. අදාළ තරුණයා පරිගණක හා ජංගම දුරකතන ක්‍රීඩා සඳහා තදින් ඇබ්බැහිවූවකු බවද පරීක්ෂණ නිලධාරීහු පවසති.\n\nපුතා ඔය සටහන තබා ඇත්තේ දුරදිග බලලා නොවෙයි –\nමව කියයි\n\nජනාධිපතිවරයා සම්බන්ධයෙන් සිය පුතු මුහුණු පොතේ සටහනක් තබා ඇත්තේ දුරදිග නොසිතා බව ජනාධිපතිවරයා ඝාතනය කිරීමට ස්නයිපරයක් අවශ්‍ය බවට සමාජ මධ්‍ය ඔස්සේ සටහනක් තැබීම සම්බන්ධයෙන් සැකපිට අත්අඩංගුවට පත් එප්පාවල පදිංචි 19 හැවිරිදි තරුණයාගේ මව වන ඩබ්ලිව්. දිල්රුක්ෂිකා වසන්ති මහත්මිය පැවසුවාය.\n\nමගේ පුතා ෆේස්බුක් එකේ දාපු පෝස්ට් එකකට පෙරේදා (03) අත්අඩංගුවට ගත්තා. ඒක බරපතළකමක් නොදැන තමයි පුතා දාලා තිබෙන්නේ. විහිළුවට වගේ දාපු සටහනක් ඒක. එයා අවි අයුධ පාවිච්චි කරන්න තියා දැකලාවත් නැති කෙනෙක්. ඔය ස්නයිපර් කියන වචනය පවා එයා දැනගත්තේ ගේම් ගහලා. එයා දරුණු කෙනෙක් නොවෙයි. මගේ පුතාට තවම අවුරුදු 19යි. අපි ගොවිතැන් කරලා ජීවත් වෙන්නේ. අපි කිසිම දේශපාලන පක්ෂයකට සම්බන්ධ අය නොවෙයි. එයාට අඩුම තවම ඡන්දෙවත් නැහැ. එයා හිතන්නේ නැතිව කරපු දෙයක් මේක. මේ තරම් මේක දුරදිග යයි කියලා නොහිතා කොලුකමට කළ දෙයක් මේක. අපි ඉල්ලන්නේ දරුවට සහනයක් දෙන්න කියලා යැයි ද ඇය වැඩිදුරටත් පැවසුවාය.\n\nසිරන්ජනී කුමාරි, තිසර සමල් – අනුරාධපුර",
       "URL": "https://www.dinamina.lk/2023/09/05/local/19541/%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%9d%e0%b7%8f%e0%b6%ad%e0%b6%b1%e0%b6%ba%e0%b6%a7-%e0%b7%83%e0%b7%8a%e0%b6%b1%e0%b6%ba%e0%b7%92%e0%b6%b4%e0%b6%bb%e0%b7%8a-%e0%b6%85%e0%b7%80/",
       "Category": "local",
       "Parent URL": "https://www.dinamina.lk/category/local//page/152/"
}