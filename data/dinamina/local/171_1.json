{
       "Source": "dinamina",
       "Timestamp": "August 31, 2023 1:00 am",
       "Headline": "තහනම තිබියදීත් දිනකට ලන්ච් ෂීට් ලක්ෂ 15ක් මහ පොළොවට",
       "News Content": "පරසර සුරක්ෂිතතාව සඳහා පොලිතීන් භාවිතයෙන් ඉවත් වීමට ප්‍රතිපත්තිමය තීරණ අවස්ථා කිහිපයකදීම ගනු ලැබුවත් මේ වන විටත් දෛනිකව ලන්ච් ෂීට් ලක්ෂ 10ත් – 15ත් අතර ප්‍රමාණයක් මෙරට මහ පොළොවට එකතු වන බවත් පේරාදෙණිය විශ්වවිද්‍යාලයේ නියෝජ්‍ය උපකුලපති, මහාචාර්ය ටෙරන්ස් මදුජිත් මහතා පවසයි.\n\nපේරාදෙණිය විශ්වවිද්‍යාලයේ පාරිසරික තිරසාරත්ව කේන්ද්‍රය (Center for Environmental Sustainability) මඟින් වසර දෙකකට වරක් සංවිධානය කරන ජාත්‍යන්තර සමුළුවේ සමාරම්භක උත්සවයේදී ඒ මහතා මේ බව ප්‍රකාශ කළේය. ‘දේශගුණික විපර්යාස හමුවේ තිරසාරත්වය සඳහා පාරිසරික කළමනාකරණය පිළිබඳ ගවේෂණය’ යන තේමාව යටතේ මෙවර සමුළුව සංවිධානය කර තිබිණි. පරිසරය ආරක්ෂා කිරීම පිණිස ප්‍රතිපත්තිමය තීරණ ගැනීමේදී ශ්‍රී ලංකාව ඉදිරියෙන් සිටින නමුත් ඒවා ක්‍රියාත්මක කිරීමේදී පසුවන්නේ ඉතා දුර්වල මට්ටමක බව ද මහාචාර්යවරයා පැවසුවේය. යම් භාණ්ඩයක් තහනම් කිරීම සඳහා ප්‍රතිපත්තිමය තීරණයක් ගන්නා අවස්ථාවේ ඒ සඳහා වන විකල්ප හඳුන්වා දීම සම්බන්ධයෙන් අප රටක් ලෙස සිටින්නේ පසුගාමී තත්ත්වයක බවත් මේ නිසා අදාළ ප්‍රතිපත්තිමය තීරණය ක්‍රියාත්මක කිරීමේදී විවිධ ගැටලු පැන නඟින බවත් නියෝජ්‍ය උපකුලපතිවරයා කීවේය. එක්වරක් පමණක් භාවිත කර ඉවත දමන පොලිතීන් හා ප්ලාස්ටික් තහනම් කිරීමට 2017 වසරේදී මෙන්ම 2021 වසරේදී ද ප්‍රතිපත්තිමය තීරණ ගනු ලැබුවත් අදත් එය අපේක්ෂා කළ මට්ටමින් ක්‍රියාත්මක නොවන්නේ යැයි හෙතෙම අවධාරණය කළේය. මයික්‍රෝන 20ට අඩු ලන්ච් ෂීට් අලෙවිය තහනම් කර තිබුණත් අදත් වෙළෙඳපොළෙන් අවශ්‍යතාව පරිදි ලන්ච් ෂීට් මිලට ගැනීමට හැකි බවත් ප්‍රතිපත්තිමය තීරණ ගැනීම මෙන්ම ඒවා මහ පොළොව තුළ යථාර්ථයක් බවට පත් කිරීම ද වැදගත් බවත් කී ඒ මහතා මෙම ලන්ච් ෂීට් පොළොවට එකකු වීමෙන් පසු දිරා යෑමට වසර 100ත් – 200ත් අතර කාලයක් ගතවන බව ද පැවසුවේය. මෙම ලන්ච් ෂීට් මයික්‍රෝ ප්ලාස්ටික් බවට පත්ව ජල මූලාශ්‍රවලට එකතු වන බවත් එය ඉතා භයානක තත්ත්වයක් බවත් මදුජිත් මහතා කීය. ඉන්දියාවේ, චීනයේ වායු දූෂණය සම්බන්ධයෙන් කතා කළත් එවැනි තත්ත්වයක් ශ්‍රී ලංකාවේ නොපැවතුණු බවත් මේ වන විට අපේ රටේ ද වායු දූෂණ තත්ත්වයක් පැහැදිලිව දක්නට ලැබෙන බවත් හෙතෙම ප්‍රකාශ කළේය. පර්ල් එක්ස්ප්‍රස් නෞකාව ගිනි ගැනීම නිසා මෙරට සාගර කලාපයේ සිදුවූ විනාශය සම්බන්ධව තවමත් තක්සේරුවක් පවා කළ නොහැකි බව ද මහාචාර්යවරයා පැවසුවේය. ලෝකයේ රටවල් 200ක පමණ සංඛ්‍යාව අතරින් ජන ඝනත්වය වැඩිම රටවල් අතර 27 වැනි තැනට ශ්‍රී ලංකාව පත්ව තිබෙන බව ද ඒ මහතා කීය. දියුණු රටවල ඇස්බැස්ටස් භාවිතය තහනම් කර තිබෙන බවත් ශ්‍රී ලංකාවේ ද ඒවා තහනම් කිරීමට අවධානය යොමු වුවත් විවිධ හේතූන් නිසා එම තීරණ ක්‍රියාත්මක නොවන බවත් මහාචාර්යවරයා ප්‍රකාශ කළේය. විවෘත පරිසරයේ ප්ලාස්ටික් පිලිස්සීම පරිසරයට මෙන්ම සෞඛ්‍යයට අහිතකර බවට කොතෙක් දැනුම් දීම් කළත් තවමත් එම ක්‍රියාවලිය සිදුවන බවත් මේ සඳහා ඇතැම් විට රජයේ නිලධාරීන් ද ග්‍රාමීය ජනතාවට අනුබල දෙන බවත් ඒ මහතා කීවේය. පේරාදෙණිය විශ්වවිද්‍යාලයේ උපාධි ප්‍රදානෝත්සවයේදී පමණක් ප්ලාස්ටික් ජල බෝතල් 15,000ක් පමණ භාවිත වන බවත් එය 3000ක් දක්වා අඩු කර ගැනීමට අවසන් වරට පැවැති උත්සවයේදී කටයුතු කළත් ජනතාව තවමත් තමන්ගේ පහසුව පිණිස ඉල්ලා සිටින්නේ ප්ලාස්ටික් ජල බෝතලයක් බවත් කී මදුජිත් මහතා තමන්ගේ පහසුව පිළිබඳ මෙන්ම පරිසරයේ පැවැත්ම සම්බන්ධව ද ජනතාව අවධානය යොමු කළ යුතුව ඇතැයි ද අවධාරණය කළේය. ශ්‍රී ලංකා විශ්වවිද්‍යාල ප්‍රතිපාදන කොමිෂන් සභාවේ උප සභාපති, ජ්‍යෙෂ්ඨ මහාචාර්ය චන්දන උඩවත්ත, පේරාදෙණිය විශ්වවිද්‍යාලයේ උපකුලපති මහාචාර්ය එම්.ඩී ළමාවංශ, ජාතික පවිත්‍රකාරක නිෂ්පාදන මධ්‍යස්ථානයෙහි (National Cleaner Production Center) ප්‍රධාන විධායක නිලධාරී, ඉංජිනේරු සමන්ත කුමරසේන යන මහත්වරු ඇතුළු පිරිසක් මෙම අවස්ථාවට සහභාගි වූහ.\n\nඅසේල කුරුළුවංශ",
       "URL": "https://www.dinamina.lk/2023/08/31/local/18477/%e0%b6%ad%e0%b7%84%e0%b6%b1%e0%b6%b8-%e0%b6%ad%e0%b7%92%e0%b6%b6%e0%b7%92%e0%b6%ba%e0%b6%af%e0%b7%93%e0%b6%ad%e0%b7%8a-%e0%b6%af%e0%b7%92%e0%b6%b1%e0%b6%9a%e0%b6%a7-%e0%b6%bd%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/171/"
}