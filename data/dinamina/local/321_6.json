{
       "Source": "dinamina",
       "Timestamp": "July 27, 2023 7:10 am",
       "Headline": "ලෝක මිහිකත  විවාහක  රූ රැජන  සෂ්මි  දිවයිනට",
       "News Content": "\n\nලෝක මිහිකත විවාහක රූ රැජින – 2023 ( Mrs Earth International ) ලෙස කිරුළ දිනා ගත් අම්පාර 21 හැවිරිදි සෂ්මි දිසානායක මහත්මිය ඊයේ (26) දහවල් කටුනායක ජාත්‍යන්තර ගුවන්තොටුපොළ වෙත පැමිණියාය.\n\nලෝකයේ රටවල් 45ක තරගකාරියන් 60 දෙනකුගේ සහභාගිත්වයෙන් පිලිපීනයේ මැනිලා නුවර ඉකුත්දා (17) සිට (22) දක්වා මෙම තරගාවලිය පැවැත්විණි. එහිදී සෂ්මි දිසානායක මහත්මිය මෙම තරගාවලියේ අනු තරගාවලි 04ක් ජය ගනිමින් මෙසේ ලෝක මිහිකත විවාහක රූ රැජින ලෙස ජයග්‍රහණය කර තිබිණි. කටුනායක ගුවන්තොටුපොළේදී සෂ්මි දිසානායක මහත්මිය මාධ්‍ය හමුවේ මෙසේ ප්‍රකාශ කළාය. මට හරි සතුටුයි මගේ මේ ජයග්‍රහණය පිළිබඳව. මේ නිසා මගේ රට උසස් තැනකට රැගෙන යන්න මට පුළුවන් වුණා. මම මෙතනට තනියෙන් ආපු ගමනක් නෙමෙයි. මගේ මේ ජයග්‍රහණයට රුක්මාල් සේනානායක ගුරුතුමාත් ජාතික අධ්‍යක්ෂ චරිත් ගුණරත්න සහ නිෂ්පාදක ඉසුරු ගුණසේකර යන මහත්වරුන් උදවු කළා. ඒ වගේම මගේ මවුපියන් සහ මගේ සැමියාත් බොහෝ සේ උදවු කළා.\n\nමම ගොඩක් මහන්සියෙන් මේ ප්‍රතිඵලය අත්කර ගත්තෙ. මට මේ තරගාවලියේ දී ගොඩක් අභියෝග තිබුණා. තවත් බොහෝ රටවල ලස්සන, දක්ෂතාවලින් පරිපූර්ණ කාන්තාවන් ඉදිරිපත් වී සිටියා යැයි ද ඇය පැවසුවාය. මගේ ඉදිරි කටයුතු සැලසුම්සහගතව ක්‍රියාත්මක කිරීමට මම බලාපොරොත්තු වන අතර ශ්‍රී ලංකාව තුළ පරිසර හිතකාමි වැඩසටහන් ක්‍රියාත්මක කිරීම සඳහා වැඩි අවධානයක් යොමු කරන බව ද ඇය පැවසීය. එසේම දැනටමත් විදේශීය රටවල් රාශියකින් මෙම ක්ෂේත්‍රයේ විවිධ වැඩසටහන් සඳහා ආරාධනා ලැබී ඇති බවත් ඇය මාධ්‍ය හමුවේ අනාවරණය කළාය.\n\nඑසේම මෙම ක්ෂේත්‍රයට පිවිසෙන නවකයින් සිය සැඟවුණු දක්ෂතා භාවිත කරමින් රටට කීර්තිය ගෙන ඒමට කටයුතු කළ යුතු බව ද පැවසුවාය. සෂ්මි දිසානායක මහත්මිය මෙම කිරුළ රැගෙන ඊයේ (26) උදෑසන 09.30 ට මැලේසියාවේ ක්වාලාලම්පූර් නුවර සිට එයාර් ඒෂියා ගුවන් සේවයේ ගුවන් යානයකින් කටුනායක ගුවන්තොටුපොළ වෙත පැමිණ තිබූ අතර ඇය පිළිගැනීම සඳහා ඇයගේ සැමියා, දෙමාපියන්, නෑදෑ හිතවතුන් සහ ඇය මෙම තරගාවලිය සඳහා ඉදිරිපත් කිරීම සිදු කළ නෙක්ස්ට් ඉවෙන්ට් එන්ටර්ටේන්මන්ට්( Next Event Entertainment ) ආයතනයේ නිලධාරීන්, පුහුණුකරුවන් සහ අනෙකුත් තරගාවලි සඳහා සූදානම් වන තරුණියන් පිරිසක් ද කටුනායක ගුවන් තොටුපොළට පැමිණ සිටියහ.\n\nකටුනායක ටී.කේ.ජී.කපිල",
       "URL": "https://www.dinamina.lk/2023/07/27/local/9642/%e0%b6%bd%e0%b7%9d%e0%b6%9a-%e0%b6%b8%e0%b7%92%e0%b7%84%e0%b7%92%e0%b6%9a%e0%b6%ad-%e0%b7%80%e0%b7%92%e0%b7%80%e0%b7%8f%e0%b7%84%e0%b6%9a-%e0%b6%bb%e0%b7%96-%e0%b6%bb%e0%b7%90%e0%b6%a2%e0%b6%b1/",
       "Category": "local",
       "Parent URL": "https://www.dinamina.lk/category/local//page/321/"
}