{
       "Source": "dinamina",
       "Timestamp": "August 19, 2023 1:00 am",
       "Headline": "ශ්‍රී ලංකාවේ වත්මන් සංවර්ධන ක්‍රියාදාමය ගැන විදෙස් රාජ්‍ය තාන්ත්‍රිකයන් දැනුම්වත් කරයි",
       "News Content": "පියවරෙන් පියවර ඉදිරියට ගමන් කරන ශ්‍රී ලංකාවේ වත්මන් සංවර්ධන ක්‍රියාදාමය සම්බන්ධයෙන් විදෙස් රාජ්‍යතාන්ත්‍රිකයන් දැනුම්වත් කිරීමට විදේශ කටයුතු අමාත්‍යාංශය පියවර ගෙන තිබේ.\n\nඒ අනුව රටේ වත්මන් සංවර්ධන කටයුතු සහ ඉදිරි සැලසුම් සම්බන්ධයෙන් මෙරට සිටින විදෙස් තානාපතිවරුන් සහ මහකොමසාරිස්වරුන් දැනුම්වත් කිරීමේ හමුවක් විදේශ කටයුතු ඇමැති අලී සබ්රි මහතාගේ ප්‍රධානත්වයෙන් විදේශ කටයුතු අමාත්‍යාංශයේ දී පැවැත්විණි.\n\nරටේ වත්මන් තත්ත්වය සම්බන්ධයෙන් විදෙස් රාජ්‍ය තාන්ත්‍රිකයන් සමඟ තොරතුරු හුවමාරු කර ගැනීමේ වැඩපිළිවෙළේ තවත් පියවරක් වශයෙන් මේ සාකච්ඡාව පැවැති බව ද මෑතකාලීන මූල්‍ය ස්ථායීකරණ ක්‍රියා මාර්ග, ආර්ථික ප්‍රකෘතිය සහ වර්ධනය සඳහා ගෙන ඇති පියවර, දූෂණ විරෝධී පනත සම්මත කිරීම ඇතුළු ව්‍යවස්ථාදායක ප්‍රතිසංස්කරණ, යෝජිත සත්‍ය සෙවීමේ යන්ත්‍රණය සහ යෝජිත ත්‍රස්ත විරෝධී පනත ආදී ප්‍රධාන වර්ධනයන් පිළිබඳව ඇමැතිවරයා කරුණු දක්වා තිබේ.\n\nමේ අතර පසුගිය 09දා 13 වැනි ආණ්ඩුක්‍රම ව්‍යවස්ථා සංශෝධනය පිළිබඳව ජනාධිපතිවරයා පාර්ලිමේන්තුවේ දී කළ ප්‍රකාශයේ වැදගත් කරුණු ඇමැතිවරයා විසින් අවධාරණය කළ අතර දැනට ක්‍රියාත්මක වන ප්‍රතිසන්ධාන ප්‍රයත්නයන් යටතේ ඇති ප්‍රගතිය සහ ස්වාධීන යන්ත්‍රණයන් මඟින් සිදු කෙරෙන කාර්යයන් පිළිබඳ ද කරුණු ඉදිරිපත් කර ඇත.\n\nවිදේශ කටයුතු අමාත්‍යාංශයේ ලේකම් අරුණි විජයවර්ධන මහත්මිය අදහස් දක්වමින් පෙන්වා දී තිබෙන්නේ සිවිල් හා දේශපාලන අයිතිවාසිකම් පිළිබඳ ජාත්‍යන්තර සම්මුතිය (ICCPR) සහ ශ්‍රී ලංකාවේ වාර්තාව සමාලෝචනය කිරීමේ විශ්ව කාලාන්තර සමාලෝචනයේ (UPR) 4 වන චක්‍රයේ දී ශ්‍රී ලංකාවේ නිර්මාණාත්මක සහභාගීත්වය ඇතුළු බහුපාර්ශ්වික සංසදවල ශ්‍රී ලංකාවේ අඛණ්ඩ සහභාගීත්වය සිදුවන ආකාරයයි.\n\nමානව හිමිකම් කවුන්සිලයේ එළඹෙන 54 වැනි සැසිවාරයට සහ 2023 සැප්තැම්බර් මාසයේ දී පැවැත්වෙන එක්සත් ජාතීන්ගේ මහා මණ්ඩලයේ 78 වැනි සැසිවාරයට ශ්‍රී ලංකාවේ සහභාගීත්වය ඇතුළුව එක්සත් ජාතීන්ගේ සංවිධානය සමඟ අඛණ්ඩව සම්බන්ධ වීම සම්බන්ධයෙන් ද ඒ මහත්මිය කරුණු දක්වා තිබේ. ඔක්තෝම්බර් මස 3 සිට 6 දක්වා කොළඹ දී පැවැත්වීමට නියමිත ආසියා පැසිෆික් පරිසර අධිකාරියේ අමාත්‍යවරුන්ගේ පස්වන සංසදය සහ ඔක්තෝබර් 11 වන දින ශ්‍රී ලංකාව එහි සභාපතිත්වය භාර ගැනීමට නියමිත IORA අමාත්‍යවරුන්ගේ රැස්වීම සම්බන්ධයෙන් ද විදේශ ලේකම්වරිය අදහස් දක්වා ඇත.\n\nවන්දි ගෙවීමේ කාර්යාලයේ සභාපති (OR) ධාරා විජයතිලක, අතුරුදන්වූවන් පිළිබඳ කාර්යාලයේ (OMP) සභාපති මහේෂ් කටුලන්ද, ජාතික සමඟිය සහ සංහිඳියාව පිළිබඳ කාර්යාලයේ (ONUR) අධ්‍යක්ෂ ජනරාල් දීප්ති ළමාහේවා, සත්‍ය හා ප්‍රතිසන්ධාන කොමිසමේ අතුරු ලේකම් කාර්යාලයේ අධ්‍යක්ෂ ජනරාල් අසංග ගුණවංශ සහ විදේශගත ශ්‍රී ලංකා කටයුතු පිළිබඳ කාර්යාලයේ (OOSLA) අධ්‍යක්ෂ ජනරාල් වී. ක්‍රිෂ්ණමූර්ති. ජනාධිපති ලේකම් කාර්යාලයේ අතිරේක ලේකම් චන්දිම වික්‍රමසිංහ මහත්ම මහත්මීන් විසින් මෙහිදී ඒ ඒ විෂයයන්ට අදාළව කරුණු දක්වා තිබේ.",
       "URL": "https://www.dinamina.lk/2023/08/19/local/15430/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b7%80%e0%b6%ad%e0%b7%8a%e0%b6%b8%e0%b6%b1%e0%b7%8a-%e0%b7%83%e0%b6%82%e0%b7%80%e0%b6%bb/",
       "Category": "local",
       "Parent URL": "https://www.dinamina.lk/category/local//page/220/"
}