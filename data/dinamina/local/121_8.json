{
       "Source": "dinamina",
       "Timestamp": "September 13, 2023 1:00 am",
       "Headline": "ග්‍රාම නිලධාරී වසම්වල වැඩ ආවරණ නිලධාරීන්ගේ සේවා කාර්යක්ෂමතාව අවමයි",
       "News Content": "ග්‍රාම නිලධාරී වසම් රැසක වැඩ ආවරණ නිලධාරීන් සේවය කිරීමෙන් අදාළ සේවාවේ කාර්යක්ෂමතාව අවම වී ඇති බව අගමැති දිනේෂ් ගුණවර්ධන මහතා පැවැසීය.\n\nඅගමැතිවරයා මේ බව පැවැසුවේ එම අමාත්‍යාංශයේ පැවති ප්‍රගති සමාලෝචන රැස්වීමට එක්වෙමිනි.\n\nප්‍රාදේශීය පරිපාලනය විධිමත් කිරීම කාලීන වශයෙන් සිදු විය යුතු බවත්, ඒ සඳහා අත්‍යවශ්‍යම කරුණක් වන ග්‍රාම නිලධාරී හිඟය පියවීම කඩිනම් කිරීමට පියවර ගන්නා ලෙසත් අගමැතිවරයා අමාත්‍යාංශ උසස් නිලධාරීන්ට උපදෙස් දුන්නේය.\n\nඑමෙන්ම 2021 වසරේ කැඳවන ලද විභාගයට අයැදුම් කළ විශාල තරුණ පිරිසකට මේ පුරප්පාඩු නොපිර වීමෙන් අසාධාරණයක් සිදුව ඇති බවත්, එම බඳවා ගැනීම් කඩිනම් කිරීම සඳහා වන කටයුතු සිදු කරන ලෙසත් අගමැතිවරයා අමාත්‍යාංශ ලේකම්වරයාට උපදෙස් දුන්නේය. එසේම ප්‍රාදේශීය පරිපාලනයේ කේන්ද්‍රස්ථානය වන ප්‍රාදේශීය ලේකම් කාර්යාල සඳහා පහසුකම් දීම අත්‍යවශ්‍ය කරුණක් බවත්, දිවයිනේ ප්‍රදේශ රැසක ප්‍රාදේශීය ලේකම් කාර්යාල ගොඩනැඟිලි ඉදිකිරීම් අතරමඟ නවතා දමා ඇති බවත් අගමැතිවරයා කියා සිටියේය.\n\nමේ සම්බන්ධයෙන් ඉක්මනින් සොයා බලා අදාළ සංවර්ධන ව්‍යාපෘති කඩිනමින් නිම කිරීම සඳහා වන වැඩපිළිවෙළ ක්‍රියාත්මක කරන ලෙසට ද අගමැතිවරයා නිලධාරීන්ට උපදෙස් දුන්නේය.\n\nමේ අවස්ථාවට රාජ්‍ය ඇමැති ජානක වක්කුඹුර, අමාත්‍යාංශ ලේකම් රංජිත් අශෝක මහත්වරුන් ඇතුළු අමාත්‍යාංශ නිලධාරීහු එක්ව සිටියහ.",
       "URL": "https://www.dinamina.lk/2023/09/13/local/21705/%e0%b6%9c%e0%b7%8a%e0%b6%bb%e0%b7%8f%e0%b6%b8-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93-%e0%b7%80%e0%b7%83%e0%b6%b8%e0%b7%8a%e0%b7%80%e0%b6%bd-%e0%b7%80%e0%b7%90/",
       "Category": "local",
       "Parent URL": "https://www.dinamina.lk/category/local//page/121/"
}