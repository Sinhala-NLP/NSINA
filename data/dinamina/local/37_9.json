{
       "Source": "dinamina",
       "Timestamp": "October 4, 2023 12:10 am",
       "Headline": "මිල දී ගැනීමේදී කෝටි ගාණක වංචාවක්  කෘෂි අමාත්‍යාංශයේ බඩඉරිඟු වියළන යන්ත්‍ර 2ක් දිරන්න ඇරලා",
       "News Content": "කෘෂිකර්ම අමාත්‍යාංශය ය‌ටතේ ඇති කුඩා පරිමාණ කෘෂිකර්ම ව්‍යාපෘතියක් මඟින් රුපියල් කෝටි ගණනක් ගෙවා මිල දී ගත් බඩඉරිඟු වියළන යන්ත්‍ර දෙකක් වසර දෙකක් තිස්සේ කිසිදු ප්‍රයෝජනයකට නොගෙන ගබඩාවක රඳවා තබා ඇතැයි අනුරාධපුර දිස්ත්‍රික්කයේ ගොවි සංවිධාන නියෝජිතයන් කෘෂිකර්ම ඇමැති මහින්ද අමරවීර මහතාට පැමිණිලි කර තිබේ.\n\nඑමෙන්ම මෙම එක් යන්ත්‍රයක සැබෑ වටිනාකම රුපියල් ලක්ෂ 48ක් වුව ද එම යන්ත්‍ර දෙක මිල දී ගැනීමේදී එක් යන්ත්‍රයක මිල රුපියල් කෝටියක් ලෙස තක්සේරු කර ඒ සඳහා රුපියල් කෝටි දෙකක මුදලක් මෙම ව්‍යාපෘතිය මඟින් වැය කර ඇතැයි ද එම ගොවි නියෝජිතයෝ ඇමැතිවරයා වෙත දැනුම් දුන්හ.\n\nමේ යන්ත්‍ර මිල දී ගැනීමේදී සිදු වී ඇතැයි කියන මූල්‍ය වංචාව පිළිබඳවත් එම යන්ත්‍ර කිසිදු ප්‍රයෝජනයකට නොගෙන සුදු අලියකු සේ තැබීම පිළිබඳවත් වහාම විමර්ශනයක් අරඹන්නැයි මෙම ගොවි සංවිධාන නියෝජිතයෝ ඇමැතිවරයාට ලිඛිත ඉල්ලීමක් කළහ. විදේශ ණය ආධාර යටතේ ක්‍රියාත්මක මෙම ව්‍යාපෘතිය මඟින් මිල දී ගත් එම බඩඉරිඟු වියළන යන්ත්‍ර දෙක වී වියළීම සඳහා ද යොදාගත හැකි බවත් මේ යන්ත්‍ර මඟින් බඩඉරිඟු මෙට්‍රික් ටොන් 3000ක් පමණ දිනකට වියළීමට හැකියාව පවතින බවත් ගොවීහු ඇමැතිවරයාට මෙම ලිපිය මඟින් පෙන්වාදී ඇති අතර ඒ යන්ත්‍ර මේ වන විට අනුරාධපුරය උපුල්දෙණිය ප්‍රදේශයේ ගබඩාවක දිරාපත් වීමට හැරීම අපරාධයක් බවත් අවධාරණය කළහ.\n\nවිදේශ රටවලින් ලැබෙන ප්‍රතිපාදන මත ක්‍රියාත්මක මෙවන් ව්‍යාපෘති නිසි විගණනයකට පත් නොවන බැවින් මේ අන්දමේ කටයුතු සිදු වන බවත් කෘෂිකර්ම අමාත්‍යාංශය යටතේ පවතින එවැනි ව්‍යාපෘති නිසි විගණනයකට ලක් කරන ලෙසත් එම ගොවි නියෝජිතයෝ ඇමැතිවරයාගෙන් ඉල්ලීමක් කළහ.\n\nබුද්ධිකා ඉඹුලාන",
       "URL": "https://www.dinamina.lk/2023/10/04/local/27655/%e0%b6%b8%e0%b7%92%e0%b6%bd-%e0%b6%af%e0%b7%93-%e0%b6%9c%e0%b7%90%e0%b6%b1%e0%b7%93%e0%b6%b8%e0%b7%9a%e0%b6%af%e0%b7%93-%e0%b6%9a%e0%b7%9d%e0%b6%a7%e0%b7%92-%e0%b6%9c%e0%b7%8f%e0%b6%ab%e0%b6%9a/",
       "Category": "local",
       "Parent URL": "https://www.dinamina.lk/category/local//page/37/"
}