{
       "Source": "dinamina",
       "Timestamp": "August 15, 2023 2:06 am",
       "Headline": "ශ්‍රී ලංකා-එක්සත් රාජධානි  පාර්ලිමේන්තු මිත්‍රත්ව  සංගමයේ සභාපති  චන්දිම වීරක්කොඩි",
       "News Content": "\n\nශ්‍රී ලංකා – එක්සත් රාජධානි පාර්ලිමේන්තු මිත්‍රත්ව සංගමයේ සභාපතිවරයා ලෙස පාර්ලිමේන්තු මන්ත්‍රී චන්දිම වීරක්කොඩි මහතා පසුගිය(08) දා පත් කෙරිණි.\n\nමෙහිදී රාජ්‍ය අමාත්‍ය ඩයනා ගමගේ, පාර්ලිමේන්තු මන්ත්‍රීවරුන් වන එස්.එම්.එම්. මුෂාරෆ් සහ අශෝක් අබේසිංහ යන මහත්ම මහත්මීන් මිත්‍රත්ව සංගමයේ උප සභාපතිවරුන් ලෙස පත් විය. එම්.ඒ. සුමන්තිරන් මහතා ලේකම්වරයා ලෙසත්, හර්ෂණ රාජකරුණා සහකාර ලේකම්වරයා ලෙසත් පත් කරන ලද අතර, භාණ්ඩාගාරික ලෙස සාගර කාරියවසම් මහතා පත් කෙරිණි.\n\nශ්‍රී ලංකා – එක්සත් රාජධානි පාර්ලිමේන්තු මිත්‍රත්ව සංගමයේ නවවැනි පාර්ලිමේන්තුවට අදාළ නිලධාරී මඬුල්ල තෝරා පත්කර ගැනීමේ රැස්වීම කථානායක මහින්ද යාපා අබේවර්ධන මහතාගේ ප්‍රධානත්වයෙන් පාර්ලිමේන්තුවේදී පැවැත්විණි. මේ රැස්වීමට ශ්‍රී ලංකාවේ එක්සත් රාජධානියේ වැඩබලන මහ කොමසාරිස් ලීසා වැන්ස්ටෝල් මහත්මිය ප්‍රධාන ආරාධිත අමුත්තා ලෙස සහභාගි වූ අතර, නියෝජ්‍ය කථානායක අජිත් රාජපක්ෂ, පාර්ලිමේන්තු මැති ඇමතිවරුන් පිරිසක් සහ පාර්ලිමේන්තුවේ මහලේකම් කුෂානි රෝහණදීර මහත්මිය ඇතුළු පිරිසක් එක්ව සිටියහ.‍\n\nකථානායක මහින්ද යාපා අබේවර්ධන මහතා සඳහන් කළේ, ශ්‍රී ලංකාව සහ එක්සත් රාජධානිය අතර දශක හතක කාලයක සිට පවතින ද්වීපාර්ශ්වික සබඳතාවලින් මෙරටට දුන් සියලු සහයෝගයන් සඳහා ස්තුතිය පළ කරන බවයි. එසේම ප්‍රජාතන්ත්‍රවාදය සඳහා වන වෙස්ට්මිනිස්ටර් පදනම (WFD) හරහා පාර්ලිමේන්තු මන්ත්‍රීවරුන් සහ පාර්ලිමේන්තු කාර්ය මණ්ඩලය සඳහා සම්මන්ත්‍රණ, වැඩමුළු සහ අධ්‍යයන චාරිකා මගින් අවස්ථාවන් ලබාදීම සම්බන්ධව කෘතවේදී වන බවද සඳහන් කළේය.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/08/15/local/14177/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%91%e0%b6%9a%e0%b7%8a%e0%b7%83%e0%b6%ad%e0%b7%8a-%e0%b6%bb%e0%b7%8f%e0%b6%a2%e0%b6%b0%e0%b7%8f%e0%b6%b1/",
       "Category": "local",
       "Parent URL": "https://www.dinamina.lk/category/local//page/245/"
}