{
       "Source": "dinamina",
       "Timestamp": "July 25, 2023 1:00 am",
       "Headline": "සර්ව පාක්ෂික සමුළුවට පක්ෂ රැසක්",
       "News Content": "ජාතික සංහිඳියාව ගොඩනැ‍ඟීම සඳහා රජය ක්‍රියාත්මක කරන සහ ක්‍රියාත්මක කිරීමට බලාපොරොත්තු වැඩපිළිවෙළ සම්බන්ධයෙන් පාර්ලිමේන්තුව නියෝජනය කරන සියලුම පක්ෂ නායකයන් දැනුම්වත් කිරීම සඳහා ජනාධිපති රනිල් වික්‍රමසිංහ මහතා කැඳවා ඇති සර්වව පාක්ෂික සමුළුවට සහභාගි වන බව සමඟි ජනබලවේගය සහ ජාතික ජන බලවේගය හැර අනෙකුත් සියලු පක්ෂ සහ කණ්ඩායම් තහවුරු කර ඇති බව ජනාධිපති කාර්යාල ආරංචි මාර්ග සඳහන් කරයි.\n\nජාතික සංහිඳියාව ගොඩනැ‍ඟීම සම්බන්ධයෙන් රජයේ යෝජනා පිළිබඳ දැනුම්වත් කිරීම සහ දේශපාලන පක්ෂවල අදහස් දැන ගැනීම සඳහා පැවැත්වෙන මෙම සමුළුවට පාර්ලිමේන්තුව නියෝජනය කරන සියලුම දේශපාලන පක්ෂ සහ ස්වාධීන කණ්ඩායම්වලට ජනාධිපති කාර්යාලය ලිඛිතව ආරාධනා කර තිබිණි.\n\nටී.එන්.ඒ ඇතුළු උතුරු නැ‍ඟෙනහිර දෙමළ සහ මුස්ලිම් පක්ෂ මෙන්ම පාර්ලිමේන්තුව නියෝජනය කරන දේශපාලන පක්ෂ සහ ස්වාධීන කණ්ඩායම් හතළිහකට ආසන්න සංඛ්‍යාවක් සර්වපාක්ෂික සමුළුවට සහභාගි වන බව තහවුරු කර තිබේ. ජාතික සංහිඳියාව සම්බන්ධයෙන් ඔවුනගේ අදහස් සහ යෝජනා එහිදී ඉදිරිපත් කරන බව එම පක්ෂ සහ කණ්ඩායම් ජනාධිපති කාර්යාලයට දැනුම් දී ඇති බවත් එම ආරංචි මාර්ග වැඩිදුරටත් අවධාරණය කරයි.\n\nජනාධිපති රනිල් වික්‍රමසිංහ මහතාගේ ප්‍රධානත්වයෙන් කාර්යාලයේ දී මෙම 26 දා සර්ව පාර්ශ්වික සමුළුව පැවැත්වීමට නියමිතය.\n\nපාර්ලිමේන්තුව නියෝජනය කරන ප්‍රධාන පක්ෂය වන හිටපු ජනාධිපති මහින්ද රාජපක්ෂ මහතාගේ නායකත්වයෙන් යුත් පොදු ජන පෙරමුණේ ඉහළ මට්ටමේ නියෝජිත කණ්ඩායමක් සමුළුවට සහභාගි වන බව දැනුම් දී තිබේ.\n\nජනාධිපති රනිල් වික්‍රමසිංහ මහතා උතුර සහ නැ‍ඟෙනහිර නියෝජනය කරන ද්‍රවිඩ පාර්ලිමේන්තු මන්ත්‍රීවරුන් සමඟ පසුගිය 18 දා පැවත්වූ සාකච්ඡාවේ දිගුවක් වශයෙන් පැවැත්වෙන මෙම සර්වපාක්ෂික සමුළුවේ දී උතුරු නැ‍ඟෙනහිර බලය බෙදා හැරීම, 13 වන ආණ්ඩු ක්‍රම ව්‍යවස්ථාව සහ උතුරු නැ‍ඟෙනහිර ඉඩම් ගැටලුව සම්බන්ධයෙන් ප්‍රධාන වශයෙන් සාකච්ඡා කිරීමට නියමිතය.\n\nප්‍රතිසන්ධානය හා බලය බෙදීම සහ උතුරේ සංවර්ධන සැලැස්මේ බහුවිධ අංගයන් තවදුරටත් ඉදිරියට ගෙන යාම සඳහා විස්තීර්ණ යෝජනාවලියක් ජනාධිපතිවරයා විසින් ඉදිරිපත් කර ඇති අතර මෙම ක්‍රියාමාර්ග සම්බන්ධයෙන් ජාතික සමගිය වෙනුවෙන් සම්මුතියකින් යුතුව කටයුතු කරන ලෙස ජනාධිපතිවරයා පාර්ලිමේන්තුවේ සියලුම පක්ෂ නායකයන්ට ආරාධනා කර තිබේ.\n\nඋතුරු හා නැ‍ඟෙනහිර ජනතාවගේ ගැටලු විසඳීමට අදාළ හොඳම යෝජනාවලිය තමා ඉදිරිපත් කර ඇති බවත්, එය ඉදිරියට ගෙන යනවාද නැද්ද යන්න ද්‍රවිඩ පක්ෂ නායකයන් තීරණය කළයුතු බවත් ජනාධිපති රනිල් වික්‍රමසිංහ මහතා මීට පෙර අවධාරණය කළේය.\n\nශිරෝමි අබයසිංහ",
       "URL": "https://www.dinamina.lk/2023/07/25/local/9069/%e0%b7%83%e0%b6%bb%e0%b7%8a%e0%b7%80-%e0%b6%b4%e0%b7%8f%e0%b6%9a%e0%b7%8a%e0%b7%82%e0%b7%92%e0%b6%9a-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80%e0%b6%a7-%e0%b6%b4%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/335/"
}