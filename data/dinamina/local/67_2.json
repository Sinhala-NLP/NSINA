{
       "Source": "dinamina",
       "Timestamp": "September 27, 2023 12:58 am",
       "Headline": "ඇඹිලිපිටියේ මහවැලි ඉඩම්වල පසු අස්වනු කාලයේ මැණික් ගරන්න දෙන්න යයි",
       "News Content": "ඇඹිලිපිටිය මහවැලි ඉඩම්වල පශ්චාත් අස්වනු නෙළන කාලය තුළ මැණික් ගැරීමේ කටයුතු සඳහා ජාතික මැණික් හා ස්වර්ණාභරණ කොමිෂන් සභාව සමඟ සාකච්ඡා කොට අවසර දීම පිළිබඳව කර්මාන්ත අමාත්‍යාංශයීය උපදේශක කාරක සභාවේදී සාකච්ඡා කර ඇත.\n\nඇඹිලිපිටිය ප්‍රදේශයේ, මහවැලි අධිකාරියට අයත් කෘෂිකාර්මික ඉඩම්වල අස්වනු නෙළීමෙන් පසු මැණික් ගල් කැණීම් කටයුතු සඳහා මීට පෙර අවසර දී තිබුණද මේ වන විට මහවැලි අධිකාරිය එසේ අවසර දීම අත්හිටුවා ඇති බවත් නියෝජ්‍ය කථානායක අජිත් රාජපක්ෂ මහතා කමිටුව හමුවේ ප්‍රකාශ කර ඇත.\n\nකර්මාන්ත ඇමැති වෛද්‍ය රමේෂ් පතිරණ මහතාගේ ප්‍රධානත්වයෙන් පසුගියදා පාර්ලිමේන්තුවේදී පැවති කර්මාන්ත අමාත්‍යාංශයීය උපදේශක කාරක සභා රැස්වීමේදී මේ සම්බන්ධයෙන් සාකච්ඡා කර ඇත.\n\nමැණික් කැණීමෙන් ලැබෙන ලාභයේ පංගුව පතල් කැණීම් කටයුතුවල නිරත කම්කරුවන් වෙත නිසි පරිදි නොලැබීම පිළිබඳවද මෙහිදී සවිස්තරාත්මකව සාකච්ඡා කර ඇත.සේවකයන්ට හිමි විය යුතු කොටස දීමට වගබලා ගන්නා ලෙසද ඇමැතිවරයා මෙහිදී බලධාරීන්ට උපදෙස් දුන්නේය.\n\nකොවිඩ් තත්ත්වය හේතුවෙන් විපතට පත් කුඩා හා මධ්‍ය පරිමාණ ව්‍යවසායකයන් මුහුණ දෙන ණය ගැටලුව සම්බන්ධයෙන් ගෙන ඇති ක්‍රියාමාර්ග සහ ලබා ඇති ප්‍රගතිය පිළිබඳවද මෙහිදී සාකච්ඡාවට ලක් විය. කුඩා හා මධ්‍ය පරිමාණ ව්‍යවසායකයන් ශක්තිමත් කිරීම සඳහා කර්මාන්ත අමාත්‍යාංශය යටතේ ක්‍රියාත්මක කරනු ලබන SMILE ණය යෝජනා ක්‍රමය පිළිබඳව මෙහිදී නිලධාරීන් විසින් දැනුවත් කරන ලදි.\n\nමීට අමතරව, 2007 අංක 07 දරන සමාගම් පනත යටතේ ගැසට් මගින් ප්‍රකාශයට පත් කරන ලද රෙගුලාසිද කමිටුව විසින් අනුමත කර ඇත.\n\nමේ රැස්වීමට නියෝජ්‍ය කථානායක අජිත් රාජපක්ෂ, රාජ්‍ය ඇමැතිවරුන් වන චාමර සම්පත් දසනායක, විජිත බේරුගොඩ, පියල් නිශාන්ත, පාර්ලිමේන්තු මන්ත්‍රීවරුන් වන මහාචාර්ය චරිත හේරත්, ජගත් කුමාර සුමිත්‍රආරච්චි, උදයකාන්ත ගුණතිලක, කුලසිංහම් දිලීපන්, සුමිත් උඩුකුඹුර, ගුණතිලක රාජපක්ෂ, කුමාරසිරි රත්නායක මහත්ම මහත්මීන් සහ රාජ්‍ය නිලධාරීහු සහභාගි වූහ.",
       "URL": "https://www.dinamina.lk/2023/09/27/local/25838/%e0%b6%87%e0%b6%b9%e0%b7%92%e0%b6%bd%e0%b7%92%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a-%e0%b6%b8%e0%b7%84%e0%b7%80%e0%b7%90%e0%b6%bd%e0%b7%92-%e0%b6%89%e0%b6%a9%e0%b6%b8%e0%b7%8a%e0%b7%80/",
       "Category": "local",
       "Parent URL": "https://www.dinamina.lk/category/local//page/67/"
}