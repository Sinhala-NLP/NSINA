{
       "Source": "dinamina",
       "Timestamp": "July 14, 2023 1:00 am",
       "Headline": "ශ්‍රී ලංකාවේ ගුවන් ප්‍රවාහනය හොඳින් වර්ධනය වෙලා",
       "News Content": "ශ්‍රී ලංකාවේ ගුවන් ප්‍රවාහන කටයුතු සැළකිය යුතු මට්ටමකින් වර්ධනය වී තිබෙන බව ජාත්‍යන්තර ගුවන් ප්‍රවාහන සංගමය අවධාරණය කරයි.\n\nශ්‍රී ලංකා සිවිල් ගුවන්සේවා අධිකාරිය විසින් “යලි පිබිදෙන ශ්‍රී ලංකා සිවිල් ගුවන්සේවා කර්මාන්තය” මැයෙන් සංවිධාන කරන සම්මන්ත්‍රණයට සහභාගිවීම සඳහා පැමිණි ජාත්‍යන්තර ගුවන් ප්‍රවාහන සංගමයේ නියෝජිතයන් ඊයේ (13) පෙරවරුවේ වරාය, නාවික හා ගුවන්සේවා ඇමැති නිමල් සිරිපාල ද සිල්වා මහතා හමුවිය.\n\nමෙම හමුවේදී පසුගිය කොරෝනා වසංගත සහ අනෙකුත් ආර්ථික බාධාවන් හමුවේ පසුබෑමකට ලක්වු ශ්‍රී ලංකාවේ ගුවන් ප්‍රවාහන ක්ෂේත්‍රය යලි සුපුරුදු තත්ත්වයට රැගෙන ඒම සඳහා ජාත්‍යන්තර වශයෙන් ශ්‍රී ලංකාව ගෙන ඇති පියවරයන් පිළිබඳ ඇමැතිවරයා විසින් නියෝජිතයන් දැනුවත් කළේය.\n\nශ්‍රී ලංකාවේ ගුවන්සේවා පරිපාලකයන්, ප්‍රතිපත්ති සම්පාදකයන් මෙන්ම පාර්ශ්වකරුවන්ට ගුවන්සේවා කර්මාන්තය ආශ්‍රිතව දැනට පවතින අභියෝග හඳුනා ගනිමින් ශ්‍රී ලංකාවේ ගුවන්සේවා කර්මාන්තය තිරසර සංවර්ධනයක් ඇතිකර ගැනීම සඳහා ජාත්‍යන්තර ගුවන් ප්‍රවාහන (IATA) සංගමයේ සහය ලබාදෙන ලෙස ඇමැතිවාරයා ඉල්ලීමක් ද කළේය.\n\nමෙහිදි ජාත්‍යන්තර ගුවන් ප්‍රවාහන සංගමයේ දකුණු ආසියානු කලාපීය සභාපති පිලිප් ජෝ ( Philip Goh) මහතා කරුණු දක්වමින් ප්‍රකාශකර සිටියේ ජාත්‍යන්තර වශයෙන් ගුවන් ප්‍රවාහන කටයුතු මේ වනවිට ගෝලීයව සියයට 89 කින්ද, ආසියානු පැසිෆික් කලාපය තුළ සියයට 69කින්ද පත්ව ඇති බවයි. ඉහත තත්ත්වයන් සැසඳීමේදී ශ්‍රී ලංකාවේ ගුවන් ප්‍රවාහන කටයුතු මේ වනවිට ඉතාමත් සැළකිය යුතු මට්ටමකින් වර්ධනය වී ඇති බව ද ඒ මහතා සඳහන් කළේය.\n\nශ්‍රී ලංකාවේ ගුවන්සේවා කර්මාන්තය නඟාසිටුවීම සඳහා තම සංගමයේ පූර්ණ සහාය ලබාදෙන බවත්, මේ පිළිබඳ සිවිල් ගුවන්සේවා අධිකාරිය සමඟ පූර්ණ කථිකාවක් ඉදිරි දින කීපය තුල සිදුකරන බවත් පැවැසීය.\n\nමෙම අවස්ථාවට අමාත්‍යාංශ ලේකම් කේ.ඩි.එස්.රුවන්චන්ද්‍ර මහතා ද සහභාගි විය.",
       "URL": "https://www.dinamina.lk/2023/07/14/local/6550/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b6%9c%e0%b7%94%e0%b7%80%e0%b6%b1%e0%b7%8a-%e0%b6%b4%e0%b7%8a%e0%b6%bb%e0%b7%80/",
       "Category": "local",
       "Parent URL": "https://www.dinamina.lk/category/local//page/382/"
}