{
       "Source": "dinamina",
       "Timestamp": "August 14, 2023 1:10 am",
       "Headline": "මහජන ප්‍රදර්ශන පැවැත්වීමේදී රැඟුම් පාලක මණ්ඩලයේ ගාස්තු නංවයි අතිවිශේෂ ගැසට් නිවේදනයක්",
       "News Content": "\n\nවිදේශීය හා දේශීය චිත්‍රපට, වේදිකා නාට්‍ය, සංගීත හා ප්‍රාසංගික සන්දර්ශන මහජන ප්‍රදර්ශන පැවැත්වීමේදී රැඟුම් පාලක මණ්ඩලය අය කරන ගාස්තු ඉහළ දමමින් අතිවිශේෂ ගැසට් නිවේදනයක් නිකුත් කර තිබේ. ප්‍රවාහන, මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතාගේ අත්සනින් යුතුව එම නිවේදනය නිකුත් කර ඇති අතර හෙට (15) සිට එය ක්‍රියාත්මක වේ.\n\nඒ අනුව රු. 20,000ක්ව පැවැති විදේශීය චිත්‍රපටයක් මහජන ප්‍රදර්ශනය සඳහා පූර්ව ප්‍රචාරක පටය ද ඇතුළත්ව අය කළ ගාස්තුව රු. 40,000 ක් දක්වා ඉහළ දමා තිබේ. එමෙන්ම පූර්ව ප්‍රචාරක පටයද ඇතුළත්ව දේශීය චිත්‍රපට සඳහා අය කළ ගාස්තුව රු. 5,000කින් ඉහළ දමා ඇති අතර, ඒ අනුව නව ගාස්තුව රු. 15,000ක් වේ. එසේම වේදිකා නාට්‍යයක් ප්‍රදර්ශනයේදී දීර්ඝ නාට්‍යයක් නම් අය කළ රු. 1,000 ගාස්තුව රු. 1,500ක් දකවා සහ කෙටි නාට්‍යයකට අය කළ රු. 500 ගාස්තුව රු. 750ක් දක්වා ඉහළ නංවා තිබේ.\n\nමේ අතර දේශීය කලාකරුවන් සහභාගි වන එළිමහන් සන්දර්ශනයක් සඳහා අය කරන ගාස්තුව රු. 1,250කින් ඉහළ නංවා ඇති අතර නව ගාස්තුව රුපියල් 3,750 ක් වේ. ශාලාවක් තුළ පැවැත්වෙන එවැනි සංගීත ප්‍රසංගයකදී මීට පෙර අය කළ රු. 2,000 ගාස්තුව රු.3,000ක් දක්වා ඉහළ නංවා ඇති අතර, රූපවාහිනී නාළිකා මඟින් ඍජුව සංවිධාන කරන සංගීත හා ප්‍රාසංගික සන්දර්ශන සඳහා මීට පෙර අය කළ රු. 25,000 ක ගාස්තුව රුපියල් 37,000ක් දක්වා රු. 12,500කින් වැඩි කර තිබේ.\n\nමීට අමතරව පෙර පාසල් සන්දර්ශන සඳහා රු. 2,000ක ගාස්තුවක් රැඟුම්පාලක මණ්ඩලයට ගෙවිය යුතු අතර, මෙතෙක් එවැනි ගාස්තුවක් අය කර නැත. චිත්‍රපට ප්‍රදර්ශනය සඳහා වන කාර්යයන් හෝ සමීක්ෂණ කාර්ය සදහා සිනමා ශාලා පහසුකම් සපයාගැනීමේ ගාස්තුවක් ලෙස රු. 37,500ක මුදලක් රැඟුම් පාලක මණ්ඩලය වෙත ගෙවීමටද අවශ්‍ය බව එම ගැසට් නිවේදනයේ දක්වා ඇත.\nසුභාෂිණි සේනානායක",
       "URL": "https://www.dinamina.lk/2023/08/14/local/13855/%e0%b6%b8%e0%b7%84%e0%b6%a2%e0%b6%b1-%e0%b6%b4%e0%b7%8a%e0%b6%bb%e0%b6%af%e0%b6%bb%e0%b7%8a%e0%b7%81%e0%b6%b1-%e0%b6%b4%e0%b7%90%e0%b7%80%e0%b7%90%e0%b6%ad%e0%b7%8a%e0%b7%80%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/252/"
}