{
       "Source": "dinamina",
       "Timestamp": "August 6, 2023 3:31 pm",
       "Headline": "යෝගට් පානයක් බලෙන් පොවා – මෝටර් රථයක් පැහැරගැනේ",
       "News Content": "කුලී ගමනක් යන මුවාවෙන් මෝටර් රථයකින් ගොස් එහි රියදුරුට යෝගට් පානයක් පොවා, අවියක් පෙන්වා මෝටර් රථය පැහැරගෙන ගොස් තිබේ.\n\nඅයගම, තේ ජනපදය , බෝගහවංගුව ප්‍රදේශයෙන් අදාළ සිදුවීම වාර්තාවන බව පොලිසිය සඳහන් කරයි.\n\nඊයේ(05) රාත්‍රියේ පුද්ගලයෙකු සිහි මද ගතියකින් මාර්ගයේ වැටී සිටින බවට අයගම පොලිසියට තොරතුරක් ලැබී ඇති අතර ඒ අනුව පොලිසිය විමර්ශන ආරම්භ කර තිබේ.\n\nඅනතුරුව එම පුද්ගලයා රෝහල් ගත කර ඇති අතර විමර්ශනවලදී අනාවරණය වී ඇත්තේ එම පුද්ගලයා පදවාගෙන පැමිණි කුලී රථය පිරිසක් කොල්ල කා ඇති බවටය.\n\nඅදාළ පුද්ගලයා කුලී ගමන් රථ රියදුරෙකු ලෙස රැකියාව කරන අතර කුලී ගමන් රථ සේවා ආයතනයෙන් ලද දැනුම් දීමකට අනුව කුලී ගමනක් යෑමට කඩවත ප්‍රදේශයේදී පුද්ගලයන් දෙදෙනෙකු මෝටර් රථයට නංවාගෙන ඇති අතර පසුව අතරමගදී බීමට යෝගට් පානයක් රියදුරු වෙත ලබාදී තිබේ. කෙසේ වෙතත් රියදුරු එය ප්‍රතික්ෂේප කර ඇති අතර අදාළ පුද්ගලයන් එය බලෙන්ම රියදුරුට පානය කිරීමට ලබා දී ඇති බව පැවසේ.\n\nඅනතුරුව අවි පෙන්වා තර්ජනය කර රියදුරු මෝටර් රථයෙන් එළියට ඇද දමා රථය සොරාගෙන ඇති බව විමර්ශනවලදී අනාවරණ වී ඇත.\n\nඑසේම රියදුරුගේ ජංගම දුරකථන දෙකක් සහ මුදල් පසුම්බිය ද අදාළ සැකකරුවන් රැගෙන ගොස් තිබේ.\n\nසැකකරුවන් මෙතෙක් අත්අඩංගුවට ගෙන නොමැති අතර සිද්ධිය සම්බන්ධයන් අයගම පොලිසිය විමර්ශන ක්‍රියාත්මක කරනු ලබයි.",
       "URL": "https://www.dinamina.lk/2023/08/06/local/12016/%e0%b6%ba%e0%b7%9d%e0%b6%9c%e0%b6%a7%e0%b7%8a-%e0%b6%b4%e0%b7%8f%e0%b6%b1%e0%b6%ba%e0%b6%9a%e0%b7%8a-%e0%b6%b6%e0%b6%bd%e0%b7%99%e0%b6%b1%e0%b7%8a-%e0%b6%b4%e0%b7%9c%e0%b7%80%e0%b7%8f/",
       "Category": "local",
       "Parent URL": "https://www.dinamina.lk/category/local//page/281/"
}