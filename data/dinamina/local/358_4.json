{
       "Source": "dinamina",
       "Timestamp": "July 20, 2023 1:00 am",
       "Headline": "විදුහල්පති සේවයේ තුන්වන ශ්‍රේණියට  බඳවා ගැනීම වළක්වන අතුරු තහනමට  එරෙහි මෝසම සලකා බැලීම අද",
       "News Content": "නව තරග විභාගයක් පැවැත්වීමකින් තොරව ශ්‍රී ලංකා විදුහල්පති සේවයේ තුන්වන ශ්‍රේණිය සඳහා නව පත් කිරීම් සිදු කිරීම වළක්වමින් ශ්‍රේෂ්ඨාධිකරණය විසින් නිකුත් කර ඇති අතුරු තහනම් නියෝගයට එරෙහිව ගොනු කළ මෝසමක් අද (20) සලකා බැලීමට ශ්‍රේෂ්ඨාධිකරණය ඊයේ (19) තීරණය කළේය.\n\n2019 වසරේ පවත්වන ලද තරග විභාගය පදනම් කරගෙන අදාළ පත් කිරීම් සිදු කිරීම සඳහා මීට පෙර ශ්‍රේෂ්ඨාධිකරණය හමුවේ එකඟතාවක් ඇති කරගෙන තිබියදී වෙනත් පාර්ශ්වයක් ගොනු කළ පෙත්සමකට අදාළව මෙම අතුරු තහනම් නියෝගය නිකුත් කිරීමට එරෙහිව මෙම මෝසම ගොනු කර තිබුණි.\n\nඅගවිනිසුරු ජයන්ත ජයසූරිය, ජනක් ද සිල්වා සහ ශිරාන් ගුණරත්න යන ශ්‍රේෂ්ඨාධිකරණ විනිසුරු මඬුල්ල හමුවේ මෙම මෝසම සහ ඊට අදාළ පෙත්සම කැඳවන ලදි.\n\nවිදුහල්පති තනතුරුවල පුරප්පාඩු පිරවීම සම්බන්ධයෙන් මීට පෙර ලංකා ගුරු සංගමය හා ගුරු සේවා සංගමය විසින් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කර තිබූ බව එහිදී සඳහන් කෙරිණි.\n\nඑම පෙත්සම අගවිනිසුරුවරයා ප්‍රමුඛ ශ්‍රේෂ්ඨාධිකරණ විනිසුරු මඬුල්ලක් හමුවේ මීට පෙර කැඳවූ අවස්ථාවේදී ඇති වූ එකඟතාව අනුව ශ්‍රී ලංකා විදුහල්පති සේවයේ තුන්වන ශ්‍රේණිය සඳහා පත්කිරීම් 2019 වසරේ දී පැවති විභාග ප්‍රතිඵල මත පදනම්ව සිදු කිරීමට එකඟ වී ඇත.\n\nඒ අනුව එම පත්කිරීම් සිදු කිරීමට තීරණය කළ අවස්ථාවේදී ඊට එරෙහිව ශ්‍රී ලංකා ගුරු සේවයට අයත් දෙවන ශ්‍රේණියේ ගුරුවරයකු වන පූජ්‍ය බුද්ධං කෝට්ටේ සුමනචන්ද්‍ර හිමියන් විසින් මූලික අයිතිවාසිකම් පෙත්සමක් ගොනුකර තිබුණි.\n\nඑම පෙත්සම විජිත් මළල්ගොඩ, ප්‍රීති පද්මන් සූරසේන සහ ගාමිණි අමරසේකර යන මහත්වරුන්ගෙන් සමන්විත ශ්‍රේෂ්ඨාධිකරණ විනිසුරු මඬුල්ල හමුවේ මීට පෙර කැඳවූ අවස්ථාවේදී අදාළ නව පත්වීම් ලබා දීම අත්හිටුවමින් අතුරු තහනම් නියෝගයක් ලබා දෙන ලදි.\n\nශ්‍රේෂ්ඨාධිකරණය හමුවේ ඇතිකරගත් එකඟතාවක් තිබියදී මෙලෙස වෙනත් විනිසුරු මඬුල්ලක් විසින් අතුරු තහනම් නියෝගයක් නිකුත් කිරීම සම්බන්ධයෙන් කරුණු ඉදිරිපත් කරමින් ලංකා ගුරු සේවා සංගමය විසින් මෙම මෝසම ඉදිරිපත් කර ඇත.\n\nමෙම මෝසම කැඳවූ අවස්ථාවේදී පූජ්‍ය බුද්ධං කෝට්ටේ සුමනචන්ද්‍ර හිමියන් වෙනුවෙන් පෙනී සිටි ජනාධිපති නීතිඥ සාලිය පීරිස් මහතා සඳහන් කළේ මෙකී කරුණ සම්බන්ධයෙන් සිය සේවාදායකයාගේ උපදෙස් ලබා ගැනීමට අවශ්‍ය බවය.\n\nඒ අනුව ඒ සඳහා අවසර දුන් ශ්‍රේෂ්ඨාධිකරණය මෝසම අද දින නැවත කැඳවීමට තීරණය කළේය.\n\n\n\nනෙල්කා මැදගෙදර",
       "URL": "https://www.dinamina.lk/2023/07/20/local/7827/%e0%b7%80%e0%b7%92%e0%b6%af%e0%b7%94%e0%b7%84%e0%b6%bd%e0%b7%8a%e0%b6%b4%e0%b6%ad%e0%b7%92-%e0%b7%83%e0%b7%9a%e0%b7%80%e0%b6%ba%e0%b7%9a-%e0%b6%ad%e0%b7%94%e0%b6%b1%e0%b7%8a%e0%b7%80%e0%b6%b1/",
       "Category": "local",
       "Parent URL": "https://www.dinamina.lk/category/local//page/358/"
}