{
       "Source": "dinamina",
       "Timestamp": "October 2, 2023 12:55 am",
       "Headline": "සහකාර මහලේකම්ගේ  ප්‍රධානත්වයෙන් කමිටුවක්",
       "News Content": "පාර්ලිමේන්තුවේ ගෘහ පාලන අංශයේ ඇතැම් සේවිකාවන්ට සිදුව ඇතැයි කියන ලිංගික හිරිහැරවලට අදාළ සිදුවීම් සම්බන්ධයෙන් පාර්ලිමේන්තුවේ සහකාර මහලේකම් නීතිඥ හංස අබේරත්න මහතාගේ ප්‍රධානත්වයෙන් විධිමත් පරීක්ෂණයක් (Formal inquiry) ආරම්භ කර ඇත. පාර්ලිමේන්තු මහලේකම් නීතිඥ කුෂානි රෝහණදීර මහත්මියගේ දැනුම් දීම මත මෙම විධිමත් විමර්ශනය ආරම්භ කර ඇති අතර මෙම සිදුවීම සම්බන්ධයෙන් සිදුකරන ලද මූලික විමර්ශන වාර්තාව මහලේකම්වරිය වෙත භාර දී ඇත.\n\nඒ අනුව ලිංගික හිරිහැර කරන ලදැයි කියන සිද්ධිය සම්බන්ධයෙන් වැඩ තහනම් කෙරුණු නිලධාරීන් දෙදෙනාට චෝදනා පත්‍රදීමට නියමිත අතර ඉන්පසුව එම චෝදනාව සම්බන්ධයෙන් අදාළ නිලධාරීන් නිදහසට කරුණු ඉදිරිපත් කළ යුතු වේ.\n\nසිද්ධිය පිළිබඳ මූලික පරීක්ෂණ පවත්වනු ලැබුවේ පාර්ලිමේන්තුවේ අධ්‍යක්ෂිකා (පරිපාලන) තච්චනරාණි මහත්මියගේ ප්‍රධානත්වයෙන් යුතු ත්‍රිපුද්ගල කණ්ඩායමක් විසිනි. ඊට ඇතුළත්වූ අනෙක් සාමාජිකාවන් දෙදෙනාවූයේ සහකාර අධ්‍යක්ෂිකා (පරිපාලන) ඉන්දිරා දිසානායක සහ හැන්සාඩ් සංස්කාරිකා නයනි ලොකු කොඩිකාර යන මහත්මීහු වෙති.\n\nමෙම ලිංගික හිංසන සිද්ධිය සම්බන්ධයෙන් පාර්ලිමේන්තු ගෘහ පාලන දෙපාර්තමේන්තුවේ සහකාර ගෘහ පාලක ඇතුළු නිලධාරීන් දෙදෙනකුගේ වැඩ තහනම් කෙරිණ.\n\nස්වර්ණා විජේකෝන්",
       "URL": "https://www.dinamina.lk/2023/10/02/local/27041/%e0%b7%83%e0%b7%84%e0%b6%9a%e0%b7%8f%e0%b6%bb-%e0%b6%b8%e0%b7%84%e0%b6%bd%e0%b7%9a%e0%b6%9a%e0%b6%b8%e0%b7%8a%e0%b6%9c%e0%b7%9a-%e0%b6%b4%e0%b7%8a%e0%b6%bb%e0%b6%b0%e0%b7%8f%e0%b6%b1/",
       "Category": "local",
       "Parent URL": "https://www.dinamina.lk/category/local//page/47/"
}