{
       "Source": "dinamina",
       "Timestamp": "August 30, 2023 12:49 am",
       "Headline": "පාස්කු දා ප්‍රහාර නඩුවේ  වන්දි ගෙවීම",
       "News Content": "\n\nබුද්ධි තොරතුරු ලැබී තිබියදීත් පාස්කු ඉරු දින ත්‍රස්ත ප්‍රහාරයන් වළක්වා ගැනීමට කටයුතු නොකිරීම මඟින් ජනතාවගේ මූලික මිනිස් අයිතිවාසිකම් උල්ලංඝනය වී ඇති බවට තීන්දු කරමින් ඒ වෙනුවෙන් වන්දි මුදල් ගෙවන ලෙස හිටපු ජනාධිපති මෛත්‍රීපාල සිරිසේන මහතා ඇතුළු වගඋත්තරකරුවන්ට නියම කරමින් දෙන ලද ශ්‍රේෂ්ඨාධිකරණ තීන්දුවට අදාළ මූලික අයිතිවාසිකම් පෙත්සම් 12ක් නැවත කැඳවීමට ශ්‍රේෂ්ඨාධිකරණය තීරණය කළේය.\n\nඒ අනුව එම පෙත්සම් ලබන සැප්තැම්බර් මස 15 වැනිදා සත් පුද්ගල ශ්‍රේෂ්ඨාධිකරණ විනිසුරු මඬුල්ලක් හමුවේ කැඳවීමට නියමිතය.\n\nඅදාළ ශ්‍රේෂ්ඨාධිකරණ තීන්දුව මඟින් නියම කරන ලද වන්දි මුදල් ගෙවා ඇති ආකාරය සහ ඊට සම්බන්ධ වෙනත් කරුණු සලකා බැලීම සඳහා මෙම පෙත්සම් කැඳවන බව වාර්තා වේ.\n\nඅදාළ වන්දි මුදල් ගෙවා ඇති ආකාරය, ඉතිරි මුදල් ගෙවීමේ හැකියාව සහ එම මුදල් ගෙවන ආකාරය සම්බන්ධයෙන් කරුණු ඇතුළත් කර හිටපු ජනාධිපති මෛත්‍රීපාල සිරිසේන මහතා ඇතුළු වගඋත්තරකරුවන් විසින් මීට පෙර ශ්‍රේෂ්ඨාධිකරණයට මෝසම් ඉදිරිපත් කර තිබිණ.\n\nඑසේම අදාළ වන්දි මුදල් සම්බන්ධයෙන් හානිපූර්ණ කාර්යාලයෙන් ලැබුණු තොරතුරු අනුව නීතිපතිවරයා විසින් ද මෝසමක් ගොනු කර තිබිණ.\n\nමෙම සියලු මෝසම් සම්බන්ධයෙන් අවධානය යොමු කිරීමෙන් පසු මෙම පෙත්සම් නැවත කැඳවීමට අගවිනිසුරු ජයන්ත ජයසූරිය මහතා විසින් තීරණය කර ඇති බව වාර්තා වේ.\n\nබුද්ධි තොරතුරු ලැබී තිබියදීත් පාස්කු ඉරු දින ත්‍රස්ත ප්‍රහාරය වළක්වා ගැනීමට කටයුතු නොකිරීම මඟින් පෙත්සම්කරුවන්ගේ මූලික අයිතිවාසිකම් උල්ලංඝනය කර ඇති බවට තීන්දු කරමින් ඉකුත් ජනවාරි 12 වැනිදා සත් පුද්ගල ශ්‍රේෂ්ඨාධිකරණ විනිසුරු මඬුල්ලක් විසින් නඩු තීන්දුවක් ප්‍රකාශයට පත් කරන ලදි.\n\nමූලික අයිතිවාසිකම් පෙත්සම් දොළහකට අදාළව දෙන ලද එම තීන්දුව මඟින් අදාළ පෙත්සම්වල වගඋත්තරකරුවන් ලෙස නම් කර තිබූ හිටපු ජනාධිපති මෛත්‍රීපාල සිරිසේන මහතාට රුපියල් මිලියන 100ක් ද හිටපු පොලිස්පති පූජිත් ජයසුන්දර සහ රාජ්‍ය බුද්ධි සේවයේ හිටපු ප්‍රධානී නිලන්ත ජයවර්ධන යන මහත්වරු විසින් රුපියල් මිලියන 75 බැගින් ද හිටපු ආරක්ෂක ලේකම් හේමසිරි ප්‍රනාන්දු මහතා විසින් රුපියල් මිලියන 50ක් ද හිටපු ජාතික බුද්ධි ප්‍රධානී සිසිර මෙන්ඩිස් මහතා විසින් රුපියල් මිලියන 10ක් ද වන්දි වශයෙන් ගෙවිය යුතු බවට නියෝග කෙරිණ. අදාළ වන්දි මුදල් එදින සිට මාස හයක කාලයකදී ගෙවන ලෙස ඔවුන්ට නියම විය.\n\nනෙල්කා මැදගෙදර",
       "URL": "https://www.dinamina.lk/2023/08/30/local/18250/%e0%b6%b4%e0%b7%8f%e0%b7%83%e0%b7%8a%e0%b6%9a%e0%b7%94-%e0%b6%af%e0%b7%8f-%e0%b6%b4%e0%b7%8a%e0%b6%bb%e0%b7%84%e0%b7%8f%e0%b6%bb-%e0%b6%b1%e0%b6%a9%e0%b7%94%e0%b7%80%e0%b7%9a-%e0%b7%80/",
       "Category": "local",
       "Parent URL": "https://www.dinamina.lk/category/local//page/176/"
}