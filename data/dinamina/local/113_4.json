{
       "Source": "dinamina",
       "Timestamp": "September 15, 2023 1:00 am",
       "Headline": "ඩී. ජේ. විමලසුරේන්ද්‍ර ගුණ සමරුව 17දා ගාල්ලේදී",
       "News Content": "ජල විදුලියේ පියා ලෙස විරුදාවලිය ලත් ගාල්ලේ ඩී. ජේ. විමලසුරේන්ද්‍ර මහතාගේ 149 වන ජන්ම දින ගුණ සමරු උත්සවය 17 වැනි දින සවස 2ට ගාල්ල, දංගෙදර සමෝදා උත්සව ශාලාවේදී පැවැත්වේ.\n\nගාල්ල ශ්‍රී ලංකා සමාජ සංවර්ධන පදනමෙන් සංවිධාන කරන මේ උත්සවයේදී මහාචාර්ය නිර්මාල් රංජිත් දේවසිරි, ආචාර්ය දිලීප විතාරණ, ඉංජිනේරු කෝසල කඹුරාදෙණිය මහත්වරුන් විසින් දේශන පවත්වති. ගාල්ල ගල්වඩුගොඩදී 1874 සැප්තැම්බර් මස 17 වැනි දින උපත ලැබු විමලසුරේන්ද්‍ර මහතා කොළඹ ආනන්ද විදුහලෙන් මුලික අධ්‍යාපනය ලබා පසුව ලන්ඩන් නුවර පැරඩේ ආයතනයට ඇතුළුවී සිවු අවුරුදු ඉංජිනේරු පාඨමාලාවක් හදාරා එම්. අයි. ඊ. ඊ. උපාධිය ගෙන ඇත.\n\nයළි ලංකාවට පැමිණි ඔහු රජයේ ප්‍රසිද්ධ වැඩ දෙපාර්තමේන්තුවේ වැඩ පරීක්ෂකවරයකු ලෙස සේවයට එක් විය. ඒ මහතා දියතලාවේ සේවය කරමින් සිටියදී කරන ලද විශේෂිත සිදුවීමක් වන්නේ සැතපුම් 11කින් නිම කිරීමට සැලසුම් කර තිබු දෙමෝදර දුම්රිය මාර්ගය උමං මාර්ගයක් සහිතව සැතපුම් තුනහමාරක් පමණ දුරකින් කෙටි කිරීමයි. හියාරේ ජලාශය 1908දී ඉදිකොට ගාල්ල නගරයට නළ ජලය දීමට පියවර ගත්තේ ද ඒ මහතා විසිනි. ලක්ෂපාන දිය ඇල්ලෙන් ගලා හැලෙන දිය ධාරාවේ ශක්තියෙන් ජල විදුලිය නිපදවීමේ හැකියාව සොයා බැලුවේය. පසුව දේශපාලනයට පිවිසි ඒ මහතා 1931දී රත්නපුර ආසනයට තරග කර රාජ්‍ය මන්ත්‍රණ සභාවට තේරී පත් විය. මෙරට මුල්ම ජල විදුලි බලාගාරය වන ලක්ෂපාන ජල විදුලි බලාගාරය 1948දී නිම කිරීමට සමත් වූ විමලසුරේන්ද්‍ර මහතා 1953 අගෝස්තු මස 10 වැනි දින දැයෙන් සමු ගත්තේය.",
       "URL": "https://www.dinamina.lk/2023/09/15/local/22285/%e0%b6%a9%e0%b7%93-%e0%b6%a2%e0%b7%9a-%e0%b7%80%e0%b7%92%e0%b6%b8%e0%b6%bd%e0%b7%83%e0%b7%94%e0%b6%bb%e0%b7%9a%e0%b6%b1%e0%b7%8a%e0%b6%af%e0%b7%8a%e0%b6%bb-%e0%b6%9c%e0%b7%94%e0%b6%ab/",
       "Category": "local",
       "Parent URL": "https://www.dinamina.lk/category/local//page/113/"
}