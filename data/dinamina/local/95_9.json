{
       "Source": "dinamina",
       "Timestamp": "September 20, 2023 1:00 am",
       "Headline": "අධි සුඛෝපභෝගී බස් රථ 50ක් නැවත අලුත්වැඩියා කර ධාවනයට එක් කරනවා",
       "News Content": "දිනකට ලක්ෂ 50ක ආදායමක් ලංගමට අහිමි කළ ධාවනයෙන් ඉවත් කර තිබු අධි සුඛෝපභෝගී බස් රථ 50ක් ඉදිරි මාස හය තුළ නැවත ධාවනයට එක් කරන බව ප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතා පැවසීය.\n\nලංකා ගමනා ගමන මණ්ඩලයට අයත් කටුබැද්ද අධි සුඛෝපභෝගී සංචාරක ප්‍රවාහන සේවා ආයතනයේ බස් රථ අංගනයේ විශේෂ නිරීක්ෂණයකට එක් වෙමින් ඇමැතිවරයා මේ බව පැවසීය.\n\nවිවිධ කාර්මික දෝෂ, අමතර කොටස් හිඟය ඇතුළු ගැටලු හේතුවෙන් දැනට ධාවනය සිදු නොකරන බස් රථ පනහකට අධික ප්‍රමාණයක් මෙම අංගණයේ ගාල් කර ඇති ආකාරය මෙහිදී ඇමැතිවරයා නිරීක්ෂණය කරන ලදි. ලංගම වෙත විශාල ලාභයක් දෛනිකව අහිමි කරන මෙම බස් රථ කඩිනමින් අලුත්වැඩියා කර නැවත ධාවන තත්ත්වයට පත් කිරීම සඳහා උපදේශකවරයකු ලෙස ඉංජිනේරු කුෂාන් වෑගොඩපොළ මහතා පත්කර ඇති අතර, ඉදිරි මාස හය තුළ මෙම බස් රථ නැවත ධාවන තත්ත්වයට එක් කිරීමේ වගකීම ඔහු වෙත පවරා තිබේ.\n\nඑහිදී ඇමැතිවරයා මෙසේ ද පැවසීය.\n\nලංකාවේ පැවැත්වූ පොදු රාජ්‍ය මණ්ඩල සමුළුවේ ප්‍රවාහන පහසුකම් ලබාදීම වෙනුවෙන් රජය මඟින් මෙරටට ගෙන්වන ලද බස් රථ මීට වසර දහයකට පෙර ලංකා ගමනාගමන මණ්ඩලය වෙත භාරදී තිබෙනවා. එම බස් රථවල සහතික කරන ලද කාලය වසර 8ක්‌. මේ වන විට එම බස් රථ වසර දහයකට වඩා පැරණියි. දිනකට රුපියල් ලක්ෂයකට වඩා ශුද්ධ ලාභයක් ඉපැයිය හැකි මෙම බස් රථ 50කට අධික ප්‍රමාණයක් කටුබැද්ද අංගනයේ ගාල් කර තිබෙනවා. ඒවා අලුත්වැඩියා කර ගැනීමේ හැකියාවක් නැහැ. ලංගම සභාපතිවරයා මෙම බස් රථය නැවත ධාවන තත්ත්වයට ගෙන ඒම සඳහා විශේෂ උත්සාහයක නිරත වුණා. මෙම බස් රථ මේ ආකාරයෙන් ගාල් කර තබන එක් දිනකට ලංකා ගමනාගමන මණ්ඩලයට රුපියල් ලක්ෂ 50ක පාඩුවක් සිදු වෙනවා.\n\nඒ පිළිබඳ විශේෂ සොයා බැලීමකින් අනතුරුව ඉතිරි මාස හයක කාලය තුළ මෙම බස් රථ 50 නැවත ධාවනයට එක් කිරීමට හැකි වන ආකාරයේ වැඩපිළිවෙළක් සඳහා මෝටර් රථ යාන්ත්‍රික ඉංජිනේරු ක්ෂේත්‍රය පිළිබඳව කැනඩාවේ දීර්ඝ කාලීන අධ්‍යාපනය හදාරා, ඉහළ සුදුසුකම් සහ දීර්ඝ කාලීන අත්දැකීම් සහිත, ලක්දිව ඉංජිනේරු සමාගමේ හිටපු සභාපති ඉංජිනේරු කුෂාන් වෑගොඩපොළ මහතා උපදේශකවරයකු ලෙස ලංගම අධි සුඛෝපබෝගී සංචාරක ප්‍රවාහන ආයතනය වෙත පත් කරනු ලැබුවා. මීට අවශ්‍ය උපදෙස් ලබාදෙමින් මෙම බස් රථ නිෂ්පාදනය කරන චීන සමාගම් සමඟ සාකච්ඡා සිදු කර, අවශ්‍ය අමතර කොටස් ලබා ගනිමින්, ඉදිරි මාස හය තුළ මෙම වටිනා බස් රථ නැවත ධාවන තත්ත්වයට පත් කිරීමේ වගකීම එතුමාට පවරා තිබෙනවා. මීට පෙර මේ සම්බන්ධව දරා ඇති සියලුම උත්සාහයන් ව්‍යාර්ථ වී ගොස් තිබෙනවා. මේ ආකාරයෙන් කාලයක් පවතින විට මේ බස් රථ තවදුරටත් දිරාපත්වී ප්‍රයෝජනයක් ගැනීමට නොහැකි තත්ත්වයට පත්වීම වැළැක්විය නොහැකියි.එලෙස විශාල ජාතික හානියක් සිදුවීම වළක්වා ගැනීම සඳහා විෂය භාර ඇමැතිවරයා ලෙස ගමනාගමන මණ්ඩල පනත යටතේ පැවරෙන බලතල ප්‍රකාරව මේ පියවර ගනු ලැබුවා.\n\nලංගම අධි සුඛෝපබෝගී සංචාරක ප්‍රවාහන ආයතනයේ උපදේශක ඉංජිනේරු කුෂාන් වෑගොඩපොළ මහතා-\n\nලංකා ගමනාගමන මණ්ඩලය වෙත විශාල ලාභයක් ඉපැයිය හැකි බස් රථ පනහකට අධික ප්‍රමාණයක් මෙම ස්ථානයේ තිබෙනවා. අව්වට වැස්සට හසු වෙමින් ඒවා නිකරුණේ දිරාපත් වෙමින් පවතිනවා. ගරු ඇමැතිතුමාගේ උපදෙස් පරිදි කඩිනමින් නැවතත් මෙම බස් රථ ධාවන තත්ත්වයට පත් කිරීම සඳහා අවශ්‍ය කටයුතු කිරීමට බලාපොරොත්තු වෙනවා.\n\nලංකා ගමනාගමන මණ්ඩලයේ සභාපති ලලිත් ද අල්විස් මහතා-\n\nපොදු රාජ්‍ය මණ්ඩල සමුළුවෙන් පසු එවකට පැවැති ආණ්ඩුව ලංකා ගමනාගමන මණ්ඩලය වෙත බස් රථ හැටනවයක් පවරා දී තිබෙනවා. ඉන් එක් බස් රථයක් ආපදාවක් හේතුවෙන් ධාවනයෙන් ඉවත් කර ඇති අතර තවත් බස් රථ හැට අටක් පවතිනවා. සභාපතිවරයා ලෙස වැඩ භාර ගැනීමෙන් අනතුරුව මෙම ස්ථානය පරීක්ෂා කිරීමේදී ඒ අතරින් ධාවනය වෙමින් පැවතුණේ බස් රථ තිස්හතක් පමණයි. ලංකා ගමනාගමන මණ්ඩලයේ කාර්මික ශිල්පීන් ලවා මෙම බස් රථ අලුත්වැඩියා කිරීම සඳහා අප උත්සහ දැරුවා. නමුත් මේ බස් රථ අලුත්වැඩියාව සඳහා විශේෂ ඉංජිනේරුමය දැනුමක් අවශ්‍යයි.එම අඩුව හේතුවෙන් මෙතෙක් එම උත්සාහය සාර්ථක කර ගැනීමට හැකියාවක් ලැබුනේ නැහැ. දැනට බස් රථ 50ක් පමණ ධාවනය වන්නේ නැහැ. මේ තත්වය පිළිබඳ ගරු ඇමැතිතුමා දැනුම්වත් කිරීමෙන් අනතුරුව එම විෂය සම්බන්ධ විශේෂඥ දැනුමක් සහිත උපදේශකවරයකු වන ඉංජිනේරු කුෂාන් වෑගොඩපොළ මහතා මෙම තනතුරට පත් කිරීමට කටයුතු කළා. එම උපදේශකත්වය තුළින් ඉදිරි මාස හය ඇතුළත මෙම බස් රථ නැවත මාර්ගගත කිරීමේ හැකියාව ලැබෙනු ඇති බවට මා විශ්වාස කරනවා. ඒ තුළින් දිනකට මිලියන 5ක අදායමක් ලබා ගැනීමේ හැකියාවක් පවතිනවා. ඒ අනුව වසරකට රුපියල් මිලියන 1500ක පමණ අමතර ආදායමක් ලාභයට එකතු කර ගැනීමේ හැකියාව පවතිනවා. ඒ පිළිබඳ මඟ පෙන්වීම සිදු කිරීම පිළිබඳව ගරු අමාත්‍යතුමාට අප ස්තතූතිවන්ත වනවා. ඒ තුළින් අධිවේගී මාර්ග භාවිත කරන මගී ජනතාවට විශාල සේවයක් ඉටුකරමින් අධිවේගී මාර්ග ප්‍රවාහන ඉල්ලුම සම්පූර්ණයෙන්ම සපුරා දිය හැකි ආයතනයක් බවට ලංගම පත්වනවා.\n\nලංකා ගමනාගමන මණ්ඩලයේ සභාපති ලලිත් ද අල්විස් මහතා, ප්‍රධාන විධායක නිලධාරී මහේෂ් කුලතිලක මහතා, අධි සුඛෝපභෝගී සංචාරක ප්‍රවාහන ආයතනයේ උපදේශක ඉංජිනේරු කුෂාන් වෑගොඩපොළ මහතා ඇතුළු නිලධාරීන් පිරිසක් මෙම නිරීක්ෂණයට එක්ව සිටියහ.\n\n",
       "URL": "https://www.dinamina.lk/2023/09/20/local/23818/%e0%b6%85%e0%b6%b0%e0%b7%92-%e0%b7%83%e0%b7%94%e0%b6%9b%e0%b7%9d%e0%b6%b4%e0%b6%b7%e0%b7%9d%e0%b6%9c%e0%b7%93-%e0%b6%b6%e0%b7%83%e0%b7%8a-%e0%b6%bb%e0%b6%ae-50%e0%b6%9a%e0%b7%8a-%e0%b6%b1/",
       "Category": "local",
       "Parent URL": "https://www.dinamina.lk/category/local//page/95/"
}