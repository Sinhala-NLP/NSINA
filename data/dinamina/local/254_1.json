{
       "Source": "dinamina",
       "Timestamp": "August 12, 2023 1:00 am",
       "Headline": "විල්වත්තේදී රේල්ලුවට වූ පාඩුව අය කරගන්න නඩු මඟට යනවා",
       "News Content": "විල්වත්ත දුම්රිය හරස් මාර්ගයෙදී සිදු වූ අනතුරින් දුම්රිය දෙපාර්තමේන්තුවට සිදු අලාභය අය කරගැනීමට අදාළ නෛතික පියවර ගන්නා බව දුම්රිය අතිරේක සාමාන්‍යධිකාරි වජිර සමන් පොල්වත්තේ මහතා දිනමිණට පැවසීය. රාජ්‍ය දේපළකට අලාභහානි කිරීම සම්බන්ධයෙන් නඩු පවරන බව කී ඒ මහතා දුම්රිය අනතුරින් දෙපාර්තමේන්තුවට සිදු වූ අලාභය මෙතෙක් ගණනය කර නැතැයිද කීවේය.\n\nඑම අනතුරින් සිදු වූ හානිය ගණනය කිරීමට රත්මලාන ඉංජිනේරු අංශයේ ඉංජිනේරුවන්ගෙන් සමන්විත කමිටුවක් කටයුතු කරන බව කී ඒ මහතා ඊට අදාළ වාර්තාව ලැබුණු පසු ඉදිරි නෛතික පියවර ගන්නා බවද කීවේය.\n\nදුම්රිය අනතුරින් දෙපාර්තමේන්තුවට සිදු වූ පාඩුව කන්ටේනර් රථය හිමිකරුගෙන් හෝ රියැදුරුගෙන් අය කරගැනීමට සිදු වන බව කී ඒ මහතා අනතුරට පත් දුම්රියට, දුම්රිය මාර්ගයට, ධාවනයට එක් කිරීමට නොහැකි වූ දුම්රියවලින් ලැබූ පාඩුව සහ දුම්රිය සහ දුම්රිය මාර්ගය නැවත යථා තත්ත්වයට පත් කිරීමට යන වියදම් මෙලෙස අය කරගැනීමට සිදු වනු ඇතැයිද පැවසීය.\n\nසුභාෂිණී සේනානායක",
       "URL": "https://www.dinamina.lk/2023/08/12/breaking-news/13556/%e0%b7%80%e0%b7%92%e0%b6%bd%e0%b7%8a%e0%b7%80%e0%b6%ad%e0%b7%8a%e0%b6%ad%e0%b7%9a%e0%b6%af%e0%b7%93-%e0%b6%bb%e0%b7%9a%e0%b6%bd%e0%b7%8a%e0%b6%bd%e0%b7%94%e0%b7%80%e0%b6%a7-%e0%b7%80%e0%b7%96/",
       "Category": "local",
       "Parent URL": "https://www.dinamina.lk/category/local//page/254/"
}