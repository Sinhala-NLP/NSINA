{
       "Source": "dinamina",
       "Timestamp": "September 23, 2023 1:08 am",
       "Headline": "ඉන්දි­යාවේ පැති­රෙන  නිපා වයි­ර­සය මෙර­ටට ඇතු­ළු­වීම වැළැ­ක්වී­මට  වහා පියවර ගන්න",
       "News Content": "ඉන්දියාවේ ප්‍රදේශ කීපයක මේ වනවිට පැතිර යන මාරාන්තික නිපා වයිරස් රෝග තත්ත්වය අප රටට ඇතුළුවීම වළක්වා ගැනීමට වහාම සුදුසු රෝග අවේක්ෂණ කටයුතු අරඹන්නැයි කෘෂිකර්ම ඇමැති මහින්ද අමරවීර මහතා සත්ත්ව නිෂ්පාදන හා සෞඛ්‍ය දෙපාර්තමේන්තුවේ අධ්‍යක්ෂ ජනරාල් වෛද්‍ය හේමාලි කොතලාවල මහත්මියට උපදෙස් දී ඇත.\n\nඊයේ(22)පේරාදෙණියේ පිහිටි සත්ත්ව නිෂ්පාදන හා සෞඛ්‍ය දෙපාර්තමේන්තු කාර්යාලයට ගිය ඇමැතිවරයා නිපා වෛරස් රෝගය නිසා මෙරට\nසත්ත්ව නිෂ්පාදන කර්මාන්තය මෙන්ම මහජන සෞඛ්‍යාරක්ෂාව සඳහා ගෙන ඇති පියවර සම්බන්ධව කළ විමසීමකින් පසුව මේ උපදෙස් දී තිබේ.\n\nකුරුළු උණ රෝගය මෙරටට ඇතුළුවීම වළක්වා ගැනීමට අපේ රටේ සියලු අංශවලට හැකි වුවාක් මෙන් මේ නිපා වයිරසයද මෙරටට ඇතුළුවීම වළක්වා ගැනීමට සියලු පියවර ගත යුතු බවද ඇමැතිවරයා මෙහිදී අවධාරණය කර තිබේ.\n\nඑහිදී අදහස් පළ කළ අධ්‍යක්ෂ ජනරාල්වරිය මෙහිදී අවධාරණය කර ඇත්තේ නිපා රෝග තත්ත්වය ශ්‍රී ලංකාවට ඇතුළුවීමට ඇති ඉඩකඩ අල්ප බවත්, විශේෂයෙන් ඌරන්ගෙන් මේ රෝගය ව්‍යාප්ත විය හැකි බැවින් අපේ රටේ සිටින ඌරන් සම්බන්ධව අවධානය යොමු කරමින් රෝග ආවේක්ෂණ කටයුතු ක්‍රියාත්මක කිරීමට අවශ්‍ය පියවර ගෙන ඇති බවත්ය.",
       "URL": "https://www.dinamina.lk/2023/09/23/local/24816/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%b4%e0%b7%90%e0%b6%ad%e0%b7%92%e0%b6%bb%e0%b7%99%e0%b6%b1-%e0%b6%b1%e0%b7%92%e0%b6%b4%e0%b7%8f/",
       "Category": "local",
       "Parent URL": "https://www.dinamina.lk/category/local//page/78/"
}