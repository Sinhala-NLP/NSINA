{
       "Source": "dinamina",
       "Timestamp": "July 27, 2023 1:00 am",
       "Headline": "EPF මුදල් කෝටි 7ක වංචාව",
       "News Content": "පොල් සංවර්ධන මණ්ඩලයට අයත් සේවක අර්ථසාධක මුදල් ලක්ෂ හත්සීයක් (කෝටි 7) වංචා කිරීමට සහාය පළ කර අධිකාරී වගකීමක් පැහැර හැරීමේ චෝදනාව යටතේ අපරාධ පරීක්ෂණ දෙපාර්තමේන්තුවේ වාණිජ අපරාධ විමර්ශන ඒකකය මඟින් අත්අඩංගුවට ගත් පොල් සංවර්ධන මණ්ඩලයේ හිටපු නියෝජ්‍ය සාමාන්‍යාධිකාරී (මූල්‍ය) අරුණ ශාන්ත ජගත්නාථ සිල්වා යන අය අද (27) දක්වා රක්ෂිත බන්ධනාගාරගත කරන ලෙස කඩුවෙල මහේස්ත්‍රාත් චාණිමා විජේබණ්ඩාර මහත්මිය ඊයේ (26) නියෝග කළාය.\n\nඑම සැකකරු චෙක්පත් සඳහා තම අත්සන යෙදීමට පෙර නිවැරැදි පුද්ගලයන් වෙත එම චෙක්පත් යොමු වෙනවා ද එම චෙක්පත්වල නම් සඳහන් පුද්ගලයන් කවුරුන් ද යන්න සොයා බැලීම රාජකාරිමය වගකීමක් බව ද සැකකරු අධිකරණය වෙත ඉදිරිපත් කරමින් අපරාධ පරීක්ෂණ දෙපාර්තමේන්තුවේ වාණිජ අපරාධ විමර්ශන ඒකකය අධිකරණය වෙත කරුණු දක්වන ලදි.\n\nඑසේම ශ්‍රී ලංකා ප්‍රජාතන්ත්‍රවාදී ජනරජයේ මුදල් රෙගුලාසි පනතේ 139 වගන්තිය කඩ කරමින් වංචාවකට සහාය පළ කර අධිකාරී වගකීමක් පැහැර හැර ලක්ෂ හත්සීයකට ආසන්න මුදලක් පැහැර ගැනීමට අනුබල දී ඇති බව ද මෙහිදී කරුණු දැක්විය. එමෙන්ම අදාළ මුදල් වංචාව සම්බන්ධයෙන් මේ වන විට රක්ෂිත බන්ධනාගාරගතව සිටින නීලා අතපත්තු සහ තමාරා දිල්හානි යන එම ආයතනයේ හිටපු ගණකාධිකාරි සහ කළමනාකාර සහකාර තනතුරු දැරූ දෙදෙනා නමට ලක්ෂ තුන්සීයකට ආසන්න මුදලක චෙක්පත් අත්සන් කර ලබා දී ඇති බවත් අදාළ ගිණුමෙන් එම නිලධාරිනියන්ට මුදල් ගැනීමට නෛතික අයිතියක් නොවන පසුබිමක නිවැරදි තොරතුරු පරීක්ෂා නොකිරීම ද මෙම වංචාවන්ට අනුබලයක් වී ඇති බව ද මෙහිදී අපරාධ පරීක්ෂණ දෙපාර්තමේන්තුව මඟින් අධිකරණය වෙත කරුණු අනාවරණය කරන ලදි.\n\nවර්ෂ 2015ත් 2021 සමයේදී මෙම මුදල් වංචාව සිදුව ඇති බවත් මේ වන විට අදාළ මූල්‍ය නියෝජ්‍ය සාමාන්‍යාධිකාරිවරයා වැඩ තහනමකට ලක්ව සිටින බවත් මෙහිදී අනාවරණය විය.\n\nමෙහිදී පොදු දේපොළ පනත යටතේ සැකකරු ඉදිරිපත් කර තිබීමත් අද (27) දිනයේදී මෙම වංචාව පිළිබඳව නඩු කටයුත්ත විභාගයට ගැනීමට නියමිත නිසාවෙන් සැකකරු අද (27) දක්වා රක්ෂිත බන්ධනාගාරගත කිරීමට මහේස්ත්‍රාත්වරිය නියෝග කළාය.\n\nමෙහිදී පොල් සංවර්ධන මණ්ඩලය වෙනුවෙන් නීතිඥ කමල් විජේසිරි මහතා පෙනී සිටි අතර විත්තිකරු වෙනුවෙන් නීතිඥ නුවන් ජයවර්ධන මහතා පෙනී සිටියේය.\n\nමීගොඩ – බී.කේ. කත්‍රිආරච්චි, නවගමුව සමූහ – සුගත් ප්‍රේමතිලක",
       "URL": "https://www.dinamina.lk/2023/07/27/local/9655/epf-%e0%b6%b8%e0%b7%94%e0%b6%af%e0%b6%bd%e0%b7%8a-%e0%b6%9a%e0%b7%9d%e0%b6%a7%e0%b7%92-7%e0%b6%9a-%e0%b7%80%e0%b6%82%e0%b6%a0%e0%b7%8f%e0%b7%80/",
       "Category": "local",
       "Parent URL": "https://www.dinamina.lk/category/local//page/325/"
}