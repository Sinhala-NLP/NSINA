{
       "Source": "dinamina",
       "Timestamp": "October 10, 2023 1:00 am",
       "Headline": "අසහාය රංගධර ජැක්සන් සමුගනී",
       "News Content": "ශ්‍රී ලාංකේය සිනමාව, වේදිකාව සහ රූපවාහිනිය එක සේ දිග්විජය කරමින්, අද්වීතීය රංගන ප්‍රතිභාවක් ප්‍රකට කළ අසහාය රංගධර ජැක්සන් ඇන්තනි මහතා ඊයේ (09) අලුයම 2.30ට පමණ අභාවප්‍රාප්ත වූ බව දිනමිණ සාතිශය සංවේගයෙන් යුතුව දැනුම් දෙමු. මිය යන විට 65 වැනි වියෙහි පසු වූ ඒ මහතා අනුරාධපුර තලාව පාරේ මොරගොඩදී අනතුරකට ලක්ව අවුරුද්දකුත් මාස දෙකක කාලයක් (මාස 14ක්) කොළඹ ජාතික රෝහලේ ප්‍රතිකාර ලබමින් සිටියේය.\n\nඅනුරාධපුර තලාවේ මොරගොඩ ප්‍රදේශයේදී ඔහු සහ තවත් දෙදෙනකු ගමන් ගත් කැබ් රථය වන අලියකුගේ ගැටී 2022 වසරේ ජූලි 22 දා අනතුරට ලක්ව ප්‍රතිකාර සඳහා අනුරාධපුර රෝහලට ඇතුළත් කෙරිණි. වැඩිදුර ප්‍රතිකාර සඳහා ජැක්සන් ඇන්තනි මහතා ගුවනින් කොළඹ ජාතික රෝහලට ගෙන එනු ලැබූ අතර, ඉන් අනතුරුව මාස 14ක කාලයක් එහි දැඩි සත්කාර ඒකකයේ ඒ මහතා ප්‍රතිකාර ලැබීය.\n\nඉකුත් සතියේදී ඒ මහතා පෙණහලු සංකූලතාවලින් යුක්ත වූ බවත් මාස 14ක කාලයක් කෘත්‍රිම ශ්වසන යන්ත්‍ර පද්ධතියකට සවිකර ශරීරය නොසෙල්වා තබමින් ප්‍රතිකාර ලබා දුන් බවත් කොළඹ ජාතික රෝහලේ නියෝජ්‍ය අධ්‍යක්ෂ වෛද්‍ය රුක්ෂාන් බෙල්ලන මහතා “දිනමිණ”ට ඊයේ (09) පැවසුවේය. මීට සතියකට පමණ පෙර ඒ මහතාගේ රුධිර පීඩනය ද අඩු වූ බව ඒ මහතා ප්‍රකාශ කළේය.\n\nජැක්සන් ඇන්තනී මහතාගේ දේහය පිළිබඳ අවසන් කටයුතු එළැඹෙන බ්‍රහස්පතින්දා සිදු කිරීමට නියමිත අතර, දේහය අද (10) උදෑසන 7.30 සිට රාත්‍රී 11 දක්වා මහජන ගෞරව පිණිස කොළඹ 08, බෞද්ධාලෝක මාවතේ, Òජයරත්න Respect HomeÓ හි තැන්පත් කෙරේ. හෙට (11) සහ අනිද්දා (12) දෙදිනයන්හි අංක 90/A, 58 වනිගසූරියවත්ත, රාගම පාර, කඩවත පිහිටි ජැක්සන් ඇන්තනී මහතාගේ නිවසේ දේහය තැන්පත් කර තැබේ. අවසන් කටයුතු 12 වැනිදා සවස 3ට රාගම ශුද්ධවූ පේදුරු පාවුළු දේවස්ථානයේ දී සිදු කරයි.\n\nජැක්සන් ඇන්තනී මහතා භාෂාව, සාහිත්‍යය, ඉතිහාසය, කලාව ආදී විෂයයන් පිළිබඳ ගැඹුරු පරිචයක් මෙන්ම ශ්‍රී ලංකාවේ සිනමාව, වේදිකාව සහ රූපවාහිනිය දිග්විජය කළ රංගධරයෙකි. ඔහු රංගනයට අමතරව අධ්‍යක්ෂණය, නිෂ්පාදනය, තිර රචනය, ගායනය, නවකතා රචනය, තීරු ලිපි රචනය, ගීත රචනයට ද දක්ෂතා දැක්වීය. විචාරකයෙක්, ගවේෂකයෙක්, ඉතිහාසඥයෙක් ලෙස ඔහු ඉමහත් ප්‍රසිද්ධියට පත්ව සිටියේය. ශ්‍රි ලංකාවේ හොඳම නළුවාට හිමි සම්මානයට 16 වතාවක් උරුමකම් කියමින් ජැක්සන් කලා ලොව වාර්තාවක් පිහිටුවන්නට සමත් විය.\n\nකුඩා කාලයේදී ‘මල්සි‘ යනුවෙන් මවුපියන් ඔහු හැඳින්වූ අතර, හපුගොඩ කනිෂ්ඨ විද්‍යාලයෙන් සහ බණ්ඩාරවෙල ශාන්ත මරියා විද්‍යාලයෙන් මූලික අධ්‍යාපනය ලැබීය. ගණේමුල්ල ගලහිටියාව මධ්‍ය මහා විදුහලට ඇතුළත්ව උසස් අධ්‍යාපනය ලබා කොළඹ විශ්වවිද්‍යාලයට තේරී පත් විය. එහිදී ප්‍රථමයෙන් සිංහල භාෂාව සහ සාහිත්‍ය පිළිබඳ ගෞරව උපාධියක් ලබා ගත් ජැක්සන් ශ්‍රි ජයවර්ධනපුර විශ්වවිද්‍යාලයෙන් ජනමාධ්‍ය පිළිබඳ ශාස්ත්‍රපති උපාධිය ලබා ගත්තේය.\n\nජැක්සන් ඇන්තනී මහතා ‘වාරුවෙන් යන මිනිසුන්’, ‘මානවයෝ’, ‘මෙතනින් මාරුවෙනු’, ‘මරාසාද්’, ‘මධුර ජවනිකා’, ‘ලෝම හංස’, ‘ධවල භීෂණ’, ‘ඇත්’, ‘මෝරා’, ‘තාරාවෝ ඉගිළෙති’ වැනි ජනප්‍රිය වේදිකා නාට්‍ය රැසකට රංගනයෙන් දායක වූවේය.\n\nගුරු ගෙදර, අයෝමා, ලොකු දුව, භවදුක, භව කර්ම, ගිනි අවි සහ ගිනි කෙළි, අස්වැසුම, අග්නිදාහය, සූරිය අරණ, මිල්ලෙ සොයා, රන්දිය දහර වැනි චිත්‍රපට ඔස්සේ තම භාවප්‍රතිභාව විදහා දැක්වූ ජැක්සන් පළිඟු මැණිකේ, ඇල්ල ළඟ වලව්ව, සුසීමා, වෙද හාමිනේ, කඩුල්ල, අකාල සන්ධ්‍යා, පිටගම්කාරයෝ, වැනි රූපවාහිනි නිර්මාණ රැසකට ද දායක විය. නර්තන විෂයද ප්‍රගුණ කළ ජැක්සන් ඇන්තනී මහතා පසුකාලීනව ඇසළ කළුවර නාට්‍ය අධ්‍යක්ෂණය කරමින් අධ්‍යක්ෂණයට ද පිවිසි අතර, ජුලියට්ගේ භූමිකාව, පාරාදීසය, අබා, ඇඩ්‍රස් නෑ වැනි චිත්‍රපට ද අධ්‍යක්ෂණය කළේය. ඔහුගේ නිර්මාණ බොහොමයක් දේශීය මෙන්ම විදේශීය වශයෙන් සම්මානයට ද පාත්‍ර විය.\n\nජනප්‍රිය නිළියක සහ හා ගායිකාවක වන කුමාරි මුණසිංහ මහත්මියගේ ස්වාමිපුරුෂයා වූ ජැක්සන් ඇන්තනී මහතා, මාධවී ඇන්තනි, අකිල ධනුද්ධර, සජිත අනුත්තරගේ ආදරණීය පියාණන් විය.\n\nසන්ධ්‍යා කරුණාරත්න, නෙත්මි පූජනි රත්නායක",
       "URL": "https://www.dinamina.lk/2023/10/10/breaking-news/29394/%e0%b6%85%e0%b7%83%e0%b7%84%e0%b7%8f%e0%b6%ba-%e0%b6%bb%e0%b6%82%e0%b6%9c%e0%b6%b0%e0%b6%bb-%e0%b6%a2%e0%b7%90%e0%b6%9a%e0%b7%8a%e0%b7%83%e0%b6%b1%e0%b7%8a-%e0%b7%83%e0%b6%b8%e0%b7%94%e0%b6%9c/",
       "Category": "local",
       "Parent URL": "https://www.dinamina.lk/category/local//page/14/"
}