{
       "Source": "dinamina",
       "Timestamp": "September 26, 2023 12:21 am",
       "Headline": "හිටපු ජ්‍යෙෂ්ඨ නියෝජ්‍ය පොලිස්පති  ලලිත් ජයසිංහ අවු. 5ක් හිරේට",
       "News Content": "සබරගමු පළාත් හිටපු ජ්‍යෙෂ්ඨ නියෝජ්‍ය පොලිස්පති ලලිත් ජයසිංහ මහතාට වසර පහක සිර දඬුවමක් රත්නපුර මහාධිකරණ විනිසුරු ලංකා ජයරත්න මෙණවිය ඊයේ (25) නියම කළාය.\n\nරුපියල් 20,000ක දඩ මුදලක් ගෙවන ලෙසද විත්තිකරුට නියම කෙරිණි.\n\nවිත්තිකරුගේ වයස සහ අසනීප තත්ත්වයන් සලකා බැලීමෙන් පසුව බරපතළ වැඩ සහිත සිර දඬුවම් ලබා නොදී සුළු වැඩ සහිත සිරදඬුවම් නියම කළාය.\n\nදේශපාලන රැස්වීම් වේදිකාවක් තනමින් සිටි විපක්ෂයේ සංවිධායකයන් පිරිසකට වෙඩි තැබීමේ සිද්ධියකට සැක මත අත්අඩංගුවට ගැනීමට නියමිතව සිටි එවකට නියෝජ්‍ය අමාත්‍යවරයකු වූ ප්‍රේමලාල් ජයසේකර මහතා අත්අඩංගුවට නොගන්නා ලෙසට කහවත්ත පොලිස් ස්ථානාධිපති ලලිත් රාජමන්ත්‍රී මහතාට බලපෑම් කර දණ්ඩ නීති සංග්‍රහය යටතේ දඬුවම් ලැබිය යුතු වරදක් කර ඇති බවට නීතිපතිවරයා පැවරූ නඩුවේ තීන්දුව ලබාදෙමින් මහාධිකරණ විනිසුරුවරිය මෙම නියෝගය නිකුත් කළාය.\n\nනීතිපතිවරයා වෙනුවෙන් නියෝජ්‍ය සොලිසිටර් ජනරාල් ජනක බණ්ඩාර මහතා අධිකරණයට කරුණු දක්වමින් කියා සිටියේ රජයේ නිලධාරීවරයකු ලෙසත්,නීතිය රකින නිලධාරියකු ලෙසත් විත්තිකරු බරපතළ වරදක් සිදුකර ඇති හෙයින් උපරිම දඬුවම් ලබා දෙන ලෙසය. ලංකා දණ්ඩ නීති සංග්‍රහයේ 209 වැනි වගන්තිය කඩකිරීම සම්බන්ධයෙන් වසර 5ක උපරිම දඬුවම නියම කළ හැකි බව ද පෙන්වා දුන්නේය .\n\nදෙපාර්ශ්වය කරුණු සලකා බැලූ මහාධිකරණ විනිසුරුවරිය පැමිණිල්ල සාධාරණ සැකයෙන් ඔබ්බට ඔප්පු කර ඇති බවට සඳහන් කරමින් රුපියල් 20,000ක දඩයක් හා වසර 5ක සිර දඬුවම් විත්තිකරුට නියම කළාය .\n\n2015 ජනවාරි පස්වන දින කහවත්ත ප්‍රදේශයේ දේශපාලන වේදිකාවක් තනමින් සිටි පිරිසකට වෙඩි තැබීමෙන් එක් අයකු මිය ගොස් සිටි අතර තවත් කිහිප දෙනකුට තුවාල සිදු වී තිබීම සම්බන්ධ චෝදනා ගොනු කර නීතිපතිවරයා මෙම නඩුව පවරා තිබිණි.",
       "URL": "https://www.dinamina.lk/2023/09/26/local/25459/%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%a2%e0%b7%8a%e0%b6%ba%e0%b7%99%e0%b7%82%e0%b7%8a%e0%b6%a8-%e0%b6%b1%e0%b7%92%e0%b6%ba%e0%b7%9d%e0%b6%a2%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/71/"
}