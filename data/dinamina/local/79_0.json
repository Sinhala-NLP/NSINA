{
       "Source": "dinamina",
       "Timestamp": "September 23, 2023 1:08 am",
       "Headline": "බොඳ වී ගිය සිහින කඩා­වැ­ටුණා මදි­වට  සැමි­යාත් ලෙඩ ඇඳට",
       "News Content": "සෞදි අරාබියේ ගෘහ සේවයට ගොස් රෝගී තත්ත්වයක් නිසා කෙටි කලකින් යළි මවුබිමට පැමිණි වැලිගම එළුවාවල පදිංචි හංසනී දිල්රුක්ෂි මහත්මිය එරට ගොඩනැඟිල්ලක හිංසනයට ලක්ව සිටින ශ්‍රී ලාංකිකයන් පිරිසක් ගැන තොරතුරු අනාවරණය කරයි.\n\nපවුලේ අගහිඟකම් හේතුවෙන් ඉකුත් ජනවාරි මස 18 වැනි දින සෞදි අරාබියේ ගෘහ සේවයට ගොස් අසනීප තත්ත්වයෙන් සිටි බිරිය පිළිබඳව අගෝස්තු 21 වැනි දින සිට තොරතුරක් නැති බවත් පුංචි දියණියන් දෙදෙනාගේ අනාගතය වෙනුවෙන් තම බිරිය ලංකාවට ගෙන්වා ගැනීමට මැදිහත් වන ලෙස ඇයගේ සැමියා වූ සජිත් කුමාර මහතා මාධ්‍ය මඟින් බලධාරීන්ගෙන් ඉල්ලා සිටියේය.\n\nසජිත් කුමාර විසින් තම බිරිය වන හංසනී දිල්රුක්ෂි ගැන විදේශ සේවා නියුක්ති කාර්යාංශය වෙත කළ පැමිණිල්ලකට අනුව හා මේ සිදුවීම ගැන මාධ්‍ය ඔස්සේ පුවත් වාර්තා වීමෙන් අනතුරුව කම්කරු හා විදේශ රැකියා ඇමැති මනුෂ නානායක්කාර මහතාගේ අවධානය යොමුවීමෙන් විදේශ සේවා නියුක්ති කාර්යාංශය මඟින් තමන් මවුබිමට රැගෙන ඒමට කටයුතු කළ බව හංසනී දිල්රුක්ෂි මහත්මිය පවසයි. අහස උසට බලාපොරොත්තු තබා විදේශගත වූ හංසනී දිල්රුක්ෂි මහත්මිය ඒ අනුව පසුගිය 19 වැනි දින ලංකාවට පැමිණ නිවෙස වෙත පැමිණෙන්නේ හැඬූ කඳුළින් ඇඳිවත පමණක් අතැතිවය.\n\nකෙසේ වෙතත් ඇය සෞදි අරාබියේදී මුහුණ දුන් දුක් කම්කටොලු ගැන සිය නිවසේදී මාධ්‍යයට අදහස් දක්වමින් මෙසේ පැවසුවාය.\n\nතමා විදෙස්ගත වූ විදෙස් රැකියා ආයතනය හරහා සෞදි අරාබියේ ගෘහ සේවයට ගිය තවත් මෙරට විවිධ ප්‍රදේශවල කාන්තාවන් දස දෙනෙකු පමණ එරට ගොඩනැඟිල්ලක සිර කරගෙන සිටිනා බවත් එහි පවතින නොයෙකුත් හිංසාකාරි තත්ත්වයන් දරා ගැනීමට නොහැකිව එක් කාන්තාවක් මානසික ආබාධයකට පවා ලක්ව සිටින බවද ඔවුන් ගැන තොරතුරක් කිසිවකුට දැනගැනීමට නොහැකි බවද ඇය කියා සිටී.\n\nඔවුන් ඉල්ලා ඇත්තේ හංසනී දිල්රුක්ෂි ලංකාවට ගිය විගස හිංසනයට පත්ව සිටින පිරිසගේ ඥාතීන් සහ බලධාරීන් දැනුවත් කර ඔවුන්ද ලංකාවට ගෙන්වා ගැනීමට කටයුතු කරන ලෙසයි.\n\nඒ ගැන ඇතැම් තොරතුරු තමා සතු බවද හංසනී දිල්රුක්ෂි මහත්මිය කියා සිටී.\n\nපවුලේ ආර්ථීක ප්‍රශ්න හමුවේ සිය හීන සැබෑ කර ගැනීමට විදේශගත වූ දිල්රුක්ෂිට එරටදී මුහුණ දීමට සිදු වූ අනපේක්ෂිත සිදුවීම හමුවේ ඇඳිවත පමණක් උරුම කරගෙන තම නිවෙසට පැමිණෙද්දී වෘත්තියෙන් පෙදරේරුවරයකු වන දිල්රුක්ෂිගේ සැමියා වූ සජිත් කුමාර ඉකුත් සැප්තැම්බර් 4 වැනි දින කිඹුල් ප්‍රහාරයකට ලක්ව බරපතළ තුවාල ලබා එක්තැන් වී ඇත්තේ පවුල තවත් අසරණ කරමිනි.\n\nඔවුන්ගේ වැඩිමහල් දියණිය වූ බිනුෂි නටාෂා (05 ) ඇය පෙර පාසල් යන අතර ඇයගේ නැඟණිය වූ යෙහන්සා මනුකීට වයස අවු: 03කි. සැමියාට කිඹුල් ප්‍රහාරය හේතුවෙන් ඇති වූ තුවාලවලට බෙහෙත් දැමීමට විශාල මුදලක් වැය වන බවත් තමන්ට කොළඹ සිට වැලිගම පිහිටි නිවෙසට පැමිණීමට මුදල් ලබා දුන්නේද විදේශ සේවා නියුක්ති කාර්යාංශයෙන් බවත් ඇය කියා සිටියාය. එවැනි පසුබිමක තම සැමියා සුවපත් කර ගැනීමට පරිත්‍යාගශීලින්ගේ සහයෝගය බලාපොරොත්තු වන බවද හංසනී දිල්රුක්ෂි මහත්මිය කරුණික ඉල්ලීමක් කරන්නීය.",
       "URL": "https://www.dinamina.lk/2023/09/23/local/24808/%e0%b6%b6%e0%b7%9c%e0%b6%b3-%e0%b7%80%e0%b7%93-%e0%b6%9c%e0%b7%92%e0%b6%ba-%e0%b7%83%e0%b7%92%e0%b7%84%e0%b7%92%e0%b6%b1-%e0%b6%9a%e0%b6%a9%e0%b7%8f%e0%b7%80%e0%b7%90%e0%b6%a7%e0%b7%94/",
       "Category": "local",
       "Parent URL": "https://www.dinamina.lk/category/local//page/79/"
}