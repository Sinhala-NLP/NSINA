{
       "Source": "dinamina",
       "Timestamp": "August 17, 2023 5:50 am",
       "Headline": "බීමත් රියැදුරකු බේරගන්න  පොලිසියට තග දාලා  ලෝයර් නෝනාගේ සැමියා රිමාන්ඩ්",
       "News Content": "\n\nබීමත්ව මෝටර් රථයක් පැදවූ රියැදුරකු ගල්ගමුව නගරයේදී අත්අඩංගුවට ගැනීමට පොලිස් නිලධාරීන් උත්සාහ කළ අවස්ථාවේ කලහකාරී ලෙස හැසිරෙමින් පොලිස් නිලධාරීන්ගේ රාජකාරියට බාධා කර සාපරාධී බලහත්කාරකම් පා බීමත් රියැදුරා පොලිස් අත්අඩංගුවෙන් මුදාගැනීමට තැත් කිරීමේ සිද්ධියක් සම්බන්ධයෙන් ගල්ගමුව පොලිසිය මඟින් සැකපිට අත්අඩංගුවට ගෙන අධිකරණය හමවුට ඉදිරිපත් කළ නීතිඥවරියකගේ සැමියකු මේ මස 22 වැනි දින දක්වා රිමාන්ඩ් කරන ලෙස ගල්ගමුව මහේස්ත්‍රාත් නෙලුම් ප්‍රියදර්ශනී මහත්මිය නියෝග කළාය.\n\nමෙසේ රිමාන්ඩ් භාරයට පත් කළේ මහව උඩුවේරිය තිත්තරමුල්ල ප්‍රදේශයේ පදිංචි ආර්. එම්. බී. රුමේෂ් ශ්‍යාමල් නමැත්තෙකි.\n\nසැකකරු අධිකරණයට ඉදිරිපත් කරමින් ගල්ගමුව පොලිසියේ රථවාහන අංශයේ නිලධාරීන් කියා සිටියේ ඉකුත් 10 වැනි දින රාත්‍රියේ ගල්ගමුව නගරයේදී බීමතින් මෝටර් රථයක් පැදවූ රියැදුරකු අත්අඩංගුවට ගැනීමට පොලිස් නිලධාරීන් සූදානම් වූ අවස්ථාවේ මේ සැකකරු ද එම මෝටර් රථය තුළ සිටිමින් කලහකාරී ලෙස හැසිරෙමින් පොලිස් නිලධාරීන්ට තර්ජනය කරමින් සාපරාධී බලහත්කාරය පාමින් ඔහු සමඟ සිටි බීමත් රියැදුරා පොලිස් අත්අඩංගුවෙන් මුදා ගැනීමට උත්සාහ කළ බවයි.\n\nපසුව දැඩි පරිශ්‍රමයක් දරා කලහකාරී ලෙස හැසිරෙමින් පොලිසියට බාධා කළ මේ සැකකරු පොලිස් නිලධාරීන් විසින් අත්අඩංගුවට ගෙන ගල්ගමුව පොලිස් ස්ථානයට රැගෙන ගිය බව ද අධිකරණයට සැල කළ පොලිසිය, පොලිස් ස්ථානය තුළදී ද සැකකරු උස් හඬින් කෑකෝ ගසමින් පොලිස් ස්ථානය දෙවනත් කරමින් කලහකාරී ලෙස හැසුරුණු බවත් එහිදී ද සැකකරු පොලිස් නිලධාරීන්ගේ රාජකාරියට බාධා කළ බවත් කියා සිටියේය.\n\nමේ සිද්ධිය සම්බන්ධයෙන් තවදුරටත් විමර්ශන සිදු කෙරෙන බැවින් සැකකරු රිමාන්ඩ් භාරයට පත් කරන ලෙස ද පොලිසිය අධිකරණයෙන් ඇයැද සිටියේය. සැකකරු වෙනුවෙන් දීර්ඝව අධිකරණයට කරුණු දක්වමින් නීතිඥ කාංචනා හතුරුසිංහ මහත්මිය ඇතුළු නීතිඥයන් අධිකරණයෙන් ඉල්ලා සිටියේ ඕනෑම ඇප කොන්දේසියක් මත සැකකරු මුදාහරින ලෙසයි. දෙපාර්ශ්වයේ කරුණු දැක්වීම් සැලකිල්ලට ගත් ගල්ගමුව මහේස්ත්‍රාත් නෙලුම් ප්‍රියදර්ශනී මහත්මිය සැකකරු ඇප මත මුදා හරින්නැයි නීතිඥයන් කළ ඉල්ලීම් ඉවත දමමින් සැකකරු ලබන 22 තෙක් රිමාන්ඩ් භාරයට පත් කිරීමට නියෝග කරනු ලැබුවාය. නීතිඥවරියකගේ නමක් කියමින් තමා එම නීතිඥවරියගේ සැමියා බව පවසමින් සැකකරු මෙලෙස කලහකාරී ලෙස හැසිරෙමින් පොලිසියට බාධා කර බීමත් රියැදුරා මුදාගැනීමට තැත් කර ඇති බව මූලික පොලිස් විමර්ශනවලදී අනාවරණ විය.\n\nපැමිණිල්ල වෙනුවෙන් ගල්ගමුව පොලිසියේ රථවාහන අංශයේ උප පොලිස් පරීක්ෂක ලයනල් විමලසේන මහතා සමඟ සැරයන් (17320) මයුර මහතා අධිකරණයට කරුණු දැක්වූ අතර සැකකරු වෙනුවෙන් නීතිඥ කාංචනා හතුරුසිංහ මහත්මිය ඇතුළු නීතිඥ කණ්ඩායමක් පෙනී සිටියේය.\n\nගල්ගමුව පොලිසියේ ස්ථානාධිපති ප්‍රධාන පොලිස් පරීක්ෂක පුෂ්ප කුමාර මහතාගේ උපදෙස් මත රථවාහන අංශයේ ස්ථානාධිපති උප පොලිස් පරීක්ෂක උපාලි මහතාගේ උපදෙස් මත උප පොලිස් පරීක්ෂක ලයනල් විමලසේන මහතාගේ මෙහෙයවීම මත මේ සිද්ධිය සම්බන්ධයෙන් විමර්ශන සිදු කරයි.\n\nඅනුරාධපුර – උපාලි ආනන්ද කරුණාදාස",
       "URL": "https://www.dinamina.lk/2023/08/17/breaking-news/14891/%e0%b6%b6%e0%b7%93%e0%b6%b8%e0%b6%ad%e0%b7%8a-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b6%9a%e0%b7%94-%e0%b6%b6%e0%b7%9a%e0%b6%bb%e0%b6%9c%e0%b6%b1%e0%b7%8a%e0%b6%b1/",
       "Category": "local",
       "Parent URL": "https://www.dinamina.lk/category/local//page/231/"
}