{
       "Source": "dinamina",
       "Timestamp": "August 5, 2023 1:00 am",
       "Headline": "පෙම්වතියගේ නිරුවත් රූ ශෙයා කළ කුරුණෑගල පාසල් සිසුන් 6ට වසර 2ක බැඳුම්කරයක්",
       "News Content": "උපන් දින සාදයකදී සිය පෙම්වතියගේ නිරුවත් ඡායාරූප මිතුරන් කිහිප දෙනකු අතර හුවමාරු කරගැනීමේ සිද්ධියක් සම්බන්ධයෙන් අධිකරණය හමුවේ වරද පිළිගත් කුරුණෑගල ප්‍රදේශයේ පාසල් සිසුන් 6 දෙනකුට රු. 1500ක රජයේ ගාස්තුවක් ගෙවන ලෙස කොළඹ ප්‍රධාන මහේස්ත්‍රාත් ප්‍රසන්න අල්විස් මහතා ඊයේ (3) නියම කළේය.\n\nකුරුණෑගල ප්‍රදේශයේ ප්‍රධාන පෙළේ පාසලක පාසැල් සිසුන් 6 දෙනකුට එලෙස රජයේ ගාස්තු නියම කළ මහේස්ත්‍රාත්වරයා නැවත මෙවැනි වැරදි නොකරන ලෙස තරයේ අවවාද කරමින් රු. 25,000ක බැඳුම්කරයකට වසර දෙකක කාලයකට යටත් කිරීමටද නියෝග කළේය.\n\nපෙම්වතා යැයි පැවසෙන සැකකාර සිසුවා සම වයසේ පාසල් ශිෂ්‍යාවක සමඟ ඇසුරක් පවත්වා, ඇය සමඟ වූ විරසකයක් මත මේ නිරුවත් දර්ශන සිය උපන්දින සාදයේදී මිතුරන්ගේ දුරකතනවලට යවා තිබේ.\n\nසැකකරුවන් අධිකරණය හමුවේ වරද පිළිගනිමින් අපරාධ නඩු විධාන සංග්‍රහයේ 306 වගන්ති ප්‍රකාර දඬුවම් නියම කරන ලෙස නීතිඥවරයා අධිකරණයෙන් කළ ඉල්ලීම සලකා මහේස්ත්‍රාත්වරයා සැකකාර සිසුන්ට රජයේ ගාස්තු නියම කරමින් ඔවුන් රු. 25,000 බැඳුම්කරයකට වසර 2ක කාලයක් යටත් කිරීමට නියම කළේය.\n\nසිරන්ජනි කුමාරි",
       "URL": "https://www.dinamina.lk/2023/08/05/local/11917/%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%92%e0%b6%ba%e0%b6%9c%e0%b7%9a-%e0%b6%b1%e0%b7%92%e0%b6%bb%e0%b7%94%e0%b7%80%e0%b6%ad%e0%b7%8a-%e0%b6%bb%e0%b7%96-%e0%b7%81%e0%b7%99/",
       "Category": "local",
       "Parent URL": "https://www.dinamina.lk/category/local//page/285/"
}