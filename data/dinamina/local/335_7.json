{
       "Source": "dinamina",
       "Timestamp": "July 25, 2023 1:00 am",
       "Headline": "ශ්‍රී ලංකා-ඉන්දීය ධීවර ගැටලුවට කඩිනමින් විසඳුම් දීමට දෙරටෙහි අවධානය",
       "News Content": "ශ්‍රී ලංකාවේ සහ ඉන්දියාවේ ධීවර ගැටලුවට කඩිනම් විසඳුමක් දීම සම්බන්ධයෙන් දෙරටේ රජයන්හි අවධානය යොමුව තිබෙන බව විදේශ කටයුතු ඇමැති අලී සබ්රි මහතා ප්‍රකාශ කරයි.\n\nඇමැතිවරයා මේ බව සඳහන් කළේ ඉන්දීය රූපවාහිනී නාලිකාවක් සමඟ සම්මුඛ සාකච්ඡාවකට එක් වෙමිනි.\n\nඑහිදී වැඩිදුරටත් අදහස් දැක්වූ ඇමැතිවරයා මෙලෙස ද කීවේය.\n\n“දෙරටේ ධීවරයන් මුහුණ දෙන ගැටලු සම්බන්ධයෙන් මූලික වශයෙන් කරුණු දෙකක් සංවාදයට ලක් කර තිබෙනවා. එම කරුණු සියල්ලට එකඟත්වය පළ කර තිබෙනවා. මෙහිදී සිදු නොවිය යුතු දෑ සම්බන්ධයෙන් ද දෙරටේ අවධානය යොමුව තිබෙනවා. ඊට අමතරව ගැඹුරු මුහුදේ දැල් එළා මසුන් මැරීමේ ක්‍රියාවලිය සම්බන්ධයෙන් ද අවධානය යොමු කර තිබෙනවා. දැල් එළා මසුන් මැරීමේ ක්‍රියාවලිය හේතුවෙන් මුහුදු පතුලට සිදු වන හානිය ඉතා ඉහළ මට්ටමක තිබෙනවා. ඒ ඔස්සේ මේ වන විට එම යාත්‍රා ජාත්‍යන්තර මුහුදු තීරයට මෙන්ම ශ්‍රී ලංකාවේ මුහුදට ද පැමිණෙනවා. මේ තත්ත්වය ශ්‍රී ලංකාවට පමණක් නොව ඉන්දියාවට ද භයානක තත්ත්වයක්.\n\nමේ ක්‍රියාවලිය ඔස්සේ මුහුදු තීරයේ විනාශ වීමක් සිදු වෙනවා. දෙරටේ ධීවරයන් මුහුණ දෙන ගැටලු සම්බන්ධයෙන් තවදුරටත් සාකච්ඡා කළ යුතුයි. අදාළ ධීවර කණ්ඩායම් එකට එක්ව සාකච්ඡා කර මේ සම්බන්ධයෙන් අවසන් තීරණයකට එළඹෙනු ඇතැයි බලාපොරොත්තු වෙනවා.\n\nඉන්දීය අගමැති නරේන්ද්‍ර මෝදි මහතා ශ්‍රී ලංකාවට පැමිණීම අතිශය වැදගත්. ඒ හේතුවෙන් මෙරටට පැමිණෙන ලෙස ඉන්දීය අගමැතිවරයාට ආරාධනා කරනවා. මෙරටට ආර්ථිකය ගොඩනැඟීමට තීරණාත්මක කාර්යභාරයක් ඉටු කළ ඉන්දීය මුදල් ඇමැතිනී නිර්මලා සීතාරාමන් මහත්මියට ද සංචාරයකට ශ්‍රී ලංකාවට පැමිණෙන ලෙසට ආරාධනා කරනවා. ඉදිරි වසරවලදී ශ්‍රී ලංකාව සහ ඉන්දියාවේ පවතින සම්බන්ධතාව ශක්තිමත්ව අන්‍යෝන්‍ය වශයෙන් සාර්ථකත්වයක් කරා ගෙන යෑමට බලාපොරාත්තු වන බවට මා විශ්වාස කරනවා.”",
       "URL": "https://www.dinamina.lk/2023/07/25/local/8944/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b6%b0%e0%b7%93%e0%b7%80%e0%b6%bb-%e0%b6%9c%e0%b7%90/",
       "Category": "local",
       "Parent URL": "https://www.dinamina.lk/category/local//page/335/"
}