{
       "Source": "dinamina",
       "Timestamp": "September 18, 2023 1:57 am",
       "Headline": "නිෂිමුරා වල්ගා තරුව හෙට අනිද්දා ශ්‍රී ලංකාවට දිස්වෙයි",
       "News Content": "‘නිෂිමුරා” ( nishimura) වල්ගා තරුව හෙට (19), අනිද්දා (20) සහ 21 දිනවල සවස 6.30න් පසුව ඉතා පැහැදිලි අහසක් තුළ, පියවි ඇසින් හෝ දුරදක්නයකින් ශ්‍රී ලංකාවාසීන්ට දැකගත හැකි බව කොළඹ විශ්වවිද්‍යාලයේ භෞතික විද්‍යා අංශයේ තාරකා විද්‍යාඥ ආචාර්ය ජනක අඩස්සූරිය මහතා පැවසීය.\n\nC/2023P1ලෙසද මෙම වල්ගා තරුව හඳුන්වන අතර බටහිර ක්ෂිතිජය ට ආසන්නව කන්‍යා තාරකා රාශියේ මෙම වල්ගාතරුව දිස් වන බවද ඔහු ප්‍රකාශ කළේය. 21 දිනෙන් පසු මෙම වල්ගා තරුවේ ප්‍රභාවය අඩු වී යන නිසා ඉන්පසුව එය දැක ගැනීමට අපහසු බව ද ඔහු සඳහන් කළේය.\n\nවල්ගා තරුවක් ඝන කාබන් ඩයොක්සයිඩ් සහ දූවිලි අංශුවලින් නිර්මාණය වන බවත් හිරුගේ රශ්මිය ට හසු වීමෙන් වල්ගයක් නිර්මාණය වන බවත් ජනක අඩස්සූරිය මහතා කීය. වල්ගා තරුව මගින් පෘථිවියට කිසිදු බලපෑමක් ඇති නොවන බවද සඳහන් කළ ඒ මහතා, මෙවන් වල්ගාතරු විශාල සංඛ්‍යාවක් පෘථිවි වාසීන්ගේ පියවි ඇසට නොපෙනී ගමන් කරන බවද පැවසීය. නිෂිමුරා වල්ගා තරුව හෙට(19) දින පෘථිවියට කි.මී මිලියන 143ක් පමණ දුරින් ගමන් කරන බව ද ඔහු සඳහන් කළේය.\nඋපාලි කරුණාරත්න",
       "URL": "https://www.dinamina.lk/2023/09/18/local/23270/%e0%b6%b1%e0%b7%92%e0%b7%82%e0%b7%92%e0%b6%b8%e0%b7%94%e0%b6%bb%e0%b7%8f-%e0%b7%80%e0%b6%bd%e0%b7%8a%e0%b6%9c%e0%b7%8f-%e0%b6%ad%e0%b6%bb%e0%b7%94%e0%b7%80-%e0%b7%84%e0%b7%99%e0%b6%a7-%e0%b6%85/",
       "Category": "local",
       "Parent URL": "https://www.dinamina.lk/category/local//page/103/"
}