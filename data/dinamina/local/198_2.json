{
       "Source": "dinamina",
       "Timestamp": "August 24, 2023 2:41 am",
       "Headline": "අඹේවෙල කිරි ගොවිපොළ භූමියේ මැණික් ගැරීම් නැවත්වීමට උප‍ෙදස්",
       "News Content": "රජය සතු අඹේවෙල කිරි ගොවිපොළ භූමියේ සිදු කරන අනවසර මැණික් ගැරීම පිළිබඳ වහාම විමර්ශනයක් කර එය නැවැත්වීමට පියවර ගන්නා ලෙස කෘෂිකර්ම ඇමැති මහින්ද අමරවීර මහතා ජාතික පශු සම්පත් මණ්ඩලයේ සභාපති මහාචාර්ය ඩබ්ලිව්. සිරිල් මහතාට උපදෙස් ලබා දී ඇත. දැනට අපේ රටේ වැඩිම හා වටිනාම මැණික් ප්‍රමාණයක් අඹේවෙල කිරි ගොවිපලට අයත් භූමියේ ඇතැයි සැලකේ.\n\nමේ වන විට එම ගොවිපොළ පුද්ගලික අංශයට බදු දී ඉතාමත් සාර්ථකව කිරිගව පාලනය සිදු කරනු ලබයි. නමුත් ඇතැම් බාහිර පුද්ගලයන් මෙම ඉඩමට හොර රහසේ ඇතුළුව මැණික් ගැරීම සිදු කරන බවට තොරතුරු ලැබී තිබෙන බැවින් එම කටයුතු නැවැත්වීම සඳහා වහාම මැදිහත් වන ලෙස ඇමැතිවරයා ජාතික පශු සම්පත් සංවර්ධන මණ්ඩලයට දන්වා තිබේ.\n\nදේශීය කිරි කර්මාන්තය නැංවීම පිළිබඳ සාකච්ඡාවක් පෙරේදා (22) කෘෂිකර්ම අමාත්‍යාංශයේ දී පැවැත්වුණු අවස්ථාවේදී ඇමැතිවරයා මෙම උපදෙස් දුන්නේය.\n\nබුද්ධිකා ඉඹුලාන",
       "URL": "https://www.dinamina.lk/2023/08/24/local/16777/%e0%b6%85%e0%b6%b9%e0%b7%9a%e0%b7%80%e0%b7%99%e0%b6%bd-%e0%b6%9a%e0%b7%92%e0%b6%bb%e0%b7%92-%e0%b6%9c%e0%b7%9c%e0%b7%80%e0%b7%92%e0%b6%b4%e0%b7%9c%e0%b7%85-%e0%b6%b7%e0%b7%96%e0%b6%b8%e0%b7%92-2/",
       "Category": "local",
       "Parent URL": "https://www.dinamina.lk/category/local//page/198/"
}