{
       "Source": "dinamina",
       "Timestamp": "July 27, 2023 1:00 am",
       "Headline": "අනවසර විදුලි රැහැන් නිසා පසුගිය මාස 7ට වන අලි 36ක් මිය ගිහින්",
       "News Content": "වන සතුන්ගෙන් වගා භූමි සහ දේපොළ ආරක්ෂා කරගැනීමට අනාරක්ෂිතව ඉදිකර ඇති අනවසර විදුලි රැහැන් හේතුවෙන් පසුගිය මාස 7ක කාලයේ වන අලි 36ක් මිය ගොස් ඇතැයි වන ජීවී සංරක්ෂණ දෙපාර්තමේන්තු වාර්තා සඳහන් කරයි.\n\nමෙසේ අනාරක්ෂිතව ඉදිකර ඇති අනවසර විදුලි රැහැන්වල පැටලි විදුලිසර වැදීමෙන් මිය යන වන සතුන් සංඛ්‍යාව මේ වන විට ඉහළ යමින් පවතින බව ද එම වාර්තාවෙන් අනාවරණය කර ඇත. භෝග ආරක්ෂා කරගැනීමට පෞද්ගලික විදුලි වැටක් ඉදිකරන්නේ නම් එය වන ජීවී සංරක්ෂණ දෙපාර්තමේන්තුවේ පිරිවිතරයන්ට යටත්ව පමණක්ව සිදු කළ යුතු අතර, එසේ නොවන්නේ නම් නීත්‍යනුකූල නොවන විදුලි රැහැන් අදින්නන්ට එරෙහිව වන ජීවී සංරක්ෂණ දෙපාර්තමේන්තුව විසින් වන සත්ත්ව හා වෘක්ෂලතා ආරක්ෂක ආඥා පනත යටතේ දැඩි දඬුවම් පැනවීමට කටයුතු කරන බව ද එම දෙපාර්තමේන්තුව අවධාරණය කරයි.\n\nවනජීවී සංරක්ෂණ දෙපාර්තමේන්තුව විසින් අලි ගම් වැදීම වැළැක්වීම සඳහා විදුලි වැට ඉදිකරනු ලබන්නේ අලියාට මානසික බාධකයක් පමණක් වන ලෙසයි. එය ඔවුන්ගේ ස්වභාවික සංචරණයට බාධාවක් නොවන පරිදි විද්‍යාත්මක හා තාක්ෂණික පිරිවිතරයන්ට අනුව සැලසුම් කරන ලද ක්‍රමවේදයකට අනුව සිදු කරනු ලබන බව ද වනජීවී සංරක්ෂණ දෙපාර්තමේන්තුව සඳහන් කරයි.\nබුද්ධිකා ඉඹුලාන",
       "URL": "https://www.dinamina.lk/2023/07/27/local/9508/%e0%b6%85%e0%b6%b1%e0%b7%80%e0%b7%83%e0%b6%bb-%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b6%bb%e0%b7%90%e0%b7%84%e0%b7%90%e0%b6%b1%e0%b7%8a-%e0%b6%b1%e0%b7%92%e0%b7%83%e0%b7%8f/",
       "Category": "local",
       "Parent URL": "https://www.dinamina.lk/category/local//page/325/"
}