{
       "Source": "dinamina",
       "Timestamp": "August 17, 2023 2:49 am",
       "Headline": "මෙරට ප්‍රථම නීල ධජ වෙරළ තීරය ලෙස  උණවටුන සූදානම් කරයි",
       "News Content": "මෙරට ප්‍රථම නීල ධජ වෙරළ තීරය ලෙස අදාළ ජාත්‍යන්තර සහතිකකරණය ලබා ගැනීම සඳහා සමුද්‍රීය පරිසර ආරක්ෂණ අධිකාරිය මඟින් උණවටුන වෙරළ තීරය සූදානම් කෙරේ.\n\nඉදිරියේදී රට වටා පිහිටි තවත් වෙරළ තීර ගණනාවක් ද නීල ධජ වෙරළ තීර බවට පත්කර ගැනීම සඳහා ක්‍රියා කරන බව සමුද්‍රීය පරිසර ආරක්ෂණ අධිකාරියේ ප්‍රකාශකයෙක් පැවසීය.\n\nසමුද්‍රීය පරිසර ආරක්ෂණ අධිකාරිය මඟින් ක්‍රියාත්මක වැඩසටහන් අතර, එක් ප්‍රධාන වැඩසටහනක් වන නීල ධජ වෙරළ තීරයන් (ජාත්‍යන්තර ප්‍රමිතියෙන් යුතු වෙරළ ආශ්‍රිත නාන තොටුපළ) ස්ථාපිත කිරීම හඳුන්වා දිය හැක. මේ වැඩසටහන සඳහා අධිකාරියේ ආරාධනයෙන් නීල ධජ වෙරළ තීරයන් සහතිකකරණය කරනු ලබන ජාත්‍යන්තර සංවිධානය වන FEE (The Foundation for Environmental Education) ආයතනයේ ප්‍රධාන විධායක නිලධාරී Daniel Sechaffer මහතා සහ එම ආයතනයේ අධ්‍යක්ෂිකා Sanskiriti Menon මහත්මිය ශ්‍රී ලංකාවට පසුගියදා පැමිණි අතර එහිදී නීල ධජ වෙරළ ස්ථාපිත කිරීමට අදාළ පූර්ව නිරීක්ෂණ කටයුතු හා අදාළ සහතිකකරණය සඳහා වූ නිර්නායකයන් පිළිබඳ දැනුම්වත් කිරීමට කටයුතු කරන ලදී.\n\nඒ අනුව ගාල්ල උණවටුන අරලිය හෝටලයේ දී විශේෂ වැඩසටහනක් අධිකාරියේ සභාපති අසේල බී රැකව මහතාගේ ප්‍රධානත්වයෙන් පැවැත්විණි. මේ අවස්ථාවේදී නීල ධජ වෙරළ ස්ථාපිත කිරීමට අදාළ සහතිකකරණය කිරීමේදී සැලකිය යුතු පාරිසරික අධ්‍යාපන හා තොරතුරු, මුහුදු ජලයේ ගුණාත්මකභාවය, පාරිසරික කළමනාකරණය, ආරක්ෂාව හා සේවා ආදී අංශයන් ගෙන් සමන්විත නිර්ණායකයන් 33ක් පිළිබඳව දීර්ඝ වශයෙන් සාකච්ඡා කෙරිණි.\n\nසමුද්‍රීය පරිසර ආරක්ෂණ අධිකාරියේ සාමාන්‍යාධිකාරී ජගත් ගුණසේකර, ගාල්ල දිස්ත්‍රික් සහකාර ලේකම් ඇතුළු උණවටුන නීල ධජ වෙරළ කළමනාකරණ කමිටු සාමාජිකයන් රැසක් මේ අවස්ථාවට සහභාගි වූහ. මේ පිරිස උණවටුන වෙරළ තීරයේ විශේෂ නිරීක්ෂණ චාරිකාවකට ද එක් විය. උණවටුන ÒඅරලියÓ හෝටලයේ පැවති මේ වැඩසටහන සඳහා අනුග්‍රාහක දායකත්වය උණවටුන වෙරළ කළමනාකරණ කමිටුවේ ක්‍රියාකාරී දායකත්වයක් දක්වන අරලිය ව්‍යාපාරයේ අධිපති ඩඩ්ලි සිරිසේන මහතා විසින් ලබා දෙන ලදී.\n\nඋපාලි කරුණාරත්න සහ සුභාෂිනී සේනානායක",
       "URL": "https://www.dinamina.lk/2023/08/17/local/14824/%e0%b6%b8%e0%b7%99%e0%b6%bb%e0%b6%a7-%e0%b6%b4%e0%b7%8a%e0%b6%bb%e0%b6%ae%e0%b6%b8-%e0%b6%b1%e0%b7%93%e0%b6%bd-%e0%b6%b0%e0%b6%a2-%e0%b7%80%e0%b7%99%e0%b6%bb%e0%b7%85-%e0%b6%ad%e0%b7%93/",
       "Category": "local",
       "Parent URL": "https://www.dinamina.lk/category/local//page/232/"
}