{
       "Source": "dinamina",
       "Timestamp": "September 15, 2023 1:00 am",
       "Headline": "නල්ලූර් ආරක්ෂාවට සිටි පොලිස් නිලධාරියකුගේ අතක් සපා කෑ අයෙක් අත්අඩංගුවට",
       "News Content": "නල්ලූර් කෝවිලේ පැවති තේරු උත්සවයේ ආරක්ෂාවට යොදවා සිටි පොලිස් නිලධාරියකුගේ අතක් හපා කා පලා ගිය පුද්ගලයකු යාපනය පොලිසියේ නිලධාරීන් විසින් ඊයේ (14) අත්අඩංගුවට ගෙන තිබේ. පුදුකුඩිඉරිප්පු පොලිස් ස්ථානයට අනුයුක්තව සේවයේ නිරත පොලිස් සැරයන්වරයකුගේ අත මෙසේ සපා කා ඇති අතර, ඔහු ප්‍රතිකාර සඳහා යාපනය රෝහලට ඇතුළත් කර ඇත.\n\nමේ තේරු උත්සවයට විශාල පිරිසක් මේ දිනවල සහභාගි වන බවත්, කෝවිලට ඇතුළුවීමට ඇති නගර සභා මාර්ග බාධකය ඔස්සේ ගමන් කිරීමට අවසරදී තිබී ඇත්තේ පා ගමනින් පැමිණෙන බැතිමතුන්ට සහ තේරු කරත්තවලට පමණක් බවත් පොලිසිය කියයි.\n\nතුවාල ලැබූ නිලධාරියා පෙරේදා (13) සේවයේ නිරතව සිට ඇත්තේ මේ මාර්ග බාධකයේය. ඒ හරහා පුද්ගලයකු යතුරුපැදියකින් ගමන් කිරීමට පැමිණි අවස්ථාවේදී මේ නිලධාරියා එම ගමන වළක්වාලමින් ඇතුළු වීමට ඉඩ දිය නොහැකි බව පවසා ඇත. එහිදී එම පුද්ගලයා බලහත්කාරයෙන් යතුරුපැදිය මාර්ග බාධකය හරහා රැගෙන යෑමට උත්සාහ දරා ඇතැයි පොලිසිය කියයි. එවිට මේ නිලධාරියා යතුරුපැදියට ඉදිරියට යෑමට ඉඩ නොදී එහි පිටුපස කොටස තදින් අල්ලාගෙන සිට ඇත. එවිට යතුරුපැදිකරු නිලධාරියාගේ දකුණු අතේ වැළමිටට පහළින් සපා කා ඇති බව පොලිසිය කියයි.\n\nමේ අවස්ථාවේදී නිලධාරියා විසින් සැකකරු පාලනය කිරීමට යෑමේදී බිම ඇද වැටී ඇති බවත්, ඒ සැණින් සැකකරු යතුරුපැදිය අතහැර පලා ගොස් තිබූ බවත් පොලිසිය කියයි. යතුරුපැදිය සිය භාරයට ගෙන එහි ලියාපදිංචි තොරතුරුවලට අනුව සැකකරු හඳුනාගෙන අත්අඩංගුවට ගත් බව පොලිසිය කියයි. එම පුද්ගලයා කොඩ්කාමම් හි පදිංචිකරුවෙකි.",
       "URL": "https://www.dinamina.lk/2023/09/15/local/22275/%e0%b6%b1%e0%b6%bd%e0%b7%8a%e0%b6%bd%e0%b7%96%e0%b6%bb%e0%b7%8a-%e0%b6%86%e0%b6%bb%e0%b6%9a%e0%b7%8a%e0%b7%82%e0%b7%8f%e0%b7%80%e0%b6%a7-%e0%b7%83%e0%b7%92%e0%b6%a7%e0%b7%92-%e0%b6%b4%e0%b7%9c/",
       "Category": "local",
       "Parent URL": "https://www.dinamina.lk/category/local//page/113/"
}