{
       "Source": "dinamina",
       "Timestamp": "August 2, 2023 1:00 am",
       "Headline": "ගල්කිස්ස – කන්කසන්තුරේ  ‘යාල් නිලා’ ඔඩිසි සංචාරක දුම්රිය  අනිද්දා සිට",
       "News Content": "\n\nගල්කිස්ස සිට කන්කසන්තුරය දක්වා ධාවනය වන ‘යාල් නිලා’ ඔඩිසි විශේෂ සංචාරක දුම්රිය අගෝස්තු 04 වැනිදා සිට ගමන් අරඹන බව ප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතා පැවසීය.\n\nඅනුරාධපුරයේ සිට ඕමන්ත දක්වා දුම්රිය මාර්ගය සම්පූර්ණයෙන්ම ප්‍රතිසංස්කරණය කිරීමෙන් පසු පැයට කිලෝමීටර 100ක පමණ වේගයෙන් කන්කසන්තුරේ දක්වා කඩිනමින්, ආරක්ෂිතව හා විශ්වාසවන්ත අයුරින් දුම්රිය ධාවනයට මේ වන විට අවස්ථාව උදා වී ඇතැයි ද අමාත්‍යවරයා සඳහන් කළේය.\n\nවිශේෂයෙන් නල්ලූර් උත්සව සමය ඇරඹීමත් සමඟ ඊට සහභාගි වන දෙස් හා විදෙස් ද්‍රවිඩ බැතිමතුන්ට ඒමඟින් විශාල සහනයක් ලැබෙනු ඇතැයි කී ඇමැතිවරයා වායුසමනය කළ සුඛෝපභෝගි එම දුම්රිය 04 වැනිදා රාත්‍රී 10.00ට ගල්කිස්සෙන් ගමන් අරඹා පසුදා පෙරවරු 5.30ට කන්කසන්තුරයට ළඟා වීමට නියමිත බව ද පැවසීය. මෙම දුම්රිය අගෝස්තු 06 වැනිදා ඉරිදා රාත්‍රී 9.30ට කන්කසන්තුරයෙන් පිටත් වී පසුදින පෙරවරු 5.20ට කොළඹට ළඟා වීමට නියමිත බව ද ඇමැතිවරයා ප්‍රකාශ කළේය.\n\nයාල් නිලා දුම්රිය අගෝස්තු 18 වැනිදා සිට දිනපතාම ධාවනය කිරීමට සැලසුම් කර ඇති බව ද එහි ආසන පහසුකම් මාර්ගගත ක්‍රමයෙන් (online) වෙන් කරගත හැකි බව ද කී ඇමැතිවරයා එක් ගමන් වාරයක් සඳහා ප්‍රවේශ පත්‍රයක මිල රුපියල් 4000ක් වන අතර දෙසැම්බර් 31 වැනිදා දක්වා මෙම දුම්රිය අඛණ්ඩව ධාවනය කෙරෙන බව ද සඳහන් කළේය.\n\nමාස පහක කාලයක් ධාවනය කිරීමෙන් අනතුරුව ජනවාරි 01 වැනිදා සිට අනුරාධපුරය හා මහව අතර දුම්රිය මාර්ගය නවීකරණය කිරීම උදෙසා කෙටි කලකට මෙම දුම්රිය ධාවනය නැවැත්වීමට සිදු වන බව ද ඇමැතිවරයා වැඩිදුරටත් කීය.\n\nයාල් නිලා දුම්රියේ ආසන 612ක් ඇති අතර, ඉන් 384ක් පළමු පන්තියේ ආසන බවත් පළමු පන්තියේ ආසනයක් සඳහා ප්‍රවේශපත්‍ර ගාස්තුව රුපියල් 4000ක් බවත් අතිරේක දුම්රිය සාමාන්‍යාධිකාරී (මෙහෙයුම්) වී.එස්. පොල්වත්තගේ මහතා පැවසීය. දෙවැනි පන්තියේ ආසන 124ක් තිබෙන අතර, ප්‍රවේශපත්‍රයක මිල රුපියල් 3000ක් බවත් කී ඒ මහතා තුන්වැනි පන්තිය සඳහා ආසන 105ක් ඇති බවත් එහි ප්‍රවේශපත්‍රයක මිල 2000ක් බවත් කීය. https://seatreservation.railway.gov.lk ඔස්සේ මෙහි ආසන වෙන් කරගත හැකි බව පොල්වත්තගේ මහතා වැඩිදුරටත් පැවැසීය.\n\nසුභාෂිණී සේනානායක",
       "URL": "https://www.dinamina.lk/2023/08/02/local/11047/%e0%b6%9c%e0%b6%bd%e0%b7%8a%e0%b6%9a%e0%b7%92%e0%b7%83%e0%b7%8a%e0%b7%83-%e0%b6%9a%e0%b6%b1%e0%b7%8a%e0%b6%9a%e0%b7%83%e0%b6%b1%e0%b7%8a%e0%b6%ad%e0%b7%94%e0%b6%bb%e0%b7%9a-%e0%b6%ba/",
       "Category": "local",
       "Parent URL": "https://www.dinamina.lk/category/local//page/300/"
}