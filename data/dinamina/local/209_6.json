{
       "Source": "dinamina",
       "Timestamp": "August 22, 2023 3:52 am",
       "Headline": "මඩ සහ බණ්ඩි පොහොර  නව මිශ්‍රණ වර්ග 2ක් හඳුන්වා දෙයි",
       "News Content": "\n\nරජයට අයත් ලංකා පොහොර සමාගම විසින් මඩ පොහොර සහ බණ්ඩි පොහොර නව මිශ්‍රණ පොහොර වර්ග දෙකක් හඳුන්වාදීම ඊයේ (21) වත්තල, හුණුපිටිය ලංකා පොහොර සමාගම් පරිශ්‍රයේ දී කෘෂිකර්ම ඇමැති මහින්ද අමරවීර මහතාගේ ප්‍රධානත්වයෙන් සිදු කෙරිණි.\n\nඑමෙන්ම පොල්, කුරුඳු ඇතුළු අනෙකුත් වැවිලි බෝග සඳහා අඩු මිලට ගත හැකි මිශ්‍ර පොහොර වර්ග කීපයක් ද හඳුන්වා දීමද මෙහිදී සිදු කරන ලදි. මෙහිදී අදහස් දැක්වූ කෘෂිකර්ම ඇමැති මහින්ද අමරවීර මහතා මෙසේ පැවසීය. ඉදිරි මහ කන්නයේ සිට පොහොර සැපයීමේ වගකීමෙන් රජය ඉවත්වීමට තීරණය කර තිබෙන අතර, ගොවීන්ට පොහොර මිලදී ගැනීම සඳහා අවශ්‍ය මුදල් ඔවුන්ගේ ගිණුම්වලටම දෙන බව කීය.නමුත් රජය පොහොර සැපයීමේ වගකීමෙන් ඉවත් වුවද, පෞද්ගලික සමාගම්වලට හිතු හිතු හැටියේ පොහොර මිල ඉහළ නැංවීම‍ට ඉඩ නොදෙන බවත්, එම තත්ත්වය පාලනය කිරීම සඳහා ලංකා පොහොර සමාගම සහ කොමර්ෂල් පොහොර සමාගම මඟින් සියලුම ගොවිජන සේවා මධ්‍යස්ථාන හරහා අවම මිලට පොහොර අලෙවි කිරීමේ වැඩපිළිවෙළක් ආරම්භ කරන බවත් ඇමැතිවරයා කීය.\n\nගොවීන්ගේ අභිමතය පරිදි රජය දෙන මුදල්වලින් රසායනික පොහොර හෝ කාබනික පොහොර මිලදී ගැනීම කළ හැකි බවත් කෘෂිකර්ම දෙපාර්තමේන්තුව කරන ලද පර්යේෂණ අනුව වඩා සාර්ථක වී අස්වැන්නක් ලබා ගැනීමට නම් රසායනික සහ කාබනික පොහොර යන වර්ග දෙකම දී ඇති නිර්දේශ අනුව භාවිත කළ යුතු යැයිද ඇමැතිවරයා පැවසීය.\n\nනියඟය නිසා වලව කලාපයේ කුඹුරු අක්කර විශාල ප්‍රමාණයක් විනාශ වී ඇති බව පැවසීය. මේ අවාසනාවන්ත සිද්ධියට මුහුණ පෑ ගොවීන්ට ඉදිරියේදී වන්දි ගෙවීමට රජය පියවර ගන්නා බවත් සිදුවූ විනාශය වන්දියකින් පියවිය නොහැකිවුවත් හැකි උපරිම සාධාරණය ඉටු කරන බවත් ඇමැතිවරයා කීය.\n\nකෘෂිකර්ම රාජ්‍ය ඇමැති මොහාන් ප්‍රියදර්ශන ද සිල්වා, අමාත්‍යාංශ ලේකම් ගුණදාස සමරසිංහ, ලංකා පොහොර සමාගමේ සභාපති ආචාර්ය ජගත් පෙරේරා සහ ගොවිජන සංවර්ධන දෙපාර්තමේන්තුවේ කොමසාරිස් ජනරාල් ඒ.එච්.එම්.එල්.අබේරත්න මහත්වරු ඇතුළු පිරිසක් මේ අවස්ථාවට සහභාගී වූහ.\n\nඡායාරූපය-මාලන් කරුණාරත්න\n\nබුද්ධිකා ඉඹුලාන",
       "URL": "https://www.dinamina.lk/2023/08/22/local/16074/%e0%b6%b8%e0%b6%a9-%e0%b7%83%e0%b7%84-%e0%b6%b6%e0%b6%ab%e0%b7%8a%e0%b6%a9%e0%b7%92-%e0%b6%b4%e0%b7%9c%e0%b7%84%e0%b7%9c%e0%b6%bb-%e0%b6%b1%e0%b7%80-%e0%b6%b8%e0%b7%92%e0%b7%81%e0%b7%8a/",
       "Category": "local",
       "Parent URL": "https://www.dinamina.lk/category/local//page/209/"
}