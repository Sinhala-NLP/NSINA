{
       "Source": "dinamina",
       "Timestamp": "July 24, 2023 4:55 pm",
       "Headline": "දුම්රිය වර්ජනය අවසන්",
       "News Content": "දුම්රිය රියදුරු වෘත්තිය සමිතිය ආරම්භ කර තිබූ වර්ජනය අවසන් කෙරේ.\n\nදුම්රිය සාමාන්‍යාධිකාරී සමග පැවති සාකච්ඡාවකින් අනතුරුව එලෙස වර්ජනය අවසන් කර ඇත.\n\nඅමාත්‍ය ආචාර්ය බන්දුල ගුණවර්ධන මහතා මේ සම්බන්ධයෙන් අදහස් දක්වමින් කියාසිටියේ සාකච්ඡා මාර්ගයෙන් ඕනෑම ගැටලුවක් විසදීමට තමන් සූදානම් බවයි.\n\nකෙසේ වෙතත් වෘත්තීය ක්‍රියාමාර්ගය හේතුවෙන් අද උදෑසන දුම්රිය 26ක් අවලංගු කෙරුණු අතර දුම්රිය මගීන් දැඩි අපහසුතාවට පත්විය.\n\nනව දුම්රිය වාර කිහිපයක් ආරම්භ කිරීමට දුම්රිය පාලනාධිකාරිය කටයුතු කිරීමට එරෙහිව රියදුරන් ලෙඩ නිවාඩු වාර්තා කරමින් වෘත්තිය ක්‍රියාමාර්ගයක් ආරම්භ කර තිබුණි.\n\nඅතිකාල නොගෙවීම, රියදුරු තනතුරු සදහා නව බදවාගැනීම් සිදුනොකිරීම, උසස්වීම් පටිපාටිය ක්‍රියාත්මක නොවීම ඇතුළු ගැටලු රැසක් පවතින බව ලොකොමොටිව් මෙහෙයුම් ඉංජිනේරු සංගමය ප්‍රකාශ කළේය.\n\nඒ අනුව දුම්රිය රියදුරන්ගේ ගැටලු සාකච්ඡා කිරීමේ විශේෂ හමුවක් සාමාන්‍යාධිකාරීගේ ප්‍රධානත්වයෙන් මරදාන දුම්රිය ස්ථානයේ දී පැවැත්වුණි.\n\nගැටලුවලට කඩිනම් විසදුම් ලබාදෙන බවට සාමාන්‍යාධිකාරීවරයා ලබාදුන් පොරොන්දුවත් සමග දුම්රිය වෘත්තීය ක්‍රියාමාර්ගය නතර කිරීමට තීරණය කළ බව රියදුරන් පැවසීය.",
       "URL": "https://www.dinamina.lk/2023/07/24/local/8908/%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b7%80%e0%b6%bb%e0%b7%8a%e0%b6%a2%e0%b6%b1%e0%b6%ba-%e0%b6%85%e0%b7%80%e0%b7%83%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/336/"
}