{
       "Source": "dinamina",
       "Timestamp": "August 2, 2023 1:05 am",
       "Headline": "රහස් පොලිස් නිලධාරියාගේ  නිල ඇඳුම දුම්රිය තුළදී හොරකම් කරලා",
       "News Content": "අපරාධ පරීක්ෂණ දෙපාර්තමේන්තුවේ මූල්‍ය අපරාධ විමර්ශන අංශයේ සේවයේ නිරත පොලිස් නිලධාරියකුගේ පොලිස් නිල ඇඳුම දුම්රියක් තුළදී සොරා ගැනීමකට ලක්ව ඇති බවට පොල්ගහවෙල පොලිසියට පැමිණිල්ලක් ලැබී තිබේ.\n\nපොලිස් කොස්තාපල්වරයෙක් වන අදාළ නිලධාරියා පොල්ගහවෙල පොලිසියට පැමිණිලි කර ඇත්තේ කොළඹ කොටුවේ සිට පොල්ගහවෙල දක්වා ධාවනය වෙමින් තිබුණු දුම්රියේදී සිය නිල ඇඳුම සොරා ගැනීමට ලක්ව ඇති බවය.\n\nසිය නිල ඇඳුම කෝට් කවරයක දමා දුම්රිය රාක්කයේ එල්ලා තිබියදී සොරාගෙන ඇති බව අදාළ නිලධාරියා පොලිසියට පවසා ඇත.\n\nමෙම දුම්රියේ අදාළ නිලධාරියාද ගමන් කරමින් සිට ඇති බවත් සොරකම වී ඇත්තේ පසුගිය 30 වැනිදා රාත්‍රී 7.00ට පමණ බවත් පොලිසිය කියයි.\n\nගයාන් කුමාර වීරසිංහ",
       "URL": "https://www.dinamina.lk/2023/08/02/local/10864/%e0%b6%bb%e0%b7%84%e0%b7%83%e0%b7%8a-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%92%e0%b6%ba%e0%b7%8f%e0%b6%9c%e0%b7%9a/",
       "Category": "local",
       "Parent URL": "https://www.dinamina.lk/category/local//page/298/"
}