{
       "Source": "dinamina",
       "Timestamp": "September 23, 2023 1:00 am",
       "Headline": "මිනු­ව­න්ගොඩ පාසල්    සංව­ර්ධ­න­යට සහීඩා   පද­නම පෙරට එයි",
       "News Content": "ගම්පහ, මිනුවන්ගොඩ අධ්‍යාපන කලාපයේ පාසල් සංවර්ධනය කිරීමට බස්නාහිර පළාත් සභාවේ හිටපු මන්ත්‍රී නවුසර් ෆවුසි මහතාට අයත් සහීඩා පදනම ඉදිරිපත් වේ.\n\nඒ අනුව එම පදනම විසින් මිනුවන්ගොඩ කලාප අධ්‍යාපන කොට්ඨාසයේ පාසල් 8ක් සංවර්ධනය කිරීමට රුපියල් ලක්ෂ 100ක මුදලක් ප්‍රදානය කෙරිණි. මේ මුදල් ප්‍රදානය සිදු කෙරුණේ නාගරික සංවර්ධන හා නිවාස ඇමැති ප්‍රසන්න රණතුංග මහතාගේ ඉල්ලීමකට අනුවය.\n\nමිනුවන්ගොඩ අධ්‍යාපන කලාප කාර්යාලයේදී පසුගියදා (20) මේ උත්සවය පැවැත්විණි.\n\nමේ වැඩසටහනට තෝරා ගත් පාසල් වන්නේ මිනුවන්ගොඩ නිල්පනාගොඩ මහා විද්‍යාලය, හොරම්පැල්ල සීලවිමල මහා විද්‍යාලය, මිනුවන්ගොඩ කොරස රණසිංහ මහා විද්‍යාලය, නැදගමුව කනිෂ්ඨ විදුහල, ඕපාත ශ්‍රී ගුණානන්ද ප්‍රාථමික විදුහල, උඩුගම්පොළ රෝමානු කතෝලික ප්‍රාථමික විදුහල, උඩුගම්පොළ ප්‍රාථමික විදුහල සහ මිනුවන්ගොඩ අල් අමාන් මුස්ලිම් විදුහලයි. මේ යටතේ මේ පාසල්වල භෞතික සම්පත් සංවර්ධනය කිරීමට නියමිතය. මේ අතර ගම්පහ, මිනුවන්ගොඩ කලාපයේ පාසල් 34ක් නවීන ලෝකයට ගැළපෙන ලෙස සංවර්ධනය කිරීමේ වැඩසටහනක් නාගරික සංවර්ධන අධිකාරිය විසින් මේ වන විට ක්‍රියාත්මක කර තිබේ. ඒ ප්‍රසන්න රණතුංග ඇමැතිවරයාගේ උපදෙස් මතයි. ගම්පහ දිස්ත්‍රික්කයේ බොහෝ පාසල්වල ගොඩනැඟිලි මේ වනවිට පවතින්නේ දැඩි අබලන් තත්ත්වයකය. මේ ගොඩනැඟිලි සම්පූර්ණයෙන්ම ප්‍රතිසංස්කරණ කිරීමට පාසල්වලට මුදල් නැති බැවින් බොහෝ විට සිදුවන්නේ සුළු වශයෙන් ගොඩනැඟිලි ප්‍රතිසංස්කරණය කිරීමයි.\n\nමේ ගැන අවධානය යොමුකළ නාගරික සංවර්ධන හා නිවාස ඇමැති ප්‍රසන්න රණතුංග මහතා නාගරික සංවර්ධන අධිකාරියට උපදෙස් දුන්නේ ගම්පහ දිස්ත්‍රික්කයේ සියලුම පාසල් නිසිලෙස අධ්‍යයනය කොට එම පාසල් සංවර්ධනය කිරීමට සැලසුමක් සකස් කරන ලෙසයි.\n\nඒ අනුව නාගරික සංවර්ධන අධිකාරියේ වරලත් ඉංජිනේරුවන් හා ගෘහ නිර්මාණ ශිල්පීන් විසින් ගම්පහ දිස්ත්‍රික්කයේ සියලුම පාසල්වලට ගොස් දත්ත ලබාගෙන මේ සංවර්ධන සැලසුම සකස්කර තිබේ. මේ සැලසුම වසර පහකට වරක් යාවත්කාලීන කිරීමට ද නියමිත අතර මේ සැලසුම බස්නාහිර පළාතේ සියලුම පාසල් ආවරණය කරමින් ක්‍රියාත්මක කිරීමට බස්නාහිර පළාත් ආණ්ඩුකාර මාර්ෂල් ඔෆ් ද එයාර් ෆෝස් රොෂාන් ගුණතිලක මහතාගේ අනුමැතිය ද හිමි විය.\n\nහිටපු බස්නාහිර පළාත් සභා මන්ත්‍රී නවුසර් ෆවුසි, මිනුවන්ගොඩ කලාප අධ්‍යාපන අධ්‍යක්ෂ වජිර රණරාජ පෙරේරා, මිනුවන්ගොඩ කොට්ඨාස අධ්‍යාපන අධ්‍යක්ෂිකා විජිතා සෝමසිරි මහත්ම මහත්මීන් සහ විදුහල්පතිවරුන්, ගුරුවරුන්, මවුපියන් ඇතුළු පිරිසක් මේ අවස්ථාවට සහභාගි වූහ.",
       "URL": "https://www.dinamina.lk/2023/09/23/local/24731/%e0%b6%b8%e0%b7%92%e0%b6%b1%e0%b7%94%e0%b7%80%e0%b6%b1%e0%b7%8a%e0%b6%9c%e0%b7%9c%e0%b6%a9-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b6%82%e0%b7%80%e0%b6%bb/",
       "Category": "local",
       "Parent URL": "https://www.dinamina.lk/category/local//page/81/"
}