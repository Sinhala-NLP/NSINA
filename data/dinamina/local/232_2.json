{
       "Source": "dinamina",
       "Timestamp": "August 17, 2023 2:48 am",
       "Headline": "සූර්පිට ආ හර්ස් රියැදුරා මිනියත් එක්ක  බොරැල්ල පොලිසියට",
       "News Content": "බීමත්ව රිය ධාවනය කළ ප්‍රධාන පෙළේ මල් ශාලාවක රියදුරු ලෙස කටයුතු කළ කළමනාකරු අත්අඩංගුවට ගෙන ඔහු අවමංගල්‍ය රථයකින් රැගෙන යමින් සිටි මළ සිරුර සමඟ මධ්‍යම රාත්‍රී 12ට පමණ පොලිසියට රැගෙන යාමේ පුවතක් බොරැල්ල පොලිසියෙන් වාර්තා වේ.\n\nසිද්ධිය සැකෙවින් මෙසේය.\n\nබොරැල්ල පොලිසියේ රථවාහන අංශයේ නිලධාරීන් පෙරේදා (15) රාත්‍රී බොරැල්ල ඩී. එස්. හංදියේ රථවාහන රාජකාරි යෙදී සිටියදී අපරික්ෂාකාරී ලෙස මාර්ගයේ ඒ මේ අත ධාවනය වෙමින් පැමිණෙමින් තිබූ අවමංගල්‍ය රථයක් නැවතීමට සංඥා කර ඇත. සංඥාවලට අනුව පොලිස් නිලධාරීන් රැඳී සිටි ස්ථානයට මදක් ඈතින් එම රථය නැවැත්වූ එහි රියැදුරු ලෙස කටයුතු කළ පුද්ගලයා පොලිස් නිලධාරීන් රැඳී සිටි ස්ථානයට ඉතා අපහසුවෙන් පැමිණෙන අයුරු නිරීක්ෂණය කළ පොලිස් නිලධාරීන් ඔහු සමඟ වචන කීපයක් කතා කිරීමේදී ඔහු මත්පැන් පානය කර ඇති බවට සනාථ කර කර ගැනීමට සමත් වී ඇත. අනතුරුව එම පුද්ගලයාගේ රියදුරු බලපත්‍රය සිය භාරයට ගත් පොලිස් නිලධාරීන් ඔහු සහ ඔහු පදවාගෙන පැමිණි අවමංගල්‍ය රථය පොලිස් ස්ථානය වෙත රැගෙන යාමට කටයුතු කර තිබිණි.\n\nපොලිස් භූමිය වෙත පැමිණිමත් සමඟම අවමංගල රථයෙන් පිටතට පැමිණි එම පුද්ගලයා ” අනේ සර් (ප්‍රසිද්ධ මල් ශාලාවක නමක් පවසමින්) එම මල්ශාලාවේ තමන් කළමනාකරු බවත් හර්ස් එකේ මිනියක් තියෙනවා සර් ඒකට මොකක්ද කරන්නේ සර් යයි පැවසීමත් සමඟ ම අන්දමන්ද වූ පොලිස් නිලධාරීන් අවමංගල්‍ය රථය තුළ බැලීමේදී වුණත් පුද්ගලයා කියූ දේ සැබෑවක් බවට ආවරණය වී තිබිණි.\n\nඑසැණින් ක්‍රියාත්මක වූ පොලිස් නිලධාරීන් එම මල් ශාලාවට දුරකතනයට ඇමතුමක් ලබාගෙන වෙනත් අවමංගල්‍ය රථයක් ලහි ලහියේ ගෙන්වාගෙන මළ සිරුර එහි තැන්පත් කර පිටත් කර හැරීමට කටයුතු කෙරිණි.\n\n\n\nබණ්ඩාරගම බිමල් ජයසිංහ",
       "URL": "https://www.dinamina.lk/2023/08/17/local/14777/%e0%b7%83%e0%b7%96%e0%b6%bb%e0%b7%8a%e0%b6%b4%e0%b7%92%e0%b6%a7-%e0%b6%86-%e0%b7%84%e0%b6%bb%e0%b7%8a%e0%b7%83%e0%b7%8a-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%8f/",
       "Category": "local",
       "Parent URL": "https://www.dinamina.lk/category/local//page/232/"
}