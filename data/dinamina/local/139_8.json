{
       "Source": "dinamina",
       "Timestamp": "September 8, 2023 1:00 am",
       "Headline": "ආණ්ඩුව සැලසුම් සහගතව කිසිම බාල බෙහෙතක් ගෙන්වලා නැහැ",
       "News Content": "ආණ්ඩුව බාල ඖෂධ ගෙන්වා සැලසුම් සහගතව මේ රටේ ජනතාව මියයන්න සැලැස්සුවා යැයි කියන කාරණාව සාවද්‍ය බවත් ආණ්ඩුව විසින් සැලසුම් සහගත ලෙස කිසිම බාල බෙහෙතක් ගෙන්වූයේ නැති බවත් හිටපු පාර්ලිමේන්තු මන්ත්‍රී, ජනාධිපති වෘත්තීය කටයුතු පිළිබඳ අධ්‍යක්ෂ ජනරාල් සමන් රත්නප්‍රිය මහතා ප්‍රකාශ කළේය.\n\nඒ මහතා මේ බව පැවසුවේ වෘත්තීය සමිති නායකයන් රැසකගේ සහභාගීත්වයෙන් පසුගියදා (06) කොළඹදී පැවති මාධ්‍ය හමුවේදීය.\n\nඑහිදී වැඩිදුරටත් සමන් රත්නප්‍රිය මහතා මෙසේද පැවසීය.\n\nÒඅද වෙනකොට මේ රටේ වැඩිපුරම සාකච්ඡා වෙන කාරණා කීපයක් තිබෙනවා. එකක් තමයි විශ්වාසභංගය. ඒ පිළිබඳව සාකච්ඡාවක් රටේ සිදු වෙනවා. අනිත් පැත්තෙන් අපට පේනවා එළියට ආපු චැනල් ෆෝ එකේ වීඩියෝ පටය හා ඒ ආශ්‍රිත සිදුවීම් ගැන සාකච්ඡාවකුත් දැන් සමාජයේ සිද්ධ වෙමින් තියෙනවා. ඒ වගේම අනෙක් පැත්තෙන් ගෑස්, ඉන්ධන මිල ඉහළ ගිහින් තිබෙනවා. ඒක ජීවන වියදම පිළිබඳව ප්‍රශ්නයක්.\n\nයම් යම් වෙනස්කම් සිදු වුණත් රටේ ආර්ථික කළමනාකරණය ධනාත්මකව තවදුරටත් ඉදිරියට යනවයි කියන කාරණය පැහැදිලියි. අපි විදේශ ණය ගෙවන තත්ත්වයකට, ගෙවන්න ආරම්භ කරපු තත්ත්වයකටත් මේ මොහොත වන විට පත් වෙලා තියෙනවා. බංකොලොත් වුණු රටක්, ණය ගෙවන්න බැරි රටක් විදිහට තමයි ඉතිහාසයේ අපේ රට ගැන ප්‍රකාශයට පත් කළේ.\n\nචැනල් 4 සිද්ධිය ගත්තත් අපි දන්නවා මේ රටේ මාර්තු වන විට මානව හිමිකම් සම්බන්ධ ප්‍රශ්නය සාකච්ඡා වෙනවා. මාසයක් එකහමාරක් සාකච්ඡා වෙලා සැප්තැම්බර් මාසේ මේක උච්චතම ස්ථානයට එනවා. ඒ වෙන්නේ ජිනීවා මානව හිමිකම් කොමිසමේ ක්‍රියාකාරීත්වයත් එක්ක. ජිනීවා මානව හිමිකම් කොමිසමේ පළමු සාකච්ඡාව පටන් ගන්නේ සාමාන්‍යයෙන් මාර්තුවල. ඉන්පසුව සැසිවාර කීපයක් තියලා සැප්තැම්බර් මාසයට කල් යනවා. සැප්තැම්බර්වල යම් යම් තීන්දු ගන්නවා. මමත් අවස්ථා ගණනාවකදී ඒවට සම්බන්ධ වී තියෙනවා. සැප්තැම්බර් කියන කාලය ඉලක්ක කරගෙන මානව හිමිකම් ක්ෂේත්‍රයේ ඇති වෙච්ච ගැටලු, විශේෂයෙන්ම යුද්ධය ආශ්‍රිතව වෙච්ච ගැටලු අපේ රට පැත්තෙන් ජාත්‍යන්තරයට කරුණු ගේන තත්ත්වයක් ඉතිහාසය පුරාම සිද්ධ වෙලා තියෙනවා.\n\nඒ වගේම මේ වගේ ජාත්‍යන්තර නාළිකා චැනල් ෆෝ වගේ නාළිකා සැප්තැම්බර් මාසය සහ මාර්තු මාසය ඉලක්ක කරගෙන යම් යම් මාධ්‍යයන් මුදාහැරීම් අඛණ්ඩව සිදු කර තියෙනවා. ඒ වගේ සත්‍ය කාරණාවල වැරැද්දක් අපි දකින්නේ නැහැ. මේ රටේ බරපතළ ප්‍රශ්න ඇති වුණා. යුද්ධය පිළිබඳ ප්‍රශ්නය, පාස්කු ප්‍රහාරය පිළිබඳ ප්‍රශ්නය, මානව හිමිකම් පිළිබඳ ප්‍රශ්නය වගේ දේවල්.\n\nපාස්කු ප්‍රහාරය ගත්තාම මගේ මතකයේ විදිහට 253ක් ඝාතනයට ලක් වුණා. ඒක තනිකරම දේශපාලන කාරණා තුළ දේශපාලන අභිමතාර්ථ ඉෂ්ට කරගන්න මේක කළා කියන සැකය, සංකාව මිනිසුන් අතර තියෙනවා. ජාත්‍යන්තර ප්‍රජාව අතරත් ඒ සැකය තියෙනවා. මේ සම්බන්ධ කරුණු නිරාකරණය කර ගැනීම ආණ්ඩුවක් විදිහට වගකීමක් විදියට තියෙනවා. හිටපු ජනාධිපතිවරු ගත්තත් වර්තමාන ජනාධිපතිවරයා ගත්තත් ඔහුගේත් හිටපු අයගේත් වගකීමක් විදිහට තියෙනවා.\n\nඅපි දැක්කා පසුගිය කාලෙ අස්වැසුම ගැන විපක්ෂ නායකවරයා කියනවා අස්වැසුම කියන්නේ ඇස්බැන්දුමක් කියලා. ඒක මුළාවක් කියලා. ග්‍රාම සේවකයන් කණ්ඩායමක් තමන්ගේ කාර්යාලයට ගෙන්නා ඒ අයට තමයි මේ ප්‍රකාශය කළේ. මේකට අහුවෙන්න එපා. මේක වැරදියි. මේකට විරුද්ධ වෙන්න කියන අදහස දෙන්න තමයි විපක්ෂ නායකවරයා උත්සාහ ගන්නේ. ඔහුගේ හැසිරීම ගැන අපට ඇත්තටම කනගාටුවක් තියෙන්නේ. ඔහු ඇයි මෙහෙම හැසිරෙන්නේ කියන කාරණය අපිට හිතාගන්නත් බැහැ.\n\nසිවිල් සංවිධාන හා වෘත්තීය සමිති එකමුතුවේ සමකැඳවුම්කරු තුසිත පෙරේරා, රාජ්‍ය සේවා ජාතික වෘත්තීය සමිති සම්මේලනයේ ලේකම් සම්පත් රාජිත, ජාතික බැංකු සේවක සංගමයේ ලේකම් අසේල ප්‍රනාන්දු, කෞෂලී සමරතුංග ජයවීර ඇතුළු මහත්ම මහත්මීන් පිරිසක් මේ අවස්ථාවට සහභාගී වී සිටියහ.",
       "URL": "https://www.dinamina.lk/2023/09/08/local/20407/%e0%b6%86%e0%b6%ab%e0%b7%8a%e0%b6%a9%e0%b7%94%e0%b7%80-%e0%b7%83%e0%b7%90%e0%b6%bd%e0%b7%83%e0%b7%94%e0%b6%b8%e0%b7%8a-%e0%b7%83%e0%b7%84%e0%b6%9c%e0%b6%ad%e0%b7%80-%e0%b6%9a%e0%b7%92%e0%b7%83/",
       "Category": "local",
       "Parent URL": "https://www.dinamina.lk/category/local//page/139/"
}