{
       "Source": "dinamina",
       "Timestamp": "July 25, 2023 1:00 am",
       "Headline": "ශ්‍රී ලංකාවේ සංවර්ධනයට පූර්ණ සහාය දීමට සූදානම්",
       "News Content": "කාර්මික හා කෘෂිකාර්මික ක්ෂේත්‍රවල මහා පරිමාණ ආයෝජන දිරිමත් කරමින් ශ්‍රී ලංකාවේ සංවර්ධනයට පූර්ණ සහයෝගය ලබා දීමට සූදානම් බව ආචාර්ය යුවාන් ජියාජුන් මහතා අවධාරණය කරයි. චීනයේ චෝන්ග්කින්ග් (Chongqing CPC) නගරයේ නාගරික කමිටු ලේකම් සහ චීන කොමියුනිස්ට් පක්ෂයේ දේශපාලන මණ්ඩල සභිකයකු වන යුවාන් ජියාජුන් මහතා හා අගමැති දිනේෂ් ගුණවර්ධන මහතා අතර හමුවක් ඉකුත්දා (22) අරලියගහ මන්දිරයේ දී පැවැත්විණි. එහිදී යුවාන් ජියාජුන් මහතා මේ බව සඳහන් කළේය.\n\nදෙමුහුන් සහල් වර්ග සහ අනෙකුත් ආහාර භෝග පිළිබඳ විශේෂඥයන් ශ්‍රී ලංකාවට ලබා දීමට ද ජියාජුන් මහතා එකඟත්වය පළ කළ අතර ඒ මහතා සහල් අස්වැන්න කීප ගුණයකින් වැඩි කර ගැනීමට මේ ඔස්සේ හැකියාව ලැබෙන බව කියා සිටියේය.\n\nඇමැතිවරුන් වන නිමල් සිරිපාල ද සිල්වා, සුසිල් ප්‍රේමජයන්ත, අලි සබ්රි, නලින් ප්‍රනාන්දු, රාජ්‍ය ඇමැතිවරුන් වන අනුප පැස්කුවෙල්, ඩයනා ගමගේ, මොහාන් ප්‍රියදර්ශන ද සිල්වා පාර්ලිමේන්තු මන්ත්‍රී යදාමිණි ගුණවර්ධන,චීන තානාපති Qi Zhenhong , උපඇමැති Guo Yazhou,Chonqing මහනගර සභාවේ උපනගරාධිපති Chen Mingbo,ලේකම් Luo Lin ,CPC ජාත්‍යන්තර දෙපාර්තමේන්තුවේ අධ්‍යක්ෂ ජනරාල් Peng Xiubin සහ Chongqing නියෝජ්‍ය මහලේකම් Guan Zhongxiao යන මහත්ම මහත්මීහු ද සාකච්ඡාවට එක්ව සිටියහ.\n\nනුවන් කොඩිකාර",
       "URL": "https://www.dinamina.lk/2023/07/25/local/9002/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b7%83%e0%b6%82%e0%b7%80%e0%b6%bb%e0%b7%8a%e0%b6%b0%e0%b6%b1%e0%b6%ba%e0%b6%a7-%e0%b6%b4/",
       "Category": "local",
       "Parent URL": "https://www.dinamina.lk/category/local//page/335/"
}