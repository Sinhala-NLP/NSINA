{
       "Source": "dinamina",
       "Timestamp": "August 3, 2023 1:38 am",
       "Headline": "ජනපතිගේ උපදෙසින් දෙවන  පොල් ත්‍රිකෝණය අරඹනවා -ඇමැති, වෛද්‍ය රමේෂ් පතිරණ",
       "News Content": "සැප්තැම්බර් 02 වෙනිදාට යෙදෙන ලෝක පොල් දිනයට සමගාමීව ජනාධිපති රනිල් වික්‍රමසිංහ මහතාගේ උපදෙස් අනුව මෙරට දෙවැනි පොල් ත්‍රිකෝණය යාපනය, මන්නාරම සහ මුලතිව් කේන්ද්‍ර කර ගනිමින් උතුරු පළාතේ ආරම්භ කරන බව වැවිලි කර්මාන්ත සහ කර්මාන්ත ඇමැති, වෛද්‍ය රමේෂ් පතිරණ මහතා පැවැසීය.\n\nඇමැතිවරයා මේ බව සඳහන් කළේ වැවිලි කර්මාන්ත අමාත්‍යාංශයේ වසරක ප්‍රගතිය සමාලෝචනය සම්බන්ධයෙන් ජනාධිපති මාධ්‍ය කේන්ද්‍රයේ ඊයේ (02) පැවති ප්‍රවෘත්ති සාකච්ඡාවට එක් වෙමිනි.\n\nඑහිදී වැඩිදුරටත් අදහස් දැක්වූ ඇමැතිවරයා මෙලෙස ද කීවේය.\n\n“මේ වසරේදී තේ කිලෝ මිලියන 290ක් අපනයනය කිරීමට සැලසුම් කර තිබෙනවා. රබර් ආශ්‍රිත අපනයනයෙන් ඩොලර් මිලියන 900ක ආදායමක් සහ පොල් ආශ්‍රිත අපනයනවලින් ඩොලර් මිලියන 700ක ආදායමක් මේ වසරේ අපේක්ෂා කරනවා. කුරුඳු වගාව ප්‍රවර්ධනය කිරීමට වගේම මෙරට කෝපි වගාව නැවත ව්‍යාප්ත කිරීමට අමාත්‍යාංශය පියවර ගන්නවා.\n\nපසුගිය වසරේ පොහොර අර්බුදය නිසා වැවිලි කර්මාන්ත අපනයනය පහත වැටීමක් සිදු වුණා. පොහොර අර්බුදය සහ අයහපත් කාලගුණය වැවිලි කර්මාන්තයට විශාල ලෙස බලපෑවා. පසුගිය වසරේ යූරියා පොහොර කිලෝ 50ක මිටියක මිල රුපියල් තිස්දාහක් දක්වා ඉහළ ගියා. අද වන විට යූරියා පොහොර කිලෝ 50ක මිටියක රුපියල් 9000ක් දක්වා මිල අඩු කිරීමට ආණ්ඩුව කටයුතු කර තිබෙනවා.\n\nමේ තත්ත්වය යටතේ මේ වසර අවසානය වන විට තේ කිලෝ මිලියන 290ක් අපනයනය කිරීමට හැකි වේ යැයි පුරෝකථනය කර තිබෙනවා. එසේම මාර්ගගත ක්‍රමය හරහා ලෝක තේ වෙළෙඳපොළ සමඟ ගනුදෙනු මේ වන විටත් ආරම්භ කර තිබෙනවා. ඒ වගේම ඉරානයෙන් ගත් ඉන්ධන වෙනුවට ඩොලර් මිලියන 500ක තේ අපනයනය කිරීමට සැලසුම් කර තිබෙනවා. එමඟින් අපට අහිමි වී ගිය ඉරාන තේ වෙළෙඳපොළ නැවත සක්‍රීය කර ගැනීමට ද අපේක්ෂා කරනවා.\n\nමෙරට තේ ගැනුම්කරුවන් වන පාකිස්තානය, රුසියාව, යුක්‍රේනය, ඉරානය, ඉරාකය වැනි රටවල තිබෙන අර්බුද සහ ගැටුම්කාරී තත්ත්වයන් නිසා ඔවුන්ගේ ක්‍රයශක්තිය හීන වෙමින් පවතිනවා. ඒ අනුව මෙරට තේ සඳහා ස්ථාවර මිලක් ලෝක වෙළෙඳපොළේ පැවතුණත් තේ මිලදී ගන්නා රටවල ක්‍රයශක්තිය හීනවීම ගැටලුවක් විය හැකියි.\n\nතේ වතු කම්කරුවා සුරක්ෂිත කිරීමට පර්චස් 10ක ඉඩම් කොටසක් ඔවුන්ට දීමට කැබිනට් අනුමැතිය මේ වන විට ලැබී තිබෙනවා. ඒ අනුව අදාළ ඉඩම් හිමිකම ඉදිරි කාලයේදී ඔවුන්ට දීමට නියමිතයි. ඉන්පසුව ඔවුන්ට අවශ්‍ය නිවාස ඉදිකර ගැනීමට ණය පහසුකම් ගැනීමට අවස්ථාව සලසා දීමට ද අපේක්ෂා කරනවා.\n\nපසුගිය වසර දෙකේ රබර් ආශ්‍රිත අපනයනයෙන් රුපියල් බිලියනයක ආදායමක් ගැනීමට හැකි වුණා. විශේෂයෙන් කොරෝනා වසංගතය පැවති සමයේදී අත්වැසුම් නිෂ්පාදනය සඳහා රබර් ගැනීම හේතුවෙන් විශාල අපනයන ආදායමක් ගැනීමට හැකි වුණා. නමුත් මේ වන විට ලෝක ආර්ථික අර්බුදය හමුවේ රබර් නිෂ්පාදන සඳහා ඉල්ලුම අඩු වෙමින් පවතිනවා. එම නිසා මේ වසරේදී ඩොලර් මිලියන 900ක පමණ රබර් ආශ්‍රිත අපනයන ආදායමක් පුරෝකතනය කර තිබෙනවා.\n\nඒ වගේම පොල්වල අපනයන ආදායම මෑත ඉතිහාසයේ බොහෝ ලෙස ඉහළ ගොස් තිබෙනවා. මෙරට පොල් ආශ්‍රිත විවිධ නිෂ්පාදන ප්‍රභේද නිසා එම ඉල්ලුම තව තවත් ඉහළ යමින් තිබෙනවා. පොල් කිරි, පොල් උපස්තර, සක්‍රීය කාබන් නිෂ්පාදනය වැනි නිෂ්පාදන සඳහා වැඩි ඉල්ලුමක් පවතිනවා. මේ වසරේදී පොල් නිෂ්පාදන ආශ්‍රිත අපනයනවලින් ඩොලර් මිලියන 700ක ආදායමක් බලාපොරොත්තු වෙනවා.\n\nඉදිරි දශකය ඇතුළත පොල් ආශ්‍රිත නිෂ්පාදනවලින් ඩොලර් බිලියන 2ක අපනයන ආදායමක් ගැනීමට සැලසුම් කර තිබෙනවා. ඒ අනුව ලංකාවේ දෙවන පොල් ත්‍රිකෝණයක් නිර්මාණය කිරීමට ද බලාපොරොත්තු වෙනවා. උතුරු පළාතේ යාපනය පේදුරුතුඩුව, මන්නාරම සහ මුලතිව් දිස්ත්‍රික්ක ආවරණය වන පරිදි ජනාධිපතිවරයාගේ උපදෙස් මත මේ දෙවන පොල් ත්‍රිකෝණය නිර්මාණය කිරීමට සැලසුම් කර තිබෙනවා.\n\nමේ වන විටත් පොල් නිෂ්පාදනයෙන් තුනෙන් දෙකක ප්‍රමාණයක් දේශීය පරිභෝජනයට යොදා ගන්නවා. අපනයනය සඳහා යොදා ගන්නේ තුනෙන් එකක ප්‍රමාණයක් පමණයි. මේ තත්ත්වය වෙනස් කරමින් අපනයන සඳහා වැඩි අවස්ථාවක් ගැනීමට කටයුතු කළ යුතුයි.\n\nකුරුඳු වගාවට අවශ්‍ය GI භූ දර්ශක සහතිකය මේ වන විට ගැනීමට අප සමත්ව තිබෙනවා. ලෝකයේ තිබෙන හොඳම කුරුඳු මෙරට සහ මැඩගස්කරයේ පමණක් වීම නිසා හොඳ අපනයන ආදායමක් ගැනීමට හැකියාව තිබෙනවා. එම නිසා කුරුඳු වගාව ප්‍රවර්ධනය කිරීමට අමාත්‍යාංශයක් ලෙස විධිමත් වැඩපිළිවෙළක් ක්‍රියාත්මක කරමින් තිබෙනවා.”",
       "URL": "https://www.dinamina.lk/2023/08/03/local/11212/%e0%b6%a2%e0%b6%b1%e0%b6%b4%e0%b6%ad%e0%b7%92%e0%b6%9c%e0%b7%9a-%e0%b6%8b%e0%b6%b4%e0%b6%af%e0%b7%99%e0%b7%83%e0%b7%92%e0%b6%b1%e0%b7%8a-%e0%b6%af%e0%b7%99%e0%b7%80%e0%b6%b1-%e0%b6%b4%e0%b7%9c/",
       "Category": "local",
       "Parent URL": "https://www.dinamina.lk/category/local//page/294/"
}