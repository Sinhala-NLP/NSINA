{
       "Source": "dinamina",
       "Timestamp": "July 26, 2023 1:00 am",
       "Headline": "ඇතැම් සමිතිවල වංචා දූෂණ ගැන කිව්වාම වර්ජන ආවා",
       "News Content": "දුම්රිය දෙපාර්තමේන්තුව තුළ ඇති කළ යුතු ප්‍රමාණාත්මක හා ගුණාත්මක වෙනස්කම් අධ්‍යයනය කොට විසඳුම් ඉදිරිපත් කිරීම සඳහා විශේෂඥයන්ගෙන් සමන්විත විද්වත් කමිටුවක් පත්කිරීමට ආණ්ඩුව තීරණය කැර තිබේ.\n\nඇමැතිවරයා මේ බව සඳහන් කෙළේ ඇමැති මණ්ඩල තීරණ දැනුම්දීම වෙනුවෙන් රජයේ ප්‍රවෘත්ති දෙපාර්තමේන්තුවේ දී ඊයේ (25) පෙරවරුවේ පැවැති මාධ්‍ය හමුවට එක්වෙමිනි.\n\nඑවැනි කමිටුවක් පත්කරන ලෙස ඇමැති මණ්ඩලය ජනාධිපති ලේකම්වරයාට උපදෙස් ලබා දී තිබෙනවා. රටේ අනාගතය වෙනුවෙන් දුම්රිය දෙපාර්තමේන්තුවට කල්පවත්නා විසඳුමක් ලබාදෙන ලෙස ඇමැතිවරයා එම විද්වත් කමිටුවෙන් ඉල්ලීමක් කරයි.\n\nරජයේ A ශ්‍රේණියේ දෙපාර්තමේන්තුවක් ලෙස වර්ගීකරණය කර ඇති, මගී ප්‍රවාහනය මෙන්ම භාණ්ඩ ප්‍රවාහනය යන සේවාවන් ද්විත්වයම සපයන ශ්‍රී ලංකා දුම්රිය දෙපාර්තමේන්තුවේ පරිපාලනමය, මූල්‍යමය හා මෙහෙයුම් කාර්යයන් සම්බන්ධයෙන් මේ වන විට උද්ගතව ඇති ගැටලු අවම කරමින්, සේවාවන් සැපයීම ප්‍රශස්ත මට්ටමින් පවත්වාගෙන යෑම සඳහා එකී දෙපාර්තමේන්තුව ප්‍රතිව්‍යුහගත කිරීම අත්‍යවශ්‍ය බවට හඳුනාගෙන ඇති අතර ඒ සඳහා එම දෙපාර්තමේන්තුවට සම්බන්ධිත සියලු පාර්ශ්වයන්ගේ එකඟතාව ලැබී ඇත.\n\nඒ අනුව ප්‍රවාහන හා මහාමාර්ග ඇමැතිවරයා ඉදිරිපත් කළ යෝජනාවක් සැලකිල්ලට ගෙන, වඩා යෝග්‍ය ආකෘතියක් යටතේ එම දෙපාර්තමේන්තුව ප්‍රතිව්‍යුහගත කිරීම සම්බන්ධයෙන් සුදුසු යෝජනා ඉදිරිපත් කිරීම සඳහා අදාළ විෂය ප්‍රවීණයන්ගෙන් සමන්විත කමිටුවක් පත්කිරීමට ද ඇමැති මණ්ඩලයේ අනුමැතිය ලබාදී තිබේ.\n\nඑහිදී වැඩිදුරටත් අදහස් දැක්වූ ඇමැති ආචාර්ය බන්දුල ගුණවර්ධන මහතා මෙසේද පැවසීය.\n\nපසුගිය වසරක වැනි කාලයක් තුළ විශාල උත්සාහයක් ගත්තා දුම්රිය දෙපාර්තමේන්තුව ගොඩ ගන්න. ජනාධිපතිවරයාට රට භාරදෙන්නටත් පෙර ඉතාම සුළු සිද්ධියක් පදනම් කරගෙන විශාල ජනතාවක් අපහසුවට පත්වන ආකාරයේ දුම්රිය වර්ජන පැවැත්වූවා. මේ රටේ විශාල පිරිසක් දුම්රියෙන් ගමන් කරනවා. මගී ප්‍රවාහනයේ විශාල සේවයක් දුම්රිය විසින් ඉටුකර තිබෙනවා. නමුත් හදිසියේ තීරණය කරනවා දුම්රිය වර්ජනය කරන්න. ඒ අනුව විශාල පිරිසක් අපහසුතාවයට පත්වන නිසා ඔවුන්ම පුද්ගලීකරණය කරන්න ඕනෑ කියන මතයට පැමිණියා. මම දුම්රිය සංගම්වලට කතා කළා. පොදු ප්‍රවාහනය කඩාකප්පල් කරන්න එපා කිවුවා. ගැටලු සාකච්ඡා මාර්ගයෙන් විසඳා ගන්න පුළුවන් කිවුවා. අමාත්‍යාංශයේ නිලධාරීන්ට ප්‍රශ්න විසඳන්න බැරිනම් මම ලෑස්තියි. මටත් විසඳන්න බැරිනම් ඇමැති මණ්ඩලයට දැනුම් දෙනවා. ඒ නිසා හොඳ සේවාවක් පසුගිය වසරේ දුන්නා.\n\nඒ කාලයේ වරායේ නතරකර තිබූ දුම්රිය ධාවනයට එක් කරන්න, උතුරුකරයේ දුම්රිය මාර්ගය ප්‍රතිසංස්කරණය, ඇල්ල ඔඩිසි හා සීතාවක ඔඩිසි පටන් ගන්න පියවර ගත්තා. ඒ වගේම උතුරට නව දුම්රියක් පටන් ගන්නත් සැලසුම් කර තිබෙනවා. 01 වැනි දා එහි ධාවනය ආරම්භ කරනවා. අලුත් ක්‍රමයකට සංචාරක ව්‍යාපාරය වෙනුවෙන් මේ විශේෂ සංචාරක දුම්රිය සැලසුම් කර තිබෙනවා. රුපියල් 4000කින් එය වෙන්කර ගන්න පුළුවන්. මෙසේ තිබිය දී හදිසියේ කිසිදු දැනුම්දීමකින් තොරව වර්ජනය නිසා දුම්රිය ගමන්වාර 25ක් අවලංගු කළා. දුම්රිය සේවාවන් 8 ක් සම්පූර්ණයෙන්ම නතර වුණා. රුපියල් 100ට 200ට පැමිණි අයට විශාල මුදලක් ගෙවා නිවෙස් වෙත යන්න සිදුවුණා. මෙයට ප්‍රධාන හේතුව පසුගිය කාලයේ මම ඇමැතිවරයා වශයෙන් දුම්රිය දෙපාර්තමේන්තුවේ ඇතැම් වෘත්තිය සමිති නායකයන් යැයි කියා ගන්නා පිරිස් විසින් කළ වංචා, හොරකම්, දූෂණ, අක්‍රමිකතා සම්බන්ධයෙන් ලිඛිතව අපරාධ පරීක්ෂණ දෙපාර්තමේන්තුවට දැනුම් දීලා පරීක්ෂණ පැවැත්වීමයි.\n\nයකඩ සොරකම් කිරීම, දුම්රිය පීලි සොරකම් කිරීම, මාර්ග ගැලවීම, විදේශ කොන්ත්‍රාත් ලබාගැනීම යනාදිය සම්බන්ධයෙන් පරීක්ෂණයක් කරගෙන යනවා. ඒ නිසා එවැනි අයට විශාල ගැටලුවක් තිබෙනවා දුම්රිය ධාවනය වීම. ඒ නිසා මේ දුම්රිය දෙපාර්තමේන්තුවේ ව්‍යුහාත්මක, ගුණාත්මක, ප්‍රමාණාත්මක වශයෙන් දැවැන්ත වෙනසක් ඇතිවිය යුතු වෙනවා. අනාගතයේ දී දුම්රිය සේවය ජනතාවට වඩාත් ප්‍රයෝජනවත්, වාසිදායක හා සහනදායී සංවර්ධිත දුම්රිය සේවාවක් බවට පත් කරන්න එවැන්නක් කළයුතු වෙනවා. මේ වන විට දුම්රිය දෙපාර්තමේන්තුව තුළ උද්ගත වී තිබෙන ගැටලු අවම කරගනිමින් සේවාවන් සැපයීම ප්‍රශස්ත මට්ටමින් පවත්වාගෙන යාම සඳහා දුම්රිය දෙපාර්තමේන්තුව ප්‍රතිව්‍යුහගතකරණය අත්‍යවශ්‍ය බවට ඇමැති මණ්ඩලය ප්‍රකාශ කළා.\n\nව්‍යුහාත්මක, ප්‍රමාණාත්මක හා ගුණාත්මක වෙනස්කම් නිසි ලෙස අධ්‍යයනය කොට කල්පවත්නා ආකාරයෙන් විසඳුමක් සොයා ගැනීම සඳහා විද්වත් විශේෂඥ කමිටුවක් වහාම පත්කරන්න කියලා ජනාධිපති ලේකම්වරයාට ඇමැති මණ්ඩලය නියෝග කර තිබෙනවා. එතෙක් අපි මේ දෙපාර්තුමේන්තුව සඳහා වන කඩාකප්පල් වැඩ සම්බන්ධයෙන් අපරාධ පරීක්ෂණ දෙපාර්තමේන්තුවට හා පොලීසියට දැනුම් දෙනවා. ඒ සියලු දෙනා සම්බන්ධයෙන් අඛණ්ඩ පරීක්ෂණයක් කරන්න කියා තිබෙනවා. පසුව ඒ තොරතුරු රටට හෙළි කරනවා. කුමන තරාතිරමක පුද්ගලයෙකුට වුවත් නීතිය ක්‍රියාත්මක කරනවා. පොදු ජනතාව අසරණ තත්ත්වයට ඇද දමන වර්ජිත ක්‍රියාමාර්ග සඳහා නොයන ලෙස ඉල්ලනවා.\n\nවගකීමෙන් රටේ අනාගතය වෙනුවෙන් දුම්රිය දෙපාර්තමේන්තුවට කල්පවත්නා විසඳුමක් ලබාදෙන ලෙස විද්වත් කමිටුවෙන් ඉල්ලා සිටිනවා. දුම්රිය දෙපාර්තමේන්තුව සම්පූර්ණයෙන්ම පුද්ගලීකරණය කරන්න අදහසක් නැහැ. අපිට මේක ගොඩ ගන්න පුළුවන්. ප්‍රතිව්‍යුහගතකරණයක් කරන්න ඕනෑ. ලෝකයේ දියුණු දුම්රිය සේවයක් ඉන්දියාවේ තිබෙනවා. නිදහසින් පසුව අපිට වඩා විශාල ලෙස ඉන්දියාව ඉදිරියට ගොස් තිබෙනවා.",
       "URL": "https://www.dinamina.lk/2023/07/26/local/9336/%e0%b6%87%e0%b6%ad%e0%b7%90%e0%b6%b8%e0%b7%8a-%e0%b7%83%e0%b6%b8%e0%b7%92%e0%b6%ad%e0%b7%92%e0%b7%80%e0%b6%bd-%e0%b7%80%e0%b6%82%e0%b6%a0%e0%b7%8f-%e0%b6%af%e0%b7%96%e0%b7%82%e0%b6%ab-%e0%b6%9c/",
       "Category": "local",
       "Parent URL": "https://www.dinamina.lk/category/local//page/330/"
}