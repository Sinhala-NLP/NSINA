{
       "Source": "dinamina",
       "Timestamp": "August 28, 2023 1:40 am",
       "Headline": "සියක් සුවිශිෂ්ටයන් අතරට සුමුදු චතුරාණී ජයවර්ධනත්",
       "News Content": "අහස මීඩියා ආයතනය මඟින් වසර 2022දී විවිධ ක්ෂේත්‍රවල රට පුරා විසිරී සිටින සුවිශිෂ්ට සිය දෙනකු අගය කරමින් ප්‍රදානය කළ ‘සියක් සුවිශිෂ්ට’ සම්මාන ප්‍රදානයේදී සිළුමිණ නියෝජ්‍ය කර්තෘ, ජ්‍යෙෂ්ඨ මාධ්‍යවේදිනී සුමුදු චතුරාණී ජයවර්ධන මහත්මිය ද සම්මානයට පාත්‍ර වූවාය.\n\nසිංහල සාහිත්‍යය පෝෂණය කිරීමේ ලා දශක දෙකකට ආසන්න කාලයක් ඇතුළත ඇය විසින් මුද්‍රිත හා විද්යුත් මාධ්‍ය ඔස්සේ කරන ලද විශිෂ්ට සේවය මෙහිදී ඉහළින්ම ඇගැයුමට ලක්විණි.\n\nසම්මාන උලෙළ කොළඹ බණ්ඩාරනායක ජාත්‍යන්තරය අනුස්මරණ සම්මන්ත්‍රණ ශාලාවේදී අධිකරණ ඇමැති, ආචාර්ය විජයදාස රාජපක්ෂ මහතාගේ ප්‍රධානත්වයෙන් පැවැත්විණි. එහිදී උලෙළේ විශේෂ ආරාධිත අමුත්තා වූ රියර් අද්මිරාල්, ආචාර්ය සරත් වීරසේකර මහතා සුමුදු චතුරාණී මහත්මියට සියක් සුවිශිෂ්ට සම්මානය පිරිනමන අවස්ථාව ඡායාරූපයේ දැක්වේ.\n\nගාල්ල අක්මීමන උපන් සුමුදු චතුරාණී කැලණිය විශ්වවිද්‍යාලයේ ජනසන්නිවේදනය පිළිබඳ පශ්චාත් උපාධිධාරිනියකි. සාහිත්‍යය පිළිබඳ ග්‍රන්ථ 9ක කතුවරිය වන ඇය, රාජ්‍ය සාහිත්‍ය උපදේශක සභාවේ සාමාජිකාවක ලෙස ද වත්මනෙහි කටයුතු කරන්නීය. ඇය, ස්වර්ණ පුස්තක හා ගොඩගේ සාහිත්‍ය සම්මාන විනිශ්චය මණ්ඩලවල හිටපු සාමාජිකාවකි.",
       "URL": "https://www.dinamina.lk/2023/08/28/local/17606/%e0%b7%83%e0%b7%92%e0%b6%ba%e0%b6%9a%e0%b7%8a-%e0%b7%83%e0%b7%94%e0%b7%80%e0%b7%92%e0%b7%81%e0%b7%92%e0%b7%82%e0%b7%8a%e0%b6%a7%e0%b6%ba%e0%b6%b1%e0%b7%8a-%e0%b6%85%e0%b6%ad%e0%b6%bb%e0%b6%a7/",
       "Category": "local",
       "Parent URL": "https://www.dinamina.lk/category/local//page/184/"
}