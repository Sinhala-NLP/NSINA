{
       "Source": "dinamina",
       "Timestamp": "July 22, 2023 1:00 am",
       "Headline": "මහ නගර සභා සංශෝධන පනත් කෙටුම්පත ඇතුළු  පනත් කෙටුම්පත් තුනක් ආණ්ඩුක්‍රම ව්‍යවස්ථාවට  පටහැණි බවට ගොනුකළ පෙත්සම් 27ක්  සලකා බැලීම ඇරඹේ",
       "News Content": "පාර්ලිමේන්තු අනුමැතිය ලබා ගැනීම සඳහා ඉදිරිපත් කර ඇති මහ නගර සභා සංශෝධන පනත් කෙටුම්පත ඇතුළු පනත් කෙටුම්පත් තුනක් ආණ්ඩුක්‍රම ව්‍යවස්ථාවට පටහැණි බවට තීරණය කරන ලෙස ඉල්ලා ගොනු කර ඇති පෙත්සම් 27ක් පිළිබඳ කරුණු සලකා බැලීම ඊයේ (21) ශ්‍රේෂ්ඨාධිකරණයේදී ආරම්භ කරන ලදී.\n\nප්‍රියන්ත ජයවර්ධන, කුමුදුනි වික්‍රමසිංහ, අචල වෙන්ගප්පුලි යන ශ්‍රේෂ්ඨාධිකරණ විනිසුරු මඬුල්ල හමුවේ අදාළ පෙත්සම් කැඳවන ලදි.\n\nපාර්ලිමේන්තු මන්ත්‍රී ජයන්ත කැටගොඩ මහතා පෞද්ගලික මන්ත්‍රී යෝජනාවක් ලෙස පාර්ලිමේන්තුවට ඉදිරිපත් කරන ලද මහනගර සභා සංශෝධන පනත් කෙටුම්පත, නගර සභා සංශෝධන පනත් කෙටුම්පත, ප්‍රාදේශීය සභා සංශෝධන පනත් කෙටුම්පත යන පනත් කෙටුම්පත් අභියෝගයට ලක් කරමින් මෙම පෙත්සම් ඉදිරිපත් කර ඇත.\n\nපැෆරල් සංවිධානයේ විධායක අධ්‍යක්ෂ රෝහණ හෙට්ටිආරච්චි, සමගි ජන බලවේගයේ මහලේකම් රංජිත් මද්දුම බණ්ඩාර, ආගමික සහ සාමයික කේන්ද්‍රයේ ගරු රෝහාන් සිල්වා පියතුමා, විකල්ප ප්‍රතිපත්ති කේන්ද්‍රය සහ එහි අධ්‍යක්ෂ පාක්‍යසෝති සරවනමුත්තු, සමගි ජන බලවේග‍ෙය් පාර්ලිමේන්තු මන්ත්‍රී හර්ෂණ රාජකරුණා, ජාතික ජන බලවේගයේ කොළඹ නගරාධිපති අපේක්ෂිකා ව්රායි කැලී බල්තසාර්, කඩුවෙල මහනගර සභාවේ හිටපු නාගරික මන්ත්‍රී ජනතා විමුක්ති පෙරමුණේ ඊ. ඩබ්ලිව්. අසිත නිරෝෂණ, ඒ. පී. ද සිල්වා විසින් පෙත්සම් ඉදිරිපත් කර තිබූ අතර, පී. එල්. පෙරේරා විසින් නගර සභා පනත් කෙටුම්පත සහ පී. ජී. සහබන්දු විසින් නගර සභා සංශෝධන පනත් කෙටුම්පත අභියෝගයට ලක් කරමින් පෙත්සම් ගොනුකර තිබුණි.\n\nමෙම පෙත්සම් කැඳවූ අවස්ථාවේදී පෙත්සම්කාර පාර්ශ්වය වෙනුවෙන් ජනාධිපති නීතිඥවරුන් ඇතුළු නීතිඥවරු දීර්ඝ ලෙස කරුණු ඉදිරිපත් කළහ.\n\nඑහිදී කඩුවෙල මහනගර සභාවේ හිටපු නාගරික මන්ත්‍රී ජනතා විමුක්ති පෙරමුණේ ඊ. ඩබ්ලිව්. අසිත නිරෝෂණ වෙනුවෙන් පෙනී සිටි ජනාධිපති නීතිඥ උපුල් කුමාරප්පෙරුම මහතා සඳහන් කළේ මෙම පනත් කෙටුම්පතේ සඳහන් වගන්ති මඟින් මෙරට ජනතාවගේ සර්වජන ඡන්ද බලය අහිමි කිරීමක් සිදුවන බවය.\n\nමෙම පනත් කෙටුම්පතේ 10 (1) වගන්තිය අනුව දැනට කල් ඉකුත් වී ඇති පළාත් පාලන ආයතනවල සිටි නියෝජිතයන් මාස 12ක හෝ ඊට වැඩි කාලයක් සඳහා කැඳවා ඇමැතිවරයාගේ අභිමතය පරිදි ඔවුන්ට එම තනතුරුවල කටයුතු කිරීමට හැකි බව ඒ මහතා පෙන්වා දුන්නේය.\n\nඑම වගන්තිය ආණ්ඩුක්‍රම ව්‍යවස්ථාවේ 1, 4, 12 (1), 14 (1) යන වගන්තිවලට පටහැණි බවට ඒ මහතා කරුණු ඉදිරිපත් කෙළේය.\n\nප්‍රජාතන්ත්‍රවාදී සමාජවාදී ජනරජයක් වන මෙරට ‍ ප්‍රජාතන්ත්‍රවාදය රැකගැනීමේ මූලිකම අංගයක් ලෙස සර්වජන ඡන්ද බලය පෙන්වාදිය හැකි බව ඒ මහතා කීය.\n\nඑහෙත් මෙම පනත් කෙටුම්පත මඟින් එම සර්වජන ඡන්ද බලය අහිමි කිරීමක් සිදුකර ඇති බව ඒ මහතා පෙන්වා දුන්නේය.\n\nඑසේම ආණ්ඩුක්‍රම ව්‍යවස්ථාවේ 13 වන සංශෝධනය මඟින් පළාත් පාලන ආයතන උදෙසා ඡන්ද පැවැත්වීම ව්‍යවස්ථාගත කර ඇති අතර, එම කරුණට පටහැණිව යාමක් මෙමඟින් සිදුවන බව ඒ මහතා පෙන්වා දුන්නේය.\n\nඑසේම මෙරට ජනතාවගේ සර්වජන ඡන්ද අයිතිය අහෝසි කිරීම මඟින් ජනතාවට අදහස් ප්‍රකාශ කිරීමට ඇති අයිතිය, සමාන ලෙස සැලකීමට ඇති අයිතිය වැනි අයිතිවාසිකම් උල්ලංඝනය කිරීමක් සිදු වන බවද ඒ මහතා සඳහන් කළේය.\n\nමෙහිදී පෙත්සම්කාර ජාතික ජන බලවේගයේ කොළඹ නගරාධිපති අපේක්ෂිකා ව්රායි කැලී බල්තසාර් වෙනුවෙන් පෙනී සිටි ජනාධිපති නීතිඥ නයිජල් හැච් මහතා සඳහන් කළේ පළාත් පාලන ආයතනයක නිල කාලය වසර 4කට සීමා වන බවය.\n\nඑහි බලය දීර්ඝ කිරීම සඳහා ඇමැතිවරයාට බලය ලබා දීම මූලික අයිතිවාසිකම් උල්ලංඝනය කිරීමක් වන අතර, එය නීති විද්‍යාවේ මූලික රීතීන්ට පටහැණිව කටයුතු කිරීමක් වන බව ද ඒ මහතා සඳහන් කෙළේය.\n\nසර්වජන ඡන්ද බලය යන්න ජනතාවගේ පරමාධිකාරී බලයේ ප්‍රධාන අනුශාංගික අංගයක් වන අතර, එය සම්බන්ධයෙන් ඇමැතිවරයාට තමන්ගේ තනි තීරණයකට අනුව කටයුතු කිරීමේ බලය ලබා දීම කිසිසේත් කළ නොහැකි බව ඒ මහතා සඳහන් කෙළේය.\n\nඕනෑම පාර්ලිමේන්තු මන්ත්‍රීවරයකුට පෞද්ගලික මන්ත්‍රී යෝජනාවක් ලෙස පනත් කෙටුම්පත ඉදිරිපත් කළ හැකි අතර, එහි ව්‍යවස්ථානුකූලභාවය පිළිබඳ අර්ථ නිරූපණ කිරීමේ බලය ශ්‍රේෂ්ඨාධිකරණයට ඇති බව ජනාධිපති නීතිඥවරයා පෙන්වා දුන්නේය.\n\nසමගි ජන බලවේගයේ පාර්ලිමේන්තු මන්ත්‍රී අයියා හර්ෂණ රාජකරුණා මහතා ඉදිරිපත් කළ පෙත්සම වෙනුවෙන් පෙනී සිටි නීතිඥ තාරක නානායක්කාර මහතා සඳහන් කළේ මෙම පනත් කෙටුම්පත නීතියට පටහැණි බවය.\n\nමෙවන් පනත් කෙටුම්පත මඟින් පවත්වාගෙන ආයතන සම්බන්ධයෙන් කටයුතු කිරීමේ අසීමිත බලයක් විෂය භාර ඇමැතිවරයාට ලැබෙන අතර, ඒවා හේතුවෙන් ඉදිරියේදී ව්‍යවස්ථා අර්බුදයක් ඇතිවිය හැකි බවද ඒ මහතා පෙන්වා දුන්නේය.\n\nසමගි ජන බලවේගය මහලේකම් රංජිත් මද්දුමබණ්ඩාර මහතා ඉදිරිපත් කළ පෙත්සම වෙනුවෙන් පෙනී සිටි නීතිඥ සුරේන් ප්‍රනාන්දු මහතා කරුණු දක්වමින් පෙන්වා දුන්නේ මෙම පනත් කෙටුම්පතෙහි 10 (1) වගන්තිය මුලින්ම ආණ්ඩුක්‍රම ව්‍යවස්ථාවට පටහැණි බව ය.\n\nඑමඟින් විෂය භාර ඇමැතිවරයාට අසීමිත බලයක් ලැබෙන බව ඒ මහතා පෙන්වා දුන්නේය.\n\nමෙහිදී සෙසු පෙත්සම්කරුවන් වෙනුවෙන් නීතිඥවරු කිහිපදෙනෙකු කරුණු ඉදිරිපත් කළහ.\n\nපෙත්සම් පිළිබඳ වැඩිදුර කරුණු සලකා බැලීම ලබන 24 වැනිදා සිදු කිරීමට නියම කෙරිණ.\n\nමේ වන විට කල් ඉකුත් වී ඇති මහ නගර සභා, නගර සභා සහ ප්‍රාදේශීය සභාවල හිටපු සභිකයින් අදාළ විෂයභාර ඇමැතිවරයාගේ අභිමත කාලසීමාවකට කටයුතු කිරීම සඳහා කැඳවීමේ බලය ලබා දීම සඳහා මෙම පනත් කෙටුම්පත පාර්ලිමේන්තු මන්ත්‍රී ජයන්ත කැටගොඩ මහතා පාර්ලිමේන්තුවට ඉදිරිපත් කරන ලදි.\n\nඉකුත් පස්වැනිදා පාර්ලිමේන්තු න්‍යාය පුස්තකයට ඇතුළත් කරන ලද මෙම පනත් කෙටුම්පත ආණ්ඩුක්‍රම ව්‍යවස්ථාවට පටහැණි බවට ප්‍රකාශ කරන ලෙස ඉල්ලා මෙම පනත් පෙත්සම් ගොනුකර තිබුණි.\n\nඑය නිසි ලෙස නීතියක් බවට පත් වීමට නම් පාර්ලිමේන්තුවේ තුනෙන් දෙකක බහුතර ඡන්දයෙන් සහ ජනමත විචාරණයක දී ජනතාව විසින් සම්මත කළ යුතු බවට තීරණය කරන ලෙස මෙම පෙත්සම් මඟින් අධිකරණයෙන් ඉල්ලා ඇත.\n\nනෙල්කා මැදගෙදර",
       "URL": "https://www.dinamina.lk/2023/07/22/local/8476/%e0%b6%b8%e0%b7%84-%e0%b6%b1%e0%b6%9c%e0%b6%bb-%e0%b7%83%e0%b6%b7%e0%b7%8f-%e0%b7%83%e0%b6%82%e0%b7%81%e0%b7%9d%e0%b6%b0%e0%b6%b1-%e0%b6%b4%e0%b6%b1%e0%b6%ad%e0%b7%8a-%e0%b6%9a%e0%b7%99%e0%b6%a7/",
       "Category": "local",
       "Parent URL": "https://www.dinamina.lk/category/local//page/347/"
}