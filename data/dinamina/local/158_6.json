{
       "Source": "dinamina",
       "Timestamp": "September 4, 2023 2:00 am",
       "Headline": "තිරප්පනේ සොහොන් බිමක් ගැන දිනමිණට ලියුවාට මරදන්කඩවල  මාධ්‍යවේදියාට මැර තර්ජන",
       "News Content": "\n\n‘ඉබ්බන්කටුවට සමාන සුසානයක් සංරක්ෂණය නොකර කැලෑවට වැසිලා’ යන මැයෙන් ඉකුත් 31 වැනිදා දිනමිණ පුවත්පතට එම පුවත වාර්තා කළ මරදන්කඩවල සමූහ වාර්තාකරු වන ක්‍රිෂ්ණක එස්. කරුණාරත්න මහතාට එම ප්‍රවෘත්තියට පාදක කරගත් අදාළ භූමියේ හිමිකරු යැයි කියන පුද්ගලයකු සහ තවත් මැරයකු පෙරේදා (02) මරණීය තර්ජන එල්ල කර තිබේ.\n\nඔහු සේවයෙහි නියුතු තිරප්පනේ ලබුනෝරුව ප්‍රදේශයේ පිහිටි පෞද්ගලික උපකාරක පන්තියට කඩාවැදී සිසු සිසුවියන් ඉදිරිපිටදී පරුෂ වචනයෙන් බැණ මරණීය තර්ජන එල්ල කිරීමේ සිද්ධියක් සම්බන්ධයෙන් ඔහු විසින් ගලෙන්බිඳුණුවැව මොරගොඩ පොලිසිය වෙත පැමිණිලි කොට ඇත.\n\nතිරප්පනේ ප්‍රාදේශීය ලේකම් කොට්ඨාසයට අයත් සන්දනම්කුලම ඉට්ටිකට්ටිය ගම්මානයේ වැව් තාවුල්ලේ පිහිටා ඇති බව කියන ඉබ්බන්කටුව සුසාන භූමියට සමානකම් දක්වන ඉපැරණි සොහොන් භූමියක් පිළිබඳ ජාතික වටිනාකමකින් යුත් ගවේෂණාත්මක ප්‍රවෘත්තියක් ඉකුත් 31 වැනිදා ඔහු විසින් දිනමිණ පුවත්පතට වාර්තා කොට තිබිණි.\n\nඉන් උදහසට ලක් වූ අදාළ මැරයන් දෙදෙනා එම ප්‍රවෘත්තිය පළ වීම හේතුවෙන් එකී තමන්ට අහිමි වන තත්ත්වයක් උද්ගතව ඇතැයි පවසමින් දිනමිණ පුවත්පතේ ප්‍රාදේශීය මාධ්‍යවේදී ක්‍රිෂ්ණක එස්. කරුණාරත්න මහතාට මෙසේ තර්ජනය කොට තිබේ.\n\nඑසේ තර්ජනය කිරීමෙන් පසු ඉඩමේ හිමිකරු බව කියන පුද්ගලයා වගා කටයුතු සඳහා තිරප්පනේ ප්‍රාදේශීය ලේකම්වරයා විසින් තමා වෙත නිකුත් කොට ඇති බලපත්‍ර සහිත ඉඩමට ප්‍රාදේශීය මාධ්‍යවේදී ක්‍රිෂ්ණක එස්. කරුණාරත්න මහතා අනවසරයෙන් ඇතුළු වී එම ඡායාරූප ගෙන ඇතැයි පවසමින් මොරගොඩ පොලිසිය වෙත පැමිණිලි කොට ඇත.\n\nඅදාළ පුවත වාර්තා කිරීමේදී තමා එහි සඳහන් කර තිබුණේ ඉබ්බන්කටුව සුසාන භූමියට සමාන ගල් සොහොන් භූමියක් පුරාවිද්‍යා නිලධාරීන්ගේ නිසි අවධානයකින් හෝ සංරක්ෂණයකින් තොරව විනාශ වී යන බවත් එහි ඇතැම් පෞරාණික ගල් සොහොන්වල ස්මාරක ඉදි කිරීම් කටයුතු සඳහා සමහර පුද්ගලයන් විසින් ගලවා ඉවත් කරගෙන ගොස් ඇති බවත්ය.\n\nමේ සම්බන්ධයෙන් අප ප්‍රාදේශීය මාධ්‍යවේදී ක්‍රිෂ්ණක එස්. කරුණාරත්න මහතා කලාප භාර පුරාවිද්‍යා නිලධාරී දිනේෂ් සමන් කුමාර මහතාගෙන් විමසීමක් ද කර එම පුවත පළ කර තිබිණි.\n\nමෙම මැර තර්ජනය කිරීම කිසිසේත් අනුමත කළ නොහැකි බවත් එම සිදුවීම තම සංගමය දැඩි ලෙස හෙළා දකින බවත් පවසන අනුරාධපුර දිස්ත්‍රික් මාධ්‍යවේදීන්ගේ සංගමය අදාළ පැමිණිල්ල සම්බන්ධයෙන් අපක්ෂපාතී විමර්ශනයක් සිදු කරන්නැයි මොරගොඩ පොලිසිය වෙතින් ඉල්ලීමක් කොට ඇත.\n\nඅනුරාධපුර සමූහ – පර්සි කුරුනේරු",
       "URL": "https://www.dinamina.lk/2023/09/04/local/19279/%e0%b6%ad%e0%b7%92%e0%b6%bb%e0%b6%b4%e0%b7%8a%e0%b6%b4%e0%b6%b1%e0%b7%9a-%e0%b7%83%e0%b7%9c%e0%b7%84%e0%b7%9c%e0%b6%b1%e0%b7%8a-%e0%b6%b6%e0%b7%92%e0%b6%b8%e0%b6%9a%e0%b7%8a-%e0%b6%9c%e0%b7%90/",
       "Category": "local",
       "Parent URL": "https://www.dinamina.lk/category/local//page/158/"
}