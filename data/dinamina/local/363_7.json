{
       "Source": "dinamina",
       "Timestamp": "July 19, 2023 1:00 am",
       "Headline": "ප්‍රීමා-සෙරන්ඩිබ් පිටි රු.10කින් බහී",
       "News Content": "ප්‍රීමා සහ සෙරන්ඩිබ් තිරිඟු පිටි කිලෝවක මිල ඊයේ (18) සිට වහාම ක්‍රියාත්මක වන පරිදි රුපියල් 10කින් අඩු කර තිබේ.\n\nඑම සමාගම තිරිඟු පිටි බෙදාහරින සියලු අලෙවි නියෝජිතවරුන්ට මේ අඩු කිරීම පිළිබඳව දැනුම් දී තිබේ.\n\nඒ අනුව පාන් නිෂ්පාදනය සඳහා භාවිත කරනු ලබන ප්‍රීමා මිල්ක් බ්‍රෑන්ඩ් කිලෝවක් එම සමාගම මඟින් අලෙවි නියෝජිතයන්ට රු. 210කට නිකුත් කළ අතර, එය වෙළෙඳපොළේ රු.230ක් වැනි සිල්ලර මිලකට අලෙවි කෙරිණි.\n\nනව මිල අනුව මිල්ක් බ්‍රෑන්ඩ් තිරිඟු පිටි කිලෝවක් රු. 200ක තොග මිලකට අලෙවි නියෝජිතයන් වෙත ඊයේ (18) සිට නිකුත් කරන අතර, එම තිරිඟු පිටි කිලෝවක් රු. 220ක් වැනි සිල්ලර මිලකට අලෙවි කරන බව අලෙවි නියෝජිතයෝ පවසති.\n\nප්‍රීමා සමාගමේ නිෂ්පාදිත ග්‍රීන් තිරිඟු පිටි කිලෝවක් රු. 205ක තොග මිලකට අලෙවි නියෝජිතයන් වෙත නිකුත් කළ අතර, අලෙවි නියෝජිතයන් විසින් රු. 225ක් වැනි උපරිම සිල්ලර මිලකට අලෙවි කෙරිණි. නව මිල අනුව එම සමාගම මඟින් ග්‍රීන් තිරිඟු පිටි කිලෝවක් රු. 195ක තොග මිලට අලෙවි කරන අතර, එම තිරිඟු පිටි කිලෝවක් රු. 210ක සිල්ලර මිලකට අලෙවි කෙරේ.",
       "URL": "https://www.dinamina.lk/2023/07/19/local/7536/%e0%b6%b4%e0%b7%8a%e0%b6%bb%e0%b7%93%e0%b6%b8%e0%b7%8f-%e0%b7%83%e0%b7%99%e0%b6%bb%e0%b6%b1%e0%b7%8a%e0%b6%a9%e0%b7%92%e0%b6%b6%e0%b7%8a-%e0%b6%b4%e0%b7%92%e0%b6%a7%e0%b7%92-%e0%b6%bb/",
       "Category": "local",
       "Parent URL": "https://www.dinamina.lk/category/local//page/363/"
}