{
       "Source": "dinamina",
       "Timestamp": "August 5, 2023 1:00 am",
       "Headline": "හඳපානාගල හිත හොඳ දත් දොස්තර එල්ලී මිය ගිහින්",
       "News Content": "මොනරාගල පොලිස් වසමට අයත් වැලියාය තෙල් පිරවුම්හල අසල කුලී නිවෙසක නතරව සිටි රජයේ දන්ත වෛද්‍යවරයකු පෙරේදා (3) ගෙල වැලලාගෙන මියගොස් ඇතැයි මොනරාගල පොලිසිය පවසයි.\n\nමෙලෙස මියගොස් ඇත්තේ බදුල්ල පළාත්බද රෝහලේ සේවය කළ, වැල්ලවාය හඳපානාගල ප්‍රදේශයේ පදිංචි දන්ත වෛද්‍යවරයකු වන රත්නායක මුදියන්සේලාගේ සහන් කෞශාල් රත්නායක (42) නමැති දෙදරු පියෙකි. ඔහු කලක් මොනරාගල දිස්ත්‍රික් මහ රෝහලේ සේවය කර ඇති අතර, ප්‍රදේශවාසීන්ගේ ජනාදරයට පත් සමාජ සේවකයකු ලෙසද ප්‍රකටය.\n\nහෙතෙම පෙරේදා (3) උදෑසන සිය මෝටර් රියෙන් බදුල්ල මහ රෝහලට යෑමට දරුවන් දෙදෙනා සහ බිරිය සමඟ නිවෙසින් පිටව ගොස් ඇත. හෙද නිලධාරිනියක වන බිරිය මොනරාගල රෝහල අසල බස්සවා දරුවන් දෙදෙනා මොනරාගල මහානාම පාසලට ඇරලවා තිබේ. නිවෙසේ වැඩට සිටි කාන්තාව දහවල් 12.45ට පමණ නිවෙසට පැමිණ ඇති අතර වෛද්‍යවරයාගේ මෝටර් රථය නිවෙස අසල තිබී ඇති අතර, නිවෙසේ දොරගුළු වසාදමා තිබී ඇත. ඇය වෛද්‍යවරයාට කථා කර ඇතත් ප්‍රතිචාරයක් නොදැක්වූ නිසා ඒ බැව් වෛද්‍යවරයාගේ බිරියට දුරකතන ඇමතුමකින් දැනුම් දී ඇත. ඒ අනුව බිරිය නිවෙසට පැමිණ ඇති අතර, නිවෙසේ ජනේලයක ජනෙල් පියනක් විවෘත කොට බලන විට වෛද්‍යවරයා සාලයෙහි සිවිලිමේ ලීයක එල්ලී සිටිනු දැක ඇත. ඒ පිළිබඳව මොනරාගල පොලිසියට දැනුම් දීමෙන් පසු පොලිස් නිලධාරීන් පැමිණ දොර විවෘත කිරීමේදී වෛද්‍යවරයා මියගොස් ඇති බව හෙළි වී ඇත. වෛද්‍යවරයා විසින් ලියන ලද ලිපියක් නිවෙසේ මේසය මත තිබී පොලිසියට හමුව ඇති අතර, එහි තම මරණයට කිසිවකු වගකිව යුතු නොවන බව සඳහන් කර තිබිණි.\n\nවෛද්‍යවරයාගේ මරණය පිළිබඳ හදිසි මරණ පරීක්ෂණය මොනරාගල හදිසි මරණ පරීක්ෂක සුමනසිරි ගුණතිලක මහතා විසින් පවත්වන ලද අතර, පශ්චාත් මරණ පරීක්ෂණය මොනරාගල දිස්ත්‍රික් මහ රෝහලේ විශේෂඥ අධිකරණ වෛද්‍ය නිලධාරිනී නිසංසලා ලක්මාලි මහත්මිය විසින්පවත්වනු ලැබුවාය. පරීක්ෂණයේදී ලද සාක්ෂි සහ පශ්චාත් මරණ පරීක්ෂණ වාර්තාව අනුව මෙය ගෙල වැලලාගැනීමෙන් සිදු කරගත් සියදිවි හානි කරගැනීමක් බව තීරණය කරන ලදි. මොනරාගල මූලස්ථාන පොලිස් පරීක්ෂක පී.එස්. චාමින්ද සංජීව මහතා පරීක්ෂණ පවත්වයි.\n\nඌව වෙල්ලස්ස විශේෂ – ඩී.එස්. ගුණතිලක",
       "URL": "https://www.dinamina.lk/2023/08/05/local/11928/%e0%b7%84%e0%b6%b3%e0%b6%b4%e0%b7%8f%e0%b6%b1%e0%b7%8f%e0%b6%9c%e0%b6%bd-%e0%b7%84%e0%b7%92%e0%b6%ad-%e0%b7%84%e0%b7%9c%e0%b6%b3-%e0%b6%af%e0%b6%ad%e0%b7%8a-%e0%b6%af%e0%b7%9c%e0%b7%83%e0%b7%8a/",
       "Category": "local",
       "Parent URL": "https://www.dinamina.lk/category/local//page/284/"
}