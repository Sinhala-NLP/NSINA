{
       "Source": "dinamina",
       "Timestamp": "July 24, 2023 1:00 am",
       "Headline": "අනුරපුර පූජා භූමි  සංවර්ධන සැලැස්ම කඩිනම් කරන්න -ජනපතිගෙන් නිලධාරීන්ට උපදෙස්",
       "News Content": "පුරාවිද්‍යා ස්ථාන රැක දෙන්න අප සූදානම්\n\nරජරට ශිෂ්ටාචාරයට වෙනම ප්‍රදර්ශනාගාරයක්\n\nමහා විහාර විශ්වවිද්‍යාලයක් ඇති කිරීමට සාකච්ඡා\n\nමහා විහාර සංවර්ධන සැලැස්මට ප්‍රමුඛත්වය දෙමින් අනුරාධපුර පූජා භූමි සංවර්ධන සැලැස්ම කඩිනම් කරන ලෙස ජනාධිපති රනිල් වික්‍රමසිංහ මහතා නිලධාරීන්ට උපදෙස් දුන්නේය.\n\nමහා විහාර සංවර්ධන සැලැස්ම ක්‍රියාත්මක කිරීම සඳහා භෞතික සැලසුම් දෙපාර්තමේන්තුව, පුරාවිද්‍යා දෙපාර්තමේන්තුව සහ විශ්වවිද්‍යාලවල විශේෂඥ කණ්ඩායමකගෙන් සමන්විත කමිටුවක් පත් කිරීමට කටයුතු කරන බව ද ජනාධිපතිවරයා සඳහන් කළේය.\n\nජනාධිපතිවරයා මේ බව සඳහන් කළේ මහා විහාර සංවර්ධන සැලැස්ම සහ අනුරාධපුර පූජා භූමි සංවර්ධන සැලැස්ම පිළිබඳ අනුරාධපුර බෝමළු විහාරයේ පෙරේදා (22) පස්වරුවේ පැවති සාකච්ඡාවට එක් වෙමිනි.\n\nනුවර කලාවියේ ප්‍රධාන සංඝනායක හා අටමස්ථානාධිපති ගෞරව ශාස්ත්‍රවේදී පල්ලේගම හේමරතන නාහිමිගේ ප්‍රධානත්වයෙන් මේ සාකච්ඡාව පැවැත්විණි.\n\nමෙහිදී අදහස් දැක්වූ ජනාධිපතිවරයා මෙලෙස ද කීවේය.\n\n“ලෝකයේ රටවල් තම අතීත ශිෂ්ටාචාරය ඉස්මතු කරමින් ඉදිරියට යන විට අභිමානවත් ශිෂ්ටාචාරයකට සහ ඉතිහාසයකට හිමිකම් කියන අප ඒ පිළිබඳ නිසි අවධානයක් යොමු නොකිරීම කනගාටුදායකයි.\n\nමහා විහාර සංකීර්ණයේ සීමා හඳුනා ගැනීම සහ කැණීම් කටයුතුවල ප්‍රගතියත්, මහා විහාරයේ කැණීම් කටයුතුවල හා අනුරාධපුර පුජා භූමි සංවර්ධන කටයුතුවල යොදවා ඇති පුරාවිද්‍යා නිලධාරීන්ගේ සංඛ්‍යාවත්, එම සංයුතිය සහ වෙන් කර ඇති ප්‍රතිපාදන පිළිබඳවත් සෑහීමකට පත්විය නොහැකියි. අඩුපාඩු කඩිනමින් නිවැරදි කර ගනිමින් මහා විහාර සංවර්ධන සැලැස්ම විධිමත්ව ක්‍රියාවට නැංවීම අවශ්‍යයි.\n\nඅනුරාධපුර ඓතිහාසික උරුමය සුරැකීමට ඊට ආවේණික නව නීති පද්ධතියක් ගෙන ඒමට අපේක්ෂා කරනවා. පැරණි පිරිවෙන් අධ්‍යාපන ක්‍රමය අනුවම කටයුතු පවත්වාගෙන යන, ගැඹුරින් ධර්මය අධ්‍යයනය කළ හැකි මධ්‍යස්ථානයක් ලෙස මහා විහාර විශ්වවිද්‍යාලය ඇති කිරීමේ කටයුතු ආරම්භ කරනවා.\n\nඅප සියලු දෙනා එකට වාඩි වී මේ පිළිබඳ සාකච්ඡා කළ යුතු නිසා සෙනසුරාදා දිනයේදී මේ සාකච්ඡාව කැඳවීම පිළිබඳ මා පළමුව සියලු දෙනාගෙන් සමාව ඉල්ලනවා. අපේ උරුමයන් ලෙස සීගිරිය සහ අනුරාධපුරය සැලකිය හැකියි. සීගිරිය අපේ දක්ෂතාවක්. අපගේ ශිෂ්ටාචාරය තිබෙන්නේ මේ අනුරාධපුර නගරයේ. මහා විහාරය එහි ප්‍රමුඛත්වයක් ගන්නවා. පාලි ධර්මයේ මූලස්ථානය මහා විහාරයයි. මෙවර මාගේ ඉන්දියානු සංචාරයේදී ත්‍රිපිටකයේ ඉංග්‍රීසි පිටපතක් මා මෝදි අග්‍රාමාත්‍යවරයාට පිළිගැන්වූවා.\n\nමේ මහා විහාර සංවර්ධන සැලැස්ම මුල් කරගෙන අනුරාධපුර පූජා භූමියේ අනෙකුත් සංවර්ධන කටයුතු ක්‍රියාත්මක කළ යුතුයි. අනුරාධපුර පූජා භූමියේ සංවර්ධන කටයුතු ආරම්භ වූයේ 1947 බණ්ඩාරනායක මහතාගේ සමයේදී. නමුත් අද වන තෙක් මෙය සාර්ථකව අවසන් කිරීමට අප සමත් වී නෑ.\n\nනමුත් ඉන්දියාව නාලන්දා විශ්වවිද්‍යාලයේ යළි ඉදිකිරීම් ආරම්භ කළේ 90 දශකයේදී. අද නාලන්දා විශ්වවිද්‍යාලය ප්‍රධාන ස්ථානයක් ලෙස ගොඩනඟා තිබෙනවා. රටවල් ගණනාවක් ඊට දායක වුණා. මුස්ලිම් රටක් වූ පාකිස්ථානයත් තක්ෂිලාව එලෙස ගොඩනැඟුවා. ශ්‍රී ලංකාව බෞද්ධ රටක් වුවත් මහා විහාරයේ වැඩ කටයුතු අවසන් කිරීමට අපට හැකි වී නෑ. අප කවුරුත් ඒ පිළිබඳව ලජ්ජා විය යුතුයි.\n\nපුරාවිද්‍යා ස්ථාන ආරක්ෂා කර දෙන්න කියලා පුරාවිද්‍යා දෙපාර්තමේන්තුව මට ලිපි එවනවා. අප ඒ සඳහා සූදානම්. නමුත් මේ මහා විහාරයේ මූලික වැඩ කටයුතු අප මතක තබා ගත යුතුයි. නව නගරයක් ඉදිකිරීම ඕනෑම අවස්ථාවක කළ හැකියි. එහි ගැටලුවක් නෑ. නමුත් මේ මහා විහාරයේ කැණීම් කටයුතු මූලික කරගෙන අප ඉදිරියට යා යුතුයි. අටමස්ථානයේ මහා සංඝරත්න‍ෙය් අනුශාසනා මත එය සිදු කළ යුතුයි.\n\nඅනුරාධපුරයට බලපාන පරිදි නව නීති සකස් කර අදාළ නිලධාරීන් සමඟ මේ වැඩකටයුතු ඉදිරියට ගෙන යෑමට කමිටුවක් පත් කිරීමට අපේක්ෂා කරනවා. දෙපාර්තමේන්තු, සංස්ථා තිබුණත් මේ කටයුත්ත භාරව එක් පරිපාලන නිලධාරියෙක් නෑ. ඒ පිළිබඳවද අපේ අවධානය යොමු විය යුතුයි.\n\nමේ ව්‍යාපෘතිය අප දැන් ආරම්භ කළොත් ඉදිරි වසර 10දී යම් ප්‍රගතියක් අත්පත් කර ගන්න පුළුවන් වුවත්, මෙය සම්පූර්ණයෙන්ම අවසන් කිරීමට අඩුම තරමින් වසර 25ක් වත් ගත වෙනවා. මේ කටයුතු ආරම්භ කළ විට ශ්‍රී ලංකාව පුරාවිද්‍යා කේන්ද්‍රස්ථානයක් බවට පත්වෙනවා. එවිට මේ ගැන සොයා බලන්න අනිත් අය ඉදිරිපත් වෙනවා.\n\nඒ වගේම සිංහල ශිෂ්ටාචාරය ආරම්භ වූයේ මල්වතුඔයෙන්. මල්වතුඔය ව්‍යාපෘතිය ආරම්භ කිරීමට පෙර ඊළඟ වසර දෙකේ මේ මහා විහාරයේ කැණීම් සිදු කළ යුතුයි. ඒ සඳහා අවශ්‍ය නම් විශ්‍රාම ගිය පුරාවිද්‍යා නිලධාරීන් සම්බන්ධ කර ගන්න පුළුවන්.\n\nසේනක බණ්ඩාරනායක, රෝලන්ඩ් සිල්වා, ශිරාන් දැරණියගල යන කිහිප දෙනකු සමඟ අප සාර්ථකව සීගිරිය ව්‍යාපෘතිය නිම කර තිබෙනවා. අප එලෙස අනුරාධපුර පූජා නගරය සංවර්ධනය කළ යුතුයි. පැරිස් නුවරට ගිය අවස්ථාවේ මා ඒ පිළිබඳව යුනෙස්කෝ සංවිධානය සමඟ ද සාකච්ඡා කළා.\n\nඒ වගේම රජරට විශ්වවිද්‍යාලය මීට සම්බන්ධ කළ හැකියි. සංචාරකයන් දින කිහිපයක් මෙහි රඳවාගත හැකි අයුරින් මේ ප්‍රදේශය දියුණු කළ යුතුයි. මෙය ආරම්භ කළ විට එම කටයුතු ඉදිරියට ගෙන යෑමට ජාත්‍යන්තරයේ සහාය අපට ලැබෙනවා.\n\nඅනුරාධපුරය ඓතිහාසික නගරයක්. අනිත් රටවල් තම රටවල අතීතය ඉදිරියට ගෙන එනවා. අප ඒ පිළිබඳව අවධානය යොමු කරලා නෑ. අද දිඹුලාගල කැණීම් කටයුතු සිදු කළා නම් තායිලන්තයෙන්, කාම්බෝජියාවෙන්, වියට්නාමයෙන්, ලාඕසයෙන් සංචාරකයන් එනවා එම ස්ථානය නරඹන්න. අපි මුලින්ම අනුරාධපුර වැඩ කටයුතු නිමා කරමු.\n\nඅපේ ඉතිහාසය හා ශිෂ්ටාචාරය පිළිබඳ අප ආඩම්බර විය යුතුයි. අපේ ඉතිහාසය ලෝකයට ප්‍රදර්ශනය කරන්න අවශ්‍යයි. එනිසා අපේ උරුමය දියුණු කර ගත්තොත් අපට සංචාරක ව්‍යාපාරයෙන් ඉහළ ප්‍රතිලාභයක් ගන්න පුළුවන් වෙනවා.\n\nමෙහි රජරට ශිෂ්ටාචාරය කියලා වෙනම ප්‍රදර්ශනාගාරයක් ඇති කිරීමට අප බලාපොරොත්තු වෙනවා. බෞද්ධ ශිෂ්ටාචාරය පිළිබඳවත් වෙනම ස්ථානයක් ඇති කළ යුතුයි. ඉන්දීය අගමැතිවරයා මා සමඟ කුසිනාරාව, සාංචි නිර්මාණය කළ ආකාරය පිළිබඳව සාකච්ඡා කළා. බෞද්ධ සංචාරකයන් ගෙන්වා ගැනීමට හින්දු රටේ එවැනි ස්ථාන ඉදිකර තිබෙනවා. නමුත් අපි එහෙම තත්ත්වයකට පත්වෙලා නෑ.\n\nඒ වගේම මහා විහාර විශ්වවිද්‍යාලයක් ඇති කිරීමට දැන් අප සාකච්ඡා කරමින් සිටිනවා. පැරණි පිරිවෙන් අධ්‍යාපනය අනුව ගැඹුරු ලෙස එම කටයුතු පවත්වාගෙන යෑමට බලාපොරොත්තු වෙනවා. ඒ සඳහා ස්ථානයක් හඳුනාගත යුතුව තිබෙනවා.”\n\nනුවර කලාවියේ ප්‍රධාන සංඝනායක හා අටමස්ථානාධිපති ගෞරව ශාස්ත්‍රවේදී පල්ලේගම හේමරතන නාහිමි\n\n“අනුරාධපුරය කියන්නේ කෙබඳු තැනක්ද කියා හඳුනාගත් නායකයෙක් හැටියට ඔබතුමා මහා විහාරය නැවත ස්ථාපිත කිරීමට ගන්නා උත්සාහය මහා සංඝරත්නයේ ආශීර්වාදයට පත් වෙනවා. ඒ වගේම ඉතිහාසයේ පැවැති ජාත්‍යන්තර සබඳතා අනුරූපව ථේරවාද බෞද්ධ කේන්ද්‍රස්ථානයක් ලෙසින් ලෝකයේ අනෙකුත් රටවල් සමඟ බෞද්ධ දර්ශනය හුවමාරු කර ගැනීමටත් ඔබතුමා බලාපොරොත්තු වීම ගැන අපගේ ප්‍රසාදය පළ කර සිටිනවා.\n\nඅනුරාධපුර පූජා භූමි සංවර්ධන සැලැස්ම තුළ ලංකාරාමය පිළිබඳ අවධානයක් යොමු වී නැති බව පෙනෙන්නට තිබෙනවා. ඒ නිසා මම භෞතික සැලසුම් දෙපාර්තමේන්තුවටත්, පුරාවිද්‍යා දෙපාර්තමේන්තුවටත්, මධ්‍යම සංස්කෘතික අරමුදලටත් මතක් කරනවා සති දෙකක පමණ කාලයක් තුළ ලංකාරාම සංවර්ධනයට නිසි සැලසුමක් සකස් කර අනුරාධපුර පූජා භූමි සංවර්ධන සැලැස්මට ඇතුළත් කරන ලෙසට. එසේ නොවුණොත් මේ අනුරාධපුර පූජා භූමි සංවර්ධන සැලැස්ම මූලික වශයෙන්ම අසාර්ථකත්වයට පත් වෙනවා. ”\n\nශ්‍යාමෝපාලි මහා නිකායේ මල්වතු පාර්ශ්වයේ උතුරු මධ්‍යම දෙදිසාවේ ප්‍රධාන අධිකරණ සංඝනායක හා ලංකාරාම විහාරාධිකාරී ශාස්ත්‍රපති පණ්ඩිත රළපනාවේ ධම්මජෝති හිමි\n\n“ජනාධිපතිතුමා ජනාධිපති පදවියට පත්ව වසරක් සම්පූර්ණ වන මේ මොහොතේ මහා විහාරයට සම්ප්‍රාප්ත වීම පිළිබඳව මහා සංඝරත්නයේ ආශීර්වාදය පිරිනමනවා. ජනාධිපතිතුමා 2001 වසරේ පැවති මැතිවරණයෙන් ජයග්‍රහණය කර, අග්‍රාමාත්‍ය ධුරයට පත්ව ජය ශ්‍රී මහා බෝධිය වන්දනාමාන කිරීමට පැමිණි අවස්ථාවේ, අපවත්වී වදාළ අපේ අටමස්ථානාධිපති පල්ලේගම සිරිනිවාස හිමිපාණන් වහන්සේ යෝජනාවක් ගෙනාවා. ඒ යෝජනාව තමයි දෙවැනි රන්වැට ප්‍රතිසංස්කරණය කර ගත යුතුයි යන යෝජනාව. එම යෝජනාව එවකට රුවන්මැලි චෛත්‍යාරාමාධිකාරීව වැඩ සිටි වර්තමාන අටමස්ථානාධිපති හිමිපාණන් වහන්සේගේ ද අදහසක් වුණා. ”\n\nමහා විහාර සංවර්ධන සැලැස්මට අනුව යෝජිත කටයුතු සිදු කිරීමට වසර දෙකක කාලයක් ගත වන බවත්, ඒ සඳහා රුපියල් මිලියන 555ක් වියදම් වනු ඇති බවට ඇස්තමේන්තු කර තිබෙන බවත් පුරාවිද්‍යා අධ්‍යක්ෂ ජනරල් ප්‍රදීපා සේරසිංහ මහත්මිය මෙහිදී සඳහන් කළාය.\n\nමේ සාකච්ඡාවෙන් අනතුරුව ජනාධිපතිවරයා මහා විහාර සංකීර්ණයට අදාළ සිද්ධස්ථාන කිහිපයක් නිරීක්ෂණය කිරීමට ද එක් විය. පළමුවෙන්ම ජනාධිපතිවරයා දක්ෂිණ ස්ථූපය වෙත ගොස් එය නිරීක්ෂණය කළ අතර, අනතුරුව ථූපාරාම විහාර සංකීර්ණයේ සිදු කෙරෙමින් පවතින කැණීම් කටයුතු ද නිරීක්ෂණය කළේය.\n\nරජරට විශ්වවිද්‍යාලයේ කුලපති හා රුවන්මැලි චෛත්‍යාරාමාධිකාරී ශාස්ත්‍රපති පණ්ඩිත ඊතලවැටුණ වැව ඤාණතිලක , අභයගිරි චෛත්‍යාරාමාධිකාරී ආචාර්ය කලංචියේ රතනසිරි, ථූපාරාම විහාරාධිකාරී ශාස්ත්‍රපති කහල්ලේ ඤාණින්ද , මිරිසවැටිය චෛත්‍යාරාමාධිකාරී ආචාර්ය ශාස්ත්‍රපති රාජකීය පණ්ඩිත වැලිහේනේ සෝභිත සහ ගොඩාමුණේ පඤ්ඤාසීහ හිමිපාණන් වහන්සේලා ද, බුද්ධශාසන ආගමික හා සංස්කෘතික කටයුතු අමාත්‍යාංශයේ ලේකම් සෝමරත්න විදානපතිරණ, සංචාරක හා ඉඩම් අමාත්‍යාංශයේ ලේකම් එච්. එම්. බී. ටී. හේරත්, නාගරික හා නිවාස සංවර්ධන අමාත්‍යාංශයේ ලේකම් ඩබ්. එස්. සත්‍යානන්ද, වාරිමාර්ග අමාත්‍යාංශයේ ලේකම් යූ. ඩී. සී. ජයලාල්, ජනාධිපති අතිරේක ලේකම් කමල් පුෂ්පකුමාර, උතුරු මැද පළාත් ප්‍රධාන ලේකම් චන්ද්‍රසිරි බණ්ඩාර, අනුරාධපුර දිස්ත්‍රික් ලේකම් ජේ. එම්. ජේ. කේ. ජයසුන්දර මහත්වරුන් සහ ජාතික භෞතික සැලසුම් දෙපාර්තමේන්තුවේ අධ්‍යක්ෂ ජනරාල්, බෞද්ධ කටයුතු කොමසාරිස් ජනරාල්, මධ්‍යම සංස්කෘතික අරමුදලේ අධ්‍යක්ෂ ජනරාල්, ඉඩම් කොමසාරිස් ජනරාල් , වන සංරක්ෂණ ජනරාල් , වනජීවී සංරක්ෂණ දෙපාර්තමේන්තුවේ අධ්‍යක්ෂ ජනරාල්, වාරිමාර්ග දෙපාර්තමේන්තුව අධ්‍යක්ෂ ජනරාල්, මහවැලි අධිකාරියේ අධ්‍යක්ෂ ජනරාල්, නාගරික සංවර්ධන අධිකාරියේ අධ්‍යක්ෂ ජනරාල්, මාර්ග සංවර්ධන අධිකාරියේ අධ්‍යක්ෂ ජනරාල් , උතුරු මැද පළාත් ඉඩම් කොමසාරිස්, මධ්‍යම නුවරගම් පළාතේ ප්‍රාදේශීය ලේකම්, නාගරික සංවර්ධන අධිකාරියේ පළාත් අධ්‍යක්ෂ, පූජා භූමි සංවර්ධන අධ්‍යක්ෂ ඇතුළු නිලධාරීහු මේ සාකච්ඡාවට එක්ව සිටියහ.\n\n\n\nශිරෝමි අබයසිංහ",
       "URL": "https://www.dinamina.lk/2023/07/24/local/8766/%e0%b6%85%e0%b6%b1%e0%b7%94%e0%b6%bb%e0%b6%b4%e0%b7%94%e0%b6%bb-%e0%b6%b4%e0%b7%96%e0%b6%a2%e0%b7%8f-%e0%b6%b7%e0%b7%96%e0%b6%b8%e0%b7%92-%e0%b7%83%e0%b6%82%e0%b7%80%e0%b6%bb%e0%b7%8a%e0%b6%b0/",
       "Category": "local",
       "Parent URL": "https://www.dinamina.lk/category/local//page/341/"
}