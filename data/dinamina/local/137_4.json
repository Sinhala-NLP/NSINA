{
       "Source": "dinamina",
       "Timestamp": "September 8, 2023 1:00 am",
       "Headline": "සංචාරක වීසාවලින් ඕමානයට ගිහින් හිරිහැරවලට ලක්වූවන්ට තම ගැටලු කියන්න ක්ෂණික ඇමතුම් අංකයක්",
       "News Content": "සංචාරක වීසා මඟින් පුද්ගලයන් රැකියා සඳහා ඕමාන් රාජ්‍යයට ගොස් එහිදී විවිධ හිරිහැරයන්ට ලක්වූ සිදුවීම් පසුගිය සමයේදී වාර්තා වූ අතර, එය අවම කිරීමට කම්කරු හා විදේශ රැකියා අමාත්‍යාංශයත් ඕමාන් රජයත් එක්ව වැඩසටහන් රාශියක් ක්‍රියාත්මක කරයි. එහි එක් පියවරක් වශයෙන් මිනිස් ජාවාරම්කරුවන්ගේ ගොදුරක් බවට පත්ව ඕමාන් රාජ්‍යයේ ගැටලුකාරී තත්ත්වයකට පත්ව සිටින අයට සිය පැමිණිලි ඕමාන් රාජකීය පොලිසියට ඍජුව ඉදිරිපත් කිරීමට ක්ෂණික ඇමතුම් අංකයක් හා වෙබ් අඩවියක් හඳුන්වා දීමට ඕමාන් රජය කටයුතු කර තිබේ.\n\nඕමාන් රාජකීය පොලිසියේ ඕමානයේ මිනිස් ජාවාරමට එරෙහි ජාතික කමිටුව (National Committee to Combat Human Trafficking- NCCHT) විසින් මේ පැමිණිලි භාර ගැනීම සිදුකරන අතර, ඔවුන්ගේ වෙබ් අඩවිය වන www.nccht.com යන වෙබ් අඩවියට පිවිසීමෙන් හෝ +968 80077444 දරණ ක්ෂණික ඇමතුම් අංකය ඔස්සේ ගාස්තු රහිත ඇමතුම් ලබාගැනීමෙන් පැමිණිලි ඉදිරිපත් කිරීමට අවස්ථාව සලසා ඇත. මේ ආයතනය විසින් ඉංග්‍රීසි, අරාබි ඇතුළු භාෂා 12 කින් පැමිණිලි භාර ගැනීම සිදු කරන අතර, කම්කරු හා විදේශ රැකියා ඇමැති මනුෂ නානායක්කාර මහතා ඕමාන් රජයෙන් කළ විශේෂ ඉල්ලීමක් අනුව සිංහල භාෂාවෙන්ද මිනිස් වෙළෙඳාම් සම්බන්ධ පැමිණිලි ඉදිරිපත් කිරීමට ඕමාන් රාජකීය පොලිසිය විසින් අවස්ථාව ලබා දී තිබේ. එසේ පැමිණිලි කිරීමෙන් අනතුරුව ඕමාන් පොලිස් නිලධාරීන් කඩිනමින් අදාළ වින්දිතයා එරට විශේෂ ආරක්ෂක නිවස්නයක භාරයට පත් කරන අතර, මිනිස් වෙළෙඳාම්කරුවන් අත්අඩංගුවට ගෙන ඔවුන්ට එරෙහිව ඉදිරියේදී නීතිමය පියවර ගැනීමට නියමිතය. මිනිස් වෙළෙඳාම්කරුවන්ගෙන් රැකියා සඳහා විදේශගතවන ශ්‍රී ලාංකිකයන් ආරක්ෂා කිරීම කාලීන අවශ්‍යතාවක් වන බැවින් මේ පියවර ගෙන ඇති බව කාර්යාංශය පවසයි.",
       "URL": "https://www.dinamina.lk/2023/09/08/local/20372/%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a-%e0%b7%80%e0%b7%93%e0%b7%83%e0%b7%8f%e0%b7%80%e0%b6%bd%e0%b7%92%e0%b6%b1%e0%b7%8a-%e0%b6%95%e0%b6%b8%e0%b7%8f%e0%b6%b1%e0%b6%ba%e0%b6%a7/",
       "Category": "local",
       "Parent URL": "https://www.dinamina.lk/category/local//page/137/"
}