{
       "Source": "dinamina",
       "Timestamp": "July 7, 2023 1:00 am",
       "Headline": "නීති ක්ෂේත්‍රයේ දශක 6කට වැඩි කාලයක් ජයවීර වික්‍රමසිංහ කළ සමාජ මෙහෙවර සුවිශාලයි",
       "News Content": "නීති ක්ෂේත්‍රයේ දශක 06කට වැඩි කාලයක් තිස්සේ ජයවීර වික්‍රමසිංහ මහතා කටයුතු කරමින් විශාල සමාජ මෙහෙවරක් සිදු කළ බව පාර්ලිමේන්තු මන්ත්‍රී වජිර අබේවර්ධන මහතා පැවසීය.\n\nවජිර අබේවර්ධන මන්ත්‍රීවරයා එසේ පැවසුවේ කොළඹ අධිකරණ පද්ධතිය ප්‍රධාන විවිධ අධිකරණවල නීති සහායකයකු ලෙස විශාල සමාජ මෙහෙවරක යෙදී සිටියදී මියගිය ජයවීර බණ්ඩාර වික්‍රමසිංහ මහතාගේ අවමඟුල් උත්සවයේදීය. බොරැල්ල නාගරික සුසාන භූමිය ඉදිරිපිට සුප්‍රිම් මල් ශාලාවේදී පැවති ජයවීර බණ්ඩාර වික්‍රමසිංහ මහතාගේ අවමඟුල් උත්සවයේදී වජිර අබේවර්ධන මහතා මෙසේ ද පැවසීය.\n\nඒ මහතාගේ පුතකු වන හියුමල් බණ්ඩාර වික්‍රමසිංහ මහතා රජයේ සෞඛ්‍ය දෙපාර්තමේන්තුවේ කටයුතු කරමින් ජනාධිපති වෘත්තීය සමිති අධ්‍යක්ෂ ජනරාල් සමන් රත්නප්‍රිය මහතා සමඟ වෘත්තීය සමිති කටයුතුවල නිරතව සිටිනවා. ජ්‍යෙෂ්ඨ මාධ්‍යවේදී ආරියරත්න ගනේගොඩ මහතාගේ මස්සිනා වන අභාවප්‍රාප්ත ජයවීර බණ්ඩාර වික්‍රමසිංහ මහතාට නිවන් සුව ප්‍රාර්ථනා කරන බව ද පාර්ලිමේන්තු මන්ත්‍රී වජිර අබේවර්ධන මහතා පැවසීය.\n\nහිටපු ඇමැති රවී කරුණානායක, හිටපු ඇමැති හා පාර්ලිමේන්තු මන්ත්‍රී ඉම්තියාස් බාකිර් මාකාර්, හිටපු කථානායක කරු ජයසූරිය, ජනාධිපති වෘත්තීය සමිති අධ්‍යක්ෂ ජනරාල් සමන් රත්නප්‍රිය, කොමියුනිස්ට් පක්ෂයේ ප්‍රධාන ලේකම් විශේෂඥ වෛද්‍ය ජී. වීරසිංහ, හිටපු නාගරික මන්ත්‍රීවරුන් වන ගාමිණි හේමචන්ද්‍ර, එල්. ආර්. ස්ටීවන්, කොළොන්නාව හිටපු නාගරික මන්ත්‍රී ජී. උපතිස්ස මහත්වරු ද සෞඛ්‍ය හා නීති ක්ෂේත්‍රයට සම්බන්ධ විශාල පිරිසක් ද මේ අවස්ථාවට එක්ව සිටියහ.",
       "URL": "https://www.dinamina.lk/2023/07/07/local/4780/%e0%b6%b1%e0%b7%93%e0%b6%ad%e0%b7%92-%e0%b6%9a%e0%b7%8a%e0%b7%82%e0%b7%9a%e0%b6%ad%e0%b7%8a%e0%b6%bb%e0%b6%ba%e0%b7%9a-%e0%b6%af%e0%b7%81%e0%b6%9a-6%e0%b6%9a%e0%b6%a7-%e0%b7%80%e0%b7%90/",
       "Category": "local",
       "Parent URL": "https://www.dinamina.lk/category/local//page/408/"
}