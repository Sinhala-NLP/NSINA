{
       "Source": "dinamina",
       "Timestamp": "July 21, 2023 1:00 am",
       "Headline": "බොරු සාක්කි දෙන්න අල්ලස් ගත් SI දැලේ",
       "News Content": "ගිරිඋල්ල පොලිස් වසම තුළ රථවාහන අනතුරක් වෙනුවෙන් කුලියාපිටිය දිසා අධිකරණයේ පවරා තිබූ වන්ධි නඩුවක් සඳහා අසත්‍ය ලෙස පැමිණිල්ල වෙනුවෙන් සාක‍්ෂියක් දීමට රු. 10,000ක අල්ලසක් ගත් උප පොලිස් පරීක‍ෂකවරයකු අල්ලස් හා දූෂණ මර්දන කාර්යාංශය මඟින් ඊයේ (20) අත්අඩංගුවට ගෙන ඇතැයි පන්නල පොලිසිය කියයි. එලෙසින් අත්අඩංගුවට ගැනුණේ ගිරිඋල්ල පොලිසියේ සේවය කරමින් සිට මේ වන විට මරදාන කොළඹ ප්‍රදේශයේ පොලිසියක සේවය කරන උප පොලිස් පරීක‍්ෂකවරයෙකි. සැකකාර උප පොලිස් පරීක්ෂකවරයා ගිරිඋල්ල පොලිසියට අනුයුක්තව සේවය කරමින් සිටියදී විමර්ශනය කළ රථවාහන අනතුරක් සම්බන්ධව කුලියාපිටිය දිසා අධිකරණයේ පවරා තිබෙන වන්දි නඩුවකට අදාළ සාක්ෂි දීමේදී එක් පාර්ශ්වයකට වාසි සහගත ලෙස සාක‍්ෂි දීමට රුපියල් 10,000ක මුදලක් ගැනීමේදී අධිකරණ කලාපයේ මාර්ගයක් අසලදී අදාළ වැටලීම සිදු කොට තිබිණ.\n\nසැකකාර පොලිස් නිලධාරියා කුලියාපිටිය මහේස්ත්‍රාත් හමුවට පැමිණවීමට නියමිතව ඇති බවද පොලිසිය පැවසීය. අල්ලස් හා දූෂණ මර්දන කාර්යාංශයෙන් අදාළ වැටලීම සිදු කර තිබිණි.",
       "URL": "https://www.dinamina.lk/2023/07/21/local/8277/%e0%b6%b6%e0%b7%9c%e0%b6%bb%e0%b7%94-%e0%b7%83%e0%b7%8f%e0%b6%9a%e0%b7%8a%e0%b6%9a%e0%b7%92-%e0%b6%af%e0%b7%99%e0%b6%b1%e0%b7%8a%e0%b6%b1-%e0%b6%85%e0%b6%bd%e0%b7%8a%e0%b6%bd%e0%b7%83%e0%b7%8a/",
       "Category": "local",
       "Parent URL": "https://www.dinamina.lk/category/local//page/351/"
}