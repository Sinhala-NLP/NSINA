{
       "Source": "dinamina",
       "Timestamp": "July 24, 2023 1:00 am",
       "Headline": "පියපුතු ආරවුල බේරීමට ගිය  මිත්තනියට පිහි ප්‍රහාරයක්",
       "News Content": "දෙයියන්දර පොලිස් වසමේ බමුණුගම ප්‍රදේශයේ නිවසක පියපුතු ආරවුලක් බේරීමට ගිය මිත්තනියට (පියාගේ මව) පිහි පාරක් වැදී බරපතල තුවාල ලබා රෝහල් ගත කර ඇතැයි දෙයියන්දර පොලීසිය පවසයි.\n\nමෙසේ බරපතල තුවාල ලබා රෝහල් ගත කර ඇත්තේ දෙයියන්දර, හොරපාවිට බමුණුගම 75 හැවිරිදි කුලප්පු ගමගේ පේමාවතී යන අය බවට පොලීසිය පවසයි.පෙරේදා (22) දින උදේ පියා සිය පහලොස් හැවිරිදි පාසල් යන දරුවා සමඟ ආරවුලක් ඇති කරගෙන ඇති බවත් එම අවස්ථාවේ පියා විසින් සිය පුතාට පිහියෙන් ගැසීමට උත්සාහ කර ඇති බවත් එහිදී මුණුපුරා බේරා ගැනීම සදහා මිත්තනිය (පියාගේ මව) ගිය අවස්ථාවේ පුතා විසින් එල්ල කළ පිහිපාර මවගේ අතේ වැදීමෙන් ඇගිලි වලට බරපතල තුවාල ලබා ඇති බවට පොලීසිය පවසයි.\n\nමවට සහ පුතාට පිහියෙන් පහරදී තුවාල සිදු කළ 49 හැවිරිදි සැකකරු පොලීසිය විසින් අත්අඩංගුවට ගෙන ඇති අතර ඔහු දෙයියන්දර මහෙස්ත්‍රාත් අධිකරණයට ඉදිරිපත් කිරීමට නියමිත බවට පොලීසිය පවසයි. දෙයියන්දර පොලිස් ස්ථානාධිපති ප්‍රධාන පොලිස් පරික්ෂක ශාන්ත සුවාරිස් මහතාගේ උපදෙස් මත අපරාධ අංශයේ ස්ථානාධිපති උප පොලිස් පරික්ෂක අජන්ත රණසිංහ මහතා ඇතුළු නිළධාරින් කණ්ඩායමක් වැඩිදුර විමර්ශන සිදු කරයි.\n\nඌරුබොක්ක විශේෂ – ඒ.පී.දයාචන්ද්‍ර",
       "URL": "https://www.dinamina.lk/2023/07/24/local/8689/%e0%b6%b4%e0%b7%92%e0%b6%ba%e0%b6%b4%e0%b7%94%e0%b6%ad%e0%b7%94-%e0%b6%86%e0%b6%bb%e0%b7%80%e0%b7%94%e0%b6%bd-%e0%b6%b6%e0%b7%9a%e0%b6%bb%e0%b7%93%e0%b6%b8%e0%b6%a7-%e0%b6%9c%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/342/"
}