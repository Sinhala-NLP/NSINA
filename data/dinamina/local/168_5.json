{
       "Source": "dinamina",
       "Timestamp": "August 31, 2023 1:00 am",
       "Headline": "සංක්‍රමණ සම්පත් මධ්‍යස්ථානයක් පිහිටුවීමට නවසීලන්තයේ කැමැත්ත",
       "News Content": "සංක්‍රමණ සම්පත් මධ්‍යස්ථානයක් පිහිටුවීම සඳහා පූර්ණ සහාය දීමට නවසීලන්ත මහ කොමසාරිස් කාර්යාලය කම්කරු හා විදේශ රැකියා ඇමැති මනුෂ නානායක්කාර මහතාට එකඟතාව දක්වා ඇති අතර, ඒ සඳහා අවශ්‍ය අරමුදල් දීමට ද කැමැත්ත පළ කර තිබේ.\n\nමේ සංක්‍රමණ සම්පත් මධ්‍යස්ථානය පිහිටුවීම සම්බන්ධයෙන් වන තීරණාත්මක සාකච්ඡාවක් ඇමැතිවරයා සහ නවසීලන්ත මහ කොමසාරිස් කාර්යාලයේ නියෝජ්‍ය මහ කොමසාරිස් Andrew Traveller මහතා අතර පෙරේදා (29) උදෑසන පැවැත්විණි.\n\nසංක්‍රමණ මධ්‍යස්ථානය පිහිටුවීමට අදාළව දෙරට අතර අවබෝධතා ගිවිසුමක් අත්සන් කිරීමට නියමිත අතර, අදාළ අවබෝධතා ගිවිසුම විදේශ කටයුතු අමාත්‍යාංශය සමාලෝචනයට ලක් කිරීමෙන් අනතුරුව කැබිනට් මණ්ඩල අනුමැතිය ගැනීමට නියමිතය.\n\nමධ්‍යස්ථානය පිහිටුවීමෙන් පසුව වසර තුනක කාලයකට නවසීලන්තය ආධාර දීමට එකඟතාව පළ කර තිබේ. ආරක්ෂිත සංක්‍රමණය සහ විදේශ රැකියා සම්බන්ධයෙන් අවදානමට ලක් විය හැකි පිරිස් අතර දැනුම්වත්භාවය ඇති කිරීම සඳහා වන වැඩසටහන් මේ හරහා ක්‍රියාත්මක වේ. මිනිස් ජාවාරම සහ අක්‍රමවත් සංක්‍රමණ වැළැක්වීමට තීරණාත්මක කාර්යභාරයක් ද මේ හරහා ඉටු කෙරේ. එම වැඩසටහන් ක්‍රමිකව දිවයින පුරා ක්‍රියාත්මක වන පරිදි ව්‍යාප්ත කිරීමට ද අපේක්ෂිතය.\n\nමේ ව්‍යාපෘතිය හරහා ලංකාව හා නවසීලන්තය අතර වන සම්බන්ධතා තවදුරටත් ශක්තිමත් කිරීමටත්, ජන ජීවිතය වඩාත් දියුණු කිරීම සඳහා වන දායකත්වය දීමටත් අපේක්ෂා කරන බව නවසීලන්ත නියෝජ්‍ය මහ කොමසාරිස්වරයා මේ හමුවේදී අවධාරණය කර සිටියේය.\n\nඅනුර ප්‍රේමලාල්",
       "URL": "https://www.dinamina.lk/2023/08/31/local/18328/%e0%b7%83%e0%b6%82%e0%b6%9a%e0%b7%8a%e0%b6%bb%e0%b6%b8%e0%b6%ab-%e0%b7%83%e0%b6%b8%e0%b7%8a%e0%b6%b4%e0%b6%ad%e0%b7%8a-%e0%b6%b8%e0%b6%b0%e0%b7%8a%e0%b6%ba%e0%b7%83%e0%b7%8a%e0%b6%ae/",
       "Category": "local",
       "Parent URL": "https://www.dinamina.lk/category/local//page/168/"
}