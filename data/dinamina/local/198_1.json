{
       "Source": "dinamina",
       "Timestamp": "August 24, 2023 2:41 am",
       "Headline": "ගාලු බන්ධනාගාරයේ මිය ගිය රැඳවූවන් ගැන විවෘත තීන්දුවක්",
       "News Content": "ගාල්ල බන්ධනාගාරයේ රැඳවියන් දෙදෙනෙකු මියයාම සම්බන්ධ මූලික සාක්කි විභාගය සඳහා සැප්තැම්බර් 18 වන දින අධිකරණයේ පෙනී සිටින ලෙස එම මරණ පිළිබඳ පශ්චාත් මරණ පරීක්ෂණ පැවැත්වූ අධිකරණ වෛද්‍ය නිලධාරීවරුන්ට සිතාසි නිකුත් කිරීමට ගාල්ල ප්‍රධාන මහේස්ත්‍රාත් ඉසුරු නෙත්තිකුමාර මහතා ඊයේ ( 23 ) නියෝග කළේය.\n\nබන්ධනාගාරයේ රඳවා සිටියදී ඇතිවූ රෝගී තත්ත්වයක් නිසා මෙසේ මියගොස් ඇත්තේ ගාල්ල මොරගොඩ අහමඩ් මාහිර් මොහොමඩ් මන්සූක් (23) සහ අහංගම ඉඳුරන්නාවිල දික්කුඹුර නානායක්කාර වසම් ගොඩේ ලියනගේ රුවන් (31) නමැති රැඳවියෝ වෙති.\n\nඅහමඩ් මාහිර් මොහොමඩ් මන්සුක් යන අය ඉකුත් 13වන දින මිය ගොස් අැති අතර නානායක්කාරවසම් ගොඩේ ලියනගේ රුවන් යන අය ඉකුත් 20 වන දින මියගොස් ඇත. ඔවුන්ගේ පශ්චාත් මරණ පරීක්ෂණ කරාපිටිය වෛද්‍ය පීඨයේ අධිකරණ වෛද්‍ය විද්‍යාව පිළිබඳ මහාචාර්ය යූ. සී. පී. පෙරේරා මහතා සහ කරාපිටිය රෝහලේ අධිකරණ වෛද්‍ය නිලධාරි සමාධි දන්දෙණිය මහත්මිය විසින් සිදු කරන ලද අතර, මරණවලට හේතුව ප්‍රකාශ කිරීම පසුවට තබා විවෘත තීන්දු ලබා දී ඇත.\n\nමෙම මරණ සම්බන්ධයෙන් ගාල්ල පොලිසිය අධිකරණයට කරුණු වාර්තා කිරීමෙන් පසු මහේස්ත්‍රාත්වරයා මෙම නියෝග නිකුත් කළේය.\nගාල්ල පොලිසියේ විවිධ පැමිණිලි අංශයේ සැරයන් සමරනායක (25312) මහතා විසින් අධිකරණයට කරුණු වාර්තා කරන ලදි.\nදකුණු පළාත් සංචාරක – එස්. දීයගහගේ",
       "URL": "https://www.dinamina.lk/2023/08/24/local/16779/%e0%b6%9c%e0%b7%8f%e0%b6%bd%e0%b7%94-%e0%b6%b6%e0%b6%b1%e0%b7%8a%e0%b6%b0%e0%b6%b1%e0%b7%8f%e0%b6%9c%e0%b7%8f%e0%b6%bb%e0%b6%ba%e0%b7%9a-%e0%b6%b8%e0%b7%92%e0%b6%ba-%e0%b6%9c%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/198/"
}