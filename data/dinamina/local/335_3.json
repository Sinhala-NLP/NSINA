{
       "Source": "dinamina",
       "Timestamp": "July 25, 2023 1:00 am",
       "Headline": "දුම්රිය වර්ජනය අත්හිටුවයි",
       "News Content": "දුම්රිය වෘත්තීය සමිති විසින් ඊයේ (24) පෙරවරුවේ සිට ආරම්භ කළ වෘත්තීය ක්‍රියාමාර්ගය සවස් වන විට අත්හිටුවීමට පියවර ගැනිණ.\n\nදුම්රිය සමාන්‍යාධිකාරි ඩබ්ලිව්. එස්. ගුණසිංහ මහතා සමඟ පැවැති සාකච්ඡාවකින් අනතුරුව මේ තීරණය ගත් බව දුම්රිය රියදුරන්ගේ වෘත්තීය සමිතියේ සභාපති චන්දන ලාල් මහතා ‘දිනමිණ‘ට පැවසීය.\n\nසිය ඉල්ලීම් සම්බන්ධයෙන් දුම්රිය සමාන්‍යාධිකාරීවරයා යහපත් ප්‍රතිචාරයක් දැක් වූ බවත් හෙතෙම කීවේය.\n\nනව දුම්රිය ගමන් වාර හතක් සම්බන්ධයෙන් පැවති විරෝධතාවකට අනුව මෙම දුම්රිය වෘත්තීය ක්‍රියා මාර්ගය කළ බවත් දුම්රිය සාමාන්‍යාධිකාරීවරයාගේ සාකච්ඡාවේදී එම ගමන් වාර හත අත්හිටුවීමට තීරණය කිරීම හේතුවෙන් එම වෘත්තීය ක්‍රියාමාර්ගය අත්හිටුවීමට තීරණය කළ බවද ඒ මහතා පැවසීය.\n\nමේ හේතුවෙන් දුම්රිය ගමන්වාර රැසක් අවලංගු කෙරුණු අතර ඊයේ පස්වරුවේත් ධාවනය වීමට නියමිතව තිබූ දුම්රිය ගමන්වාර 20ක් පමණ අවලංගු කිරීමට සිදුවූ බවද දුම්රිය දෙපාර්තමේන්තුව පැවසීය.\n\nසුභාෂිණී සේනානායක සහ නෙත්මි පූජනී",
       "URL": "https://www.dinamina.lk/2023/07/25/local/9076/%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b7%80%e0%b6%bb%e0%b7%8a%e0%b6%a2%e0%b6%b1%e0%b6%ba-%e0%b6%85%e0%b6%ad%e0%b7%8a%e0%b7%84%e0%b7%92%e0%b6%a7%e0%b7%94%e0%b7%80%e0%b6%ba/",
       "Category": "local",
       "Parent URL": "https://www.dinamina.lk/category/local//page/335/"
}