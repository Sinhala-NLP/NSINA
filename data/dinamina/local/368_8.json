{
       "Source": "dinamina",
       "Timestamp": "July 18, 2023 1:00 am",
       "Headline": "කුලියාපිටියේ බිලිඳියකුත් එන්නතකින් මරුට",
       "News Content": "කුලියාපිටිය ඉහළ ගොමුගොමුව ප්‍රදේශයේ පදිංචිව සිටි මාස 04ක් වූ බිලිඳියක් එන්නතක් ලබාදීමෙන් පසු ඇතිවුණු යම් රෝගී තත්ත්වයක් හේතුවෙන් මියයාම සම්බන්ධව කුලියාපිටිය පොලිසිය විමර්ශනයක් ආරම්භ කර තිබේ.\n\nමෙසේ මියගොස් ඇත්තේ නිම්නාධි සේනානායක නමැති බිලිඳියයි. මෙම බිලිඳිය මියගොස් ඇත්තේ මුඛයෙන් සෙම වැගිරීම හා හුස්ම ගැනීමේ අපහසුතාවය හේතුවෙන් කුලියාපිටිය රෝහලට ඇතුළත් කිරීමෙන් අනතුරුව පෙරේදා (16) අලුයම් කාලයේදීය. මෙම බිලිඳියගේ පියා කුලියාපිටිය පොලිසියට පැමිණිලි කරමින් සඳහන් කර ඇත්තේ හෙට්ටිපොල සෞඛ්‍ය වෛද්‍ය නිලධාරී කාර්යාලය මඟින් මාස 04ක දරුවන්ට ලබාදෙන එන්නත පෙරේදා (15) ලබාගැනීමෙන් අනතුරුව මෙම අසනීප තත්ත්වය දරුවාට ඇති වූ බවය. ඔහු මේ සම්බන්ධයෙන් විමර්ශනයක් පොලිසියෙන් ඉල්ලා තිබේ.\n\nමේ ගැන සොයා බැලීමේදී පෙනී ගොස් ඇත්තේ තවත් බිලින්ඳන් රැසකට මෙම එන්නත ලබාදී ඇති බවය. රෝග රැසකින් දරුවන් ආරක්ෂා කිරීමට ලබාදෙන එන්නතක් මෙසේ බිලිඳන්ට ලබා දී ඇති බවත් සෙසු බිලිඳන්ට මෙවන් රෝගී තත්ත්වයන් ඇති වී නැති බවත් උසස් පොලිස් නිලධාරියෙක් සඳහන් කළේය.\n\nමෙම බිලින්දියගේ මරණය සම්බන්ධයෙන් වූ පශ්චාත් මරණ පරීක්ෂණය කුරුණෑගල රෝහලේදී පැවැත්වීමට නියමිතව තිබුණි.\n\nබිලිඳාගේ මරණය සම්බන්ධයෙන් පැහැදිලි නිගමනයකට එළඹීමට හැකියාව ඇත්තේ පශ්චාත් මරණ පරීක්ෂණයෙන් පසුව බව කුලියාපිටිය කොට්ඨාසය භාර ජ්‍යෙෂ්ඨ පොලිස් අධිකාරී නෙරන්ජන් අබේවර්ධන මහතා දිනමිණ කළ විමසුමකදී සඳහන් කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/07/18/local/7230/%e0%b6%9a%e0%b7%94%e0%b6%bd%e0%b7%92%e0%b6%ba%e0%b7%8f%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a-%e0%b6%b6%e0%b7%92%e0%b6%bd%e0%b7%92%e0%b6%b3%e0%b7%92%e0%b6%ba%e0%b6%9a%e0%b7%94%e0%b6%ad/",
       "Category": "local",
       "Parent URL": "https://www.dinamina.lk/category/local//page/368/"
}