{
       "Source": "dinamina",
       "Timestamp": "September 29, 2023 1:01 am",
       "Headline": "ආර්ථිකය ඉදිරියට දාලා  භාෂණයේ නිදහස  කප්පාදු කරන්න හදනවා",
       "News Content": "රට සහ ආර්ථිකය ස්ථාවර කරන්න ඕන යැයි කියමින් රටේ ජනතාවගේ භාෂණයේ නිදහස ඇතුළු රටේ ජනතාවගේ ප්‍රජාතන්ත්‍රවාදී අයිතිවාසිකම් කප්පාදු කිරීමට ආණ්ඩුව කටයුතු කරමින් සිටින බව හිටපු පාර්ලිමේන්තු මන්ත්‍රී මුජිබුර් රහුමාන් මහතා පැවැසීය.\n\nරටේ ආර්ථික ස්ථාවරභාවය ඇති කිරීමට උත්සාහ කරන්නේ ද ජනතාවගේ අයිතිවාසිකම් කප්පාදු කරමින් බව ද ඒ මහතා පෙන්වා දෙයි.\n\nජනතාවට රට ස්ථාවර කිරීමට කැප කිරීම් කරන ලෙස ආණ්ඩුව පැවසුවද ආණ්ඩුව කිසිම කැප කිරීමක් සිදු නොකරන බව ද මන්ත්‍රීවරයා සඳහන් කළේය.\n\nඒ මහතා මේ බව ප්‍රකාශ කළේ පෙරේදා (27) කොළඹ විපක්ෂ නායක කාර්යාලයේ පැවැති මාධ්‍ය හමුවේදීය.\n\nවැඩිදුරටත් අදහස් දැක්වූ මුජිබුර් රහුමාන් මහතා මෙසේ ද පැවැසීය.\n\nජනාධිපතිවරයා එක්සත් ජාතීන්ගේ මහ සමුළුව අමතලා ලෝක නායකයන් ඉදිරියේ කියනවා ශ්‍රී ලංකාවේ ආර්ථික ස්ථාවරය හදාගන්න අවශ්‍යයි කියලා. ජනාධිපතිවරයා ආර්ථිකය හදන්න විශාල වැඩ කොටසක් කරනවා කියලා පෙන්වනවා.\n\nආර්ථිකය හදන්න ස්ථාවර වැඩසටහන් කරන ගමන් අපට පෙනෙන්නට තිබෙනවා රටේ ජනතාවගේ ප්‍රජාතන්ත්‍රවාදී අයිතිවාසිකම් කප්පාදු කරමින් තමයි ආර්ථික ස්ථාවරය හදන්න යන්නේ. ණය ප්‍රතිව්‍යුහගතකරණය පිළිබඳ කතා කරන ගමන් ආණ්ඩුව මාධ්‍ය විකාශන අධිකාරී පනතක් ගේන්න හැදුවා.\n\nරට සහ ආර්ථිකය ස්ථාවර කරන්න ඕන කියන අදහස ඉදිරියට දාලා සම්පූර්ණයෙන්ම භාෂණයේ නිදහස සියලු අයිතීන් යටපත් කරන්න ආණ්ඩුව කටයුතු කරගෙන යනවා. ආර්ථිකය විනාශ කරන්න වැඩ කරපු මිනිස්සුන්ව අල්ලන්න වැඩ කරන්නේ නෑ. ආර්ථිකය හදන්න ඕන කියන ගමන් රටේ ජනතාවගේ මූලික අයිතිවාසිකම් හැම එකක්ම යටපත් කරන්න පාර්ලිමේන්තුවට අණ පනත් ගෙනල්ලා තියෙනවා.\n\nරක්ෂණ ශ්‍රියන්ත",
       "URL": "https://www.dinamina.lk/2023/09/29/local/26382/%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a%e0%b6%ba-%e0%b6%89%e0%b6%af%e0%b7%92%e0%b6%bb%e0%b7%92%e0%b6%ba%e0%b6%a7-%e0%b6%af%e0%b7%8f%e0%b6%bd%e0%b7%8f-%e0%b6%b7%e0%b7%8f%e0%b7%82/",
       "Category": "local",
       "Parent URL": "https://www.dinamina.lk/category/local//page/54/"
}