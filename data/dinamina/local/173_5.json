{
       "Source": "dinamina",
       "Timestamp": "August 30, 2023 2:42 am",
       "Headline": "පරණ මෙට්ටයක උස පනින්න පුහුණු වී ජාතික ක්‍රීඩා උලෙළේදී රන් දිනූ ළාබාලම ක්‍රීඩිකාව",
       "News Content": "\n\nජාතික මහා ක්‍රීඩා උලෙළේ දී රන් පදක්කම් දිනූ ළාබාලතම ක්‍රීඩිකාව වයඹ පළාත නියෝජනය කළ වයස අවුරුදු 16 වියැති උස පැනීමේ ක්‍රීඩිකා කුෂ්මිකා ටමේෂි ජයරත්න බව වාර්තා වෙයි.\n\nඇය කුරුණෑගල ජනාධිපති විද්‍යාලයේ ඉගෙනුම ලබමින් මෙවර අපොස සාමාන්‍ය පෙළ විභාගයට පෙනී සිටි ශිෂ්‍යාවකි. කුරුණෑගල ගුරුලෑපොළ ප්‍රදේශයේ පදිංචි ඇය මීට පෙර 2021, 22 සහ 23 වසරවලදී ජාතික පාසල් ක්‍රීඩා තරගවලදී ද ජයග්‍රහණය කර 2023 වසරේ සමස්ත ලංකා පාසල් දෙවැනි ස්ථානය ද හිමි කර ගැනීමට සමත් වූවාය.\n\nවිවෘත ජාතික ක්‍රීඩා උලෙළ සඳහා ප්‍රථම වරට මෙවර ඇය ඉදිරිපත්ව රන් පදක්කමක් හිමි කර ගැනීමට සමත් වූයේ ඇගේ දක්ෂතාව මීටර් 1.67ක් පෙන්වීමෙනි.\n\nඇගේ එම ජයග්‍රහණයත් සමඟ ඇයගේ ක්‍රීඩා උපදේශිකාව ලෙස කටයුතු කරන වසර 19ක ජාතික ක්‍රීඩා වාර්තාවට (මීටර් 1.85) සහ දකුණු ආසියානු ක්‍රීඩා උලෙළේ වසර 15ක වාර්තාවට ( මීටර් 1.81) හිමිකම් කියන උස පැනීමේ ක්‍රීඩිකා කුරුණෑගල පදිංචි ආර්. කේ. ඒ. ප්‍රියංගිකා මධුමන්ති ක්‍රීඩිකාව, කුෂ්මිකා ටමේෂි ජයරත්න ක්‍රීඩිකාවගේ වාර්තාව ගැන මෙසේ සඳහන් කරන්නීය.\n\nඋස පැනීමේ ක්‍රීඩාවට නව මුහුණුවරක් ගෙනදීමට හැකියාවක් ඇති බවයි. එමෙන්ම ලංකාවේ උස පැනීමේ ක්‍රීඩාවට තිබෙන පහසුකම සහ ඒ ගැන ක්‍රීඩා අමාත්‍යාංශය දක්වා ඇති අවධානය අඩුකම නිසාම මෙතෙක්, තමාගෙන් පසු ක්‍රීඩිකාවක් බිහි නොවුණු බවයි. ඒ සඳහා කුරුණෑගල දිස්ත්‍රික්කයේ ක්‍රීඩික ක්‍රීඩිකාවන් පුහුණු කිරීමේ කටයුතු වසර 5ක පමණ කාලයක සිට ඇය කරගෙන යන්නීය.\n\nජම්පින් ඇකඩමියේ පුහුණුව ලබන කුෂ්මිකා ජාත්‍යන්තර තලයට රැගෙන යෑමේ අරමුණින් වසර හතරක් තිස්සේ තමා එක දිගට කුෂ්මිකාට පුහුණුවීම් කර ජාතික මහා ක්‍රීඩා උලෙළට ඉදිරිපත් කිරීමට අවස්ථාව සැලසීම සහ වසර 19ක්ම උසපැනීමේ වාර්තාවට හිමිකම් කියන තමාගේ වාර්තාව බිඳ හෙළමින් ඉදිරියට යන ක්‍රීඩිකාවක් නිර්මාණය කිරීම ඇගේ බලාපොරොත්තුව බව ඇය සඳහන් කරන්නීය.\n\nක්‍රීඩා අමාත්‍යාංශයේ ක්‍රීඩා නිලධාරිනියක ලෙස කටයුතු කරන තමා ජාතික මට්ටමේ ක්‍රීඩිකාවක් බවට පත්වූ පසු ලැබුණු මෙට්ටය වසර 15කට වැඩි කාලයක් ඉක්මවා ගිය ද ඇගේ ගෝලයන්ට ද භාවිතා කරන්නට සිදුවීමෙන් ම උස පැනීමේ ක්‍රීඩාවට තිබෙන දායකත්වය අවබෝධ කරගත හැකි බව ඇගේ අදහසයි. මේ ක්‍රීඩක ක්‍රීඩිකාවන්ට පුහුණුවීම් සඳහා මෙට්ටයක් සහ සපත්තු ලැබෙනවානම් මේ ක්‍රීඩාවෙන් වැඩි දක්ෂතා පෙන්වීමට හැකියාවක් ලැබෙන බව ඇගේ අදහසයි.\n\nකුෂ්මිකා ජයරත්න ක්‍රීඩිකාව 2019 වසරේදී ජෝන් ටාබට් මලල ක්‍රීඩා උළෙලට සහභාගිවීමෙන් පසු 2021 වසරේ සිට ප්‍රියංගිකා මධුමන්තී ක්‍රීඩිකාව යටතේ පුහුණුව ලබන්නීය.\n\nඇය ඉදිරිපත් වූ ප්‍රථම විවෘත ජාතික ක්‍රීඩා තරගයේ දී රන් පදක්කමක් හිමි කර ගැනීමට සමත් වූයේ ඇයට වඩා අවුරුදු කීපයකින් වැඩිමල් ක්‍රීඩිකාවන් සමඟ තරග කිරීමෙනි. ඒ මීටර් 1.67ක උස පැනීම සටහන් කරමිනි.මේ ගැන අදහස් දක්වමින් කුෂ්මිකා ටමේෂි ජයරත්න ක්‍රීඩිකාව පැවසුවේ මෙවන් කතාවකි. ගොඩක් අපහසුතා මැද්දේ මේ පුහුණුවීම් කරන්නේ. පාසල්වලින් මේ ක්‍රීඩාවට කිසිම සහයෝගයක් නෑ. මධු මන්තී මිස් ළඟ පුහුණු වුණාට පස්සේ තමයි මම ජයග්‍රහණ රැසක් ලබා ගත්තේ. මගේ බලාපොරොත්තුව මිස්ගේ වාර්තා බිඳ හෙළමින් උස පැනීම ක්‍රීඩාවෙන් ලංකාවට ජයග්‍රහණ හිමි කරදීමයි. ඒ ඇගේ ප්‍රාර්ථනයයි.\n\nකුරුණෑගල කුමාරි දිසානායක",
       "URL": "https://www.dinamina.lk/2023/08/30/local/18237/%e0%b6%b4%e0%b6%bb%e0%b6%ab-%e0%b6%b8%e0%b7%99%e0%b6%a7%e0%b7%8a%e0%b6%a7%e0%b6%ba%e0%b6%9a-%e0%b6%8b%e0%b7%83-%e0%b6%b4%e0%b6%b1%e0%b7%92%e0%b6%b1%e0%b7%8a%e0%b6%b1-%e0%b6%b4%e0%b7%94%e0%b7%84/",
       "Category": "local",
       "Parent URL": "https://www.dinamina.lk/category/local//page/173/"
}