{
       "Source": "dinamina",
       "Timestamp": "August 25, 2023 1:00 am",
       "Headline": "පුතා අතවර කළැයි වයොවෘද්ධ මවක් පොලිසි ඇවිත්",
       "News Content": "රත්තොට උදලිමාන ප්‍රදේශයේ හෝටල් කාමරයකදී සිය වයෝවෘද්ධ මව දූෂණය කළ පුතකු රත්තොට පොලිසිය විසින් අත්අඩංගුවට ගෙන ඇත. මහියංගණයේ පදිංචි අවුරුදු 74ක් වයසැති මවක් මෙසේ දූෂණය කර ඇත්තේ 53 හැවිරිදි ඇගේ පුතා බව පොලිසිය කියයි.\n\nමව විසින් රත්තොට පොලිසියට කළ පැමිණිල්ලට අනුව හෝටල් හිමිකරුවකු වන පුතාව රත්තොට පොලිසිය විසින් අත්අඩංගුවට ගෙන ඇත්තේ පෙරේදා (23) රාත්‍රී කාලයේදීය.\n\nඇය පොලිසියට පවසා ඇත්තේ මහියංගණයේ සිට රත්තොට උදලිමාන ප්‍රදේශයේ පිහිටි හෝටලයට සිය පුතාගේ දුක සැප විමසා බැලීමට ගොස් සිටියදී පසුගිය 02 වෙනිදා ඔහු තමාව දූෂණය කළ බවය. එම හෝටලය සිය පුතාට අයත් බව ඇය පොලිසියට පවසා ඇත. පුතාගේ බිරියත් දරුවාත් රැඳී සිටින්නේ එම හෝටලයේ බවත් තමාට පුතාගෙන් කරදර වූ දින ඔවුන් දෙදෙනා බෝගම්බර පිහිටි ඔවුන්ගේ නිවස වෙත ගොස් සිටි බවත් ඇය පොලිසියට පවසා ඇත.\n\nපුතාගෙන් සිදුවූ මෙම කරදරය ගැන ඇය ඔහුගේ බිරියටත්, පුතාටත් පැවසූ විට ඒ අය තමාට තර්ජනය කරමින් ඒ ගැන කිසිවෙකුටත් නොපවසන ලෙස පැවසූ බවද ඇය පොලිසියට කියා තිබේ. මෙම පුතා මත්කුඩු ජාවාරමටකට සම්බන්ධ වූ අයකු බව පොලිසිය කියයි. ඒ සම්බන්ධයෙන් ඔහුට එරෙහිව නඩු අධිකරණවල මේ වන විට විභාග වෙමින් ඇතැයි ද පොලිසිය කියයි.\n\nසිය පුතාගේ අතින් දූෂණය වූ මව තමන්ට සිදුවූ මෙම කරදරය ගැන සෙසු දරුවන්ට පැවසූ විට ඒ අයගේ උපදෙස් මත පොලිසියට පැමිණිලි කර තිබෙන බව ද පොලිසිය කියයි.",
       "URL": "https://www.dinamina.lk/2023/08/25/local/17158/%e0%b6%b4%e0%b7%94%e0%b6%ad%e0%b7%8f-%e0%b6%85%e0%b6%ad%e0%b7%80%e0%b6%bb-%e0%b6%9a%e0%b7%85%e0%b7%90%e0%b6%ba%e0%b7%92-%e0%b7%80%e0%b6%ba%e0%b7%9c%e0%b7%80%e0%b7%98%e0%b6%af%e0%b7%8a%e0%b6%b0/",
       "Category": "local",
       "Parent URL": "https://www.dinamina.lk/category/local//page/194/"
}