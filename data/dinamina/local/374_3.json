{
       "Source": "dinamina",
       "Timestamp": "July 17, 2023 1:00 am",
       "Headline": "මියගිය ඩෙන්මාක් කතගේ සිරුර හඳුනාගන්න මිතුරෙක් ඇවිත්",
       "News Content": "මෙරට සංචාරයකට පැමිණ, අලගලකන්ද තරණය කිරීමට ගොස් කන්ද මුදුනේ සිට බිමට වැටී මිය ගිය බවට කියන 32 හැවිරිදි ඩෙන්මාර්ක් කාන්තාවගේ මිතුරකු ඇයගේ දේහය හඳුනා ගැනීමට ඉදිරිපත් වී සිටියි.\n\nදේහය හඳුනාගැනීම සඳහා තානාපති කාර්යාලයේ නිලධාරීන් සමඟ ඇයගේ එම මිතුරා මහනුවරට ඊයේ (16) පැමිණීමට නියමිතව තිබිණ. ඒ අනුව ඇයගේ දේහය පිළිබඳ පශ්චත් මරණ පරීක්ෂණය සඳහා අද (17) යොමු කිරීමට හැකියාව ලැබෙනු ඇතැයි පොලිසිය විශ්වාසය පළ කරයි. කන්ද පාමුල තිබී මෙම ඩෙන්මාර්ක් කතගේ සිරුර හමුවන විටත් එය නරක් වෙමින් තිබී ඇත.\n\nඇගේ සිරුර පසුගිය 14 වැනිදා හමුුවන්නේ කන්ද පාමුල කැලෑවට ගිය ස්ථානයක මුහුණ බිමට හිටින සේ වැටී තිබියදීය. සිරුරේ නරක් වීම පටන්ගෙන ඇත්තේ මුහුණ පෙදෙසෙනි.\n\nඒ අනුව මෙම මරණය බොහෝ විට සිදුව ඇත්තේ ඇය මහනුවර හෝටලයේ සිට කන්ද තරණය කිරීමට ගිය බව සඳහන් වූ 10 වැනිදාම බව සැකකරන බව පොලිසිය කියයි. මෙම ප්‍රදේශයේ ඇති ශීත දේශගුණික තත්ත්වය හේතුවෙන් සිරුර ඉක්මනින්ම නරක් වී නොමැති බවද පොලිසිය සඳහන් කරයි.\n\nඇගේ මරණයට හේතුව නිෂ්චිතවම දැන ගැනීමට හැකියාව ලැබෙන්නේ සිරුර පශ්චාත් මරණ පරීක්ෂණයකට යොමු කිරීමෙන් අනතුරුවය. ඇයගේ මරණය සම්බන්ධව විදේශ කටයුතු අමාත්‍යාංශය ඉන්දියාවේ පිහිටි ඩෙන්මාර්ක් තානාපති කාර්යාලය මඟින් ඇගේ ඥාතීන්ට දැනුම් දීමට පියවර ගෙන තිබේ.\n\nකඳු නැගීමට මහත් රුචියක් දැක්වූ බව කියන මියගිය ඩෙන්මාර්ක් කතගේ මළ සිරුර මේ වනවිට මහනුවර ජාතික රෝහලේ මෘත ශරීරාගාරයේ තැන්පත් කර ඇත. මළ සිරුර සොයා ගන්නා අවස්ථාවේදී ඩොලර් 20 නෝට්ටු පහක්,ඩොලර් 05 නෝට්ටු දෙකක් සහ ශ්‍රී ලංකා මුදලින් රුපියල් 62000ක් සොයාගත් බව පොලිසිය පවසයි. ඇගේ ජංගම දුරකතනය මෙතෙක් සොයාගෙන නොමැත.\n\nමෙම මරණය සම්බන්ධයෙන් මහනුවර කොට්ඨාස භාර ජ්‍යෙෂ්ඨ පොලිස් අධිකාරී චමිල් රත්නායක මහතා ගේ උපදෙස් මත මහනුවර පොලිස් ස්ථානාධිපති ප්‍රධාන පොලිස් පරීක්ෂක රසික සම්පත් මහතා ගේ මෙහෙයවීමෙන් පරීක්ෂණ පැවැත්වෙයි.\n\nගයාන් කුමාර වීරසිංහ, අසේල කුරුළුවංශ",
       "URL": "https://www.dinamina.lk/2023/07/17/local/6957/%e0%b6%b8%e0%b7%92%e0%b6%ba%e0%b6%9c%e0%b7%92%e0%b6%ba-%e0%b6%a9%e0%b7%99%e0%b6%b1%e0%b7%8a%e0%b6%b8%e0%b7%8f%e0%b6%9a%e0%b7%8a-%e0%b6%9a%e0%b6%ad%e0%b6%9c%e0%b7%9a-%e0%b7%83%e0%b7%92%e0%b6%bb/",
       "Category": "local",
       "Parent URL": "https://www.dinamina.lk/category/local//page/374/"
}