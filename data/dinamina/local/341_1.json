{
       "Source": "dinamina",
       "Timestamp": "July 24, 2023 1:00 am",
       "Headline": "හිමිකරුගේ නමින් හැඳුනුම්පතක් සකසා  ඉඩමක් විකුණූ 4ක් අත්අඩංගුවට",
       "News Content": "මහනුවර ධර්මරාජ විදුහල ආසන්නයේ පීරිස්වත්ත ප්‍රදේශයේ වටිනා ඉඩමක හිමිකරුවකුගේ නමින් ව්‍යාජ හැඳුනුම්පතක් සකස් කර එහි හිමිකරු ලෙස පෙනී සිටිමින් අදාළ ඉඩම රුපියල් ලක්ෂ 40කට විකුණූ පුද්ගලයන් සිව් දෙනකු මහනුවර පොලිසියේ විශේෂ අපරාධ විමර්ශන ඒකකයේ නිලධාරීන් විසින් සැකපිට අත්අඩංගුවට ගනු ලැබ තිබේ.\n\nඅදාළ ඉඩමේ සැබෑ හිමිකරු එම ඉඩම විකිණීමේ අරමුණින් එහි ඔප්පුවේ පිටපතක් හිතවතකුට දී තිබෙන බවත්, එම පිටපතේ සඳහන් නමට ව්‍යාජ හැඳුනුම්පතක් සකස් කර සැකකරුවන් මීගමුව ප්‍රදේශයේ ව්‍යාපාරිකයකුට ඉඩම විකුණා තිබෙන බවත් පොලිසිය පවසයි.\n\nඅදාළ ඉඩමේ හිමිකරු නමට සකස් කළ ව්‍යාජ හැඳුනුම්පත නීතිඥ මහතකු වෙත ඉදිරිපත් කර ඉඩම නව හිමිකරුට ලිවීමේ කටයුතු සිදු කර තිබෙන අතර, ඒ වෙනුවෙන් රුපියල් 280,000ක නීතිඥ ගාස්තුවක් ද ගෙවා තිබේ.\n\nඉඩම ලියාපදිංචි කිරීමට ගිය අවස්ථාවේ එහි සිටි නිලධාරියකුට සැක සිතී ඒ බව නිතීඥ මහතාට සහ ඉඩම මිලදී ගත් පුද්ගලයාට දැනුම් දීමෙන් පසු ඔවුන් ඒ සම්බන්ධව සැලකිලිමත් වී සිදු කළ සොයා බැලීමේදී ඉඩමේ සැබෑ හිමිකරු හමුවී ඇත.\n\nඒ වන විටත් තමන්ගේ ඉඩම ව්‍යාජ හැඳුනුම්පතක් උපයෝගි කර ගනිමින් මෙලෙස අලෙවි කර තිබෙන බව නොදැන සිටි ඉඩමේ සැබෑ හිමිකරු ඒ සම්බන්ධයෙන් මහනුවර පොලිසියේ විශේෂ අපරාධ විමර්ශන අංශයට පැමිණිල්ලක් සිදු කර ඇත්තේ ඉඩම මිලදී ගත් ව්‍යාපාරිකයා ද සමඟිනි.\n\nසිද්ධිය සම්බන්ධයෙන් පරීක්ෂණ කළ පොලිසිය ඉඩම මිලට ගත් පුද්ගලයා විසින් මුදල් බැර කළ ගිණුම් පරීක්ෂා කිරීමේදී අනාවරණයවී ඇත්තේ එක් සැකකරුවකු ව්‍යාජ හැඳුනුම්පත උපයෝගි කර ගනිමින් බැංකු ගිණුම විවෘත කර තිබෙන බවයි.\n\nමහනුවර, වත්තේගම සහ කුරුණෑගල ප්‍රදේශයේ පදිංචි සැකකරුවන් සම්බන්ධයෙන් සිදුකළ වැඩිදුර විමර්ශනවලදී ඔවුන් දිවයිනේ ප්‍රදේශ ගණනාවකම මේ ආකාරයෙන් ඉඩම් අලෙවි කර තිබෙන බව හෙළිව ඇත.\n\nඅසේල කුරුළුවංශ",
       "URL": "https://www.dinamina.lk/2023/07/24/local/8756/%e0%b7%84%e0%b7%92%e0%b6%b8%e0%b7%92%e0%b6%9a%e0%b6%bb%e0%b7%94%e0%b6%9c%e0%b7%9a-%e0%b6%b1%e0%b6%b8%e0%b7%92%e0%b6%b1%e0%b7%8a-%e0%b7%84%e0%b7%90%e0%b6%b3%e0%b7%94%e0%b6%b1%e0%b7%94%e0%b6%b8%e0%b7%8a/",
       "Category": "local",
       "Parent URL": "https://www.dinamina.lk/category/local//page/341/"
}