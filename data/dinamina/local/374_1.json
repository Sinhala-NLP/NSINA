{
       "Source": "dinamina",
       "Timestamp": "July 17, 2023 1:00 am",
       "Headline": "‘ඔන්ලයින් පාස්පෝට්’ අයැදුම්පත් තිස්දාහක්",
       "News Content": "විදේශ ගමන් බලපත්‍ර අන්තර්ජාලය ඔස්සේ ලබාගැනීම සඳහා ඉකුත් මාසයක කාලය තුළ පුද්ගලයන් 29578 දෙනකු අයැදුම් කර ඇතැයි මහජන ආරක්ෂක අමාත්‍ය ටිරාන් අලස් මහතා පැවසීය.\n\nමෙයින් පුද්ගලයන් 5294 දෙනකු එක්දින සේවය සඳහාද පුද්ගලයන් 24285 දෙනකු සාමාන්‍ය සේවය සඳහාද අයැදුම්පත් ඉදිරිපත් කර ඇත.\n\nමාර්ගගත ක්‍රමය ඔස්සේ ප්‍රාදේශීය ලේකම් කාර්යාල මඟින් විදේශ ගමන් බලපත්‍ර නිකුත් කිරීමේ වැඩපිළිවෙළ ඉකුත් ජූනි15 වැනිදා ආරම්භ කෙරිණි. එදින සිට ගත වූ දින 30 ක් තුළ මෙම අය­ැදුම්පත් 29578 ආගමන හා විගමන දෙපාර්තමේන්තුවට ලැබී තිබෙන බවද අමාත්‍ය ටිරන් අලස් මහතා පැවසීය.\n\nඅයැදුම්කරු නම ලියාපදිංචි කිරීම් සඳහා, නම් කර ඇති ප්‍රාදේශීය ලේකම් කාර්යාල 51න් ඕනෑම ස්ථානයකට පැමිණීම අවශ්‍ය බවත් අන්තර්ජාලය හරහා හෝ ලංකා බැංකුවේ ශාඛාවකට පැමිණීමෙන් අදාළ ගෙවීම් සිදු කළ හැකි බවත් අමාත්‍යවරයා පැවසීය.\n\nමෙම ක්‍රමය මත බත්තරමුල්ල ආගමන හා විගමන දෙපාර්තමේන්තු කාර්යාලය ඉදිරිපිට තිබූ දීර්ඝ පෝලිම් ද අවසන් වී ඇති බවත් මහජන ආරක්ෂක අමාත්‍ය ටිරාන් අලස් මහතා පැවසීය.\n\nසුභාෂිණි සේනානායක, රක්ෂණ ශ්‍රියන්ත",
       "URL": "https://www.dinamina.lk/2023/07/17/local/6992/%e0%b6%94%e0%b6%b1%e0%b7%8a%e0%b6%bd%e0%b6%ba%e0%b7%92%e0%b6%b1%e0%b7%8a-%e0%b6%b4%e0%b7%8f%e0%b7%83%e0%b7%8a%e0%b6%b4%e0%b7%9d%e0%b6%a7%e0%b7%8a-%e0%b6%85%e0%b6%ba%e0%b7%90%e0%b6%af/",
       "Category": "local",
       "Parent URL": "https://www.dinamina.lk/category/local//page/374/"
}