{
       "Source": "dinamina",
       "Timestamp": "July 31, 2023 1:58 am",
       "Headline": "ජනපති රනිල් ජාතිවාදි – ආගම්වාදි අර්බුදය  හොඳින් කළමනාකරණයට පියවර ගන්නවා",
       "News Content": "හිඟන්නාගේ තුවාලය සේ පැවති ජාතිවාදී සහ ආගම්වාදී අර්බුදය වඩා හොඳින් කළමනාකරණය කර විසඳීමට ජනාධිපති රනිල් වික්‍රමසිංහ මහතා පියවර ගනිමින් සිටින බව එක්සත් ජාතික පක්ෂයේ ජාතික යොවුන් පෙරමුණේ සභාපති නීතිඥ ෂෙහාර හේරත් මහතා පැවසීය.\n\nසිරිකොත පක්ෂ මූලස්ථානයේදී ඊයේ (27) පැවැති මාධ්‍ය හමුවේදී අදහස් දක්වමින් ඒ මහතා මේ බව සඳහන් කළේය.\n\nඑහිදී හේරත් මහතා මෙසේද කීය.\n\nජනාධිපති ලේකම් කාර්යාලයේදී පෙරේදා සර්වපාක්ෂික හමුවක් පැවැත්වුණා. නිතර කතාබහට ලක්වන සාමය සහ සංහිඳියාව පිළිබඳව මෙහිදී සාකච්ඡා කිරීමට හැකියාව ලැබුණා. විශේෂයෙන්ම මේ රටේ හිඟන්නාගේ තුවාලය වගේ පැවති ජාතිවාදී ආගම්වාදී අර්බුදය වඩා හොඳින් කළමනාකරණය කර, රට නිවැරදි මාර්ගයට යොමු කරන්න වර්තමාන ජනාධිපතිවරයාට හැකියාව තිබෙනවා. සියලු දේශපාලන පක්ෂවල සහයෝගය වර්තමාන ජනාධිපතිවරයාගේ මේ වැඩසටහනට ලැබී තිබෙනවා. ජනතා විමුක්ති පෙරමුණ මේ පිළිබඳ ඔවුන්ගේ අදහස් දක්වන්නට නොහැකියාව සහ ඔවුන්ගේ දිව දෙකේ ප්‍රතිපත්ති නිසා මේ සමුළුවට සහභාගි වුණේ නැහැ.\n\nජනතා විමුක්ති පෙරමුණ වැනි පක්ෂ දෙබිඩි පිළිවෙතක් අනුගමනය කිරීම පුදුමයට කාරණයක් නොවේ. කාලෙකට කියනවා ඩොලර් එවන්න එපා කියලා. දැන් කියනවා ඩොලර් එවන්න එපා කියලා කිව්වේ නැහැ කියලා. දහතුන් වැනි සංශෝධනය නරකයි කියලා පෙළපාලි ගිහිල්ලා, කලකෝලාහල ඇති කරලා ඒකට විරුද්ධ වෙනවා. දැන් ඒ ගැන කතා කරපුවම පැදුරෙන් පැනලා ගිහිල්ලා හැංගෙනවා. එවැනි දෙබිඩි පිළිවෙතක් අනුගමනය කරන පක්ෂයෙන් සමුළුවට සහභාගි වුණේ නැහැ.\n\nමේ රටේ තරුණ පරම්පරාව වෙනුවෙන් පාට පක්ෂ ජාති ආගම් කුල භේද පසෙකලා සියලු දේශපාලන පක්ෂ දැන්වත් මේ රටේ සැබෑ ප්‍රශ්න විසඳන්නට එකතු විය යුතුයි. විශේෂයෙන්ම මේ දහතුන් වැනි සංශෝධනය ක්‍රියාත්මක කිරීමේදී තනි පුද්ගලයකු හෝ තනි පක්ෂයක් විදිහට හෝ හිතන්නේ නැතිව සියලු දෙනාගේම එකඟතාවන් සහ අදහස් විමසීමෙන් පාර්ලිමේන්තුව තුළ ඒ පිළිබඳ සාකච්ඡා කරල නිවැරදි විසඳුමකට එළැඹීමයි ජනාධිපතිතුමාගේ අදහස වී තිබෙන්නේ.\n\nසටන්පාඨවලට ව්‍යාජ මැදිහත්වීම්වලට මේ රටේ ජනතාව දැන් රැවටෙන්නේ නැහැ කියන එක සියලු දෙනාම තේරුම්ගත යුතුයි.\n\nප්‍රංශ ජනාධිපති එමානුවෙල් මැක්‍රෝන් මහතා ශ්‍රී ලංකාවට පැමිණෙනවා. ඒ ප්‍රංශ ජනාධිපතිවරයෙක් අපේ රටට පැමිණෙන පළමු අවස්ථාවයි. ඉතින් එයින් පැහැදිලි වෙනවා වර්තමාන ජනාධිපතිවරයාගේ විදේශ සංචාර තුළින් කොතරම් දුරට රාජ්‍යතාන්ත්‍රික සම්බන්ධතා දියුණු කිරීමට උත්සාහ ගෙන තියෙනවද කියන එක. ඒ නිසා ශ්‍රී ලංකාව මේ යන ගමන පිළිබඳව කිසිදු පුරවැසියකු හෝ ජන කණ්ඩායමක් හෝ පක්ෂයක් කකුලෙන් නොඇද සහයෝගය දිය යුතුයි.\n\nමෙහිදී ජාතික නීතිඥ සංගමයේ නීතිඥ නලින් පතිරණ මහතා ද අදහස් දැක්විය.\n\nශිරෝමි අබයසිංහ",
       "URL": "https://www.dinamina.lk/2023/07/31/local/10415/%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%bb%e0%b6%b1%e0%b7%92%e0%b6%bd%e0%b7%8a-%e0%b6%a2%e0%b7%8f%e0%b6%ad%e0%b7%92%e0%b7%80%e0%b7%8f%e0%b6%af%e0%b7%92-%e0%b6%86%e0%b6%9c%e0%b6%b8/",
       "Category": "local",
       "Parent URL": "https://www.dinamina.lk/category/local//page/308/"
}