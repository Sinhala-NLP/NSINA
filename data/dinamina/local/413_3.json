{
       "Source": "dinamina",
       "Timestamp": "July 5, 2023 9:11 am",
       "Headline": "ලක් මවට සමු දී මවුරටට ගිය මුතුරාජා",
       "News Content": "– පැය 5ක ගුවන් කාලයක්\n– මුතුරාජාගේ මානසික සහ ශාරීරික සෞඛ්‍යය යහපත්\n– ගුවන්තොටුපොළේ සිට නිරෝධායනය මධ්‍යස්ථානයකට\n\n“මුතුරාජා” හෙවත් “සක්සුරින්” හස්තියා රැගත් ගුවන් යානය පැය 5ක ගුවන් කාලයකින් පසුව පසුගිය 2 වැනිදා තායිලන්ත වේලාවෙන් දහවල් 2.00ට පමණ තායිලන්තයේ බැංකොක් නුවර චියැං මායි (Chiang Mai) ගුවන්තොටුපොළට ළඟා විය.\n\n“සක්සුරින්” හස්තියාට තායිලන්ත බැංකොක් ගුවන්තොටුපොළේදී උණුසුම් පිළිගැනීමක් ලැබුණු අතර, එහිදී හස්තියාගේ සෞඛ්‍ය තත්ත්වය පරීක්‍ෂා කිරීමෙන් පසු සත්ත්වයා මනා මානසික සහ ශාරීරික සුවයෙන් පසුවන බව අදාළ නිලධාරීන් සහ ලම්පාන්ග් (Lampang) අලි රෝහලේ පශු වෛද්‍යවරු සනාථ කළහ.\n\nමේ අවස්ථාවට සහභාගි වී සිටි තායිලන්ත ස්වාභාවික සම්පත් සහ පරිසර ඇමැති වරාවුත් සිල්පා අර්චා (Varawut Silpa-archa) මහතා සඳහන් කළේ, මේ ක්‍රියාවලිය සම්බන්ධයෙන් ශ්‍රී ලංකා රජයට ස්තුති කරන බවයි. ඒ තායිලන්ත රජය හා ආයතන රැසක් සමඟ මේ ක්‍රියාන්විතයේදී මනා සහයෝගයකින් කටයුතු කිරීම ගැනය. ඊටත් අමතරව සක්සුරින්ව පන්සලේ සිට සත්වෝද්‍යානය වෙත රැගෙන ඒමටත් සත්වෝද්‍යානයේ සිට ගුවන්තොටුපොළ වෙත රැගෙන ඒමටත් සහාය දීමත් ගැනය. සිය මවුබිමට ගොඩ බට “සක්සුරින්” හස්තියා කෙළින්ම ගුවන්තොටුපොළ සිට දින 30ක කාලයක් නිරෝධායනය සඳහා අලි සංරක්ෂණ මධ්‍යස්ථානයක් වෙත යොමු කළ බවත් හස්තියා දැඩි පිපාසයකින් පසුවීම සුබ ලකුණක් බවත් ඔහු ගුවන් තොටුපොළට බට විගස වැඩි ජල ප්‍රමාණයක් පානය කළ බවද තායිලන්ත ස්වාභාවික සම්පත් සහ පරිසර ඇමැතිවරයා වැඩිදුරටත් සඳහන් කළේය.\n\n“කොළඹ සිට චියැං මායි වෙත ගුවන් ගමන අපහසුතාවකින් තොරව සිදු වුණා. සක්සුරින් මනා මානසික සහ ශාරීරික සුවයෙන් පසුවනවා. ඒ නිසා ඔහු අදම ගුවන්තොටුපොළ සිට අලි ඇතුන් රැඳවුම් මධ්‍යස්ථානයකට යොමු කළා. ඒ ගමනට පැය 02 ක් පමණ ගතවෙයි.” යැයි ඇමැතිවරයා එහිදී පැවසීය. සක්සුරින්ගේ පැමිණීම දැක බලා ගැනීමට එරට මාධ්‍යවේදීන් සහ සංචාරකයන් විශාල පිරිසක් ‘චියැං මායි’ ගුවන්තොටුපොළේ භාණ්ඩ ප්‍රවාහන පර්යන්තයට පැමිණ සිටියහ.\n\nචියැං මායි ජාත්‍යන්තර ගුවන්තොටුපොළේ සිට ‘හැන්ග් චැට්’ දිස්ත්‍රික්කයේ අලි සංරක්ෂණ මධ්‍යස්ථානයට ඇති දුර කිලෝමීටර 70ක් පමණ වෙයි. සක්සුරින් රැගත් ලොරිය ගමන් කරන්නේ පැයට කිලෝමීටර් 30ක වේගයකිනි. රථ පෙළේ ඉදිරියෙන් පොලිස් මුර සංචාර රථ දෙකකින් සහ තවත් එක් රථයක් එහි පිටුපසින් ගමන් කරමින් සක්සුරින්ට ආරක්ෂාව සැපයීමට කටයුතු යොදා තිබිණි.\n\nනිරෝධායන මධ්‍යස්ථානයට ගෙන ගිය පසු සක්සුරින් කූඩුවෙන් පිටතට ගෙන තවත් ශාරීරික පරීක්‍ෂණයක් කිරීමට නියමිතව තිබිණි. විශ්ලේෂණය සඳහා පශු වෛද්‍යවරයකු විසින් සත්වයාගේ රුධිර සාම්පල ලබා ගැනීම සිදු කළේය. ඉන් අනතුරුව සත්වයාට විවේක ගැනීමට කාලය ලබාදෙනු ඇත. මේ වන විට කිසිදු මාධ්‍යයකට හෝ පිටස්තර පුද්ගලයන්ට අලියා බැලීමට අවසර ලබා දී නැත.\n\nසක්සුරින් මෙසේ නැවත තායිලන්තය වෙත ගෙන්වා ගැනීමේ ව්‍යාපෘතිය සඳහා තායි රජය මධ්‍යම අරමුදලෙන් බාට් මිලියන 19.5ක් හෙවත් ලංකා මුදලින් රුපියල් මිලියන 170කට වැඩි මුදලක් වෙන් කර ඇත.\n\n\n\nසුනිල් එස්. පැල්ලන්දෙණිය කුරුණෑගල",
       "URL": "https://www.dinamina.lk/2023/07/05/local/4314/%e0%b6%bd%e0%b6%9a%e0%b7%8a-%e0%b6%b8%e0%b7%80%e0%b6%a7-%e0%b7%83%e0%b6%b8%e0%b7%94-%e0%b6%af%e0%b7%93-%e0%b6%b8%e0%b7%80%e0%b7%94%e0%b6%bb%e0%b6%a7%e0%b6%a7-%e0%b6%9c%e0%b7%92%e0%b6%ba-%e0%b6%b8/",
       "Category": "local",
       "Parent URL": "https://www.dinamina.lk/category/local//page/413/"
}