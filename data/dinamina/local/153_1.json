{
       "Source": "dinamina",
       "Timestamp": "September 5, 2023 2:09 am",
       "Headline": "කඹුරු අක්කර 100ක් යල-මහ අස්වැද්දිය හැකි  ගල්ලෑව වැව ගම්මු එකතු වී පිළිසකර කරති",
       "News Content": "කෝටි ගණන් ඇස්තමේන්තු සකසා මුදල් නැතිවීම හේතුවෙන් බලධාරින් මඟ හරිමින් සිටි ගල්ලෑව පුරාණ වැව, ගල්වීරගොල්ලෑව ගොවි සමිතිය විසින් රුපියල් ලක්ෂ තුනහමාරක් වැනි සුළු මුදලක් වැය කරමින් සාර්ථක ලෙස පිළිසකර කළ බව ගම්වාසීහු පවසති. විටෙන් විට මේ වැව ප්‍රතිසංස්කරණය කර දෙන ලෙස ප්‍රදේශයේ දේශපාලන අධිකාරියෙන්ද ඉල්ලීම කළ ද එයට ද නිසි විසඳුමක් හිමි නොවුණු බවත් එය ඡන්ද පොරොන්දුවකට පමණක් සීමා වු බවත් ගම්වාසීහු කියති.\n\nරැබෑව ප්‍රාදේශිය ලේකම් බල ප්‍රදේශයේ තුලාන අංක 79 ගල්වීරගොල්ලෑව ගම්මානයේ මේ ගල්ලෑව වැව පිහිටා ඇත. 1947ට පෙර එම වැව ඉදිවූවායැයි ගම්වාසීහු කියති. කඹුරු අක්කර 100කට වැඩි ප්‍රමාණයක් අස්වැද්දිය හැකි මේ වැව කඳු වැටියකින් වට වී ඇත. අහස් දියෙන් පමණක් ජලය රඳවා ගන්නා ගල්ලෑව වැව මුවන්,ගෝනුන්,වලසුන්, අලි , ඇතුන් ඇතුළු වන සතුන් රැසකගේද පානීය ජල අවශ්‍යතාව සපුරයි.\n\nවැව් බැදි දනව්වේ දුටුගැමුණු යුගයෙන් පසුව හමු වූ ගල්වීරගොල්ලෑව ගම්මානයේ දසමහා යෝධයන්ගේ වික්‍රමාන්විතය ඔවුහු අපට මෙසේ කීහ.\n\nගොවි සංවිධානයේ සභාපති ටී.බී මහින්දපාල මහතා-\n\nඅපේ ගොවියෝ දුක් මහන්සි වෙලා රැස් කර ගත් මුදල්වලින් තමයි අපි මේ වැව නඩත්තු කළේ. නමුත් අපට යල් කන්නයට මේ වැවේ වතුර රඳවා ගන්න බැරි වුණා. අපි හැමෝටම ලියුම් දුන්නා. අපේ වැව හදලා දෙන්න කියලා. ඒ අය ලොකු ලොකු ඇස්තමේන්තු ගණන් කිය කිය හිටියා විතරයි වැඩේ වුණේ නෑ. පස්සේ අපි තීරණය කළා අපිම වැව හදා ගමු කියලා. අනතුරුව වැව බදු දුන්නා. මාළු අල්ල ගන්න. ඒ මුදල් හා ගොවි සමිතියේ තිබුණු මුදලුයි එකතු කර රුපියල් ලක්ෂ තුනහමාරක් වැනි මුදලක් වියදම් කර අපි මේ වැව හැදුවා. වැවට එන පාරත් හැදුවා.අපට දැන් බය නැතිව අවුරුදු 10ක් 15ක් මේ වැවෙන් යල-මහ දෙකන්නයේම ජලය රඳවා ගන්න පුළුවන්. ගොවිතැන් කටයුතු සිදු කරන්නත් පුළුවන්.\n\nඅපට තවත් පොඩි අඩුපාඩුකම් ටිකක් වැවේ තිබෙනවා. ඒ ටිකත් හදා ගන්න හැකිනම් ගොඩාක් වටිනවා. ඒකටවත් බලධාරින්ගේ උදව්වක් උපකාරයක් දෙන්න කියා අපි ඉල්ලා සිටිනවා.\n\nගොවි සමිති ලේකම් නිශ්ශංක රාජපක්ෂ මහතා-\n\nඅපි ගමේ ජනතාවගේ සහයෝගයෙන් මේ වැව බැකෝ උපයෝගී කරගෙන ප්‍රතිසංස්කරණය කළා. බැකෝ යන්ත්‍රයට විතරයි අපට මුදල් ගෙවන්න වුණේ. අනිත් සියල්ලම අපේ මහන්සියෙන් වුණේ. මේ වැවේ වතුර රැදුණේ නෑ. ජලජ ශාක වැව බිලිගෙන තිබුණේ. අපි ඒ සියල්ලම ඉවත් කළා. වැව් බැම්ම සැකසුවා. තවත් මේ වැවට ලක්ෂ 04ක් පමණ වියදම් කරන්න පුළුවන්නම් වැවේ වැඩ සියයට සියයක්ම අවසන් කරන්න පුළුවන්. ඒකට සහයෝගයක් දැන් අපි බලාපොරොත්තු වෙනවා.",
       "URL": "https://www.dinamina.lk/2023/09/05/local/19563/%e0%b6%9a%e0%b6%b9%e0%b7%94%e0%b6%bb%e0%b7%94-%e0%b6%85%e0%b6%9a%e0%b7%8a%e0%b6%9a%e0%b6%bb-100%e0%b6%9a%e0%b7%8a-%e0%b6%ba%e0%b6%bd-%e0%b6%b8%e0%b7%84-%e0%b6%85%e0%b7%83%e0%b7%8a%e0%b7%80%e0%b7%90/",
       "Category": "local",
       "Parent URL": "https://www.dinamina.lk/category/local//page/153/"
}