{
       "Source": "dinamina",
       "Timestamp": "August 2, 2023 1:00 am",
       "Headline": "පොලී මුදලාලිගේ නිවෙසට පැන ගිනිඅවි පෙන්වා රන් භාණ්ඩ කොල්ලකා පලා ගිහින්",
       "News Content": "\n\nපොලියට මුදල් ලබා දීමේ ව්‍යාපාරයක නිරතව සිටින මාවතගම වාගොල්ල වත්තේ පදිංචි පුද්ගලයකුගේ නිවෙසකට පෙ‍ර්දා (31) උදෑසන අපරාධ පරීක්ෂණ දෙපාර්තමේන්තුවේ නිලධාරීන් ලෙස පෙනී සිටිමින් කඩා වැදුණු තිදෙනෙක් ගිනි අවි පෙන්වා නිවැසියන්ට මරණ තර්ජනය කර රුපියල් ලක්ෂ 56ක් වටිනා රන් භාණ්ඩ කොල්ලකා පලාගොස් තිබේ.\nමෙම කොල්ලකරුවන් පැමිණ ඇත්තේ වෑන් රථයකිනි. අපරාධ පරීක්ෂණ දෙපාර්තමේන්තුවේ නිලධාරීන් ලෙස තමන්ව හදුන්වා දෙමින් නිවෙසේ දොරවල් විවෘත කර ගත් මොවුන් ගිනි අවි එල්ල කර නිවැසියන්ව බිය ගන්වා රන් භාණ්ඩ කොල්ලකා ඇත්තේ නිවෙසේ මුදල් සොයා ඇතත් මුදල් නොලැබුණු තැනය.\nකොල්ලකෑ රන් භාණ්ඩ තිබී ඇත්තේ ව්‍යාපාරිකයාගේත් ඔහුගේ බිරියගේත් සිරුරේ පැලඳ බවත් ඒවා ගලවාගෙන කොල්ලකරුවන් පලාගොස් ඇති බව උසස් පොලිස් නිලධාරියෙක් සඳහන් කළේය. මෙසේ කොල්ලකා ඇති රන් භාණ්ඩවල බර පවුම් 36ක් වන බව ද ව්‍යාපාරිකයා මාවතගම පොලිසියට පැමිණිලි කර ඇත. කොල්ලකරුවන් පැමිණි වාහනයේ තොරතුරු විමර්ශනයේදී අනාවරණය කරගත් පොලිසිය එම වෑන් රථය සොයා කොළඹට ගොස් ඇති බවද පොලිස් තොරතුරු අනාවරණය කෙළේය. සිය නැඟණියගේ පුතා තමාගෙන් මුදල් ඉල්ලා සිටි බවත් එම මුදල් නොදීම හේතුවෙන් ඔහු මෙම කොල්ලය සැලසුම් කර ඇතැයි ව්‍යාපාරිකයා සැක කරයි. ඒ බව ද ඔහු පොලිසියට පවසා ඇතැයි පොලිස් තොරතුරු අනාවරණය කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/08/02/local/10860/%e0%b6%b4%e0%b7%9c%e0%b6%bd%e0%b7%93-%e0%b6%b8%e0%b7%94%e0%b6%af%e0%b6%bd%e0%b7%8f%e0%b6%bd%e0%b7%92%e0%b6%9c%e0%b7%9a-%e0%b6%b1%e0%b7%92%e0%b7%80%e0%b7%99%e0%b7%83%e0%b6%a7-%e0%b6%b4%e0%b7%90/",
       "Category": "local",
       "Parent URL": "https://www.dinamina.lk/category/local//page/300/"
}