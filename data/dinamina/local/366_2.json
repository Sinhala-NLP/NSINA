{
       "Source": "dinamina",
       "Timestamp": "July 19, 2023 12:54 am",
       "Headline": "පලස්තීන ජනයාගේ ස්වාධීනත්වය වෙනුවෙන් ශ්‍රී ලංකාව කටයුතු කළ යුතුයි",
       "News Content": "පලස්තීන ජනතාවගේ, ස්වාධීනත්වය, අභිමානය, නිදහස් උරුමයන් වෙනුවෙන්, නිර්භීත ස්ථාවරයන් ගනිමින් අතීතයේ දී මෙන්ම ශ්‍රී ලංකාව වර්තමානයේදීත් කටයුතු කළ යුතු බව කළුතර දිස්ත්‍රික් පාර්ලිමේන්තු මන්ත්‍රී ඉමිතියාස් බාකීර් මාකර් මහතා පාර්ලිමේන්තුවේදී ඊයේ (18) ප්‍රකාශ කළේය.\n\nපාර්ලිමේන්තු මන්ත්‍රී ඉමිතියාස් බාකීර් මාකර් මහතා මේ බව සඳහන් කළේ පලස්තීනය තුළ පවතින තත්ත්වය සම්බන්ධයෙන් පාර්ලිමේන්තුවේ දී ඊයේ පැවැති විවාදයට එක් වෙමිනි.\n\nතවදුරටත් මන්ත්‍රීවරයා මෙසේද පැවසීය.\n\nපලස්තීනය තුළ අදවන විට දක්නට ඇති තත්ත්වය දැඩි වේදනාකාරි බවත් ඉතිහාසයේදී මෙන්ම වර්තමානයේදීත් ශ්‍රී ලංකා පාර්ලිමේන්තුවේ සියලු පක්ෂවල සහයෝගය පලස්තීනය වෙනුවෙන් පුදකළ යුතුයි. පලස්තීනය වෙනුවෙන් සිය මිත්‍රත්වය පිරිනමමින් ශ්‍රී ලංකාවේ විදේශ ප්‍රතිපත්තිය වර්ණවත් කළ, ගෞරවය ලබාදුන්, නායකයන් දෙදෙනකු සිහිපත් කිරීම, සිය යුතුකමක්. සිරිමාවෝ බණ්ඩාරනායක අගමැතිතුමිය සහ රණසිංහ ප්‍රේමදාස ජනාධිපතිවරයා නිවැරදි දෑ වෙනුවෙන් පෙනී සිටියේ කිසිදු වාසි ප්‍රයෝජනයක් අපේක්ෂාවෙන් නොවෙයි. බියගැන්වීම්වලට හෝ තර්ජනවලට එම නායකයන් හිස නැමුවේ නැති බව සිහිපත් කළ යුතුයි.\n\nඑමෙන්ම අතීත නායකයන් සියලු දෙනා, ලබා දී ඇති එම ආදර්ශයන්, අප යායුතු නිවැරදි මඟට, අදත් එළිය දෙමින් තිබෙනවා.\n\nමනුෂ්‍ය ඉතිහාසයේ ඉතාම ඛේදනීය අවස්ථාවක් අද අප මැදපෙරදිග කලාපයේ දකිමින් සිටින්නේ. වචනයේ පරිසමාප්ත අර්ථයෙන්ම එය ඛේදවාචකයක්. දසක හතකට අධික කාලයක් තිස්සේ පවත්වාගෙන යන මෙම බියකරු භීෂණය, මේ ආකාරයෙන් ඇවිලෙමින් තබා ගැන්මට ඉඩ දී තිබීම කිසිම මනුෂ්‍යයකුගේ හෘද සාක්ෂියට, එකඟවන තත්ත්වයක් නොවෙයි. මේ තත්ත්වයේ, අවසානයක් දැකිය යුතුයි කියන අදහස ගැන කිසිවකු අතර විවාදයක් ඇතැයි මම සිතන්නේ නැහැ. එක්සත් ජාතීන්ගේ සංවිධානය මේ ප්‍රශ්නයේ නිමාවක් දැකීම සඳහා ස්වාධීන රාජ්‍යයන් දෙකක් ඇතිකිරීම පිළිබඳ ගෙන ඇති තීන්දු තීරණ සම්බන්ධව, ඉතිහාසය පුරා ශ්‍රී ලංකා පාර්ලිමේන්තුවේ සියලුම පක්ෂවල සහයෝගය ඒකමතිකව තිබුණා.",
       "URL": "https://www.dinamina.lk/2023/07/19/local/7576/%e0%b6%b4%e0%b6%bd%e0%b7%83%e0%b7%8a%e0%b6%ad%e0%b7%93%e0%b6%b1-%e0%b6%a2%e0%b6%b1%e0%b6%ba%e0%b7%8f%e0%b6%9c%e0%b7%9a-%e0%b7%83%e0%b7%8a%e0%b7%80%e0%b7%8f%e0%b6%b0%e0%b7%93%e0%b6%b1%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/366/"
}