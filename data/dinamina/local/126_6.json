{
       "Source": "dinamina",
       "Timestamp": "September 12, 2023 3:39 am",
       "Headline": "යාන් ඔය ජලාශයේ  පාවෙන සූර්ය පැනල  සවිකිරීමට පියවර",
       "News Content": "මෙගා සූර්ය බලශක්ති උත්පාදන ඇති කළ හැකි බව යාන් ඔය වේල්ල ඉදිකළ චීන ආයෝජකයෝ පවසති\n\nයාන් ඔය ජලාශයේ පාවෙන සූර්ය පැනල සවිකිරීම තුළින්, එය මෙගා සූර්ය බලශක්ති උත්පාදන වේදිකාවක් ලෙස භාවිත කළ හැකි බව යාන් ඔය වේල්ල ඉදිකළ චීන ආයෝජකයෝ පවසති.\n\nයාන් ඔය ජලාශයට සූර්ය පැනල සවි කිරීමට මෙන්ම මෙගාවොට් 100ක විදුලිය නිපදවීමට යෝජිත මල්වතු ඔය ජලාශයට සූර්ය පැනල සවි කිරීමට අගමැති දිනේෂ් ගුණවර්ධන මහතා කළ යෝජනාව පිළිබඳව යාන් ඔය වේල්ල ඉදිකළ චීන ආයෝජකයන් සමඟ අරලියගහ මන්දිරයේදී ඊයේ (11) පැවැති සාකච්ඡාවේ දී එම නියෝජිතයෝ එසේ සඳහන් කළහ.\n\nතවදුරටත් එම නියෝජිතයෝ මෙසේ ද සඳහන් කළහ.\n\nඑමගින් ජාතික විදුලිබල පද්ධතියට විදුලිය උත්පාදනය කරමින් පහළ මල්වතු ඔය ව්‍යාපෘතිය නිම කිරීමට අවශ්‍ය ප්‍රතිපාදන ද උපයා ගත හැකියි.\n\nපහළ මල්වතු ඔය ජලාශයේ පාවෙන සූර්ය බල ව්‍යාපෘතිය විදේශ ආයෝජන සමඟ රාජ්‍ය – පෞද්ගලික හවුල් ව්‍යාපෘතියක් ලෙස කඩිනමින් යළි ආරම්භ කිරීමේ හැකියාව පිළිබඳව රජයේ අවධානය යොමු කෙරිණි.\n\nයාන්ඔය ජලාශයේ පාවෙන සූර්ය පැනල මගින් ජාතික විදුලිබල පද්ධතියට එක් කළ හැකි මෙගාවොට් 50ක විදුලිය ජනනය කෙරෙයි. මල්වතු ඔය ජලාශය වසර දෙකකින් නිම කළ පසු තවත් මෙගාවොට් 50ක් ජාතික විදුලිබල පද්ධතියට එකතු කිරීමට සූර්ය පැනල සවි කිරිමේ හැකියාව ඇත. ඊට අමතරව මල්වතු ඔය කුඩා ජලවිදුලි පද්ධතියෙන් මෙගාවොට් 1.6ක් ජනනය කෙරෙයි.\n\nඅනුරාධපුර සහ ත්‍රිකුණාමල දිස්ත්‍රික්කවල ඉඩම් හෙක්ටයාර 22,000 කට වාරි ජලය සපයන සහල් සහ ආර්ථික භෝග නිෂ්පාදනය නංවාලීම සඳහා අනුරාධපුර සහ ත්‍රිකුණාමලය දිස්ත්‍රික්කවල ඉඩම්වලට ජලය සපයන ව්‍යාපෘතිය යළි ආරම්භ කිරීමට ගෙන ඇති පියවර පිළිබඳව මෙම අවස්ථාවට එක්ව සිටි පාර්ලිමේන්තු මන්ත්‍රී එස්. එම්. චන්ද්‍රසේන මහතා අගමැතිවරයාට ස්තූතිය පුද කෙළේය.\n\nගොවීන්ට සහල්, ආර්ථික භෝග වගා කිරීමට සහ නිෂ්පාදනයෙන් කොටසක් චීනයට අපනයනය කිරීමට සහාය වන බවට චීන ආයෝජකයන් මෙහිදී එකඟතාවය පළ කළහ.\n\nනුවන් කොඩිකාර",
       "URL": "https://www.dinamina.lk/2023/09/12/local/21381/%e0%b6%ba%e0%b7%8f%e0%b6%b1%e0%b7%8a-%e0%b6%94%e0%b6%ba-%e0%b6%a2%e0%b6%bd%e0%b7%8f%e0%b7%81%e0%b6%ba%e0%b7%9a-%e0%b6%b4%e0%b7%8f%e0%b7%80%e0%b7%99%e0%b6%b1-%e0%b7%83%e0%b7%96%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/126/"
}