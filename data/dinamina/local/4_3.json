{
       "Source": "dinamina",
       "Timestamp": "October 12, 2023 1:00 am",
       "Headline": "ඉන්දියානු සාගර වටද්දර රටවල සංගමයේ සභාපතිත්වය ශ්‍රී ලංකාවට",
       "News Content": "ඉන්දියන් සාගර කලාපයේ සාමය සහ තිරසර සංවර්ධනය වෙනුවෙන් කැපවන බවට ඉන්දියානු සාගර වටද්දර රටවල සංගමයේ 23 වැනි අමාත්‍ය මණ්ඩල රැස්වීම හමුවේදී විදේශ ඇමැති අලි සබ්රි මහතා මේ බව ප්‍රකාශ කළේය. ඉන්දියානු සාගර වටද්දර රටවල සංගමයේ 23 වැනි අමාත්‍ය මණ්ඩල රැස්වීම අවසානයේ කොළඹ දී ඊයේ (11) පැවැති විශේෂ මාධ්‍ය හමුවට සහභාගි වෙමින් ඒ මහතා මේ බව සඳහන් කළේය.\n\nමේ රැස්වීම ශ්‍රී ලංකාවේ සත්කාරකත්වයෙන් ආරම්භ වූ අතර මෙවර එහි සභාපතීත්වය ශ්‍රී ලංකාවට හිමි විය. උප සභාපතිත්වය ඉන්දියාවට හිමි වූ අතර බංග්ලාදේශයේ විදේශ කටයුතු ඇමැති අබ්දුල් මොමන් මහතා විසින් ශ්‍රී ලංකා විදේශ කටයුතු ඇමැති අලි සබ්රි මහතා වෙත සභාපතිත්වය පිරිනැමීය.\n\nඅනාගතයේ දී සංකීර්ණ සහ බහුමාන අභියෝගවලට මුහුණ දීම සඳහා ඉන්දියානු සාගර වටද්දර රටවල සංගමයේ සාමාජික රටවලට සහාය වීමට ශ්‍රී ලංකාව සූදානම් බව ද ප්‍රධාන ක්ෂේත්‍ර කීපයක් ඔස්සේ ඉදිරියට ගමන් කරන බවද මෙහිදී ඇමැතිවරයා කීවේය.\n\nඑහිදී වැඩිදුරටත් විදේශ ඇමැතිවරයා පෙන්වා දුන්නේ සාමය, කලාපීය ස්ථාවරත්වය, තිරසර සංවර්ධනය, ද්විපාර්ශ්වික සහයෝගීතාව ආදිය වෙනුවෙන් ශ්‍රී ලංකාවේ අවධානය යොමු කරන බවත් ඉන්දියානු සාගර වටද්දර රටවල සංගමයේ ප්‍රඥප්තියේ දක්වා තිබෙන ඉලක්ක සහ අරමුණුවලට කැපවීමෙන් කටයුතු කරන බවත්ය.\n\nÒකලාපීය ගෘහනිර්මාණ ශිල්පය ශක්තිමත් කිරීම: ඉන්දියානු සාගර අනන්‍යතාව ශක්තිමත් කිරීමÓ යන තේමාව යටතේ සියලුම සාමාජික රටවලට සහ ඔවුන්ගේ ජනතාවට ප්‍රතිලාභ ලබාදීමට එහි විධානය ඉටුකරන විචිත්‍රවත් සහ අරමුණු මත පදනම් වූ සංගමයක් මෙහෙයවීම වෙනුවෙන් අවශ්‍ය ක්‍රියාමාර්ග ගන්නා බවද 2030 දක්වා සහ ඉන් ඔබ්බට ඉන්දියානු සාගර වටද්දර සංගමයේ ඉදිරි ගමන ගැන ආවර්ජනය කිරීමට 2024 දී මෙහි නායක සමුළුවක් කොළඹ දී පැවැත්වීමට ශ්‍රී ලංකා රජය ඉදිරිපත් කිරීම අගය කරමින් පිළිගෙන තිබෙන බවද පැවසීය.\n\nඉන්දීය විදේශ ඇමැති ආචාර්ය සුබ්‍රමනියම් ජයශංකර් මහතා-\n\nකලාපීය සහයෝගීතාව වැඩිදියුණු කිරීම සහ ඉන්දියන් සාගර කලාපයේ සාමකාමී වාතාවරණයක් නිර්මාණය කිරීම වෙනුවෙන් ඉන්දියාවේ සහාය ලබාදෙන බවත් ඉන්දියන් සාගර කලාපයේ සහයෝගීතාව නැංවීමට Òඅසල්වැසියා ප්‍රථමයෙන්Ó ප්‍රතිපත්තියේ සිට ඉන්දියාව කටයුතු කරන බවත්ය.\n\nඉන්දියන් සාගර කලාපය වතුර පිරුණු කලාපයක් නොව ලොව ඉතා වැදගත් මෙන්ම ලෝක ආර්ථිකයට විශාල දායකත්වයක් ලබාදෙන කලාපයක් බව පෙන්වා දුන් ඒ මහතා මෙය ඉන්දියන් සාගර කලාපයට පමණක් නොව අනෙකුත් රටවලට ද විහිදී යන බවද මෙවැනි කලාපීය සම්මේලනවලින් සමුද්‍ර ආරක්ෂාව, ආර්ථික වර්ධනය, සමාජයීය වර්ධනය වෙනුවෙන් එකමුතුව කටයුතු කළ යුතු බවද කීවේය.\n\nසාමාජික රටවල විදේශ කටයුතු ඇමැතිවරුන් මෙන්ම සාමාජික රටවල අනෙකුත් ජ්‍යෙෂ්ඨ ඇමැතිවරුන් සහ සංවාද හවුල්කරුවන් මේ සඳහා සහභාගි වූ අතර බංග්ලාදේශය, ඉන්දියාව, ඉරානය, මොරිෂස්, මැලේසියාව, දකුණු අප්‍රිකාව, ඔස්ට්‍රේලියාව, කොමරෝස්, ප්‍රංශය, ඉන්දුනීසියාව, කෙන්යාව, මැඩගස්කරය, මාලදිවයින, මොසැම්බික්, ඕමානය, සීෂෙල්ස්, සිංගප්පූරුව, ශ්‍රී ලංකාව, සෝමාලියාව, ටැන්සානියාව, තායිලන්තය, එක්සත් අරාබි එමීර් රාජ්‍යය සහ යේමනය සංගමයේ සාමාජිකත්වය උසුලයි.\n\nඉන්දියානු සාගර වටද්දර රටවල සංගමයේ මහලේකම් ආචාර්ය සල්මාන් අල් ෆාරිසි සහ මොරිෂස්හි හි ඉන්දියානු සාගර වටද්දර රටවල සංගමයේ ලේකම් කාර්යාලයේ අධ්‍යක්ෂවරුන් ද මේ රැස්වීමට සහභාගී වූ අතර මෙරටට පැමිණි ඇමැතිවරු ශ්‍රී ලංකාවේ රැඳී සිටින කාලයේ ජනාධිපති රනිල් වික්‍රමසිංහ මහතා හමුවීමට ද නියමිතය.\n\nබංග්ලාදේශ විදේශ ඇමැති ආචාර්ය අබ්දුල් මොමන්, ඉන්දියානු සාගර වටද්දර රටවල සංගමයේ මහලේකම් ආචාර්ය සල්මන් ෆරිසි, ශ්‍රී ලංකා විදේශ ලේකම් අරුණි විජයවර්ධන මහත්ම මහත්මීන් ද මේ අවස්ථාවට එක්ව සිටියහ.\n\n\n\nමහින්ද අලුත්ගෙදර",
       "URL": "https://www.dinamina.lk/2023/10/12/local/29923/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b6%b1%e0%b7%94-%e0%b7%83%e0%b7%8f%e0%b6%9c%e0%b6%bb-%e0%b7%80%e0%b6%a7%e0%b6%af%e0%b7%8a%e0%b6%af%e0%b6%bb-%e0%b6%bb%e0%b6%a7/",
       "Category": "local",
       "Parent URL": "https://www.dinamina.lk/category/local//page/4/"
}