{
       "Source": "dinamina",
       "Timestamp": "August 14, 2023 2:09 am",
       "Headline": "ධීවර අබිමන රැකෙන සේ නව තාක්ෂණය සමඟ කර්මාන්තය නංවන්න සැලසුම් කර තිබෙනවා",
       "News Content": "ධීවරයාගේ අභිමානය ආරක්ෂා කරමින් නවීන තාක්ෂණය සමඟ ධීවර කර්මාන්තය ඉදිරියට ගෙන යෑමට තම අමාත්‍යාංශය සැලසුම් කර තිබෙන බව ධීවර රාජ්‍ය ඇමති පියල් නිශාන්ත ද සිල්වා මහතා පැවසීය. ඔහු මේ බව සඳහන් කර සිටියේ ‘ස්ථාවර රටකට – සැවොම එක මඟකට” මැයෙන් පෙරේදා (9) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක් වෙමිනි.\n\nඑහිදී ධීවර රාජ්‍ය අමාත්‍ය පියල් නිශාන්ත ද සිල්වා මහතා මෙසේද කීය:\n\n“ධීවර ක්ෂේත්‍රයේ උන්නතියට නවීන තාක්ෂණය යොදාගැනීම පිළිබඳ විශේෂ අවධානයක් යොමු කර තිබෙනවා. ධීවරයාගේ අභිමානය ආරක්ෂා කරමින් නවීන තාක්ෂණය සමඟ ධීවර කර්මාන්තය ඉදිරියට ගෙන යෑම අපේ අරමුණයි. එසේම ජාත්‍යන්තර සබඳතා ශක්තිමත් කර ගැනීම පිළිබඳව ද අමාත්‍යාංශය අවධානය යොමු කර තිබෙන අතර ලෝක ධීවර දිනයට සමගාමීව සැම වසරකම විවිධ වැඩසටහන් ක්‍රියාවට නංවා තිබෙනවා. ඒ අනුව “දළ රළ සවිය” “රළ පෙළ දිනන දරුවෝ” වැනි වැඩසටහන් ක්‍රියාත්මක කර තිබෙන අතර ධීවර ප්‍රජාවගේ සුභසාධනය වෙනුවෙන් රක්ෂණ ක්‍රම, විශ්‍රම වැටුප, ධීවර පවුල්වල දරුවන් වෙනුවෙන් ඉතුරුම් ක්‍රම වැනි වැඩසටන් හඳුන්වා දී තිබෙනවා.\n\n“මේ වන විට ධීවර අමාත්‍යාංශය මහජනතාව සමඟ සමීපව කටයුතු කරන අතර මෙතෙක් පැවති සාම්ප්‍රදායික කාර්යභාරයට වඩා පුළුල් වැඩ කොටසක් මහජනතාව වෙනුවෙන් අමාත්‍යාංශයට අනුබද්ධ ආයතන සමඟ ඒකාබද්ධව ආරම්භ කර තිබෙනවා. ධීවර පවුල්වල සාමාජිකයන් අතර ආකල්පයම වෙනසක් ඇති කිරීම වෙනුවෙන් ආරම්භ කළ ‘දිරිය ධීවර අම්මා‘ වැඩසටහන සුවිශේෂ වැඩසටහනක් බව කිව යුතුයි.\n\nමත්ද්‍රව්‍ය භාවිතයේ ප්‍රතිවිපාක පිළිබඳ දැනුම්වත් කරමින් මත්ද්‍රව්‍ය භාවිතය තුරන් කිරීම වෙනුවෙන් මෙහිදී පුළුල්ව සාකච්ඡා කෙරෙනවා.\n\n“ධීවර කර්මාන්තයේ පසු අස්වනු හානිය අවම කිරීම සඳහා පළමු වතාවට නව සිසිලන පද්ධතියකින් සමන්විත යාත්‍රාවක් නිර්මාණය කර දියඹට මුදාහැරීමට අප සමත් වුණා. පසුගිය කාලසීමාව තුළ මත්ස්‍ය මිල ඉහළ යෑම නිසා පාරිභෝගික ජනතාව පීඩාවට පත්ව සිටිනවා. මත්ස්‍ය මිල ඉහළ යෑමට දේශගුණික වෙනස්කම්ද බලපෑවා. එසේම විවිධ ආගමික උත්සව නිසා ධීවරයන් කර්මාන්තයේ නිරත වුණේ නැහැ. මෙවැනි තත්ත්වයක් තුළ මත්ස්‍ය අස්වැන්න ප්‍රමාණවත් පරිදි වෙළඳපොළට ලැබුණේ නැහැ.\n\nඒ වගේම ඇතැම් නිලධාරීන් සිය වගකීම නිසි ලෙස ඉටු කළත්, ඇතැම් නිලධාරීන් අමාත්‍යාංශයේ වැඩපිළිවෙළ පිළිබඳ අවබෝධයකින් තොරව කටයුතු කරනවා. එය ඉතා කනගාටුදායක තත්ත්වයක්. 2048 දියුණු ශ්‍රී ලංකාවක් ගොඩනැඟීමේ ජනාධිපති රනිල් වික්‍රමසිංහ මහතාගේ ඉලක්කගත වැඩපිළිවෙළ සාර්ථක කරගැනීමට නම් සියලු දෙනාම ඒකාබද්ධ ප්‍රවේශයකින් කටයුතු කළ යුතුයි.\n\n“වත්මන් ආර්ථික අභියෝග ජය ගැනීම වෙනුවෙන් අමාත්‍යාංශයේ උපරිම දායකත්වය ලබා දෙන අතර ඉදිරියේදී පැමිණෙන අභියෝගවලට ද මුහුණ දිය හැකි අන්දමින් අමාත්‍යාංශය සූදානම් කර තිබෙනවා. එසේම බොහෝ නිලධාරීන් වගකීමෙන් කටුයුතු කරද්දී ඇතැම් නිලධාරීන් කකුලෙන් අඳිනවා. රට ඉදිරියට ගෙන යෑමේ රජයේ වැඩපිළිවෙළට සහාය නොදක්වන මේ නිලධාරීන් පිළිබඳ තීන්දු ගත යුතුයි. එම තීන්දු නොගැනීමෙන් ධීවර ක්ෂේත්‍රය කඩාවැටීමකට ලක් විය හැකියි. එසේ කඩාවැටීමකට ලක් වුව හොත් මේ ක්ෂේත්‍රය නඟාසිටුවීමට තවත් දීර්ඝ කාලයක් ගත වේවි.“",
       "URL": "https://www.dinamina.lk/2023/08/14/local/13853/%e0%b6%b0%e0%b7%93%e0%b7%80%e0%b6%bb-%e0%b6%85%e0%b6%b6%e0%b7%92%e0%b6%b8%e0%b6%b1-%e0%b6%bb%e0%b7%90%e0%b6%9a%e0%b7%99%e0%b6%b1-%e0%b7%83%e0%b7%9a-%e0%b6%b1%e0%b7%80-%e0%b6%ad%e0%b7%8f%e0%b6%9a/",
       "Category": "local",
       "Parent URL": "https://www.dinamina.lk/category/local//page/250/"
}