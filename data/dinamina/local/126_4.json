{
       "Source": "dinamina",
       "Timestamp": "September 12, 2023 4:38 am",
       "Headline": "සාම්ප්‍රදායික දේශපාලන ක්‍රමවේදයෙන් ඈත්ව රට ගොඩනැඟීමට එක්විය යුතුයි",
       "News Content": "සාම්ප්‍රදායික දේශපාලන ක්‍රමවේදයෙන් ඈත්ව සියලු දෙනා සමඟි සම්පන්නව රට ගොඩනැඟීමට එක්විය යුතු කාලය එළඹ ඇතැයි මල්වතු පාර්ශ්වයේ අනුනායක දිඹුල්කුඹුරේ විමලධම්ම නාහිමියෝ පවසති.\n\nතමන් රචිත ‘සිතමු’ නම් වූ ග්‍රන්ථය උන්වහන්සේ වෙත පිළිගැන්වීම සඳහා පාර්ලිමේන්තු මන්ත්‍රී ඉමිතියාස් බාකිර් මාකාර් මහතා ඊයේ (11) මල්වතු මහා විහාරය වෙත ගිය අවස්ථාවේ අනුනාහිමියෝ මේ බව ප්‍රකාශ කළහ.\n\nතවදුරටත් මල්වතු පාර්ශ්වයේ අනුනායක හිමියෝ මෙසේ ද පැවසූහ.\n\nරට මෙතරම් භයානක අර්බුදයක් කරා තල්ලු වූයේ රටට පෙර තමන් ගැන සිතා වැඩ කළ දේශපාලනඥයන් නිසා යැයි ද උන්වහන්සේ කීහ.\n\nවර්තමානය වන විට රටේ ඉහළ සිට පහළ දක්වාම අඩු වැඩි වශයෙන් වංචාව, දූෂණය, අල්ලස, මැරකම පැතිර ගොස් තිබෙනවා. ඊට සාපේක්ෂව අපරාධ රැල්ල ද දිනෙන් දින ඉහළ යමින් තිබෙනවා. වෙඩි තැබීම්, කපා කෙටීම් මඟින් මිනිසුන් ඝාතනය වන අවස්ථා දැන් නිතර අසන්න දකින්න ලැබෙනවා. මත්ද්‍රව්‍ය භාවිත කරන පිරිස ඉහළ යන විට අපරාධ වැඩිවීම සාමාන්‍ය තත්ත්වයක්.\n\nසිංහල බෞද්ධ ජනතාව දෙමළ හා අනෙකුත් භාෂා ඉගෙන ගැනීමට උනන්දු විය යුතුයි. එලෙසින්ම දෙමළ හා මුස්ලිම් ජනතාව ද සිංහල භාෂාව ඉගෙන ගැනීමට උනන්දු විය යුතුයි. ඒ ඔස්සේ රටේ සංහිඳියාව පහසුවෙන් ගොඩනැඟිය හැකියි.\n\nභාෂා ගැටලුව තිස් වසරක යුද්ධයට පවා හේතු වූ බවත් භාෂාව නොදන්නාකම සිංහල හා දෙමළ ජනතාව අතර අවිශ්වාසය ගොඩනැඟීමට හේතු වුණා.\n\nපවතින ආර්ථික අර්බුදයට මුවා වී රට නතුකර ගැනීමට ඇතැම් ප්‍රබල රටවල් උත්සහ කරනවා. මේ බව දැන් හෝ තේරුම් ගෙන සාම්ප්‍රදායික දේශපාලන ක්‍රමවේදයෙන් බැහැර වීමට පක්ෂ නායකයින් උනන්දු විය යුතුයි.\n\nඅසේල කුරුළුවංශ",
       "URL": "https://www.dinamina.lk/2023/09/12/local/21374/%e0%b7%83%e0%b7%8f%e0%b6%b8%e0%b7%8a%e0%b6%b4%e0%b7%8a%e0%b6%bb%e0%b6%af%e0%b7%8f%e0%b6%ba%e0%b7%92%e0%b6%9a-%e0%b6%af%e0%b7%9a%e0%b7%81%e0%b6%b4%e0%b7%8f%e0%b6%bd%e0%b6%b1-%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/126/"
}