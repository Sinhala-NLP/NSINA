{
       "Source": "dinamina",
       "Timestamp": "July 24, 2023 1:00 am",
       "Headline": "ඇල්ලූ කුඩු පැකට් ගෙදර  ගෙනත් සැකකරු මුදාහැරි  රාලහාමි මාට්ටු",
       "News Content": "මත්කුඩු මිලිග්‍රෑම් 1800ක් අඩංගු පැකට් 66ක් සමඟ අත්අඩංගුවට ගත් සැකකරුවෙක් මුදා හැර මත්කුඩු තොගය සිය නිවසට රැගෙන ගොස් තබාගෙන සිටි අඟුලාන පොලිසියේ කොස්තාපල්වරයකු එම මත්කුඩු තොගය ද සමඟ ගල්කිස්ස කොට්ඨාස අපරාධ විමර්ශන කාර්යාංශයේ නිලධාරීන් විසින් පෙරේදා (22 ) රාත්‍රී කාලයේදී අත්අඩංගුවට ගෙන ඇත.\n\nපොලිස් විශේෂ කාර්ය බළකාය විසින් පෙරේදා (22) රාත්‍රී කාලයේ අඟුලාන ප්‍රදේශයේ වැටලීමක් කර ප්‍රදේශයේ සිටින ප්‍රධාන පෙළේ මත්කුඩු ජාවාරම්කරුවෙක් වන අසිත නමැත්තාව අත්අඩංගුවට ගෙන තිබේ.\n\nඑම අවස්ථාවේදී ඔහු තමා අත වූ මත්කුඩු පාර්සලය සිය ගෝලයකු අතට විසි කර ඇත. එම ගෝලයා මත්කුඩු පාර්සලය සමඟ ත්‍රිරෝද රථයක අමතර ටයර් දෙකක් රැගෙන ගමන් කරමින් සිටියදී අඟුලාන පොලිසියේ රාත්‍රී ජංගම මුර සංචාරක නිලධාරීන්ට හසුවී තිබේ. එහිදී එම පුද්ගලයා අතවූ මත්කුඩු පාර්සලය එම නිලධාරීන් අතර සිටි කොස්තාපල්වරයකු සියතට ගෙන සැකකරුට පලා යාමට ඉඩ සලසා දී ඇති බව සඳහන්ය.\n\nමෙසේ එම සැකකරු පලා ගිය පසු විශේෂ කාර්ය බළකායට හසුවූ පුද්ගලයාගේ ගෝලබාලයින් මත්කුඩු පාර්සලය ඔහුගෙන් ඉල්ලා ඇත. එවිට ඔහු පවසා ඇත්තේ පොලිසියෙන් එම මත්කුඩු පාර්සලය තබාගෙන තමාව නිදහස් කළ බවය.\n\nඒ ගැන අසිතගේ ගෝලබාලයින් පොලිසිය පැත්තෙන් කළ සොයා බැලීමකදී එවැනි මත්කුඩු සොයා ගැනීමක් සිදුව නොමැති බව දැනගෙන මෙම සැකකරුට පහරදී ඇති බව උසස් පොලිස් නිලධාරියෙක් පැවසීය. එම පහරදීම්වලින් තුවාල ලැබූ ඔහු මේ වන විට රෝහල්ගතව සිටින බවත් පහරදීමට හේතුව එහිදී ඔහු පොලිසියට ප්‍රකාශ කර ඇති බවත් එම නිලධාරියා කීය. ඒ අනුව ගල්කිස්ස කොට්ඨාසය භාර ජ්‍යෙෂ්ඨ පොලිස් අධිකාරී මංගල දෙහිදෙණිය මහතා ඒ සම්බන්ධයෙන් විමර්ශනයක් පවත්වන ලෙස ගල්කිස්ස කොට්ඨාස අපරාධ විමර්ශන කොට්ඨාසයට පවරා ඇත. ඒ අනුව කළ විමර්ශනයේදී අදාළ කොස්තාපල්වරයාගේ නිවස පරීක්ෂා කිරීමේදී අදාළ මත්කුඩු පාර්සලය නිවසේ තිබී සොයාගත් බවත් කොට්ඨාස අපරාධ විමර්ශන කාර්යාංශය සඳහන් කළේය.\n\nමේ සම්බන්ධයෙන් සැකපිට කොස්තාපල්වරයාව අත්අඩංගුවට ගත් බවත් ඊයේ (23) ඔහුගේ වැඩ තහනම් කිරීමට සහකාර පොලිස් අධිකාරීවරයා පියවර ගෙත ඇති බවත් කොට්ඨාස අපරාධ විමර්ශන කාර්යාංශය සඳහන් කළේය.",
       "URL": "https://www.dinamina.lk/2023/07/24/local/8815/%e0%b6%87%e0%b6%bd%e0%b7%8a%e0%b6%bd%e0%b7%96-%e0%b6%9a%e0%b7%94%e0%b6%a9%e0%b7%94-%e0%b6%b4%e0%b7%90%e0%b6%9a%e0%b6%a7%e0%b7%8a-%e0%b6%9c%e0%b7%99%e0%b6%af%e0%b6%bb-%e0%b6%9c%e0%b7%99%e0%b6%b1/",
       "Category": "local",
       "Parent URL": "https://www.dinamina.lk/category/local//page/341/"
}