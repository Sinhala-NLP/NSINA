{
       "Source": "dinamina",
       "Timestamp": "July 17, 2023 12:49 pm",
       "Headline": "චිරාගත සම්ප්‍රදායානුකූලව සබරගමු මහා සමන් දේවාලයේ පෙරහැර මංගල්‍යය ඇරඹෙයි",
       "News Content": "ඓතිහාසික සබරගමු මහා සමන් දේවාලයේ 798 වන වාර්ෂික ඇසළ පෙරහැර මංගල්‍යය නිමිත්තෙන් චිරාගත සම්ප්‍රදායානුකූලව පැවැත්වෙන සර්ව රාත්‍රික පරිත්‍රාණ ධර්ම දේශනාව ඊයේ (16) දින දේවාල පරිශ්‍රයේ දී පැවැත්වූ බව බස්නායක නිලමේ මිගාර ජයසුන්දර මහතා පැවසීය.\n\nඒ අනුව අද (17) දින මහා සංඝරත්නය විෂයෙහි සාංඝික දක්ෂිණාවක්ද මෙහිදී පැවැත්වෙයි.\n\nකුඹල් පෙරහැර මංගල්‍යය ජූලි මස 18 සිට ජූලි මස 22 දින දක්වා ද, වීදි පෙරහැර ජූලි මස 22 දින සිට ජූලි මස 27 දින දක්වා ද, මහා පෙරහැර ජූලි මස 28 දින සිට අගෝස්තු මස 01 දින දක්වා ද පැවැත්වේ.\n\nසම්ප්‍රදායික දිය කැපීමේ උත්සවය රතැඹල්ල ප්‍රදේශයේ දී පවත්වා ඉන් අනතුරුව කළු ගගේ පැවැත්වෙන ගගේ සහ දේවාලයේ දී පැවැත්වෙන දහවල් පෙරහැර පවත්වා මෙවර ඇසළ පෙරහැර  මංගල්‍යය අවසන් කරන බව බස්නායක නිලමේවරයා පවසයි.\n\n\n\nවර්ෂ 2019 සිට ඓතිහාසික සබරගමු මහා සමන් දේවාලයේ ඇසළ පෙරහැර මංගල්‍යය රාජ්‍ය අනුග්‍රහය යටතේ පැවත්වේ.\n\nමෙවරද මෙම පෙරහැර මංගල්‍යය සදහා රජයේ පූර්ණ අනුග්‍රහය ලබා දෙන බව සබරගමු පළාත් ආණ්ඩුකාර අධිනීතිඥ නවින් දිසානායක මහතා පවසයි.\n\nමෙම අවස්ථාවට රත්නපුර දිස්ත්‍රික් ලේකම් වසන්ත ගුණරත්න, ආණ්ඩුකාර සම්බන්ධීකරණ ලේකම් හසිත මුහන්දිරම් යන මහත්වරුන් ඇතුළු පිරිසක් එක්ව සිටියහ.",
       "URL": "https://www.dinamina.lk/2023/07/17/local/7092/%e0%b6%a0%e0%b7%92%e0%b6%bb%e0%b7%8f%e0%b6%9c%e0%b6%ad-%e0%b7%83%e0%b6%b8%e0%b7%8a%e0%b6%b4%e0%b7%8a%e0%b6%bb%e0%b6%af%e0%b7%8f%e0%b6%ba%e0%b7%8f%e0%b6%b1%e0%b7%94%e0%b6%9a%e0%b7%96%e0%b6%bd/",
       "Category": "local",
       "Parent URL": "https://www.dinamina.lk/category/local//page/371/"
}