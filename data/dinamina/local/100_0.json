{
       "Source": "dinamina",
       "Timestamp": "September 19, 2023 1:00 am",
       "Headline": "පිහිනුම් තරගයේ 4 වැනියා වෙලා:අම්මා බැන්නැයි දරුවා ගිහින්",
       "News Content": "සුගතදාස ක්‍රීඩාංගණයේ පැවැති ක්‍රීඩා තරගයකින් අනතුරුව අතුරුදන් වූ 12 හැවිරිදි දරුවා පැයක් ඇතුළත දී සොයා ගෙන මවට භාර දුන් බව ග්‍රෑන්ඩ්පාස් පොලිසිය කියයි.\n\nපිහිනුම් තරඟයට සහභාගි වූ තම පුතු සුගතදාස ක්‍රීඩාංගණය අසල දි එකවරම අතුරුදන් වූ බව මට්ටක්කුලිය ප්‍රදේශයේ කාන්තාවක් කරන ලද පැමිණිල්ලක් අනුව ක්‍රියාත්මක වූ ග්‍රෑන්ඩ්පාස් පොලිසියේ ස්ථානාධිපති ප්‍රධාන පොලිස් පරීක්ෂක එච්. හැරිසන් මහතා පොලිස් කණ්ඩායම් තුනක් පත්කර යුහුසුළුව දරුවා සොයා බැලීමට කටයුතු කර ඇත.\n\nඑයින් එක් කණ්ඩායමක් සීසීටීවී දර්ශන පරික්ෂා පත්කර විමර්ශන කඩිනම් කළ ස්ථානාධිපතිවරයා ඔහු ද සෘජුවම මැදිහත් ව දරුවා සෙවීමේ කටයුතු සිදු කළේය.\n\nඒ අනුව ලැබෙන සෑම තොරතුරක් ඔස්සේ ම නිලධාරීන් යොදවා විමර්ශන සිදු කරමින් සිටියදී දරුවා මෝටර් රථයක දමා ගෙන පුද්ගලයෙකු දෙමටගොඩ ප්‍රදේශයට ගෙන ගිය බවට ලද තොරතුරක් අනුව සීසීටීවී දර්ශන පරික්ෂා කිරීම ද සිදු කෙරිණි.\n\nඅතුරුදන් වූ බව කියන දරුවා රාත්‍රී 10 ට පමණ කොළඹ ලෝක වෙළඳ මධ්‍යස්ථානය අසල සිට ත්‍රිරෝද රථ රියදුරකු ගේ ජංගම දුරකථනයකින් සිය මවට දුරකථන ඇමතුමක් ලබාදී තිබු බව ග්‍රෑන්ඩ්පාස් පොලිසියේ ස්ථානාධිපතිවරයාට දැනගැනීමට ලැබීමත් සමඟම කොටුව පොලිසියට ඒ බව දන්වා පොලිස් නිලධාරියකු එම රථ ගාල අසලට යවා දරුවා පොලිස් භාරයට ගෙන ග්‍රෑන්ඩ්පාස් පොලිසිය වෙත රැගෙන ඒමට කටයුතු කර තිබිණි.\n\nඅනතුරුව දරුවාගෙන් තොරතුරු විමසීමේ දී නාඳුනන පුද්ගලයෙකු තමන්ව වෑන් රථයක බලෙන් නංවාගෙන රැගෙන ගිය බව පැවැසූ බවත් පොලිසිය කියයි.\n\nඑම තොරතුරු සටහන් කර ගෙන සිදු කළ විමර්ශනවල දී ඔහු පැවසූ තොරතුරු අසත්‍ය බව විමර්ශනවල දී අනාවරණය වීමෙන් අනතුරුව නැවත නැවත ප්‍රශ්න කිරීමේදී දරුවා පවසන තොරතුරු අසත්‍ය බවට අනාවරණය වූ අතර දරුවාගෙන් දීර්ඝ ලෙස ප්‍රශ්න කිරීමේ දී පිහිනුම් තරගයේදී තමන් සිව්වැනි ස්ථානයට පත්වීම හේතුවෙන් මව තදබල අයුරින් දොස් නැඟූ බවත් ඒ හේතුවෙන් ඇතිවූ සිත් තැවුල හේතුවෙන් තමන් නැවත නිවසට නො එන අදහසින් ඇවිද ගෙන ගිය බවත් දරුවාගේ ප්‍රශ්න කිරීමේදී අනාවරණය වූ බවත් පොලිසිය කියයි.\n\nග්‍රෑන්ඩ්පාස් පොලිසියේ ස්ථානාධිපති ප්‍රධාන පොලිස් පරීක්ෂක එච් හැරිසන් මහතාගේ උපදෙස් මත පරීක්ෂණ පැවැත්වේ.\n\nබණ්ඩාරගම බිමල් ජයසිංහ",
       "URL": "https://www.dinamina.lk/2023/09/19/local/23429/%e0%b6%b4%e0%b7%92%e0%b7%84%e0%b7%92%e0%b6%b1%e0%b7%94%e0%b6%b8%e0%b7%8a-%e0%b6%ad%e0%b6%bb%e0%b6%9c%e0%b6%ba%e0%b7%9a-4-%e0%b7%80%e0%b7%90%e0%b6%b1%e0%b7%92%e0%b6%ba%e0%b7%8f-%e0%b7%80%e0%b7%99/",
       "Category": "local",
       "Parent URL": "https://www.dinamina.lk/category/local//page/100/"
}