{
       "Source": "dinamina",
       "Timestamp": "July 5, 2023 8:20 am",
       "Headline": "දයාසිරිගේ නීතිඥ පුතාට පිහියක් පෙන්වා මුදල්-මාල කොල්ලකාලා",
       "News Content": "බම්බලපිටිය ලෙයාර්ඩ්ස් පාරේ ග්‍රාම නිලධාරි කාර්යාලය අසල මෝටර් රථයක රැඳී සිටි පාර්ලිමේන්තු මන්ත්‍රී දයාසිරි ජයසේකර මහතාගේ පුත් නීතිඥ කවින් ජයසේකර මහතාට පෙරේදා (03) සවස පුද්ගලයකු පිහියක් පෙන්වා බිය ගන්වා රුපියල් 163,000ක මුදල් හා සුදු රත්තරන් මාලයක් කොල්ලකා පලා ගොස් ඇත.\n\nසිය පෙම්වතිය සමඟ නීතිඥවරයා මෝටර් රථය තුළ කතාබහ කරමින් සිටියදී එම මෝටර් රථය අසලට පැමිණි පුද්ගලයකු අතපාමින් මුදල් ඉල්ලා ඇති බව පොලිසිය කියයි. මුදල් නැති බව පැවසූ විට එම පුද්ගලයා විසින් ඉණේ සඟවාගෙන සිටි උල් පිහියක් අතට ගෙන එය දිගු කර මෝටර් රථයේ ඩෑෂ් බෝඩ් එක මත තිබුණු රුපියල් 3000ක මුදලක් මුලින්ම කොල්ලකා ඇත. අනතුරුව මෝටර් රථයේ තිබුණු බෑගයක් ද ඔහු විසින් කොල්ලකෑමට තැත් කර ඇත. ඒ තුළ තිබුණු සුදු රත්තරන් මාලයක් එළියට විසි වී ඇති බවත් අනතුරව එය ද කොල්ලකා සැකකරු පලාගොස් තිබේ.\n\nමෙම කොල්ලකරු මත්ලෝලියකු බවට පොලිසිය සැක කරයි.\n\nගයාන් කුමාර වීරසිංහ",
       "URL": "https://www.dinamina.lk/2023/07/05/local/4296/%e0%b6%af%e0%b6%ba%e0%b7%8f%e0%b7%83%e0%b7%92%e0%b6%bb%e0%b7%92%e0%b6%9c%e0%b7%9a-%e0%b6%b1%e0%b7%93%e0%b6%ad%e0%b7%92%e0%b6%a5-%e0%b6%b4%e0%b7%94%e0%b6%ad%e0%b7%8f%e0%b6%a7-%e0%b6%b4%e0%b7%92/",
       "Category": "local",
       "Parent URL": "https://www.dinamina.lk/category/local//page/413/"
}