{
       "Source": "dinamina",
       "Timestamp": "October 5, 2023 12:59 am",
       "Headline": "නවතම ත්‍රිපෝෂ නිපැයුම කැලරි බාර් නමින් දැන් වෙළෙඳපොළේ -සෞඛ්‍ය ඇමැති ආචාර්ය කෙහෙලිය",
       "News Content": "ශ්‍රී ලංකා ත්‍රිපෝෂ සමාගමෙන් නිෂ්පාදිත නවතම නිෂ්පාදනය වන කැලරි බාර් නිෂ්පාදනය වෙළෙඳපොළට නිකුත් කර ඇති බව සෞඛ්‍ය ඇමැති ආචාර්ය කෙහෙලිය රඹුක්වැල්ල මහතා පැවසීය. මේ නිෂ්පාදනය සඳහා ගෙන්වූ යන්ත්‍රය භාවිතයට නොගෙන ඇති බවට විපක්ෂ නායකවරයා පසුගියදා පාර්ලිමේන්තුවේදී කළ චෝදනාවට පිළිතුරු දෙමින් ඇමැතිවරයා මේ බව කියා සිටියේය.\n\nනිෂ්පාදිත දිනය තහවුරු කිරීමට නවතම නිෂ්පාදනයෙහි පැකට් දෙකක් සෞඛ්‍ය ඇමැතිවරයා විසින් විපක්ෂ නායකවරයාට භාර දීමද ඊයේ සිදු කෙරිණි.\n\nළදරුවන් වෙනුවෙන් ශ්‍රී ලංකා ත්‍රිපෝෂ සමාගමෙන් නිෂ්පාදිත කැලරි බාර් නිෂ්පාදනය ළදරුවකු නොවුණත් විපක්ෂ නායකවරයාටද ආහාරයට ගැනීම සඳහා සෞඛ්‍ය ඇමැතිවරයා විසින් පාර්ලිමේන්තු සභා ගර්භයේදී යොමු කිරීම විශේෂත්වයකි.\n\nත්‍රිපෝෂ සමාගම මඟින් පෝෂ්‍යදායී මේ බාර් එක නිෂ්පාදනයට ගෙන්වා ඇති යන්ත්‍රය අඛණ්ඩව ක්‍රියාත්මක වෙමින් පවතින බවත් නිෂ්පාදනයේ සඳහන් දිනවලින් අඛණ්ඩ නිෂ්පාදනයක් සිදු කරන බවට තහවුරු වන බවත් ඇමැතිවරයා පැවසුවේය. කිසියම් අයකු විසින් විපක්ෂ නායකවරයාට දී ඇති වැරදි තොරතුරක් මත ත්‍රිපෝෂ සමාගමට විපක්ෂ නායකවරයා මේ චෝදනාව නඟා ඇත.\n\nසැප්තැම්බර් 10 දා මේ බාර් එක වෙළෙඳපොළට නිකුත් කිරීමෙන් රු. 425,920ක මුදලක් උපයා ඇති බවත්, දිනකට බිස්කට් 10,000ක ප්‍රමාණයක් නිෂ්පාදනය වන බවත් ඇමැතිවරයා ප්‍රකාශ කළේය. මේ නිෂ්පාදනයෙන් අපේක්ෂිත මාසික ආදායම රු. මිලියන 15ක් බවත් මෙහි නිෂ්පාදන අඛණ්ඩව කරන බවත් ඇමැතිවරයා පැවසුවේය.\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/10/05/local/28042/%e0%b6%b1%e0%b7%80%e0%b6%ad%e0%b6%b8-%e0%b6%ad%e0%b7%8a%e0%b6%bb%e0%b7%92%e0%b6%b4%e0%b7%9d%e0%b7%82-%e0%b6%b1%e0%b7%92%e0%b6%b4%e0%b7%90%e0%b6%ba%e0%b7%94%e0%b6%b8-%e0%b6%9a%e0%b7%90/",
       "Category": "local",
       "Parent URL": "https://www.dinamina.lk/category/local//page/33/"
}