{
       "Source": "dinamina",
       "Timestamp": "July 15, 2023 1:00 am",
       "Headline": "අත්තිඩිය රක්ෂිතයට අබලි ද්‍රව්‍ය ගොඩගැසූ PCගේ වැඩ තහනම්",
       "News Content": "ට්‍රැක්ටරයක පැටවූ ගොඩනැඟිලි අබලි ද්‍රව්‍ය තොගයක් අත්තිඩිය වනජීවි රක්ෂිතයට බැහැර කිරීමකට සම්බන්ධ වූ දෙහිවල පොලිසියේ කොස්තාපල්වරයකුගේ වැඩ තහනම් කිරීමට ගල්කිස්ස සහකාර පොලිස් අධිකාරිවරයා පෙරේදා (13) පියවර ගෙන තිබේ.\nමේ පොලිස් නිලධාරියාට අයත් ට්‍රැක්ටරයකින් දෙහිවල පදිංචි පුද්ගලයන් දෙදෙනකු විසින් රක්ෂිතයට මේ අබලි ද්‍රව්‍ය බැහැර කර ඇත්තේ පසුගිය 12 දාය. ඒ අවස්ථාවේ වනජීවී නිලධාරීන් විසින් ට්‍රැක්ටරයත් එහි ටේලරයත් සමඟ අබලි ද්‍රව්‍ය රක්ෂිතයට බැහැර කළ පුද්ගලයන් දෙදෙනා අත්අඩංගුවට ගෙන ඇති අතර, ඔවුන් අධිකරණයට ඉදිරිපත් කිරීමෙන් අනතුරුව ඇප මත මුදාහැර තිබිණි. ඇප මත නිදහස් වූ අය අතර සිටින පුද්ගලයකුට මේ කොස්තාපල්වරයා තර්ජනය කර, ගල්කිස්ස සහකාර පොලිස් අධිකාරිවරයා කරන පරීක්ෂණයකදී ට්‍රැක්ටරය බදු පදනමින් කොස්තාපල්වරයාගෙන් ගත්තක් මිස ගොඩනැඟිලි අබලි ද්‍රව්‍ය රක්ෂිතයට මුදාහැරීමක් ගැන කොස්තාපල්වරයා කිසිවක් නොදන්නා බව කියන ලෙස ඔහුට පවසා ඇතැයි උසස් පොලිස් නිලධාරියෙක් සඳහන් කළේය.",
       "URL": "https://www.dinamina.lk/2023/07/15/local/6828/%e0%b6%85%e0%b6%ad%e0%b7%8a%e0%b6%ad%e0%b7%92%e0%b6%a9%e0%b7%92%e0%b6%ba-%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ba%e0%b6%a7-%e0%b6%85%e0%b6%b6%e0%b6%bd%e0%b7%92-%e0%b6%af/",
       "Category": "local",
       "Parent URL": "https://www.dinamina.lk/category/local//page/377/"
}