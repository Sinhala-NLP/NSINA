{
       "Source": "dinamina",
       "Timestamp": "July 12, 2023 1:00 am",
       "Headline": "සතොස ප්‍රතිව්‍යුහගත කිරීමට කැබිනට් අනුමැතිය",
       "News Content": "සමුපකාර තොග වෙළෙඳ සංස්ථාව (සතොස) ප්‍රතිව්‍යුහගත කිරීමට කැබිනට් අනුමැතිය හිමි වූ බව ප්‍රවාහන, මහාමාර්ග හා ජනමාධ්‍ය ඇමැති, කැබිනට් ප්‍රකාශක, ආචාර්ය බන්දුල ගුණවර්ධන මහතා පැවසුවේය.\n\nඒ සඳහා මෙහෙයුම් හා අධීක්ෂණ කමිටුවක් පත් කර යෝජිත ප්‍රතිව්‍යුහගත කිරීමේ ක්‍රියාවලිය ක්‍රියාවට නංවන බව ද ඇමැතිවරයා ප්‍රකාශ කළේය. රජයේ ප්‍රවෘත්ති දෙපාර්තමේන්තුවේ පැවැති කැබිනට් තීරණ දැනුම් දීමේ මාධ්‍ය හමුවට සහභාගි වෙමින් ඇමැතිවරයා මේ බව ඊයේ (11) පැවසුවේය. සමුපකාර තොග වෙළෙඳ සංස්ථාව පිහිටුවීමේ අපේක්ෂිත අරමුණු ඉටු නොවීමත් එම ආයතනයෙන් ආර්ථිකයට ඵලදායී දායකත්වයක් නොලැබීමත් යන කරුණු සැලකිල්ලට ගෙන සතොස ආයතනය ප්‍රතිව්‍යුහගත කරන බව ද ඇමැතිවරයා කීය.",
       "URL": "https://www.dinamina.lk/2023/07/12/local/5943/%e0%b7%83%e0%b6%ad%e0%b7%9c%e0%b7%83-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b7%80%e0%b7%8a%e0%b6%ba%e0%b7%94%e0%b7%84%e0%b6%9c%e0%b6%ad-%e0%b6%9a%e0%b7%92%e0%b6%bb%e0%b7%93-2/",
       "Category": "local",
       "Parent URL": "https://www.dinamina.lk/category/local//page/392/"
}