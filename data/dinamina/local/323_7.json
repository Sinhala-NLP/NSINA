{
       "Source": "dinamina",
       "Timestamp": "July 27, 2023 1:38 am",
       "Headline": "යුද හමුදාවට දුන් ‘ලයිසන්’ මුද්‍රණය  යළි මෝටර් ප්‍රවාහනයට",
       "News Content": "\n\nයුද හමුදාව යටතට පවරා තිබූ රියැදුරු බලපත්‍ර මුද්‍රණ කටයුතු නැවතත් මෝටර් රථ ප්‍රවාහන දෙපාර්තමේන්තුව භාරයට ගන්නා බව එහි කොමසාරිස් ජනරාල් නිශාන්ත අනුරුද්ධ වීරසිංහ මහතා ‘දිනමිණ’ට පැවැසීය.\n\nපසුගිය 2020 වසරේ සිට මේ දක්වා රියැදුරු බලපත්‍ර මුද්‍රණ කටයුතු යුද හමුදාවේ පාලනය යටතේ සිදු වූ අතර, ලබන සැප්තැම්බර් මස 1 වැනිදා සිට දෙපාර්තමේන්තුවේ අධීක්ෂණය යටතේ සිදු කෙරෙන බව කී ඒ මහතා ඊයේ (27) දිනයේ ඊට අදාළ යන්ත්‍රෝපකරණ දෙපාර්තමේන්තු භාරයට ගත් බව ද කීවේය.\n\nමේ අනුව දෙපාර්තමේන්තුවේ නිලධාරින් රියැදුරු බලපත්‍ර මුද්‍රණ පුහුණුව මේ දිනවල ලබමින් සිටින බව කියා සිටි ඒ මහතා දෙපාර්තමේන්තු නිලධාරින් පුහුණු වීමෙන් අනතුරුව යුද හමුදාවට දුන් රියැදුරු බලපත්‍ර මුද්‍රණය දෙපාර්තමේන්තුව මඟින් සිදු කරනු ලබන බව ද කීවේය. කැබිනට් මණ්ඩලයෙන් ලැබුණු උපදෙස් ප්‍රකාරව මෙම පියවර ගන්නා බව ද ඒ මහතා වැඩිදුරටත් පැවැසීය.\n\nසුභාෂිණී සේනානායක",
       "URL": "https://www.dinamina.lk/2023/07/27/local/9694/%e0%b6%ba%e0%b7%94%e0%b6%af-%e0%b7%84%e0%b6%b8%e0%b7%94%e0%b6%af%e0%b7%8f%e0%b7%80%e0%b6%a7-%e0%b6%af%e0%b7%94%e0%b6%b1%e0%b7%8a-%e0%b6%bd%e0%b6%ba%e0%b7%92%e0%b7%83%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/323/"
}