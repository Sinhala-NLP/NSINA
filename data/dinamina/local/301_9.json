{
       "Source": "dinamina",
       "Timestamp": "August 1, 2023 4:46 am",
       "Headline": "කොතලාවල ආරක්‍ෂක විශ්වවිද්‍යාලයේ නව මණ්ඩපයක් කුරුණෑගලටත් –  ආරක්‍ෂක ලේකම් සූරියවැවදී කියයි",
       "News Content": "කොතලාවල ආරක්‍ෂක විශ්වවිද්‍යාලයේ නව මණ්ඩපයක් කුරුණෑගල දිස්ත්‍රික්කයේ පිහිටුවීමේ කටයුතු සිදු කරමින් සිටින බව ආරක්‍ෂක ලේකම් ජෙනරල් (විශ්‍රාමික) කමල් ගුණරත්න මහතා ඉකුත්දා (28) අවධාරණය කළේය.\n\nමෙයින් අපගේ සිසු පරපුරට ගෝලීය මට්ටමේ, කාලානුරූපී සහ විනයගරුක අධ්‍යාපනයක් මෙන්ම රැකියා සුරක්‍ෂිතතාවන් සමඟ අසමසම අත්දැකීමක් අත්විඳීමට අවස්ථා සැලසෙන බව සූරියවැව පිහිටි ජෙනරල් ශ්‍රීමත් ජෝන් කොතලාවල ආරක්‍ෂක විශ්වවිද්‍යාලයේ දක්‍ෂිණ මණ්ඩපයේ පැවති උත්සවයක් අමතමින් ආරක්‍ෂක ලේකම්වරයා පැවසීය.\n\nදක්‍ෂිණ මණ්ඩපයට ඇත්තේ වසර අටක කෙටි ඉතිහාසයක් වුව ද, එය තුළින් අප ජාතියට ඇති කළ වෙනස සුවිශේෂී බව ගුණරත්න මහතා පැවසුවේ මේ මණ්ඩපයට ඔහු මීට පෙර සිදු කළ සංචාරය සිහිපත් කරමිනි.\n\nකොතලාවල ආරක්‍ෂක විශ්වවිද්‍යාලයීය දක්‍ෂිණ මණ්ඩපයේ අභිනවයෙන් ඉදිකරන ලද කෙඩෙට් නිලධාරී නිවස්නය, කාන්තා සහ පිරිමි කෙඩෙට් නිලධාරී නේවාසිකාගාර සංකීර්ණය විවෘත කිරීම, පර්යේෂණ සංග්‍රහයක් සහ සඟරාවක් එළිදැක්වීමේ උත්සවයට සහභාගි වෙමින් ඔහු මේ අදහස් පළ කළේය.\n\nප්‍රධාන ආරාධිත අමුත්තා කමල් ගුණරත්න මහතා පැමිණි අවස්ථාවේදී කොතලාවල ආරක්‍ෂක විශ්වවිද්‍යාලයේ කුලපති ජෙනරල් ශාන්ත කෝට්ටේගොඩ (විශ්‍රාමික) සහ උපකුලපති මේජර් ජෙනරල් මිලින්ද පීරිස් මහත්වරුන් විසින් පිළිගනු ලැබූ අතර, අදාළ විවෘත කිරීමේ උත්සවවලින් අනතුරුව නව පහසුකම් නිරීක්‍ෂණය කෙරිණි.\n\nසම්මානිත මහාචාර්ය ලලිත් ද සිල්වා මහතා විසින් කොතලාවල ආරක්‍ෂක විශ්වවිද්‍යාලයේ නිර්මිත පරිසර පර්යේෂණ සංග්‍රහය එළිදැක්වීමේ ප්‍රධාන දේශනය පැවැත් වූ අතර, ‘QUALITY- for Sustainable’ සඟරාව එළිදැක්වීමේ ප්‍රධාන දේශනය මහාචාර්ය සමන් යාපා මහතා විසින් පවත්වන ලදී. එහි ඊ – අනුවාදයන් ද මේ අවස්ථාවේදී එළිදැක්විණි.\n\nපර්යේෂණ සංස්කෘතියක් සහ බුද්ධිමය පෝෂණය සඳහා දක්වන කැපවීම සැබවින්ම ප්‍රශංසනීය බව සිය දේශනය අතරතුර කොතලාවල ආරක්‍ෂක විශ්වවිද්‍යාලයේ අධ්‍යයන කාර්ය මණ්ඩලයේ සේවය අගය කරමින් ආරක්‍ෂක ලේකම්වරයා සිය දේශනයේදී පැවසීය.\n\nගුණාත්මක අධ්‍යාපනයෙන් අපේ තරුණ පරපුරේ මනස සංවර්ධනය කර පෝෂණය කරමින් ඉදිරියට යන අතරම ශ්‍රී ලංකාවට කැපවීමෙන් සහ අවංකව සේවය කරන වෘත්තීය නිලධාරීන් බිහිකිරීමේ අපගේ කැපවීම යළිත් තහවුරු කරන බව ආරක්‍ෂක ලේකම්වරයා පැවසීය. සැමට දීප්තිමත් හා සුරක්‍ෂිත අනාගතයක් සඳහා දායක වෙමින් මේ නිලධාරීන් අපගේ ජාතියේ ප්‍රගතිය පිටුපස ඇති ගාමක බලවේගය වනු ඇති බව ඔහු වැඩිදුරටත් පැවසීය.\n\nතම දැනුම් නිම් වළලු පුළුල් කර ගැනීමට මේ අවස්ථාව ප්‍රයෝජනයට ගන්නා ලෙස මෙහිදී කෙඩෙට් නිලධාරීන්ගෙන් ඉල්ලා සිටින ලදී. තව ද අධ්‍යාපනය යනු රැකියාවක් සුරක්‍ෂිත කිරීමේ මාධ්‍යයක් පමණක් නොව එය තම සංවර්ධනයේ සහ ස්වයං සොයාගැනීමේ ජීවන මංපෙතක් බව ද ඔහු පැවසීය.\n\nනාවික හමුදාපති වයිස් අද්මිරාල් ප්‍රියන්ත පෙරේරා, යුද හමුදා මාණ්ඩලික ප්‍රධානී මේජර් ජෙනරල් සංජය වනසිංහ, ආරක්‍ෂක අමාත්‍යාංශයේ අතිරේක ලේකම් (ආරක්‍ෂක) ධම්මිකා විජයසිංහ සහ අතිරේක ලේකම් (පාර්ලිමේන්තු කටයුතු) ඉන්දිකා විජේගුණවර්ධන, දක්‍ෂිණ මණ්ඩපාධිපති මේජර් ජෙනරල් රොබින් ජයසූරිය මහත්ම මහත්මීන් සහ ජ්‍යෙෂ්ඨ රාජ්‍ය නිලධාරීන්, හමුදා නිලධාරීන්, කොතලාවල ආරක්‍ෂක විශ්වවිද්‍යාලයීය අධ්‍යයන සහ පරිපාලන කාර්ය මණ්ඩල සාමාජිකයන් සහ සම්භාවනීය ආරාධිතයන් රැසක් මේ අවස්ථාවට එක්වූහ.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/01/local/10654/%e0%b6%9a%e0%b7%9c%e0%b6%ad%e0%b6%bd%e0%b7%8f%e0%b7%80%e0%b6%bd-%e0%b6%86%e0%b6%bb%e0%b6%9a%e0%b7%8a%e0%b7%82%e0%b6%9a-%e0%b7%80%e0%b7%92%e0%b7%81%e0%b7%8a%e0%b7%80%e0%b7%80%e0%b7%92%e0%b6%af-2/",
       "Category": "local",
       "Parent URL": "https://www.dinamina.lk/category/local//page/301/"
}