{
       "Source": "dinamina",
       "Timestamp": "August 11, 2023 12:58 am",
       "Headline": "ග්‍රාම සංවර්ධනයට 70,000ක් සිටියදී ජල පිරිසිදුකරණයට නාවික හමුදාවේ 2,000ක් යොදවන්න බෑ",
       "News Content": "ග්‍රාමීය ගැටලු විසඳීම සඳහා සංවර්ධන නිලධාරී, ග්‍රාම නිලධාරී, සමෘද්ධි නිලධාරී ආදි වශයෙන් 70,000ක් පමණ රාජ්‍ය සේවයේ සිටින අතර ග්‍රාමීය ජල පිරිසිදුකරණ කටයුතු සඳහා නාවික හමුදාවේ 2,000ක පමණ පිරිසක් තවදුරටත් යෙදවිය නොහැකි බව ආරක්ෂක රාජ්‍ය ඇමැති ප්‍රමිත බණ්ඩාර තෙන්නකෝන් මහතා පාර්ලිමේන්තුවේදී ඊයේ (10) පැවසීය.\n\nනාවික හමුදාවට නිශ්චිත කාර්යක් පවතින අතර ඔවුන් ඒ කාර්ය සඳහා යෙදවිය යුතු බවත්, සමාජ සුභසාධන කර්තව්‍යයක් ලෙස මෙතෙක් ආරෝ ප්ලාන්ට් යන්ත්‍ර නඩත්තුවට නාවික හමුදාව යොදවා ඇති බවත් රාජ්‍ය ඇමැතිවරයා ප්‍රකාශ කළේය. ජල පිරිසිදුකරණ කටයුතුවලින් නාවික හමුදාවේ නිලධාරීන් ඉවත් කර ඇති බවට විපක්ෂයේ මන්ත්‍රීවරයකු පාර්ලිමේන්තුව තුළ කළ ප්‍රකාශයට පිළිතුරු දෙමින් රාජ්‍ය ඇමැතිවරයා මේ බව කියා සිටියේය. ආරෝ ප්ලාන්ට් හෙවත් ජල පිරිසිදුකරණ යන්ත්‍ර නඩත්තුව නාවික හමුදාවේ රාජකාරියක් නොවන බවත් සමාජ සුබසාධන කාර්යක් ලෙස මෙම කාර්ය සිදු කළ බවත් රාජ්‍ය ඇමැතිවරයා පැවසුවේය. නාවික හමුදාවේ නිලධාරීන් 2,000ක පමණ පිරිසක් මෙම කාර්යට අනුයුක්ත කර ඇතැයි ද, නාවික හමුදාවේ භට ප්‍රමාණයෙන් 7%ක පමණ සංඛ්‍යාවක් ඔවුන්ගේ නියමිත රාජකාරියෙන් බැහැර කරමින් මෙම කාර්යට යොදවා ඇතැයි ද රාජ්‍ය ඇමැතිවරයා පැවසීය. සාමාන්‍යයෙන් එක් පිරිපහදු මධ්‍යස්ථානයකින් ජලය ලීටර් 10,000ක් පමණ ලබා දෙන අතර දැනට රට තුළ එවැනි මධ්‍යස්ථාන 970ක් තිබෙන බවද රාජ්‍ය ඇමැතිවරයා කීය. නාවික හමුදාව ක්‍රමානුකූලව ග්‍රාමීය තරුණ සංවිධාන දැනුවත් කරමින් ඔවුන්ට ජලය පිරිපහදු පුහුණුව දී මේ කාර්යෙන් නිදහස් වීමට අපේක්ෂා කරන බවත් රාජ්‍ය ඇමැතිවරයා පැවසුවේය. මේ පිරිපහදු මධ්‍යස්ථානවල නඩත්තු කටයුතු ඉදිරියටත් නාවික හමුදාව මඟින් සිදු කරන්නේ යැයිද රාජ්‍ය ඇමැතිවරයා ප්‍රකාශ කළේය.",
       "URL": "https://www.dinamina.lk/2023/08/11/local/13418/%e0%b6%9c%e0%b7%8a%e0%b6%bb%e0%b7%8f%e0%b6%b8-%e0%b7%83%e0%b6%82%e0%b7%80%e0%b6%bb%e0%b7%8a%e0%b6%b0%e0%b6%b1%e0%b6%ba%e0%b6%a7-70000%e0%b6%9a%e0%b7%8a-%e0%b7%83%e0%b7%92%e0%b6%a7%e0%b7%92/",
       "Category": "local",
       "Parent URL": "https://www.dinamina.lk/category/local//page/261/"
}