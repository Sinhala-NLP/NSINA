{
       "Source": "dinamina",
       "Timestamp": "July 20, 2023 1:00 am",
       "Headline": "මැයි 9 අරගලකරුවන්ට පහර දීම",
       "News Content": "\n\n2022 වසරේ මැයි මස 09 වැනිදා ගාලුමුවදොර අරගලකරුවන්ට පහර දීමේ සිද්ධිය සහ ඉන් අනතුරුව රට පුරා ඇති වූ ප්‍රචණ්ඩ ක්‍රියා වැළැක්වීමට පොලිසිය පියවර නොගැනීම නිසා මූලික මිනිස් අයිතීන් උල්ලංඝනය වූ බවට පැමිණිලි කරමින් ගොනු කර තිබූ පෙත්සමක් විභාගයට නොගෙනම නිෂ්ප්‍රභ කිරීමට ශ්‍රේෂ්ඨාධිකරණය ඊයේ (19) තීරණය කළේය. නීතිපතිවරයා ඇතුළු වගඋත්තරකරුවන් වෙනුවෙන් පෙනී සිටි රජයේ ජ්‍යෙෂ්ඨ නීතිඥ ෂමින්ද වික්‍රම මහතා ඉදිරිපත් කළ මූලික විරෝධතා පිළි ගනිමින් මෙම පෙත්සම ඉවත දමන ලදි.\n\n‘රයිට් ටු ලයිෆ්’ සංවිධානය, එහි විධායක අධ්‍යක්ෂ පිලිප් දිසානායක සහ තවත් පුද්ගලයකු විසින් මෙම මූලික අයිතිවාසිකම් පෙත්සම ඉදිරිපත් කර තිබිණි.\n\nමහජන ආරක්ෂක ඇමැතිවරයා, බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් ඇතුළු ජ්‍යෙෂ්ඨ නියෝජ්‍ය පොලිස්පතිවරුන් දසදෙනකු සහ නීතිපතිවරයා පෙත්සම මඟින් වගඋත්තරකරුවෝ ලෙස නම් කර සිටියහ.\n\nඑස්. තුරෙයිරාජා, යසන්ත කෝදාගොඩ සහ අර්ජුන ඔබේසේකර යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ල ඉදිරියේ මෙම පෙත්සම කැඳවනු ලැබිණි.\n\nඑහිදී පෙත්සම්කාර පාර්ශ්වය වෙනුවෙන් පෙනීසිටි නීතිඥ ලක්ෂාන් ඩයස් මහතා අධිකරණය හමුවේ කරුණු දක්වමින් ඉකුත් වසරේ මැයි මස නව වැනිදා පෙරවරුවේ ගාලුමුවදොර අරගල භූමියට පහර දීමක් සිදු වූ බව ප්‍රකාශ කළේය.\n\nඅනතුරුව පස්වරුවේ දිවයින පුරා ප්‍රචණ්ඩක්‍රියා ඇති වූ බව ද ඒ මහතා කීය. එම ප්‍රචණ්ඩක්‍රියා වැළැක්වීමට පොලිසිය නිසි පියවර ගැනීමට අපොහොසත් වීම තුළින් මූලික මිනිස් අයිතිවාසිකම් උල්ලංඝනය වීමක් සිදු වී ඇති බවට නීතිඥවරයා චෝදනා කළේය. එහිදී රජයේ ජ්‍යෙෂ්ඨ නීතිඥ ෂමින්ද වික්‍රම මහතා මූලික විරෝධතා ඉදිරිපත් කළේය.\n\nනීතිරාමුකූල කාලසීමාව තුළ මෙම පෙත්සම ඉදිරිපත් කිරීමට පෙත්සම්කරුවන් අපොහොසත් වී ඇති බව ඒ මහතා පෙන්වා දුන්නේය. නියමිත කාලය ඉක්මවා ගිය පසු මෙම පෙත්සම ඉදිරිපත් කර ඇති නිසා එය පවත්වාගෙන යෑමට හැකියාවක් නැති බවට ඒ මහතා කරුණු ඉදිරිපත් කළේය.\n\nඑසේම පෙත්සම්කරුවන් ඇතැම් කරුණු සඟවමින් මෙම පෙත්සම ඉදිරිපත් කර ඇති අතර ඔවුන් පිරිසුදු දෑතින් තොරව අධිකරණයට පැමිණ ඇති බව රජයේ ජ්‍යෙෂ්ඨ නීතිඥවරයා කරුණු ඉදිරිපත් කළේය. එබැවින් පෙත්සම විභාගයට නොගෙන නිෂ්ප්‍රභ කරන ලෙස රජයේ ජ්‍යෙෂ්ඨ නීතිඥවරයා අධිකරණයෙන් ඉල්ලා සිටියේය. අදාළ කාලසීමාව තුළ මෙම පෙත්සම ගොනු කිරීමට නොහැකි වීම සම්බන්ධයෙන් කරුණු ඉදිරිපත් කිරීමට පෙත්සම්කාර පාර්ශ්වයේ නීතිඥවරයා අපොහොසත් විය.\n\nඉදිරිපත් වූ කරුණු සලකා බැලූ ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ල අදාළ පෙත්සම විභාගයට නොගෙන නිෂ්ප්‍රභ කිරීමට තීන්දු කළේය.",
       "URL": "https://www.dinamina.lk/2023/07/20/local/7883/%e0%b6%b8%e0%b7%90%e0%b6%ba%e0%b7%92-9-%e0%b6%85%e0%b6%bb%e0%b6%9c%e0%b6%bd%e0%b6%9a%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b6%b4%e0%b7%84%e0%b6%bb-%e0%b6%af%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/358/"
}