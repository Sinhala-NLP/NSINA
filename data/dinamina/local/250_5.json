{
       "Source": "dinamina",
       "Timestamp": "August 14, 2023 2:07 am",
       "Headline": "13ට එරෙහිව එදා වීදි බැස්ස ජවිපෙ අද  නිහඬ වීමෙන් තම නිරුවත පෙන්වනවා",
       "News Content": "දහතුන් වැනි ව්‍යවස්ථා සංශෝධනයට විරුද්ධව එදා වීදි බැස සටන් කළ ජනතා විමුක්ති පෙරමුණ අද ඒ සම්බන්ධයෙන් මුනිවත රැකීමෙන් ඔවුන්ගේ දේශපාලන අවස්ථාවාදීත්වයේ නිරුවත මනාව ප්‍රදර්ශනය වන්නේ යැයි අස්ගිරි පාර්ශ්වයේ නියෝජ්‍ය ලේඛකාධිකාරි, අස්ගිරි පරිවේණාධිපති නාරම්පනාවේ ආනන්ද නාහිමියෝ නිවේදනයක් නිකුත් කරමින් පවසති.\n\nඋතුරේ ජනතාවට ඇත්තේද දකුණේ ජනතාවට ඇති ආර්ථික, අධ්‍යාපන හා සෞඛ්‍ය ආදි පොදු අවශ්‍යතා පිළිබඳ ගැටලු මිස, 13 වන ව්‍යවස්ථා සංශෝධනයක් නොවන බවත් මේ යථාර්ථය රටේ දේශපාලන වගකිය යුත්තන් ගැඹුරෙන් තේරුම් ගත යුතු බවත් උන් වහන්සේ ප්‍රකාශ කරති. දහතුන් වැනි ආණ්ඩුක්‍රම ව්‍යවස්ථා සංශෝධනය ජනපති ජේ.ආර්. ජයවර්ධන පාලන සමයේ ඉන්දියානු රජය විසින් අප රටට බලහත්කාරයෙන් ලබා දුන්නක් මිස, මේ රටේ ජනතා අවශ්‍යතාව උදෙසා ස්ථාපිත කළ එකක් නොවන බවත් උන්වහන්සේ ප්‍රකාශ කරති.\n\nමේ සම්බන්ධයෙන් නාරම්පනාවේ ආනන්ද නාහිමි නිකුත් කළ නිවේදනයේ මෙසේද සඳහන් වෙයි: දහතුන් වැනි ව්‍යවස්ථා සංශෝධනයට එරෙහිව එදා වත්මන් අගමැති ප්‍රමුඛ විපක්‍ෂය සහ ජනතා විමුක්ති පෙරමුණ ඇතුළු දේශපාලන පක්‍ෂ මෙන්ම විවිධ ජාතික සංවිධාන ක්‍රියා කළ ආකාරය අද බොහෝ දෙනාට අමතක වී ඇත. අන්තවාදී උතුරේ දේශපාලන පක්ෂ නියෝජනය කරන ඇතැම් උදවිය සහ අවස්ථාවාදී කුමන්ත්‍රණකරුවන්ට විනා දහතුන් වැනි ව්‍යවස්ථා සංශෝධනය ක්‍රියාත්මක කිරීමට උතුරු නැඟෙනහිර සාමාන්‍ය ජනතාවට අවශ්‍යතාවක් නැත.\n\nතවද පොදුජන එක්සත් පෙරමුණට මේ රටේ බලය ලබා දුන්නේ 13 වැනි ව්‍යවස්ථා සංශෝධනය ක්‍රියාත්මක කිරීමට නොව මේ රටේ ස්වෛරීභාවය ආරක්ෂා කර රට සමෘද්ධිමත් කිරීමටයි. එකී ජන වරමෙන් රටේ බලයට පත් ගෝඨාභය රාජපක්ෂ මහතා ජනාධිපති ධුරයෙන් ඉවත්වීමෙන් පසු බලයට පැමිණි වත්මන් ජනාධිපතිවරයාට 13+ ක්‍රියාත්මක කිරීමට කිසිදු නෛතික භාවයක් හෝ සදාචාරාත්මක අයිතියක් නැත. පොදුජන එක්සත් පෙරමුණේ නායකත්වය දරන මහින්ද රාජපක්ෂ මැතිතුමා ඇතුළු එම පක්ෂයේ සියලු මන්ත්‍රීවරුන් 13 වන ව්‍යවස්ථා සංශෝධනය පිළිබඳ සිය මතය ප්‍රකාශ කළ යුත්තේ තම ජනවරම පිළිබඳ සිහියේ තබාගෙන මිස ඊට පටහැනිව නොවේ.\n\nඑපමණක් නොව මේ වන විටත් උතුරු නැඟෙනහිර සිංහල ජනතාවට සිදු වන විවිධ අසාධාරණකම් පිළිබඳ කිසිවෙක් කතා නොකරති. නැඟෙනහිර පළාතේ බුද්ධශාසන අමාත්‍යාංශය මඟින් අනුමත කළ විහාරස්ථානවල පවා ඉදිකිරීම් නවත්වන ලෙස එම ප්‍රදේශයේ ද්‍රවිඩ දේශපාලන නායකයන්ගේ බලපෑම් මත නිලධාරීන් ක්‍රියාත්මක වී ඇති අයුරු පසුගිය දා දක්නට ලැබිණි. එවන් පසුබිමක 13+ ක්‍රියාත්මක කළ හොත් ඇති වන තත්ත්වය කාටත් කිසිදු අපහසුවකින් තොරව තේරම් ගැනීමට පුළුවන.\n\n\n\nඅසේල කුරුළුවංශ",
       "URL": "https://www.dinamina.lk/2023/08/14/local/13846/13%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92%e0%b7%80-%e0%b6%91%e0%b6%af%e0%b7%8f-%e0%b7%80%e0%b7%93%e0%b6%af%e0%b7%92-%e0%b6%b6%e0%b7%90%e0%b7%83%e0%b7%8a%e0%b7%83-%e0%b6%a2%e0%b7%80/",
       "Category": "local",
       "Parent URL": "https://www.dinamina.lk/category/local//page/250/"
}