{
       "Source": "dinamina",
       "Timestamp": "July 20, 2023 1:00 am",
       "Headline": "ඩෙන්මාක් තරුණියගේ මරණය  උස් තැනකින් වැටීමෙන් වූවක් පශ්චාත් මරණ පරීක්ෂණයෙන් සනාථ වේ",
       "News Content": "\n\nඅලගල්ල කඳු මුදුනේ රූටන ගලේ සිට අඩි 100ක පමණ බෑවුමක තිබී සොයා ගත් 32 හැවිරිදි ඩෙන්මාක් ජාතික කාන්තාවගේ මළ සිරුර පිළිබඳ පශ්චාත් මරණ පරීක්ෂණය පෙරේදා (18) මහනුවර ජාතික රෝහලේදී සිදු කළ අතර මුහුණ, පපුව සහ උදර ප්‍රදේශය වෙත රළු බලයක් මඟන් ඇති වූ බහුවිධ තුවාල නිසා මරණය සිදුව තිබෙන බවට විශේෂඥ අධිකරණ වෛද්‍ය ආර්.පී. ජයසූරිය මහතා තීරණය කර තිබේ. එසේම පරීක්ෂණ සහ සිදුවීම් ස්ථානයේ නිරීක්ෂිත කරුණු අනුව උස් ස්ථානයකින් ඇදවැටීමක් නිසා මේ බහුවිධ තුවාල ඇති විය හැකි බවද ඒ මහතා වෛද්‍ය වාර්තාවේ සඳහන් කර ඇත.\n\nමළ සිරුර පිළිබඳ පශ්චාත් මරණ පරීක්ෂණය පෙරේදා (18) සිදු කර තිබේ. අධිකරණ වෛද්‍ය වාර්තාව මහනුවර අතිරේක මහේස්ත්‍රාත්වරයා වෙත ඉදිරිපත් කිරීමෙන් පසු මළ සිරුර කොළඹ පිහිටි පෞද්ගලික මල් ශාලාවක් වෙත පෙරේදා (18) පස්වරුවේම රැගෙන ගිය බව පොලීසිය පවසයි. පසුගිය 10 වැනි අම්පිටිය ප්‍රදේශයේ පිහිටි නවාතැන්පොළින් පිටව ගොස් තිබූ Karen Munk Ebbesen නමැති ඩෙන්මාක් ජාතික කාන්තාවගේ මළ සිරුර ඊට සිව් දිනකට පසු සොයා ගනු ලැබුවේ අලගල්ල කඳු මුදුනට ආසන්න ස්ථානයකදීය. මියගිය කාන්තාවගේ පියා විසින් ඉන්දියාවේ පිහිටි ඩෙන්මාක් තානාපති කාර්යාලය මඟින් පශ්චාත් මරණ පරීක්ෂණය පැවැත්වීම සඳහා බලය පවරන ලද ලිපියක් යොමු කර තිබූ බව පොලිසිය පවසයි. මියගිය ඩෙන්මාක් ජාතික කාන්තාවගේ මළ සිරුර පිළිබඳ අවසන් කටයුතු ඩෙන්මාකයේදී සිදු කිරීමට නියමිතය.\n\nඅසේල කුරුළුවංශ",
       "URL": "https://www.dinamina.lk/2023/07/20/local/7737/%e0%b6%a9%e0%b7%99%e0%b6%b1%e0%b7%8a%e0%b6%b8%e0%b7%8f%e0%b6%9a%e0%b7%8a-%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba%e0%b6%9c%e0%b7%9a-%e0%b6%b8%e0%b6%bb%e0%b6%ab%e0%b6%ba-%e0%b6%8b/",
       "Category": "local",
       "Parent URL": "https://www.dinamina.lk/category/local//page/358/"
}