{
       "Source": "dinamina",
       "Timestamp": "August 14, 2023 2:02 am",
       "Headline": "සේනුකා ඇහුවා ‘රිතුෂා කෝ’ කියලා මම තමයි කිවුවේ ‘ඇ‍ඳේ බලන්න’ කියලා -පියා සුදීප",
       "News Content": "දැරියගේ සිරුරේ කොටස් පටක පරීක්ෂාවට සහ රස පරීක්ෂකට\n\nමම එද්දී රිතුෂාගේ බෙල්ල වටේ තංගුස් නූල දෙපාරක් එතිලා තිබුණා –\nමිතුරියගේ සොයුරිය සෙනුරි\n\n‘හලාවත, ඉරණවිල අවුරුදු නවයක ගෑනු ළමයෙක් එල්ලිලා මැරිලා. අතවර කරල ද දන්නේ නෑ. අම්මා රට ලු. තාත්තා එක්ක තමයි දරුවා ඉඳලා තියෙන්නේ.’ මේ පසුගිය දින කිහිපයේ මෙරට බොහෝ මාධ්‍ය මෙන්ම සමාජ මාධ්‍යවල ද කතාබහට ලක් වූ මාතෘකාවකි. මේ ඒ පිළිබඳව සිදු කළ කෙටි ගවේෂණයකි.\n\nහලාවත, ඉරණවිල නව හැවිරිදි ශලනි රිතුෂාගේ මරණය තවමත් අබිරහසකි. මේ දැරිය මිය ගිය ආකාරය පිළිබඳව නිශ්චිත හේතුවක් මේ ලිපිය ලියන මොහොත දක්වා ප්‍රකාශ කර නොමැති අතර, දී ඇත්තේ විවෘත තීන්දුවකි.හලාවත මහ රෝහල, හලාවත පොලිසිය සහ අධිකරණය මේ දැරියගේ මරණය සැලවූ මොහොතේ සිට ඉතා වුවමනාවෙන් සහ වගකීමෙන් මේ පිළිබඳ සියලු පරීක්ෂණ සිදු කරන ලදී. ඒ අනුව මේ දැරියගේ සිරුරේ කොටස් පටක පරික්ෂාවට හා රස පරීක්ෂක වෙත යැවීමට හලාවත මහ රෝහල පියවර ගෙන ඇත. මේ පිළිබඳව ස්ථිර නිගමනයකට පැමිණීමට මාස කිහිපයක් ගත විය හැකි බව හලාවත මහ රෝහලේ ප්‍රකාශකයෙක් පැවැසීය.\n\n“මේ මරණය පිළිබඳව අපි විශේෂ ඕනෑකමකින් පරීක්ෂණ සිදු කළා. සැක මතු වූ සියලු අංශ ඔස්සේ පරීක්ෂණ සිදු කළා. විශේෂයෙන් පියාගෙන් සහ අසල් වැසියන්ගෙන් ප්‍රශ්න කළා. ඒත් අපට සැක මතු වන කිසිවක් පිළිබඳ තොරතුරු ලැබුණේ නෑ. ඒ වගේම තමයි, මේ දැරිය අතවරයකට ලක් වූ බවට වෛද්‍ය විද්‍යාත්මකව තොරතුරු නෑ.” යනුවෙන් හලාවත මහ රෝහලේ විශේෂඥ අධිකරණ වෛද්‍ය නිලධාරී සුජීව වික්‍රමආරච්චි මහතා පැවැසීය.\n\nශලනි රිතුෂා දරුවන් තිදෙනකුගෙන් යුත් පවුලක වැඩිමලාය. රිතුෂා හලාවත අබකදවිල සාන්ත රෝගුස් විදුහලේ හතර වැනි වසරේ ඉගෙනුම ලැබූ ඉතා කාර්යශූර දැරියකි. රිතුෂා කෙතරම් කාර්යශූර ද කීවොත් ඇයට අඩි දහයක පහළොවක ගසකට නගින්න යන්නේ විනාඩියකටත් අඩු කාලයකි. දැනට බොහෝ දෙනකුගේ නිගමනය අනුව මේ මරණයට හේතුවත් ඇගේ මේ කාර්යශූරත්වයයි.\n\nදිනය 2023 අගෝස්තු මස 11 වෙනිදාය. වෙලාව පස්වරු 04 .15ට පමණ අසල්වැසි දැරියක පැමිණ රිතුෂාගේ පියාගෙන් රිතුෂා විමසයි. රිතුෂාගේ පියා සිතා සිටින්නේ ඇය අසල්වැසි නිවෙසේ සිටින බවයි. වත්තේ ඇති පැළවලට වතුර දමමින් සිටි රිතුෂාගේ පියා සුදීප ඇන්ටනිට දෙලෝ රත් වන්නේ එවිටයි . ‘දුවේ බලන්න පොඩ්ඩක් රිතුෂා නිදි ද කියලා.’ රිතුෂා සොයා පැමිණි සේනුකා නිහාරි නිවෙසේ නිදන කාමරයට ගියත් රිතුෂා එහි නොසිටි අතර, පසුව ඇය අනෙක් කාමරවලට ද එබිකම් කර බැලීය. එහිදී එක් කාමරයක රිතුෂා එල්ලී සිටින අයුරු දැක බියට පත් වන සේනුකා නිවෙසින් එළියට එන්නේ කෑ ගසා ගෙනයි. ඒ නිමේෂයෙන් නිවෙසට එන සුදීප හා සේනුකාගේ සහෝදරී සෙනුරි මිනෝලි රිතුෂා ගලවා ගැනීමේ මෙහෙයුම ආරම්භ කරයි.\n\n“මම එද්දී රිතුෂාගේ බෙල්ල වටේ තංගුස් නූල දෙපාරක් එතිලා තිබුණා. මම තමයි ඒක ගලවලා දැම්මේ. පස්සේ මම රිතුෂා වඩාගෙන දිව්වා, වාහනයක් හොයලා. විනාඩි විස්සකින් විතර වගේ අපට රිතුෂා හලාවත මහ රෝහලට ගේන්න පුළුවන් වුණා.” යැයි සෙනුරි පැවැසුවාය.\n\n“රෝහලට ගෙනෙද්දීත් රිතුෂාගේ පණ ගිහින් කියලා දොස්තර මහත්වරු කිව්වා. ඇයි දෙයියනේ මගේ දරුවට මෙහෙම දෙයක් වුණේ.” රිතුෂාගේ පියා සුදීප සිය දියණියට සිදු වූ දේ ගැන අදහාගත නොහැකිව සිටියි.\n\n“දරුවට දවස් දෙකක ඉඳලා උණ තිබුණා. ඒ නිසා ඉස්කෝලේ ඇරියෙත් නෑ.එදා උදේ ඉඳලා මාත් එක්ක තමයි හිටියේ. හවස මම රෙදි හෝදලා මල් ගස්වලට වතුර දාන්න ගත්තා. ඒ අතරේ වතුර මෝටරය දාලා තිබුණේ. පස්සේ ටැංකිය ඉතුරුවා. මම රිතුෂට කිව්වා, වහන්න කියලා. ඒත් ඇගෙන් ප්‍රතිචාරයක් ලැබුණේ නෑ. පස්සේ මම ම ගිහින් මෝටරේ වැහුවා. එතකොට තමයි අල්ලපු ගෙදර සේනුකා ආවේ. එයා ඇහුවා, කෝ රිතුෂා\n\nකියලා. මම ඇහුවා, ඔයාලගේ ගෙදර නැද්ද කියලා. අන්තිමට ඒ දරුවා කිව්වා ආවේ නෑ කියලා. මම තමයි කිව්වේ ඇ‍ඳේ බලන්න කියලා.”\n\nරිතුෂාගේ මව සුරංගි දීපිකා දරු තිදෙනා සහ සුදීප මෙතෙර දමා කුවෙට් බලා ගොස් ඇත්තේ මීට වසර එකහමාරකට පමණ පෙරයි. වෙන මවුවරුන් මෙන් නොව දරුවන් ගැන සිතා ණය වී නිවෙස වටා තාප්පයක් ගසන සුරංගි සීසීටීවී කැමරාවක් ද සවි කර එම වීඩියෝ පට තම දුරකතනයට ගෙන්වා ගන්නට සලස්වා ගන්නේ දරුවන්ගේ ආරක්ෂාව පිළිබඳ සිතමිනි.\n\nඅසල්වැසියන් මෙන්ම ගම්මුන් ද සුදීප දරුවන්ට සැලකූ ආකාරය සහ ආදරය කළ ආකාරයට සාක්ෂි දරන්නේ මෙලෙසිනි.\n\n“පෙරේදා සුදීප කඩේට ආවා. ඇවිත් එකම සයිස් එකෙන් ලොකු චොකලට් තුනක් අරන් ගියා. ඔය තාත්තා දරුවන්ට හරි ආදරෙයි. අම්මා නැති අඩුව දරුවන්ට දැනෙන්න දුන්නේ නෑ. මේ ආර්ථික ප්‍රශ්න නැත්නම් ඔය මනුස්සයා සුරංගිට කවදාවත් රට යන්න දෙන්නේ නෑ.”\n\nරිතුෂා එල්ලී සිටියේ මදුරු දැලක් දැමීමට යොදා ගන්නා තංගුස් නූලකයි. දැන් එම ස්ථානයේ ඇඳක් නොමැත. බැලූ බැල්මට මේ ස්ථානයේ එවන් දෙයක් සිදු විය හැකිද යන්න පිළිබඳව ගැටලුවක් ඉතිරි වුවත් මේ පිළිබඳව හලාවත පොලිසියේ නිලධාරීන් සහ හලාවත මහ රෝහලේ වෛද්‍යවරුන් සිදු කළ විද්‍යාත්මක පරීක්ෂණ අනුව මෙය ඝාතනයක් විය හැකි බවට මෙතෙක් කිසිදු සාක්ෂියක් ලැබී නොමැත. දැරියට අතවරයක් හෝ සිදුව ඇති බවට ද විද්‍යාත්මකව තහවුරු වී නොමැත.\n\nකෙසේ වෙතත් මෙහි අවසන් තීන්දුව දිය යුත්තේ ලැබෙන විද්‍යාත්මක සාක්ෂි මත අධිකරණයෙනි. ඒ සඳහා මාස කිහිපයක් බලා සිටීමට සිදු වනු ඇත.\n\nමේ පිළිබඳව හලාවත කොට්ඨාසය භාර ජ්‍යෙෂ්ඨ පොලිස් අධිකාරී ලූෂන් සූරියබණ්ඩාර මහතාගෙන් කළ විමසුමකදී ඔහු සඳහන් කළේ දැරිය එල්ලී සියදිවි හානිකර ගත්තේ යැයි කියන්නට බැරි බවයි. විමර්ශනවලින් පෙනී ගොස් ඇත්තේ දැරියගේ කරේ බැඳ තිබු සුරය මදුරු දැල එල්ලා ඇති පටියේ සිරවී ඇයට යම් අනතුරක් සිදුව ඇති බවට යැයි ඔහු කීවේය. අධිකරණ වෛද්‍ය නිලධාරියාද ඒ නිසාම නිවෙසට පැමිණ දැරිය මිය ගොස් සිටි ස්ථානය නිරීක්ෂණය කළ බව ද ලූෂන් සූරියබණ්ඩාර මහතා පැවැසීය. දරුවාට ශාරීරික හෝ වෙනත් ආකාරයෙන් වධ හිංසා කිරීමක් ගැන තොරතුරු කිසිවක් විමර්ශනවලින් අනාවරණය නොවන බව ද ඔහු කීවේය. දරුවා ටිකක් දඟ බවටත්, ඇය මේ අනතුර සිදුවන විට නිවෙසේ සෙල්ලම් කරමින් සිට ඇති බවටත් පෙනී ගිය බව ජ්‍යෙෂ්ඨ පොලිස් අධිකාරීවරයා කීවේය. හලාවත මූලස්ථාන පොලිස් පරීක්ෂක ඩබ්ලිව්. බී. එස්. පද්මකුමාර මහතා ඇතුළු නිලධාරීන් මේ ගැන තවදුරටත් කරුණු සොයා බලමින් සිටින බව ද ඔහු වැඩිදුරටත් සඳහන් කළේය.\n\nපුත්තලම දිසා සමුහ – ප්‍රසාද් පූර්ණමාල්",
       "URL": "https://www.dinamina.lk/2023/08/14/local/13746/%e0%b7%83%e0%b7%9a%e0%b6%b1%e0%b7%94%e0%b6%9a%e0%b7%8f-%e0%b6%87%e0%b7%84%e0%b7%94%e0%b7%80%e0%b7%8f-%e0%b6%bb%e0%b7%92%e0%b6%ad%e0%b7%94%e0%b7%82%e0%b7%8f-%e0%b6%9a%e0%b7%9d/",
       "Category": "local",
       "Parent URL": "https://www.dinamina.lk/category/local//page/251/"
}