{
       "Source": "dinamina",
       "Timestamp": "October 2, 2023 1:01 am",
       "Headline": "ජනපති රනිල්ගෙන්  මාලදිවයින් නව  ජනපතිට සුබපැතුම්",
       "News Content": "මාලදිවයිනේ නව ජනාධිපති ලෙස තේරි පත් වූ මොහොමඩ් මුයිසු මහතා වෙත ජනාධිපති රනිල් වික්‍රමසිංහ මහතා ඊයේ (01) සිය උණුසුම් සුබපැතුම් පිරිනැමීය.\n\nමොහොමඩ් මුයිසු මහතා වෙත දුරකථන ඇමතුමක් දෙමින් ජනාධිපතිවරයා තම සුබපැතුම් පළ කළේය.\n\nශ්‍රී ලංකාවේ සහ මාලදිවයිනේ ජනතාවගේ උන්නතිය වෙනුවෙන් දෙරට අතර පවත්නා සමීප සහ සුහද ද්විපාර්ශ්වික සබඳතා නව ජනාධිපති මොහොමඩ් මුයිසු මහතාගේ පාලන කාලය තුළ තවදුරටත් ශක්තිමත් සහ බහුවිධ හවුල්කාරිත්වයක් බවට පත් කර ගැනීම සම්බන්ධයෙන් තමන් තුළ ඇති කැමැත්ත ජනාධිපති රනිල් වික්‍රමසිංහ මහතා මාලදිවයින් ජනාධිපතිවරයාට ප්‍රකාශ කළේය.\n\nඑසේම අධ්‍යාපන, සෞඛ්‍ය මෙන්ම ද්විපාර්ශ්වික වෙළෙඳාම සහ ආයෝජන යන ක්ෂේත්‍ර ආවරණය කරමින් ආර්ථික සහයෝගිතාව ඉහළ නංවා ගැනීමේ වැදගත්කම පෙන්වා දුන් ජනාධිපති රනිල් වික්‍රමසිංහ මහතා එහිදී නව ජනාධිපති මොහොමඩ් මුයිසු මහතා සමඟ සමීපව කටයුතු කිරීමට අපේක්ෂා කරන බව ද පැවසීය.\n\nනව ජනාධිපති මොහොමඩ් මුයිසු මහතාගේ පාලන කාලය තුළ මාලදිවයිනට සමෘද්ධිය උදාවනු ඇතැයි තමන් බලාපොරොත්තුවන බව වැඩිදුරටත් සඳහන් කළ ජනාධිපති රනිල් වික්‍රමසිංහ මහතා මාලදිවයින රජයට සහ එරට සියලු සහෝදර ජනතාවට ශ්‍රී ලංකා රජයේ සහ ජනතාවගේ හෘදයාංගම සුභාශිංසන පළ කරන බවද සඳහන් කළේය.\n\nජනාධිපති රනිල් වික්‍රමසිංහ මහතා මාල දිවයිනේ හිටපු ජනාධිපති ඉබ්‍රහ්ම් මොහොමඩ් සෝලී සහ හිටපු ජනාධිපති සහ වත්මන් කථානායක මොහමඩ් නෂීඩ් මහත්වරුන්ටද දුරකතනයෙන් අමතා සුවදුක් විමසා සිටියේය.\n\nශිරෝමි අබයසිංහ",
       "URL": "https://www.dinamina.lk/2023/10/02/breaking-news/27013/%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%bb%e0%b6%b1%e0%b7%92%e0%b6%bd%e0%b7%8a%e0%b6%9c%e0%b7%99%e0%b6%b1%e0%b7%8a-%e0%b6%b8%e0%b7%8f%e0%b6%bd%e0%b6%af%e0%b7%92%e0%b7%80%e0%b6%ba/",
       "Category": "local",
       "Parent URL": "https://www.dinamina.lk/category/local//page/45/"
}