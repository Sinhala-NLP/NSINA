{
       "Source": "dinamina",
       "Timestamp": "September 13, 2023 1:00 am",
       "Headline": "ශ්‍රී ජයවර්ධනපුර සරසවිය ජලජීවී වගා සංවර්ධනයට ගිවිසුම්ගත වේ",
       "News Content": "ශ්‍රී ජයවර්ධනපුර විශ්වවිද්‍යාලයේ නාගරික හා ජලජ ජෛව සම්පත් පීඨය, බස්නාහිර පළාත් සභාවෙන් පාලනය වන මීගමුව, පිටිපන ජලජීවී වගා සංවර්ධන මධ්‍යස්ථානය සමඟ දීර්ඝ කාලීන සහයෝගිතා වැඩසටහනක් ආරම්භ කළේය. පසුගිය අගෝස්තු මස 18 වැනි දින බස්නාහිර පළාත් සභා සංකීර්ණයේදී මේ සඳහා වන අවබෝධතා ගිවිසුමකට අත්සන් තබන ලදී.\n\nමේ අවබෝධතා ගිවිසුමට අත්සන් තැබීම බස්නාහිර පළාත් සභාව නියෝජනය කරමින් ආණ්ඩුකාර රොෂාන් ගුණතිලක, බස්නාහිර පළාත් සභා ප්‍රධාන ලේකම් ප්‍රදීප් යසරත්න, කෘෂිකර්ම, ඉඩම්, වාරිමාර්ග, ධීවර, සත්ත්ව සංවර්ධනය පිළිබඳ අමාත්‍යාංශ ලේකම් චන්දන ‍ රණවීර ආරච්චි, බස්නාහිර පළාත් සත්ත්ව නිෂ්පාදන හා සෞඛ්‍ය අධ්‍යක්ෂ පශු වෛද්‍ය කේ. කේ. සරත් මහත්වරුන්ගේ සහ ශ්‍රී ජයවර්ධනපුර විශ්වවිද්‍යාලය නියෝජනය කරමින් උපකුලපති, ජ්‍යෙෂ්ඨ මහාචාර්ය පද්මලාල් එම්. මානගේ, නාගරික හා ජලජ සම්පත් පීඨයේ පීඨාධිපති, ජ්‍යෙෂ්ඨ මහාචාර්ය ප්‍රදීප් ජයවීර, ජලජ ජෛව සම්පත් දෙපාර්තමේන්තූවේ අධ්‍යයන අංශ ප්‍රධානී ආචාර්ය එරන්දි පතිරණ සහ අධ්‍යයන අංශ සාමාජිකයන් ඇතුළු පිරිසකගේ සහභාගිත්වයෙන් සිදු කෙරිණි. මෙහිදී දෙපාර්ශ්වයටම වැදගත් කරුණු සහ අවශ්‍යතා රාශියක් මුල් කර ගනිමින් රටෙහි පවතින සංවර්ධන අරමුණු ළඟා කරගැනීමේ අදහසින් මේ ගිවිසුම්ගත වීම සිදු කෙරිණි.\n\nනීල හරිත ජෛව ආර්ථිකයක් ඉලක්ක කරගෙන, නාගරික හා ජලජ ජෛව සම්පත් පිළිබඳ විශේෂ අවධානයක් සහිතව මෙරට බිහිවූ ප්‍රථම පීඨය ලෙස එහි ඉගෙනුම ලබන සිසුන්ට මේ මධ්‍යස්ථානය හරහා ප්‍රායෝගික හා පර්යේෂණ අවශ්‍යතා සපුරාගැනීමට අවස්ථාව හිමිවේ. එමෙන්ම මේ මධ්‍යස්ථානයේ දැනට පවත්වාගෙන යන විසිතුරු මත්ස්‍ය සහ ජලජීවී වගා කටයුතු සඳහා විශ්වවිද්‍යාලය හරහා විශේෂඥ සහාය දීමත් එහි දියුණුවට විශ්වවිද්‍යාලයෙන් අවශ්‍ය දැනුම, මඟ පෙන්වීම සහ සහයෝගය දීමට හැකි ලෙස අවබෝධතාව ඇති කර ගැනීමත් සුවිශේෂ වේ.",
       "URL": "https://www.dinamina.lk/2023/09/13/local/21691/%e0%b7%81%e0%b7%8a%e0%b6%bb%e0%b7%93-%e0%b6%a2%e0%b6%ba%e0%b7%80%e0%b6%bb%e0%b7%8a%e0%b6%b0%e0%b6%b1%e0%b6%b4%e0%b7%94%e0%b6%bb-%e0%b7%83%e0%b6%bb%e0%b7%83%e0%b7%80%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/123/"
}