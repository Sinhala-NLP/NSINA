{
       "Source": "dinamina",
       "Timestamp": "August 31, 2023 1:00 am",
       "Headline": "ඇල්ල මීරියකැලේ අයිස් වටලද්දී පීසීලා දෙදෙනකු පිහිවලින් කපලා",
       "News Content": "ඇල්ල ගොටුවල මීරියකැලේ ප්‍රදේශයේ අයිස් මත්ද්‍රව්‍ය වැටලීමකට ගිය ඇල්ල පොලිස් ස්ථානාධිපතිවරයා ඇතුළු නිලධාරීන් පිරිසකට ඊයේ (30) අලුයම පිහි ප්‍රහාරයක් එල්ල කිරීමෙන් පොලිස් කොස්තාපල්වරුන් දෙදෙනකු බරපතළ තුවාල ලබා බදුල්ල මහ රෝහලට ඇතුළත් කළ බව ඇල්ල පොලිසිය පවසයි.\n\nපොලිස් නිලධාරින් දෙදෙනාව පිහියකින් කපා කොටා දමා පලා යෑමට උත්සාහ කළ නාවික හමුදාවෙන් පලා ආ සෙබළකු එම අවස්ථාවේ සෙසු පොලිස් නිලධාරීන් විසින් මහත් වෙහෙසක් දරා පොරබදා අත්බෝම්බයක්, අයිස් මත්ද්‍රව්‍ය ග්‍රෑම් 6ක්, උල්පිහි 2ක්, රම්බො පිහියක් සමඟ අත්අඩංගුවට ගත් බව ද පොලිසිය පැවසීය.\n\nමෙසේ අත්අඩංගුවට ගෙන ඇත්තේ ඇල්ල මධුරගම ගොටුවල ප්‍රදේශයේ පදිංචි 33 හැවිරිදි නාවික හමුදාවෙන් පලා ආ සෙබළකු බව පොලිසිය කීය.\n\nඇල්ල පොලිසියට අනියුක්තව සේවය කරන හාලිඇළ උඩුවර සහ දෙණියාය ප්‍රදේශවල පදිංචි අවුරුදු 29, 34 වයස්වල පසුවන පොලිස් කොස්තාපල්වරුන් දෙදෙනකු මෙසේ තුවාල ලබා රෝහලට ඇතුළත් කර තිබේ.\n\nමෙම කොස්තාපල්වරුන් දෙදෙනාගේ ගෙල ප්‍රදේශයේ සහ පිටේ බරපතළ කැපුම් තුවාල සිදු වී ඇති බවත් එම නිලධාරීන් දෙදෙනාව සැත්කමකට භාජනය කිරීමට නියමිත බවත් රෝහල් ආරංචි මාර්ග පැවසීය. ඇල්ල පොලිස් ස්ථානාධිපතිවරයා එම පොලිසියට අනියුක්තව සේවය කරන පොලිස් කොස්තාපල්වරුන් තිදෙනකු, පොලිස් කොස්තාපල් රියැදුරකු සමඟ ඊයේ (30) අලුයම හල්පේ ගොටුවල මීරියකැලේ ප්‍රදේශයේ අයිස් මත්ද්‍රව්‍ය වැටලීමකට ගොස් ඇතැයි බණ්ඩාරවෙල කොට්ඨාස වැඩබලන පොලිස් අධිකාරි බී.ඇම්.ඇම්. දසනායක මහතා කීය.\n\nමෙම මත්ද්‍රව්‍ය ජාවාරම්කරු සමඟ දුරකතනය මඟින් කතා කර ගෙන ඊසි කෑෂ් ක්‍රමයට රුපියල් 5000ක් දමා සැකකරු සඳහන් කළ පරිදි මෙම පොලිස් කණ්ඩායම අයිස් මත්ද්‍රව්‍ය මිල දී ගැනීමට ගොස් තිබේ. මෙහිදී පොලිස් කොස්තාපල්වරුන් දෙදෙනකු උපායදූතයන් ලෙස යොදවා අයිස් මත්ද්‍රව්‍ය මිල දී ගැනීමට යෑමත් සමඟ සැකකරු අත තිබූ උල් පිහියකින් පොලිස් නිලධාරින් දෙදෙනා කපා කොටා දමා ඇතැයි හෙතෙම පැවසීය.\n\nඒ සමඟ සැකකරු පලා යෑමට උත්සාහ කිරීමේදී සෙසු පොලිස් නිලධාරීන් තිදෙනා මහත් පරිශ්‍රමයක් දරා පොරබදා සැකකරු අත්අඩංගුවට ගත් බව ද පොලිසිය පවසයි.\n\nමෙම සැකකරු හැඳසිටි කලිසමේ සාක්කුවේ සඟවා ගෙන සිටි අත්බෝම්බයක්, අයිස් මත්ද්‍රව්‍ය ග්‍රෑම් 6ක් සහ උල්පිහියා දෙකක්, රම්බො පිහියක් අත්අඩංගුවට ගත් බවත් පොලිසිය සඳහන් කළේය.\n\nමත්ද්‍රව්‍ය ජාවාරමේ නිරතව සිටි මෙම සැකකරු නාවික හමුදාවෙන් පලාවිත් සැඟවී සිටින බවත් සැකකරුට අධිකරණයේ වරෙන්තු පවා නිකුත් කර තිබෙන බවත් පොලිසිය පැවසීය.\n\nබණ්ඩාරවෙල පොලිස් කොට්ඨාසයේ වැඩබලන පොලිස් අධිකාරි බී.ඇම්.ඇම්. දසනායක, සහකාර පොලිස් අධිකාරි විජේසිරි යන මහත්වරුන්ගේ උපදෙස් මත ඇල්ල පොලිසිය වැඩිදුර පරීක්ෂණ පවත්වති.\n\nසොරණාතොට සමූහ – සී. ගමගේ, බදුල්ල – නිශාන්ත අබේවික්‍රම",
       "URL": "https://www.dinamina.lk/2023/08/31/local/18466/%e0%b6%87%e0%b6%bd%e0%b7%8a%e0%b6%bd-%e0%b6%b8%e0%b7%93%e0%b6%bb%e0%b7%92%e0%b6%ba%e0%b6%9a%e0%b7%90%e0%b6%bd%e0%b7%9a-%e0%b6%85%e0%b6%ba%e0%b7%92%e0%b7%83%e0%b7%8a-%e0%b7%80%e0%b6%a7%e0%b6%bd/",
       "Category": "local",
       "Parent URL": "https://www.dinamina.lk/category/local//page/169/"
}