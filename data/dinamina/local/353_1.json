{
       "Source": "dinamina",
       "Timestamp": "July 21, 2023 1:00 am",
       "Headline": "ශ්‍රී ලංකාවේ ආර්ථිකය ගොඩගන්න සංචාරක කර්මාන්තයෙන් කළ හැකි දේ බොහොමයි",
       "News Content": "\n\nශ්‍රී ලංකා ආර්ථිකය නැංවීමට සංචාරක කර්මාන්තය බොහෝ සෙයින් උපයෝගී කර ගත හැකි බව ස්විට්සර්ලන්ත තානාපති ඩොමිනික් ෆර්ග්ලර් මහතා පැවැසීය.\n\nමෙරට සේවය අවසන් කර නික්ම යන ස්විට්සර්ලන්ත තානාපති ඩොමිනික් ෆර්ග්ලර් මහතා සහ අගමැති දිනේෂ් ගුණවර්ධන මහතා අතර අරලියගහ මන්දිරයේදී පෙරේදා (19) පැවැති හමුවේ දී තානාපතිවරයා මේ බව සඳහන් කළේය.\n\nරජය ක්‍රියාත්මක කර ඇති ආර්ථික ප්‍රතිසංවිධාන වැඩපිළිවෙළ අගය කරන බව තානාපතිවරයා කියා සිටියේය.\n\nකොවිඩ් වසංගතය සහ ගෝලීය ආර්ථික අර්බුද අභියෝගාත්මක කාලපරිච්ජේදයේ ගතවුණු සිය රාජ්‍ය තාන්ත්‍රික ධුර කාලයේදී අඛණ්ඩව තමාට සහයෝගය ලබාදීම පිළිබඳව තානාපතිවරයා අගමැති දිනේෂ් ගුණවර්ධන මහතාට සිය ස්තූතිය පළ කළේය.\n\nදුෂ්කර සහ අභියෝගාත්මක කාලපරිච්ඡේදයක් තුළ ස්විට්සර්ලන්තය සහ ශ්‍රී ලංකාව අතර මිත්‍රත්වය සහ සහයෝගීතාව ප්‍රවර්ධනය කිරීමට තානාපතිවරයා දැරූ උත්සාහය පිළිබඳව අගමැතිවරයා තානාපති ෆර්ග්ලර් මහතාට ස්තූතිය පුද කළේය.",
       "URL": "https://www.dinamina.lk/2023/07/21/local/8161/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a%e0%b6%ba-%e0%b6%9c%e0%b7%9c%e0%b6%a9/",
       "Category": "local",
       "Parent URL": "https://www.dinamina.lk/category/local//page/353/"
}