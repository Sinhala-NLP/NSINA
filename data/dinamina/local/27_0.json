{
       "Source": "dinamina",
       "Timestamp": "October 6, 2023 1:06 am",
       "Headline": "තුන්වැනි ලෝකයේ රට­වල්  පහත හෙළී­මට එරෙ­හිව ජන­පති කෙළින් කතා කළා",
       "News Content": "බටහිර රාජ්‍යයන් ශ්‍රී ලංකාව වැනි තුන්වැනි ලෝකයේ රටවල් පහත දමා කතා කිරීමට එරෙහිව ජනාධිපති රනිල් වික්‍රමසිංහ මහතා කොන්ද කෙලින් තබා ගෙන අදහස් දැක්වූ බව සංචාරක කටයුතු පිළිබඳ හිටපු කැබිනට් අමාත්‍යවරයකු වන අචල ජාගොඩ මහතා සඳහන් කළේය.\n\nසමහර ජනමාධ්‍ය සහ දේශපාලකයන් පවා ජනාධිපතිවරයා බටහිර ගැති පුද්ගලයෙක් ලෙස හැඳින්වුවත් බර්ලින් සමුළුවේදී ජනාධිපතිවරයා බටහිර සමහර ජාතීන් අප පිළිබඳ දක්වන ආකල්පයන් සහ තුන්වන ලෝකයේ රටවල්වලට සිදුවී තිබෙන ආර්ථික පරිහානියන් පිළිබඳ ඉතා පැහැදිලිව අදහස් දැක්වූ බවත් ඒ මහතා සඳහන් කළේය.\n\nඒ මහතා මේ බව සඳහන් කළේ සිරිකොත පක්ෂ මූලස්ථානයේ පෙරේදා (04) පැවැති මාධ්‍ය හමුවේදී අදහස් දක්වමිනි.\n\nඑහිදී අචල ජාගොඩ මහතා මෙසේද කීය.\n\nපසුගිය සතියේ සහභාගි වූ විදේශ සමුළුවලදී සහ සංචාරවලදී ශ්‍රී ලංකාවේ නාමය ඉතා ඉහළින් ඔසවා තබන්නට ජනාධිපතිවරයාට හැකියාව ලැබුණා. විශේෂයෙන්ම බර්ලින් සමුළුවේදී බටහිර සමහර ජාතීන් අප පිළිබඳ දක්වන ආකල්පයන් සහ තුන්වැනි ලෝකයේ රටවල්වලට සිදුවී තිබෙන ආර්ථික පරිහානියන් පිළිබඳ ඉතා පැහැදිලිව සඳහන් කළා. ඒ වගේම එක් මාවතක් එක් තීරයක් යන තේමාව යටතේ ශ්‍රී ලංකාවේ ගමන පිළිබඳ මෙහිදී සාකච්ඡා කළා. ඒ පිළිබඳ විශේෂ අවධානයක් ජාත්‍යන්තර දේශපාලනය තුළ යොමු වෙලා තිබුණා.\n\nබොහෝ වෙලාවට ජනමාධ්‍ය, දේශපාලකයන් පවා වික්‍රමසිංහ කියන්නේ බටහිර ගැති පුද්ගලයෙක් කියලා හංවඩු ගහලා තිබෙනවා. එතුමා ලෝක සමුළු අමතමින් සඳහන් කළේ ශ්‍රී ලංකාව නොබැඳි ආර්ථික ප්‍රතිපත්තියක් තුළ මුළු ලෝකය සමඟම සුහද ශීලීව කටයුතු කිරීමට සූදානම් බවයි. ඒ වගේම ලෝකයේ රටවල් සහ තුන්වන ලෝකයේ ආර්ථිකයන් පිළිබඳ විවේචන ඔහු ඉදිරිපත් කළා. ආර්ථික අතින් කොච්චර අප ඇදවැටී තිබුණත් ලෝකය ඉදිරියේ කොන්ද කෙලින් තියාගෙන කතා කරන්න පුළුවන් රාජ්‍ය නායකයෙක් අපට බිහිවීම සම්බන්ධව සතුටට පත්විය යුතුයි.\n\nඩොයිෂ් විලී කියන මාධ්‍ය ආයතනය කළ සම්මුඛ සාකච්ඡාවේදී බටහිර රාජ්‍යයන් ශ්‍රී ලංකාව වැනි තුන්වැනි ලෝකයේ රටවල් පල්ලෙහාට දාලා කතා කිරීම පිළිබඳ ජනාධිපතිවරයා ඔහුගේ විවේචනය පැහැදිලිව ඉදිරිපත් කළා. තමන්ගේ රටේ සිදුවෙමින් තිබෙන දේවල් තමන්ගේ ක්‍රමයට ලෝකයේ අනිත් රටවලුත් විසඳගන්න හදනවා නම්, අපේ රටට පමණක් වෙනත් ජාත්‍යන්තර මැදිහත් වීම් අදාළ කර ගන්නේ නැහැ කියන කාරණය ඔහු ප්‍රකාශ කළා.\n\nඅමෙරිකාවේ, මහා බ්‍රිතාන්‍යයේ, චීනය සහ පකිස්ථානය ඇතුළු සියලු රටවල්වල පරීක්ෂණ සහාය මේ දේවල්වලට ලබාගෙන තිබෙන නිසා තවත් විදේශ පරීක්ෂණයක් කිසිම දෙයකට අවශ්‍ය නොමැති බව ඔහු පැහැදිලිව ප්‍රකාශ කළා. කෙනෙක්ගෙ කොන්ද පණ තියෙනවද කියලා මනින්න පුළුවන් වෙන්නේ ඔහු දේශපාලන ක්ෂේත්‍රය තුළ දක්වන සෘජු භාවය තුලයි. මහින්ද රාජපක්ෂ මහතා ජාත්‍යන්තරව යම් ගිවිසුම්වලට යද්දී බොහෝ දේශපාලනඥයන් ඔහු හැඳින්වුයේ මහා පරිමාණ නායකයෙක් විදිහටයි. ඔවුන්ට රනිල් වික්‍රමසිංහ මහතාගේ ක්‍රියා කලාපය පෙනෙන්නේ නැති එක ගැන අප කණගාටු වෙනවා.\n\nජනාධිපතිවරයා මානව හිමිකම් කොමිසමේ වාර්තාව පිළිගන්නේ නැති බව ප්‍රකාශ කළා. ඒවා විවිධ පුද්ගල කණ්ඩායම් විසින් ඉදිරිපත් කරන වාර්තා . ඒවා සකස් කරන්නේ මොවුන් රැස් කරගන්නා දත්ත මතයි. ඒ ආකාරයට දරුවන්ගේ සෞඛ්‍ය තත්ත්වය සහ මන්දපෝෂණය ගැනත් වාර්තාවක් ඉදිරිපත් කර තිබෙනවා.\n\nලෝකයේ තාක්ෂණය දියුණු වෙද්දි අලුත් පනත් රටවල් තුළ හඳුන්වා දෙනවා. අපේ රටේ අධ්‍යාපනය තුළ සමාජ මාධ්‍ය භාවිතය පිළිබඳ දැනුවත් කිරීම් සිදු කරන්නේ නැහැ. 1970 පමණ සිට යුරෝපය ඇතුළු රටවල්වල සමාජ මාධ්‍ය හැසිරීම පිළිබඳ ප්‍රාථමික අධ්‍යාපනයේ සිට උසස් අධ්‍යාපන දක්වාම ක්‍රියාත්මක වැඩසටහන් ක්‍රියාත්මක වෙනවා. යම් ආකාරයකට මාධ්‍ය සදාචාරය ආරක්ෂා වෙන අයුරින් එහි යම් නියාමනයක් ඇති විය යුතු බව මුළු ලෝකය, මුළු සමාජයම පිළිගන්නවා. සමාජ මාධ්‍ය මගින් තමන්ට කැමැති කැමැති දේවල් හිතුමනාපෙට කියන්නට බැහැ. රටක නීති ක්ෂේත්‍රය ක්‍රියාත්මක වෙන්නේ සමාජය කෙරෙහි වූ ආකල්පයන් සහිතවයි. සමහර සමාජ මාධ්‍යවල කරුණු ජීවිත විනාශ කරන තැනට පත්වෙලා තිබෙනවා.\n\nජාත්‍යන්තර මූල්‍ය අරමුදල සමඟ 15% ක විතර ප්‍රමාණයක් අප එකගතාවන් ඉටුකර නැතැයි කියනවා. ඒ පිළිබඳ අපේම අදහසක්, සාකච්ඡාවක් තිබෙනවා. අපේ කරුණු ඔවුන්ට ඉදිරිපත් කිරීමේ හැකියාව තිබෙනවා. එහෙම තිබියදීත් ඊට පෙර විපක්ෂය ඒක විවේචනය කරමින් හැසිරීම ඒ ක්‍රියාදාමයට පිටුවහලක් වෙන බවක් පෙනී යන්නේ නැහැ. රට වට්ටන්නේ කොහොමද කියන එක විතරයි ඔවුන් කල්පනා කරමින් ඉන්නේ.\n\nරනිල් වික්‍රමසිංහ ජනාධිපතිවරයාගේ ප්‍රතිපත්තිය වන්නේ ජනතාවට බොරු කීම නෙමෙයි. රටේ ඇත්ත ප්‍රකාශ කරමින්, මේ යන ගමනේ අමාරුකම් පිළිබඳ වටහා දෙමින් ක්‍රමක්‍රමයෙන් රට ඉදිරියට රැගෙන යාමයි. විදුලි බල මණ්ඩලය පාඩු වුණත් රටේ ජනතාවගේ බදු මුදලින් එය පියවන්නට ජනාධිපතිවරයා උත්සහ කරන්නේ නැහැ. එහි කාර්ය මණ්ඩලයට වැටුප් ගෙවීම පාඩු ලබමින් සිදු කරන්න ඉඩ දෙන්නේ නැහැ. දිගුකාලීන පාඩු පියවා ගන්න කෙටිකාලීනව විදුලි බිල වැඩි කිරීමේ අවශ්‍යතාව පැන නඟනවා. ඒ වගේම පුනර්ජනනීය බලශක්ති ව්‍යාපෘති ඉදිරියේදී ක්‍රියාත්මක වීමට නියමිතයි. ඒත් සමඟ විදුලි බිලෙහි බර ක්‍රමක්‍රමයෙන් අඩු කර ගැනීමට අපට හැකියාව තිබෙනවා.\n\nකොළඹ මහනගර සභාවේ හිටපු නාගරික මන්ත්‍රී සුජිත් ප්‍රසන්න පෙරේරා මහතා-\n\nපසුගිය මාස 8ක කාලය තුළදී සංචාරකයින් ලක්ෂ දහයකට වඩා රටට ඇවිත් තිබෙනවා. ඒ සමඟම විදේශ විනිමය මෙරටට ගලා ගෙන ඒම ආරම්භ වී තිබෙනවා. මේ තුළදී තැඹිලි විකුණන වෙළෙන්දාගේ සිට සංචාරක හෝටල් සහ අනෙකුත් සියලු ව්‍යාපාර ක්ෂේත්‍රයන්, ප්‍රවාහන ක්ෂේත්‍රයන් ඔස්සේ සියලුම ආර්ථික කේන්ද්‍රස්ථාන වෙත මේ මුදල් ළඟාවෙනවා. ඒ වගේම විදේශ ප්‍රේෂණ ශ්‍රී ලංකාවට පෙරට වඩා හොඳ තත්ත්වයකින් ලැබෙමින් පවතිනවා. ඒ වගේම විදේශ ආයෝජකයන් විශාල ප්‍රමාණයක් නව ගිවිසුම් සහ ව්‍යාපෘති ආරම්භ කිරීම පිළිබඳ ශ්‍රී ලංකාවට කැමැත්ත පළ කරලා තිබෙනවා. ඔවුන් ඉදිරියේ දී ශ්‍රී ලංකාවට පැමිණ ගිවිසුම් අත්සන් කිරීමට නියමිතව තිබෙනවා.\n\nපාසල් පොත් උපකරණ ආදී සියලුම දේවල් වල මිල පහල ගොස් තිබෙනවා. එය හොඳ ප්‍රවණතාවක් ලෙස අපට හඳුන්වන්න පුළුවන්. එවැනි භාණ්ඩවල මිල සියයට 30කින් පමණ පහළ ගොස් තිබෙනවා. ඒ වගේම ඉදිකිරීම් ක්ෂේත්‍රයට අවශ්‍ය සිමෙන්ති සහ යකඩ වැනි දේවල්වල මිල පසුගිය කාලයට වඩා සාපේක්ෂව පහළ ගොස් තිබෙනවා.\n\nඒ වගේම ජනාධිපතිවරයා ආහාර සුරක්ෂිතතා වැඩසටහන යටතේ කිසිම පුද්ගලයකුට බඩගින්නේ මැරෙන්න ඉඩ දුන්නේ නැහැ. ගොවීන්ට අවශ්‍ය කරන සහනාධාර ලබා දුන්නා වගේම මේ වසරේදීත් ඔවුන්ට අවශ්‍ය පොහොර ලබා ගැනීමට අවශ්‍ය මුදල් ඔවුන්ගේ ගිණුම්වලට යැවීමට නියමිතව තිබෙනවා.\n\nවසරක් ඇතුළත මෙවැනි විශාල ජයග්‍රහණ රාශියක් ලබාගැනීමට හැකිවීම එතුමාගේ නායකත්වය තිබෙන දක්ෂතාවය බව පිළිගන්නට වෙනවා. ඒ වගේම පොලී අනුපාතය අඩු කරමින් කර්මාන්ත සහ ස්වයං රැකියා ක්ෂේත්‍ර වලට අවශ්‍ය වටපිටාව සකස් කර දී තිබෙනවා. ලබන වසරේ අයවැයෙන් ජනතාවට සහන ලැබෙන්න නියමිතව තිබෙනවා.",
       "URL": "https://www.dinamina.lk/2023/10/06/local/28156/%e0%b6%ad%e0%b7%94%e0%b6%b1%e0%b7%8a%e0%b7%80%e0%b7%90%e0%b6%b1%e0%b7%92-%e0%b6%bd%e0%b7%9d%e0%b6%9a%e0%b6%ba%e0%b7%9a-%e0%b6%bb%e0%b6%a7%e0%b7%80%e0%b6%bd%e0%b7%8a-%e0%b6%b4%e0%b7%84%e0%b6%ad/",
       "Category": "local",
       "Parent URL": "https://www.dinamina.lk/category/local//page/27/"
}