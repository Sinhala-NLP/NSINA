{
       "Source": "dinamina",
       "Timestamp": "July 29, 2023 1:00 am",
       "Headline": "ආනන්දයේ සිසුන් රැගත් සිසුසැරියේ පෞද්ගලික බසයක් ගැටී සිසුවකුට බරපතළයි තිදෙනෙක් ළමා රෝහලට",
       "News Content": "කොළඹ – අවිස්සාවේල්ල ලෝ ලෙවල් මාර්ගයේ නවගමුව රණාල සුදවිල ප්‍රදේශයේදී පාසල් සිසුන් රැගෙන යමින් තිබූ සිසු සැරිය ශ්‍රීලංගම බස් රියක පෞද්ගලික බස් රියක් ගැටීමෙන් ඊයේ (28) උදෑසන සිදු වූ රිය අනතුරින් තුවාල ලැබූ පාසල් සිසුන් තිදෙනකු කොළඹ රිජ්වේ ආර්යා ළමා රෝහලට ඇතුළත් කළ බව නවගමුව පොලිසිය පවසයි.\n\nකොළඹ ආනන්ද විද්‍යාලයේ ඉගෙනුම ලබන සිසුන් රැගත් බස් රථයක් මෙලෙස අනතුරට ලක්ව ඇති අතර, අනතුරින් තුවාල ලැබූ ශිෂ්‍යයකුගේ තත්ත්වය බරපතළ බවත්, අනෙක් සිසුන් දෙදෙනාටද තුවාල සිදුව ‍ඇති බවත් පොලිසිය පවසයි.\n\nකොළඹ සිට හැටන් බලා ධාවනය වූ ශ්‍රී ලංකා ගමනාගමන මණ්ඩලයට අයත් බස් රියක් පසු කර යෑමට උත්සාහ කළ කොළඹ සිට හම්බන්තොට බලා ධාවනය වූ පෞද්ගලික බස් රියක් අවිස්සාවේල්ල සිට කොළඹ ආනන්ද විද්‍යාලයට පාසල් සිසුන් රැගෙන යමින් තිබූ ලංගම බස් රථයක ගැටීමෙන් මෙම අනතුර සිදුව ඇති බවත් එම අවස්ථාවේදී පාසල් සිසුන් රැගෙන යමින් සිටි බස් රිය මාර්ගය අසල තිබූ අධිබලැති විදුලි කණු දෙකක වැදී නතරව ඇතැයිද පොලිසිය පවසයි.\n\nඅනතුරට සම්බන්ධ බස් රථ දෙකේම රියැදුරන් දෙදෙනාම අත්අඩංගුවට ගත් බවත්, ඔවුන් කඩුවෙල මහේස්ත්‍රාත් අධිකරණය වෙත ඉදිරිපත් කිරීමට කටයුතු කරන බවත් නවගමුව පොලිසියේ උසස් නිලධාරියෙක් පැවසීය. නවගමුව පොලිසියේ රථ වාහන අංශයේ ස්ථානාධිපති (උ.පො.ප) සුනිල් මහතාගේ මෙහෙයවීමෙන් පරීක්ෂණ පැවැත්වේ.\n\n",
       "URL": "https://www.dinamina.lk/2023/07/29/local/10109/%e0%b6%86%e0%b6%b1%e0%b6%b1%e0%b7%8a%e0%b6%af%e0%b6%ba%e0%b7%9a-%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a-%e0%b6%bb%e0%b7%90%e0%b6%9c%e0%b6%ad%e0%b7%8a-%e0%b7%83%e0%b7%92%e0%b7%83/",
       "Category": "local",
       "Parent URL": "https://www.dinamina.lk/category/local//page/315/"
}