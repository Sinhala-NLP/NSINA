{
       "Source": "dinamina",
       "Timestamp": "October 4, 2023 1:00 am",
       "Headline": "උ/පෙළ විභාග දිනය ප්‍රකාශ කිරීම ඉදිරි දින දෙකේදී",
       "News Content": "අධ්‍යයන පොදු සහතික පත්‍ර උසස් පෙළ විභාගය පැවැත්වෙන දිනය සම්බන්ධයෙන් ඉදිරි දින දෙක තුළදී විභාග කොමසාරිස් ජනරාල්වරයා ප්‍රකාශයක් කරනු ඇතැයි අධ්‍යාපන ඇමැති, ආචාර්ය සුසිල් ප්‍රේමජයන්ත මහතා පාර්ලිමේන්තුවේදී ඊයේ (03) පැවසීය.\n\nවිභාගයට දින නියම කිරීම ඇමැතිවරයාගේ කාර්යයක් නොවන බවත්, විභාග කොමසාරිස් ජනරාල්වරයා සතු එම කාර්ය නිසි වේලාවට ඉටු කරනු ඇති බවත් ඇමැතිවරයා පැවසුවේය.\n\nසමගි ජන බලවේගයේ මාතර දිස්ත්‍රික් මන්ත්‍රී බුද්ධික පතිරණ මහතා ඇසූ ප්‍රශ්නයකට පිළිතුරු දෙමින් ඇමැතිවරයා මේ බව කියා සිටියේය.\nනොවැම්බර් මාසයේ විභාගය පවත්වන බවට දින නියම කළේ ජූලි මාසයේදී බවත් විභාගය ඊට පෙර නොපවත්වන අතර නියමිත දිනයෙන් විභාගය එහාට යනවා මිස මෙහාට ඒමක් නැති බවත් ඇමැතිවරයා පැවසීය.\n\nඑම නිසා මෙම විභාගය පවත්වන දින සම්බන්ධයෙන් දරුවන්ට පීඩනයට පත් වීමට හේතුවක් නැති බව ද ඇමැතිවරයා පැවසුවේය.\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/10/04/local/27623/%e0%b6%8b-%e0%b6%b4%e0%b7%99%e0%b7%85-%e0%b7%80%e0%b7%92%e0%b6%b7%e0%b7%8f%e0%b6%9c-%e0%b6%af%e0%b7%92%e0%b6%b1%e0%b6%ba-%e0%b6%b4%e0%b7%8a%e0%b6%bb%e0%b6%9a%e0%b7%8f%e0%b7%81-%e0%b6%9a/",
       "Category": "local",
       "Parent URL": "https://www.dinamina.lk/category/local//page/37/"
}