{
       "Source": "dinamina",
       "Timestamp": "July 12, 2023 1:00 am",
       "Headline": "චීන පොහොර නැවේ පාඩුව ගැන සොයන කමිටු නිර්දේශවලින් චෝදනා ලබන කිසිවෙක් රකින්නේ නෑ",
       "News Content": "චීන කාබනික පොහොර නැව හේතුවෙන් රටට සිදු වී ඇති පාඩුව සම්බන්ධව සොයා බැලීම සඳහා පත් කෙරෙන කමිටුවේ නිර්දේශ අනුව චෝදනා ලබන කිසිදු පාර්ශ්වයක් ආරක්ෂා කිරීමට කටයුතු නොකරන බව කෘෂිකර්ම ඇමැති මහින්ද අමරවීර මහතා පැවසීය.\n\nවිශ්‍රාමික මහාධිකරණ විනිසුරුවරයකුගේ සභාපතිත්වයෙන් තමන් විසින් පත් කරන ලද මේ කමිටුව ඉදිරිපත් කරන නිර්දේශ අනිවාර්යෙන්ම ක්‍රියාත්මක කිරීමට පියවර ගන්නා බවද කෘෂිකර්ම ඇමැතිවරයා අවධාරණය කරයි.\n\nකෘෂිකර්ම දෙපාර්තමේන්තුව විසින් සංවිධාන කරන ලද දීප ව්‍යාප්ත ගොවි දිනය නිමිත්තෙන් අඟුණකොළපැලැස්ස එරමිණියාය කෘෂිකාර්මික පර්යේෂණ ගොවිපොළේ පැවැති සමාරම්භක උත්සවයට සහභාගි වෙමින් පසුගියදා (08) ඇමැතිවරයා මේ අදහස් පළ කළේය.\n\nඑහිදී ඇමැතිවරයා මෙසේද පැවසීය. තරාතිරම කුමක් වුවත් මේ සිද්ධියට වගකිව යුතු අය වෙනුවෙන් නීතිමය පියවර ගැනීමට තමා කිසිසේත් පසුබට නොවන බවයි.\n\n‘චීන කාබනික පොහොර නැව සම්බන්ධයෙන් විවිධ චෝදනා එල්ල වී තිබෙනවා. මේ ගැන හැමදාම පාර්ලිමේන්තුවේ ප්‍රශ්න අහනවා. ඒ වගේම මාධ්‍යවල පළ වෙනවා. මේ නිසාම මම පසුගිය සතියේ පාර්ලිමේන්තුවේ දී මේ සම්බන්ධව විශේෂ ප්‍රකාශයක් කළා. මම කෘෂිකර්ම ඇමැතිවරයා වශයෙන් මේ කරුණු දෙකම සම්බන්ධව සොයා බැලීමට කමිටුවක් පත් කරනවා.\n\nඑම කමිටුවේ සභාපතිත්වය විශ්‍රාමික මහාධිකරණ විනිසුරුතුමකු දරනවා. එසේ පත් කරන කමිටුවේ විමර්ශන මඟින් හෙළි වන කරුණු අනුව දෙන නිර්දේශ අනිවාර්යෙන්ම ක්‍රියාත්මක කරනවා. චීන පොහොර නැව වගේම රටට විශාල පාඩුවක් නැනෝ පොහොර නිසාත් සිදු වී තිබෙනවා. ඒ නිසා මේ කරුණුවලට සම්බන්ධ වන්නේ දේශපාලනඥයෙක් ද නිලධාරියෙක් ද කියන එක මට අදාළ නෑ.\n\nතරාතිරම කුමක් වුවත් මේ සිද්ධියට වගකිව යුතු අය වෙනුවෙන් නීතිමය පියවර ගන්න මම කිසිසේත්ම පසුබට වෙන්නේ නැහැ.",
       "URL": "https://www.dinamina.lk/2023/07/12/local/5771/%e0%b6%b8%e0%b6%a7-%e0%b6%ad%e0%b6%bb%e0%b7%8f%e0%b6%ad%e0%b7%92%e0%b6%bb%e0%b6%b8-%e0%b7%80%e0%b7%90%e0%b6%a9%e0%b6%9a%e0%b7%8a-%e0%b6%b1%e0%b7%91-%e0%b6%a0%e0%b7%93%e0%b6%b1-%e0%b6%b4%e0%b7%9c/",
       "Category": "local",
       "Parent URL": "https://www.dinamina.lk/category/local//page/392/"
}