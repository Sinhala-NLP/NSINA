{
       "Source": "dinamina",
       "Timestamp": "August 17, 2023 2:50 am",
       "Headline": "අතින් වතුර දාලා භෝග වගා කර ගෙදරටත් අරන් දානවලටත් දෙන රිදීපොකුණේ තරුණ ගොවියා",
       "News Content": "ඉඩෝරයේ අභියෝගය ජය ගනිමින් අලි, වඳුරු, රිළා, හානිවලින්ද බේරා ගනිමින්, අතින් වතුර යොදා එළවළු, පලතුරු මෙන්ම පලා වර්ග වගා කර ප්‍රදේශයේ විහාරස්ථානවලට මෙන්ම දාන මානවලට දෙන දිරිය ගොවි තරුණයකු වැලිකන්ද දුෂ්කර ගම්මානයක් වන රිදීපොකුණෙන් අපට මුණ ගැසුණා.\n\nඔහු 37 හැවිරිදි රිදීපොකුණ ගම්මානයේ පදිංචි ඩී.ජී. සේනාධීරය. කොතරම් ඉඩෝරයක් වියළි කාලගුණයක් පැවතියත් සේනාධීර මහතා පර්චස් විස්සේ බිම් කොටසේ මේ වන විට අන්නාසි, දොඩම්, පේර, වෙරළු, කෙසෙල්, අනෝදා, අලිගැටපේර, ගස්ලබු, ඇතුළු පලතුරු වර්ගත්, වම්බටු, මාළුමිරිස්, මිරිස්, ගෝවා, තක්කාලි, මෑ කරල් සහ පලා වර්ග වගා කරමින් සරු අස්වැන්නක් සහ වැඩි ආදායමක් උපයා ගනී.\nපිදුරු, පොල්ලෙලි, ගොම, ගිනිසීරි‍යා ඇතුළු ඉවත දමන ද්‍රව්‍යවලින් කොම්පෝස්ට් පෝර සකසාගෙන වගාවට යොදා ගන්නා අතර මේ එළවළු, පලතුරු මෙන්ම පලා වර්ග වස විසෙන් තොරවීමද විශේෂත්වයකි.\n\nකුඩා ළිඳක් කපා ළිඳේ වතුර කානුවලට ඉසිමින් උදේ, හවස තමා වගා කළ සියලු වගාවන්ට අතින් වතුර යොදා රිළවුන් වඳුරන් ඇතුළු වන අලින්ගෙන් තම වගාව බේරා ගනිමින් ගන්නා අස්වැන්නෙන් කොටසක් විහාරස්ථානවලටත් ඉතිරි අස්වනු අලෙවි කර ගනිමින් තම ජීවිතය සරුකර ගන්නා සේනාධීර ගොවි මහතා පළාතේ ගොවීන්ට පමණක් නොව මේ රටේ ගොවි පරපුරටම ලබාදෙන්නේ පූර්වාදර්ශයකි.\n\nමේ පළාතේ ගොඩක් ගොවියෝ රිළව්, වඳුරු, අලි කරදර කියා වගාබිම් ගොඩක් අත්හැරලා තියෙනවා. ඇතැමුන් තම ගෙවත්තේ මිරිස් ගහක්වත් සිටුවා නොගන්න මට්ටමට පත්වෙලා.\nසිරිපුර මධුෂානි අබේසිංහ",
       "URL": "https://www.dinamina.lk/2023/08/17/local/14826/%e0%b6%85%e0%b6%ad%e0%b7%92%e0%b6%b1%e0%b7%8a-%e0%b7%80%e0%b6%ad%e0%b7%94%e0%b6%bb-%e0%b6%af%e0%b7%8f%e0%b6%bd%e0%b7%8f-%e0%b6%b7%e0%b7%9d%e0%b6%9c-%e0%b7%80%e0%b6%9c%e0%b7%8f-%e0%b6%9a%e0%b6%bb/",
       "Category": "local",
       "Parent URL": "https://www.dinamina.lk/category/local//page/231/"
}