{
       "Source": "dinamina",
       "Timestamp": "August 19, 2023 1:00 am",
       "Headline": "නාස්තිය වළක්වන්න ප්‍රා/සභා-පළාත් මධ්‍යම ආණ්ඩුවේ සේවා ඒකාබද්ධ කරන නව යන්ත්‍රණයක්",
       "News Content": "ආයෝජකයන් සහ ව්‍යාපාරිකයන් දිරි ගැන්වීමේ වැඩසටහන් රැසක්\n\nප්‍රාදේශීය සභාව,පළාත් සභාව හා මධ්‍යම ආණ්ඩුව යන අංශ තුනෙන්ම සේවාවන් සැපයීමේ දී සිදුවන මුදල් නාස්තිය වළක්වා ගැනීම සඳහා මේ යන්ත්‍රණ තුනෙහිම ක්‍රියාකාරිත්වය පිළිබඳ අවධානය යොමු කරමින් නව යන්ත්‍රණයක් සැකසීමට කටයුතු කරන බව ජනාධිපති රනිල් වික්‍රමසිංහ මහතා පැවසීය.\n\nපළාත් ආණ්ඩුකාරවරුන් සහ ප්‍රධාන ලේකම්වරුන් සමඟ සාකච්ඡා කර මසකදී ඒ පිළිබඳ වාර්තාවක් සකස් කරන ලෙස තමා නිලධාරීන්ට උපදෙස් දී තිබෙන බව ද ජනාධිපති රනිල් වික්‍රමසිංහ මහතා සඳහන් කළේය. ජනාධිපතිවරයා මේ බව සඳහන් කළේ පළාත් ආණ්ඩුකාරවරු සහ ප්‍රධාන ලේකම්වරුන් සමඟ පෙරේදා (17) පස්වරුවේ ජනාධිපති කාර්යාලයේ පැවති හමුවේදීය.\n\nපළාත් සභා ක්‍රමයේ පරිපාලන ක්‍රියාවලිය පිළිබඳ සාකච්ඡා කිරීමට මේ හමුව කැඳවා තිබිණි.\n\nමෙහිදී වැඩිදුරටත් ජනාධිපති රනිල් වික්‍රමසිංහ මහතා මෙසේ ද පැවසීය.\n\nÒඅද මම ඔබ සියලුදෙනා කැඳවනු ලැබුවේ පළාත් සභා ක්‍රමයේ පරිපාලන ක්‍රියාවලිය ගැන සාකච්ඡා කිරීමටයි. මධ්‍යම රජයේ පරිපාලන ක්‍රමය පිළිබඳව ද අවධානය යොමු කරමින් මෙය ඉදිරියට ගෙන යන්නේ කෙසේද කියා අප සාකච්ඡා කළ යුතුයි.\n\nඇතැම් අවස්ථාවල ප්‍රාදේශීය සභාව, පළාත් සභාව හා මධ්‍යම ආණ්ඩුව යන අංශ තුනෙන්ම එකම ආකාරයේ සේවාවන් ලබාදීම සිදු වෙනවා. උදාහරණයක් ලෙස ගත්තොත් කාණු කැපීම සහ විදුලි කණු සිටුවීම හා මාර්ග ඉදිකිරීම පෙන්වා දිය හැකියි. එලෙස කටයුතු කිරීමේ දී විශාල මුදල් නාස්තියක් සිදු වෙනවා. එසේ නම් මේ යන්ත්‍රණ තුනේම ක්‍රියාකාරිත්වය පිළිබඳ අවධානය යොමු කරමින් නව යන්ත්‍රණයක් සැකසිය යුතුයි. ඒ සඳහා පළාත් ප්‍රධාන ලේකම්වරුන් සමඟ සාකච්ඡා කර මාසයක් ගත වීමට පෙර ඒ සඳහා නව ක්‍රමවේදයක් සකස් කරන ලෙස මම උපදෙස් දී තිබෙනවා.\n\nපළාත් සභා ක්‍රියාත්මක නොවන නිසාත්,පළාත් සභාවල ඇමැතිවරු නැති නිසාත් පළාත් සභා ක්‍රමය යටතේ අද සම්පූර්ණ පාලන බලය තිබෙන්නේ පළාත් ආණ්ඩුකාරවරුන් වන ඔබටයි.\n\nපසුගිය වසර අපට ඉතා අසීරු කාලවකවානුවක් වුණා. ඒ බව නැවත සඳහන් කිරීම අවශ්‍ය නැහැ කියා මම විශ්වාස කරනවා. රටේ ආර්ථික ගැටලුවලට විසඳුම් දෙන අතරම රටේ පාලන ක්‍රමය යථා තත්ත්වයට ගෙන ඒමට අප කටයුතු කළ යුතුයි.\n\nබිම් මට්ටමේ සේවා ලබාදීම සිදු වන්නේ පළාත් සභා මඟිනුයි. ඊට අමතරව දිස්ත්‍රික් මට්ටමින් සේවා ලබාදීම මධ්‍යම රජය යටතේ සිදු වෙනවා. මේ සේවාවන් ලබාදීමේ දී තරගයකින් තොරව ඒකාබද්ධව මේ කටයුතු ඉදිරියට ගෙනයා යුතුයි.\n\nආහාර සුරක්ෂිතතා වැඩසටහන අප දැන් රට පුරාම ක්‍රියාත්මක කර තිබෙනවා. ඒ අනුව ඉදිරි මහ කන්නයේ දී වැඩි අස්වැන්නක් ලබා ගැනීම අපේ අපේක්ෂාවයි. ඒ වගේම ජනතාවගේ මන්දපෝෂණ තත්ත්වය පසුගිය වසරට වඩා අඩු වුව ද අපට එයින් සෑහීමකට පත් විය නොහැකියි.\n\nරටේ ජනතාවගේ මන්දපෝෂණ තත්ත්වය අවම කර ගැනීමට අස්වැසුම වැඩසටහන ද හේතු වූ බව කිවයුතුයි. අස්වැසුම වැඩසටහන යටතේ ජනතාවට ලැබෙන ප්‍රතිලාභය සමෘද්ධියට වඩා වැඩි වෙනවා.\n\nලබන වසර අවසාන වනතුරු පාර්ලිමේන්තුව ක්‍රියාත්මක වන නිසා මේ පළාත් පාලන කටයුතුවලට සම්බන්ධවීමට පාර්ලිමේන්තු මන්ත්‍රීවරුන්ටත් අවස්ථාවක් දිය යුතුයි. එහිදී ආණ්ඩුකාරවරයා සමඟ එකට වැඩ කළ හැකි වන පරිදි විශේෂ උපදේශක කාරක සභාවක් පත් කිරීමට ද අපේක්ෂා කරනවා.\n\nඅධ්‍යාපනය, වෘත්තීය පුහුණු කටයුතු මෙන්ම ඒ ඒ පළාත්වල නව විශ්වවිද්‍යාල ආරම්භ කිරීම ගැන ද අවධානය යොමු කර තිබෙනවා.\n\nසංචාරක කර්මාන්තයේ ප්‍රවර්ධනය වෙනුවෙන් පළාත් මට්ටමින් සංචාරක මණ්ඩල පත් කිරීමට සැලසුම් කර තිබෙනවා. ඒ වගේම ආයෝජකයන් සහ ව්‍යාපාරිකයන් දිරි ගැන්වීමේ වැඩසටහන් රැසක් ඉදිරියේ දී පළාත් මට්ටමින් ක්‍රියාත්මක කිරීමට අපේක්ෂා කරන බව කිව යුතුයි.\n\nජනාධිපති ලේකම් සමන් ඒකනායක මහතා මෙහිදී සඳහන් කළේ මධ්‍යම රජය සමඟ කටයුතු කිරීමේදී පළාත් සභාවලට මුහුණදීමට සිදුවන ගැටලුවලට විසඳුම් ලබාදීමට ජනාධිපති කාර්යාලයේ සහාය ලබාදීමට අපේක්ෂා කරන බවයි.\n\nමෙහිදී අදහස් දැක්වූ පළාත් ආණ්ඩුකාරවරු පළාත් සභා බල ප්‍රදේශවල පවතින ගුරු පුරප්පාඩු කඩිනමින් පිරවීමේ අවශ්‍යතාව ගැන ජනාධිපතිවරයා දැනුම්වත් කළහ.ඇතැම් පාසල්වල අතිරික්ත ගුරුවරුන් සිටින අතර ඇතැම් පාසල්වලට ගුරු පුරප්පාඩු පවතින බව පෙන්වා දුන් ආණ්ඩුකාරවරු ගුරු හුවමාරු වැඩසටහනක් හරහා එය තුලනය කර ගැනීමට අවස්ථාව සලසා දෙන ලෙස ද ඉල්ලා සිටියහ.\n\n“හොඳම පාසල ළඟම පාසල” සංකල්පය යටතේ ඉදි කරන ලද දෙමහල් ගොඩනැඟිලිවල ඉදිනොවූ කොටස් නිසා ඇතැම් ගෙඩනැඟිලි විනාශ වන තත්ත්වයට පත්ව ඇති බවත් ඒ සඳහා සුදුසු වැඩපිළිවෙළක් ක්‍රියාත්මක කිරීමේ අවශ්‍යතාවත් ආණ්ඩුකාරවරු පෙන්වා දුන්හ.\n\nඅතරමඟ නැවතී ඇති සංවර්ධන ව්‍යාපෘති ක්‍රියාත්මක කිරීම සඳහා ප්‍රතිපාදන වෙන් කර ඇති නමුත් ඇතැම් ව්‍යාපෘති වෙනුවෙන් එම මුදල් තවමත් ලැබී නැති බව ද ඔවුහු සඳහන් කළහ.\n\nඑසේම පළාත් මට්ටමින් සංචාරක කර්මාන්තය ප්‍රවර්ධනය කිරීම සඳහා අවස්ථාව ලබා දෙන ලෙසද පළාත් ආණ්ඩුකාරවරු මෙහිදී වැඩිදුරටත් ජනාධිපතිවරයාගෙන් ඉල්ලා සිටියහ.\n\nජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානී සාගල රත්නායක මහතා ද, මුදල් අමාත්‍යාංශයේ ලේකම්, පළාත් සභා හා පළාත් පාලන අමාත්‍යාංශයේ ලේකම් ඇතුළු රේඛීය අමාත්‍යාංශ ලේකම්වරුන් සහ නිලධාරීහු ද මේ සාකච්ඡාවට එක්ව සිටියහ.\n\nශිරෝමි අබයසිංහ",
       "URL": "https://www.dinamina.lk/2023/08/19/local/15504/%e0%b6%b1%e0%b7%8f%e0%b7%83%e0%b7%8a%e0%b6%ad%e0%b7%92%e0%b6%ba-%e0%b7%80%e0%b7%85%e0%b6%9a%e0%b7%8a%e0%b7%80%e0%b6%b1%e0%b7%8a%e0%b6%b1-%e0%b6%b4%e0%b7%8a%e0%b6%bb%e0%b7%8f-%e0%b7%83/",
       "Category": "local",
       "Parent URL": "https://www.dinamina.lk/category/local//page/221/"
}