{
       "Source": "dinamina",
       "Timestamp": "September 27, 2023 1:00 am",
       "Headline": "සංචාරක කර්මාන්තයේ ඇති අපේකම",
       "News Content": "1980 සිට සෑම සැප්තැම්බර් 27 වැනි දිනකදීම එක්සත් ජාතීන්ගේ ලෝක සංචාරක සංවිධානය විසින් ලෝක සංචාරක දිනය උත්සවාකාරයෙන් සමරා ඇත. තිරසර සංචාරක කර්මාන්තයේ ඇති වැදගත්කම සහ එමඟින් සමාජයට ඇති කළ හැකි බලපෑම කවරාකාර ද යන්නත්, එය රැකගැනීමේ වැදගත්කම ගැනත් දැනුවත් කිරීමේ අරමුණින් සෑම වසරක ම මේ දිනය සැමරීම කරයි. ඒ අනුව මෙවර ලෝක සංචාරක දින තේමාව වන්නේ සංචාරක හා හරිත ආයෝජනය(Tourism and Green Investments) යයි.\n\nමිනිස් අවශ්‍යතා පුළුල්වීමත් සමඟ සංවර්ධනය වූ කර්මාන්ත විවිධ නිෂ්පාදනවලින් මිනිස් අවශ්‍යතා බොහොමයක් සපුරාගෙන තිබේ. නමුත් එමඟින් පරිසරය වෙත සිදුවන අයහපත් බලපෑම ගැන සලකා බැලීමේදී මිනිස් අවශ්‍යතා සපුරාගැනීම ගැන පමණක් මිස පරිසරය සුරැකීම පිළිබඳ අවධානය යොමු කර නැති ආකාරය පෙනී යයි. එහිදී හරිත පරිසර සැලසුම්කරණයක් මගින් ආයෝජනයකට පෙරළා ගත හැකිය.එහිදී බලශක්ති කළමනාකරණය, ජල කළමනාකරණය, අපද්‍රව්‍ය කළමනාකරණය ඇතුළු අංශ ගණනාවකට අවධානය යොමු කළ යුතුව තිබේ.\n\nශ්‍රී ලංකාව ද ඇතුළු ලොව සංවර්ධිත හෝ සංවර්ධනය වෙමින් පවතින බොහොමයක් රටවල ප්‍රධාන ආදායම් මාර්ගය සංචාරක කර්මාන්තයයි.ශ්‍රී ලංකාව සංචාරකයන්ගේ නෙත් ඇද බැඳ තබා ගැනීමට සමත් සුන්දර දිවයිනකි. වර්තමානය වන විට වර්ග කිලෝමීටර් 61860කට වඩා වැඩි භූමි ප්‍රදේශයක් පුරා පැතිරී ඇති විවිධ භූ විෂමතා හා දේශගුණික තත්ත්වයන් කෙටි කාල සීමාවකදී ළඟා විය හැකි ස්වභාවික මෙන්ම මිනිසා විසින් නිර්මාණය කරන ලද සංචාරක කලාපවලින් අනූන භූමි භාගයක් ලෙස ලංකාව හඳුන්වා දිය හැකිය. මන්ද, සංචාරක ආකර්ෂණීය ස්ථාන, ස්වභාවික සෞන්දර්ය, හිතකර දේශගුණය, මනරම් වෙරළ තීරය සහ ශ්‍රී ලාංකිකයන් ගැන ප්‍රචලිත ඉහළ ආගන්තුක සත්කාරය වැනි කරුණු අපගේ සංචාරක කර්මාන්තයට කවදත් ධනාත්මකව බලපාන ලදී. එමෙන්ම අප රටේ සංචාරකයන් ආකර්ෂණය කරගැනීමට සමත් වූ බොහෝ ප්‍රදේශ අතර නැඟෙනහිර ප්‍රදේශයේ සේරුවිල, ත්‍රිකුණාමලය, කල්කුඩා, මඩකළපුව සහ පාසිකුඩා ස්ථාන ඒ අතර වැදගත් වේ. ඓතිහාසික වැදගත්කමකින් යුත් ස්ථාන මෙන්ම ආගමික වශයෙන් වැදගත් ස්ථාන සංචාරකයන්ගේ අවධානයට ලක්ව ඇත. බෞද්ධ, හින්දු, කතෝලික සහ මුස්ලිම් ආදී වූ ආගම් අදහන පිරිස් අප රටේ ජීවත්වන අතර මේ සෑම කොට්ඨාසයකටම අයත් වූ වැදගත් පූජනීය ස්ථාන සංචාරක කර්මාන්තය උදෙසා වැදගත් වෙයි.\n\nසංචාරකයන් වෙනත් රටකට යනුයේ විශේෂ අත්දැකීමක් ලබා ගැනීමටය. එක් එක් රටවල්වල පවත්නා වූ සංස්කෘතික අනන්‍යතාව සංචාරක කර්මාන්තය නංවාලීමට යොදා ගන්නා වූ ආකාරය ජපානය, චීනය, ඉන්දියාව වැනි රටවල්වල සංස්කෘතික සාධකයන් ගොඩනැඟී ඇති ආකාරයෙන් අවබෝධ කර ගත හැකිය. වර්තමානය වන විට ඉන්දියාවේ ධාරාවි මුඩුක්කුව සංචාරකයන් වෙත නැරඹිය හැකි ලෙස සංචාරක ව්‍යාපාරයක් ලෙස ගෙනයෑම ද සුවිශේෂීය.\n\nඑසේම ශ්‍රී ලංකාවේ දීර්ඝ ඉතිහාසයක් සහිත ආයුර්වේද වෛද්‍ය විද්‍යාව, දේශීය සූප ශාස්ත්‍රය, ඓතිහාසික නටඹුන්, ආගමික හා සංස්කෘතික ස්ථාන, සාම්ප්‍රදායික නැටුම් ක්‍රම, අංගම් පොර වැනි සාම්ප්‍රදායික සටන් ක්‍රම, ජ්‍යොතිර්වේදය සහ නක්ෂත්‍රය වැනි ලාංකීය සමාජය හා බැඳුණු සාම්ප්‍රදායිකත්වය සංචාරකයා ලාංකීය සමාජ සංස්කෘතියට වසඟ කරගන්න අවස්ථාව උදා වේ. සංචාරක ව්‍යාපාරයේ අතුරු ප්‍රතිඵල ලෙස අපගේ සාම්ප්‍රදායික කලා මාධ්‍යයන්ද දියුණුවට පත් වී ඇත. මෙහිදී උඩරට, පහත රට බලිතොවිල්, වෙස් මුහුණු ආදී කලාවන්ගේ නවතාවක් ඇති වූ බව පෙනේ.\n\nවසංගතයත් සමඟ බිඳ වැටුණු සංචාරක කර්මාන්තය ගැන නැවත අවධානය යොමු කරමින් නිසි සැලසුම් සහ ක්‍රමවේද ඔස්සේ තිරසර ලෙස සංචාරක කර්මාන්තය යළි නඟාසිටුවීමට කටයුතු කිරීමට අවශ්‍ය සැලසුම් සමාජගත වෙමින් පවතී. වර්තමානයේ ලොව පුරා ප්‍රචලිත වන හරිත සංචාරක කලාප වර්ධනය කිරීමත් ඒ තුළින් පරිසර හිතකාමී සංචාරක පිරිසක් රටට ගෙන්වා ගැනීමත්, පැමිණෙන සංචාරකයන් තවදුරටත් රටේ රඳවා ගැනීමත් කළ හැකිය. මෙහිදී සංචාරක කර්මාන්තය මඟින් අපේ දේ රැකගෙන රටක සංවර්ධනයට විශාල ආදායමක් උපයා ගැනීමට අවස්ථාව උදා වේ.\n\nපසිඳු පෙරේරා\nජන සන්නිවේදන අධ්‍යයනාංශය\nකැලණිය විශ්වවිද්‍යාලය",
       "URL": "https://www.dinamina.lk/2023/09/27/local/25712/%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a-%e0%b6%9a%e0%b6%bb%e0%b7%8a%e0%b6%b8%e0%b7%8f%e0%b6%b1%e0%b7%8a%e0%b6%ad%e0%b6%ba%e0%b7%9a-%e0%b6%87%e0%b6%ad%e0%b7%92-%e0%b6%85%e0%b6%b4/",
       "Category": "local",
       "Parent URL": "https://www.dinamina.lk/category/local//page/63/"
}