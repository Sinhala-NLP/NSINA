{
       "Source": "dinamina",
       "Timestamp": "September 12, 2023 2:59 am",
       "Headline": "රටවිරු නිවාස ව්‍යාපෘතියට මූල්‍ය සහාය විදේශ සේවා කාර්යාංශයෙන්  ප්‍රගති සමාලෝචන රැස්වීමේදී හෙළිවෙයි",
       "News Content": "විදේශ රැකියාවල නිරතව සිටින ශ්‍රමිකයන් වෙනුවෙන් ආරම්භ කිරීමට යෝජිත නිවාස ව්‍යාපෘතියට ශ්‍රී ලංකා විදේශ සේවා නියුක්ති කාර්යාංශය මඟින් අවශ්‍ය මූල්‍ය සහයෝගය දෙන බව කම්කරු හා විදේශ රැකියා ඇමැති මනුෂ නානායක්කාර මහතා ප්‍රකාශ කරයි.\n\nශ්‍රී ලංකා විදේශ සේවා නියුක්ති කාර්යාංශය සමඟ ජාතික නිවාස සංවර්ධන අධිකාරිය ඒකාබද්ධව මේ ව්‍යාපෘතිය ක්‍රියාත්මක කරයි.\nනිවාස ව්‍යාපෘතියට අදාළව කැබිනට් මණ්ඩලයට ඉදිරිපත් කිරීමට නියමිත කැබිනට් පත්‍රිකාව පිළිබඳ ප්‍රගති සමාලෝචන රැස්වීමක් ඉකුත්දා (08) ඇමැති මනුෂ නානායක්කාර හා නාගරික සංවර්ධන හා නිවාස රාජ්‍ය ඇමැති තේනුක විදානගමගේ මහත්වරුන්ගේ ප්‍රධානත්වයෙන් ශ්‍රී ලංකා විදේශ සේවා නියුක්ති කාර්යාංශයේ දී පැවති අතර, එහිදී මේ සම්බන්ධව අවධානය යොමු කෙරිණි.\n\nශ්‍රී ලංකා විදේශ සේවා නියුක්ති කාර්යාංශයේ www.slbfe.lk වෙබ් අඩවිය මඟින් විදේශගත ශ්‍රමිකයන්ගේ නිවාස අවශ්‍යතා සම්බන්ධයෙන් සමීක්ෂණයක් කළ අතර එහිදී හඳුනාගත් ගැටලු සම්බන්ධයෙන් ඇමැති මනුෂ නානායක්කාර මහතාගේ විශේෂ අවධානය යොමුවීමේ ප්‍රතිඵලයක් ලෙස මේ නිවාස ව්‍යාපෘතිය ක්‍රියාත්මක කිරීමට මූලික සැලසුම් සකස් කෙරිණි. නිවාස ව්‍යාපෘතියට අදාළ සාකච්ඡා වට කීපයක් මීට පෙර නාගරික සංවර්ධන හා නිවාස ඇමැති ප්‍රසන්න රණතුංග හා රාජ්‍ය ඇමැති තේනුක විදානගමගේ මහත්වරුන් සමඟ පවත්වා තිබේ.\n\nමීට අදාළ කැබිනට් පත්‍රිකාව ඉක්මනින් සංශෝධනය කර, කැබිනට් මණ්ඩලයට ඉදිරිපත් කිරීමට අවශ්‍ය පියවර ගැනීමට මනුෂ නානායක්කාර ඇමැතිවරයා නිලධාරීන්ට මෙහිදී උපදෙස් ලබා දුන්නේය.\nශ්‍රී ලංකා විදේශ සේවා නියුක්ති කාර්යාංශයේ හා නිවාස සංවර්ධන අධිකාරියේ උසස් නිලධාරීහු පිරිසක් මේ අවස්ථාවට එක්ව සිටියහ.\n\nඅනුර ප්‍රේමලාල්",
       "URL": "https://www.dinamina.lk/2023/09/12/local/21405/%e0%b6%bb%e0%b6%a7%e0%b7%80%e0%b7%92%e0%b6%bb%e0%b7%94-%e0%b6%b1%e0%b7%92%e0%b7%80%e0%b7%8f%e0%b7%83-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%98%e0%b6%ad%e0%b7%92%e0%b6%ba%e0%b6%a7/",
       "Category": "local",
       "Parent URL": "https://www.dinamina.lk/category/local//page/127/"
}