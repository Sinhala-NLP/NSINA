{
       "Source": "dinamina",
       "Timestamp": "September 25, 2023 1:20 am",
       "Headline": "අපේ ජනතාවට නරඹා රස විඳින්න   මුරලි 800 හඬ කවා ප්‍රදර්ශනයට විශේෂ අවසරයක් දුන්නා",
       "News Content": "මෙරටට පහළ වූ සුවිශේෂ සම්පතක් වන ප්‍රරාවෘත්තගත ක්‍රිකට් ක්‍රීඩක මුත්තයියා මුරලිදරන්ගේ ජීවිත පුවත අලළා නිර්මාණය කරන ලද ‘මුරලි 800’ සිනමා නිර්මාණය බහුතරයක් ශ්‍රී ලාංකික ජනතාවට නරඹා රස විඳීමට හැකි වන පරිදි හඬ කවා ප්‍රදර්ශනයට විශේෂ අවසරයක් දීමට විෂය භාර ඇමැතිවරයා ලෙස තමා කටයුතු කළ බව ප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතා පැවසීය. ඔහු මේ බව හෙළි කළේ චිත්‍රපටය එළිදැක්වීමේ විශේෂ මාධ්‍ය හමුවට එක් වෙමිනි. මුරලි 800 චිත්‍රපටය ඔක්. 6 දා සිට මෙරට ප්‍රදර්ශනය කිරීමට නියමිතය.\n\nඉන්දියාවේ නිෂ්පාදිත මේ චිත්‍රපටය භාෂා 4කින් ලොව පුරා ප්‍රදර්ශනය කිරීමට නියමිත අතර, මෙරට ප්‍රේක්ෂක ජනතාවට නැරඹිය හැකි පරිදි සිංහල භාෂාවෙන් හඬ කැවීම පිළිබඳ පැවති නීතිමය ගැටලු පිළිබඳ එහි නිෂ්පාදන කණ්ඩායම සහ මෙරට ප්‍රදර්ශනය සිදු කරන සමාගම ප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතා වෙත දැනුම් දී තිබේ. ඒ පිළිබඳ සිය විශේෂ අවධානය යොමු කළ ඇමැතිවරයා අමාත්‍යංශයේ ලේකම්වරයා ඇතුළු නිලධාරීන්ට විශේෂ උපදෙස් දෙමින් මේ චිත්‍රපටය සඳහා පමණක් සිංහලෙන් හඬ කවා ප්‍රදර්ශනය සඳහා විශේෂ අනුමැතියක් දීමට කටයුතු කර තිබේ.\n\nමාධ්‍ය හමුවේදී වැඩිදුරටත් අදහස් දැක්වූ ඇමැතිවරයා මෙසේද කීවේය:\n\n“අපේ රටේ ඉතිහාසයේ ගමන් මඟ වෙනස් කරන්නට දායක වූ සුවිශේෂ චරිතයක් මෙන්ම ජාතික වස්තුවක් ලෙස මුත්තයියා මුරලිදරන් හඳුන්වා දීමට මා කැමතියි. රටේ බහුතර ජන වර්ගයට අයත් නොවුණත් සිංහල, ද්‍රවිඩ, මුස්ලිම්, බර්ගර් සියලු ජනකොටස් අතර ජාතික සමගියේ තානපතිවරයකු ලෙස ඔහු කටයුතු කළා. කිසිදු අවස්ථාවක ඔහු පිළිබඳව ද්‍රවිඩ ජාතිකයකු ලෙස අදහසක් ඇති වී නැහැ. යුද සමයේ පවා ජාති ආගම් කුල භේදයකින් තොරව සමස්ත ශ්‍රී ලාංකික ජනතාව ඔහුට ආදරය කළා. එලෙසින්ම තමා උපන් බිමට ඒ ගෞරවය ඔහු ගෙන දුන්නා. මුරලි කිසිදු දිනක රටට අගෞරවයක් සිදු කර නැහැ. තමා මුහුණ දුන් අභියෝග පන්නරයක් කරගනිමින් ඒවා ජය ලැබූ ආකාරය ආදර්ශවත් ලෙස මේ චිත්‍රපටය තුළ අන්තර්ගත වී ඇති බව මා විශ්වාස කරනවා.\n\n“භාෂා 4කින් ලොව පුරා ප්‍රදර්ශනය කෙරෙන මේ චිත්‍රපටය සිංහල භාෂාවෙන් හඬ කවා ශ්‍රී ලංකාවේ ප්‍රදර්ශනය කිරීමට නොහැකි වන නීති චිත්‍රපට සංස්ථාව පනතේ ඇතුළත් වනවා. නීති රීති කෙසේ වුවත් රටේ සුවිශේෂ සම්පතක් පිළිබඳ නිර්මාණය කළ මේ නිර්මාණය ඔහුට ආදරය කරන බහුතරයක් ශ්‍රී ලාංකික ජනතාවට නැරඹීමට හැකි වන පරිදි මේ චිත්‍රපටයට පමණක් බලපාන ලෙස සිංහලෙන් හඬ කවා ප්‍රදර්ශනය කිරීමට අවසර දීම සඳහා විෂය භාර ඇමැතිවරයා ලෙස අමාත්‍යංශ ලේකම්වරයාට සහ චිත්‍රපට සංස්ථා සභාපතිවරයාට මා උපදෙස් දුන්නා. ලොව පුරා විශාල පිරිසක් මේ චිත්‍රපටය නැරඹීමෙන් ඔහුට ලැබෙන ගෞරවය හිමි වන්නේද අපේ රටට. ලෝක ප්‍රකට චරිත අලළා චිත්‍රපට රාශියක් නිෂ්පාදනය වන අතර අප රටේ සුවිශේෂ චරිතයක් පාදක කරගනිමින් නිෂ්පාදනය කර ඇති මේ චිත්‍රපටයට දායක වූ සියලු දෙනාට ගෞරවය පිරිනැමීමට මා කැමතියි.”\n\nචිත්‍රපටය අධ්‍යක්ෂණය එම්.එස්. ශ්‍රීපති මහතා විසින් සිදු කර ඇති අතර, මුත්තයියා මුරලිදරන්ගේ චරිතය මධුර් මිට්ටාල් විසින් නිරූපණය කරනු ලබයි. කිං රත්නම් විසින් අර්ජුන රණතුංගගේ චරිතය නිරූපණය කරන මේ චිත්‍රපටයේ කලා අධ්‍යක්ෂණය ප්‍රවීණ කලා අධ්‍යක්ෂ එරල් කෙලී මහතා විසින් සිදු කර තිබේ. ඉන්දියාවේ මෙන්ම ශ්‍රී ලංකාවේ ප්‍රවීණ රංගන ශිල්පීහු රැසක් චිත්‍රපටයට රංගනයෙන් දායක වූහ.\n\nමේ මාධ්‍ය හමුවට ප්‍රවීණ ක්‍රීඩක මුත්තයියා මුරලිදරන්, හිටපු ඇමැති අර්ජුන රණතුංග, රංගන ශිල්පී කිං රත්නම්, කලා අධ්‍යක්ෂ එරල් කෙලී, නිෂ්පාදන කණ්ඩායමේ සහ මෙරට ප්‍රදර්ශන සමාගමේ නියෝජිතයන්, මාධ්‍යවේදීන් ඇතුළු පිරිසක් එක්ව සිටියහ.\n\nසුභාෂිණි සේනානායක",
       "URL": "https://www.dinamina.lk/2023/09/25/local/25092/%e0%b6%85%e0%b6%b4%e0%b7%9a-%e0%b6%a2%e0%b6%b1%e0%b6%ad%e0%b7%8f%e0%b7%80%e0%b6%a7-%e0%b6%b1%e0%b6%bb%e0%b6%b9%e0%b7%8f-%e0%b6%bb%e0%b7%83-%e0%b7%80%e0%b7%92%e0%b6%b3%e0%b7%92%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/75/"
}