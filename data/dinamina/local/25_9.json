{
       "Source": "dinamina",
       "Timestamp": "October 6, 2023 1:09 am",
       "Headline": "අය­හ­පත් කාල­ගු­ණ­යෙන් 55,780ක් අාප­දා­වට",
       "News Content": "පවතින ආපදා තත්ත්වය හේතුවෙන් ඊයේ(05) පස්වරු 6.00 වන විට රත්නපුර, කෑගල්ල, කොළඹ, කළුතර, ගම්පහ, මාතර, ගාල්ල, නුවරඑළිය, පුත්තලම, කුරුණෑගල, යාපනය, මඩකලපුව දිස්ත්‍රික්කවල පවුල් 13,627ක පුද්ගලයන් 55,780ක් අපදාවට ලක්ව ඇති බව ආපදා කළමනාකරණ මධ්‍යස්ථානය සිය දෛනික තත්ත්ව වාර්තාව නිකුත් කරමින් ප්‍රකාශ කරයි. ගාල්ල ප්‍රදේශයේ එක් පුද්ගල මරණයක් සිදුවී තිබේ. තුවාල ලැබූ සංඛ්‍යාව 03කි. පූර්ණ නිවාස හානි 04කි. අර්ධ නිවාස හානි 702කි. ආරක්ෂිත ස්ථාන 15ක පවුල් 352ක පුද්ගලයන් 1,473ක් සිටින බවද එහි සඳහන් වේ.\n\nගාල්ල ඉහළ ඩික්සන් පාරේ බෑවුමේ පිහිටි ගලක් වැලිවත්තේ නිවසකට පෙරැළී යාමෙන් එක් පුද්ගලයකු මියගොස් ඇතැයි වාර්තා වේ.\n\nඊයේ (05) උදෑසන 9.30ට පමණ මෙම අනතුර සිදුව ඇත.\n\nමෙලෙස මියගොස් ඇත්තේ විජයානන්ද මාවත, වැලිවත්තේ පදිංචි අමරසේන විජේසිංහ නමැති 78 හැවිරිදි තිදරු පියෙකි. ඔහු නිවසේ සිටිය දී ගල් සමඟ පස් කන්දක් කඩා වැටීමෙන් නිවෙසේ බිත්තියක් කඩා වැටී එයට යට වී මියගොස් ඇති බව පොලිසිය පවසයි. මියගිය අයගේ පවුලේ සාමාජිකයන් කිහිපදෙනකු ද එම අවස්ථාවේ නිවසේ සිට ඇති නමුත් ඔවුන්ට අනතුරක් සිදුව නොමැත.\n\nනිවසට යාබද කන්දේ අඩි 15ක් පමණ උසින් පිහිටි ගලක් මෙලෙස පෙරළී ඇත.\n\nකොළඹ බෙලිඅත්ත දුම්රිය මාර්ගයේ ගාල්ල සිට බෙලිඅත්ත දෙසට යනවිට හමුවන පළමු බිංගෙය පිහිටි කන්දේ බැවුමක මෙම ගල් පෙරළීම සිදුව ඇත. ගාල්ල නගරය ආසන්නයෙන් පිහිටි මෙම කන්ද මතින් ඉහළ ඩික්සන් පාර සහ පහළ ඩික්සන් පාර වැටී ඇත. ගල් පෙරැළීම සිදුවූ ස්ථානය ආසන්නයේ දකුණු පළාත් ආණ්ඩුකාරවර කාර්යාලය සහ පළාත්බද මහාධිකරණය ද පිහිටා ඇත. එම කන්ද මත සහ බෑවුමේත්, බෑවුමට පහළිනුත් නිවාස විශාල සංඛ්‍යාවක් පිහිටා ඇත.\n\nගාල්ල නගරයට සති දෙකක පමණ කාලයක සිට ඇද හැළෙන වර්ෂාව, මෙවැනි අනතුරුදායක තත්ත්වයන්ට හේතුවන බව බලධාරීහු පවසති. මියගිය අයගේ හදිසි මරණ පරීක්ෂණය ඊයේ(05) කරාපිටිය ශික්ෂණ රෝහලේ පැවැත්වීමට නියමිතව තිබුණි. මේ අතර වැඩිම හානි හබරාදුව ප්‍රාදේශීය ලේකම් කොටසින් වාර්තා වන අතර එහි ගම් 10ක පවුල් 600 පුද්ගලයන් 2000ක් පමණ අවතැන් වී ඇති බවද ආපදා සහන ඒකකය පැවසීය.\n\nකොළඹ, ගාල්ල, හම්බන්තොට, කළුතර, කෑගල්ල, මාතර, රත්නපුර දිස්ත්‍රික්කවල ප්‍රාදේශීය ලේකම් කොට්ඨාස ගණනාවක් සඳහා අද (06) දින පස්වරු 6.00 දක්වා වලංගුවන පරිදි ජාතික ගොඩනැඟිලි පර්යේෂණ සංවිධානය නායයාම් පිළිබඳ අනතුරු ඇඟවීමේ නිවේදනයක් නිකුත්කර තිබේ. නෙලුව, ඇහැලියගොඩ, රත්නපුර, කුරුවිට, කලවාන, ඇලපාත ප්‍රාදේශීය ලේකම් කොට්ඨාස සඳහා නායයාම් පිළිබඳ අවධානය යොමු කිරීමේ අදියර 02 අනතුරු ඇඟවීම කර ඇත. සීතාවක, ඇල්පිටිය, වලස්මුල්ල, මතුගම, අගලවත්ත, වලල්ලාවිට, බුලත්සිංහල, ඉංගිරිය, කෑගල්ල, දෙහිඕවිට, දැරණියගල, රුවන්වැල්ල, යටියන්තොට, පිටබැද්දර, කොටපොල, අකුරැස්ස, අයගම, පැල්මඩුල්ල, ගොඩකවෙල, කහවත්ත, ඉඹල්පේ, කිරිඇල්ල, කොළොන්න, නිවිතිගල, ඕපනායක ප්‍රාදේශීය ලේකම් කොට්ඨාස සඳහා නායයාම් පිළිබඳ විමසිලිමත් වීමේ අදියර 01 නිවේදනයද නිකුත් කර තිබේ.\n\nබස්නාහිර, සබරගමුව, දකුණු සහ වයඹ පළාත්වලත් මහනුවර සහ නුවරඑළිය දිස්ත්‍රික්කවලත් විටින් විට වැසි හෝ ගිගුරුම් සහිත වැසි අද(06) දිනයේ ඇතිවන බව කාලගුණ විද්‍යා දෙපාර්තමේන්තුව කාලගුණ අනාවැකිය නිකුත් කරමින් සඳහන් කරයි. ඌව සහ නැඟෙනහිර පළාත්වලත් මාතලේ, පොළොන්නරුව සහ මුලතිව් දිස්ත්‍රික්කවලත් සවස් කාලයේදී හෝ රාත්‍රී කාලයේදී තැනින් තැන වැසි හෝ ගිගුරුම් සහිත වැසි ඇතිවේ. පුත්තලම සිට කොළඹ, ගාල්ල සහ හම්බන්තොට හරහා පොතුවිල් දක්වා වෙරළට ඔබ්බෙන් වන මුහුදු ප්‍රදේශවල විටින් විට වැසි හෝ ගිගුරුම් සහිත වැසි ඇති වේ. පුත්තලම සිට මන්නාරම හරහා කන්කසන්තුරය දක්වා සහ හම්බන්තොට සිට පොතුවිල් දක්වා වෙරළට ඔබ්බෙන් වන මුහුදු ප්‍රදේශ විටින් විට රළු විය හැක. ඊයේ( 05) පෙ.ව 8.30න් අවසන් වූ පැය 24 තුළ මි.මී 72ක් ලෙස කුකුලේගඟ ප්‍රදේශයෙන් සටහන් වී තිබිණ. කළු ගඟෙහි කුඩා ගඟ උප ද්‍රෝණිය, අත්තනගලු ඔය ද්‍රෝණිය, ගිං ගඟ ද්‍රෝණිය, නිල්වලා ගඟ ද්‍රෝණිය සඳහා නිකුත් කර තිබූ ගංවතුර අනතුරු ඇඟවීම් අද(06) පෙරවරුව දක්වා වාරිමාර්ග දෙපාර්තමේන්තුව විසින් දීර්ඝ කර තිබේ. වාරිමාර්ග අධ්‍යක්ෂ(ජල විද්‍යා හා ආපදා කළමනාකරණ) ඉංජිනේරු එස්.පී.සී සුගීස්වර මහතා ප්‍රකාශ කළේ, අත්නගලු ඔය, කළු ගඟ සහ ගිං ගඟෙහි පහත් ප්‍රදේශවල පැවතුණු ගංවතුර තත්ත්වය බොහෝ දුරට සමනය වෙමින් පවතින බවයි. එහෙත් මෙම ගංඟාවන්හි ජල ගලනය අධිකව පවතින බවද කීය. නැවත වර්ෂාපතනය වැඩි වශයෙන් ඇතිවුවහොත් ගංවතුර තත්ත්වයන් නැවත ඇතිවිය හැකි බවද පැවසීය. කැලණි ගඟේ අධික ජල ගලනයක් පවතින බවද කීය. නිල්වලා ගඟ පහළ ප්‍රදේශවල එනම් අකුරැස්ස, අතුරලිය, කඹුරුපිටිය, තිහගොඩ, මාතර, මාලිම්බඩ ප්‍රාදේශීය ලේකම් කොට්ඨාසවල සහ නිල්වලා ගඟ පහත්බිම්වල සැලකිය යුතු ගංවතුර තත්ත්යක් පවතින බවද සඳහන් කළේය. ඉදිරි දින කිහිපයේත් මේ තත්ත්වයේ බලපෑම් පවතින බව පැවසීය. මෙම තත්ත්වයේ වර්ධනයක් ඇති වන්නේ ඉහළ සහ මධ්‍යම ද්‍රෝණියට ලැබෙන වර්ෂාපතනය මත බවද කීය. එසේ වුවහොත් පවතින ගංවතුර තත්ත්වය අධි අවධානම් තත්ත්වයට පත්වීමේ අවධානම පවතින බවද සඳහන් කළේය. එවැන්නක් ඊයේ(05) පෙරවරුවේ පැවැති තත්ත්වය අනුව අවම බවද කීය.\n\nපවතින වැසි සහිත කාලගුණික තත්ත්වය හේතුවෙන් රත්නපුර දිස්ත්‍රික්කයේ පවුල් 242ක පුද්ගලයන් 945 දෙනකු ඊයේ(05) වන විට පීඩාවට පත්ව ඇත. නායයෑම් අවදානම්, ගස් කඩාවැටීම් සහ ගංවතුර නිසා මෙම පුදගලයන් පීඩාවට පත්ව සිටින බව රත්නපුර ආපදා කළමනාකරණ ඒකකය පවසයි. පැල්මඩුල්ල ප්‍රාදේශීය ලේකම් කොට්ඨාසයේ රිල්හේන වත්තේ නායයැමේ අවදානම් තත්ත්වයක් නිසා එහි පවුල් 28ක පුද්ගලයන් 125ක පිරිසකට අනතුරු ඇඟවීම් කර ඇතැයි පැල්මඩුල්ල ප්‍රාදේශීය ලේකම් කාර්යාලයේ ප්‍රකාශකයකු පැවසීය. මිලි මීටර් සියයකට වඩා වර්ෂාපතනය ඇතිවුවහොත් ඔවුන් පදිංචි නිවෙස්වලින් වහාම ඉවත්වෙන ලෙස බලධාරීන් එහි පදිංචිකරුවන්ට දැනුම් දී තිබේ. එම වතුයායේ පදිංචි අය පවසන්නේ තමන්ට ඉවත්ව තාවකාලිකව පදිංචි වීමට ස්ථානයක් නොමැති බවයි.\n\n04 වෙනි දින ඇතිවූ අධික වර්ෂාව හේතුවෙන් අකුරැස්ස, දියලපේ,තැන්නපිටහේන කන්ද ඉහළ කොටස මෙදින සවස් කාලයේදී නායයෑමකට ලක්විය. එම කන්ද පහළ ප්‍රදේශයේ පවුල් 15ක් පදිංචිව සිටින බැවින් ඇතිව තිබෙන අවදානම් තත්වය අනුව අකුරැස්ස ප්‍රාදේශීය ලේකම් කේ.ජී.ඩී. අනෝජා මහත්මියගේ උපදෙස් මත සහකාර ප්‍රාදේශීය ලේකම් එස්.ජී.වයි. අරවින්ද සමඟ ආපදා කළමනාකාර නිලධාරී සම්පත් ගමගේ ඇතුළු පිරිසක් කඩිනමින් එම ස්ථානයට ගොස් එම පවුල් 15ට අයත් පුද්ගලයන් 75 දෙනකු එම ස්ථානයෙන් ඉවත් කිරීමට පියවර ගත්හ. එම අවතැන්වූ 75 දෙනා මාර/දියලපේ කණිෂ්ඨ විද්‍යාලයට රැගෙන විත් තාවකාලිකව පදිංචි කරවීමට පියවර ගැනින.\n\nඅකුරැස්ස ප්‍රාදේශීය ලේකම් කොට්ඨාසයේ මාණික්ගොඩ, නාවිමන ගෙදර නිවසට පස් කන්දක් කඩා වැටී නිවසේ කාමර 03ක් සම්පූර්ණයෙන්ම විනාශයට පත්වී තිබේ.\n\nඋපාලි කරුණාරත්න, ගාල්ල දිසා සමුහ නන්දසිරි වැලිගමගේ, කහවත්ත නිරෝෂණ පෙරේරා,විජිත සල්ගාදු – අකුරැස්ස මධ්‍යම විශේෂ,තිස්සමහරාම සමුහ – ඒ. ඒ. පේමසිරි,කරාපිටිය සමූහ එස්.ලොකුකරවිට,හිනිදුම රවීන්ද්‍ර ලියනගේ,විජිත සල්ගාදු – අකුරැස්ස මධ්‍යම විශේෂ, මුලටියන කංකානම්ගේ,මුන්නේශ්වරම සමුහ ඊ.සී.ප්‍රනාන්දු",
       "URL": "https://www.dinamina.lk/2023/10/06/local/28471/%e0%b6%85%e0%b6%ba%e0%b7%84%e0%b6%b4%e0%b6%ad%e0%b7%8a-%e0%b6%9a%e0%b7%8f%e0%b6%bd%e0%b6%9c%e0%b7%94%e0%b6%ab%e0%b6%ba%e0%b7%99%e0%b6%b1%e0%b7%8a-55780%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/25/"
}