{
       "Source": "dinamina",
       "Timestamp": "August 15, 2023 2:08 am",
       "Headline": "නච සෝ නච අඤ්ඤෝ ලබන බදාදා ඇගයීමට",
       "News Content": "‘නච සෝ නච අඤ්ඤෝ’ නමින් මාල් විජයරත්න රචනා කරන ලද ග්‍රන්ථයේ දෙවන මුද්‍රණය මේ මස 17 වැනි දින කොළඹ 07 බෞද්ධාලෝක මාවතේ, සමස්ත ලංකා බෞද්ධ මහා සම්මේලන ශාලාවේ දී ඇගයීමට කටයුතු යොදා ඇත. ‘නච සෝ නච අඤ්ඤෝ’ කෘතිය මුල්වරට මුද්‍රණය කරන ලද්දේ 2020 වසරේදීය.\n\n‘නච සෝ නච අඤ්ඤෝ නවකතාවට පසුවදනක්’ ලෙස සංවිධාන කර ඇති එම ඇගයීම් උලෙළ ඔපවත් කරමින් ප්‍රධාන දේශනය පවත්වන්නේ මහාචාර්ය ප්‍රණීත් අබේසුන්දරයන් විසිනි. ඊට අමතරව මකරානන්දය නවකතාව ලියා රාජ්‍ය සම්මානයට පාත්‍ර වූ විරාජනී තෙන්නකෝන් මහත්මිය විසින් ‘මාල් විජයරත්න හා මකරානන්දය’ අතර සම්බන්ධතාව පිළිබඳ දේශනයක් පැවැත්වීමට නියමිතය. මේ විද්වත් හමුවේදී අධ්‍යාපනඥ මහාචාර්ය දයා රෝහණ අතුකෝරාල, මහාචාර්ය සමන්ත හේරත්, ප්‍රවීණ මාධ්‍යවේදී කරුණාරත්න අමරසිංහ මහත්ම මහත්මීන්ද විචාරාත්මක දේශන පැවැත්වීමට නියමිතය.\n\nමේ හමුවට විශේෂ ආරාධිතයන් ලෙස, රාජකීය විද්‍යාලයේ ආදි ශිෂ්‍ය මුදල් රාජ්‍ය ඇමැති රංජිත් සියඹලාපිටිය සහ ගාලු දිස්ත්‍රික් මන්ත්‍රී හිටපු ඇමැති ගයන්ත කරුණාතිලක මහත්වරුද සහභාගි වෙති.\n\nකොළඹ රාජකීය විද්‍යාලයේ වාණිජ්‍ය හා මූල්‍ය, ව්‍යාපාර අධ්‍යයනය ගුරුවරයකු ලෙස සේවය කර වර්තමානයේ විශ්‍රාම සුවයෙන් පසුවන මාල් විජයරත්න මහතා එම විෂයයන් පිළිබඳව අගනා පාඨ ග්‍රන්ථ ගණනාවක් රචනා කර තිබේ. විජයරත්න මහතා 2013 දී ‘සිව්පස මිතුරෝ’ නමින් කෙටිකතා සංග්‍රහයක් ද නිකුත් කර තිබේ.",
       "URL": "https://www.dinamina.lk/2023/08/15/local/14181/%e0%b6%b1%e0%b6%a0-%e0%b7%83%e0%b7%9d-%e0%b6%b1%e0%b6%a0-%e0%b6%85%e0%b6%a4%e0%b7%8a%e0%b6%a4%e0%b7%9d-%e0%b6%bd%e0%b6%b6%e0%b6%b1-%e0%b6%b6%e0%b6%af%e0%b7%8f%e0%b6%af%e0%b7%8f-%e0%b6%87%e0%b6%9c/",
       "Category": "local",
       "Parent URL": "https://www.dinamina.lk/category/local//page/245/"
}