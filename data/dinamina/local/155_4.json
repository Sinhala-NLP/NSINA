{
       "Source": "dinamina",
       "Timestamp": "September 4, 2023 11:39 am",
       "Headline": "දින ගණනක් මඩේ එරුණු අලි පැටවා බේරා ගැනෙයි",
       "News Content": "බීමට ජලය සොයා ගිය වන අලි පැටවෙකු වවුනියාව මාමඩුව වැව අද්දර මඩ වළක එරී දින කීපයක්ම ජීවිතයත් මරණයත් අතර සටනක යෙදී සිටියදී වන ජීවී නිලධාරීන් පිරිසක් විසින් අද (04) මහත් පරිශ්‍රමයක් දරා එම වන අලි පැටවාව බේරා ගෙන තිබේ.\n\nඅවුරුද්දකටත් වඩා අඩු වයස මෙම වන අලි පැටවා වන අලි රංචුවක් සමග දිය බීමට මාමඩුව වැව දෙසට යමින් සිටියදී වැව අද්දර වූ මඩ වළක එරී තිබේ.\n\nසෙසු වන අලි මෙම පැටවා බේරා ගෙන ආපසු යාමට උත්සහ කළත් එය අසීරු වූ තැන වන අලි රංචුව කෑ මොර දෙමින් වනය අද්දර රැදී සිට ඇත.\n\nගවයින් රැගෙන ගිය මාමඩුව ගමේ ගැමියෙකුට මඩේ එරී සිටි වන අලි පැටවා දැක ගැනීමට ලැබී ඇත්තේ දින හයකට පමණ පසුවය.\n\nඔහු ඒ පිළිබදව මාමඩුව පොලීසියට දැනුම් දීමෙන් පසුව පොලීසිය වනජීවී නිලධාරීන් කැදවා ගම්වාසීන්ගේද සහය ඇතිව පැය පහක පමණ කාලයක් දැඩි ලෙස මහන්සි වීමෙන් පසුව වන අලි පැටවා ගේ ජීවිතය බේරා ගැනීමට හැකි වී තිබේ.\n\n\n\n",
       "URL": "https://www.dinamina.lk/2023/09/04/uncategorized/19390/%e0%b6%af%e0%b7%92%e0%b6%b1-%e0%b6%9c%e0%b6%ab%e0%b6%b1%e0%b6%9a%e0%b7%8a-%e0%b6%b8%e0%b6%a9%e0%b7%9a-%e0%b6%91%e0%b6%bb%e0%b7%94%e0%b6%ab%e0%b7%94-%e0%b6%85%e0%b6%bd%e0%b7%92-%e0%b6%b4%e0%b7%90/",
       "Category": "local",
       "Parent URL": "https://www.dinamina.lk/category/local//page/155/"
}