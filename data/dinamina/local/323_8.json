{
       "Source": "dinamina",
       "Timestamp": "July 27, 2023 1:36 am",
       "Headline": "ආර්ථිකය ශක්තිමත් කිරීමට කොළඹ වරාය මෑත කාලයේ අත්කරගත් ප්‍රගතිය විශේෂයි",
       "News Content": "\n\nරටේ ආර්ථිකය ශක්තිමත් කිරීමෙහිලා දැවැන්ත ශක්තියක් දෙමින් කොළඹ වරාය මෑත කාලයේ සුවිශේෂී ප්‍රගතියක් අත්කරගෙන තිබෙන බව වරාය, නාවික සහ ගුවන් සේවා ඇමැති නිමල් සිරිපාල ද සිල්වා මහතා ප්‍රකාශ කළේය.\nගතානුගතික වරායක් බවට පත් කරමින් කොළඹ වරාය රටට අවශ්‍ය දේ ගෙන ඒම සහ රටේ නිෂ්පාදන අපනයනය කිරීමේ ක්‍රියාවලියට අමතරව කන්ටේනර් ප්‍රති අපනයනය කරන සුවිශේෂී වාරයක් බවට පත්කර තිබෙන බව ද ඒ මහතා පෙන්වා දුන්නේය.\n\nමාධ්‍ය වෙත ප්‍රකාශයක් කරමින් ඇමැතිවරයා මේ බව සඳහන් කළේය.\nවරාය සංවර්ධන කටයුතුවලදී මේ වන විට සුවිශේෂී ප්‍රගතියක් ලබා තිබෙන බව පෙන්වා දෙන ඒ මහතා අරගලය පැවැති අවස්ථාවේ ප්‍රධාන නැව් සමාගම්වල නැව් 17ක් පමණ හැරී ගිය බවද ඒ අවස්ථාවේ ඇති වූ කැළල මකා ගැනීම සඳහා විශාල පරිශ්‍රමයක් දැරීමට සිදු වූ බව ද සිහිපත් කළේය.\n\nඅද වන විට එම නැව් සමාගම් පමණක් නොව ලෝකයේ විශාල නැව් සමාගම් කීපයක නැව් කොළඹ වරායට ගෙන්වා ගැනීමට හැකිව තිබෙන බවද වරායේ ධාරිතාව වැඩි කිරීම සඳහා විශාල මුදලක් වෙන් කර තිබෙන බවද සඳහන් කළ ඒ මහතා නැඟෙනහිර පර්යන්තයේ සංවර්ධන කටයුතු වෙනුවෙන් අමෙරිකානු ඩොලර් මිලියන 580ක් වැය කර තිබෙන බවද කීවේය.\n\nබටහිර පර්යන්තයේ සංවර්ධන කටයුතු ද මේ වන විට සාර්ථකව ක්‍රියාත්මක වන අතර, කොළඹ වරායේ වේගවත් සංවර්ධනයක් අපේක්ෂාවෙන් ඉන්දියන් සාගරයේ කන්ටේනර් ප්‍රති අපනයනය කරන සුවිශේෂී වරායක් බවට පත්ව තිබෙන බවද පැවසීය. එමඟින් විශාල ආදායමක් රටට හිමිවන අතර, වාර්ෂිකව කන්ටේනර් මිලියන 8.5ක ප්‍රමාණයක් වාර්ෂිකව හුවමාරු කෙරෙන බවද එය මිලියන 15 දක්වා ඉහළ නැංවීමට සැලසුම් කර තිබෙන බවද පෙන්වා දුන්නේය.\nකොළඹ වරායේ උතුරු පර්යන්තය සංවර්ධන ව්‍යාපෘතියක් වෙනුවෙන් ආසියානු සංවර්ධන බැංකුවේ සහාය ඇතිව ක්‍රියාත්මක කිරීමට සැලසුම් කර තිබෙන බවද ඒ සඳහා ශක්‍යතා අධ්‍යයනයක් කර තිබෙන බවද පැවසූ ඒ මහතා ඒ අනුව ඉදිරි කාලයේදී කොළඹ වරායට නව පර්යන්ත කීපයක් ගොඩනඟන්න හැකිවනු ඇති අතර, ඒ සඳහා පෞද්ගලික අංශයේ සහාය ලබාගන්නා බවද සඳහන් කළේය.\n\nමහින්ද අලුත්ගෙදර",
       "URL": "https://www.dinamina.lk/2023/07/27/local/9602/%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a%e0%b6%ba-%e0%b7%81%e0%b6%9a%e0%b7%8a%e0%b6%ad%e0%b7%92%e0%b6%b8%e0%b6%ad%e0%b7%8a-%e0%b6%9a%e0%b7%92%e0%b6%bb%e0%b7%93%e0%b6%b8%e0%b6%a7/",
       "Category": "local",
       "Parent URL": "https://www.dinamina.lk/category/local//page/323/"
}