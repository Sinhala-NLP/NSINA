{
       "Source": "dinamina",
       "Timestamp": "July 28, 2023 1:00 am",
       "Headline": "රූපවාහිනියෙන් ගුවන් විදුලියෙන් සිරස්තලය වෙනුවට මුළු විස්තරයම කියවීම පුවත්පතට අවාසියක්",
       "News Content": "පුවත්පතක පැවැත්ම සඳහා ඇති එකම වාසිය වැඩි ඉඩකඩක් තුළ යම් සිද්ධියක් පිළිබඳ සවිස්තරාත්මකව වාර්තා කිරීමට ඇති අවස්ථාව බව ලංකාදීප පුවත්පතේ ප්‍රධාන කර්තෘ සහ කර්තෘ මණ්ඩල අධ්‍යක්ෂ සිරි රණසිංහ මහතා ප්‍රකාශ කරයි.\n\nඒ මහතා මේ බව සදහන් කෙළේ නෙත් එෆ්.එම්. මාධ්‍යවේදී නුවන් ජූඩ් ලියනගේ මහතාගේ ‘පත්තර මල්ලි’ ගුවන්විදුලි වැඩසටහනට වසර 25ක් පිරීම නිමිත්තෙන් පැවැති උත්සවයේ දී අදහස් දක්වමිනි.\n\nඑහිදී වැඩිදුරටත් අදහස් දැක් වූ සිරි රණසිංහ මහතා මෙසේද පැවසීය.\n\nඑම වාසිය රූපවාහිනී, ගුවන්විදුලි සහ සමාජ මාධ්‍ය මඟින් ඉදිරිපත් කරන පුවත්පත් වැඩසටහන් අහිමි කර තිබෙනවා. පුවත්පත්වලට මේ අවාසිය සිදුව ඇත්තේ රූපවාහිනී හා ගුවන්විදුලි මඟින් උදෑසන ප්‍රචාරය වන ඇතැම් පත්තර විස්තර වැඩසටහන්වලදී පුවත්පතේ සිරස්තලය හඳුන්වාදීම වෙනුවට පුවත්පතේ සමස්ත විස්තරයම මාධ්‍ය හරහා ඉදිරිපත් කිරීම නිසායි.\n\nවසර 25ක් ඕනෑම වැඩසටහනක් කිරීම අපහසුයි. නමුත් පත්තර මල්ලිගේ වෑයම අති සාර්ථකයි. පත්තර මල්ලි දවසක් සිරස්තලයක් කියවනවා මෙහෙම. මුළු පවුලටම ඩෙංගු සෑදී පවුලේ සාමාජිකයකු මරුට. එම සාමාජිකයාගේ දේහය භාර ගැනීම ඥාතියකු සිදු කරයි කියලා. එම ඥාතියා කවුද කියන එක පිළිබඳ ඇත්තටම ගත්තොත්, ඔහු තමයි නුවන්. ඒක හරිම සංවේදී කාරණයක්. නුවන්ගේ ඥාති දියණිය තමයි එදා ජීවිතක්ෂයට පත්වෙලා තිබුණේ. නමුත් නුවන් තමන්ගේ රාජකාරිය කරලා තමයි තම ඥාති දියණියගේ දේහය භාර ගැනීමට ගියේ. නුවන් ඒ වගේ විශාල කැප කිරීමක් කළ මාධ්‍යවේදියෙක්. ඔහු කළ කාර්යය ප්‍රාතිහාර්යයක්. නුවන් ඉදිරිපත් කරන්නේ පුවත්පත් සිරස්තල පමණයි. ඒ නිසා එය කනවැකුණු සැණින් පාඨකයා පුවත්පත මිලදී ගන්න පෙලඹෙනවා.\n\nමාධ්‍ය විශ්ලේෂක නාලක ගුණවර්ධන මහතා-\n\nනුවන් කියන්නේ අමුතු ආකාරයේ රස්තියාදුකාරයෙක්. ඔහු බහුවිධ උත්සාහයන් ගන්නා පුද්ගලයෙක්. අපට අවශ්‍ය ඔහු වගේ මාධ්‍යවේදිනුයි. ඔහු මල්ටි ටැලන්ටඩ් මාධ්‍යවේදියෙක්. ඔහුගේ කටහඬ උද්‍යෝගි කටහඬක්. පත්තර මල්ලි කරන්න ඔහු ඒක හරියටම යොදා ගත්තා. ඔහු ගවේෂකයෙක්. ඔහු නවෝත්පාදකයෙක්. පත්තර කියවන එක ආරම්භ කළේ අමෙරිකාවේදී. එය යොදා ගත්තේ දෘෂ්‍යාබාධිත පුද්ගලයන් වෙනුවෙනුයි. නමුත් එය ලංකාවේ ප්‍රචලිත කළේ නුවන් විසිනුයි. නුවන් කියන්නේ හොඳ කැඳවුම්කරුවෙක්. ඔහුට හොඳ සංවිධාන ශක්තියක් තිබුණා. නුවන් එක්ක කවුරුත් තරහ වෙන්නේ නැහැ. නුවන්ගේ අලුත්ම සංකල්පය සංචාරක සංකල්පය ජනප්‍රිය කිරීමයි. ඊට අපි සුබ පතනවා.\n\nජ්‍යෙෂ්ඨ මාධ්‍යවේදී නුවන් ජූඩ් ලියනගේ මහතා –\n\nරට ධනාත්මක සන්ධිස්ථානයකට ගෙන ඒම මගේ අභිප්‍රාය වුවත් පවතින දේශපාලන තන්ත්‍රයේ දුර්වලකම නිසා එම කාර්යය කිරීමට නොහැකි වුණා. එසේම මාධ්‍යවේදියා යනු රටවල් අලුතෙන් ගොඩනැඟිය හැකි මෙන්ම රටවල් වෙනස් කළ හැකි කෙ‍නකු වෙනවා. වසර 25ක් තිස්සේ රටටත් සමාජයටත් කුමන හෝ ධනාත්මක ආකල්පයක් ලබාදීමට ‘පත්තර මල්ලි’ වැඩසටහන ඉවහල් වුණා යැයි සිතනවා. ඒ පිළිබඳ නිහතමානි සතුටක් තිබෙනවා. මට මේ ‘පත්තර මල්ලි’ වැඩසටහන කරන්න බොහෝ පිරිසක් උදවු කළා. ඒ පිළිබඳව මම ඔවුන්ට ස්තුතිවන්ත වෙනවා. මට මේ වැඩසටහන ඉදිරිපත් කරන්නට කියලා අදහස දුන්නේ ප්‍රවීණ ගුවන්විදුලි නිවේදිකා තමාලි පීරිස් මහත්මියයි. මේ වැඩසටහනට බොහෝ ප්‍රේක්ෂක ප්‍රතිචාර ලැබුණා. මගේ වැඩසටහන් ඇතැම් රසිකයන් පටිගත කරගෙන පවා තියාගෙන සිටියා. එවැනි රසිකයන්ගේ නිවෙසට යන්නත් මට හැකි වුණා.\n\nනමුත් මම එක දෙයක් කියන්නට අවශ්‍යයි. මේ වැඩසටහන මම අවුරුදු 25ක් තිස්සේ කළා. මට ඕනෑ වුණේ මේ හරහා මගේ රටට මොනවා හෝ ධනාත්මක දෙයක් කරන්නයි. නමුත් මට ඒක කරගන්නට හැකි වුණේ නැහැ. ඇත්තටම ඒක ගැන කනගාටුයි. අවුරුදු 25ක් කියන්නේ ලොකු කාලයක්. මට දැන් මහන්සියි. ඒ නිසා මේ වැඩසටහන කවුරු හරි ඉදිරියට කරගෙන යනවා නම් හොඳයි. ඒ වගේම ප්‍රේමකීර්ති මහත්මයාගෙන් පස්සේ ඒ හිඩැස පුරවන්න පිරිසක් බිහි වුණා. 1995න් පස්සේ දක්ෂ ගුවන්විදුලි ශිල්පීන් බිහි වුණා. මමත් ඒ අතරින් කෙනෙක්. නමුත් අපෙන් පස්සේ ඒ කටයුතු කරගෙන යන්න පිරිසක් බිහි වී තිබෙනවා ද කියන එක ගැටලුවක්. ඇත්තට ම ඒකට අපිත් වගකියන්න ඕනේ. ඒ නිසා අපි ඔක්කොම එකතු වෙලා රටට වැඩක් කළහැකි තරුණ පිරිසක් බිහිකරමු. ඒ වගේම විකාශන අධිකාරි පනතක් කියා දෙයක් ගෙන එනවා කියලා කියනවා. ඊට අපි හැමෝම විරුද්ධ විය යුතුයි. මට මේ ගමන එන්න උදවු කරපු මගේ මවුපියන්, මගේ පවුලේ අය වගේම මගේ බිරිය හා දියණියන් දෙදෙනාවත් මම මේ වේලාවේ ආදරයෙන් මතක් කරනවා.\n\nනුවන් ලියනගේ මහතා රචනා කළ ගීත කිහිපයක් ද මෙහිදී ගායනා කෙරිණි.\n\nපාර්ලිමේන්තු මන්ත්‍රීවරුන්, පුවත්පත් කතුවරුන්, ජනමාධ්‍ය ක්ෂේත්‍රයේ ප්‍රවීණයන්, කලාකරුවන් සහ නුවන් ජූඩ් ලියනගේ මහතාගේ පවුලේ ඥාතීන් හා හිතවතුන් ඇතුළු විශාල පිරිසක් මෙම අවස්ථාවට එක්ව සිටියහ.",
       "URL": "https://www.dinamina.lk/2023/07/28/local/9882/%e0%b6%bb%e0%b7%96%e0%b6%b4%e0%b7%80%e0%b7%8f%e0%b7%84%e0%b7%92%e0%b6%b1%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%9c%e0%b7%94%e0%b7%80%e0%b6%b1%e0%b7%8a-%e0%b7%80%e0%b7%92%e0%b6%af%e0%b7%94/",
       "Category": "local",
       "Parent URL": "https://www.dinamina.lk/category/local//page/317/"
}