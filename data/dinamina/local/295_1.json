{
       "Source": "dinamina",
       "Timestamp": "August 3, 2023 12:58 am",
       "Headline": "මුහුදු මහා විහාරයේ හිමිනමට පහර දීම ධීවරයෝ 9ක් අත්අඩංගුවට",
       "News Content": "ගල්ලෙනක භාවනානුයෝගීව සිටි බව කියන පොතුවිල් මුහුදු මහා විහාරයේ වැඩවාසය කරන උඩලමත්තේ රත්නප්‍රිය හිමිට පහර දීමට සම්බන්ධ සැකකරුවෝ 09 දෙනෙක් ඊයේ (02) වන විට පොතුවිල් පොලිසියේ නිලධාරීන් විසින් අත්අඩංගුවට ගනු ලැබූහ.\nධීවර කාර්මිකයන් වන ඔවුන් පොතුවිල්හි පදිංචිකරුවන් බව නැඟෙනහිර පළාත් භාර ජ්‍යෙෂ්ඨ නියෝජ්‍ය පොලිස්පති නීතිඥ අජිත් රෝහණ මහතා සඳහන් කළේය.\nමෙම සැකකරුවන්ව හඳුනා ගැනීමේ පෙරට්ටුවක් සඳහා ඉදිරිපත් කරන බව ද අජිත් රෝහණ මහතා පැවසීය.\nමෙම පහර දීම සම්බන්ධයෙන් සහකාර පොලිස් අධිකාරිවරයකුගේ ප්‍රධානත්වයෙන් විමර්ශනයක් සිදු කරනු ලබයි.\nඑහිදී පෙනී ගොස් ඇත්තේ මෙම පහරදීම පුද්ගලික ආරවුලක් මුල්කරගෙන සිදුවූවක් බවය. මෙම පහර දීම පසුගිය 28 වැනිදා සිදුව තිබිණි. පහර කෑමෙන් තුවාල ලැබූ උඩලමත්තේ රත්නප්‍රිය හිමි පොතුවිල් රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා අම්පාර රෝහලට මාරුකරනු ලැබීය. උන් වහන්සේට බරපතළ තුවාල නැති බව පොලිසිය සඳහන් කළේය. ආතිමුනෙයි මදුරවේලි පිහිටි ගල්ලෙනක භාවනා කරමින් සිටියදී එම ස්ථානයට පැමිණි 07 දෙනකු තමන් වහන්සේට හබලකින් පහර දුන් බව උන් වහන්සේ පොලිසියට පැමිණිලි කරමින් සඳහන් කර තිබේ. තමන් වහන්සේට පහර දුන් අය ගල්ලෙනෙහි තිබුණු තමන් වහන්සේට අයත් රුපියල් 57,000ක ජංගම දුරකතනයක් පැහැරගත් බවට ද පොලිසියට පවසා ඇත. විමර්ශනයේදී ජංගම දුරකතනය පොලිසියට හමු වී ඇත. තමන් වහන්සේට හත් දෙනකු පහර දුන් බව පැමිණිල්ලෙන් කියැවුණත් විමර්ශනයේදී ඊට වැඩි පිරිසක් සම්බන්ධ වී ඇති බව අනාවරණය වූ බැවින් සෑම අයකුම අත්අඩංගුවට ගත් බව පොලිසිය කියයි.",
       "URL": "https://www.dinamina.lk/2023/08/03/local/11363/%e0%b6%b8%e0%b7%94%e0%b7%84%e0%b7%94%e0%b6%af%e0%b7%94-%e0%b6%b8%e0%b7%84%e0%b7%8f-%e0%b7%80%e0%b7%92%e0%b7%84%e0%b7%8f%e0%b6%bb%e0%b6%ba%e0%b7%9a-%e0%b7%84%e0%b7%92%e0%b6%b8%e0%b7%92%e0%b6%b1/",
       "Category": "local",
       "Parent URL": "https://www.dinamina.lk/category/local//page/295/"
}