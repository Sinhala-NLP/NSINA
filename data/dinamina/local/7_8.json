{
       "Source": "dinamina",
       "Timestamp": "October 11, 2023 1:00 am",
       "Headline": "මී හරකෙක් බේරන්න ගොස් ඩිෆෙන්ඩරය තාප්පයක හැපී STF 2ක් මරුට",
       "News Content": "මාර්ගය හරහා ගමන් කරමින් සිටි මී ගවයකු බේරීමට උත්සාහ ගනු ලැබූ පොලිස් විශේෂ කාර්ය බළකාගේ නිලධාරීන් පිරිසක් ගමන් ගත් ඩිපෙන්ඩර් වර්ගයේ ජීප් රථයක් මාර්ගයෙන් ඉවතට පැනීමෙන් විශාල අනතුරක් සිදු විය.\n\nඩිපෙන්ඩරය තාප්පයක හැපී පෙරේදා (09) රාත්‍රී කාලයේ සිදු වූ අනතුරකින් සෙබළු දෙදෙනෙක් මිය ගියහ. පස් දෙනකු තුවාල ලබා රෝහල්ගත කෙරුණි.\n\nමියගොස් ඇත්තේ කොස්තාපල්වරුන් දෙදෙනෙකි. තුවාලකරුවන් අතර උප පොලිස් පරීක්ෂකවරයෙක්, සැරයන්වරුන් දෙදෙනෙක් සහ කොස්තාපල්වරු දෙදෙනෙක් සිටිති. ඩිපෙන්ඩරය පැදවූ රියැදුරුද තුවාල ලබා ඇත.\n\nමෙම අනතුර සිදුව ඇත්තේ වවුනියාව – හොරොව්පොතාන මාර්ගයේ රම්බකුලම ප්‍රදේශයේ කිලෝ මීටර් 02 කණුව අසලදී බව වවුනියාව පොලිසිය කියයි.\n\nවවුනියාවේ මඩුකන්ද විශේෂ කාර්ය බළකා කඳවුරට අනුයුක්තව සේවයේ නිරත මෙම නිලධාරීන් පෙරේදා 58 – 9380 අංකය දරන ඩිපෙන්ඩරයේ නැගී ගමන් කරමින් සිටියදී රම්බකුලම කිලෝ මීටර් 02 කණුව අසල මාර්ගයේ ගව රංචුවක් නිදා සිට ඇති බව සඳහන්ය. ජීප් රථය ගමන්කරමින් සිට ඇත්තේ වවුනියාව දෙසට බවත් එම අවස්ථාවේදී වැසි සහිත තත්ත්වයක් ඇතිවීම හේතුවෙන් ගව රංචුවද එහා මෙහා යමින් සිට ඇත.\n\nඒ අතර ඇතැම් ගවයන් කුලප්පු වී සිට ඇති බවද සඳහන්ය.\n\nමැදවච්චිය දුම්රිය නගරයේ පදිංචි පොලිස් කොස්තාපල් 38778 යාපා මුදියන්සේලාගේ සුපුන් ප්‍රදීපන හා කුරුණෑගල කුඹුක්වැව කිරිමැටියාව පදිංචි පොලිස් කොස්තාපල් 27287 හේරත් මුදියන්සේලාගේ හසිත දිනේෂ මධුසංක නමැති නිලධාරීන් දෙදෙනා මෙසේ මියගොස් ඇත.\n\nඋප පොලිස් පරීක්ෂක සංකල්ප, පොලිස් සැරයන්වරුන් වන ධනසූරිය (68885), කොබ්බෑකඩුව (74364), පොලිස් කොස්තාපල් බාලසූරිය (20509) සහ පොලිස් කොස්තාපල් රියැදුරු මධුරංග (2296) යන නිලධාරීහු තුවාල ලබා මේ වන විට වවුනියාව රෝහලේ ප්‍රතිකාර ගනු ලබති.",
       "URL": "https://www.dinamina.lk/2023/10/11/local/29635/%e0%b6%b8%e0%b7%93-%e0%b7%84%e0%b6%bb%e0%b6%9a%e0%b7%99%e0%b6%9a%e0%b7%8a-%e0%b6%b6%e0%b7%9a%e0%b6%bb%e0%b6%b1%e0%b7%8a%e0%b6%b1-%e0%b6%9c%e0%b7%9c%e0%b7%83%e0%b7%8a-%e0%b6%a9%e0%b7%92%e0%b7%86/",
       "Category": "local",
       "Parent URL": "https://www.dinamina.lk/category/local//page/7/"
}