{
       "Source": "dinamina",
       "Timestamp": "August 15, 2023 3:37 am",
       "Headline": "මීගමුව ලෙල්ලමේ  බොඩි බිල්ඩර් ඝාතනයේ  කොන්ත්‍රාත්කරු හඳුනා ගනී",
       "News Content": "\n\nමීගමුව පිටිපන මහා මාළු ලෙල්ලමේ නතරකෙරන වාහනවලින් ගාස්තු අයකරමින් සිටි නයිදප්පුලාගේ ධනුෂ්ක ඇන්ජන් උමයංග ප්‍රනාන්දු (25) නමැති තරුණයාට වෙඩි තැබීමට කොන්ත්‍රාත්තුව ලබාදුන්නේ යැයි කියන පුද්ගලයාව හඳුනාගැනීමට පොලිසිය සමත්ව ඇත.\n\nමේ වන විට එම පුද්ගලයා අතුරුදන්ව සිටින බවත් වැඩි කල් නොගොස් අත්අඩංගුවට ගනිමින් මෙම ඝාතනයට මුල්වූ හැම තොරතුරක්ම අනාවරණයකර ගැනීමට හැකිවනු ඇති බවත් උසස් පොලිස් නිලධාරියෙක් සඳහන් කළේය.\n\nව්‍යාපාරික කටයුතුවල නිරතව සිටින එම පුද්ගලයාගේ බිරිය තරුණයකු සමඟ අනියම් පෙම් සම්බන්ධයක් පවත්වාගෙන යන බවත් එම අනියම් සම්බන්ධය පවත්වාගෙන යන්නේ ඝාතනයට ලක්වූ තරුණයා සමඟ බව සැකකරමින් ඔහුව ඝාතනය කිරීමට කොන්ත්‍රාත්තුව පාතාලයට ලබාදී ඇති බවත් මෙතෙක් කර ඇති විමර්ශනවලින් අනාවරණය වී ඇත.\n\nව්‍යාපාරිකයා විසින් කොන්ත්‍රාත්තුව ලබාදී ඇත්තේ මෙම තරුණයාවම ඝාතනය කිරීමට බවත් වෙඩික්කරුවන් කර ඇත්තේ ඔවුන්ට ලද කොන්ත්‍රාත්තුව ඉටුකිරීමක් බව පෙනී යන්නේ යැයි ද එම උසස් පොලිස් නිලධාරියා කීය.\n\nඑහෙත් සැබෑ ලෙසම ව්‍යාපාරිකයාගේ බිරිය සමඟ අනියම් ඇසුරක් ඇත්තේ මෙම තරුණයා නොවන බවත් තරුණයාගේ මිතුරකු බවත් විමර්ශනයේදී පෙනී ගොස් ඇත. ව්‍යාපාරිකයාගේ බිරිය අනියම් සැමියාට පණිවිඩ ලබාදී ඇත්තේද මෙම ඝාතනයට ලක් වූ තරුණයාගේ දුරකතනයට ඇමතීමෙනි.\n\nමෙම තරුණයා කෙරෙහි ව්‍යාපාරිකයාට සැකයක් ඇතිවීමට මුල්වී ඇතැයි පැවසෙන්නේ බිරිය සිය අනියම් ඇසුර පවත්වන පුද්ගලයාව මුණ ගැසීමට යන්නේ මෙම තරුණයා සමඟ වූ බැවින් යැයිද විමර්ශකයන්ට ලැබී ඇති තොරතුරුවල සඳහන්ය.\n\nමෙම තරුණයා කෙරහි වැරදි වැටහීමකින් ව්‍යාපාරිකයා පාතාලය යොදා ඔහුව ඝාතනයකර ඇති බව පෙනී යන බවත් අතුරුදන්ව සිටින ව්‍යාපාරිකයා සොයාගෙන ප්‍රශ්න කිරීමෙන් හැම දෙයක්ම අනාවරණයකර ගැනීමට හැකිවනු ඇති බවත් පොලිසිය විශ්වාස කරයි. ඝාතනය වූ තරුණයා මෙම ව්‍යාපාරිකයාගේ ඉතා විශ්වාසවන්තයෙක් වන බවද පොලිසිය කියයි.\n\nගයාන් කුමාර වීරසිංහ",
       "URL": "https://www.dinamina.lk/2023/08/15/local/14205/%e0%b6%b8%e0%b7%93%e0%b6%9c%e0%b6%b8%e0%b7%94%e0%b7%80-%e0%b6%bd%e0%b7%99%e0%b6%bd%e0%b7%8a%e0%b6%bd%e0%b6%b8%e0%b7%9a-%e0%b6%b6%e0%b7%9c%e0%b6%a9%e0%b7%92-%e0%b6%b6%e0%b7%92%e0%b6%bd%e0%b7%8a/",
       "Category": "local",
       "Parent URL": "https://www.dinamina.lk/category/local//page/243/"
}