{
       "Source": "dinamina",
       "Timestamp": "September 8, 2023 1:00 am",
       "Headline": "හොර ස්ටිකර් ඇලවූ මත්පැන් සමාගම්වලට කෝටි 5ක් දඩ",
       "News Content": "දැනට අත්අඩංගුවට ගෙන ඇති මද්‍යසාර බෝතල් අතුරින් 43,776ක ව්‍යාජ ස්ටිකර් අලවා ඇති බව තහවුරු වී ඇති බවත් සෙසු බෝතල් හඳුනා ගැනීම සඳහා තවදුරටත් රසපරීක්ෂක දෙපාර්තමේන්තුව වෙත යොමුකර ඇති බවත් මුදල් රාජ්‍ය අමාත්‍ය ආචාර්ය රංජිත් සියඹලාපිටිය මහතා පාර්ලිමේන්තුවේදී ඊයේ (07) ප්‍රකාශ කළේය.\n\nඑමෙන්ම අදාළ සිද්ධි සම්බන්ධයෙන් වරදකරුවන් වී ඇති සමාගම් වෙත මේ වන විට රුපියල් පන්කෝටි විසිලක්ෂයක දඩ මුදල් නියම කර ඇති බව ද ඇමැතිවරයා පැවසීය.\n\nඑම දඩ මුදල් ඊයේ (07) දහවල් වන විට ගෙවා අවසන් කර දමන ලෙස නියම කර ඇති බවත් ඊට අසමත් වන්නේ නම් ඔවුන්ගේ බලපත්‍ර සම්බන්ධයෙන් නීතිමය පියවර ගන්නා බවත් ඇමැතිවරයා පැවසීය. මුදල් රාජ්‍ය අමාත්‍ය ආචාර්ය රංජිත් සියඹලාපිටිය මහතා මේ බව සඳහන් කළේ විපකෂ නායක සජිත් ප්‍රේමදාස මහතා ස්ථාවර නියෝග 27/2 යටතේ මතු කරන ලද ප්‍රශ්නයකට පිළිතුරු දෙමිනි. එහිදී වැඩිදුරටත් අදහස් දැක්වූ රාජ්‍ය අමාත්‍ය රංජිත් සියඹලාපිටිය මහතා සඳහන් කළේ මහජන විරෝධතා හේතුවෙන් මද්‍යසාර අලෙවි ස්ථානයක බලපත්‍රයක් අහෝසි කළ හැක්කේ සුරාබදු නිවේදන අංක 902 ප්‍රකාරව බවයි. එමෙන්ම එහි පවතින නිර්ණායක කාලීන නොවේ නම් ඒවා යාවත්කාලීන කිරීමට සූදානම් බව ද ඇමැතිවරයා පැවසීය. එහිදී වැඩිදුරටත් අදහස් දැක්වූ රාජ්‍ය ඇමතිවරයා, රට පුරා මත්පැන් විකිණීම සඳහා බලපත්‍ර 4570ක් නිකුත් කර ඇති බවත් වර්ග 25ක් යටතේ මෙම මත්පැන් බලපත්‍ර දී ඇතැයි ද පැවසීය.\n\nඑමෙන්ම මෘදු මත්පැන් විකිණීම සඳහා බලපත්‍ර 538ක් මෑත භාගයේ නිකුත් කර ඇති බව ද ඇමැතිවරයා පැවසීය. රජය කිසිදු අවස්ථාවක මත්පැන් ප්‍රවර්ධනය නොකරන අතර, සියයට 75ක බදු අය කරන්නේ ඒ නිසා බව ද හෙතෙම පැවසීය. මත්පැන් බලපත්‍ර සංචාරක කලාපවලට සීමාකිරීම කෙරෙහි අවධානය යොමුවී ඇතැයි ද රාජ්‍ය අමාත්‍යවරයා වැඩිදුරටත් පැවසීය.",
       "URL": "https://www.dinamina.lk/2023/09/08/local/20589/%e0%b7%84%e0%b7%9c%e0%b6%bb-%e0%b7%83%e0%b7%8a%e0%b6%a7%e0%b7%92%e0%b6%9a%e0%b6%bb%e0%b7%8a-%e0%b6%87%e0%b6%bd%e0%b7%80%e0%b7%96-%e0%b6%b8%e0%b6%ad%e0%b7%8a%e0%b6%b4%e0%b7%90%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/139/"
}