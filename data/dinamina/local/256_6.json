{
       "Source": "dinamina",
       "Timestamp": "August 12, 2023 1:00 am",
       "Headline": "ජේ. ශ්‍රී රංගාගේ රිය අනතුරේ සාක්කි හැංගූ හිටපු OICට මාස හයක සිර දඬුවම්",
       "News Content": "හිටපු පාර්ලිමේන්තු මන්ත්‍රී හා මාධ්‍යවේදි ජේ. ශ්‍රී රංගා විසින් සිදු කරන ලද රිය අනතුරක සාක්ෂි වසන් කළේයැයි චෝදනා ලබා සිටි එවකට සෙට්ටිකුලම පොලිසියේ ස්ථානාධිපති ලෙස කටයුතු කළ ප්‍රධාන පොලිස් පරීක්ෂක සුගත් රොෂාන් සංජීව හට මාස 6ක සිර දඬුවමක් නියම කොට, එය වසර 7ක කාලයකට අත්හිටුවන ලෙස වවුනියාව මහාධිකරණ විනිසුරු මානික්කවාසගර් ඉලන්චෙලියන් මහතා 9 දා නියම කළේය.\n\nඑමෙන්ම සාවද්‍ය ලෙස රිය අනතුරක් සිදු කර, පොලිස් සැරයන්වරයකු මරා දමා ඇති නිසා ඔහුගේ බිරියට වන්දි වශයෙන් රු. ලක්ෂ 5ක මුදලක් ගෙවීමටද විනිසුරුවරයා නියෝග කළේය.\n\nරිය අනතුරක් සිදු කර, සාවද්‍ය මනුෂ්‍ය ඝාතනයක් සිදු කිරීම හා එම නඩු විභාගයේ සාක්ෂිකරුවන් වෙත බලපෑම් කිරීම යන චෝදනා මත දැනට රිමාන්ඩ් භාරයේ සිටින හිටපු පාර්ලිමේන්තු මන්ත්‍රී ජේ. ශ්‍රී රංගා මහතා ලබන නොවැම්බර් 6 වැනිදා දක්වා තවදුරටත් රක්ෂිත බන්ධනාගාරගත කරන ලෙසද විනිසුරුවරයා නියෝග කළේය.\n\n2011 මාර්තු 30 දින සැකකාර මන්ත්‍රීවරයා මැදවච්චිය සිට සෙට්ටිකුලම ප්‍රදේශයට ලියාපදිංචි නොකළ ජීප් රථයකින් ගමන් කරමින් සිටින අවස්ථාවක සෙට්ටිකුලම රෝහල ඉදිරිපිට රිය අනතුරක් සිදු වී, එහිදී අලව්ව නවතල්වත්ත ප්‍රදේශයේ පදිංචි තිදරු පියකු වූ සැරයන් (36759) ජී. උදය ජයමිණි පුෂ්පකුමාර නිලධාරියා මියගොස් සිටි අතර, සාවද්‍ය තොරතුරු වාර්තා කරමින් සැරයන්වරයා රිය පදවා ජීවිතක්ෂයට පත් වූ බව පවසා එවකට රාජකාරි කළ පොලිස් නිලධාරීන් හා එක්ව විමර්ශන අවසන් කොට ඇති බවට අධිකරණයේදී ප්‍රකාශ විය.\n\nඑම අනතුර සම්බන්ධයෙන් මියගිය සැරයන්වරයාගේ බිරිය කළ පැමිණිල්ලකට අනුව පොලිස් විශේෂ විමර්ශන ඒකකයේ නිලධාරීන් පැවැත්වූ විමර්ශනයකදී එවකට පාර්ලිමේන්තු මන්ත්‍රී ජේ. ශ්‍රී රංගා මහතා රිය පදවා අනතුර සිදු කර ඇති බව අනාවරණය වූ අතර, අධිචෝදනා 11ක් යටතේ නීතිපතිවරයා විසින් වවුනියාව මහධිකරණයේ නඩු පවරා තිබිණි.\n\nඅදාළ නඩු විභාගයේදී සාක්ෂි දුන් දෙදෙනකු හට දුරකතනයෙන් බලපෑම් කරමින්, අනතුරුව එම සාක්ෂිකරුවන් වෑන් රථයක නංවාගෙන වෙනත් ස්ථානයකට ගොස්, සාක්ෂි නොදෙන ලෙස බලපෑම් කිරීම සම්බන්ධයෙන් විත්තිකාර හිටපු මන්ත්‍රීවරයාට එරෙහිව වින්දිතයන් ආරක්ෂා කිරීමේ පනත යටතේද පසුගිය මාර්තු 28 දා නඩු පවරනු ලැබීය.\n\nතොරතුරු වසන් කිරීම ඇතුළු චෝදනා ලබා සිටි එවකට හිටපු සෙට්ටිකුලම පොලිස් ස්ථානාධිපති (ප්‍ර.පො.ප) සුගත් රොෂාන් සංජීව මහතා අධිකරණයේ පෙනී සිටිමින් සියලු චෝදනාවලට තමා වරද පිළිගන්නා බව අධිකරණයට ප්‍රකාශ කළ අතර ඉදිරිපත් වූ කරුණු සලකා බලමින් විනිසුරුවරයා සෙට්ටිකුලම පොලිසියේ ස්ථානාධිපතිවරයා ලෙස කටයුතු කළ (ප්‍ර.පො.ප) සුගත් රොෂාන් සංජීව හට අත්හිටුවූ සිරදඬුවම් හා දඩ නියම කළේය. හිටපු වවුනියාව කොට්ඨාස භාර පොලිස් අධිකාරි අමරසිරි සේනාරත්න (විශ්‍රාමික නියෝජ්‍ය පොලිස්පති), වවුනියාව හිටපු සහකාර පොලිස් අධිකාරි හරිස්චන්ද්‍ර බණ්ඩාර (විශ්‍රාමික ජ්‍යෙෂ්ඨ පොලිස් අධිකාරි), සෙට්ටිකුලම පොලිස් ස්ථානයේ සේවය කළ පොලිස් සැරයන් ප්‍රියදර්ශන හේරත්, පොලිස් කොස්තාපල් ඩබ්.ජී. පද්මපාල යන නිලධාරීහු මේ නඩුවිභාගයේ අධිචෝදනා ලැබූ අනෙක් නිලධාරීහු වෙති. පැමිණිල්ල වෙනුවෙන් රජයේ අධිනීතිඥ ධම්මික උඩවත්ත මහතා සහ පොලිස් විශේෂ විමර්ශන අංශයේ නිලධාරීහු ඉදිරිපත්ව සිටියහ. නඩු විභාගය ලබන නොවැම්බර් 6 දා නැවත කැඳවීමට නියමිතය.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/12/local/13574/%e0%b6%a2%e0%b7%9a-%e0%b7%81%e0%b7%8a%e0%b6%bb%e0%b7%93-%e0%b6%bb%e0%b6%82%e0%b6%9c%e0%b7%8f%e0%b6%9c%e0%b7%9a-%e0%b6%bb%e0%b7%92%e0%b6%ba-%e0%b6%85%e0%b6%b1%e0%b6%ad%e0%b7%94%e0%b6%bb/",
       "Category": "local",
       "Parent URL": "https://www.dinamina.lk/category/local//page/256/"
}