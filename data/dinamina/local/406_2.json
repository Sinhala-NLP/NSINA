{
       "Source": "dinamina",
       "Timestamp": "July 7, 2023 2:26 pm",
       "Headline": "දරු දෙදෙනා සමඟ පාරේ යකා නැටූ පියා අත්අඩංගුවට",
       "News Content": "අත්අඩංගුවට ගත්තොත් දරු දෙදෙනා සමඟ ගිනි තබාගන්නා බවට පොලිසියට තර්ජනය කරමින් කොලොන්නාව තෙල් සංස්ථාව ඉදිරිපිට මාර්ගය අවහිර කරමින් රැඳී සිටි පුද්ගලයා දැඩි පරිශ්‍රමයක් දරා අත්අඩංගුවට ගත් බව කොළඹ අපරාධ කොට්ඨාසය ප්‍රකාශ කරයි.\n\nසැකකරු සන්තකයේ තිබී පෙට්රල් පිරවූ බෝතලයක් ,ලයිටරයක් , උල් පිහියක් පොලිස් භාරයට ගෙන ඇත\n\nහෙරොයින් මත්කුඩු සන්තකයේ තබාගැනීම සම්බන්ධයෙන් අධිකරණයෙන් වරෙන්තු නිකුත් කර තිබූ සැකකරු අත්අඩංගුවට ගැනීම සඳහා වැල්ලම්පිටිය ප්‍රදේශයට ඊයේ (6) සවස කොළඹ අපරාධ කොට්ඨාසයේ නිලධාරීන් ගිය අවස්ථාවේදී සැකකරු පලාගොස් තිබූ අතර සැකකරු පරිහරණය කරන ලද ජංගම දුරකථනය පොලිස් භාරයට ගැනීමට හැකි විය\n\nඅනතුරුව පැය දෙකකට පමණ පසු නිවසට පැමිණ තිබූ සැකකරු නිවසේ සිටි වයස අවුරුදු 7 සහ 10 සීමාවල පසුවන පාසල් නොයන දැරියන් දෙදෙනාට පාසල් නිල ඇඳුමක් අන්දවා ගෙන නිවසින් පිටවී පෙට්රල් පිරවු බෝතලයක් ,ලයිටරයක් සහ උල් පිහියක්ද රැගෙන දෙමටගොඩ කොළොන්නාව මාර්ගයේ තෙල් සංස්ථාව ඉදිරිපිට මාර්ගය හරහා දිවෙන දුම්රිය මාර්ගයේ බිම ඉඳගෙන පොලිසිය ඔහුව අත්අඩංගුවට ගැනීමට කටයුතු කළොත් දරු දෙදෙනා සමඟ ගිනි තබාගෙන සියදිවි නසාගන්නා බවට තර්ජනය කරමින් හැසිරෙන්නට වූ බව පොලිසිය කියයි\n\nකොලොන්නාව දෙමටගොඩ මාර්ගයේ දැඩි රථ වාහන තදබදයක් ඇතිවීම සම්බන්ධයෙන් සොයා බැලීම සඳහා කොළඹ අපරාධ කොට්ඨාසයේ නිලධාරීන් මාර්ගයට පිවිසීමේ දී පුද්ගලයෙකු මාර්ගය අවහිර වන ලෙස කුඩා දරු දෙදෙනකු සමග බිම ඉඳගෙන පොලිසියට යම් තර්ජනයක් කරන අයුරු නෙත ගැටීමෙන් අනතුරුව ඒ පිළිබඳ සොයා බැලීමේදී එම පුද්ගලයා මීට පැය කිහිපයකට ඉහතදී අත්අඩංගුවට ගැනීමට ගිය අවස්ථාවේදී පලාගිය පුද්ගලයා බවට හඳුනා ගැනීමට හැකි වූ බව පොලිසිය කියයි\n\nඑසැනින් ක්‍රියාත්මක වූ පොලිස් නිලධාරීන් ඉතා සූක්ෂම අයුරින් සැකකරු භාරයේ තිබූ උල් පිහිය පැට්‍රල් බෝතලේ සහ ලයිටරය සිය භාරයට ගෙන සැකකරු අත්අඩංගුවට පොලිසියට රැගෙන ඒමට කටයුතු කළේය\n\nසැකකරුගේ බිරිඳ දරු දෙදෙනා සහ සැකකරුව අත්හැර වෙනත් පුද්ගලයකු සමග නිවසින් පිටවී ගොස් තිබූ බවත් පොලිසිය කියයි\n\nසැකකරු අධිකරණයට ඉදිරිපත් කිරීමට නියමිතය",
       "URL": "https://www.dinamina.lk/2023/07/07/local/4934/%e0%b6%af%e0%b6%bb%e0%b7%94-%e0%b6%af%e0%b7%99%e0%b6%af%e0%b7%99%e0%b6%b1%e0%b7%8f-%e0%b7%83%e0%b6%b8%e0%b6%9f-%e0%b6%b4%e0%b7%8f%e0%b6%bb%e0%b7%9a-%e0%b6%ba%e0%b6%9a%e0%b7%8f-%e0%b6%b1%e0%b7%90/",
       "Category": "local",
       "Parent URL": "https://www.dinamina.lk/category/local//page/406/"
}