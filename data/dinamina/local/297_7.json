{
       "Source": "dinamina",
       "Timestamp": "August 2, 2023 1:31 am",
       "Headline": "සිනොපෙක් ඉන්ධන ෂෙඩ්වලට මුදාහරී දෙවැනි තොගය අද එයි",
       "News Content": "චීනයේ සිනොපෙක් සමාගම මඟින් මෙරටට රැගෙන ආ පළමු ඉන්ධන තොගය පිරවුම්හල් වෙත මුදාහැරීම ඊයේ (01) සිට ආරම්භ කර ඇති අතර, එහි දෙවන තොගය අද (02) පැමිණෙන බව විදුලිබල හා බලශක්ති ඇමැති කංචන විජේසේකර මහතා පවසයි.\n\nට්විටර් පණිවිඩයක් නිකුත් කරමින් ඇමැතිවරයා පවසන්නේ, දේශීය මූල්‍ය ආයතනවලින් විදේශ විනිමය පහසුකම් ලබා ගැනීමේදී උද්ගත වන ගැටලුකාරී තත්ත්වයන් හේතුවෙන් ඉන්ධන සැපැයුම ප්‍රශ්නගත වී තිබෙන අතර, දේශීය වෙළෙඳ පොළට නව සිල්ලර සැපයුම්කරුවන් ඇතුළු වීම මඟින් ඛනිජ තෙල් නිෂ්පාදන සඳහා විදේශ විනිමය අවශ්‍යතා ලිහිල් කරනු ඇති බවයි.\n\nඉන්ධන පිරවුම්හල් අලෙවිකරුවන් සමඟ ගිවිසුම් අත්සන් කර අවසන් වූ පසු, සිනොපෙක් රට පුරා ඉන්ධන පිරවුම්හල් 150ක් සමඟ සිල්ලර ඛනිජ තෙල් මෙහෙයුම් ආරම්භ කරනු ඇති බව ද ඇමැතිවරයා වැඩිදුරටත් සඳහන් කරයි.\n\nමේ අතර, ඛනිජ තෙල් නීතිගත සංස්ථාවේ මාර්ගෝපදේශ උල්ලංඝනය කරන පිරවුම්හල් සංස්ථාවට පවරාගෙන ඒවා විදේශීය සමාගම් වෙත ලබාදීමට සැලසුම් කෙරෙමින් පවතින බව පැවසේ.\nමේ වන විටත් එසේ මාර්ගෝපදේශ උල්ලංඝනය කළ පිරවුම්හල් කිහිපයක් සංස්ථාව මඟින් පවරාගෙන ඇත.",
       "URL": "https://www.dinamina.lk/2023/08/02/local/11056/%e0%b7%83%e0%b7%92%e0%b6%b1%e0%b7%9c%e0%b6%b4%e0%b7%99%e0%b6%9a%e0%b7%8a-%e0%b6%89%e0%b6%b1%e0%b7%8a%e0%b6%b0%e0%b6%b1-%e0%b7%82%e0%b7%99%e0%b6%a9%e0%b7%8a%e0%b7%80%e0%b6%bd%e0%b6%a7-%e0%b6%b8/",
       "Category": "local",
       "Parent URL": "https://www.dinamina.lk/category/local//page/297/"
}