{
       "Source": "dinamina",
       "Timestamp": "July 25, 2023 1:00 am",
       "Headline": "නිවාස සිහින පෙන්වා කෝටි තුනකට විද්ද ජාවාරමා රිමාන්ඩ්",
       "News Content": "නිවාස ඉදිකර දෙන බවට සහ ණය පහසුකම් මත නිවාස මිලදී ගෙන දෙන බවට සමාජ මාධ්‍ය ඔස්සේ පුළුල් ප්‍රචාරයක් ලබාදෙමින් විවිධ පුද්ගලයන් රවටමින් රුපියල් කෝටි තුනකට අධික මූල්‍ය වංචාවක නිරතව පොලිසියට කට්ටි පනිමින් සැඟව සිටි පුද්ගලයෙක් මිරිහාන කොට්ඨාස අපරාධ විමර්ශන කාර්යාංශයේ නිලධාරීන් විසින් අත්අඩංගුවට ගනු ලැබීය.\n\nමේ සැකකරු ඊයේ (23) කඩුවෙල මහේස්ත්‍රාත් අධිකරණයට ඉදිරිපත් කිරීමෙන් අනතුරුව අගොස්තු 03 වැනිදා දක්වා රක්ෂිත බන්ධනාගාරගත කර තිබේ. එදිනට හඳුනා ගැනීමේ පෙරට්ටුවකට ඔහු ඉදිරිපත් කරන ලෙස මහේස්ත්‍රාත්වරිය නියෝග කර ඇත.\n\nමේ පුද්ගලයාට එරෙහිව මිරිහාන විශේෂ අපරාධ විමර්ශන ඒකකයට පැමිණිලි 18ක් ද මාලබේ පොලිසියට පැමිණිලි 08ක් ද ලැබී තිබෙන බව පොලිසිය කියයි. එම පැමිණිලි 26ට අදාළව ඔහු විසින් කළ වංචාවේ ප්‍රමාණය රුපියල් 34,375,000ක් වන බව උසස් පොලිස් නිලධාරියෙක් සඳහන් කළේය.\n\nමේ පුද්ගලයා කඩුවෙල ප්‍රදේශයේ සැඟවී සිටියදී අත්අඩංගුවට ගෙන ඇත්තේ පෙරේදාය (23). ඔහු අත්අඩංගුවට ගැනීම දැන ගැනීමෙන් අනතුරුව ඔහුට එරෙහිව පැමිණිලි කිරීමට තවත් පිරිසක් සූදානමින් සිටින බව ද එම නිලධාරියා කීය.\n\nමේ සැකකරු සතුව තිබී දේදුනු උඩුදුම්බරලාගේ ක්‍රිශාන්ත ලක්රුවන් සිරිසේන නමින් සකස් කළ ව්‍යාජ හැඳුනුම්පතක් මෙන්ම විදේශ ගමන් බලපත්‍රයක් ද තිබී හමු වූ බව පොලිස් මාධ්‍ය ප්‍රකාශක කාර්යාලය සඳහන් කළේය. මේ පුද්ගලයා ඉකුත් අප්‍රේල් මාසයේදී මාලබේ උඩවත්ත ප්‍රදේශයේ තට්ටු ගොඩනැගිල්ලක සිය කාර්යාලය පවත්වාගෙන යමින් මේ වංචාව කරගෙන ගොස් ඇති බවත් මාස එකහමාරකදී මෙතරම් මුදලක් වංචා කර ඇති බවත් පොලිසිය කියයි. මේ පුද්ගලයා විසින් සිය කාර්යාලය පවත්වාගෙන ගොස් ඇත්තේ මෙරට ප්‍රසිද්ධ ඉඩම් අලෙවි සහ ව්‍යාපාර ජාලයක නමකට සමාන නාමයක් සහිතවය. ඔහු කාර්යාලය පවත්වාගෙන ගිය ගොඩනැගිල්ලට රුපියල් ලක්ෂයක මාසික කුලියක් පවා ගෙවා ඇති බව විමර්ශනවලින් අනාවරණය වී ඇත. ප්‍රශ්න කිරීමේදී හෙළිවී ඇත්තේ මේ පුද්ගලයා 11 ශ්‍රේණිය දක්වා අධ්‍යාපනය ලැබූ වයස අවුරුදු 41ක් වන අයෙක් බවය. මේ පුද්ගලයා සාමාන්‍ය පෙළ විභාගය අවසන් වීමෙන් අනතුරුව ටැක්සි රියැදුරෙක් ලෙස සේවයේ නිරතව ඇති බවත් පසුව සංචාරක මඟ පෙන්වන්නෙක් මෙන්ම සංචාරක රියැදුරෙක් ලෙස කටයුතු කර ඇති බවත් අනාවරණය වී ඇත.\n\nසංචාරක රියැදුරෙක් ලෙස සේවයේ නිරතව සිටි තමාට අබේරත්න නැමැති ගොඩනැගිලි ඉදිකිරීම් කොන්ත්‍රාත්කරුවෙක් සහ රොෂාන් නැමැති ඉඩම් සහ නිවාස අලෙවි කිරීමේ බ්‍රෝකර්වරයෙක් මුණගැසුණු බවත් ඔවුන්ගේ උපදෙස් මත නිවාස ඉදිකිරීමේ මේ ව්‍යාපාරය තමා ආරම්භ කළ බවත් සැකකරු ප්‍රශ්න කිරීම් හමුවේ පොලිසියට පවසා තිබේ.\n\nතමාට ව්‍යාජ හැඳුනුම්පතක් පවා සකස් කර දුන් බවත් තමා කටයුතු කළේ ඔවුන් කියන හැටියට බවද සැකකරු පවසා ඇත. ඉඩම් මිලදී ගැනීමටත් ඉඩම්වල නිවාස සකස් කර ගැනීමටත් තම ආයතනයට පැමිණෙන පුද්ගලයන් සමඟ විශ්වාසයක් ගොඩනැඟෙන ලෙස කතාබහ කර මුදල් කොටස් වශයෙන් ලබාගත් බවත් ඒ මුදල්වලින් වැඩි කොටසක් අබේරත්න සහ රොෂාන් යන දෙදෙනාට දුන් බවත් සැකකරු ප්‍රශ්න කිරීම් හමුවේ පවසා ඇත.\n\nබස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, බස්නාහිර දකුණු දිසාව භාර නියෝජ්‍ය පොලිස්පති කපිල කඩුපිටිය, නුගේගොඩ කොට්ඨාස භාර ජ්‍යෙෂ්ඨ පොලිස් අධිකාරී ජේ. ජයමහ මහතාගේ උපදෙස් මත නුගේගොඩ විශේෂ අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක ඩබ්ලිව්. එම්. එස්. විජේතුංග, නුගේගොඩ කොට්ඨාස අපරාධ විමර්ශන කාර්යාංශයේ ස්ථානාධිපති ප්‍රධාන පොලිස් පරීක්ෂක ජේ. කේ. ජී. හේවගේ යන මහත්වරුන්ගේ මෙහෙයවීමෙන් කොට්ඨාස අපරාධ විමර්ශන කාර්යාංශයේ උප පොලිස් පරීක්ෂක වීරතුංග, පොලිස් සැරයන් (69080), ප්‍රමිල පොලිස් කොස්තාපල්වරුන් වන (87369) කාරියවසම්, (87529) දිසානායක, (102481) රත්නායක, (103630) රණසිංහ, (103915) ඩිල්ෂාන් මහත්තුරු විසින් සැකකරු අත්අඩංගුවට ගැනීමට සම්බන්ධ වී තිබේ.",
       "URL": "https://www.dinamina.lk/2023/07/25/local/9009/%e0%b6%b1%e0%b7%92%e0%b7%80%e0%b7%8f%e0%b7%83-%e0%b7%83%e0%b7%92%e0%b7%84%e0%b7%92%e0%b6%b1-%e0%b6%b4%e0%b7%99%e0%b6%b1%e0%b7%8a%e0%b7%80%e0%b7%8f-%e0%b6%9a%e0%b7%9d%e0%b6%a7%e0%b7%92-%e0%b6%ad/",
       "Category": "local",
       "Parent URL": "https://www.dinamina.lk/category/local//page/334/"
}