{
       "Source": "dinamina",
       "Timestamp": "July 16, 2023 7:10 am",
       "Headline": "චමෝදිගේ මරණයට සැක ඖෂධය ඉවතට",
       "News Content": "පේරාදෙණිය ශික්ෂණ රෝහලේදී තරුණියක් මියයාමට හේතුවූ බවට සැකකරන ප්‍රතිජීවක ඖෂධය භාවිතයෙන් ඉවත් කිරීමට සෞඛ්‍ය අමාත්‍යංශය තීරණය කර තිබේ.\n\nඒ අනුව, අදාළ ඖෂධ කාණ්ඩය පේරාදෙණිය ශික්ෂණ රෝහලේ සහ මහනුවර ජාතික රෝහලේ භාවිතයෙන් ඉවත්කරනු ඇත.\n\nඑම ප්‍රතිජීවක ඖෂධය 3,000 කට ආසන්න වාර ගණනක් රෝගීන්ට ලබාදී ඇතැයි ද වාර්තාවේ.\n\nඑමෙන්ම, පේරාදෙණිය ශික්ෂණ රෝහලේ 21 හැවිරිදි චමෝදි සංදීපනී තරුණියක් මිය යාමේ සිද්ධිය සම්බන්ධයෙන් සොයබැලීමට සෞඛ්‍ය අමාත්‍යංශය පත් කළ පංච පුද්ගල විමර්ශන කමිටුව ඊයේ(15) පේරාදෙණිය ශික්ෂණ රෝහලට ගොස් විමර්ශන ආරම්භ කළේය.\n\n21 හැවිරිදි චමෝදි සංදීපනී පසුගිය සඳුදා(03) කැටපිටිය ප්‍රාදේශීය රෝහලට ඇතුළත්කර තිබුණේ පාචන රෝග තත්ත්වයක් හේතුවෙන් ය. එදින රාත්‍රියේ එම රෝහලේ ප්‍රතිකාර ලැබූ ඇය පසුගියදා පේරාදෙණිය ශික්ෂණ රෝහලට මාරුකර තිබුණි.\n\nඥාතීන් පවසන්නේ ඇයට ලබාදුන් එන්තකින් පසුව ඇය රෝගී වී මිය ගිය බවයි.\n\nතරුණියට වාට්ටුවේදී එන්නත් දෙකක් ලබාදුන් අවස්ථාවේ ඇය වේදනාවෙන් කෑ ගසා ඇති අතර පසුව වැසිකිළියට ගොස් වමනය දමා ටික වේලාවකින් මියගිය බව ඇගේ මව වන මායා ඉන්ද්‍රානි මාධ්‍ය වෙත පැවැසුවාය.\n\nමේ අතර, සෞඛ්‍ය අමාත්‍ය කෙහෙළිය රඹුක්වැල්ල මහතා පැවසුවේ, පසුගිය කාලයේ ඖෂධ අසාත්මිකතා හේතුවෙන් රෝගීන් මියයාමට අදාළ සියළුම සිදුවීම් පිළිබඳ විමර්ශනයට ලබන සතියේ විද්වත් කමිටුවක් පත්කරන බව යි.",
       "URL": "https://www.dinamina.lk/2023/07/16/local/6865/%e0%b6%a0%e0%b6%b8%e0%b7%9d%e0%b6%af%e0%b7%92%e0%b6%9c%e0%b7%9a-%e0%b6%b8%e0%b6%bb%e0%b6%ab%e0%b6%ba%e0%b6%a7-%e0%b7%83%e0%b7%90%e0%b6%9a-%e0%b6%96%e0%b7%82%e0%b6%b0%e0%b6%ba-%e0%b6%89%e0%b7%80/",
       "Category": "local",
       "Parent URL": "https://www.dinamina.lk/category/local//page/376/"
}