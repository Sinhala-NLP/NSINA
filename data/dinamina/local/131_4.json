{
       "Source": "dinamina",
       "Timestamp": "September 11, 2023 2:56 am",
       "Headline": "ජනතාව ගැන නොහිතන විපක්ෂය ජනපති අපේක්ෂකයන් තෝරමින් සිටිනවා",
       "News Content": "ජනතාව ගැන නොහිතන විපක්ෂය ජනාධිපතිවරණයේ අපේක්ෂකයන් තෝරමින් සිටින බව එක්සත් ලක්වනිතා පෙරමුණේ සභාපතිනි ශාන්තිනී කෝන්ගහගේ මහත්මිය පැවසුවාය. ඇය මේ බව සඳහන් කළේ සිරිකොත පක්ෂ මූලස්ථානයේ පසුගියදා පැවති මාධ්‍ය හමුවේදීය.\nඇය එහිදි මෙසේද කීවාය: “පසුගිය සතියේ දළදා පෙරහර සමයේ මහනුවර පිරි ඉතිරී ගියා. නේවාසික පහසුකම් ගන්නවත් තැන් හොයාගන්න නැති තරම් සංචාරක පිරිසක් නුවරට ආවා. එයින් පෙනී යන්නේ ජනතාවට අවශ්‍ය නිදහස ලැබී ඇති බවයි. අප මේ තත්ත්වයට රට ගෙන ආවේ ඩීසල්, පෙට්‍රල් ලීටරයක් හොයාගන්න බැරි යුගයක් අවසන් කර බව හැම දෙනාම මතක තබාගත යුතුයි. විපක්ෂය රටේ ජනතාව ගැන කතාබහක් නෑ. ඔවුන් ජනාධිපති අපේක්ෂකයන් සොයමින් ඉන්න බව පේනවා. සජිත් කියනවා මමයි එන්නෙ කියලා. අනුර කියනවා මමයි එන්නෙ කියලා. හැබැයි රටේ ජනතාව කවුද ජනාධිපති වෙන්න ඕනෙයි කියන එක තීරණය කරලා ඉවරයි.\n“සමහර පිරිස් නියඟය එක්ක ආණ්ඩුව පෙරළන්න උත්සාහ කළා. 71, 88 වගේ දැන් ආයෙමත් විශ්වවිද්‍යාල දරුවන් කැට හොල්ලන්න පටන් අරගෙන තිබෙනවා. දේශපාලන න්‍යාය පත්‍රවලට වැඩ කරන්නේ නැතුව රටේ තාරුණ්‍යය ප්‍රයෝජනවත් විදිහට රටට දායක විය යුතුයි කියන කාරණය මතක් කරන්නට කැමතියි.“\nමොරටුව මහා නගර සභාවේ හිටපු නාගරික මන්ත්‍රීනි මසිනා බක්කර් හා කොළඹ මහා නගර සභාවේ හිටපු නාගරික මන්ත්‍රීනි සඳමාලි උළුවඩුගේ මහත්මීහුද මෙහිදී අදහස් දැක්වූහ.\nශිරෝමි අබයසිංහ",
       "URL": "https://www.dinamina.lk/2023/09/11/local/21194/%e0%b6%a2%e0%b6%b1%e0%b6%ad%e0%b7%8f%e0%b7%80-%e0%b6%9c%e0%b7%90%e0%b6%b1-%e0%b6%b1%e0%b7%9c%e0%b7%84%e0%b7%92%e0%b6%ad%e0%b6%b1-%e0%b7%80%e0%b7%92%e0%b6%b4%e0%b6%9a%e0%b7%8a%e0%b7%82%e0%b6%ba/",
       "Category": "local",
       "Parent URL": "https://www.dinamina.lk/category/local//page/131/"
}