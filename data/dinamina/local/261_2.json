{
       "Source": "dinamina",
       "Timestamp": "August 11, 2023 12:57 am",
       "Headline": "ජූලි මාසයේ විදෙස් සංචාරක පැමිණීම 202.4%කින් ඉහළට",
       "News Content": "වාර්තාගත සංචාරක පැමිණීමක් සනිටුහන් කරමින් පසුගිය ජූලි මාසයේදී මෙරටට පැමිණි විදෙස් සංචාරකයන්ගේ සංඛ්‍යාව සියයට 202.4කින් ඉහළ ගොස් තිබේ.\n\nඒ අනුව ජූලි මාසයේදී විදෙස් සංචාරකයන් 143,039 දෙනකු මෙරටට පැමිණ තිබෙන අතර, එය 2022 ජූලි මාසයේ මෙරටට පැමිණි විදෙස් සංචාරකයන් 47,293ට සාපේක්ෂව සියයට 202.4ක වර්ධනයක් බව ශ්‍රී ලංකා සංචාරක සංවර්ධන අධිකාරිය පෙන්වා දෙයි. ශ්‍රී ලංකා සංචාරක සංවර්ධන අධිකාරිය නිකුත් කළ නවතම වාර්තාවකින් මේ බව සනාථ කර තිබේ.\n\nමේ වසරේ මේ දක්වා කාලයේ විදෙස් සංචාරකයන් 767,913 දෙනකු මෙරටට පැමිණ තිබෙන අතර, පසුගිය මැයි මාසයේදී හැර සෙසු සෑම මසකම විදෙස් සංචාරකයන් 100,000ට වැඩි පිරිසක් පැමිණ තිබේ. මැයි මාසයේදී පමණක් විදෙස් සංචාරකයන් 83,309 දෙනකු මෙරටට පැමිණ ඇත. කෙසේ වුවද 2022දී මෙරටට පැමිණ ඇත්තේ විදෙස් සංචාරකයන් 719,978 දෙනකු වන අතර, ඊට සාපේක්ෂව මේ වසරේදී සංචාරක පැමිණීමේ විශාල වර්ධනයක් පෙන්නුම් කර තිබේ.\n\nමේ වසරේ ගෙවී ගිය කාලයේ මෙරටට පැමිණි සංචාරකයන් අතරින් 72,110 දෙනකු යුරෝපා රටවලින් මෙරටට පැමිණ තිබෙන අතර, 4,601 දෙනකු මැදපෙරදිග රටවලින් සහ 1,081 දෙනකු අප්‍රිකානු කලාපයෙන් පැමිණ ඇතැයි ද ශ්‍රී ලංකා සංචාරක සංවර්ධන අධිකාරිය පෙන්වා දෙයි.\n\nඒ අනුව ඉන්දියාව, එක්සත් රාජධානිය, චීනය, ජර්මනිය, රුසියාව, ප්‍රංසය, නෙදර්ලන්තය, මාලදිවයින, කැනඩාව, ඔස්ට්‍රේලියාව, ස්විට්සර්ලන්තය, එක්සත් ජනපදය, ස්පාඤ්ඤය, ඉතාලිය සහ බෙල්ජියම රටවලින් වැඩිම සංචාරකයන් පිරිසක් පසුගිය කාලයේ මෙරටට පැමිණ තිබේ.",
       "URL": "https://www.dinamina.lk/2023/08/11/local/13222/%e0%b6%a2%e0%b7%96%e0%b6%bd%e0%b7%92-%e0%b6%b8%e0%b7%8f%e0%b7%83%e0%b6%ba%e0%b7%9a-%e0%b7%80%e0%b7%92%e0%b6%af%e0%b7%99%e0%b7%83%e0%b7%8a-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a/",
       "Category": "local",
       "Parent URL": "https://www.dinamina.lk/category/local//page/261/"
}