{
       "Source": "dinamina",
       "Timestamp": "September 16, 2023 1:11 am",
       "Headline": "පොලි­සි­යට අනු­යුක්ත කළ සිවිල් ආර­ක්ෂ­ක­යන් 2500කගේ ඉරිදා නිවා­ඩුව අත්හි­ටු­වී­මෙන් ගැටලු රැසක්",
       "News Content": "සිවිල් ආරක්ෂක දෙපාර්තමේන්තුව මගින් පොලිස් දෙපාර්තමේන්තුවට අනුයුක්ත කර ඇති සිවිල් ආරක්ෂක නිලධාරින්ගේ දින නිවාඩු ඉකුත්දා (01) සිට අත්හිටුවීම හේතුවෙන් ගැටලු රැසකට මුහුණ පා ඇතැයි සිවිල් ආරක්ෂක නිලධාරීහු ඊයේ (15) පවසති.\n\nසිවිල් ආරක්ෂක දෙපාර්තමේන්තුවට අනුයුක්තව සේවය කරමින් සිටි සිවිල් ආරක්ෂක නිලධාරින් 2500ක් වු පිරිසක් හිටපු ජනාධිපති මෛත්‍රීපාල සිරිසේන මහතාගේ පාලන කාලයේ දී පොලිස් දෙපාර්තමේන්තුවට අනුයුක්ත කර තිබේ.\n\nමේ නිලධාරින් දැනට දිවයිනේ පොලිස් ස්ථානවල රාජකාරී කටයුතුවලට යොදවා ඇති අතර කෑගල්ල කොට්ඨාසයේ වරකාපොල පොලිසියට පස්දෙනෙක් ද රඹුක්කන පොලිසියට දෙදෙනෙක් ද කෑගල්ල මුලස්ථාන පොලිසියට එක් නිලධාරියෙක්ද යොමු කර තිබේ.\n\nමේ නිලධාරින්ට වසරකට දින නිවාඩු 52 ද පෞද්ගලික දින නිවාඩු 52 ද දී තිබුණි.සිවිල් ආරක්ෂක දෙපාර්තමේන්තුවේ වත්මන් අධ්‍යක්ෂ ජනරාල්වරයා විසින් දින නිවාඩු සැප්තැම්බර් 01 සිට අවලංගු කර ඇති බව තමාට දන්වා ඇති බවත් දින නිවාඩු අවලංගු කිරීමෙන් ගැටලු රැසකට මුහුණ පා ඇති බවත් පැවසීය. සඳුදා සිට සෙනසුරාදා දක්වා රාජකාරී කර දින නිවාඩු (ඉරිදා දින) ගැනීමේ දී තමන්ගේ පෞද්ගලික වැඩ කටයුතු මෙන්ම ගේදොර දරුවන්ගේ වැඩ කටයුතු ද කර ගත් බවත් දින නිවාඩු ඉකුත් 01 වැනිදා සිට අවලංගු කිරීමෙන් ඒ සියල්ල මඟ හැරී ගොස් ඇති බවත් පැවසීය.තමන්ට වසරකට දී ඇති පෞද්ගලික නිවාඩු ලබා ගැනීමට වර්ථමානයේ සිදුව ඇති බවත් දින නිවාඩු (ඉරිදා දින) යළි ලබාදීමට අධ්‍යක්ෂ ජනරාල්වරයාගේ අවධානය යොමු කරන ලෙස ද සිවිල් ආරක්ෂක නිලධාරින් ඉල්ලීමක් කර සිටී.",
       "URL": "https://www.dinamina.lk/2023/09/16/local/22736/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b6%a7-%e0%b6%85%e0%b6%b1%e0%b7%94%e0%b6%ba%e0%b7%94%e0%b6%9a%e0%b7%8a%e0%b6%ad-%e0%b6%9a%e0%b7%85-%e0%b7%83/",
       "Category": "local",
       "Parent URL": "https://www.dinamina.lk/category/local//page/107/"
}