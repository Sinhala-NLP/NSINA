{
       "Source": "dinamina",
       "Timestamp": "August 21, 2023 2:22 am",
       "Headline": "නාවික හමුදාවෙන් ත්‍රිකුණාමල මුහුදු සංචාර යළි අරඹයි",
       "News Content": "නාවික හමුදාව මඟින් ත්‍රිකුණාමල වරාය සහ නිලාවේලි පරෙවි දූපත නැරඹීමේ මුහුදු සංචාර යළි ආරම්භ කරයි.\nනාවික හමුදාව මඟින් දෙස් විදෙස් සංචාරකයන්, පාසල් ළමුන්, නාවිකයන් සහ ඔවුන්ගේ පවුල්වල සාමාජිකයන් හට ත්‍රිකුණාමලය වරාය ඇතුළත සහ නිලාවේලි පරෙවි දූපත නැරඹීමේ මුහුදු සංචාර යළි ඇරඹීමේ නියමු ව්‍යාපෘතිය පෙරේදා (19) ත්‍රිකුණාමලය වරාය පරිශ්‍රයේදී නිල වශයෙන් ආරම්භ කෙරිණි.\nනාවික හමුදාපති වයිස් අද්මිරාල් ප්‍රියන්ත පෙරේරා මහතාගේ සංකල්පයකට අනුව, නැඟෙනහිර නාවික විධානයේ හා ශ්‍රී ලංකා ස්වේච්ඡා නාවික හමුදාවේ ආඥාපති රියර් අද්මිරාල් ධම්මික කුමාර මහතාගේ අධීක්‍ෂණය යටතේ යළි ඇරඹෙන මෙම නියමු ව්‍යාපෘතිය මඟින් ලොව පුරා ප්‍රචලිත ත්‍රිකුණාමලය ස්වාභාවික වරායේ අසිරිය නැරඹීමට සහ නිලාවේලි පරෙවි දූපතේ කොරල්පර අසිරිය නැරඹීම සඳහා අවශ්‍ය මුහුදු ගමන් පහසුකම් ආරක්ෂිතව සහ සහනදායී මිලකට සලසා ගැනීමට අවස්ථාව උදාවනු ඇත.\nමේ අවස්ථාව සඳහා නැඟෙනහිර නාවික විධානයේ නියෝජ්‍ය ආඥාපති, කොමදෝරු අනිල් බෝවත්ත මහතා ඇතුළු නැඟෙනහිර නාවික විධානයේ නිලධාරීන් හා නාවිකයන් පිරිසක් සහ සංචාරකයෝ පිරිසක් සහභාගි වී සිටියහ.\nරක්ෂණ ශ්‍රියන්ත",
       "URL": "https://www.dinamina.lk/2023/08/21/local/15842/%e0%b6%b1%e0%b7%8f%e0%b7%80%e0%b7%92%e0%b6%9a-%e0%b7%84%e0%b6%b8%e0%b7%94%e0%b6%af%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%ad%e0%b7%8a%e0%b6%bb%e0%b7%92%e0%b6%9a%e0%b7%94%e0%b6%ab/",
       "Category": "local",
       "Parent URL": "https://www.dinamina.lk/category/local//page/215/"
}