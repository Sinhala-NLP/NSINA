{
       "Source": "dinamina",
       "Timestamp": "July 8, 2023 6:11 pm",
       "Headline": "පොලී අනුපාත පහළ නොදමන බැංකු සහ මූල්‍ය ආයතන පිළිබඳ රජය දැඩි අවධානයෙන්",
       "News Content": "මහ බැංකුව පොලී අනුපාත පහත දැමීමට අනුව යමින් පොලී අනුපාත පහත නොදමන වාණිජ බැංකු සහ මූල්‍ය ආයතන පිළිබඳ සොයා බලන බවත් ඒවා දැඩි නියමනයකට ලක් කිරීමට සූදානම් බවත් මුදල් රාජ්‍ය අමාත්‍ය ආචාර්ය රංජිත් සියඹලාපිටිය මහතා පවසනවා.\n\nඅමාත්‍යවරයා පෙන්වා දෙන්නේ මහ බංකුව අනුව යමින් පොලී අනුපාත පහළ දැමීමට වාණිජ බැංකු කටයුතු කළ යුතු බවයි. අමාත්‍යවරයා මේ බව සඳහන් කළේ සුරාබදු සැරයන්වරුන්ට ස්වර්ණ සම්මාන පිරිනැමීම වෙනුවෙන් සුරාබදු මූලස්ථානයේ ඊයේ (07) පැවැති උත්සවයට එක් වෙමිනි.\n\nරාජ්‍ය ආදායම් ඉහළ නැංවා ගැනීම පිළිබඳ වාර්තාව ලබන 12 වැනිදා ජනාධිපති රනිල් වික්‍රමසිංහ මහතා වෙත භාර දෙන බව අමාත්‍යවරයා එහි දී සඳහන් කළේ ය.\n\nරජයට ආදායම් උපයා දෙන ආයතන සමග පැවැති දීර්ඝ සාකච්ඡාවලින් අනතුරුව මෙම වාර්තාව සකස් කරන බව හෙතෙම සඳහන් කළේ ය.\n\nඅමාත්‍යවරයා පෙන්වා දෙන්නේ තව දුරටත් ජනතාව වෙත කිසිදු නව බදු බරක් ඇති නොකරමින් ආදායම් කළමනාකරණය කිරීම පිළිබඳ යෝජනා ගණනාවක් ඊට ඇතුළත් බවයි.\n\nබදු ජාලයේ පවතින සිදුරු වසමින් එය පුළුල් කිරීම පිළිබඳ යෝජනා, ආදායම් උපයා දෙන ආයතනවල සේවක ගැටලු ඇතුළු කරුණු රැසක් ද ඊට ඇතුළත් ය.\nමධ්‍යසාර මිල ඉහළ යාම හේතුවෙන් ජනතාව නීති විරෝධී මධ්‍යසාර වෙත ඇදීයාම පිළිබඳව අදහස් දක්වමින් අමාත්‍යවරයා කියා සිටියේ ආදායම් වැඩි කර ගැනීම සඳහා මිල ඉහළ දැමීම වෙනුවට වෙනත් විකල්ප පිළිබඳ අවධානය යොමුව ඇති බවයි.\n\nයටකී වාර්තාවට ද එම කරුණු ඇතුළත් කර ඇතැයි සියඹලාපිටිය මහතා කියා සිටියේ ය.\n\nඉදිරියේ දී ජනතාව මත කිසිදු නව බද්දක් පැනවීමට රජය අදහස් නොකරන බව කී හෙතෙම පෙන්වා දුන්නේ හැකි සෑම අවස්ථාවක දීම ජනතාව බදු බරෙන් නිදහස් කිරීම රජයේ අපේක්ෂාව බවයි.\n\nබදු දැලෙන් පලා යන පුද්ගලයන් ඊට හසු කර ගැනීම සඳහා හැකි සෑම පියවරක්ම ගනිමින් බදු ජාලයේ සිදුරු 75%ක් වසා දැමීම සිය අපේක්ෂාව බව ද අමාත්‍යවරයා පෙන්වා දුන්නේ ය.",
       "URL": "https://www.dinamina.lk/2023/07/08/local/5148/%e0%b6%b4%e0%b7%9c%e0%b6%bd%e0%b7%93-%e0%b6%85%e0%b6%b1%e0%b7%94%e0%b6%b4%e0%b7%8f%e0%b6%ad-%e0%b6%b4%e0%b7%84%e0%b7%85-%e0%b6%b1%e0%b7%9c%e0%b6%af%e0%b6%b8%e0%b6%b1-%e0%b6%b6%e0%b7%90%e0%b6%82/",
       "Category": "local",
       "Parent URL": "https://www.dinamina.lk/category/local//page/402/"
}