{
       "Source": "dinamina",
       "Timestamp": "July 14, 2023 1:00 am",
       "Headline": "විශේෂ අවශ්‍යතා ඇති දරුවන් පළමු ශ්‍රේණියේ සාමාන්‍ය පන්තිවලට",
       "News Content": "රජයේ පාසල්වල 2024 වසර සඳහා පළමුවැනි ශ්‍රේණියට ළමයින් ඇතුළත් කිරීමේදී විශේෂ අවශ්‍යතා ඇති දරුවන්ට පාසලේ සාමාන්‍ය පන්තියක ඉගෙනුම ලැබීමේ වරප්‍රසාදය මෙවර හිමි කරදීමට රජය පියවර ගෙන ඇතැයි අධ්‍යාපන අමාත්‍යාංශයේ අතිරේක ලේකම් (පාසල් කටයුතු) නීලමනී මලවිආරච්චි මහත්මිය ‘දිනමිණ‘ට ඊයේ (13) පැවසුවාය. විශේෂ අධ්‍යාපනය සම්බන්ධයෙන් කලාපයේ සිටින අධ්‍යක්ෂවරයාගේ අනුමැතිය ඇතිව මේ දරුවන් පළමුවැනි ශ්‍රේණියට ඇතුළත් කරන බවද ඇය කියා සිටියාය.\n\nවිශේෂ අවශ්‍යතා ඇති දරුවන් සාමාන්‍ය දරුවන් අතරට පළමුවැනි ශ්‍රේණියේදීම ඇතුළත් කිරීම සිදු කරනුයේ මෙරට ඉතිහාසයේ ප්‍රථම වතාවට බවත්, එය එම දරුවන්ට පිරිනමන විශේෂ වරප්‍රසාදයක් බවත් ඒ මහත්මිය ප්‍රකාශ කළාය. විශේෂ අවශ්‍යතා ඇති දරුවන් මෙපමණ කාලයක් ඉගෙනුම ලැබූයේ පාසල්වල විශේෂ අධ්‍යාපන ඒකකවල බවත්, සාමාන්‍ය දරුවන් සමඟ මෙම දරුවන්ට අධ්‍යාපනය ලැබීමට අවස්ථාව සලසා දීම සාධාරණ කරුණක් බවත් ඇය පැවසුවාය. කැබිනට් අනුමැතියක් සහිතව මේ දරුවන්ට මේ අයිතිවාසිකම සලසා දී ඇතැයිද ඇය පැවසීය. පළමුවැනි ශ්‍රේණියට 2024 වසර සඳහා ළමයින් ඇතුළත් කිරීමේ උපදෙස් හා අයදුම්පත්‍රය https://bit.ly/3JQPmZm සබැඳිය ඔස්සේ හෝ www.moe.gov.lk ඔස්සේ ලබා ගත හැකිය.",
       "URL": "https://www.dinamina.lk/2023/07/14/local/6508/%e0%b7%80%e0%b7%92%e0%b7%81%e0%b7%9a%e0%b7%82-%e0%b6%85%e0%b7%80%e0%b7%81%e0%b7%8a%e0%b6%ba%e0%b6%ad%e0%b7%8f-%e0%b6%87%e0%b6%ad%e0%b7%92-%e0%b6%af%e0%b6%bb%e0%b7%94%e0%b7%80%e0%b6%b1/",
       "Category": "local",
       "Parent URL": "https://www.dinamina.lk/category/local//page/382/"
}