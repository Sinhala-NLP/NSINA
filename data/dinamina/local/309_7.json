{
       "Source": "dinamina",
       "Timestamp": "July 31, 2023 1:15 am",
       "Headline": "රෑ නිවෙස්වල දවල් බස්වල සොරකමේ ගිය සැකකරුවෙක් පොලිස් භාරයට ජංගම දුරකතන 29ක් – ටැබ් 3ක් – ලැප් 4ක් ඒ අතර",
       "News Content": "රාත්‍රී කාලයට නිවෙස්වලට ඇතුළුවී දේපොළ සොරා ගැනීම් සහ දහවල් කාලයේදී බස් රථවල ගමන් කරමින් මගීන්ගේ ජංගම දුරකතන සොරා ගන්නා සැකකරුවකු අත්අඩංගුවට ගැනීමට බස්නාහිර පළාත් දකුණු දිසා අපරාධ කොට්ඨාසයේ නිලධාරීන් පෙරේදා (29) සමත්ව ඇත.\nමෙසේ අත්අඩංගුවට ගෙන ඇත්තේ ග්‍රෑන්ඩ්පාස් ප්‍රදේශයේ පදිංචි 27 හැවිරිදි පුද්ගලයෙකි.\nමේ පුද්ගලයා ග්‍රෑන්ඩ්පාස් හි ඩිමෙල්වත්ත ප්‍රදේශයේ රැඳී සිටින බවට ලද තොරතුරකට අනුව කළ මෙහෙයුමකින් අනතුරුව මේ අත්අඩංගුවට ගැනීම සිදු කර ඇත.\n\nමේ සැකකරුගෙන් කළ ප්‍රශ්න කිරීම්වලින් හෙළිවී ඇත්තේ අවිස්සාවේල්ල, හංවැල්ල, කිරිබත්ගොඩ, මිරිහාන, මීගමුව, බියගම, පුස්සැල්ල සහ කිරුලපන පොලිස් වසම්වල සොරකම් රැසක් ඔහු විසින් කර ඇති බවයි.\nඑසේ සොරා ගත් ජංගම දුරකතන 29ක්, ටැබ් 03ක් සහ ලැප්ටොප් 04ක් ද බස්නාහිර පළාත් දකුණු දිසා අපරාධ කොට්ඨාසයේ නිලධාරීන් විසින් සොයාගෙන ඇත.\n\nමේ සැකකරු වැඩිදුර විමර්ශන සඳහා සොරාගත් භාණ්ඩ ද සමඟ ඊයේ (30) මිරිහාන පොලිසියට භාරදී ඇත. ඔහු අධික ලෙස මත්ද්‍රව්‍ය භාවිතයට ඇබ්බැහිවී සිටින්නෙක් බවත්, මත්ද්‍රව්‍ය භාවිත කිරීමට මුදල් සොයා මෙසේ සොරකම්වල නිරතව සිටින බවත් අනාවරණයවී තිබේ.\nමේ පුද්ගලයා මෙයට පෙර අවස්ථා කිහිපයකදීම සොරකම් සම්බන්ධයෙන් පොලිසියට හසුවී බන්ධනාගාරගතව ද සිටි අයෙක් බව විමර්ශනයේදී අනාවරණයවී ඇත.\nගයාන් කුමාර වීරසිංහ",
       "URL": "https://www.dinamina.lk/2023/07/31/local/10445/%e0%b6%bb%e0%b7%91-%e0%b6%b1%e0%b7%92%e0%b7%80%e0%b7%99%e0%b7%83%e0%b7%8a%e0%b7%80%e0%b6%bd-%e0%b6%af%e0%b7%80%e0%b6%bd%e0%b7%8a-%e0%b6%b6%e0%b7%83%e0%b7%8a%e0%b7%80%e0%b6%bd-%e0%b7%83%e0%b7%9c/",
       "Category": "local",
       "Parent URL": "https://www.dinamina.lk/category/local//page/309/"
}