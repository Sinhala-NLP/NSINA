{
       "Source": "dinamina",
       "Timestamp": "August 24, 2023 5:14 am",
       "Headline": "පාර්ලිමේන්තුව ගිනි ගනී   විපක්ෂයේ මන්ත්‍රීන්ගෙන් මූලාසනයට තර්ජන",
       "News Content": "නලින් බණ්ඩාර – වසන්ත යාපා බණ්ඩාර සබාගැබෙන් දොට්ට\n\nවිදේශිකයන් හා පාසල් සිසුන් ගැලරියෙන් ඉවත් කරයි\n\nපාර්ලිමේන්තුවේ මුලසුන අසලට පැමිණ නියෝජ්‍ය කථානායකවරයාට තර්ජනය කර කලහකාරී ලෙස හැසිරීම හේතුවෙන් නලින් බණ්ඩාර සහ වසන්ත යාපා බණ්ඩාර මන්ත්‍රීවරුන් ඊයේ (23) පෙරවරුවේ සබා ගැබෙන් නෙරපා හැරිණි. කථානායක මහින්ද යාපා අබේවර්ධන මහතාගේ දැනුම් දීම අනුව ඔවුන් මෙසේ සභාගර්භයෙන් ඉවත් කෙරිණි. කථානායකවරයාගේ දැනුම් දීම වේත්‍රධාරී නරේන්ද්‍ර ප්‍රනාන්දු මහතා විසින් අදාළ මන්ත්‍රීවරු වෙත දැනුම් දුන් පසුව ඔවුන් දෙදෙනා සභාවෙන් පිටව යනු දක්නට ලැබිණි.\n\nපාර්ලිමේන්තුව නියෝජ්‍ය කථානායකවරයාගේ ප්‍රධානත්වයෙන් ඊයේ (23) පෙරවරු 9.30ට රැස්වූ අතර දිනට නියමිත කටයුතුවලින් පසුව වාචික පිළිතුරු අපේක්ෂිත ප්‍රශ්න සඳහා පිළිතුරු ලබාදීමේ වටය ආරම්භ විය.\n\nඒ අනුව වසන්ත යාපා බණ්ඩාර මන්ත්‍රීවරයා සිය ප්‍රශ්නයට පිළිතුරු ලබා ගැනීමෙන් පසුව අතුරු ප්‍රශ්න විමසීම ආරම්භ කළේය.\n\nනලීන් බණ්ඩාර සහ වසන්ත යාපා බණ්ඩාර යන පාර්ලිමේන්තු මන්ත්‍රීවරුන් ප්‍රශ්න ඇසීමේදී එම ප්‍රශ්නයට අදාළ නොවන කාරනා මතු කරමින් විවිධ ප්‍රකාශයන් සිදු කිරීමත් සමඟ මෙම උණුසුම් තත්ත්වය ඇති විය. ඒ අනුව මුලසුන දැරූ නියෝජ්‍ය කථානායකවරයාට ද සභාව පාලනය කරගත නොහැකි තත්ත්වයක් උදාවූ අතර එම මන්ත්‍රීවරු දෙදෙනා කථානායක අසුන අසලට පැමිණි තර්ජනාත්මක අයුරින් නියෝජ්‍ය කථානායකවරයාගෙන් අදහස් ප්‍රකාශ කිරීමට අවස්ථාව ඉල්ලා සිටියහ.\n\nඑම අවස්ථාවේදී ආණ්ඩු පක්ෂයේ මන්ත්‍රීවරුන් ද පැමිණ විපක්ෂයේ මන්ත්‍රීවරුන් දෙදෙනාගේ හැසිරීමට විරෝධය පළ කරමින් බැනවදින අයුරු දක්නට ලැබිණ. පාර්ලිමේන්තු මන්ත්‍රී නලින් බණ්ඩාර ජයමහ තම මේසය මත වූ ලිපි ගොනු සහිත ෆයිල් සහ පොත් මුලසුන ඉදිරිපස ඇති ලේකම් මණ්ඩලයේ මේසයට සහ බිමට හලන අයුරු ද දක්නට ලැබිණ. එමෙන්ම නියෝජ්‍ය කථානායකවරයා අසුන්ගෙන සිටි මුලසුන අසලට ගිය නලින් බණ්ඩාර ජයමහ මහතා මුලසුන සහිත මේසයට ද අතින් ගසනු දක්නට විය. ඒ අසල පාර්ලිමේන්තු මන්ත්‍රී වසන්ත යාපා බණ්ඩාර මහතා ද සිටියේය.\n\nමේ සමඟ ආණ්ඩු පක්ෂයේ මන්ත්‍රීවරුන් ද මුලසුන අබියසට පැමිණි අතර රාජ්‍ය අමාත්‍යවරුන් වන තේනුක විදානගමගේ, චාමර සම්පත් සහ පාර්ලිමේන්තු මන්ත්‍රී ජයන්ත කැටගොඩ සහ අදාළ මන්ත්‍රීවරුන් දෙදෙනා අතර උණුසුම් ලෙස වචන හුවමාරු වීමක් ද සිදු විය.\n\nසභාව දිගු වේලාවක් නොසන්සුන්ව තිබීමත් සමඟ නැඟී සිටි අගමැති දිනේෂ් ගුණවර්ධන මහතා “ඔබතුමාට කරගන්න බැරි නම් කියන්න. කල් තියලා යන්න, යනුවෙන් නියෝජ්‍ය කථානායකවරයාට චෝදනාත්මක ස්වරූපයෙන් ප්‍රකාශ කළේය.\n\nමෙම නොසන්සුන්තාව දිගින් දිගටම පැවතීම හේතුවෙන් සහ විපක්ෂයේ මන්ත්‍රීවරුන් දෙදෙනා කථානායක පුටුව අසලින් ඉවත් නොවීමත් සමඟ නියෝජ්‍ය කථානායකවරයා විසින් ඊයේ 10.35ට පමණ පාර්ලිමේන්තුවේ වැඩ කටයුතු විනාඩි 10කට අත්හිටුවීමට පියවර ගත්තේය.\n\nමන්ත්‍රීවරුන් මෙලෙස කලහකාරී ලෙස හැසිරෙන අවස්ථාවේදී පාසල් සිසු සිසුවියන් විශාල පිරිසක් සහ විදේශිකයන් පිරිසක් පාර්ලිමේන්තුව නරඹමින් සිටි අතර, අනතුරුව පාර්ලිමේන්තු මහ ලේකම් කුෂාණි රෝහණදීර මහත්මිය මෙම පිරිස ඉවත් කරන ලෙස නිලධාරීන්ට දැනුම් දුන්නාය.\n\nඒ අනුව වේත්‍රධාරී මණ්ඩලයේ උපදෙස් අනුව පාර්ලිමේන්තු පොලිස් නිලධාරින් විසින් පාර්ලිමේන්තුව නරඹමින් සිටි ජපානයේ සංචාරකයන් පිරිසක් සහ පොලොන්නරුව ප්‍රදේශයේ දහම් පාසල් සිසු දරු දැරියන් විශාල පිරිසක් ඉවත් කරනු දක්නට ලැබිණ. එම දරුවන් රැගෙන යමින් සිට ගුරුවරුන් සඳහන් කළේ දරුවන්ට නැරඹීමට තරම් දෙයක් පාර්ලිමේන්තුවෙහි නැති බවයි.\n\nඅත්හිටුවන ලද පාර්ලිමේන්තුව පෙරවරු 10.50ට පමණ කථානායක මහින්ද යාපා අබේවර්ධන මහතාගේ ප්‍රධනත්වයෙන් නැවත ආරම්භ කළේය.\n\nඑහිදී නුසුදුසු අයුරින් හැසිරුණු මන්ත්‍රීවරුන් සභාවේ කටයුතුවලින් ඉවත් කරන ලෙස ආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග මහතා කථානායකවරයාගෙන් ඉල්ලීමක් කර සිටියේය.\n\nඒ අනුව මූලාසන අසලට විත් තර්ජනය කර මූලාසනය බිය ගැන්වීමට කටයුතු කිරීම රටටත් ජාතියටත් කළ අගෞරවයක් ලෙස සැලකිය යුතු බවත් ඒ අනුව ඊයේ දිනයේ සභාවේ වැඩ කටයුතුවලින් ඉවත්ව යන ලෙසත් නලින් බණ්ඩාර සහ වසන්ත යාපා බණ්ඩාර යන මන්ත්‍රීවරුන්ට කථානායකවරයා දැනුම් දුන්නේය.\n\nඒ අනුව පාර්ලිමේන්තු වේත්‍රධාරී නරේන්ද්‍ර ප්‍රනාන්දු මහතා ප්‍රමුඛ නිලධාරීන් විසින් මන්ත්‍රීවරුන් දෙදෙනා සභාගර්භයෙන් ඉවත් කිරීමට කටයුතු කළේය.\n\nඑම අවස්ථාවේ පක්ෂ විපක්ෂ මන්ත්‍රීවරුන් මෙලෙස අදහස් දක්වා සිටියේය.\n\nආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග මහතා,\n\nඔබතුමා ඒ පැත්තට කියන කියන දේ කරනවා නම් අපි සූදානම් නෑ උත්තර දෙන්න. නවකතා කියනවා වගේ කියනවා. ඔබතුමත් ඒකට ඉඩ දෙනවා.\n\nනියෝජ්‍ය කථානායක අජිත් රාජපක්ෂ මහතා,\n\nප්‍රශ්න අහන්න වෙන් කරපු කාලය පැයයි. ඒ පැය ඉවර වෙලා තියෙන්නේ. ඒ නිසා අනවශ්‍ය විදියට කාලය නාස්ති කරන්න එපා. ඒ නිසා ප්‍රශ්න කෙටියෙන් අහන්න.\n\nසමඟි ජන බලවේගයේ පාර්ලිමේන්තු මන්ත්‍රී නලින් බණ්ඩාර මහතා,\n\nඑහෙම එක පාරටම අහන්න බෑ. පොඩ්ඩක් ඉන්න.\n\nඅග්‍රාමාත්‍ය දිනේෂ් ගුණවර්ධන මහතා,\n\nඅහන ප්‍රශ්නවලට සම්බන්ධ නැති ඒවා අහන්නේ. ඔබතුමාට කර ගන්න බැරි නම් කියන්න. සභාව කල් තියලා යන්න.\n\nමෙහිදී නියෝජ්‍ය කාථානායකවරයා විසින් පාර්ලිමේන්තුව විනාඩි 10කට අත්හිටුවූ අතර, අනතුරුව කථානායක මහින්ද යාපා අබේවර්ධන මහතාගේ ප්‍රධානත්වයෙන් සභාවේ වැඩ කටයුතු ආරම්භ විය.\n\nපාර්ලිමේන්තු මන්ත්‍රී විමල් වීරවංශ මහතා,\n\nක්‍රමයක් හදලා අපි කවුරුත් කාලය ගැන සැලකිලිමත් වෙන්න ඕනෑ.\n\nආණ්ඩු පක්ෂයේ ප්‍රධාන සංවිධායක අමාත්‍ය ප්‍රසන්න රණතුංග මහතා,\n\nමෙතන පාසල් දරුවෝ හිටියා. විදේශිකයෝ හිටියා. වසන්ත යාපා මන්ත්‍රීතුමා ඔබතුමා ළඟට ඇවිල්ලා හැසිරුණු ආකාරය, ඒ වගේම නලින් බණ්ඩාර මන්ත්‍රීවරයා කරපු තර්ජනය පිළිබඳවත් කථානායකවරයා අවධානය යොමු කරන්න. අඩුම ගානේ අද දවසටවත් මෙතුමන්ලාව සභාවෙන් ඉවත් කරන්න.\n\nසමඟි ජන බලවේගයේ පාර්ලිමේන්තු මන්ත්‍රී චමින්ද විජේසිරි මහතා,\n\nආණ්ඩුවේ ඉඳලා විපක්ෂයට ඇවිල්ලා ස්වාධීන වෙලා ඉන්නවා. ස්වාධීනයි කියන්නේ දෙපැත්තෙම කියන එක. මහතීර් මොහොමඩ්ලා හදලා, ලී ක්වාන් යූ ලා හදලා මිනිස්සු ගැහුවට පස්සේ මෙහෙට ඇවිත් විපක්ෂය එයාලා කියලා රඟපාන්න හදනවා. ඒකටත් ඉඩ දෙන්න එපා.\n\nකථානායක මහින්ද යාපා අබේවර්ධන මහතා,\n\nමේ ප්‍රශ්න අහන්න නීතියක් රීතියක් තිබෙනවා. අපි පසුගිය කාලයේ විපක්ෂයේ මන්ත්‍රීවරුන්ට ඉඩ දුන්නා. ඒක වැරදි විදියට භාවිත කළා. ඒ නිසා මේ මන්ත්‍රීවරුන් දෙන්න තේරුම් ගන්න මේ මූලාසනය ළඟට ඇවිත් තර්ජනය කරලා මූලාසනය භීතියට පත් කරන එක රටටත් ජාතියටත් කරන අගෞරවයක්. ඒ නිසා අද දිනයේ ඔබතුමන්ලා දෙන්නා කරුණාකරලා සභාවෙන් ඉවත් වෙන්න කටයුතු කරන්න.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/08/24/breaking-news/16817/%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94%e0%b7%80-%e0%b6%9c%e0%b7%92%e0%b6%b1%e0%b7%92-%e0%b6%9c%e0%b6%b1%e0%b7%93-%e0%b7%80/",
       "Category": "local",
       "Parent URL": "https://www.dinamina.lk/category/local//page/197/"
}