{
       "Source": "dinamina",
       "Timestamp": "September 20, 2023 1:00 am",
       "Headline": "විත්තිකරුවකු වෙනත් අධිකරණයකට ඉදිරිපත් කිරීම ගැන සමාව ඉල්ලයි",
       "News Content": "පොලොන්නරුව හිටපු දිස්ත්‍රික් පාර්ලිමේන්තු මන්ත්‍රී අමරකීර්ති අතුකෝරල ඝාතන නඩුවේ විත්තිකරුවකු පෙර දිනයේ ගම්පහ විශේෂ ත්‍රී පුද්ගල මහාධිකරණය වෙත ඉදිරිපත් නොකර වෙනත් අධිකරණයකට රැගෙන යාම සම්බන්ධව මහර බන්ධනාගාර අධිකාරී ඒ සී ගජනායක මහතා ඊයේ (19) සමාව ඉල්ලා සිටි අවස්ථාවේදී මින් ඉදිරියට එවැනි දෙයක් සිදු නොවීමට වග බලා ගන්නා ලෙසට ත්‍රී පුද්ගල විනිසුරු මඬුල්ල ඔහුට අවවාද කෙළේය.\n\nඑම නඩුව ඊයේ (19) පස්වරුවේ සහන් මාපා බණ්ඩාර (සභාපති), රශ්මි සිංගප්පුලි හා ඩී ඒ රුවන් පතිරණ යන මහත්වරුන්ගෙන් සැදුම්ලත් ත්‍රිපුද්ගල විනිසුරු මඬුල්ල ඉදිරියේ කැඳවනු ලැබීය.\n\nඇප මත මුදා හැර සිටින විත්තිකරුවන් තිස් පස් දෙනකු අධිකරණය ඉදිරියේ පෙනී සිටි අතර ඇප නියම කිරීමෙන් අනතුරුව ඇප තබා ගැනීමට නොහැකිව රිමාන්ඩ් භාරයේ රඳවා සිටින රාමයියා සත්‍ය කුමාර් හා කසුන් සමන් කුමාර යන විත්තිකරුවන් දෙදෙනා බන්ධනාගාර නිලධාරීන් විසින් අධිකරණයට ඉදිරිපත් කරනු ලැබූහ.\n\nපෙර දිනයේ කසුන් සමන් කුමාර නමැති විත්තිකරු ත්‍රිපුද්ගල මහාධිකරණයට ඉදිරිපත් නොකර කෑගල්ල මහාධිකරණයට ඉදිරිපත් කිරීම සම්බන්ධව හේතු දැක්වීම සඳහා මහර බන්ධනාගාර අධිකාරීවරයා හට අධිකරණය ඉදිරියේ පෙනී සිටින ලෙසට නියෝග කොට තිබිණ.\n\nමේ අනුව නඩුව කැඳවූ අවස්ථාවේ මහර බන්ධනාගාර අධිකාරී ඒ සී ගජනායක මහතා විවෘත අධිකරණය ඉදිරියට පැමිණ එම සැකකරු එදින මෙම විශේෂ ත්‍රිපුද්ගල මහාධිකරණයට අනිවාර්යයෙන්ම ඉදිරිපත් කළ යුතු බවට සටහනක් නොතිබීම හේතුවෙන් කෑගල්ල මහාධිකරණය ඉදිරියේ ඔහුට එරෙහිව පවතින නඩු දෙකකට ඉදිරිපත් කිරීම සඳහා රැගෙන ගිය බවත් එසේ රැගෙන යාම සම්බන්ධව තමා සමාව අයදින බවත් කියා සිටියේය.\n\nඑම සිද්ධියට අදාළව වගකීම් පැහැර හැර ඇති නිලධාරීන් සම්බන්ධව විනය පරීක්ෂණයක් සිදු කර ගෙන යන බවද බන්ධනාගාර අධිකාරීවරයා වැඩිදුරටත් කරුණු දක්වමින් කියා සිටියේය.\n\nමෙහිදී මින් ඉදිරියට මෙවැනි දෙයක් සිදු නොවීමට වග බලා ගන්නා ලෙසට ත්‍රිපුද්ගල විනිසුරු මඬුල්ල බන්ධනාගාර අධිකාරීවරයාට අවවාද කළේය.\n\nනියෝජ්‍ය සොලිසිටර් ජෙනරාල් ජනක බණ්ඩාර මහතා කරුණු දක්වමින් සිද්ධිය වූ ස්ථානයේ සංස්කරණය නොකළ දර්ශන විත්ති පාර්ශවයේ නීතිඥවරුන්ට ප්‍රදර්ශනය කිරීමට දින දෙකක් උත්සාහ ගත් නමුත් එය අසාර්ථක වූ බැවින් ඒ පිළිබඳ විශේෂඥතා දැනුමින් යුතු නිලධාරීන් දෙදෙනකු කැඳවා නැවත ඩී වී ආර් යන්ත්‍ර ක්‍රියාත්මක කර දර්ශන නැරඹීම සඳහා ඉදිරි දින දෙකක් ලබා දෙන මෙන් ඉල්ලා සිටියේය.\n\nමෙහිදී විත්ති පාර්ශවයේ නීතීඥවරුන්ගේ කැමැත්ත පරිදි මේ මස 26 හා ඔක්තෝබර් මස 04 යන දිනවල ඩී වී ආර් යන්ත්‍ර ක්‍රියාත්මක කිරීමට ත්‍රිපුද්ගල විනිසුරු මඬුල්ල නියම කරනු ලැබීය. නඩුව නැවත කැඳවීම ඔක්තෝබර් මස 11 වනදාට කල් තැබිණ.\n\nවිත්තිය වෙනුවෙන් උපුල් අබේවික්‍රම, සාලින්ද අමරසිංහ, තිලංග බ්ලොග්, හරිත් හෙට්ටිආරච්චි, සුරංග ජයතිලක, ප්‍රදීප් පෙරේරා යන නීතීඥ මහත්වරු හා නීතිඥ ශිරාණි දිසානායක මහත්මිය ඇතුළු පිරිසක් පෙනී සිටියහ.\n\nරජයේ නීතිඥ ක්‍රිෂාන් අල්විස් මහතා සමඟ නියෝජ්‍ය සොලිසිටර් ජෙනරාල් ජනක බණ්ඩාර මහතා පැමිණිල්ල මෙහෙය විය.",
       "URL": "https://www.dinamina.lk/2023/09/20/local/23825/%e0%b7%80%e0%b7%92%e0%b6%ad%e0%b7%8a%e0%b6%ad%e0%b7%92%e0%b6%9a%e0%b6%bb%e0%b7%94%e0%b7%80%e0%b6%9a%e0%b7%94-%e0%b7%80%e0%b7%99%e0%b6%b1%e0%b6%ad%e0%b7%8a-%e0%b6%85%e0%b6%b0%e0%b7%92%e0%b6%9a%e0%b6%bb/",
       "Category": "local",
       "Parent URL": "https://www.dinamina.lk/category/local//page/94/"
}