{
       "Source": "dinamina",
       "Timestamp": "August 11, 2023 1:00 am",
       "Headline": "පැමිණිල්ලේ ලේඛන සහිත සීඩී විත්තියට භාර දෙන්න නියෝග",
       "News Content": "පොලොන්නරුව දිස්ත්‍රික් හිටපු පාර්ලිමේන්තු මන්ත්‍රී අමරකීර්ති අතුකෝරළ හා ඔහුගේ ආරක්ෂක පොලිස් සැරයන් අහංගම විතාරණලාගේ ජයන්ත ගුණවර්ධන යන දෙදෙනා ඝාතනය කිරීම සම්බන්ධ අධි චෝදනා, සාක්ෂිකරුවන්ගේ ප්‍රකාශ ඇතුළුව පැමිණිල්ලට අදාළව විත්ති පාර්ශ්වයට ලබා දී ඇති සී. ඩී. තැටිවල අඩුපාඩු ගණනාවක් තිබෙන හෙයින් පැමිණිල්ල විසින් අධිකරණයට ගොනු කර ඇති ලේඛන ඇතුළත් සී. ඩී. තැටියක් විත්ති පාර්ශ්වයට ලබා දෙන ලෙසට ගම්පහ ත්‍රිපුද්ගල මහාධිකරණය ඊයේ (10) පස්වරුවේ එහි රෙජිස්ට්‍රාර්වරයාට නියෝග කළේය.\n\nසහන් මාපා බණ්ඩාර (සභාපති), රස්මි සිංගප්පුලි හා ඩී. ඒ. රුවන් පතිරණ යන මහත්වරුන් ගෙන් සැදුම්ලත් ත්‍රිපුද්ගල විනිසුරු මඬුල්ල ඉදිරියේ එම නඩුව ඊයේ (10) පස්වරුවේ නැවත කැඳවනු ලැබීය.\n\nමෙහිදී විත්තිකරුවන් තිස්හත්දෙනාම අධිකරණය ඉදිරියේ පෙනී සිටියහ.\n\nමොවුන් අතරින් ඇප තබා ගැනීමට නොහැකි වී ඇති විත්තිකරුවන් පස්දෙනෙක් බන්ධනාගාර නිලධාරීන් විසින් අධිකරණයට ඉදිරිපත් කරනු ලැබූහ.\n\nඅනෙක් විත්තිකරුවන් තිස්දෙදෙනෙක් ඇප මත සිටිමින් අධිකරණය ඉදිරියට පැමිණ සිටියහ.\n\nමෙහිදී නියෝජ්‍ය සොලිසිටර් ජනරාල් ජනක බණ්ඩාර මහතා කරුණු දක්වමින් සිද්ධිය වූ ස්ථානයේ සංස්කරණය නොකළ දර්ශන විත්ති පාර්ශ්වයේ නීතිඥ මහත්ම මහත්මීන් හට පසුගිය 04 වනදා ප්‍රදර්ශනය කිරීමට සූදානම් කෙරුවත් තාක්ෂණික ගැටලුවක් හේතුවෙන් එය අසාර්ථක වූ බව කියා සිටියේය.\n\nමේ හේතුවෙන් එකසිය පනස් හය වන සාක්කිකරු වශයෙන් නම් කර ඇති ජ්‍යෙෂ්ඨ රස පරීක්ෂකවරයෙකු වන සඳගිරි මහතාගේ සහාය ලබා ගෙන ඊළඟ නඩු දිනයට පෙර විත්ති පාර්ශ්වයේ නීතිඥ මහත්ම මහත්මීන් හට එම දර්ශන ප්‍රදර්ශනය කිරීමට කටයුතු කරන බවද නියෝජ්‍ය සොලිසිටර් ජනරාල්වරයා කීය.\n\nචමින්ද අතුකෝරළ මහතා:-\n\nඑම දර්ශන ප්‍රදර්ශනය කරන අවස්ථාවට වෝහාරික විශේෂඥවරයෙකුගේ සහාය ලබා ගැනීමට අප බලාපොරොත්තු වෙනවා.\n\nනීතිඥ හරිත් හෙට්ටිආරච්චි මහතා:-\n\nපැමිණිල්ලට අදාළ ලේඛන ඇතුළත් සී. ඩී. තැටි අපට ලැබුණා. එම සී. ඩී. තැටිවලින් ගොනු තුනකට අදාළ පිටපත් ලබා ගත්තා. නමුත් එම පිටපත්වල අඩුපාඩු සෑහෙන ප්‍රමාණයක් තිබෙනවා.\n\nනීතිඥ ශිරාණි දිසානායක:-\n\nඑම ලේඛන නැවත අපට විත්තියට ගාස්තු රහිතව ලබා දෙන්න.\n\nනීතිඥ තිලංග බ්ලොග් මහතා:-\n\nඅධිකරණයට ගොනු කර ඇති ලේඛන නිවැරදිව තිබෙන්නට පුළුවන්, ඒ අනුව එම ලේඛනවලින් නැවත පිටපත් විත්ති පාර්ශ්වයට ලබා දෙන මෙන් ඉල්ලා සිටිනවා.\n\nනියෝජ්‍ය සොලිසිටර් ජනරාල් ජනක බණ්ඩාර මහතා :-\n\nවිත්තිය උත්සාහ ගන්නේ මේ අයුරින් කතා කර කර තව අවුරුද්දක් විතර නඩුව ඇදගෙන යන්නයි.\n\nමෙහිදී නීතිඥවරුන් කිහිපදෙනෙකුම කරුණු දක්වමින් නඩුව ඇදගෙන යාමට විත්තියට අවශ්‍ය නැති බව කියා සිටියහ.\n\nනියෝජ්‍ය සොලිසිටර් ජනරාල්වරයා:-\n\nවිශාල නඩු ගොනුවක් නිසාම එම සී. ඩී. තැටිවල සුළු සුළු අඩුපාඩු තිබෙනවා.\n\nනීතිඥ ප්‍රදීප් පෙරේරා මහතා:-\n\nඅධිකරණය මඟ හැර සිටින හතළිස් වැනි විත්තිකරු වෙනුවෙන් පෙනී සිටීමට මා හට වාචිකව උපදෙස් ලැබී තිබෙනවා.\n\nදෙපාර්ශ්වයේ කරුණු දැක්වීම්වලින් අනතුරුව අධිකරණයට ගොනු කර ඇති අධි චෝදනා ඇතුළත් පැමිණිල්ලේ සියලු ලේඛන සහිත එක් පිටපතක් විත්ති පාර්ශ්වයට ලබා දෙන ලෙසට මහාධිකරණ රෙජිස්ට්‍රාර්වරයාට නියෝග කැරිණි.\n\nඑම පිටතින් අවශ්‍ය පිටපත් ප්‍රමාණය විත්තියේ නීතිඥ මහත්ම මහත්මීන් හට ලබා ගන්නා ලෙසටද නියම කැරිණි.\n\nනැවත සිද්ධිය වූ ස්ථානයට අදාළ දර්ශන නැරඹීම සඳහා මේ මස 24 වනදා රෙජිස්ට්‍රාර්වරයා හමුවන ලෙසට විත්තියේ නීතිඥ මහත්ම මහත්මීන් හට දැනුම් දුන්හ.\n\nගෝල්ෆේස් සාමකාමී අරගලයට මැර ප්‍රහාරයක් එල්ල වූ පසුගිය වසරේ මැයි මස 09 වැනිදා පස්වරුවේ නිට්ටඹුව නගරයේදී හටගත් මහජන නොසන්සුන්තාවයක් අතරතුරදී පොලොන්නරුව දිස්ත්‍රික් හිටපු පාර්ලිමේන්තු මන්ත්‍රී අමරකීර්ති අතුකෝරළ හා ඔහුගේ ආරක්ෂක පොලිස් සැරයන්වරයා ඝාතනය කර තිබිණ.\n\nමේ පිළිබඳව අපරාධ පරීක්ෂණ දෙපාර්තමේන්තුව මනුෂ්‍ය ඝාතන හා සංවිධානාත්මක අපරාධ විමර්ශන අංශය පරීක්ෂණ පවත්වා පවත්වා එම ඝාතනයන්ට අදාළ පුද්ගලයින් හතළිස් දෙදෙනෙකු අත්අඩංගුවට ගෙන තිබිණ.\n\nතවත් පුද්ගලයින් දෙදෙනෙකු පැන ගොස් ඇත.\n\nඅත්අඩංගුවට ගන්නා ලද පුද්ගලයින් හතළිස් දෙනා අතරින් දෙදෙනෙකු මහර බන්ධනාගාරයේදී මිය ගොස් තිබිණ.\n\nඑක් පුද්ගලයකු නිදහස් කැරිණි.\n\nපැන ගොස් සිටින දෙදෙනා ඇතුළුව විත්තිකරුවන් තිස්හත්දෙනකුට එරෙහිව අධි චෝදනා ගොනුකර ඇත.\n\nනඩුව නැවත කැඳවීම මේ මස 31 වනදාට කල් තැබිණ.\n\nවිත්තිය වෙනුවෙන් චමින්ද අතුකෝරළ, තිලංග බ්ලොග්, මාර්ක් ඇන්ටන්, හරිත් හෙට්ටිආරච්චි, සඳුන් රණසිංහ, සුරංග ජයතිලක, සාලින්ද අමරසිංහ, උපුල් අබේවික්‍රම, ප්‍රදීප් පෙරේරා, පියවරුන් ගුණතිලක යන නීතිඥ මහත්වරු හා නීතිඥ ශිරාණි දිසානායක මහත්මිය ප්‍රමුඛ නීතිඥ මණ්ඩලයක් පෙනී සිටියහ.\n\nරජයේ නීතිඥ ක්‍රිෂාන් අල්විස් මහතා සමඟ නියෝජ්‍ය සොලිසිටර් ජනරාල් ජනක බණ්ඩාර මහතා පැමිණිල්ල මෙහෙයවිය.",
       "URL": "https://www.dinamina.lk/2023/08/11/local/13289/%e0%b6%b4%e0%b7%90%e0%b6%b8%e0%b7%92%e0%b6%ab%e0%b7%92%e0%b6%bd%e0%b7%8a%e0%b6%bd%e0%b7%9a-%e0%b6%bd%e0%b7%9a%e0%b6%9b%e0%b6%b1-%e0%b7%83%e0%b7%84%e0%b7%92%e0%b6%ad-%e0%b7%83%e0%b7%93%e0%b6%a9/",
       "Category": "local",
       "Parent URL": "https://www.dinamina.lk/category/local//page/259/"
}