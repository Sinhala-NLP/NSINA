{
       "Source": "dinamina",
       "Timestamp": "August 12, 2023 4:18 pm",
       "Headline": "තුර්කියේදී අනතුරට පත් ලාංකික සේවකයින් සුවය ලබයි",
       "News Content": "තුර්කියේ, ඉස්තාන්බුල් නගරයේ පසුගිය බදාදා(09) සිදු වූ බස්රථ අනතුරකින් තුවාල ලැබූ ශ්‍රී ලාංකිකයින් 27දෙනො අතරින් තවමත් 09දෙනෙකු රෝහල්ගතව ප්‍රතිකාර ලබන බව ශ්‍රී ලංකා විදේශ කටයුතු අමාත්‍යංශය නිවේදනය කරයි.\nඔවුන් 09 දෙනා ඉස්තාන්බුල්හි විවිධ රෝහල් තුනක ප්‍රතිකාර ලබයි.\n\nමෙලෙස අනතුරකට මුහුණ පා තිබුණේ ඉස්තාන්බුල් ගුවන්තොටුපළේ ඉදිකිරීම් ව්‍යාපෘතියකට සම්බන්ධ ශ්‍රී ලාංකික සේවකයින් පිරිසකි. අනතුර සිදුවන අවස්ථාවේ අදාළ ෂටල් බස් රථය තුළ 40දෙනෙකු ගමන් කර ඇති අතර එයින් 29දෙනෙකු ශ්‍රී ලාංකිකයින් විය.\n\nවැඩ මුරය අවසන් කළ ශ්‍රී ලාංකිකයින් පිරිස බස් රථයකින් සිය නවාතැන් වෙත ගමන් කරද්දි උමං මාර්ගයක් මතින් ගමන් කරමින් තිබූ බස් රථය එකවර රියදුරාගේ පාලනයෙන් ගිලිහි ප්‍රධාන මාර්ගයෙන් පිටතට පැන මීටර් 6 ක් පමණ වන ප්‍රපාතයකට ඇද වැටී ඇති බව වාර්තාවේ.\n\nතුවාලකරුවන්ගේ තත්ත්වය සම්බන්ධයෙන් තුර්කියේ ශ්‍රී ලංකා තානාපති කාර්යාලය ශ්‍රී ලාංකිකයින් සේවයේ යොදවා ඇති සමාගම සහ රෝහල් බලධාරීන් සමඟ නිරන්තර සම්බන්ධකම් පවත්වමින් අදාළ සම්බන්ධීකරණයන් සිදු කෙරේ.\n\nසිද්ධිය සම්බන්ධයෙන් විමර්ශනය කිරීම සහ විපතට පත් ශ්‍රී ලාංකිකයින්ට අවශ්‍ය සහය ලබාදීම සම්බන්ධයෙන් තානාපති කාර්යාලය තුර්කි විදේශ අමාත්‍යාංශය සමඟ ද සම්බන්ධ වී සිටියි.\n\nවිපතට පත් ශ්‍රී ලාංකිකයින්ගේ යහපැවැත්ම සහ සුවය සහතික කිරීම සඳහා විදේශ කටයුතු අමාත්‍යාංශය විසින් තත්ත්වය සමීපව නිරීක්ෂණය කරන අතර අන්කාරා හි ශ්‍රී ලංකා තානාපති කාර්යාලය සමඟ සම්බන්ධීකරණයෙන් අවශ්‍ය පියවර ගනිමින් සිටී.",
       "URL": "https://www.dinamina.lk/2023/08/12/breaking-news/13634/%e0%b6%ad%e0%b7%94%e0%b6%bb%e0%b7%8a%e0%b6%9a%e0%b7%92%e0%b6%ba%e0%b7%9a%e0%b6%af%e0%b7%93-%e0%b6%85%e0%b6%b1%e0%b6%ad%e0%b7%94%e0%b6%bb%e0%b6%a7-%e0%b6%b4%e0%b6%ad%e0%b7%8a-%e0%b6%bd%e0%b7%8f/",
       "Category": "local",
       "Parent URL": "https://www.dinamina.lk/category/local//page/253/"
}