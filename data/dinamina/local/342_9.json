{
       "Source": "dinamina",
       "Timestamp": "July 24, 2023 1:00 am",
       "Headline": "කෘෂිකර්ම දෙපාර්තමේන්තුවෙන්  එළවළු බීජ නිපදවීමේ විශේෂ වැඩපිළිවෙළක්",
       "News Content": "වසර 2030 වන විට එළවළු බීජ ආනයනය 100%කින්ම නවතාලීම සඳහා කෘෂිකර්ම දෙපාර්තමේන්තුව විසින් දේශීය එළවළු බීජ නිෂ්පාදනය කිරීමේ වැඩපිළිවෙළක් ආරම්භ කර ඇත.\n\nකෘෂිකර්ම ඇමැති මහින්ද අමරවීර මහතාගේ උපදෙස් මත ක්‍රියාත්මක මේ වැඩපිළිවෙළ යටතේ එළවළු බීජ අවශ්‍යතාව සපුරාලීම ඉලක්ක කර ගනිමින් පතෝල 100%ක්, මෑකරල් 93%ක්, කරවිල 89%ක්, වම්බටු 79%ක්, බෝංචි 64%ක්, බණ්ඩක්කා 61%ක්, මාළු මිරිස් 44%ක්, තක්කාලි 27%ක්, රාබු 39%ක් වශයෙන් දැනට බීජ නිෂ්පාදනය ආරම්භ කර තිබේ.\n\nවිශේෂයෙන් එළවළු මිල ඉහළ යෑම පාලනය මෙන්ම එළවළු නිෂ්පාදනය ඉහළ නැංවීම සඳහා සුදුසු ඉහළ අස්වැන්නක් ගත හැකි දෙමුහුන් බීජ මේ යටතේ කෘෂිකර්ම දෙපාර්තමේන්තුවේ බීජ ගොවිපොළෙන් නිෂ්පාදනය ආරම්භ කර ඇත. කෘෂිකර්ම දෙපාර්තමේන්තුව විසින් නිපදවන බීජ ගොවීන්ට පහසුවෙන් ගැනීමට ගොවිජන සේවා මධ්‍යස්ථානවලට අනුබද්ධව බීජ අලෙවිසල් ස්ථාපිත කිරීමට පියවර ගන්නා ලෙස ද කෘෂිකර්ම ඇමැතිවරයා උපදෙස් දී තිබේ.\n\nබුද්ධිකා ඉඹුලාන",
       "URL": "https://www.dinamina.lk/2023/07/24/local/8654/%e0%b6%9a%e0%b7%98%e0%b7%82%e0%b7%92%e0%b6%9a%e0%b6%bb%e0%b7%8a%e0%b6%b8-%e0%b6%af%e0%b7%99%e0%b6%b4%e0%b7%8f%e0%b6%bb%e0%b7%8a%e0%b6%ad%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94%e0%b7%80/",
       "Category": "local",
       "Parent URL": "https://www.dinamina.lk/category/local//page/342/"
}