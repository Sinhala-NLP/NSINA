{
       "Source": "dinamina",
       "Timestamp": "October 3, 2023 1:00 am",
       "Headline": "හිස වෙස් බැඳ කලඑළි බැසීමේ මංගල්‍යය හෙට කොළඹ නාලන්දා විදුහලේදී",
       "News Content": "කොළඹ නාලන්දා විද්‍යාලය මඟින් 08 වැනි වරටත් පවත්වනු ලබන හිස වෙස් බැඳ කලඑළි බැසීමේ මංගල්‍යය හෙට (04) පැවැත්වේ. පාසලේ නර්තන අංශයේ ගුරුවරුන් යටතේ ශිල්ප හැදෑරූ නාලන්දා සිසුන් 34කගේ සහභාගීත්වයෙන් කොළඹ හුණුපිටිය ගංඟාරාම විහාරයේ හිස වෙස් පැලඳවීමේ චාරිත්‍ර ඉටු කිරීමෙන් අනතුරුව කලඑළි රංගනය නාලන්දා විද්‍යාල පරිශ්‍ර‍යේ සිදු කෙරේ.\n\nවිද්‍යාලයීය නර්තන අංශය මඟින් සංවිධාන කෙරෙන කලඑළි මංගල්‍යය සිංහල බෞද්ධ අනන්‍යතාව ඉස්මතු වන ප්‍රමුඛ සංස්කෘතිකාංගයක් වෙයි. උඩරට නර්තන සම්ප්‍රදායේ හිස වෙස් පැලඳවීම වැනි උත්සව සංවිධාන කිරීමෙන් හෙළ කලා ශිල්ප අනාගත පරපුරට දායාද කිරීම, විද්‍යාලයීය නර්තන කණ්ඩායමේ උන්නතිය, දරුවන්ගේ විෂය බාහිර ක්‍රියාකාරකම් ප්‍රවර්ධනය කිරීම, නර්තන අංශයේ ක්‍රියාකාරීත්වය පාසල් ප්‍රජාව වෙත ගෙන යෑමෙන් නවක දරුවන්ට නර්තන අංශය හා සම්බන්ධවීමට උත්තේජනයක් සැපයීම මෙන්ම රසවින්දනයක් ඇති කිරීම අරමුණයි.\n\nනෙත්මි පූජනී රත්නායක",
       "URL": "https://www.dinamina.lk/2023/10/03/local/27241/%e0%b7%84%e0%b7%92%e0%b7%83-%e0%b7%80%e0%b7%99%e0%b7%83%e0%b7%8a-%e0%b6%b6%e0%b7%90%e0%b6%b3-%e0%b6%9a%e0%b6%bd%e0%b6%91%e0%b7%85%e0%b7%92-%e0%b6%b6%e0%b7%90%e0%b7%83%e0%b7%93%e0%b6%b8%e0%b7%9a/",
       "Category": "local",
       "Parent URL": "https://www.dinamina.lk/category/local//page/42/"
}