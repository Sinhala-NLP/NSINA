{
       "Source": "dinamina",
       "Timestamp": "August 31, 2023 1:00 am",
       "Headline": "මෙනින්ගොකොකල් රෝගියා සුවය ලබමින් පැතිරීම වළක්වන පියවර ගෙන තිබෙනවා",
       "News Content": "කොළඹ ජාතික රෝහලට ඇතුළත් කර ඇති මෙනින්ගොකොකල් බැක්ටීරියාව වැලඳුණු රෝගියා මේ වන විට සුවය ලබමින් සිටින බවත්, එම රෝගය පැතිරීම වැළැක්වීමට අවශ්‍ය පියවර ‍ගෙන තිබෙන බවත් නියෝජ්‍ය සෞඛ්‍ය සේවා අධ්‍යක්ෂ ජනරාල් වෛද්‍ය ජී. විජේසූරිය මහතා පැවසීය.\n\n“පසුගිය දිනක අවුරුදු 41ක් පමණ වයසැති පිරිමි රෝගියකු ජාතික රෝහලට ඇතුළත් කර තිබෙනවා. ඒ රෝගියාට උණ, හිසරදය, වමනය වගේ රෝග ලක්ෂණ සහිතව පැමිණි ඔහු පරීක්ෂා කිරීමේදී දැනගැනීමට ලැබී තිබෙන්නේ මේ රෝගියාට මෙනින්ජයිටීස් රෝගි තත්ත්වය පවතින බවයි. ඒ රෝගි තත්ත්වය එළඹෙන්නේ මෙනින්ගොකොකල්ස් නමැති බැක්ටීරියාව ආසාදනය වීමෙන්. මේ රෝගියා වර්තා වීමත් සමඟම ඔහුගේ නිවෙසත්, ඔහු සේවය කළ ස්ථානයත් සෞඛ්‍ය වෛද්‍ය නිලධාරීනුත්, මහජන සෞඛ්‍ය පරීක්ෂකවරුන් මැදිහත් වී පරීක්ෂා කළා. මොහු සමඟ සම්බන්ධකම් තිබ්බ සියලු දෙනාට මේ රෝගය පැතිරීම වැළැක්වීමට අවශ්‍ය ඖෂධ දී තිබෙනවා.\n\n“මේ වන විට ඒ රෝගියා සුවය ලබමින් සිටිනවා. ඒ වගේම ඔහු සමඟ කිසිම සම්බන්ධයක් ගාල්ල බන්ධනාගාර රෝගීන් සමඟ නැහැ. මේ වන විට ගාල්ල බන්ධනාගාරයේ පැතිරුණු රෝගි තත්ත්වය මැනැවින් පාලනය කර තිබෙනවා. අලුතින් රෝගීන් තවදුරටත් බිහි වීමක් දකින්න ලැබෙන්න නැහැ.\n\n“ඒ වගේම මේ රෝගියාට මෙය වැලඳුණු හේතුව අප දන්නේ නැහැ. මේ විෂබීජය ඔහුට පැමිණියේ කොහෙන්ද කියා තවම සොයාගෙන නැහැ. කෙසේ වෙතත් මේ රෝගය වෙනත් රෝගීන්ට පැතිරීම වැළැක්වීමට අවශ්‍ය සියලු පියවර මේ වන විට ගෙන තිබෙනවා.”",
       "URL": "https://www.dinamina.lk/2023/08/31/local/18375/%e0%b6%b8%e0%b7%99%e0%b6%b1%e0%b7%92%e0%b6%b1%e0%b7%8a%e0%b6%9c%e0%b7%9c%e0%b6%9a%e0%b7%9c%e0%b6%9a%e0%b6%bd%e0%b7%8a-%e0%b6%bb%e0%b7%9d%e0%b6%9c%e0%b7%92%e0%b6%ba%e0%b7%8f-%e0%b7%83%e0%b7%94%e0%b7%80/",
       "Category": "local",
       "Parent URL": "https://www.dinamina.lk/category/local//page/170/"
}