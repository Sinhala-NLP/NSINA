{
       "Source": "dinamina",
       "Timestamp": "September 9, 2023 1:00 am",
       "Headline": "මානව හිමිකම් සංවිධානවල කුඩම්මාගේ සැලකිලි බටහිරට පෙන්නා දෙන වැඩපිළිවෙළක් ඕනෑ",
       "News Content": "මානව හිමිකම් සංවිධාන ශ්‍රී ලංකාව සම්බන්ධයෙන් දක්වන කුඩම්මාගේ සැලකිල්ල පිළිබඳව බටහිර රටවල් දැනුම්වත් කිරීමේ ක්‍රියාදාමයක් අවශ්‍ය බව ශ්‍රී ලංකා රාමඤ්ඤ මහා නිකායේ අනුනායක සහ පේරාදෙණිය ගැටඹේ රාජෝපවනාරාමාධිපති කැප්පිටියාගොඩ සිරිවිමල අනුනාහිමියෝ පවසති.\n\nමාධ්‍ය වෙත විශේෂ ප්‍රකාශයක් කරමින් උන් වහන්සේ මේ බව ප්‍රකාශ කරති. ඒ ප්‍රකාශය මෙසේය:\n\n“විවිධ මාතෘකා හේතුපාඨ කරගනිමින් ශ්‍රී ලංකාව වෙත විදේශ අතපෙවීම් නිරතුරුවම සිදු වෙයි. එය විවිධ ස්වරූපයෙන් කලඑළි බසියි. අද වන විට නැවතත් සැලසුම් සහගතව විදේශ න්‍යායපත්‍ර ක්‍රියාත්මක වෙමින් පවතී. චැනල් 4 ආයතනය ශ්‍රී ලංකාව පිළිබඳ විශේෂ උනන්දුවක් දක්වන ආයතනයකි. ශ්‍රී ලංකාව ගැන මේ තරම් අස්වාභාවික ඇඟෑලුම්කමක් දක්වන්නේ ඇයිදැයි ගැඹුරින් සිතා බැලිය යුතුයි. පසුගිය යුද සමයේ මෙවැනිම වියෝවක් මගින් ව්‍යාජ වැඩසටහනක් නිෂ්පාදනය කරමින් අප රටට ජාත්‍යන්තර බලපෑම් ඇති කිරීමේ පැහැදිලි ක්‍රියාදාමයක නිරත වූ ඔවුන් යළිත් වරක් උත්සාහ දරන්නේ පෙර ඉටු කරගත නොහැකි වූ අභිමථාර්ථ යළි මුදුන් පමුණුවා ගැනීමටදැයි සිතා බැලිය යුතුය.\n\n“ලෝකයම දන්නා පරිදි පාස්කු ඉරුදින ප්‍රහාරය සමස්ත ලෝකවාසි ප්‍රජාවටම තර්ජනාත්මක අන්තවාදී මෙන්ම මූලධර්මවාදීි ක්‍රියාදාමයකි. ඒ නිසාම මේ සිදුවීම සම්බන්ධයෙන් ලොව බෝහෝ රටවල් විසින් සිය බුද්ධි අංශ මෙහෙයවා විමර්ශනයන් රැසක් සිදු කරන ලදි. එවැනි පසුබිමක චැනල් 4 වැනි සාමාන්‍ය මාධ්‍ය ආයතනයක් මෙවන් හෙළිදරවුවක් කිරීම සැක කටයුතුය. අපේ රහස් පරීක්ෂක අංශ, අදාළ ආයතන හා මාධ්‍ය අංශ නිසි විමර්ශන නොකරන්නේ නම් මෙවන් කුමන්ත්‍රණවලට නිරතුරුව අවකාශ උදා වන බව අපගේ විශ්වාසයයි.\n\n“අති බහුතර සිංහල බෞද්ධ ඡන්දවලින් පාලකයකු පත් කරගැනීම සඳහා මෙවැනි මුස්ලිම් අන්තවාදි කණ්ඩායමක් සිය ජීවිත පරිත්‍යාගයෙන් සැලසුම් සකස් කළ බව දැක්වීම හාස්‍යජනකය. ශ්‍රී ලංකා අධිකරණ පද්ධතිය තුළ නඩු ගණනාවක් විභාග වී තීන්දු දී ඇති අතර තවත් නඩු විභාග වෙමින් පවතී. ඇතැමුන් මේ කිසිවකින් සත්‍ය හෙළිදරවු වී නැතැයි පවසමින් සෑහීමකට පත් නොවීම, මේ ඩයස්පෝරා කුමන්ත්‍රණකරුවන්ට ඉමහත් රුකුලක් වී ඇත්තේය.\n\n“මේ නිසාම මහා බ්‍රිතාන්‍යයේ ක්‍රියාත්මක වන චැනල් 4 ක්‍රියාකරුවන් අප රට තුළ කැලඹීමක් ඇති කිරීමට ප්‍රයත්න දරන බව පෙනී යයි. එමඟින් තිස් වසරක යුද්ධයෙන් බැට කෑ අපට බෙදුම්වාවාදයෙන් සහ අන්තවාදයෙන් යළිත් අගතියක් වීමට ඇති ඉඩකඩ වහා වළකාගත යුතුය. මේ සැමගේ උත්සාහය මේ රට තුළ යළි කිසිදාක සිංහල බෞද්ධයන්ට නැඟී සිටීමට ඇති ඉඩකඩ අහුරා ලීමයි. මානව හිමිකම් සංවිධාන ශ්‍රී ලංකාව සම්බන්ධයෙන් දක්වන කුඩම්මාගේ සැලකිල්ල පිළිබඳ බටහිර රටවල් දැනුම්වත් කිරීමේ ක්‍රියාදාමයක් අවශ්‍ය වන අතර, පාස්කු ඉරුදින ප්‍රහාරය සම්බන්ධයෙන් මේ රට තුළම දේශිය හා විදේශීය විනිසුරු මඬුල්ලක් ඉදිරියේ කාදිනල් තුමාගේ ද අධීක්ෂණය යටතේ විමර්ශනයක් කිරීම සුදුසු යැයි සිතමි.”\n\nරාමඤ්ඤ මහා නිකායේ අනුනායක කැප්පිටියාගොඩ සිරිවිමල අනුනාහිමි",
       "URL": "https://www.dinamina.lk/2023/09/09/local/20951/%e0%b6%b8%e0%b7%8f%e0%b6%b1%e0%b7%80-%e0%b7%84%e0%b7%92%e0%b6%b8%e0%b7%92%e0%b6%9a%e0%b6%b8%e0%b7%8a-%e0%b7%83%e0%b6%82%e0%b7%80%e0%b7%92%e0%b6%b0%e0%b7%8f%e0%b6%b1%e0%b7%80%e0%b6%bd-%e0%b6%9a/",
       "Category": "local",
       "Parent URL": "https://www.dinamina.lk/category/local//page/134/"
}