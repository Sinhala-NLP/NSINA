{
       "Source": "dinamina",
       "Timestamp": "August 1, 2023 1:00 am",
       "Headline": "ජූලි මාසයේ උද්ධමනය පහළට",
       "News Content": "\n\nකොළඹ පාරිභෝගික මිල දර්ශකයට අනුව 2023 ජූනි මාසයට සාපේක්ෂව ජූලි මාසයේ දී උද්ධමනයේ කැපී පෙනෙන අඩුවීමක් පෙන්නුම් කරමින් එය ජූලි මාසයේ දී සියයට 6.3 දක්වා පහත වැටී ඇත. ජනලේඛන හා සංඛ්‍යාලේඛන දෙපාර්තමේන්තුවේ වැඩබලන අධ්‍යක්ෂ ජනරාල් අනෝජා සෙනෙවිරත්න මහත්මිය කියා සිටියේ 2023 ජුනි මාසය සඳහා සියයට 12.0 ලෙස වාර්තා වූ උද්ධමනය ජූලි මාසයේ දී සියයට 6.3 දක්වා පහත වැටී තිබෙන බවයි.\nමෙලෙස උද්ධමනය පහත වැටීම සම්බන්ධයෙන් වැඩිදුරටත් අදහස් දක්වන සෙනෙවිරත්න මහත්මිය මෙසේ ද කියා සිටී.\n2023 ජූලි මාසයේදී ආහාර කාණ්ඩයේ වාර්ෂික උද්ධමනය (ලක්‍ෂ්‍යමය) සියයට -1.4 දක්වා පහත වැටී ඇති අතර 2023 ජුනි මාසයේ දී එය වාර්තා වූයේ සියයට 4.1 ක් ලෙසයි.\nඑමෙන්ම, ජූලි මාසය සඳහා ආහාර නොවන කාණ්ඩයේ වාර්ෂික උද්ධමනය (ලක්‍ෂ්‍යමය) සියයට 10.5 ක් දක්වා පහත වැටී ඇති අතර එය 2023 ජුනි මාසයේ දී සියයට 16.2 ලෙස වාර්තා විය.\nජයසිරි මුණසිංහ",
       "URL": "https://www.dinamina.lk/2023/08/01/local/10781/%e0%b6%a2%e0%b7%96%e0%b6%bd%e0%b7%92-%e0%b6%b8%e0%b7%8f%e0%b7%83%e0%b6%ba%e0%b7%9a-%e0%b6%8b%e0%b6%af%e0%b7%8a%e0%b6%b0%e0%b6%b8%e0%b6%b1%e0%b6%ba-%e0%b6%b4%e0%b7%84%e0%b7%85%e0%b6%a7/",
       "Category": "local",
       "Parent URL": "https://www.dinamina.lk/category/local//page/306/"
}