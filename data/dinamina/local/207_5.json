{
       "Source": "dinamina",
       "Timestamp": "August 22, 2023 1:24 pm",
       "Headline": "“Ride with Pride” පාපැදි සවාරිය දෙවුන්දරතුඩුවේ සිට පේදුරුතුඩුවට",
       "News Content": "ශ්‍රී ලංකා යුද හමුදා විශ්‍රාමික ජ්‍යෙෂ්ඨ නිලධාරීන් තිදෙනෙකු සහභාගී වන “Ride with Pride” පාපැදි සවාරිය අගෝස්තු මස 28වැනිදා ආරම්භ කිරීමට කටයුතු සංවිධාන කර ඇත. එය දෙවුන්දරතුඩුවේ සිට පේදුරුතුඩුව දක්වා කිලෝ මීටර් 582 ක් ධාවනය කිරීමෙන් අනතුරුව අවසන් කිරීමට නියමිතය.\n\nමෙම පාපැදි සවාරිය සඳහා යුද හමුදාවේ රාජකාරි කර විශ්‍රාම ගොස් සිටින මේජර් ජෙනරාල් සුමිත් බාලසූරිය , මේජර් ජෙනරාල් සුමිත් ප්‍රේමලාල් සහ කර්නල් ප්‍රදීප් පෙරේරා යන නිලධාරින් සහභාගී වේ. පාපැදි සවාරිය අලුත්ගම, මීගමුව, පුත්තලම, මැදවච්චිය, කිලිනොච්චිය හරහා පැමිණ සැප්තැම්බර් මස 03වැනිදා පේදුරුතුඩුවට ළඟාවේ.\n\nමෙම නිලධාරීන් තිදෙනාම ශ්‍රී ලංකා කාලතුවක්කු හමුදාව නියෝජනය කරන නිලධාරීන් වන අතර යුද්ධ හමුදාවෙන් විශ්‍රාම ගිය නිලධාරීන් පිරිසක් මෙවැනි දීර්ඝ පාපැදි සවාරියක නිරත වන්නේ ඉතිහාසේ පළමු වරටවීම විශේෂත්වයකි.\n\nයුද්ධ හමුදා සාමාජිකයකු සිය සේවා කාලය තුළින් ලබා ගන්නා ලද පුහුණුව සිය ජීවයට පන්නරයක් කොටගනිමින් මෙවැනි අවස්ථා සදහා ඉදිරිපත්වීමෙන් පෙන්වා දෙන්නේ යුද්ධ හමුදා සාමාජිකයකු වයසින් වැඩිමහලු වුවද ඔවුන්ගේ ජීවිත තුළ ගැබ්ව ඇති අධිෂ්ඨානය, ධෛරයය හා ආත්ම විශ්වාසය පිළිබද කතාවයි. ඕනෑම අරමුණක් ජයග්‍රහනය කිරීමට මේ ලොව ඇති කිසිදු බාධකයක් අභියෝගවක් නොවන බව මෙම නිළධාරීන් පෙන්වා දෙන්නේ වයස යනු හුදු ඉලක්කමක් බව පමණක් පසක් කරමිනි .\n\nයුද්ධ හමුදා සාමාජිකයකුට කල නොහැක්කක් නොමැත යන කියමන තව තවත් සපත කිරීමට නිදසුන් අවැසි නොවන්නේ මෙවැනි නිලධාරීන් යුද්ධ හමුදාවට හා ස්වකීයව තමාට ලබාදෙන්නාවූ වටිනාකම් නිසාමය . මෙම අභියෝගාත්මක පාපැදි සවාරිය සඳහා යුද්ධ හමුදා පාපැදි සංගමයේ සාමාජිකයින්ද විශ්‍රාම ලබා ඇති නිලධාරින් සහ සෙසුනිලයින්ද ආරම්භයේ සිට අවසානය දක්වා එම විශ්‍රාමික ජ්‍යෙෂ්ඨ නිලධාරින් සමගින් අත්වැල් බැඳගැනීමට නියමිතව ඇත්තේ යුද්ධ හමුදා සමාජිකයින් අතර පැවති සහ පැවත එන්නාවූ සහයෝගය එකමුතුකම තවදුරටත් පෙන්වා දෙමිනි.",
       "URL": "https://www.dinamina.lk/2023/08/22/local/16261/ride-with-pride/",
       "Category": "local",
       "Parent URL": "https://www.dinamina.lk/category/local//page/207/"
}