{
       "Source": "dinamina",
       "Timestamp": "September 11, 2023 2:18 am",
       "Headline": "පහළගිරිබාවේ තනි වූ  දරු තිදෙනාගේ මව දිවයිනට – පියාත් සිරගත වෙලා",
       "News Content": "\n\nසිය මව විදෙස් ගතවීම සහ පියා සිරගත වීම හේතුවෙන් අසරණභාවයට පත්ව ඇති කුරුණෑගල, පහළගිරිබාව ප්‍රදේශයේ දරුවන් තිදෙනාගේ මව ඊයේ (10) දිවයිනට පැමිණ තිබේ.\n\nමේ දරුවන් තිදෙනා කිසිදු හව්හරණක් නොමැතිව තනිව ජීවත් වී ඇති අතර, අවුරුදු 14ක්, 7ක් සහ 5ක් වයසැති මේ දරුවන්ගේ පාසල් ගමන ද මේ නිසා අහිමිවී තිබිණි. වැඩිමහල් පුතා කොහු මෝලක සේවය කරමින් තම සහෝදරයා සහ සහෝදරිය ජීවත් කර ඇත.\n\nමෙවැනි තත්ත්වයක් තුළ ඒ මවගේ ඉල්ලීම වුයේ ද තමන්ව හැකි ඉක්මනින් ශ්‍රී ලංකාවට ගෙන්වා ගන්නා ලෙසයි. මාධ්‍ය මඟින් මේ දරුවන් ගැන වාර්තාවීමත් සමඟ කම්කරු හා විදේශ රැකියා ඇමැති මනූෂ නානායක්කාර මහතාගේ අවධානය ඒ සඳහා යොමු වූ අතර, එම මව ගෙන්වා ගැනීමට කටයුතු කරන ලෙස විදේශ සේවා නියුක්ති කාර්යාංශයේ නිලධාරීන්ට උපදෙස් දී තිබිණි. ඒ අනුව ඇය ඊයේ (10) පෙරවරුවේ මෙරටට පැමිණියාය.\n\nඒ අනුව කාර්යාංශයේ වයඹ පළාත් ජ්‍යෙෂ්ඨ කළමනාකරු විසින් කුවේටයේ ශ්‍රී ලංකා තානාපති කාර්යාලයේ කම්කරු සුබසාධන අංශයේ නිලධාරීන්ට මේ සිදුවීම පිළිබඳව සොයා බලන ලෙස දන්වා ඇති අතර, ප්‍රදේශයේ සංවර්ධන නිලධාරීන් ද මේ දරුවන් වාසය කරන නිවෙසට ගොස් කරුණු සොයා බලා තිබේ. කුවේට් තානාපති කාර්යාලය සෘජුව මැදිහත්වී එම දරුවන්ගේ මව කඩිනමින් ශ්‍රී ලංකාවට යැවීමට විදෙස් රැකියා නියෝජිතායතනය වෙත දුන් උපදෙස් අනුව මේ කාන්තාව ඊයේ රාත්‍රියේ කුවේට් සිට ශ්‍රී ලංකාවට පැමිණෙන ගුවන් යානයක් මගින් දිවයිනට ගෙන්වා ගැනීමට හැකිවී තිබේ.\n\nමේ කාන්තාව මීට පෙරත් ඕමානයේ රැකියාවක් සඳහා ගොස් ඇති තැනැත්තියක් වන අතර, ඇයගේ සැමියා විසින් කරන ලද පැමිණිල්ලක් අනුව වලංගු කාල සීමාව අවසන් වීමට ප්‍රථම කාර්යාංශය මැදිහත්වී දිවයිනට ගෙන්වා ගැනීමට පියවර ගෙන ඇති බව වැඩිදුර කරුණු සොයා බැලීමේදී හෙළිවී තිබේ.\n\nඑමෙන්ම විදේශීය රටවල පදිංචිව සිටින බොහෝ දෙනකු මේ දරුවන්ට මාස කිහිපයකට ප්‍රමාණවත් වියළි ආහාර සහ රෙදිපිළි දීම සිදු කරන ලදී. එමෙන්ම මේ කාන්තාවට ස්වං රැකියාවක් කරගැනීමට ගඩොල් කර්මාන්තය ආරම්භ කිරීමට හැකි බව ප්‍රකාශ කිරීමත් සමඟ විදෙස්ගතව සිටි ශ්‍රී ලාංකික කණ්ඩායමක් එක්ව රුපියල් පනස් දහසක මුදලක් ඇයට ඒ සඳහා දීම ද විශේෂත්වයකි.\n\nතමා මුහුණ දුන් මේ සිදුවීම ගැන මේ තිදරු මව වන වාසනා ප්‍රනාන්දු මෙලෙස පැවැසුවාය.\n\n“මම රට ගියේ ගෙදර හදා ගන්න. මගේ අම්මාට දරුවන් බලා ගන්නට දීලා මම රට ගියේ ඒත් අම්මට පිළිකාවක් හැදුණු නිසා දරුවන් අසරණ වූණා. මාධ්‍යයෙන් විශාල ප්‍රචාරයක් තම දරුවන් තිදෙනා වෙනුවෙන් දීම නිසා විදේශ සේවා නියුක්ති කාර්යාංශය හරහා මට ලංකාවට එන්න හැකි වූණා. මම වෙනුවෙන් සහ දරුවන් වෙනුවෙන් උදව් කළ සියලු දෙනාටම ස්තූතියි.”\n\nමෙවැනි සිදුවීම් සැලකිල්ලට ගනිමින් මව්වරුන් රැකියා සඳහා විදේශ ගතවීමේදී සිය දරුවන්ගේ රැකවරණය පිළිබඳව වාර්තාවක් අදාළ ප්‍රදේශයේ ප්‍රාදේශීය ලේකම් මඟින් කාර්යාංශය වෙත ඉදිරිපත් කිරීම අනිවාර්ය කිරීමට කම්කරු හා විදේශ රැකියා අමාත්‍යාංශය විසින් පියවර ගෙන තිබේ. එසේ ඉදිරිපත් කිරීමට නොහැකි ඇතැම් කාන්තාවන් කාර්යාංශයේ ලියාපදිංචි නොවී සංචාරක වීසා මඟින් රැකියා සඳහා යොමු වන අවස්ථා වාර්තා වන අතර, එසේ විදේශ ගතවීම තමන් හා තම දරුවන්ගේ සුරක්ෂාව හා සුබසාධනය අනතුරට පත් කිරීමක් බව අමතක නොකළ යුතු වේ.\n\n\n\nඅනුර ප්‍රේමලාල් සහ සීගිරිය විශේෂ",
       "URL": "https://www.dinamina.lk/2023/09/11/local/21127/%e0%b6%b4%e0%b7%84%e0%b7%85%e0%b6%9c%e0%b7%92%e0%b6%bb%e0%b7%92%e0%b6%b6%e0%b7%8f%e0%b7%80%e0%b7%9a-%e0%b6%ad%e0%b6%b1%e0%b7%92-%e0%b7%80%e0%b7%96-%e0%b6%af%e0%b6%bb%e0%b7%94-%e0%b6%ad%e0%b7%92/",
       "Category": "local",
       "Parent URL": "https://www.dinamina.lk/category/local//page/131/"
}