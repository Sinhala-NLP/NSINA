{
       "Source": "dinamina",
       "Timestamp": "August 17, 2023 1:01 am",
       "Headline": "කැලණිය සරසවි සිසුවියන්ගෙන් ලිංගික තොරතුරු ඉල්ලා පෝරමයක්",
       "News Content": "කැලණිය විශ්වවිද්‍යාලයේ කථිකාචාර්යවරයකුගේ නමින් ව්‍යාජ ලේඛනයක් විශ්වවිද්‍යාල ශිෂ්‍යාවන්ගේ දුරකතනවලට අන්තර්ජාලය ඔස්සේ මුදාහරිමින් කාන්තාවන්ගේ අතිශය පුද්ගලික ලිංගික තොරතුරු ලබා ගැනීමේ සිද්ධියක් සම්බන්ධයෙන් විමර්ශනයක් ආරම්භ කර ඇති බව අපරාධ පරීක්ෂණ දෙපාර්තමේන්තුවේ පරිගණක අපරාධ විමර්ශන ඒකකය කොළඹ අතිරේක මහේස්ත්‍රාත් ටී.එන්.එල්. ඉලංගසිංහ මහතා වෙත ඊයේ (16) කරුණු වාර්තා කළේය.\n\nකථිකාචාර්යවරයාගේ බිරියගේ දුරකතනයට ලැබී ඇති පෝරමයක් පිළිබඳ ඇය කථිකාචාර්යවරයාගෙන් කරනු ලබන විමසීමකින් පසුව ඔහු අපරාධ පරීක්ෂණ දෙපාර්තමේන්තුව වෙත මේ පැමිණිල්ල ඉදිරිපත් කර ඇත.\n\nකාන්තාවන්ගේ ලිංගික හැසිරීම් හා ආකල්ප පිළිබඳ තොරතුරු ලබා ගැනීමේ මුවාවෙන් ව්‍යාජ ලේඛන යොදා ගනිමින් අතිශය පුද්ගලික ලිංගික තොරතුරු ලබා ගැනීම සඳහා ගූගල් පෝරමයක් සකස් කිරීමේ මේ සිද්ධියට අදාළව පුළුල් විමර්ශනයක් ආරම්භ කර ඇතැයි පරිගණක අපරාධ අංශය අධිකරණය හමුවේ සඳහන් කළේය.\n\nමෙම සිද්ධිය සම්බන්ධයෙන් වැඩිදුර විමර්ශන පවත්වන අපරාධ පරීක්ෂණ දෙපාර්තමේන්තුව අධිකරණයෙන් ඉල්ලා සිටියේ ගූගල් ආයතනයට අදාළ දත්ත සම්බන්ධයෙන් වාර්තාවක් රහස් පොලිසියට සපයන ලෙස දන්වා අධිකරණ නියෝගයක් ලබා දෙන ලෙසය. අදාළ කරුණු සලකා බැලූ මහේස්ත්‍රාත්වරයා අධිකරණ නියෝග නිකුත් කරමින් විමර්ශන පිළිබඳ ඉදිරි ප්‍රගතිය අධිකරණයට වාර්තා කරන ලෙසට අපරාධ පරීක්ෂණ දෙපාර්තමේන්තුවට නියෝග කළේය.\nසිරන්ජනී කුමාරි",
       "URL": "https://www.dinamina.lk/2023/08/17/local/14920/%e0%b6%9a%e0%b7%90%e0%b6%bd%e0%b6%ab%e0%b7%92%e0%b6%ba-%e0%b7%83%e0%b6%bb%e0%b7%83%e0%b7%80%e0%b7%92-%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba%e0%b6%b1%e0%b7%8a%e0%b6%9c%e0%b7%99/",
       "Category": "local",
       "Parent URL": "https://www.dinamina.lk/category/local//page/233/"
}