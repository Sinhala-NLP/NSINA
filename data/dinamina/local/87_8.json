{
       "Source": "dinamina",
       "Timestamp": "September 22, 2023 12:55 am",
       "Headline": "ජාතික තොරතුරු තාක්ෂණ සම්මන්ත්‍රණය ඔක්තෝම්බර් 11දා කොළඹදී",
       "News Content": "තාක්ෂණය යොදා ගනිමින් ආර්ථික ක්‍රියාකාරකම් වේගවත් කිරීම අරමුණු කර ගත් ජාතික තොරතුරු තාක්ෂණ සම්මන්ත්‍රණය ඔක්තෝබර් මස 11 වැනිදා කොළඹදී ආරම්භ කිරීමට කටයුතු යොදා තිබේ.\n\nජනාධිපති රනිල් වික්‍රමසිංහ මහතාගේ ප්‍රධානත්වයෙන් ආරම්භ වන මේ සම්මන්ත්‍රණය ඔක්තෝබර් මස 11, 12 සහ 13 දිනවල කොළඹ ෂැංග්‍රිලා හෝටලයේදී පැවැත්වීමට කටයුතු යොදා තිබෙන බව ශ්‍රී ලංකා පරිගණක සංගමයේ සභාපති, මහාචාර්ය අජන්ත අතුකෝරල මහතා ප්‍රකාශ කරයි.\n\nඒ මහතා මේ බව සඳහන් කළේ ජනාධිපති මාධ්‍ය කේන්ද්‍රයේදී ඊයේ (20) පැවති විශේෂ මාධ්‍ය හමුවට සහභාගි වෙමිනි.\n\nඑහිදී වැඩිදුරටත් අදහස් දක්වමින් ඒ මහතා මෙලෙස ද පෙන්වා දුන්නේය.\n\n“ශ්‍රී ලංකා පරිගණක සංගමය වසරක් පාසා ජාතික තොරතුරු තාක්ෂණ සම්මන්ත්‍රණය පවත්වනවා. මේ වසරේදී 41 වෙනි වරට පවත්වනවා. ‘තිරසර ඩිජිටල් සමාජයක් උදෙසා’ තේමාවෙන් මේ සම්මන්ත්‍රණය පවත්වනවා. තොරතුරු තාක්ෂණ අමාත්‍යාංශයෙන් මෙය සංවිධාන කරනවා.\n\nවිශාල පිරිසක් මේ වෙනුවෙන් සහාය දෙනවා. සැසි වාර කිහිපයක් යටතේ මෙවර සම්මන්ත්‍රණය පවත්වනවා. ආර්ථිකය වේගවත් කිරීම වෙනුවෙන් තාක්ෂණය ප්‍රයෝජනයට ගන්නා ආකාරය සම්බන්ධයෙන් මෙහිදී ප්‍රධාන වශයෙන් අවධානය යොමු කරනවා. දළ දේශීය නිෂ්පාදිතය සඳහා තාක්ෂණයේ දායකත්වය ඉහළ නැංවීම මේ යටතේ අපේක්ෂා කරනවා. මේ වන විට රටේ දළ දේශීය නිෂ්පාදිතය සඳහා ඩිජිටල් තාක්ෂණයේ දායකත්වය සියයට 5ක් පමණ වෙනවා. එය සියයට 40ක් පමණ ඉහළ නංවා ගැනීම අපේක්ෂාව වී තිබෙනවා.\n\nමේ සම්බන්ධයෙන් සමාජය දැනුම්වත් කිරීමේ වැඩසටහන් සංවිධාන කර තිබෙනවා. ඊට අමතරව මෙරටට සංචාරකයන් පැමිණෙන සහ මෙරට අපනයන සිදු කරන රටවල් 50ක් සම්බන්ධ කරගෙන මේ සම්බන්ධයෙන් පුළුල් ප්‍රචාරයක් දීමට සැලසුම් කර තිබෙනවා. ඒ සඳහා විදේශ කටයුතු අමාත්‍යාංශය, විදෙස් රටවල පිහිටි ශ්‍රී ලංකා දූත මණ්ඩල, වාණිජ මණ්ඩල ආදිය සම්බන්ධ කර ගැනීමට සැලසුම් කර තිබෙනවා. ඉරානය, ඉන්දියාව, සෞදි අරාබියාව සහ ඔස්ට්‍රේලියාව රටවල් සමඟ දැනටමත් සම්බන්ධවී කටයුතු කරගෙන යනවා.”",
       "URL": "https://www.dinamina.lk/2023/09/22/local/24232/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%ad%e0%b7%9c%e0%b6%bb%e0%b6%ad%e0%b7%94%e0%b6%bb%e0%b7%94-%e0%b6%ad%e0%b7%8f%e0%b6%9a%e0%b7%8a%e0%b7%82%e0%b6%ab-%e0%b7%83%e0%b6%b8%e0%b7%8a/",
       "Category": "local",
       "Parent URL": "https://www.dinamina.lk/category/local//page/87/"
}