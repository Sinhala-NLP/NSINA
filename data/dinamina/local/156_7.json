{
       "Source": "dinamina",
       "Timestamp": "September 4, 2023 3:06 am",
       "Headline": "ඇඹිලිපිටියේ වාහන 6ක් අනතුරක අයෙක් මරුට",
       "News Content": "ඇඹිලිපිටිය නගරය ආසන්නයේ ගල්වංගුවේදී ඊයේ (03) සවස සිදුවූ මාරක රිය අනතුරකින් එක් අයකු මියගොස් හතර දෙනකු තුවාල ලබා තිබේ.\nරත්නපුරය දෙස සිට ඇඹිලිපිටිය දෙසට ධාවනය වූ මෝටර් රථයක් ප්‍රතිවිරුද්ධ දිශාවෙන් පැමිණි යතුරු පැදියක, ත්‍රිරෝද රථයක සහ පදික වේදිකාවේ ගමන් කළ කාන්තවකගේ ගැටී ඉදිරියට ගොස් විරුද්ධ දිශාවේ මාර්ගය අයිනේ වෙළෙඳ සැලක් අසල නවතා තිබූ මෝටර් රථයක හා ත්‍රීරෝද රථ දෙකකද ගැටී අනතුරක් සිදුව තිබේ. එම අනතුරෙන් සහෝදරයන් වන යතුරු පැදිකරු සහ පිටුපස ගමන් කළ අයද, ත්‍රිරෝද රථයේ පිටුපස ගමන් ගත් පුතා සහ පියා හා පදික වේදිකාවේ ගමන් ගත් කාන්තාවද තුවාල ලබා රෝහලට ඇතුළත් කිරීමෙන් පසු පියා මියගොස් තිබේ.\n\nඅනතුරෙන් මියගොස් ඇත්තේ වයස අවුරුදු 73ක් වූ කොළඹගෙ ආර ප්‍රදේශයේ පදිංචිකරුවෙකි. මෘත ශරීරය ඇඹිලිපිටිය රෝහලේ මෘත ශරීරාගාරයේ තැම්පත් කර ඇත. අනතුර සම්බන්ධයෙන් මෝටර් රථයේ රියදුරු අත්අඩංගුවට ගෙන ඇත.\n\nසැකකරු වයස අවුරුදු 30ක් වූ තිස්සමහාරාමය ප්‍රදේශයේ පදිංචි පුද්ගලික ආයතනයක කළමනාකරුවෙකි.\n\nසැකකරු සමඟ මෝටර් රථයේ තවත් දෙදෙනකු ගමන් කර ඇති බවත් සැකකරු සාදයකට සහභාගී වී මත්පැන් පානය කොට ඔහු ගමන් කළ මෝටර් රථය පැදවීම නිසා මෙම අනතුර සිදුව ඇති බවත් පොලිස් විමර්ශනවලදී අනාවරණය වී තිබේ.",
       "URL": "https://www.dinamina.lk/2023/09/04/local/19368/%e0%b6%87%e0%b6%b9%e0%b7%92%e0%b6%bd%e0%b7%92%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a-%e0%b7%80%e0%b7%8f%e0%b7%84%e0%b6%b1-6%e0%b6%9a%e0%b7%8a-%e0%b6%85%e0%b6%b1%e0%b6%ad%e0%b7%94/",
       "Category": "local",
       "Parent URL": "https://www.dinamina.lk/category/local//page/156/"
}