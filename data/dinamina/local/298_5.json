{
       "Source": "dinamina",
       "Timestamp": "August 2, 2023 1:03 am",
       "Headline": "විවාහ වෙන්න සිටි තරුණයකු පැහැරගෙන ගොස් හොඳටම ගහලා",
       "News Content": "මෑතකදී විවාහ වීමේ අපේක්ෂාවෙන් සිටින තරුණයකුට ඔහුගේ මංගල දිනයේදී පරිහරණය කිරීමට ලබාදෙන මෝටර් රථය පරීක්ෂා කිරීමට රැගෙන යන මුවාවෙන් පැහැරගෙන ගොස් පැය 06ක් රඳවාගෙන අනියම් සම්බන්ධයක් ගැන තොරතුරු විමසමින් පහරදුන් කාන්තාවක සහ යුද හමුදා සෙබළකු ඇතුළු තිදෙනකු අවිස්සාවේල්ල පොලිසිය පෙරේදා (31) සවස අත්අඩංගුවට ගෙන ඇත.\nමෙම කාන්තාව හමුදා සෙබළාගේ 50 හැවිරිදි මව බව ද පොලිසිය කියයි.\n\nහමුදා සෙබළාත් පැහැර ගැනීමට ලක්වූ තරුණයාත් ඥාතීන් බව පොලිසිය කියයි. හමුදා සෙබළාගේ නැඟණිය අනියම් සම්බන්ධයක් පවත්වාගෙන යන බවත් ඊට පැහැර ගැනීමට ලක්වූ තරුණයා සහාය දී ඇති බවත් සැකකරුවන්ගේ පාර්ශ්වයෙන් කියැවෙන බව උසස් පොලිස් නිලධාරියෙක් පැවසීය. පැහැර ගැනීමට ලක්වූ තරුණයාගේ ජංගම දුරකතනයේ එම අනියම් සම්බන්ධයට අදාළ සාක්ෂි රැසක් ඇති බවත් එම සාක්ෂි ලබා ගැනීම වෙනුවෙන් පැහැර ගැනීම සිදු වූ බවත් සැකකරුවන් පොලිස් ප්‍රශ්න කිරීම් හමුවේ පවසා තිබේ.\n\nපැහැර ගැනීමට ලක්වූ තරුණයාගේ විවාහ උත්සවය මෑතකදී පැවැත්වීමට නියමිතව ඇති බවත් ඔහුගේ මංගල ගමන වෙනුවෙන් මෝටර් රථයක් ලබාදෙන බව කියා හමුදා සෙබළා විසින් ඔහුව ගෙන්වාගෙන මෙම පැහැර ගැනීම කර ඇති බවත් පොලිසිය කියයි.\n\nමෙම පැහැර ගැනීම සිදුව ඇත්තේ පසුගිය 24 වැනිදාය. එම තරුණයා තල්දූවේ පදිංචිකරුවෙකි. 25 හැවිරිදි එම තරුණයාව පැහැර ගැනීම සම්බන්ධයෙන් අත්අඩංගුවට ගත් හමුදා සෙබළා 26 හැවිරිදි වියේ පසුවන්නෙකි. ඔහු ද තල්දූවේ පදිංචිකරුවකු බවත් මුලතිව්හි සේවයේ නිරතව සිටින බවත් පොලිසිය කියයි.\nමෙම සැකකරුවන්ව අවිස්සාවේල්ල මහේස්ත්‍රාත් අධිකරණයට ඉදිරිපත් කිරීමට නියමිත බව පොලිසිය කියයි.\nගයාන් කුමාර\nවීරසිංහ",
       "URL": "https://www.dinamina.lk/2023/08/02/local/11071/%e0%b7%80%e0%b7%92%e0%b7%80%e0%b7%8f%e0%b7%84-%e0%b7%80%e0%b7%99%e0%b6%b1%e0%b7%8a%e0%b6%b1-%e0%b7%83%e0%b7%92%e0%b6%a7%e0%b7%92-%e0%b6%ad%e0%b6%bb%e0%b7%94%e0%b6%ab%e0%b6%ba%e0%b6%9a%e0%b7%94/",
       "Category": "local",
       "Parent URL": "https://www.dinamina.lk/category/local//page/298/"
}