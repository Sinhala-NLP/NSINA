{
       "Source": "dinamina",
       "Timestamp": "July 31, 2023 1:00 am",
       "Headline": "අකලට මිලින වූ  අනඳ කැකුළ  අවසන් ගමන් යයි",
       "News Content": "මාර්ග නීති අවතක්සේරුවට ලක් කරමින්, රිය පැදවූ කුරිරු රියැදුරකුගේ නොසැලකිල්ලෙන් ලක් මවට අහිමි වූ\n\nකොළඹ ආනන්ද විද්‍යාලයේ 06 ශ්‍රේණියේ ඉගෙනුම ලැබූ පී.ඩබ්ලිව්. වෙනිඳු සත්සර පුතණුවන් තම මවුපියන්, සහෝදර සහෝදරියන්, ඥාතීන්, පාසල් මිතුරු මිතුරියන් හා ගුරු මවුපියවරුන් සමඟ නිසොල්මන්ව පැමිණ, මීගොඩ මුතුහේනවත්ත පොදු සුසාන භූමියේදී සැවොම හඬවමින්, පෙරේදා (29) මළ හිරු බැස යන සන්ධ්‍යාවේ සමුගන්නට විය.\n\nමහා සංඝරත්නයේ ආගමික වතාවත් සිදු කිරීමෙන් පසු, තමන්ට නොඇසුණ ද, කීපදෙනෙකුගේ ගුණකථන ප්‍රකාශවලින් පසු පෙරේදා (29) පස්වරු 05.15ට පමණ තමන් ඉගෙනුම ලැබූ කොළඹ ආනන්ද විද්‍යාලයේ සහ මීගොඩ බෞද්ධ කනිෂ්ඨ විද්‍යාලයේ ගුරු මවුපියවරුන් හා ඥාතීන්ගේ කර මතින්, මුතුහේනවත්ත පොදු සුසාන භූමියට රැගෙන ඒමෙන් පසු මිහිදන් කරනු ලැබීය.\n\nමියගිය දරුවාගේ මරණ පරීක්ෂණ කටයුතු සහ පශ්චාත් මරණ පරීක්ෂණ කටයුතු හෝමාගම රෝහලේදී සිදු කිරීමෙන් පසු, අවසන් කටයුතු සඳහා දේහය මවුපියන් වෙත භාර දී තිබිණි.\n\nඅනතුර සිදු කළ රියැදුරා, මීගොඩ පොලිසිය මඟින් අත්අඩංගුවට ගෙන හෝමාගම මහේස්ත්‍රාත් අධිකරණයට ඉදිරිපත් කර ඇත.\n\nසිද්ධිය සම්බන්ධයෙන් මීගොඩ පොලිස් ස්ථානයේ වැඩ බලන ස්ථානාධිපති පොලිස් පරීක්ෂක සුබසිංහ මහතා ඇතුළු නිලධාරීහු වැඩිදුර පරීක්ෂණ පවත්වති.\n\nපාදුක්ක සමූහ – රෙක්සි වෙත්තසිංහ",
       "URL": "https://www.dinamina.lk/2023/07/31/local/10229/%e0%b6%85%e0%b6%9a%e0%b6%bd%e0%b6%a7-%e0%b6%b8%e0%b7%92%e0%b6%bd%e0%b7%92%e0%b6%b1-%e0%b7%80%e0%b7%96-%e0%b6%85%e0%b6%b1%e0%b6%b3-%e0%b6%9a%e0%b7%90%e0%b6%9a%e0%b7%94%e0%b7%85-%e0%b6%85%e0%b7%80/",
       "Category": "local",
       "Parent URL": "https://www.dinamina.lk/category/local//page/310/"
}