{
       "Source": "dinamina",
       "Timestamp": "July 24, 2023 1:00 am",
       "Headline": "අනුරපුර මාධ්‍යවේදියකුට මරණ තර්ජන – උතුරු මැද නි/පොලිස්පතිට පැමිණිල්ලක්",
       "News Content": "අනුරාධපුර දිස්ත්‍රික් ප්‍රාදේශීය මාධ්‍යවේදී තම්සිර් හමීඩ් මහතාට පිහියකින් ඇන ඝාතනය කිරීමට තැත් කිරීමේ සිද්ධියක් සම්බන්ධයෙන් පෙරේදා (22) උතුරු මැද පළාත් නියෝජ්‍ය පොලිස්පති කාර්යාලය වෙත පැමිණිල්ලක් ඉදිරිපත් කෙරිණි.\nඉකුත් මැයි මස විසිනව වැනි දින අනුරාධපුර පොසොන් සැණකෙළියේ කඩ බෙදා දීමේදී අක්‍රමිකතා සිදු වන බවට කරන ලද විමර්ශන ප්‍රවෘත්ති ආවරණය කිරීමට යෑමේදී මැර පිරිසක් පැමිණ මාධ්‍යවේදී තම්සිර් හමීඩ් මහතාට තර්ජනය කර තිබේ. එහිදී එම වීඩියෝ විෂුවල් විද්‍යුත් මාධ්‍යයෙන් විකාශනය වුවහොත් ඝාතනය කරන බවට ඔවුන් එම ස්ථානයේදී තර්ජනය කර තිබේ.\n\nනමුත් එම විකාශනයෙන් පසුව ඔවුන් හමු නොවුණු අතර, එම නිසා පොලිසියට පැමිණිල්ලක් ද නොකළ බව තම්සිර් මහතා සඳහන් කළේය.\n\nඉන්පසු ඉකුත්දා (21) සවස 5.00ට පමණ අනුරාධපුර ශික්ෂණ රෝහලේ මහාචාර්ය ඒකකයට සිය මවගේ සෞඛ්‍ය ගැටලුවක් පිළිබඳ වෛද්‍යවරයකුගෙන් උපදෙසක් ගැනීමට ගොස් යළි පැමිණෙන විට සවස 5.30ට පමණ ෆුල්ෆේස් හෙල්මට් එකක් දමා යම් කිසි පුද්ගලයකු පැමිණ යතුරුපැදිය හරස් කළ බවත් පසුව ඔහු හෙල්මට් එක ගලවා උඹට මාව මතක නැද්ද උඹ අපේ නිවුස් එක එපා කියද්දි ගැහුවා නේද, උඹව අද මම මරනවා කියා පිහියක් පෙන්නා ඇනීමට තැත් කර තිබේ. නමුත් එම පිහි පහර වැදී නැති බව හමීඩ් මහතා සඳහන් කළේය.\n\nමෙම සිද්ධිය සම්බන්ධයෙන් උතුරු මැද පළාත් නියෝජ්‍ය පොලිස්පතිතුමන්ගේ උපදෙස් මත වැඩිදුර විමර්ශන සිදු කරයි.\nඅනුරාධපුර අතිරේක අමිල ප්‍රභාත් වනසිංහ, අනුරාධපුර – සෂිණි මධුෂාණිි",
       "URL": "https://www.dinamina.lk/2023/07/24/local/8668/%e0%b6%85%e0%b6%b1%e0%b7%94%e0%b6%bb%e0%b6%b4%e0%b7%94%e0%b6%bb-%e0%b6%b8%e0%b7%8f%e0%b6%b0%e0%b7%8a%e0%b6%ba%e0%b7%80%e0%b7%9a%e0%b6%af%e0%b7%92%e0%b6%ba%e0%b6%9a%e0%b7%94%e0%b6%a7-%e0%b6%b8/",
       "Category": "local",
       "Parent URL": "https://www.dinamina.lk/category/local//page/339/"
}