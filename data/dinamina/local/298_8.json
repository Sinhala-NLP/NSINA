{
       "Source": "dinamina",
       "Timestamp": "August 2, 2023 1:02 am",
       "Headline": "ගංජා වැටලීමට ගිය SIට – පීසීලට පොරෝ – පිහිවලින් ගහන්න හදලා",
       "News Content": "ගංජා වැටලීමකට ගිය කතරගම පොලිසියේ නිලධාරීන් පිරිසකට පිහි සහ පොරොවක් රැගෙන පහරදීමට තැත් කළ හමුදා සේවයේ නිරත පියකු, බිරිය, ඔවුන්ගේ දියණිය සහ පුතා කතරගම පොලිසියේ නිලධාරීන් විසින් පෙරේදා (31) රාත්‍රී අත්අඩංගුවට ගෙන තිබේ.\nඅත්අඩංගුවට ගත් හමුදා සේවයේ නිරතව සිටින පියා සාමාන්‍ය සෙබළකු බවත් ඔහු මඩකලපුව කඳවුරේ සේවයේ නිරතව සිටින්නකු බවත් පොලිසිය කියයි.\nකතරගම පොලිසියේ ආධුනික උප පොලිස් පරීක්ෂකවරයකු සහ කොස්තාපල්වරු දෙදෙනකු පෙරේදා (31) සවස සෙල්ලකතරගම වල්ලිගුහා පාරේ පිහිටි නිවෙසකට ගොස් ඇත්තේ ගංජා වැටලීමක් සඳහාය.\nපොලිස් නිලධාරීන් එහි යන විට හමුදා සෙබළා වියළි ගංජා කතුරකින් කපමින් සිට ඇති බව පොලිසිය කියයි. එහිදී එම පුද්ගලයාව අත්අඩංගුවට ගැනීමට යෑමේදී ඔහු පොලිස් නිලධාරීන්ට පරුෂ වචනයෙන් බැණ නිලධාරීන්ට කතුරෙන් ඇනීමට තැන්කර ඇති බව ද පොලිසිය කියයි.\nමෙහිදී නිවෙස තුළ රැඳී සිටි මෙම පුද්ගලයාගේ බිරියත් දියණියත් පුතාත් කෑ ගැසීමේ හඬට පිටතට දිවවිත් ඇති බවත් ඔවුන් පැමිණ ඇත්තේ පොරොවක් සහ පිහි රැගෙන බවත් පොලිසිය කියයි. ඔවුන්ද පොලිස් නිලධාරීන්ට මෙම ආයුධවලින් පහර දීමට තැත්කර ඇති බව උසස් පොලිස් නිලධාරියෙක් සඳහන් කළේය.\nමෙම අවස්ථාවේදී උපක්‍රමශීලීව පසුබැස ඇති පොලිස් නිලධාරීන් මේ බව පොලිසියට දැනුම්දී අතිරේක කණ්ඩායමක් එහි ගෙන්වාගෙන ඇත. එම නිලධාරීන්ට ද මෙම නිවැසියන් ඔවුන් අත වූ ආයුධවලින් පහර දීමට උත්සාහ දරා තිබේ. මෙහිදී පොලිස් නිලධාරීන් දැඩි පරිශ්‍රමයක් දරා ඔවුන්ව පාලනය කර අත්අඩංගුවට ගෙන ඇත.\nමෙසේ අත්අඩංගුවට ගත් පියා අවුරුදු 43ක් වයසැති අයකු බවත් මව 41ක් වයසැති බවත් පොලිසිය කියයි. දියණිය 17 හැවිරිදි බවත් පුතා 20 හැවිරිදි බවත් පොලිසිය සඳහන් කළේය.\nමෙම සිවුදෙනා අධිකරණයට ඉදිරිපත් කිරීමට නියමිතව තිබිණි.\nගයාන් කුමාර වීරසිංහ",
       "URL": "https://www.dinamina.lk/2023/08/02/local/11069/%e0%b6%9c%e0%b6%82%e0%b6%a2%e0%b7%8f-%e0%b7%80%e0%b7%90%e0%b6%a7%e0%b6%bd%e0%b7%93%e0%b6%b8%e0%b6%a7-%e0%b6%9c%e0%b7%92%e0%b6%ba-si%e0%b6%a7-%e0%b6%b4%e0%b7%93%e0%b7%83%e0%b7%93%e0%b6%bd%e0%b6%a7/",
       "Category": "local",
       "Parent URL": "https://www.dinamina.lk/category/local//page/298/"
}