{
       "Source": "dinamina",
       "Timestamp": "September 2, 2023 1:00 am",
       "Headline": "ඖෂධ සැපයීමේ ක්‍රියාවලිය කඩිනම් කරන්න",
       "News Content": "ඖෂධ සැපයීමේ ක්‍රියාවලිය කඩිනම් කිරීම සඳහා ඒ ඒ ඖෂධ සඳහා වන සුදුසුකම් ලත් ලියාපදිංචි සැපයුම්කරුවන් ප්‍රමාණය ඉහළ නැංවීමට අවශ්‍ය පියවර ගන්නා ලෙස සෞඛ්‍ය ඇමැති ආචාර්ය කෙහෙලිය රඹුක්වැල්ල මහතා ජාතික ඖෂධ නියාමන අධිකාරියට උපදෙස් ලබා දී තිබේ.\n\nජාතික ඖෂධ නියාමන අධිකාරිය, රාජ්‍ය ඖෂධ නීතිගත සංස්ථාව, රාජ්‍ය ඖෂධ නිෂ්පාදන සංස්ථාව, වෛද්‍ය සැපයුම් අංශය හා ආසියානු සංවර්ධන බැංකුව ඇතුළු ආයතනවල නිලධාරීන් හා සෞඛ්‍ය අමාත්‍යාංශයේ ඉහළ නිලධාරීන් සමඟ ඊයේ (01) පැවැත්වූ සාකච්ඡාවකදී ඇමැතිවරයා මේ බව පෙන්වා දී තිබේ.\n\nමේ යටතේ ඇතැම් ඖෂධ සඳහා පවතින ඖෂධ සැපයීමේ ඒකාධිකාරිත්වය වෙනුවට තරගකාරිත්වයක් ඇති වෙමින් ඒ තුළ ඖෂධ හිඟය හා මිල ඉහළ යෑම වැනි තත්ත්වයන් පාලනය කර ගැනීමට හැකිවනු ඇතැයි ද ඇමැතිවරයා අවධාරණය කර ඇත.\n\nඇතැම් ඖෂධ සඳහා එක් සැපයුම්කරුවකු පමණක් සිටීම තුළ බරපතළ ගැටලු ගණනාවක් පැන නඟින බවත් එය සුදුසුකම්ලත් සැපයුම්කරුවන් කිහිපදෙනකුට ලබාදීමෙන් එම ගැටලු වළක්වා ගැනීමට හැකි බවත් කී ඇමැතිවරයා මෙහිදී ජාතික ඖෂධ නියාමන අධිකාරියට උපදෙස් ලබාදී ඇත්තේ විශේෂයෙන් නිසි සුදුසුකම් සපුරාලන සැපයුම්කරුවන් සඳහා ලියාපදිංචිය ලබා දීමේදී අවශ්‍ය නීති රීති හා ක්‍රමවේද අනුගමනය කරමින් ඒ සඳහා වන ක්‍රියාවලිය කඩිනම් කරන ලෙසයි.\n\nඑමෙන්ම ජීවිතාරක්ෂක හා අත්‍යවශ්‍ය ඖෂධ තොග වෛද්‍ය සැපයුම් අංශය සතුව වසරකට ප්‍රමාණවත් වන පරිදි පවත්වාගෙන යාමේ ප්‍රතිපත්තියක් සකස් කරන ලෙස ද ඇමැතිවරයා මෙහිදී සෞඛ්‍ය අමාත්‍යාංශයේ නිලධාරීන්ට උපදෙස් ලබා දී තිබේ. එවැනි ක්‍රමවේද ක්‍රියාත්මක කිරීම හරහා ඉදිරියේ දී කුමන ව්‍යසන තත්ත්වයක් පැවැතිය ද ඖෂධ හිඟයක් ඇති නොවන ආකාරයට කටයුතු කළ හැකි යැයි මෙහිදී පෙන්වා දුන් ඇමැතිවරයා මේ සඳහා ඒ ඒ ආයතනයන් අතර මනා සම්බන්ධතාවය වඩාත් වැදගත් වන බව ද අවධාරණය කර ඇත. පිළිකා, වකුගඩු ආදී අත්‍යවශ්‍ය ඖෂධ පිළිබඳව වඩාත් අවධානය යොමු කරමින් ඒවා කිසිදු හිඟතාවයකින් තොරව රට තුළ පවත්වාගෙන යාම සඳහා දැඩි අවධානයකින් කටයුතු කරන ලෙසත් මේ සම්බන්ධයෙන් නිරන්තරයෙන් සොයා බලා කටයුතු කරන ලෙසත් සෞඛ්‍ය ඇමැතිවරයා මෙම සාකච්ඡාවේදී අදාළ නිලධාරීන් දැනුම්වත් කර තිබේ. සෞඛ්‍ය අමාත්‍යාංශයේ ලේකම් ජනක ශ්‍රී චන්ද්‍රගුප්ත, සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන මහත්වරුන් ඇතුළු සෞඛ්‍ය අමාත්‍යාංශයේ නිලධාරීහු පිරිසක් මේ සඳහා එක්ව සිටියහ.",
       "URL": "https://www.dinamina.lk/2023/09/02/local/19040/%e0%b6%96%e0%b7%82%e0%b6%b0-%e0%b7%83%e0%b7%90%e0%b6%b4%e0%b6%ba%e0%b7%93%e0%b6%b8%e0%b7%9a-%e0%b6%9a%e0%b7%8a%e0%b6%bb%e0%b7%92%e0%b6%ba%e0%b7%8f%e0%b7%80%e0%b6%bd%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/160/"
}