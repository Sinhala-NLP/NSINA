{
       "Source": "dinamina",
       "Timestamp": "August 1, 2023 1:05 am",
       "Headline": "පෝය දා  දම් දෙසුම",
       "News Content": "අත්ථම්හි ජාතම්හි සුඛා සහායා\n\nතුට්ඨි සුඛා යා ඉතරීතරේන\n\nපුඤ්ඤං සුඛං ජීවිතසංඛයම්හි\n\nසබ්බස්ස දුක්ඛස්ස සුඛං පහානං\n\nපින්වතුනි,\n\nඇසළ සඳ අහස කුස සිට මිහිකතව සෞම්‍ය රැස් දහාරාවලින් ස්පර්ශ කරන විට අපේ හිත්වලට නැඟෙන්නේ අප්‍රමාණ පින්බර සිතුවිලි සමුදායකි.\n\nවෙස්සන්තර ආත්මභාවයෙන් අනතුරුව තුසිත දෙව්ලොව වැඩ සිටි අප මහ බෝසතාණෝ දෙව්බඹුන්ගේ ආරාධනයෙන් පස්මහ බැලුම් බලා මනුලොව සුදොවුන් මහ රජුගේ අගමෙහෙසිය වූ මහාමාය දේවියගේ කුස පිළිසිඳ ගත්තේ අදවන් ඇසළ සඳ නැඟුණ දිනකය.\n\nතුරුණු වියට පත් සිද්ධාර්ථ මහ බෝසතාණෝ සතර පෙර නිමිති දැක ගිහිගෙය කලකිරී මහාභිනිෂ්ක්‍රමණය සිදුවීමත්, පින්වත් යසෝදරාවන්ට දාව පින්වත් රාහුලයන්ගේ උපතත්, බුද්ධත්වයෙන් පසු පස්වග තවුසන් උදෙසා ධම්මචක්කපවත්තන සූත්‍රය දේශනා කරමින් බරණැස ඉසිපතන මිගදායේදී ප්‍රථම ධර්ම දේශනාව පැවැත්වීමත්, තීර්ථකයන්ගේ මානය දුරුලීම සඳහා ගණ්ඩම්බ රුක්ෂ මූලයේදී යමාමහ පෙළහැර පෑමත්, මාතෘ දිව්‍යරාජයාට අභිධර්මයෙන් ධර්මය දේශනා කිරීමත් සිදු වූයේ පින්බර ඇසළ පොහෝ දිනයදීම බව සිහිපත් කළ යුතුය.\n\nබුද්ධ චරිතය හා ශාසන ඉතිහාසය අළලා භාරතීය මෙන්ම ලාංකීය බෞද්ධ සමාජ තලය තුළ තවත් බොහෝ සුවිශේෂී සිදු වීම් රාශියක් සිදු වූ පොහොය දිනයක් වශයෙන් ඇසළ පොහොය පෙන්වා දිය හැකිය. එපමණක් නොව සංස්කෘතික වශයෙන් ද පෙරහැර සංස්කෘතිය පෝෂණය කිරීමට ඇසළ පොහොය ලබා දෙන්නේ සුවිශේෂී ඉඩකි.\n\nමෙම පොහොයේ ඇති තවත් ශාසනික වටිනාකමක් ලෙස උපසම්පදා භික්ෂුන් වහන්සේලා පෙරවස් සමාදන් වීම දැක්විය හැකිය. උපසපන් භික්ෂුන් වහන්සේලා පොහොය ගෙට වැඩම කොට විනයකර්ම සිදුකොට අද දින සැඳෑවෙහි තුන් මාසයක් පුරා වෙහෙරෙහි වස් සමාදන් වී අධිෂ්ඨාන කර ගනියි.\n\nමෙවන් උතුම් පොහෝ දින සදහම් පණිවිඩයකින් ජාති ආගම් බේදයකින් තොරව සියලු දනන් අවදි කිරීමට ලැබීම භාග්‍යයකි. බෞද්ධයාගේ අත්පොත වන ධම්ම පදයේ නාග වර්ගයට අයත් ඉහත ගාථාව සමඟ තවත් ගාථා දෙකක් එහිම දැක් වේ. ඒවායෙන් අපට සැප ගෙන දෙන, සැප පිණිස හේතුවෙන කරුණු 12ක් කියා දෙනු ලබයි. ඒවා නම් පින්වතුනි,\n\n1. සම්පත් විපත් ඇති කළ යහළුවෝ සැපයකි. 2. තමා සතු දෙයින් සතුටුවීම සැපයකි. 3. මරණය ළඟ පින හා කුසලය සැපයකි. 4. ජාති ජරා ව්‍යාධි මරණාදී දුක නැසීම සැපයකි. 5. මව කෙරෙහි මනා පැවතුම් ඇති බව සැපයකි. 6. පියා කෙරෙහි මනා පැවතුම් ඇති බව සැපයකි. 7. පැවිද්දන් කෙරෙහි මනා පිළිවෙත් ඇති බව සැපයකි. 8. බුදු පසේ බුදු මහරහතුන් කෙරෙහි මනා පිළිවෙත් ඇති බව සැපයකි. 9. ළමා වයසේ පටන් මරණය තෙක් සිල් රැකීම සැපයකි. 10. තෙරුවන් කෙරෙහි ශ්‍රද්ධාවෙන් පිහිටා කටයුතු කිරීම සැපයකි. 11. කුසල් සිත් අරමුණු කරගෙන ඇති වෙන නුවණ හා මඟඵල සිත්වල යෙදෙන නුවණ (ප්‍රඥාවන්ත බව) ලැබීම සැපයකි. 12. තිදොරින් සිදුවන අකුසලයන් දුරුකිරීම හෙවත් පවු නොකිරීම සැපයකි.\n\nපින්වතුනි,\n\nමෙම උතුම් පොහෝ දින ඉහත කරුණු දොළොස පිළිබඳව පින්වත් ඔබේ අවධානය යොමු කරන්න. මේ පිළිබඳව තවදුරටත් කරුණු විමසා බලන්න. මෙකී සැපයන් භුක්ති විඳිමින් මෙලොව ජීවිතය සර්වප්‍රකාරයෙන්ම සාර්ථක කර ගැනීමට උත්සාහ කරන්න.\n\nනිති පන්සිල් පොහොය අටසිල් රකින්න. විශේෂයෙන්ම පොහොය දිනය බෞද්ධ ජනතාව අවභාවිත නොකර තෙල් මල් පහන් අරගෙන සුදුවතින් සැරසී දරු මල්ලන් සමඟ පන්සල වෙත පියමනින්න හිතට ගන්න.\n\nඔබ සැමට තෙරුවන් සරණයි\n\nවීරහේන විද්‍යාරත්න මහ පිරිවෙනේ කෘත්‍යාධිකාරී (වැ.බ.), රාජකීය පණ්ඩිත, පූජ්‍ය නිවන්දම ධම්මිස්සර ස්ථවිර",
       "URL": "https://www.dinamina.lk/2023/08/01/local/10741/%e0%b6%b4%e0%b7%9d%e0%b6%ba-%e0%b6%af%e0%b7%8f-%e0%b6%af%e0%b6%b8%e0%b7%8a-%e0%b6%af%e0%b7%99%e0%b7%83%e0%b7%94%e0%b6%b8/",
       "Category": "local",
       "Parent URL": "https://www.dinamina.lk/category/local//page/304/"
}