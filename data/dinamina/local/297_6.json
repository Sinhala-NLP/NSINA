{
       "Source": "dinamina",
       "Timestamp": "August 2, 2023 1:32 am",
       "Headline": "මැදදුම්බර ප්‍රා/ලේ සේවකයන්ගේ පූර්ණ ශ්‍රම දායකත්වයෙන් එළිමහන් රඟ මඬලක්",
       "News Content": "රාජ්‍ය සේවකයන් තම අයිතිවාසිකම් දිනාගැනීම සම්බන්ධයෙන් උනන්දු වන තරමටම සේවය මඟින් තම යුතුකම් හා වගකීම් ජනතාව වෙනුවෙන් ඉටු කිරීමටද උනන්දු වන්නේ නම් මේ රට පවතින තත්ත්වයට වඩා බොහෝ ඉහළ තැනක තිබෙනු ඇතැයි මධ්‍යම පළාත් ආණ්ඩුකාර නීතිඥ ලලිත් යූ.\n\nගමගේ මහතා පවසයි. බොහෝ අවස්ථාවල අපට රාජ්‍ය සේවකයන් වෙතින් දකින්නට ලැබෙන්නේ පෞද්ගලික අරමුණු මූලික කරගත් කරුණු සම්බන්ධයෙන් වෘත්තිය අරගල කරන ස්වභාවයක් වුවද තමන්ගෙන් රටට හා ජනතාවට සිදු විය යුතු සේවාව ඉටු කිරීමේදී එවැනි උනන්දුවක් දක්නට නොලැබෙන බවත් ඒ මහතා කීය. ආණ්ඩුකාරවරයා මේ බව ප්‍රකාශ කළේ මැද දුම්බර ප්‍රාදේශීය ලේකම් කාර්යාලයේ සේවකයන්ගේ පූර්ණ ශ්‍රමදායකත්වයෙන් ඉදි කරන ලද එළිමහන් රඟ මඬල ජනතා අයිතියට පැවරීම නිමිත්තෙන් පෙරේදා (31) පැවැති උත්සවයේදීය.\n\nමැදදුම්බර ප්‍රාදේශීය ලේකම් ඉන්දික අනුරුද්ධ මහතා ගේ සංකල්පයකට අනුව ඉදි කරනු ලද මේ රඟ මඬල පේරාදෙණිය විශ්වවිද්‍යාලයේ සරත්චන්ද්‍ර එළිමහන් රඟ මඬල හා සමාන ලෙස ගොඩනංවා තිබේ. රුපියල් ලක්ෂ 90ක මුදලක් වැය වෙතැයි අපේක්ෂා කළ මේ ව්‍යාපෘතියට රාජ්‍ය මුදල් සතයක් හෝ වැය කර නැත. සම්පූර්ණ ව්‍යාපෘතියේ වැඩ කුලී වෙනුවෙන් රු. ලක්ෂ 18ක් පමණ වැය වෙතැයි අපේක්ෂා කළ අතර, මැද දුම්බර ප්‍රාදේශීය ලේකම් කාර්යාලයේ සේවක සේවිකාවන් කාර්යාල වේලාවෙන් බැහැරවත් සති අන්ත නිවාඩු දිනවලත් ඒ සඳහා අවශ්‍ය ශ්‍රම දායකත්වය දීම නිසා ශ්‍රමය වෙනුවෙන් කිසිදු මුදලක් වැය කිරීමට සිදු නොවීම විශේෂත්වයකි. මේ ව්‍යාපෘතිය මෙරට සමස්ත රාජ්‍ය සේවකයන්ටම ආදර්ශයක් බවත්, කාර්ය මණ්ඩලයක් එකට එකතු වී ජනතාව වෙනුවෙන් සේවය කරන්නේ කෙසේද යන්න සම්බන්ධයෙන් පෙන්වා දීමට මෙය කදිම උදාහරණයක් බවත් මේ ආකාරයෙන් සිතන රාජ්‍ය සේවකයන් රටට සම්පතක් බවත් ආණ්ඩුකාරවරයා පැවසුවේය. මහනුවර දිස්ත්‍රික් ලේකම් චන්දන තෙන්නකෝන් මහතා ඇතුළු පිරිසක් මේ අවස්ථාවට සහභාගි වූහ.\nඅසේල කුරුළුවංශ",
       "URL": "https://www.dinamina.lk/2023/08/02/local/10955/%e0%b6%b8%e0%b7%90%e0%b6%af%e0%b6%af%e0%b7%94%e0%b6%b8%e0%b7%8a%e0%b6%b6%e0%b6%bb-%e0%b6%b4%e0%b7%8a%e0%b6%bb%e0%b7%8f-%e0%b6%bd%e0%b7%9a-%e0%b7%83%e0%b7%9a%e0%b7%80%e0%b6%9a%e0%b6%ba/",
       "Category": "local",
       "Parent URL": "https://www.dinamina.lk/category/local//page/297/"
}