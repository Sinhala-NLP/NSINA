{
       "Source": "dinamina",
       "Timestamp": "August 21, 2023 2:26 am",
       "Headline": "රිජ්වේ ආර්යා ළමා රෝහලේ  ප්‍රතිකාර ලබමින් සිටියදී  මිය ගිය කැලණියේ තෙනුජ",
       "News Content": "ICU ඇතුළු කළ පුතා ඇඳ විට්ටම අල්ලගෙන දැඟලුවා ටික වෙලාවකින් සිහිය නැති වුණා -මව හඬා වැලපෙයි\n\nදොස්තර මාධ්‍යට කියලා තිබුණා, පුතා ක්ෂය රෝගයෙන් මළේ කියලා කාවද මේ බොරු කියලා රවට්ටන්නේ\n\nපෞද්ගලික රෝහලකින් කරන්න කිවුව පරීක්ෂණ ඔක්කොම කළා.ඒ සියල්ල නෝමල් -පියා\n\n\n\nදරුවාගේ මරණය සිදුවූයේ ක්ෂය රෝගයෙන්… රිජ්වේ ආර්යා ළමා රෝහලේ අධ්‍යක්ෂ කියයි\n\nමිය ගිය තෙනුජ සස්මිර දරුවාගේ මරණය ක්ෂය රෝගය නිසා සිදු වූවක් බව රිජ්වේ ආර්යා ළමා රෝහලේ අධ්‍යක්ෂ ජේ. විජේසූරිය මහතා පවසයි.\n\nදරුවාගේ මරණය සිදු වුණේ ප්‍රතිජීවක ලබාදුන් නිසා බවට සමහරු චෝදනා කළත් එයට කිසිම හේතු සාධකයක් නැති බවත්, මරණ පරික්ෂණයේවත් එැවනි දෙයක් වාර්තා වී නැති බවත්, ක්ෂය රෝගය තිබෙන විට අනිවාර්යයෙන් ප්‍රතිජීවක දිය යුතු බවත් හෙතෙම පවසයි.\n\nමෙරට සෞඛ්‍ය ක්ෂේත්‍රයට බරපතළ චෝදනා එල්ල වෙමින් පවතින කාලයක කොතැනක හෝ සිදු වූ වරදකින් තවත් මල් කැකුළක් අකාලයේ මරු වැලඳගෙන ඇත.\n\nකැලණිය, මහකුඹුර, දිප්පිටිගොඩ පාරේ 226/31 දරන නිවෙසේ පදිංචිව සිටි රුචිර නානායක්කාර සහ තිළිණි සුභාෂි දෙපළගේ පවුලේ එකම දරුවා වූ තෙනුජ සස්මිර නානායක්කාර පුංචි පුතා මෙලෙස අකල් මරණයට ගොදුරු වී ඇත්තේ කොළඹ රිජ්වේ ආර්යා ළමා රෝහලේ 04 වන වාට්ටුවේ ප්‍රතිකාර ලබමින් සිටියදීය.\n\nදරුවාට සිදු වූ විපත පිළිබඳව සටහනක් තැබීමට අප එම නිවෙසට යන විටද පුංචි තෙනුජගේ යහළු යෙහෙළියෝ කුඩා පෙට්ටියක දෙනෙත් පියා වැතිර සිටින තෙනුජ දැකීමට පැමිණ සිටියහ.\n\nතමාගේ සෙවණැල්ල මෙන් පසුපස ඇවිද යමින් ආදරය පෙන්වූ පුතු නැති සොවින් වැලපෙන දෙවන දරුවා ලැබීමට ආසන්නව සිටින තෙනුජගේ මව දරුවාගේ මතක අතර සිර වී කඳුළ පමණක් උරුම අම්මා කෙනකු වී සිටින අයුරු දකින කාගේත් නෙතඟින් කඳුළක් වැටෙන අයුරු පෙනේ.\n\nනෙතුජගේ පියා රුචිරගෙන් සුරතල් පුතුට සිදු වූ අකල් මරණය පිළිබඳව විමසූ අතර, ඔහුගේ හඬ අසා සිටීමට තරම් නොහැකිය.\n\n“මට නින්ද යනකල් මගේ ළඟ ඉඳන් ඔළුව අතගාපු මගේ රත්තරං පුතා අද සද්ද නැතිව ඉන්නවා මම එයාගෙ ඔළුව අතගානකල්. අපි කොහොමද හෙට ඉඳලා මේ පාළු ගෙයි ඉන්නේ පුතාගෙ කටහඬ නැතුව.\n\nමගේ පුතා නීරෝගි දරුවෙක්. කිසිම ලෙඩක් තිබුණේ නෑ. පුතා ඉස්කෝලේ වැඩ කරන්න හරිම දක්ෂයි. එයා මේ අවුරුද්දේ තමයි ඉස්කෝලේ පළමු වසරට ගියේ. කැලණිය, දළුගම ඩී. ඒ. රාජපක්ෂ විද්‍යාලයේ ප්‍රාථමික අංශයේ ඉගෙන ගත්තේ.\n\nපහුගිය 9 වෙනිදා පුතාට තරමක් උණ හැදුණා. දණහිස රිදෙනවා කියලා කිව්වා. අපි පුතා ළමා රෝහලට අරන් ගියා. පරීක්ෂණ කරන්න කියලා හතරේ වාට්ටුවේ නවත්තන්න කිව්වා. නතර කරපු දවසේ ඉඳලා පැනඩෝල් වගේ පෙත්තක් එක්ක වෙන බෙහෙතුත් දුන්නා. උණ අඩු වුණා. දණහිස රිදීම අඩු වුණේ නෑ. පුතා ඇවිද්දේ අමාරුවෙන්. ඊට පස්සෙ අපට කිව්වා, පෞද්ගලික රෝහලකින් පරීක්ෂණ වගයක් කරගෙන එන්න කියලා. ඒකත් කරගෙන ආවා, රුපියල් 16,500ක් දීලා. ඒ පරීක්ෂණ වාර්තා ඔක්කොම නෝමල්. පෙණහලු, හාට්, අක්මාව මේ ඔක්කොම නීරෝගියි මගේ පුතාගේ.\n\nඅපි ඇහුවා දොස්තරගෙන් මොකක්ද මේ ලෙඩේ කියලා. තවම පරීක්ෂණ කරනවා කියලයි කිව්වේ.\n\n9 වෙනිදා නවත්තපු පුතාට 17 වෙනිදා හොඳටම අමාරු වුණා. මගේ නෝනයි මමයි දොස්තර මහත්තයා ළඟට ගිහින් කිව්වා, ඇයි මේ මගේ පුතාගෙ කකුල හොලවන්නවත් බැරි, පුතා අඬනවා වේදනාවෙන් කියලා.\n\nපරීක්ෂණයක් කරන්න ඕනේ ඒකට අම්මා තාත්තාගේ කැමැත්ත දෙන්න කියලත්, දැනට පුතාගේ ජීවිතේ අවදානමේ තියෙන්නෙ කියලත්, ප්‍රශ්නයක් වුණොත් අපට වැරදි කියන්නේ නෑ කියලත් මවුපියන්ගෙ කැමැත්ත ඇතිවයි මේ පරීක්ෂණේ කරන්නෙ කියලත් අත්සන් කරන්න කිව්වා. දරුවා බේරගන්නනේ අපට ඕනෙ. අපි අත්සන් කළා.”\n\nනෙතුජගේ සෙවණැල්ල වූ ඔහුගේ අම්මා මෙලෙස හඬ අවදි කළාය.\n\n“මගේ පුතා ලෙඩෙක් නෙවේ. නීරෝගි දරුවෙක්. අපි ඉස්කෝලෙ ඇරිලා සමහරදාට පයින් ගෙදර එනවා. සෙල්ලම් කරනවා. චිත්‍ර අඳිනවා. ඉස්කෝලෙන් දෙන ගෙදර වැඩ එකක් නෑර කරනවා. 9 වෙනිදා පුතාට ඇගේ උණ ගතියක් තිබුණා. ඒ එක්කම දණහිස රිදෙනවා කියලත් කිව්වා. අපි නෝනා වාට්ටුවට අරන් ගියේ ඒක දරුවන්ට නියම වූ රෝහලක් නිසා. 4 වාට්ටුවේ නැවතිලා හිටියා, දවස් අටක්. පුතාට ඇස්ප්‍රීන් කියන බෙහෙත් පෙත්ත දුන්නා. ඒක බිව්ව ගමන් එයාගෙ ඇගේ පළු දාන්න පටන් ගත්තා. ඊට පස්සෙ කකුල් දෙක පුරාම දියපට්ටා දැම්මා. ළමා රෝහලේ වැඩ කරන අපි දන්න වෛද්‍යවරයෙක් අපට කිව්වා, ඇන්ටිබයිටික් දෙකක් දුන්නා, අලුත් ඇන්ටිබයිටික් එක දුන්නේ කලින් දෙකට ආන්සර් නොකළ නිසා කියලා.\n\n17 වෙනිදා පුතාට දණහිස් දෙකේ වේදනාව වැඩියි කිව්වා. ඇඳ උඩ දඟලලා ඇදේ පෙරළීගෙන ඇඬුවා දණහිසේ ඉඳන් කෙණ්ඩ ළඟට යනකල් වේදනායි කියලා. මට කකුල් දෙක අතගාන්න කිව්වා. මම කකුල් අතගෑවා. අම්මේ මා එක්ක තරහ නෑ නේ ද ඇහුවා. මම බය වෙලා දුවලා ගිහින් මිසීලට කිව්වා, පුතාට අමාරුයි කියලා. ඊට පස්සෙ එයාලා මොකක්ද පරීක්ෂණයක් කරන්න ඕනේ කිව්වා. ඉන්ජෙක්ෂන් දෙක තුනක් විද්දා. ඊට පස්සෙ දැඩිසත්කාරෙට දැම්මා. දැඩිසත්කාරෙට ගෙනියද්දී පුතා හොඳට හිටියා. මා එක්ක කතා කළා. ඇස් ඇරගෙන හොඳ සිහියෙන් හිටියේ. දරුවට පරීක්ෂණයක් කරන්න ඕන කියලා අපෙන් අත්සන් ගත්තා වාට්ටුවේ දොස්තරලා.\n\nපුතා අයිසීයූ දැම්මට පස්සෙ මම විදුරු කවුළුවෙන් බැලුවා. පුතා ඇඳ විට්ටම අල්ලගෙන දැඟලුවා. ටික වෙලාවකින් එයාට සිහි නැතිව ගියා. ඊට පස්සෙ මම ගිහින් බලනකොට මගේ මැණිකගෙ ඇස් දෙකට ප්ලාස්ටර් අලවලා තිබුණා. දොස්තර මහත්තයා ඇවිත් ප්ලාස්ටර් එක චුට්ටක් අයින් කරලා ඇස් දෙක බලලා ආයෙත් ප්ලාස්ටර් ඇලෙව්වා. මේක වුණේ පුතාට දීපු බෙහෙත්වල විස නිසා කියන එක අපට හොඳටම විශ්වාසයි. මොකද පෞද්ගලික රෝහලෙන් සල්ලි 16,000ක් දීලා ගත්ත වාර්තා ඔක්කොම නෝමල්. කිසිම රෝගයක් නෑ.\n\nපුතා මැරුණට පස්සෙ දොස්තර මාධ්‍යයට කියලා තිබුණා, පුතා ක්ෂය රෝගයෙන් මළේ කියලා. කාවද මේ බොරු කියලා රවට්ටන්නෙ. අපි ළඟ තියෙනවා පෞද්ගලික රෝහලෙන් ගත්ත දරුවගේ අවසාන වෛද්‍ය වාර්තාව. ලෝකෙ මොන රටේ දරුවෙක්ද එක දවසින් ක්ෂය රෝගයෙන් මළේ. මේ අහිංසක දරුවගේ මරණයට ළමා රෝහලේ 4 වාට්ටුවේ වෛද්‍යවරුන් සම්පූර්ණයෙන් වගකිව යුතුයි. මේක වුණේ පුතාට විදපු ඉන්ජෙක්ෂන්වල වරදින්.\n\nඅපේ දරුවන්ගෙ වටිනාකම අපට විතරද. නිදහස් සෞඛ්‍ය සේවය අද කරන්නේ මිනී මරන එකද. අපේ ගෙදර මිණි පහන නිවිලා ගියා. මගේ පස්සෙන් දවසෙම හෙවණැල්ල වගේ හිටිය මගේ පුතා ආයේ එන්නෙ නෑ. ඒත් මේ වගේ පාපකර්ම මේ ලෝකේ මවුපියන්ට කරන්න එපා කියලයි අපි දොස්තරලගෙන් ඉල්ලන්නෙ. දරුවො කියන්නේ පරීක්ෂණවලට ගන්න මීයෝවත් ගෙම්බොවත් නෙවේ. මගේ පුතා ඉගෙන ගන්න ක්‍රීඩා කරන්න හරිම ආසයි. අද අපි මැරි මැරී උපදිනවා.”\n\nදරුවාගේ මරණ පරීක්ෂණ වාර්තාව ගැනීමට තවත් මාස හතරක් පමණ කල් ගතවෙන බව රෝහලෙන් මවුපියන්ට දැනුම් දී ඇත. කෙසේ නමුත් මේ සිඟිත්තාගේ මරණය ද ඔහුට දුන් එන්නත්වලින් පසුව සිදුවී ඇති වග මවුපියන් පවසන්නේ දරුවා නේවාසිකව රෝහලේ සිටි කාලයේ දරුවාට දුන් ඖෂධ පිළිබඳව ඔවුන් හොඳින්ම දන්නා නිසාය.\n\nමෙලෙස තවත් ජීවිත කීයක් රටට අහිමි වේ දැයි අපි නොදනිමු. තෙනුජ පුතුගේ අවසන් කටයුතු ඊයේ (20) කැලණිය, වනවාසල පොදු සුසාන භූමියේ දී සිදු කළ අතර, කැලණිය, දළුගම ඩී. ඒ. රාජපක්ෂ විද්‍යාලයේ සිසු දරුවන් ඇතුළු ආචාර්ය මණ්ඩලය පෙරටු කරගෙන තෙනුජ අවසන් ගමන් යන අයුරු දුටු දහස් ගණන් අම්මාවරුන් සසරේ කවදාවත් මෙවැනි දරු දුක් නොවේවායි කඳුළු අතරින් කියනවා ඇසුණි.\n\nප්‍රදේශයේ දේශපාලන නියෝජිතයා වන කර්මාන්ත රාජ්‍ය අමාත්‍ය ප්‍රසන්න රණවීර මහතා ද අවමඟුල් අවස්ථාවට එක්ව මවුපියන් සමඟ දරුවාගේ අකල් මරණය පිළිබඳව කතා කළ අතර, තම තමාට පැවරුණු වගකීම උපරිමයෙන් ඉටු කිරීම නිලධාරීන්ගේ කාර්යභාරයක් බැවින් වෛද්‍ය වෘත්තිය බඳු උතුම් කාර්යයකදී වෛද්‍යවරුන් ඉතා වගකීමෙන් රෝගීන්ගේ ජීවිත සමඟ ගනුදෙනු කළ යුතු යැයි ද පැවැසීය.\n\nරාගම සමූහ\n\nකේ. එස්. හැන්නදි සහ\n\nකැලණිය – සිසිර කුමාර",
       "URL": "https://www.dinamina.lk/2023/08/21/local/15849/%e0%b6%bb%e0%b7%92%e0%b6%a2%e0%b7%8a%e0%b7%80%e0%b7%9a-%e0%b6%86%e0%b6%bb%e0%b7%8a%e0%b6%ba%e0%b7%8f-%e0%b7%85%e0%b6%b8%e0%b7%8f-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/215/"
}