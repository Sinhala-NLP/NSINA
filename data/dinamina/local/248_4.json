{
       "Source": "dinamina",
       "Timestamp": "August 14, 2023 3:47 am",
       "Headline": "පාර්ලිමේන්තු සේවිකාවන්ට ලිංගික අතවර කිරීම සහකාර ගෘහපාලකගේ වැඩ තහනම්",
       "News Content": "පාර්ලිමේන්තුවේ ගෘහ පාලන අංශයේ සේවිකාවන් පිරිසකට ලිංගික හිංසන සිදු කිරීමේ සිද්ධියට අදාළව පසුගිය සිකුරාදා (11) එහි සහකාර ගෘහ පාලකවරයාගේ වැඩ තහනම් කර තිබේ.\n\nමේ සිද්ධිය සම්බන්ධයෙන් මූලික විමර්ශන පවත්වන කමිටුව පසුගිය සිකුරාදා පත් කර ඇති අතර එම කමිටුව මඟින් මෙම වැඩ තහනම පනවා තිබේ.\nමේ වන විට විවිධ හිංසනයන්ට බඳුන් වූ සේවිකාවන් විසින් පැමිණිලි දහයකට අධික සංඛ්‍යාවක් සිදු කර ඇති බව පාර්ලිමේන්තු මහ ලේකම් කුෂානි රෝහණධීර මහත්මිය ‘දිනමිණ’ට ප්‍රකාශ කළාය.\n\nමෙම සිදුවීම් හේතුවෙන් පාර්ලිමේන්තුවේ ගෘහ පාලන අංශය ආපණ ශාලා අංශයෙන් වෙන්කර වෙනම පරිපාලන අංශයකට සම්බන්ධ කිරීමට පාර්ලිමේන්තු ප්‍රධානීන්ගේ දැඩි අවධානය යොමුවී ඇත.\n\nමෙම අංශ දෙක එකට පැවතීමෙන් මෙවැනි හිංසන ක්‍රියා උත්සන්න වීමට ප්‍රධාන වශයෙන් හේතුවී තිබෙන බව විමර්ශනවලදී පෙනී ගොස් ඇති අතර මෙම හිංසන සිද්ධීන් වැළැක්වීමට පියවර නොගැනීම සහ ඒවාට යම් යම් ආකාරයට ආධාර අනුබල දීම යන චෝදනා යටතේ තවත් ප්‍රධානීන් කිහිප දෙනකුට දැඩි විනය පියවර ගැනීමටද තීරණය කර ඇත.\n\nමෙම සිද්ධියට සම්බන්ධ සියලු දෙනාට එරෙහිව දැඩි ක්‍රියාමාර්ග ගන්නා බවත් මහලේකම්වරිය කීවාය.\nමෙම මූලික විමර්ශනය සිදු කිරීමෙන් පසුව තවත් විමර්ශනයක් සිදු කිරීමට නියමිත අතර එම වාර්තාව කථානායක මහින්ද යාපා අබේවර්ධන මහතා වෙතද ලබාදෙන බව මහලේකම්වරිය පැවසුවාය.\nස්වර්ණා විජේකෝන්",
       "URL": "https://www.dinamina.lk/2023/08/14/local/13928/%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94-%e0%b7%83%e0%b7%9a%e0%b7%80%e0%b7%92%e0%b6%9a%e0%b7%8f%e0%b7%80%e0%b6%b1%e0%b7%8a%e0%b6%a7/",
       "Category": "local",
       "Parent URL": "https://www.dinamina.lk/category/local//page/248/"
}