{
       "Source": "dinamina",
       "Timestamp": "October 2, 2023 12:59 am",
       "Headline": "මල්වතු මහ නාහිමි ලෙස  පෙනී සිට ධනවතුන් රවටා  මුදල් ගරලා",
       "News Content": "තෙරුවන් සරණයි කියා අමතා හිතවත්කම් ගොඩනඟාගෙන\n\nගාල්ලේ සැකකරු ඔක්: 12 දක්වා රිමාන්ඩ්\n\n\n\nමල්වතු මහනායක හිමියන් ලෙස පෙනී සිටිමින් දුරකතන ඇමතුම් ඔස්සේ පිටරට රැකියාවලට යවන බව පවසමින් රට පුරා මහා පරිමාණයෙන් ලක්ෂ ගණනින් මුදල් වංචා කළ පුද්ගලයකු නුවරඑළිය පොලිසියෙන් සැකපිට අත්අඩංගුවට ගෙන නුවරඑළිය වැඩබලන මහේස්ත්‍රාත් කේ. ඩී. විජේවික්‍රම මහතා වෙත ඉදිරිපත් කිරීමෙන් අනතුරුව මේ මස 12 වැනිදා දක්වා රක්ෂිත බන්ධනාගාරගත කිරීමට නියෝග කළේය.\n\nමෙසේ රක්ෂිත බන්ධනාගාරගත කළේ ගාල්ල ප්‍රදේශයේ පදිංචි අවුරුදු 51 වයසැති සිරිමල් ප්‍රියන්ත යන අයයි.\n\nනුවරඑළිය, සඳතැන්න ප්‍රදේශයේ පුද්ගලයකුගෙන් වංචනික ලෙස රුපියල් එක් ලක්ෂ තිස්හත් දහසක මුදලක් ගත් බවට ලද පැමිණිල්ලක් මත මේ සැකකරු අත්අඩංගුවට ගත් බව නුවරඑළිය පොලිසියේ මූලස්ථාන ප්‍රධාන පොලිස් පරීක්ෂක ප්‍රේමලාල් හෙට්ටිආරච්චි මහතා පැවැසීය.\n\nසිද්ධිය සම්බන්ධයෙන් විමර්ශනයක් සිදු කළ නුවරඑළිය පොලිසියේ අපරාධ විමර්ශන අංශයේ නිලධාරීන් සැකකරු ජාතික පුවත්පත්වල පළ වන ඉඩම් සහ දේපොළ විකිණීම සම්බන්ධ දැන්වීම් අනුසාරයෙන් ධනවත් පුද්ගලයන්ගේ දුරකතන අංකවලට ඇමතුම් ගනිමින් තෙරුවන් සරණ පතා දුරකතන ඇමතුම ආරම්භ කර තමන් මල්වත්තේ මහ නායක ස්වාමීන් වහන්සේ ලෙස පෙනී සිටිමින් තමන්ගේ සහෝදර සහෝදරියන් ඔස්ට්‍රේලියාවේ පදිංචි බවත්, තම මිතුරකු ඔස්ට්‍රේලියාවේ මහ කොමසාරිස්වරයකු ලෙස පවසා මුලින්ම තමන්ගේ සහෝදරයාට ඉඩමක් නිවෙසක් මිලදී ගැනීමට අවශ්‍ය බව පවසමින් සූක්ෂ්ම ලෙස එම පුද්ගලයන් සමඟ හිතවත්කමක් ගොඩනඟා ගනිමින් අනතුරුව එම හිතවත්කම මත ඔවුන්ගේ පවුල්වල සාමාජිකයන් ඔස්ට්‍රේලියා රටට රැකියා සහ අධ්‍යාපන කටයුතු සඳහා කිසිදු මුදලක් අය නොකර කඩිනමින් පිටත් කරවන බවට පවසා මේ මුදල් වංචාව සිදු කර ඇති බව නුවරඑළිය පොලිසියේ මූලස්ථාන ප්‍රධාන පොලිස් පරීක්ෂක ප්‍රේමලාල් හෙට්ටිආරච්චි මහතා කියා සිටියේය.\n\nලියාපදිංචි ගාස්තු වශයෙන් රුපියල් එක් ලක්ෂ තිස් දාහක මුදලක් පමණක් ගෙවිය යුතු බව සඳහන් කරමින් එම මුදල් අත්අඩංගුවට ගත් සැකකරු සතු බැංකු ගිණුම් වෙත ගෙන්වා ගෙන මහා පරිමාණයේ මුදල් වංචා රාශියක් සිදු කර ඇති බවට සිදු කරන ලද පොලිස් පරීක්ෂණවලදී අනාවරණයවී ඇත.\n\nබොහෝ අවස්ථාවලදී ඔස්ට්‍රේලියානු මහ කොමසාරිස්වරයා ලෙස ද පෙනී සිට දුරකතන ඇමතුම්වලට පිළිතුරු දීමට ද මේ පුද්ගලයාම කටයුතු කර ඇති බවත්, විමර්ශනවලදී හා සාක්ෂි සටහන් කර ගැනීමේදී තොරතුරු අනාවරණවී ඇති බවත් ප්‍රේමලාල් හෙට්ටිආරච්චි මහතා පැවැසීය.\n\nඑලෙස මුදල් ගෙන්වා ගැනීමේදී ජාතික හැඳුනුම්පත් ද සැකකරු විසින් ගෙන්වාගෙන ඇති අතර, එලෙස ගෙන්වා ගන්නා ජාතික හැඳුනුම්පත්වල පිටපත් දී තවත් පුද්ගලයන් රැවටීම සඳහා සැකකරු සිම්පත් 100ත් 120ත් අතර ප්‍රමාණයක් මිලදී ගෙන ඇති බව ද මූලික පරීක්ෂණවලින් අනාවරණයවී ඇත.\n\nසැකකටයුතු පුද්ගලයා අත්අඩංගුවට ගනු ලැබූ අවස්ථාවේදී දුරකතන 11ක්, ටැබ් යන්ත්‍රයක්, අන්තර්ජාල සැපයුම් උපකරණ, බැංකු ගිණුම්වලට මුදල් තැන්පත් කළ රිසිට්පත් විශාල ප්‍රමාණයක්, විවිධ නම්වලින් සකසන ලද නිල මුද්‍රා තොගයක්, දුරකතන අංක ලියා ගැනීමට භාවිත කළ පොත් කිහිපයක්, විවිධ පුද්ගලයන්ගේ නම්වලින් සැකසූ විසිටින් කාඩ්පත් විශාල ප්‍රමාණයක් ඔහු සතුව තිබී අත්අඩංගුවට ගැනීමට අපරාධ විමර්ශන අංශයේ නිලධාරීන් සමත්වී ඇත.\n\nවංචනික ලෙස මුදල් ගැනීම වෙනුවෙන් ව්‍යාජ ලෙස සැකසූ ජාතික හැඳුනුම්පත් කිහිපයක් භාවිත කරමින් බැංකු ගිණුම් 15කට ආසන්න ප්‍රමාණයක් මේ පුද්ගලයා විසින් පවත්වාගෙන ගොස් ඇති අතර, ව්‍යාජ ජාතික හැඳුනුම්පත් භාවිත කරමින් බහු විවාහයන් කිහිපයක් ද සිදු කර ඇති බවත්, එම විවාහයන්ගෙන් දරුවන් ද සිටින බවත්, වංචනික ලෙස උපයන මුදලින් බහු විවාහයන් සිදු කර ගත් කාන්තාවන් සමඟ සුඛෝපභෝගී ජීවිතයක් ගත කර ඇති බවට තොරතුරු තහවුරු කර ගැනීමට නුවරඑළිය පොලිසියේ අපරාධ විමර්ශන අංශය සමත් වී ඇත.\n\nමේ පුද්ගලයාට විරුද්ධව ව්‍යාජ ලෙස සකස් කරන ලද ජාතික හැඳුනුම්පත්වල නම් ගම්වලට අනුව මතුගම, මහර, පන්නිල, කොළඹ කොටුව, කෑගල්ල, දඹුල්ල, නුවරඑළිය, ගාල්ල බළපිටිය, අනුරාධපුර, නුගේගොඩ, කළුතර, අලුත්කඩේ අධිකරණවල මුදල් වංචා කිරීම්, අධිකරණය නොමඟ යැවීම්, බහු විවාහයන් සිදු කිරීම, වෙනත් පුද්ගලයන් ලෙස පෙනී සිටීම හා කූට ලේඛන සැකසීම ඇතුළු වැරදි රාශියක් සම්බන්ධව නඩු කටයුතු ද විශාල ප්‍රමාණයක් පැවැත්වෙන බවට තොරතුරු සනාථ වී ඇති බව ද මූලස්ථාන ප්‍රධාන පොලිස් පරීක්ෂකවරයා පැවැසීය.\n\nඅත්අඩංගුවට ගත් සැකකාර පුද්ගලයා ඉකුත් 28 වැනිදා නුවරඑළිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව මේ මස 12 වැනි දින දක්වා රක්ෂිත බන්ධනාගාරගත කරන ලෙස නුවරඑළිය වැඩබලන මහේස්ත්‍රාත් කේ. ඩී. විජේවික්‍රම මහතා නියෝග කර ඇත.\n\nසිද්ධිය සම්බන්ධ වැඩිදුර පරීක්ෂණ නුවරඑළිය දිසාව භාර ජ්‍යෙෂ්ඨ පොලිස් අධිකාරි අනුරුද්ධ හක්මන මහතාගේ සහ නුවරඑළිය මූලස්ථාන ප්‍රධාන පොලිස් පරීක්ෂක ප්‍රේමලාල් හෙට්ටිආරච්චි මහතාගේ උපදෙස් පරිදි අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක රාජපක්ෂ මහතාගේ ප්‍රධානත්වයෙන් කර ඇත.\n\nහැටන් – රංජිත් රාජපක්ෂ",
       "URL": "https://www.dinamina.lk/2023/10/02/local/26912/%e0%b6%b8%e0%b6%bd%e0%b7%8a%e0%b7%80%e0%b6%ad%e0%b7%94-%e0%b6%b8%e0%b7%84-%e0%b6%b1%e0%b7%8f%e0%b7%84%e0%b7%92%e0%b6%b8%e0%b7%92-%e0%b6%bd%e0%b7%99%e0%b7%83-%e0%b6%b4%e0%b7%99%e0%b6%b1%e0%b7%93/",
       "Category": "local",
       "Parent URL": "https://www.dinamina.lk/category/local//page/47/"
}