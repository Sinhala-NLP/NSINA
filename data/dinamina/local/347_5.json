{
       "Source": "dinamina",
       "Timestamp": "July 22, 2023 1:00 am",
       "Headline": "මොළය මියගිය ප්‍රේමවතී මාතාව  රෝගීන් සිවු දෙනකුට අවයව දෙයි",
       "News Content": "උඩුගම මූලික රෝහලේදී පළමු වතාවට ඉතාමත් සාර්ථකව මොළය මියගිය රෝගියකුගේ ඇස් හා වකුගඩු වෙනත් රෝගීන් සිව් දෙනකු සඳහා බද්ධ කිරීමට ලබා ගැනීම සිදු විය.\nමෙම මහඟු පුණ්‍ය කාර්යය සඳහා තම අවයව ලබා දෙමින් දායකත්වය සපයා ඇත්තේ 2/169, නයාදොළ, අලපලාදෙණියේ පදිංචිව සිටි එල්. ප්‍රේමවතී මහත්මියයි. මෙම කාර්යය සඳහා රෝහලේ නිර්වින්දන විශේෂඥ වෛද්‍ය ජේ. පිරසාන්තන් මහතා සහ කායික රෝග විශේෂඥ වෛද්‍ය ලක්මාල් විතානගේ මහතා මූලික වී කටයුතු කර තිබේ.\n\nමොළය මියගොස් සිටි මෙම රෝගියාගේ අවයව ලබා ගැනීම සඳහා ඉතාමත් සුදුසු අයකු බව තහවුරු කර ගැනීමෙන් අනතුරුව වෛද්‍ය ඩබ්. සඳුනි වික්‍රමසිංහ මහත්මියගේ සම්බන්ධීකරණය යටතේ අවයව ලබා ගැනීමේ කටයුතු ආරම්භ කෙරිණි. මේ සඳහා ජාතික අවයව මධ්‍යස්ථානය නියෝජනය කරමින් ජාතික රෝහලෙහි විශේෂඥ වෛද්‍ය ප්‍රභාත් කුමාරසිංහ මහතා ප්‍රමුඛ කණ්ඩායම දායකත්වය ලබා දුන්නේය. අක්ෂි ලබා ගැනීම සඳහා හෙද නිලධාරී ඩබ්ලිව්.එච්.එන්.කේ. වන්නිආරච්චි මහතා ප්‍රමුඛ කණ්ඩායම දායකත්වය ලබා දී ඇත. මෙම ක්‍රියාවලිය අති සාර්ථකත්වයට පත් කර ගැනීම සඳහා දැඩි සත්කාර ඒකක කාර්යය මණ්ඩලය මෙන්ම ශල්‍යාගාර කාර්යය මණ්ඩලය ද තම උපරිම දායකත්වය ලබා දුන්නේය.\n\nඅවයව ලබා ගැනීමට පෙර ඒ සඳහා අවශ්‍ය පූර්ව පරීක්ෂණ සිදු කර ගැනීමේදී ඉතාම කෙටි කාලයකින් ඒ සියල්ල ඉටුකර දෙමින් කරාපිටිය ශික්ෂණ රෝහලෙහි වයිරස පිළිබඳ විශේෂඥ වෛද්‍ය බුද්ධිනී සමරවීර මහත්මිය, VDRL පරීක්ෂණය සඳහා මහමෝදර ශික්ෂණ රෝහල, රෝහල් රසායනාගාර කාර්යය මණ්ඩලය මෙන්ම ලේ බැංකු කාර්යය මණ්ඩලය ඉතාම කැපවීමෙන් දායකත්වය ලබා දුන්නේය.\nමියගිය එල් .ප්‍රේමවතී මහත්මියගේ අවසන් කටයුතු පෙරේදා (20) සවස අලපලාදෙණියේදී සිදු කෙරිණි. මෙම උතුම් කටයුත්තට දායක වීමට හැකි වීම ලැබූ මහඟු පිංකමක් බව ප්‍රේමවතී මෑණියන්ගේ පුතකු වන නෙළුව බටුවංගල රජමහා විහාරවාසී අලපලාදෙණියේ පඤ්ඤානන්ද හිමියෝ පැවසූහ.\n\nහිනිදුම – රවීන්ද්‍ර ලියනගේ",
       "URL": "https://www.dinamina.lk/2023/07/22/local/8371/%e0%b6%b8%e0%b7%9c%e0%b7%85%e0%b6%ba-%e0%b6%b8%e0%b7%92%e0%b6%ba%e0%b6%9c%e0%b7%92%e0%b6%ba-%e0%b6%b4%e0%b7%8a%e0%b6%bb%e0%b7%9a%e0%b6%b8%e0%b7%80%e0%b6%ad%e0%b7%93-%e0%b6%b8%e0%b7%8f/",
       "Category": "local",
       "Parent URL": "https://www.dinamina.lk/category/local//page/347/"
}