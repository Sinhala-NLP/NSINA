{
       "Source": "dinamina",
       "Timestamp": "August 7, 2023 1:32 am",
       "Headline": "හරක් කටාගේ ගෝලයන්ගේ වැඩක්  නීතිය රකින බන්ධනාගාර නිලධාරියා බසයේදී  ඝාතනය කරන්න හදලා",
       "News Content": "වැලිගමදී 6ක් බසයට ගොඩවෙලා\n\n2019දී ජේලර්වරයකු ඝාතනය කරලා\n\nජංගම දුරකතන ඇතුළු නීති විරෝධී ද්‍රව්‍ය බන්ධනාගාරය තුළට රැගෙන ඒමට ඉඩ නොදෙමින් නීතිය දැඩිව ක්‍රියාත්මක කරන බන්ධනාගාර නියාමකවරයෙකු හරක් කටාගේ ගෝලයන් පිරිසක් විසින් පෙරේදා (05) සවස වැලිගමදී මගී බස් රථයක් තුළදී ඝාතනය කිරීමට උත්සාහ දරා තිබේ.\n\nමාතර බන්ධනාගාරයේ කාලයක් සේවය කර මේ වන විට ගාල්ල බන්ධනාගාරයට අනුයුක්තව සේවයේ නිරත ආර්.එච්.එම්.එස්. ප්‍රබෝධ යන නිලධාරියාව මෙසේ ඝාතනය කිරීමට උත්සාහ දරා ඇත.\n\nමෙම නිලධාරියා කිරින්ද පුහුල්වැල්ල ප්‍රදේශයේ පදිංචිව සිටින අයෙකි. පෙරේදා සිය සේවා මුරය අවසන් කර ගාල්ලේ සිට පුහුල්වැල්ලේ පිහිටි නිවසට මගී බස් රථයක නැඟී සිවිල් ඇඳුමින් ගමන් කරමින් සිටියදී ඔහුව ඝාතනය කිරීමට උත්සාහ දරා ඇති බව පොලිසිය කියයි.\n\nවැලිගම නගරයේදී බස් රථයට ගොඩවුණු පුද්ගලයින් 06 දෙනෙකු පමණ මුලින්ම මෙම නිලධාරියාට පහර දී ඇති බව පොලිසිය කියයි. ඒ පැමිණි එක් අයෙක් ටී 56 අවියක් සඟවාගෙන සිටි බව බන්ධනාගාර නියාමකවරයා පොලිසියට පවසා ඇත. මෙම නිලධාරියාට පහර දෙන විට බස් රථයේ සිටි මගීන් ඊට විරෝධය දක්වමින් ඔහුව ආරක්ෂා කිරීමට මුල් වූ බැවින් ජීවිතයට හානියක් කිරීමට ඉඩ නොලැබී ඇති බව පොලිසිය කියයි. එසේ නොවන්නට බස් රථය තුළ ඔහුට වෙඩි තබා ඝාතනය කිරීමට ඉඩ තිබුණු බව විමර්ශනවලින්ද අනාවරණය වී ඇත.\n\nබන්ධනාගාර තුළ රැඳවූවන් නීති විරෝධී ලෙස භාවිත කළ ජංගම දුරකතන 50ක් පමණ පසුගිය කාලය තුළ මෙම නිලධාරියා විසින් සොයාගෙන තිබේ. ඒ හේතුව නිසා පාතාල අපරාධකරුවන් සහ මත්කුඩු ජාවාරම්කරුවන් මෙම නිලධාරියා සමඟ අමනාපයෙන් සිටින බවත් එහි ප්‍රතිඵලයක් ලෙස ඔහුව මරා දැමීමට සූදානම් වී ඇති බවත් පෙනෙන්නට ඇතැයි උසස් පොලිස් නිලධාරියෙක් පැවසීය.\n\nමෙම නිලධාරියා මේ වන විට මාතර මහා රෝහලට ඇතුළත් කර ආරක්ෂාව සහිතව ප්‍රතිකාර ලබයි.\n\nමත්කුඩු ජාවාරමක් සම්බන්ධයෙන් බන්ධනාගාරගතව සිට මෑතකදී ඇප මත නිදහස ලැබූ පුද්ගලයෙක්ද මෙම ප්‍රහාරයට පැමිණ ඇති බවට තොරතුරු අනාවරණය වී තිබේ. එම පුද්ගලයා හරක් කටාගේ ගෝලයෙක් බවට පැහැදිලිවම තොරතුරු හෙළි කරගෙන ඇතැයි පොලිසිය කියයි. ඊට අමතරව ඔහු සමඟ සිටි සෙසු සැකකරුවන්ගෙන්ද කිහිප දෙනෙක් හඳුනාගෙන තිබේ. අද හෙටම ඔවුන්ව අත්අඩංගුවට ගැනීමට හැකි වනු ඇතැයි පොලිසිය විශ්වාස කරයි.\n\nමෙම සිදුවීම සම්බන්ධයෙන් පොලිස්පති සී.ඩී. වික්‍රමරත්න මහතා සිය විශේෂ අවධානය යොමු කරමින් විමර්ශන අපරාධ පරීක්ෂණ දෙපාර්තමේන්තුවට භාර දීමටද ඊයේ පියවර ගත්තේය. ඒ අනුව අපරාධ පරීක්ෂණ දෙපාර්තමේන්තුවේ විශේෂ පොලිස් කණ්ඩායමක් ඊයේ මාතරට ගොස් විමර්ශන ආරම්භ කර තිබුණි.\n\nනව මැගසින් බන්ධනාගාරයේ විනය භාර නියාමකවරයෙකු වන එම්.ටී.එස්.කේ. මාරසිංහ නමැති නිලධාරියා ද බන්ධනාගාරයට මත්කුඩු ජංගම දුරකතන ඇතුළු නීති විරෝධී දෑ රැගෙන යෑමට එරෙහහිව දැඩිව නීතිය ක්‍රියාත්මක කළ නිලධාරියෙකි.\n\nමිනුවන්ගොඩ රාජසිංහපුර පිහිටි ඔහුගේ නිවසට පසුගිය මැයි 12 වෙනිදා අලුයම් කාලයේ කඩාවැදුණු පාතාල අපරාධකරුවන් පිරිසක් එම නිලධාරියාගේ හිසට පිස්තෝලයක් තබා පහර දී මරණ තර්ජන කර තිබුණි.\n\nඊට සම්බන්ධ කපිතාන්වරයෙකු ඇතුළු පාතාලයේ පිරිසක් ගිනිඅවිත් සමඟ අපරාධ පරීක්ෂණ දෙපාර්තමේන්තුවේ නිලධාරීන් විසින් මෑතකදී අත්අඩංගුවට ගත්තේය.\n\nබන්ධනාගාරය තුළ සිදු වන මෙවැනි දූෂිත ක්‍රියාකාරකම් ගැන හෙළි කරමින් ඊට එරෙහිව හඬ නැඟූ බන්ධනාගාර ජේලර්වරයෙකුවද පාතාලය විසින් වෙඩි තබා ඝාතනය කරනු ලැබීය. ඒ 2019 වසරේ අගෝස්තු 03 වෙනිදා අම්බලන්ගොඩ කුලීගොඩ ප්‍රදේශයේදීය. බන්ධනාගාර පුහුණු පාසලේ සේවයේ නිරතව සිටි ඔහු බන්ධනාගාරයේ සිට දුම්රියෙක් අම්බලන්ගොඩට ගොස් එතැන් සිට නිවස බලා යතුරුපැදියේ නැඟී ගමන් කරමින් සිටියදී වෙඩි තබා තිබුණි. බන්ධනාගාරගතව සිටි පාතාල අපරාධකරුවෙක් සහ ඩුබායිහි රැඳී සිටින පාතාල අපරාධකරුවෙකුගේ සැලසුමකට අනුව එම ඝාතනය සිදු වී තිබුණු බව හෙළි විය. බන්ධනාගාරයේ සිදු වන දූෂිත ක්‍රියා සම්බන්ධයෙන් කටයුතු කළ රිමාන්ඩ් බන්ධනාගාරයේ සේවය කළ නියාමකවරයෙක් වන පෙරේරා නමැති නිලධාරියාව ද පාතාලයේ මත්කුඩු ජාවාරම්කරුවන් පිරිසක් විසින් සැලසුම් සහගතව පොලිසියේ දූෂිත නිලධාරීන් කිහිප දෙනෙක් සමඟ එක්ව මත්කුඩු ජාවාරමකට පටලවා බන්ධනාගාරගත කරනු ලැබීය. 2020 වසරේදී එසේ බන්ධනාගාරගත කළ එම නිලධාරියා වසර දෙකකට වැඩි කාලයක් ඇප නොමැතිව බන්ධනාගාරගතව සිට සියලු චෝදනාවලින් මෑතකදී නිදොස්කොට නිදහසද ලැබුවේය.\n\nමෙසේ බන්ධනාගාරය තුළ සිදු වන දූෂණ වංචාවන්ට එරෙහිව කටයුතු කරන නිලධාරීන්ට සිදු වන්නේ දිගින් දිගටම හිරිහැර විඳීමට බව බන්ධනාගාර නිලධාරීන් රැසක්ම අනාවරණය කරනු ලැබීය.\n\nගයාන් කුමාර වීරසිංහ, වැලිගම අබේවික්‍රම ගුණරත්න,\n\nඑස්. දියගහගේ දකුණු පළාත් සංචාරක",
       "URL": "https://www.dinamina.lk/2023/08/07/local/12271/%e0%b7%84%e0%b6%bb%e0%b6%9a%e0%b7%8a-%e0%b6%9a%e0%b6%a7%e0%b7%8f%e0%b6%9c%e0%b7%9a-%e0%b6%9c%e0%b7%9d%e0%b6%bd%e0%b6%ba%e0%b6%b1%e0%b7%8a%e0%b6%9c%e0%b7%9a-%e0%b7%80%e0%b7%90%e0%b6%a9%e0%b6%9a/",
       "Category": "local",
       "Parent URL": "https://www.dinamina.lk/category/local//page/279/"
}