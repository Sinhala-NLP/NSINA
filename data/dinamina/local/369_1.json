{
       "Source": "dinamina",
       "Timestamp": "July 18, 2023 1:00 am",
       "Headline": "ජෙනරාල් කමල් ගුණරත්නගේ ‘ලොවීනා’ එළි දකී",
       "News Content": "ආරක්ෂක ලේකම් ජෙනරාල් කමල් ගුණරත්න විසින් සත්‍ය කතාවක් ඇසුරෙන් රචනා කරන ලද නවතම ගීතය ‘ලොවිනා’ නමින් පසුගිය දින ගල්කිස්ස මහා හෝටලයේදී එළිදැක්විණි.\n\nමේ සඳහා විශ්‍රාමලත් හමුදාපතිවරුන්, විශ්‍රාමලත් නිලධාරීන් සහ දැනට සක්‍රීය සේවයේ යෙදී සිටින හමුදාපතිවරුන් සහ නිලධාරීන්, ගල්කිස්ස මහා හෝටලයේ හිමිකරු සනත් උක්වත්ත ඇතුළු කලාකරුවන් සහ විශේෂ ආරාධිත අමුත්තන් රැසක් සහභාගී වූහ.\n\n1835 ශ්‍රී ලංකාවේ ආණ්ඩුකාරවරයා ලෙස කටයුතු කළ සර් තෝමස් මේට්ලන්ඩ් රොඩී කුලයේ රූමත් තරුණියක සමඟ ප්‍රේම සම්බන්ධතාවයක් ඇති කර ගැනීම සැලවූ වහාම එංගලන්තයේ ජෝර්ජ් රජු විසින් වහාම ක්‍රියාත්මක වන පරිදි ආණ්ඩුකාරවරයාට වෙනත් රටකට මාරුවක් ලබා දීම ඉතිහාසයේ සටහන් වේ. මේ කාලවකවානුවේ රොඩී කාන්තාවන්ට උඩුකය වසා ගැනීමට අවසරයක් නොතිබුණි. ඒ නිසා සර් තෝමස් මේට්ලන්ඩ් ලොවීනාට ඇති ආදරය නිසා රොඩී කුලයේ කාන්තාවන්ට උඩුකය වසා ගැනීමට අවසරය ලබා දීමට කටයුතු කිරීම සහ ලොවීනා ප්‍රථම වතාවට උඩුකය වසා ගන්නා අවස්ථාව ජෙනරල් කමල් ගුණරත්නගේ පද අතරට සටහන් කරයි.\n\nමේ වන විට ගීත 25කට වැඩි සංඛ්‍යාවක් ඔහු අතින් ගියැවී තිබේ. අද ගල්කිස්ස මහ හෝටලය හිමි එකල ආණ්ඩුකාරවරයා ලොවීනා නිල නිවෙසට ගෙන්වා ගන්නා උමං මාර්ගය හා නිල කාමරය යොදා ගනිමින් චමිල් පතිරණ සියලු රූප රචනා සිදු කර තිබීම විශේෂත්වයකි. සුරේෂ් මාලියද්දගේ සංගීත අධ්‍යක්ෂණයට චිත්‍රාල් සෝමපාල සමඟ අනුරාධි පෙරේරා ලොවීනා ගීතය ගායනයෙන් දායක වෙති.\n\nසේයාරු නිශ්ශංක විජේරත්න",
       "URL": "https://www.dinamina.lk/2023/07/18/local/7152/%e0%b6%a2%e0%b7%99%e0%b6%b1%e0%b6%bb%e0%b7%8f%e0%b6%bd%e0%b7%8a-%e0%b6%9a%e0%b6%b8%e0%b6%bd%e0%b7%8a-%e0%b6%9c%e0%b7%94%e0%b6%ab%e0%b6%bb%e0%b6%ad%e0%b7%8a%e0%b6%b1%e0%b6%9c%e0%b7%9a/",
       "Category": "local",
       "Parent URL": "https://www.dinamina.lk/category/local//page/369/"
}