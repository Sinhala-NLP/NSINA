{
       "Source": "dinamina",
       "Timestamp": "October 2, 2023 1:00 am",
       "Headline": "එදා ළදරු පාසල් තිබුණා නම් මා අදටත් වඩා සැලසුම්සහගත වෙනවා",
       "News Content": "“වර්තමානයේ වගේ අතීතයේ ළදරු පාසල් කියලා දෙයක් තිබුණේ නැහැ. අපි කවදාවත් ළදරු පාසලකට ගියේ නෑ. ඇත්තටම මම ඒ ගැන අද දුක් වෙනවා. එදා ළදරු පාසලකට ගියා නම් මා පුද්ගලයකු ලෙස අදටත් වඩා සැලසුම්සහගත වෙනවා” යැයි වැවිලි සහ කර්මාන්ත අමාත්‍ය වෛද්‍ය රමේෂ් පතිරණ මහතා කී‍වේය.\n\nඅමාත්‍යවරයා මේ බව කියා සිටියේ බෝපේ පෝද්දල ප්‍රාදේශීය සභාව මඟින් ඊයේ (01) ලෝක ළමා දිනය වෙනුවෙන් සංවිධානය කර තිබූ උත්සවයකදී අදහස් දක්වමිනි. ගාල්ල, කිතුලම්පිටිය, ආනන්ද විද්‍යාලයේදී මෙම උත්සවය පැවැත්විණි. වැඩිදුරටත් අදහස් දැක්වූ අමාත්‍ය රමේෂ් පතිරණ මෙසේ ද කීවේය.\n\n“අද ලෝක ළමා දිනය සහ වැඩිහිටි දිනය දෙකම යෙදී තිබෙනවා. ඇත්තටම අද වැඩිහිටියන් හැටියට ඉන්න අපි එදා ළදරු පාසල් ගියේ නෑ. ඒ කාලේ පූර්ව ළමාවිය සංවර්ධන වැඩපිළිවෙළක් තිබුණේ නැහැ. අපිට ඒ අවස්ථාව නැති වීම ගැන දුකක් තිබෙනවා. ශ්‍රී ලංකාව නිදහස ලබද්දී අපේ රටේ 58%ක් පාසල් අධ්‍යාපනය ලබා තිබුණේ නැහැ. 42%ක් පමණයි පාසල් අධ්‍යාපනය ලැබුවේ. අපේ මේ ගාල්ලෙන් රාජ්‍ය මන්ත්‍රණ සභාවට ගියපු ආචාර්ය සී.ඩබ්ලිව්.ඩබ්ලිව්. කන්නන්ගර මැතිතුමා නිදහස් අධ්‍යාපන පනත ගෙන ආ නිසා සියලු දෙනාට අධ්‍යාපන අවස්ථා ලැබු‍ණා. අද සියලු දරුවන්ට අධ්‍යාපනය අනිවාර්ය වෙලා. ඒක ඉතාමත් සාධනීය කරුණක්. ඒ වගේම ළමයින් කෙරෙහි විශේෂ අවධානයක් යොමු වෙලා තියෙනවා. දරුවා මේ රටේ අනාගතය විතරක් නෙවෙයි, අවුරුදු 10ක් විතර වෙන විට අපි මේ දරුවන්ට නිවෙසේ වැදගත් තීරණ ගන්නා සාකච්ඡාවලට දරුවන් සම්බන්ධ කර ගන්න ඕනෑ. මවුපියන්ට වඩා ඉදිරියෙන් දරුවන් නිතරම ඉන්නවා. ඒ නිසා දරුවන් ඊට සම්බන්ධ කරගන්න ඕනෑ. එවිට දරුවාගේ පෞරුෂය ගොඩනැඟීමත් සමඟ සියලු දේ යහපත් වෙනවා.”\n\nමෙම උත්සවය සඳහා දකුණු පළාත් ආණ්ඩුකාර විලී ගමගේ, පාර්ලිමේන්තු මන්ත්‍රී සම්පත් අතුකෝරළ සහ පළාත් සභාවේ හිටපු මන්ත්‍රී චානක මාදුගොඩ ඇතුළු විශාල පිරිසක් සහභාගී වී සිටියහ.\n\nකරාපිටිය සමූහ – එස්. ලොකුකරවිට",
       "URL": "https://www.dinamina.lk/2023/10/02/local/27028/%e0%b6%91%e0%b6%af%e0%b7%8f-%e0%b7%85%e0%b6%af%e0%b6%bb%e0%b7%94-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%ad%e0%b7%92%e0%b6%b6%e0%b7%94%e0%b6%ab%e0%b7%8f-%e0%b6%b1%e0%b6%b8%e0%b7%8a/",
       "Category": "local",
       "Parent URL": "https://www.dinamina.lk/category/local//page/45/"
}