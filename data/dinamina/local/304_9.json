{
       "Source": "dinamina",
       "Timestamp": "August 1, 2023 1:00 am",
       "Headline": "ජීවත් වෙන්න සිඟමන් යදිනවා හැර වෙන කරන්න දෙයක් නෑ දුම්රිය අනතුරකින් අසරණ වූ මැණික්හින්නේ මාලනී කියයි යාළුවාට උදව් කරන්න ගිහින් මට අතයි කකුලයි නැති වුණා",
       "News Content": "“සිඟමන් යදිනවා හැරෙන්න මට වෙන කිසිම දෙයක් කරන්න බෑ. මම ඉන්න තත්ත්වය නිසා මහත්තයාටත් කුලියකට යන්න විදියක් නෑ. මගේ අතයි කකුලයි නැති වුණේ මීට අවුරුදු අටකට විතර ඉස්සර වෙලා. එදා වුණු දේ මට හොඳට මතකයි. මම ඒ දවස්වල වැඩ කළේ තඹුත්තේගම ගාමන්ට් එකක. මමයි මගේ යාළුවෙකුයි රාගම යන්න අනුරාධපුරෙන් කෝච්චියට නැග්ගාගා. අඹන්පොළ ස්ටේෂමේ කෝච්චිය නතර කළාට පස්සේ මගේ යාළුවාගේ පර්ස් එක එයා අතින් ෆ්ලැට්ෆෝම් එකට වැටුණා. ඒ වෙලාවේ එයා හිටියේ කෝච්චිය ඇතුළේ. මම ඉක්මනට කෝච්චියෙන් බැස්සා එයාගේ පර්ස් එක ගන්න. ඒත් එක්කම මගේ වම් කකුල ෆ්ලැට්ෆෝම් එකත් කෝච්චියත් අතරින් පහළට ලිස්සලා ගියා.කකුල හිර වුණා. කකුල උඩට ගන්න දැඟලුවත් මට ගන්න බැරි වුණා. ඊට පස්සේ මම දකුණු අත දාලා කකුල උඩට ගන්න උත්සාහ කළා. ඒත් එක්කම කෝච්චිය ඇද්දා. මට මතක ඒ ටික විතරයි. ඊට පස්සේ කුරුණෑගල ඉස්පිරිතාලෙයි රාගම ඉස්පිරිතාලෙයි සෑහෙන කාලයක් හිටියා. ඒ අනතුරින් තමා මගේ වම් කකුලයි දකුණු අතයි නැති වුණේ.\nඒ අනතුර වෙන කොට මම කසාද බැඳලා හොඳ පවුල් ජීවිතයක් ගත කරමින් හිටියේ. ඒත් අද වෙන කොට මහපාරේ හිඟාකන්න සිද්ධ වෙලා. මට දැන් වකුගඩු අමාරුවත් හැදිලා තියෙන්නේ. මට පුතෙකුයි දුවෙකුයි ඉන්නවා. පුතාට උපතින්ම කතා කරන්න බෑ. එයා මාරවිල පරිවාසේ ඉඳන් ඉගෙන ගන්නවා. එයා ඉන්නේ තුන වසරේ. දුවත් පාසල් යනවා. එයා ඉගෙන ගන්නේ හත වසරේ. අපට දැන් ජීවත් වෙනවා කියන එක සිහිනයක් වෙලා තියෙන්නේ.” යැයි දුම්රිය අනතුරකින් පාදයක් සහ අතක් අහිමිව සිටින මාලනී හේරත් මහත්මිය අප සමඟ පැවැසුවාය.\n38 හැවිරිදි වියේ පසුවන මාලනී සහ ඇගේ සැමියා වන ජේ. කේ. සංජීව අපට මුණගැසුණේ කටුගස්තොට, අලුත් පාලම ඉදිරිපිට පදික වේදිකාවේ සිඟමන් යදිමින් සිටියදීය. මාලනීගේ සිරුර හොඳටම වැහැරී ගොස්ය. ඇය රෝද පුටුවක වාඩිවී සිරුරට සවි කර තිබෙන මූත්‍රා බෑගය වම් අතින් අල්ලාගෙන සිටී. මොවුන් පදිංචිව සිටින්නේ අංක 99/01, දිවුල්ගහතැන්න, අමුණුගම, මැණික්හින්න ලිපිනයේය.\nතම බිරිය අද මුහුණපා ඇති තත්ත්වය පිළිබඳවත්, ගෙවන මේ කටුක ජීවිතය පිළිබඳවත් සංජීව මෙලෙස අදහස් දැක්වීය.\n“මමත් ගාමන්ට් රස්සාව කළේ. අපි දෙන්නා යාළු වෙලා කසාද බැන්ඳේ. අපි සාර්ථක පවුල් ජීවිතයක් ගත කළා. ඒත් මාලනීට වෙච්ච මේ අනතුරින් පස්සේ අපි අන්ත අසරණ වුණා. මට මෙයා දාලා රස්සාවකට යන්න විදියක් නෑ. අතකුයි කකුලකුයි නැතිව මෙයාට කිසිම දෙයක් කරගන්න බෑ. මෙයාට ඇප උපස්ථාන කරන්න ඕනෙ නිසා මම රස්සාවෙන් අස් වුණා. ඒ මදිවට එයාට වකුගඩු අමාරුවත් හැදිලා. වකුගඩු දෙකම නරක් වෙලා කියල තමයි කියන්නේ. ඒ හින්දා මූත්‍රා බට දාලා තියෙන්නේ. ඒවා මාරු කරන්නත් නුවර මහ ඉස්පිරිතාලෙට යනවා. හත වසරේ ඉගෙන ගන්න දුවගේ අඩුපාඩු ටික සපුරා ගන්නවත් විදියක් නෑ. මාරවිල පරිවාසේ ඉගෙන ගන්න මගේ පුතා බලන්න යන්නත් හරිම ආසයි. ඒත් පුතා බලන්න යන්න විදියක් නෑ. අපි පත්ව සිටින අසරණ තත්ත්වය ගැන බලා කවුරු හරි අපට පිහිටක් වෙනවා නම් ඒක මහ පිනක්.”\nමේ අසරණ පවුලට පිහිටක් විය හැකි කෙනෙක් වේ නම් 077-1008959 දුරකතනයෙන් වැඩිදුර තොරතුරු විමසිය හැකිය.\n\nඑස්. ජී. විජේරත්න – කටුගස්තොට සමූහ",
       "URL": "https://www.dinamina.lk/2023/08/01/local/10614/%e0%b6%a2%e0%b7%93%e0%b7%80%e0%b6%ad%e0%b7%8a-%e0%b7%80%e0%b7%99%e0%b6%b1%e0%b7%8a%e0%b6%b1-%e0%b7%83%e0%b7%92%e0%b6%9f%e0%b6%b8%e0%b6%b1%e0%b7%8a-%e0%b6%ba%e0%b6%af%e0%b7%92%e0%b6%b1%e0%b7%80/",
       "Category": "local",
       "Parent URL": "https://www.dinamina.lk/category/local//page/304/"
}