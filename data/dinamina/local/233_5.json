{
       "Source": "dinamina",
       "Timestamp": "August 17, 2023 1:04 am",
       "Headline": "විහාරාධිපති හිමිගේ දෑත් දෙපා බැඳ බෙල්ලට ආයුධයක් තබා ගුරුළුපොත පුරාණ විහාරයෙන් ලක්ෂ 6ක් කොල්ලකාලා",
       "News Content": "හසලක ගුරුළුපොත පුරාණ විහාරයේ විහාරාධිපති ස්වාමීන් වහන්සේගේ දෑත් දෙපා සහ මුව රෙදි පටිවලින් ගැට ගසා ආවාසගෙයි අල්මාරියක තිබූ රුපියල් ලක්ෂ හයක පමණ මුදලක් ඊයේ (16) අලුයම සැකකරුවන් තිදෙනකු විසින් කොල්ලකා පලා යෑමේ සිද්ධියක් සම්බන්ධයෙන් හසලක පොලිසිය පරීක්ෂණයක් ආරම්භ කර තිබේ.\n\nවිහාරාධිපති මැදගොඩ සුමනතිස්ස නාහිමියන් විසින් හසලක පොලිසියට කරන ලද පැමිණිල්ල සම්බන්ධයෙන් උඩදුම්බර කොට්ඨාසයේ සහකාර පොලිස් අධිකාරි අසිත තොටගොඩවත්ත මහතාගේ මෙහෙයවීම යටතේ සොකෝ නිලධාරීන් සහ පොලිස් නිල සුනඛ අංශ මඟින් පරීක්ෂණ පවත්වනු ලැබීය. මෙතෙක් සැකකරුවකු හඳුනාගෙන නැති බව පරීක්ෂණ පවත්වන පොලිසිය සඳහන් කරයි.\n\nපෙරේදා (15) රාත්‍රියේ තමන් වහන්සේ සිය කාමරයේ නිදා සිටින විට අලුයම එකට පමණ ආවාසගෙයි ඉදිරි දොර දෙසින් ශබ්දයක් ඇසී බලන විට එම දොර කඩා පුද්ගලයන් තිදෙනකු තමන් නිදා සිටි ඇඳ අසලට පැමිණ කිසියම් ආයුධයක් පෙන්වා ශබ්ද නොකරන ලෙස තර්ජනය කළ බවත් ඔවුන් කරනු ලැබූ තර්ජනයට බය වී තමන් කිසිවක් කතා නොකර සිටි බවත් නාහිමියෝ පැවසූහ. ඉන් අනතුරුව ඔවුන් තමන්ට පැවසුවේ දඟලන්නේ නැතිව තමන් සතුව තිබෙන මුදල් ඔවුන්ට ලබා දෙන ලෙස බව උන් වහන්සේ පැවසූහ. එහිදී තමන් ළඟ කිසිදු මුදලක් නැති බවත් තිබෙනවා නම් සොයා ගන්නා ලෙසත් තමන්ට කරදරයක් නොකරන ලෙසත් දැනුම් දුන් බව ද උන්වහන්සේ පැවසූහ.\n\nඉන් පසුව ඔවුන් රෙදි කැබැලිවලින් තමන්ගේ දෑත් දෙපා සහ මුව බැඳ ඇඳෙන් නොබසින ලෙස කැපෙන ආයුධයක් බෙල්ලට තබා තර්ජනය කළ බවත් උන් වහන්සේ පවසා සිටිති. පසුව ඔවුන් කාමරයේ තිබූ අල්මාරියෙන් මුදල් රැගෙන පලා ගිය බවට පොලිසියට කරන ලද පැමිණිල්ලේ සඳහන් වේ.\n\nඔවුන් ගිය පසු තමන් දෑත් බැඳ තිබූ රෙදි පටිය ලිහා අසල පදිංචි දායකයන්ට කතා කර මේ සිද්ධිය පැවසූ බවද නාහිමියෝ පැවසූහ.\nවිහාරස්ථානයේ සංවර්ධන කටයුතු සඳහා ප්‍රදේශයේ පරිත්‍යාගශීලින් විසින් ගෙනැවිත් දී අල්මාරියේ සුරක්ෂිතව තබා තිබූ රුපියල් ලක්ෂ හයක පමණ මුදලක් මේ සොරුන් විසින් රැගෙන ගොස් ඇති බව දායකයන් පැමිණීමෙන් පසු සොයා බැලීමේදී දැනගන්නට ලැබුණු බවත් මැදගොඩ සුමනතිස්ස හිමියෝ පවසති.\nහසලක – සුනිල් ඒකනායක",
       "URL": "https://www.dinamina.lk/2023/08/17/local/14927/%e0%b7%80%e0%b7%92%e0%b7%84%e0%b7%8f%e0%b6%bb%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92-%e0%b7%84%e0%b7%92%e0%b6%b8%e0%b7%92%e0%b6%9c%e0%b7%9a-%e0%b6%af%e0%b7%91%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/233/"
}