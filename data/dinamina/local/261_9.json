{
       "Source": "dinamina",
       "Timestamp": "August 11, 2023 12:54 am",
       "Headline": "කළුතර අද හෙද වර්ජනයක්",
       "News Content": "බදුරලිය රෝහලේ පළමු ශ්‍රේණියේ හෙද නිලධාරිනී රෝහල් සේවා සී.ඒ.ඒ. කොළඹආරච්චි මහත්මියට ලබාදී ඇති අසාධාරණ ස්ථාන මාරුව අවලංගු නොකිරීම හේතුවෙන් කළුතර දිස්ත්‍රික්කයේ රෝහල් තුළ අද (11) උදෑසන 7 සිට හෙට (12) උදෑසන 7 දක්වා එක් දින වැඩ වර්ජනයක් සිදු කරන බව රජයේ හෙද නිලධාරීන්ගේ සංගමයේ උප සභාපති නාලක හෙට්ටිආරච්චි මහතා පැවැසුවේය.\n\nරෝහලේ කාර්ය මණ්ඩලයේ කිහිපදෙනකුගේ උවමනාවට පදනම් විරහිත චෝදනා මත මෙලෙස ස්ථාන මාරු කිරීම පෞද්ගලික පළිගැනීමක් බව ද ඒ මහතා පැවසුවේය. මෙම අසාධාරණ ස්ථාන මාරුව අවලංගු කරන ලෙසට පළාත් සෞඛ්‍ය ලේකම්වරයාට පසුගියදා (07) ලිඛිතව දැනුම් දුන්න ද, මෙතෙක් ඒ සඳහා නිසි ප්‍රතිචාරයක් නොලැබුණු බවත් ඒ හේතුවෙන් මෙම වැඩ වර්ජනය සිදු කරන බව ද ඒ මහතා පැවැසීය.\n\nවැඩ වර්ජනය හේතුවෙන් රෝගීන්ට සිදු වන අපහසුතාවයේ වගකීම සංගමය භාර නොගන්නා බවත් රෝගීන්ට සිදු වන අපහසුතාව බස්නාහිර පළාත් සෞඛ්‍ය අමාත්‍යාංශය භාරගත යුතු බවත් රජයේ හෙද නිලධාරීන්ගේ සංගමය පවසයි.\n\nමෙම ගැටලුව විසඳා ගැනීමට සාකච්ඡාමය ප්‍රවේශයක් ඇති කර ගැනීම කළ හැකි බව ද සංගමය ප්‍රකාශ කරයි.",
       "URL": "https://www.dinamina.lk/2023/08/11/local/13284/%e0%b6%9a%e0%b7%85%e0%b7%94%e0%b6%ad%e0%b6%bb-%e0%b6%85%e0%b6%af-%e0%b7%84%e0%b7%99%e0%b6%af-%e0%b7%80%e0%b6%bb%e0%b7%8a%e0%b6%a2%e0%b6%b1%e0%b6%ba%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/261/"
}