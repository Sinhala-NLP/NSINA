{
       "Source": "dinamina",
       "Timestamp": "August 5, 2023 1:14 am",
       "Headline": "බුදු හිමි පහස ලැබූ  දීඝවාපිය යළි ඉදිවෙයි",
       "News Content": "\n\nබුදුන් වහන්සේගේ පරම පිවිතුරු පා පහස ලත් මහා පුණ්‍ය භුමියේ වැඩ සිටිනා දීඝවාපි මහා සෑ රදුන් පෙර තිබූ ශ්‍රී විභූතියෙන් දැක ගැනීමේ අරමුණින් සිදු කෙරෙන ප්‍රතිසංස්කරණ කටයුතු මේ වන විට සිදුවෙමින් පවතී.\n\nඑම මහා පුණ්‍ය කර්මයට ලක්වාසී හා ලෝකවාසී ජනතාවගේ නොමසුරු ආධාර මුදල් ලබාගැනීමේ අරමුණින් “දීඝවාපියට ගඩොලක්” යන සංකල්පයෙන් යුතුව විශේෂ වැඩසටහනක් පසුගිය ජූලි 30 වන දින දීඝවාපි පුදබිමේ දී සිදුකෙරිණි.\n\nමේ සඳහා දහස් ගණනින් සැදැහැවතුන් එක් රැස් වූ අතර, සම්බෝධි විහාරාධිපති සහ බෞද්ධයා නාලිකාවේ සභාපති බොරලන්දේ වජිරඥාන හිමියෝ මේ මහා පුණ්‍යකර්මයට ප්‍රධානත්වය ගෙන කටයුතු කළහ.\n\nමේ මහා පුණ්‍යකර්මයට අරමුදල් සපයන්නේ දානපතියන්ගේ ආධාර මුදලින් ගොඩනැඟුණු ‘දීඝවාපිය අරුණ භාරය’ අරමුදල මඟිනි. දීඝවාපි සෑ අතීත ශ්‍රී විභූතිය පියවි ඇසින් ලෝකවාසී දනන්ට දැකබලා ගැනීමට දායකත්වය දිය හැකි උදාරතර පින්කම වෙනුවෙන් සත්සිත් ඇති ඔබගේ නොමසුරු ආධාර මුදල් ලංකා බැංකුව තැප්‍රෝබේන් ශාඛාවේ ගිණුම් අංක – 86860000 දරන “දීඝවාපිය අරුණ“ ගිණුමට බැරකළ හැකිය.\n\nරු.200ක මුදලක් ගෙවා ස්තූප ගඩොලක් සඳහා ද, රු.1200ක මුදලක් ගෙවා ස්තූපයේ ඝන අඩියක් නිම කිරීම සඳහා ද, ගඩොලින් ගඩොල ඉදිවෙන දීඝවාපිය මහා සෑ රදුන් උදෙසා බැතිබර ඔබට සම්මාදම් විය හැකිය.\n\nමේ පිළිබඳ වැඩිදුර තොරතුරු www.deegawapiya.lk දරන වෙබ් අඩවියෙන් හා\n[email protected]\nදරන ඊමේල් හරහා හෝ දුරකතන අංක 011 2430860-78 අංකයන්ගෙන් හෝ විස්තර ලබාගත හැක.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/05/local/11866/%e0%b6%b6%e0%b7%94%e0%b6%af%e0%b7%94-%e0%b7%84%e0%b7%92%e0%b6%b8%e0%b7%92-%e0%b6%b4%e0%b7%84%e0%b7%83-%e0%b6%bd%e0%b7%90%e0%b6%b6%e0%b7%96-%e0%b6%af%e0%b7%93%e0%b6%9d%e0%b7%80%e0%b7%8f%e0%b6%b4/",
       "Category": "local",
       "Parent URL": "https://www.dinamina.lk/category/local//page/284/"
}