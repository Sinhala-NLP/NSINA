{
       "Source": "dinamina",
       "Timestamp": "August 22, 2023 4:42 am",
       "Headline": "ජනතාවට, සතා සීපාවට තබා පඬු කරඳ ගහකටත් ආරක්ෂාවක් නෑ",
       "News Content": "\n\nඅද රට පඬු කරඳ ගහකටවත් ආරක්ෂාවක් නැති රටක් බවට පත්ව ඇතැයි ජාතික ජන බලවේගයේ නායක අනුර කුමාර දිසානායක මහතා ගම්පහදී පැවසීය. පඩු කරඳ ගසත් මහ රෑ ගලවාගෙන ගොස් වළ දමන රටක පුරවැසියන්ට පමණක් නොව සතා සීපාවට පවා අද ආරක්ෂාවක් නැති බවත් හෙතෙම කීවේය.\nජාතික ජනබලවේගයේ ගම්පහ ආසාන සමුළුවට සහභාගී වෙමින් ඒ මහතා පෙරේදා (20) මේ බව කීවේය.\nකුඩු මත්ද්‍රව්‍ය සහ අපරාධ නතර කරන රටක් අපි නිර්මාණය කරනවා. දරුවන්ට, කාන්තාවන්ට රැකවරණය සලසන රටක් අපි නිර්මාණය කරනවා. ගිය අවුරුද්දේදී වන අලින් 439ක් ඝාතනය කිරීමෙන් පේන්නේ පුරවැසියන්ට පමණක් නොව සතා සිවුපාවන්ට පවා ආරක්ෂාව නැති රටක් නිර්මාණය කර තිබීමයි.\nතෙත් බිමකට, ජල මූලාශ්‍රයකට, වෙරළ තීරයකට, වැලි තොටුපොළකට ආරක්ෂාවක් නැති රටක් තිබෙන්නේ. ජාතික ජන බලවේගය ගොඩනඟන්නේ පුරවැසියන්ට පමණක් නොවෙයි, පරිසර පද්ධතියටත් ආරක්ෂාව තිබෙන රටක්. ඒ වගේම අපේ රටේ අධ්‍යාපනයත් විශාල අනතුරකට හෙළා තිබෙනවා. පාසල් අධ්‍යාපනය බිඳවැටීමට සලස්වා විශ්වවිද්‍යාලවල පීඨ විකුණන්න පටන්ගෙන තිබෙනවා. නව පාඨමාලා ආරම්භයේදීම මුදලට විකුණන්න පටන්ගෙන තිබෙනවා.\nඋපාලි කරුණාරත්න",
       "URL": "https://www.dinamina.lk/2023/08/22/breaking-news/16136/%e0%b6%a2%e0%b6%b1%e0%b6%ad%e0%b7%8f%e0%b7%80%e0%b6%a7-%e0%b7%83%e0%b6%ad%e0%b7%8f-%e0%b7%83%e0%b7%93%e0%b6%b4%e0%b7%8f%e0%b7%80%e0%b6%a7-%e0%b6%ad%e0%b6%b6%e0%b7%8f-%e0%b6%b4%e0%b6%ac%e0%b7%94/",
       "Category": "local",
       "Parent URL": "https://www.dinamina.lk/category/local//page/209/"
}