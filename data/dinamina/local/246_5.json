{
       "Source": "dinamina",
       "Timestamp": "August 14, 2023 12:17 pm",
       "Headline": "බන්ධනාගාර නිළධාරියෙක්ට පහර දීමේ සිද්ධියට අදාළව සැකකරුවන් 03 ක් අත්අඩංගුවට",
       "News Content": "බන්ධනාගාර නිලධාරියෙකුට වැලිගම නගරයේදී බස්රථයක් තුළදි  කිසියම් පිරිසක් විසින් පහරදීම සම්බන්ධයෙන්  තවත් සැකකරුවන්   තිදෙනෙකු  (03)  අපරාධ පරීක්ෂණ දෙපාර්තමේන්තුවේ නිලධාරි කණ්ඩායමක් විසින් ඊයේ (13 ) දිනයේ  අත්අඩංගුවට ගෙන ඇති බව වැලිගම මූලස්ථාන පොලිසිය කියයි .\nඑම සැකකරුවන් අතර   ඉබ්බාවල  ප්‍රදේශයේ පදිංචි  වයස 23 පුද්ගලයකු  හා   අන්දුගොඩ ප්‍රදේශයේ පදිංචි  වයස 19  පුද්ගලයෙක් සහ  මුදුගමුව ප්‍රදේශයේ පදිංචි   වයස  30  ක පුද්ගලයෙකු බව පොලිසිය කියයි.\n\nගාල්ල බන්ධනාගාරයට නියුක්තව සේවය කරනු ලබන  බන්ධනාගාර නිලධාරියකු ඉකුත්  5 දින  පස්වරුවේ දි සිය රාජකාරි කටයුතු නිමවා  සිය නිවස වෙත යාම සඳහා  ගාල්ල සිට  මාතරට යාම සදහා   බස් රථයක් මගින්  පැමිණ තිබේ\n\nඑහිදී වැලිගම නගරයේදී  නාඳුනන කිසියම් පිරිසක් විසින් එම නිලධාරියාට බස් රථය තුළදී පහරදී  තිබූ බවත්  එහිදී  එම නිලධාරියා මාතර මහ රෝහලට  ඇතුළත් කිරීමට පියවර ගෙන තිබිණි.\n\nමෙම සිද්ධිය සම්බන්ධයෙන්  සිදුකළ පරීක්ෂණ මත  ඉකුත්  6 දින  මිදිගම පදිංචි පුද්ගලයකු සහ පැලෑන ප්‍රදේශයේ පදිංචි කරුවෙකු සැකපිට අත්අඩංගුවට  ගෙන අධිකරණයට ඉදිරිපත් කිරීමෙන් පසු රක්ෂිත බන්ධනාගාර ගත කිරීමට පියවර ගෙන තිබිණි .\n\nමෙම පහරදීමට අදාළව  පරීක්ෂණ කටයුතු අපරාධ පරීක්ෂණ දෙපාර්තමේන්තුව මගින් සිදුකරන අතර එ අනුව  පහරදීමට සම්බන්ධ තවත්  සැකකරුවන් තිදෙනෙකු සහ පහරදීමට පැමිණි බවට සැක කෙරෙන ත්‍රීරෝද රථයක් සහ යතුරු පැදියක්   අපරාධ පරීක්ෂණ දෙපාර්තමේන්තුව මගින්  (13 )  දින  අත්අඩංගුවට  වැලිගම  මූලස්ථාන පොලිසියට ඉදිරිපත් කොට තිබේ.\n\nඑම සැකකරුවන් වැලිගම පොලිසිය මගින්   මාතර මහෙස්ත්‍රාත් අධිකරණයට ඉදිරිපත් කිරීමට නියමිත බව පොලිසිය කියයි",
       "URL": "https://www.dinamina.lk/2023/08/14/local/13989/%e0%b6%b6%e0%b6%b1%e0%b7%8a%e0%b6%b0%e0%b6%b1%e0%b7%8f%e0%b6%9c%e0%b7%8f%e0%b6%bb-%e0%b6%b1%e0%b7%92%e0%b7%85%e0%b6%b0%e0%b7%8f%e0%b6%bb%e0%b7%92%e0%b6%ba%e0%b7%99%e0%b6%9a%e0%b7%8a%e0%b6%a7-%e0%b6%b4/",
       "Category": "local",
       "Parent URL": "https://www.dinamina.lk/category/local//page/246/"
}