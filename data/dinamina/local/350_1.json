{
       "Source": "dinamina",
       "Timestamp": "July 21, 2023 1:00 am",
       "Headline": "බිම්ස්ටෙක් සමුළුවේදී විදේශ ඇමැති රාජ්‍යතාන්ත්‍රිකයන් රැසක් හමුවෙයි",
       "News Content": "තායිලන්තයේ බැංකොක් නුවරදී පැවැති බිම්ස්ටෙක් විදේශ අමාත්‍යවරුන්ගේ සමුළුවට සහභාගි වූ විදේශ කටයුතු ඇමැති එම්.යූ.එම්. අලි සබ්රි මහතා එම සමුළුවට සමගාමීව විදෙස් රාජ්‍යතාන්ත්‍රිකයන් රැසක් සමඟ ඵලදායී සාකච්ඡාවල නිරතව තිබේ.\n\nතායිලන්තයේ නියෝජ්‍ය අගමැති සහ විදේශ ඇමැති දොන් ප්‍රමුද්විනායි මහතාගේ ආරාධනයෙන්, විදේශ ඇමැති අලි සබ්රි මහතා බැංකොක්හි පැවති බිම්ස්ටෙක් විදේශ අමාත්‍යවරුන්ගේ සමුළුවට සහභාගි වූ අතර විවිධ හදිසි අවස්ථා සඳහා සම්බන්ධීකරණය කිරීම මෙන්ම බිම්ස්ටෙක් සාමාජික රටවල අර්බුදයන්ට ප්‍රතිචාර යන්ත්‍රණයන් නිර්මාණය කිරීමේ වැදගත්කම පිළිබඳ පුළුල් එකඟතාවක් ඇති කරගෙන තිබෙන බව විදේශ කටයුතු අමාත්‍යාංශය පවසයි.\n\nආහාර සුරක්ෂිතතාව, මහජන සෞඛ්‍යය, බලශක්තිය, මූල්‍ය සුරක්ෂිතතාව මෙන්ම වෙළෙඳ සහ ආර්ථික සහයෝගිතාව සම්බන්ධයෙන් මෙම සාකච්ඡාවලදී අවධානය යොමු කර තිබෙන අතර ඩිජිටල් ගෙවීම් පද්ධති ස්ථාපිත කිරීම මෙන්ම සයිබර් ආරක්ෂාව සහ අන්තර්ජාතික අපරාධ වැළැක්වීම සම්බන්ධයෙන් සහයෝගිතාව ශක්තිමත් කිරීම පිළිබඳව ද සලකා බලා ඇත.\n\nමේ අතර විදේශ අමාත්‍යවරු සෑම වසරකම පළමු කාර්තුවේදී වඩාත් සුදුසු පරිදි නිත්‍ය පදනමින් සාකච්ඡා පැවැත්වීමට එකඟ වී තිබෙන අතර එක්සත් ජාතීන්ගේ මහා මණ්ඩලයට සමගාමීව අමාත්‍ය මණ්ඩල රැස්වීමක් පැවැත්වීම සම්බන්ධයෙන් ද අවධානය යොමුව තිබේ.\n\nබිම්ස්ටෙක් විදේශ ඇමැතිවරු තායිලන්ත අගමැති ප්‍රයුත් චැන් ඕ චා මහතා හමුවීමෙන් අනතුරුව ඒකාබද්ධ හමුවකට සහභාගි වී තිබෙන අතර සාකච්ඡාවේදී හඳුනාගත් සහයෝගිතාව සඳහා වූ ක්ෂේත්‍ර ක්‍රියාවට නැංවීම සඳහා කෙටි, මධ්‍ය හා දිගු කාලීන ප්‍රමුඛතා සමඟ පොදු දැක්මකට එකඟ වීමේ සහ ක්‍රියාකාරී සැලැස්මක් තිබීමේ අවශ්‍යතාව පිළිබඳව විදේශ කටයුතු ඇමැති අලී සබ්රි මහතා සිය අදහස් දැක්වීමේදී පෙන්වා දී ඇත.\n\nමේ අතර බිම්ස්ටෙක් සමුළුවට සමගාමීව ශ්‍රී ලංකා විදේශ කටයුතු ඇමැතිවරයා, තායිලන්තයේ නියෝජ්‍ය අගමැති සහ විදේශ කටයුතු ඇමැති දොන් ප්‍රමුද්විනායි, බංග්ලාදේශයේ විදේශ කටයුතු ඇමැති අබ්දුල් මොමන්, භූතානයේ විදේශ කටයුතු ඇමැති ආචාර්ය ටැන්ජි ඩොර්ජි, මියන්මාරයේ විදේශ කටයුතු ඇමැති තාන් ස්වේ සහ නේපාලයේ විදේශ කටයුතු ඇමැති නාරායන් ප්‍රකාශ් සවුද් මහත්වරු හමුවී ද්විපාර්ශ්වික වශයෙන් වැදගත් කරුණු පිළිබඳව සාකච්ඡා කර තිබේ.\n\nඊට අමතරව තායිලන්තයේ ශ්‍රී ලංකා තානාපති කාර්යාලය, UNESCAPහි නිත්‍ය දූත මණ්ඩලය සහ තායි කර්මාන්ත සම්මේලනය එක්ව සංවිධානය කළ “Invest in Sri Lanka- Now is the time” යන මැයෙන් පැවැති ආයෝජන සංසදය ඇමතීමට ද විදේශ කටයුතු ඇමැති අලි සබ්රි මහතා එක්ව ඇත.\n\nඑහිදී ඇමැතිවරයා සම්මේලනයට සාදරයෙන් පිළිගනිමින් එහි සභාපති ක්‍රියෙන්ක්‍රායි තෙන්නුකුල් මහතා ශ්‍රී ලංකාවේ ව්‍යාපාරික ක්ෂේත්‍රය සමඟ සහයෝගයෙන් කටයුතු කිරීමට සම්මේලනය සූදානම් යැයි සහතික වී තිබෙන අතර නුදුරු අනාගතයේ දී ව්‍යාපාරික නියෝජිත පිරිසක් ශ්‍රී ලංකාවට එවීමට කටයුතු සම්පාදනය කරමින් සිටින බව ද අනාවරණය කර තිබේ.",
       "URL": "https://www.dinamina.lk/2023/07/21/local/8196/%e0%b6%b6%e0%b7%92%e0%b6%b8%e0%b7%8a%e0%b7%83%e0%b7%8a%e0%b6%a7%e0%b7%99%e0%b6%9a%e0%b7%8a-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80%e0%b7%9a%e0%b6%af%e0%b7%93-%e0%b7%80%e0%b7%92%e0%b6%af/",
       "Category": "local",
       "Parent URL": "https://www.dinamina.lk/category/local//page/350/"
}