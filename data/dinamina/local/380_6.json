{
       "Source": "dinamina",
       "Timestamp": "July 14, 2023 1:00 am",
       "Headline": "අමෙරිකාවෙන් ඩොලර් මිලියන 53.3ක ඖෂධ තොගයක්",
       "News Content": "පිළිකා ඖෂධ හා කුඩා දරුවන් සඳහා අවශ්‍ය අමෙරිකානු ඩොලර් මිලියන 53.3ක් වටිනා ඖෂධ තොගයක් ශ්‍රී ලංකාවේ අමෙරිකානු තානාපතිනි ජූලි ජේ.චං (Julie J.Chung) මහත්මිය විසින් සෞඛ්‍ය ඇමැති ආචාර්ය කෙහෙළිය රඹුක්වැල්ල මහතා වෙත අමාත්‍යාංශයේදී භාරදීම පෙරේදා (12) සිදු කෙරිණ. අදාළ ඖෂධ අතර කුඩා දරුවන්ගේ සමේ රෝග, ආතරයිටිස් රෝග හා පිළිකා සඳහා වන ඖෂධ වර්ග 16ක් පමණ ඇතුළත් වේ. අමෙරිකානු ජනතාවගේ පරිත්‍යාගයක් වන මෙය අමෙරිකානු ජාත්‍යන්තර සංවිධානයක් වන Direct Relief ආයතනය හරහා ශ්‍රී ලංකාවේ අමෙරිකානු තානාපති කාර්යාලය මඟින් Medical Help International ආයතනයේ සම්බන්ධීකරණයෙන් සෞඛ්‍ය අමාත්‍යාංශය වෙත භාරදීම සිදු කෙරිණි.\n\nMedical Help International ආයතනයේ මෙහෙයුම් හා සන්නිවේදන අධ්‍යක්ෂ පැඩී දිසානායක මහත්මිය හා එම ආයතනයේ ශ්‍රී ලංකා ව්‍යාපෘති නියෝජිත දිලිනි ද සිල්වා මහත්මිය මේ පරිත්‍යාග කිරීමේ කටයුතු සම්බන්ධීකරණය කරන ලදී.\n\nසෞඛ්‍ය ඇමැති ආචාර්ය කෙහෙළිය රඹුක්වැල්ල මහතා මෙහිදී කියා සිටියේ සෑම රටක්ම මේ අර්බුදකාරි අවස්ථාවේ තම උපරිම ත්‍යාගශීලීත්වය මනාව ඔප්පු කරමින් මෙරට සෞඛ්‍ය ක්ෂේත්‍රයට විශාල ආධාර උපකාර ප්‍රමාණයක් ලබා දුන් බවයි. ඖෂධ හා වෛද්‍ය උපකරණ මෙන්ම ප්‍රාථමික සෞඛ්‍ය සත්කාර සේවය නැංවීම, සෞඛ්‍ය තොරතුරු පද්ධති වැඩිදියුණු කිරීම ආදී ක්ෂේත්‍ර මෙන්ම පිළිකා රෝගයෙන් පීඩාවට පත්ව සිටින රෝගී දරුවන්ට තම මවුපියන් හා එක්ව සිටීමට පහසුකම් සහිත වාට්ටු ඒකක ද විවිධ සංවිධානවල සහ පරිත්‍යාගශීලීන්ගේ උදවු උපකාර මත ඉදිකර ඇති බව ද ඇමැතිවරයා පැවසීය.\n\nඉදිරියටත් සෞඛ්‍ය ක්ෂේත්‍රයට පමණක් නොව අනෙකුත් අංශ කෙරෙහිද අවශ්‍ය ආධාර උපකාර අමෙරිකානු රජය විසින් ලබාදීමට නොපැකිළව ඉදිරිපත් වන බව අමෙරිකානු තානාපතිනි ජූලි ජේ. චං (Julie J.Chung) මහත්මිය මෙහිදී පැවසුවාය. එමෙන්ම සංචාරක කර්මාන්තය තවදුරටත් නඟා සිටුවමින් ශ්‍රී ලංකාවේ ආර්ථිකය වඩාත් යහපත් අතට ගත හැකි බව ද ඇය කියා සිටියාය.",
       "URL": "https://www.dinamina.lk/2023/07/14/local/6390/%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%a9%e0%b7%9c%e0%b6%bd%e0%b6%bb%e0%b7%8a-%e0%b6%b8%e0%b7%92%e0%b6%bd%e0%b7%92%e0%b6%ba%e0%b6%b1/",
       "Category": "local",
       "Parent URL": "https://www.dinamina.lk/category/local//page/380/"
}