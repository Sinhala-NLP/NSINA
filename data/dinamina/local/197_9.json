{
       "Source": "dinamina",
       "Timestamp": "August 24, 2023 3:30 am",
       "Headline": "නීති විද්‍යාලයේ විභාග ගාස්තු වැඩි කිරීම වහාම නවත්වන්න",
       "News Content": "නීති විද්‍යාලයේ විභාග ගාස්තු වැඩි කිරීමෙන් බොහෝ සිසුන් විශාල පිරිසක් අපහසුවට පත්ව ඇති බව විපක්ෂ නායක සජිත් ප්‍රේමදාස මහතා පාර්ලිමේන්තුවේදී ඊයේ (23) ප්‍රකාශ කළේය.\n\nමෙම ගාස්තු මෙලෙස වැඩි කර ඇත්තේ කවර හේතුවක් නිසා දැයි පාර්ලිමේන්තුවේදී විශේෂ ප්‍රකාශයක් කරමින් විපක්ෂ නායකවරයා පැවසීය.\nඑමෙන්ම නීති විද්‍යාල ගාස්තු මෙලෙස වැඩි කිරීම හේතුවෙන් සිසු දරු දැරියන් පිරිසක් පීඩාවට පත්ව ඇති අතර, ඇතැම් පිරිස් විභාගවලට පෙනී සිටීම පවා අත්හැර ඇති බව පාර්ලිමේන්තු මන්ත්‍රී හේෂා විතානගේ මහතා ද පැවසීය.\n\nඑහිදී වැඩිදුරටත් අදහස් දැක්වූ විපක්ෂ නායක සජිත් ප්‍රේමදාස මහතා මෙසේ ද පැවසීය.\n\nනීති විද්‍යාලයට ඇතුළත් වීමේ විභාග ගාස්තුව ගැසට් පත්‍රය මඟින් ඉතා විශාල ලෙස ඉහළ දමා තිබෙනවා. 257%කින් මේක ඉහළ දාලා. ප්‍රවේශ විභාග ගාස්තුව 150%කින් වැඩි කරලා. සිසුන්ට දරාගත නොහැකි තත්ත්වයක්. පළමු වසරේ සිසුන්ට ගෙවන්න තියෙනවා 67,500ක්. එයාලා මේක දෙකට කඩලා 40,000ක්, 27,500ක් විදියට ගෙවන්න ගිහින් 27,500ත් ගෙවන්න බැරුව ඒකත් දෙකට කඩලා ගෙවන්න කටයුතු කරලා තිබෙනවා.\n\nමේක බරපතළ තත්ත්වයක්. විභාග ගාස්තුව රු 2,500කින් වැඩි කරාම විෂයන් 8කට තවත් රු 20,000ක් වැඩි වෙනවා. ඇත්තටම මේ ගාස්තු වැඩි කරේ කුමන පදනමකින්ද? ගාස්තු වැඩි කළ යුතු නම් සිසුන්ට අසහනයක් වෙන්නේ නැතුව ඒක ක්‍රියාත්මක වෙන්න ඕනෑ.\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/08/24/local/16844/%e0%b6%b1%e0%b7%93%e0%b6%ad%e0%b7%92-%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b6%bd%e0%b6%ba%e0%b7%9a-%e0%b7%80%e0%b7%92%e0%b6%b7%e0%b7%8f%e0%b6%9c-%e0%b6%9c%e0%b7%8f/",
       "Category": "local",
       "Parent URL": "https://www.dinamina.lk/category/local//page/197/"
}