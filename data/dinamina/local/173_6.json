{
       "Source": "dinamina",
       "Timestamp": "August 30, 2023 2:41 am",
       "Headline": "කොතලාවල ආරක්ෂක සරසවියෙන් බිහි වූ  පළමු ගුවන් හමුදාපති ඉතිහාසයට එක්වෙයි",
       "News Content": "ජෙනරාල් ශ්‍රීමත් ජෝන් කොතලාවල ආරක්ෂක විශ්වවිද්‍යාලයීය ඉතිහාසයේ බිහි වූ පළමු ගුවන් හමුදාපතිවරයා ලෙස එයාර් මාර්ෂල් උදේනි රාජපක්ෂ මහතා ඉතිහාසයට එක්වෙයි.\n\nඒ මහතා වෙනුවෙන් සංවිධාන කළ උපහාර පිදීමේ උත්සවය කොතලාවල ආරක්ෂක විශ්වවිද්‍යාලයීය පරිශ්‍රයේ දී පැවැති අතර කොතලාවල ආරක්ෂක විශ්වවිද්‍යාලයේ සුවිශේෂී දක්ෂතා දැක්වූ හමුදා හා සිවිල් රාජ්‍ය සේවයට කැප වී කටයුතු කරන පුද්ගලයන්ට උපහාරයක් වන Hall of Fame උපහාර ලද්දන් අතරට ද වත්මන් ගුවන් හමුදාපතිවරයා එක් කිරීම මෙහිදී සිදුවිය.\n\nමෙහිදී ගුවන් හමුදාපතිවරයා විසින් රණවිරු අනුස්මරණ ස්මාරකය වෙත පුෂ්පෝපහාර දැක්වූ අතර අනතුරුව කොතලාවල ආරක්ෂක විශ්වවිද්‍යාලයේ උපාධි අපේක්ෂක ශිෂ්‍ය ශිෂ්‍යාවන් උදෙසා විශේෂ දේශනයක් ද පැවැත්වීය.\n\nඅනතුරුව ගුවන් හමුදාපතිවරයා විසින් කොතලාවල ආරක්ෂක විශ්වවිද්‍යාලයේ උපකුලපති මේජර් ජෙනරාල් මිලින්ද පීරිස් මහතා හමු වී සුහද කතාබහක නිරත වූ අතර, එහිදී කොතලාවල ආරක්ෂක විශ්වවිද්‍යාලයේ ඉදිරි සංවර්ධන කටයුතු පිළිබඳව අවධානය යොමු කෙරිණි. ජ්‍යෙෂ්ඨ හමුදා නිලධාරීන් පිරිසක් සහ කොතලාවල ආරක්ෂක විශ්වවිද්‍යාලයේ අධ්‍යයන කාර්ය මණ්ඩල සාමාජික සාමාජිකාවන් පිරිසක් මේ අවස්ථාවට සහභාගි වූහ.\n\nඑයාර් මාර්ෂල් උදේනි රාජපක්ෂ මහතා ගම්පහ බණ්ඩාරවත්ත පරාක්‍රම විද්‍යාලයෙන් ප්‍රාථමික අධ්‍යාපනය අරඹා පසුව ගම්පහ බණ්ඩාරනායක විද්‍යාලයෙන් මූලික අධ්‍යාපනය අවසන් කර ඇති අතර, ද්විතීක අධ්‍යාපනය සඳහා කොළඹ ආනන්ද විද්‍යාලයට ඇතුළත්ව කීර්තිමත් ශිෂ්‍යයකු ලෙස පාසල් අධ්‍යාපන කටයුතු කර ඇත. ඉන්පසු 1988 වසරේ දි ජෙනරාල් ශ්‍රීමත් ජෝන් කොතලාවල ආරක්ෂක විශ්වවිද්‍යාලයේ අංක 06 බඳවා ගැනීමේ කණ්ඩායමට ඇතුළත්ව කොතලාවල ආරක්ෂක විශ්වවිද්‍යාලයේ ත්‍රිවිධ හමුදා නිලධාරින් අතරින් ගුවන් නියමුවන් තෝරා ගැනීමේ යෝග්‍යතා පරීක්ෂණයෙන් සමත්වීමෙන් අනතුරුව මූලික ගුවන් යානා පුහුණුව සඳහා අනුරාධපුර ගුවන් හමුදා කඳවුරේ අංක 01 පියාසර පුහුණු පක්ෂාංගය යටතේ අංක 33 පියාසර කෙඩෙට් නිලධාරි පාඨමාලාවෙන් තම මූලික පියාසර පුහුණුවීම් කළ අතර, එහිදී දක්ෂතම පියාසර කෙඩෙට් නිලධාරියා විය.\n\nඉන් පසුව 1990 වසරේ ඔක්තෝබර් මස 05 වැනි දින ජෙනරාල් ශ්‍රීමත් ජෝන් කොතලාවල ආරක්ෂක විශ්වවිද්‍යාලයෙන් විද්‍යුත් ඉංජිනේරු උපාධිය ගනිමින් ගුවන් නියමුවකු ලෙස අධිකාරියට පත්ව ශ්‍රී ලංකා ගුවන් හමුදාවට එක් විය. තම සේවා කාලයේ අතිදක්ෂ ගුවන් නියමුවකු ලෙස කටයුතු කර ඇති එයාර් මාර්ෂල් උදේනි රාජපක්ෂ මහතා PUCARA ප්‍රහාරක ගුවන් යානා පදවමින් ප්‍රහාරක ගුවන් නියමුවකු ලෙසත් CESSNA-150 (සෙස්නා-150) , Y-12(වයි-12) ඇවුරෝක්ෂමාශෙටිටි – 260TP බීච්ක්‍රාෆ්ට් – 200T, AN 32 (ඇන්ටෙනාව් -32) සහ සී-130 ගුවන් යානා පදවමින් ප්‍රවාහන ගුවන් නියමුවකු ලෙසත් තම මව්බිමට සේවය කර ඇත.\n\nශ්‍රී ලංකා ගුවන් හමුදාවේ ගුවන් නියමුවකුට ලැබිය හැකි ඉහළම ශ්‍රේණිගත කිරීම වන මාස්ටර් ග්‍රීන් ශ්‍රේණිගත කිරීමට උරුමකම් කියන එයාර් මාර්ෂල් උදේනි රාජපක්ෂ මහතා සිවිල් ගුවන් යානා බලපත්‍රලාභියකු හා සිවිල් ගුවන් සේවයේ ගුවන් නියමුවකු සතු වාණිජ ගුවන් ප්‍රවාහන ගුවන් නියමු (ATPL) බලපත්‍රලාභියකු ද වන අතර, ගුවන් පැය 7000කට අධික ප්‍රමාණයක් පියාසර කර ඇති අත්දැකීම් බහුල ගුවන් නියමුවකු ද වෙයි. 1997 වසරේ දී මානුෂීය මෙහෙයුමට සම්බන්ධව PUCARA ප්‍රහාරක ගුවන් යානයකින් සතුරු ඉලක්ක වෙත රාත්‍රී ගුවනින් ප්‍රහාර එල්ල කරමින් සිටි අවස්ථාවක දී තම ගුවන් යානයේ ඇති වූ හදිසි තත්ත්වයක් මත ගුවන් යානයෙන් ඉවත්වීම (Night Ejection) ඔහු විසින් කළ වික්‍රමාන්විත ක්‍රියා අතරින් ප්‍රධාන තැනක් ගනී.\n\n\n\nමහින්ද අලුත්ගෙදර",
       "URL": "https://www.dinamina.lk/2023/08/30/local/18235/%e0%b6%9a%e0%b7%9c%e0%b6%ad%e0%b6%bd%e0%b7%8f%e0%b7%80%e0%b6%bd-%e0%b6%86%e0%b6%bb%e0%b6%9a%e0%b7%8a%e0%b7%82%e0%b6%9a-%e0%b7%83%e0%b6%bb%e0%b7%83%e0%b7%80%e0%b7%92%e0%b6%ba%e0%b7%99%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/173/"
}