{
       "Source": "dinamina",
       "Timestamp": "September 12, 2023 3:05 am",
       "Headline": "සුධර්මා නෙත්තිකුමාරගේ නිවෙසේ  මෙහෙකාරිය ඝාතනය",
       "News Content": "ටෙලිනාට්‍ය නිෂ්පාදිකාවක වන සුධර්මා නෙත්තිකුමාර මහත්මියගේ නිවෙසේ සේවය කළ මෙහෙකාරියට පහරදී ඝාතනය කිරීමේ සිද්ධිය වූ අවස්ථාවේ වැලිකඩ පොලිසියේ ස්ථානාධිපති ලෙස සේවය කළ ස්ථානාධිපතිවරයා නැවත පත්වීම් ලැබ එම පොලිසියටම පැමිණීමෙන් නඩුවේ සාක්ෂිවලට බලපෑම් ඇති විය හැකි බවට අගතියට පත් පාර්ශ්වය කොළඹ අතිරේක මහේස්ත්‍රාත් හර්ෂණ කැකුණ‍වෙල මහතා වෙත ඊයේ (11) දැනුම් දුන්නේය. සිද්ධියට අදාළව හඳුනා ගැනීමේ පෙරට්ටුව පැවැත්වීම සඳහා නඩුව ඊයේ (11) යළි කැඳවූ අවස්ථාවේදී නීතිඥවරු මේ බව අධිකරණයට දැනුම් දුන්හ.\n\nබන්ධනාගාර අධිකාරිවරයා විසින් වැලිකඩ පොලිසියේ අපරාධ අංශයේ සැකකාර පොලිස් සැරයන්වරු දෙදෙනා හා පොලිස් කොස්තාපල්වරයකු ආවරණ සහිතව අධිකරණය වෙත ඉදිරිපත් කර තිබිණ.\n\nහඳුනා ගැනීමේ පෙරට්ටුව සඳහා අපරාධ පරීක්ෂණ දෙපාර්තමේන්තුවේ නිලධාරීන් 24 දෙනකු ද අධිකරණය හමුවේ පෙනී සිටි අතර සැකකරුවන් තිදෙනා හා ඔවුන් අතර ඇඳුමෙන් පැලඳුමෙන් මෙන්ම වයස් මට්ටමෙන් යම් වෙනස්කම් පැවතීම හේතුවෙන් පෙරට්ටුව පැවැත්වීම සම්බන්ධයෙන් විත්තිය ගෙනා විරෝධය සලකා බලමින් හඳුනා ගැනීමේ පෙරට්ටුව ලබන 18 වැනි දිනට කල් තැබීමට මහේස්ත්‍රාත්වරයා නියෝග කළේය.\n\nහඳුනා ගැනීමේ පෙරටුවේ සාක්කිකරුවන් ලෙස සුධර්මා නෙත්තිකුමාර මහත්මිය, රියැදුරු, මෙහෙකාරියක් ඇතුළු පස්දෙනෙක් අධිකරණය හමුවේ පෙනී සිටියහ.\n\nවැලිකඩ ස්ථානාධිපතිවරයාගේ පත්වීම සම්බන්ධයෙන් අගතියට පත්වූ පාර්ශ්වය සිදු කළ කරුණු ගැන අදාළ ආයතනයන් වෙත පැමිණිලි සිදු කරන ලෙසට මෙහිදී මහේස්ත්‍රාත්වරයා එකී පාර්ශ්වයට දැනුම් දුන්නේය.\n\nඅදාළ කරුණු සලකා බැලූ මහේස්ත්‍රාත්වරයා විත්තියේ ඉල්ලීම සම්බන්ධයෙන් සටහන් තැබීමෙන් පසු සැකකාර පොලිස් නිලධාරීන් මේ මස18 වැනි දින දක්වා රක්ෂිත බන්ධනාගාරගත කිරීමට නියෝග කළේය.\n\n2023/5/3 වැනි දින බොරැල්ල නිවෙසේ සේවය සඳහා පැමිණි රාජකුමාරි 2023/05/11 වැනි දින සිවිල් ඇඳුමින් සැරසුණු පොලිස් නිලධාරීන් දෙදෙනකු පැමිණ පොලිසිය වෙත ගෙන ගොස් පහර දී ප්‍රශ්න කිරීමෙන් පසු ඇය අසාධ්‍යව රෝහල්ගත කිරීමෙන් අනතුරුව මියගොස් ඇති බවට අධිකරණය හමුවේ කරුණු අනාවරණය විය.\n\nඅපරාධ පරීක්ෂණ දෙපාර්තමේන්තුවේ විශේෂ අපරාධ ඒකකයේ සහකාර පොලිස් අධිකාරි මෙරිල් රන්ජන් ළමාහේවා සහ පොලිස් පරීක්ෂක මාධව ගුණවර්ධන මහතා අධිකරණය හමුවේ කරුණු දැක්වූහ.\n\nසිරන්ජනී කුමාරි",
       "URL": "https://www.dinamina.lk/2023/09/12/local/21493/%e0%b7%83%e0%b7%94%e0%b6%b0%e0%b6%bb%e0%b7%8a%e0%b6%b8%e0%b7%8f-%e0%b6%b1%e0%b7%99%e0%b6%ad%e0%b7%8a%e0%b6%ad%e0%b7%92%e0%b6%9a%e0%b7%94%e0%b6%b8%e0%b7%8f%e0%b6%bb%e0%b6%9c%e0%b7%9a-%e0%b6%b1-2/",
       "Category": "local",
       "Parent URL": "https://www.dinamina.lk/category/local//page/127/"
}