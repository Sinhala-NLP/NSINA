{
       "Source": "dinamina",
       "Timestamp": "July 26, 2023 1:00 am",
       "Headline": "කොළඹ මහනගර සභා ලොක්කකුගේ රියේ තිබූ ලක්ෂ 10ක රන් මාලයට විදලා",
       "News Content": "කොළඹ කොටුවේ තරු පන්තියේ හෝටලයක පැවති විවාහ මංගල්‍යය උත්සවයකට කොළඹ මහා නගර සභාවේ ඉහළ නිලයක් දරන නිලධාරියකු පැමිණි මෝටර් රථයේ කැබිනයේ තිබූ රුපියල් ලක්ෂ 10ක් වටිනා රන් මාලයක් හෝටලයේ රථ ගාලේදී සොරා ගැනීමක් සම්බන්ධයෙන් කොටුව පොලිසිය විමර්ශනයක් ආරම්භ කර තිබේ.\n\nමෙම සොරකම සිදුව ඇත්තේ පසුගිය 23 වැනිදා රාත්‍රී කාලයේදීය. මේ ගැන නගර සභා නිලධාරියා පොලිසියට පැමිණිලි කර ඇත්තේ පෙරේදා (24) දහවල් කාලයේදීය.\n\nනගර සභා නිලධාරියා කිරිබත්ගොඩ ප්‍රදේශයේ පදිංචිකරුවෙකි. ඔහුගේ දරුවන් විදේශගතව සිටින බව සඳහන්ය. මෙම නිලධාරියා දින කිහිපයකට පෙර සිය බිරිය සමඟ සාදයකට සහභාගි වී ඔහුගේ ගෙල බැඳි රන් මාලය ගලවා මෝටර් රථයේ කැබිනයේ දමා තිබී ඇත.\n\nතරු පන්තියේ හෝටලයේ පැවති මංගල උත්සවයට ද ඔහු පැමිණ ඇත්තේ බිරිය සමඟිනි. ඒ පැමිණි අවස්ථාවේදී කැබින් එකේ තිබුණු රන් මාලය ඔහුගේ කරේ දමා ගන්නා ලෙස බිරිය විසින් ඔහුට පවසා මාලය ඔහුගේ අතට දී ඇත. එහෙත් ඔහු එම අවස්ථාවේදී මාලය කරේ දමා ගැනීම ප්‍රතික්ෂේප කරමින් කැබිනයේ නැවත මාලය තබා තරු පන්තියේ හෝටලයේ සාදයට සහභාගි වීමට ගොස් තිබේ.\n\nමෝටර් රථය පදවාගෙන ගොස් ඇත්තේ නගර සභා නිලධාරියාය. හෝටලයේ ප්‍රධාන දොරටුව අසලින් ඔහුත් බිරියත් මෝටර් රථයෙන් බැස මෝටර් රථයේ යතුර හෝටල් සේවකයකුට දී ඇත්තේ රථ ගාලේ නවතන ලෙස සඳහන් කරමිනි.\n\nමංගල සාදයට සහභාගි වීමෙන් අනතුරුව මේ නිලධාරියා සිය බිරිය සමඟ පැමිණ මෝටර් රථයට ගොඩවී පරීක්ෂා කිරීමේදී කැබිනයේ තිබුණු මාලය අතුරුදන්ව ඇති බව දැක ඇත. මේ ගැන හෝටලයේ පරිපාලනය දැනුම්වත් කිරීමෙන් අනතුරුව ආරක්ෂක කැමරා පරීක්ෂා කිරීමේදී පෙනී ගොස් ඇත්තේ මෝටර් රථය, රථ ගාලට රැගෙන යෑමට භාර දුන් හෝටල් සේවකයා මෝටර් රථය රථ ගාලට රැගෙන ගොස් මඳ වේලාවක් එහි රැඳී සිට ඇති බවය. අනතුරුව ඔහු රථ ගාලෙන් පිටතට පැමිණ ඔහු අත වූ යමක් පඳුරක් වැනි ස්ථානයකට වීසි කරන ආකාරයක් ද ආරක්ෂක කැමරාවල සටහන්ව තිබී ඇත.\n\nමේ ගැන ප්‍රශ්න කිරීමට හෝටලයේ ආරක්ෂකයන් සේවකයාව සොයන විට ඔහු පලා ගොස් සිට ඇති බව පොලිසිය කියයි. මෙම සේවකයා තාවකාලික පදනම මත සේවයට ගත් අයකු බවත් ඔහු බොරැල්ල ප්‍රදේශයේ පදිංචිකරුවකු බවත් හෝටල් පරිපාලනය පවසන බව පොලිසිය කියයි. අදාළ හෝටල් සේවකයා විසින් හෝටලයට දී ඇති ලිපිනය සොයා පොලිසිය බොරැල්ලට ගොස් ඇතත් දැන් එවැනි ලිපිනයක් එහි නැති බව අනාවරණය වී ඇත. ඒ කලකට පෙර එම ලිපිනය පිහිටි ප්‍රදේශයේ නිවාස කඩා ඉවත් කර ඇති බැවිනි. එබැවින් මෙම සැකකරු සොයා විමර්ශන තවදුරටත් පැවැත්වෙන බව පොලිසිය කියයි.",
       "URL": "https://www.dinamina.lk/2023/07/26/local/9391/%e0%b6%9a%e0%b7%9c%e0%b7%85%e0%b6%b9-%e0%b6%b8%e0%b7%84%e0%b6%b1%e0%b6%9c%e0%b6%bb-%e0%b7%83%e0%b6%b7%e0%b7%8f-%e0%b6%bd%e0%b7%9c%e0%b6%9a%e0%b7%8a%e0%b6%9a%e0%b6%9a%e0%b7%94%e0%b6%9c%e0%b7%9a/",
       "Category": "local",
       "Parent URL": "https://www.dinamina.lk/category/local//page/331/"
}