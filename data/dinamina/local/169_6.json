{
       "Source": "dinamina",
       "Timestamp": "August 31, 2023 1:00 am",
       "Headline": "වී විකුණා එමින් සිටි ලොරිය රියැදුරුට පහර දී පැහැරගෙන",
       "News Content": "ලොරිය අරලගංවිලට ගෙන ගිය බවට තොරතුරු\n\nවී තොගයක් විකුණා දිඹුලාගල බිම්පොකුණ ප්‍රදේශයේ පිහිටි තම නිවෙස බලා එමින් තිබූ ලොරියක් ඉද්දපිච්ච වැව අසලදී නවත්වා ඊට ගොඩ වී රියැදුරුට පහර දී ලොරිය පැහැරගෙන පළාගොස් තිබේ.\n\nමෙසේ තමන් සමඟ පොර බැදීමෙන් පසු ලොරිය මංකොල්ලකරු විසින් පැහැරගෙන පළා ගිය බවට රියැදුරු පෙරේදා (29) රාත්‍රියේ පොලිසියට පැමිණිල්ලක් ඉදිරිපත් කළ බව මනම්පිටිය පොලිසිය පැවසීය. දිඹුලාගල බිම්පොකුණ ගම්මානයේ පදිංචි 44 වියති එම්.ඒ. ඉන්දික නුවන් මාපලගම මහතාට අයත් මෙම ලොරි රථය ඔහු විසින්ම පදවාගෙන ගොස් ඇත්තේ, 29 වැනිදා සවස ගල්ලෑල්ල ප්‍රදේශයේ මෝලකට වී ලබා දීම සඳහාය. එසේ වී විකුණා ලබා ගත් රුපියල් ලක්ෂ 10ක පමණ මුදලක් රැගෙන පොළොන්නරුවේ සිට නිවෙස බලා එමින් සිටියදී ලොරි රථයට පොළොන්නරුව ප්‍රදේශයෙන් අත දැමූ නාඳුනන පුද්ගලයකු මගට ඇරලවීම සඳහා ලොරියට නංවාගෙන තිබේ. එම පුද්ගලයා කළුකැලේ ප්‍රදේශයට යන බව රියදුරුට ප්‍රකාශ කර නැග තිබෙන අතර, දිඹුලාගල ඉද්දපිච්ච වැව අසලදි රියැදුරුට පහර දී ගෙල හපා, තුවාල සිදු කර ලොරිය මෙසේ පැහැරගෙන ගොස් ඇති බව පරීක්ෂණ සිදු කරන මනම්පිටිය පොලිසිය කීය.\n\nඒ මොහොත වන විට රියැදුරු වී විකුණා ලබා ගත් රුපියල් ලක්ෂ 10ක පමණ සල්ලි බෑගය ඉද්දපිච්ච වැවට විසිකර ඇති බවද පොලිසිය පැවසීය. මංකොල්ලකරු, ලොරි රථය රැගෙන අරලගංවිල ප්‍රදේශයට පළා ගොස් ඇති බවට තොරතුරු තහවුරු වී ඇති බව මනම්පිටිය පොලිසිය සඳහන් කළේය.\n\nමේ සම්බන්ධයෙන් පොළොන්නරුව ජ්‍යෙෂ්ඨ පොලිස් අධිකාරී නිශාන් ද සිල්වා මහතාගේ සහ වැලිකන්ද ප්‍රදේශය සහකාර පොලිස් අධිකාරී සුදත් අස්මඩල මහතාගේ උපදෙස් මත, මනම්පිටිය පොලිස් ස්ථානාධිපති පොලිස් පරීක්ෂක අසේල සරත් කුමාර මහතා ඇතුළු පොලිස් නිලධාරී කණ්ඩායමක් වැඩිදුර පරීක්ෂණ සිදු කරයි.\n\nසිරිපුර – මධුෂානි අබේසිංහ",
       "URL": "https://www.dinamina.lk/2023/08/31/local/18368/%e0%b7%80%e0%b7%93-%e0%b7%80%e0%b7%92%e0%b6%9a%e0%b7%94%e0%b6%ab%e0%b7%8f-%e0%b6%91%e0%b6%b8%e0%b7%92%e0%b6%b1%e0%b7%8a-%e0%b7%83%e0%b7%92%e0%b6%a7%e0%b7%92-%e0%b6%bd%e0%b7%9c%e0%b6%bb%e0%b7%92/",
       "Category": "local",
       "Parent URL": "https://www.dinamina.lk/category/local//page/169/"
}