{
       "Source": "dinamina",
       "Timestamp": "August 1, 2023 1:13 am",
       "Headline": "අස්වැසුම නොලද පවුල් ලක්ෂ 4කට සමෘද්ධිය ජනපතිගේ කැබිනට් පත්‍රිකාවට අනුමැතිය",
       "News Content": "සමෘද්ධිය ලබන 1,280,000ක් අස්වැසුමටත් අයැදුම් කරලා\nඉන් පවුල් ලක්ෂ 9ක් සුදුසුකම් ලබති\n\nඅස්වැසුම ප්‍රතිලාභ වැඩසටහන සඳහා ඉල්ලුම් කළ පිරිස අතරින් ඒ සඳහා සුදුසුකම් නොලද පවුල් 393,094කට තවදුරටත් සමෘද්ධි සහනාධාරය ලබාදීමට රජය තීරණය කර තිබේ.\nමේ සඳහා ජනාධිපති රනිල් වික්‍රමසිංහ මහතා ඉදිරිපත් කළ කැබිනට් පත්‍රිකාවට අනුමැතිය හිමිව තිබෙන බව මුදල් රාජ්‍ය ඇමැති ෂෙහාන් සේමසිංහ මහතා ප්‍රකාශ කරයි. දැනට සමෘද්ධි සහනාධාරය ලබන පිරිස අතරින් පවුල් 1,280,000ක් අස්වැසුම සුබසාධන ප්‍රතිලාභ සඳහා අයැදුම්කර ඇති බවත් ඉන් පවුල් 887,653ක් ඊට සුදුසුකම් ලබා ඇති බවත් ඇමැතිවරයා කීවේය.\nදැනට ඉදිරිපත්ව ඇති අභියාචනා සහ විරෝධතා සලකා බැලීමේ කටයුතු කඩිනමින් සිදුවෙමින් පවතින අතර එය අවසන් වූ වහාම නව අයදුම් පත් භාර ගැනීම ආරම්භ කරන බවද රාජ්‍ය ඇමැතිවරයා කියයි.\n\nදැනට පවුල් 1,792,265ක් අස්වැසුම සුබ සාධන ප්‍රතිලාභ ලබාගැනීම සඳහා සුදුසුකම් ලබා ඇති අතර ඉන් 9,046,612ක් සුබ සාධන ප්‍රතිලාභ ලැබීම සඳහා අලුතින් ඇතුළත් වී සිටිති. අස්වැසුම පවුල් ලක්ෂ 20ක් වෙනුවෙන් ලබාදීමට තීරණය කර ඇති බවද අභියාචනා සහ විරෝධතා පිළිබඳ සලකා බැලීමෙන් පසු එම ඉලක්කය කරා ළඟාවීමට හැකි වනු ඇති බවද හෙතෙම පවසයි.\nමේ අතර දැනට වැඩිහිටි, වකුගඩු සහ ආබාධිත ආධාර ලබන පිරිස වෙනුවෙන් මීට පෙර ක්‍රියාත්මක වූ පරිදි ම අදාළ මුදල් ගෙවීම සිදුකරන අතර ඒ අනුව වැඩිහිටි දීමනා තැපැල් කාර්යාල මගින් ද වකුගඩු සහ ආබාධිත දීමනා ප්‍රාදේශීය ලේකම් කාර්යාල මගින් ද ලබාගැනීමේ හැකියාව ඇති බව හෙතෙම සඳහන් කරයි. දැනට ආගමික ස්ථානවල සිටින පූජ්‍ය පක්ෂයට, වැඩිහිටි නිවාස, ළමා නිවාස සහ ආබාධිත මධ්‍යස්ථානවල සිටින පුද්ගලයන් 11,660 දෙනාට ද පෙර පරිදි සිය දීමනා හිමිවනු ඇත.\n\nමේ අතර, අස්වැසුම ප්‍රතිලාභ ගෙවීම සඳහා ඊයේ (31) වනවිට ගිණුම් ලක්ෂ 10ක පමණ තොරතුරු මේ වනවිට සුබසාධන ප්‍රතිලාභ මණ්ඩලය වෙත ලැබී ඇති අතර ප්‍රතිලාභ ලබා ගැනීම සඳහා හැකි ඉක්මණින් ගිණුම් ආරම්භ කිරීමට කටයුතු කරන ලෙස ද ඒ මහතා අස්වැසුම සමාජ සුබ සාධන ප්‍රතිලාභ ලබා ගැනීම සඳහා සුදුසුකම් ලැබූ පිරිසගෙන් ඉල්ලීමක් කරයි. ඒ සඳහා රාජ්‍ය බැංකු පද්ධතිය රජයේ නිවාඩු දිනවල ද විවෘතව පවතී.\nමහින්ද අලුත්ගෙදර",
       "URL": "https://www.dinamina.lk/2023/08/01/local/10752/%e0%b6%85%e0%b7%83%e0%b7%8a%e0%b7%80%e0%b7%90%e0%b7%83%e0%b7%94%e0%b6%b8-%e0%b6%b1%e0%b7%9c%e0%b6%bd%e0%b6%af-%e0%b6%b4%e0%b7%80%e0%b7%94%e0%b6%bd%e0%b7%8a-%e0%b6%bd%e0%b6%9a%e0%b7%8a%e0%b7%82-4/",
       "Category": "local",
       "Parent URL": "https://www.dinamina.lk/category/local//page/304/"
}