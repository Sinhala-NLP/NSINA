{
       "Source": "dinamina",
       "Timestamp": "October 4, 2023 1:00 am",
       "Headline": "බහරේන් පිහිටි ඒකාබද්ධ සමුද්‍රීය බළකායේ නි/ අණ දෙන නිලධාරි නාවික හමුදාපති හමු වෙයි",
       "News Content": "ශ්‍රී ලංකාවේ නිල සංචාරයක නිරත වන බහරේන්හි පිහිටි ඒකාබද්ධ සමුද්‍රීය බළකායේ (The Combined Maritime Forces – CMF) නියෝජ්‍ය අණ දෙන නිලධාරී කොමදෝරු පිලිප් එඩ්වර්ඩ් ඩෙනිස් (Commodore Philip Edward Dennis – Royal Navy) මහතා පෙරේදා (2) නාවික හමුදා මූලස්ථානයේදී, නාවික හමුදාපති වයිස් අද්මිරාල් ප්‍රියන්ත පෙරේරා මහතා හමු විය.\n\nනාවික හමුදාපතිවරයා විසින් ඒකාබද්ධ සමුද්‍රීය බළකායේ නියෝජ්‍ය අණ දෙන නිලධාරිවරයා නාවික හමුදා මූලස්ථානයේදී පිළිගැනීමෙන් අනතුරුව, ද්වීපාර්ශ්වික වශයෙන් වැදගත් කරුණු සම්බන්ධයෙන් දෙපාර්ශ්වය අතර සුහද පිළිසඳරක් පැවැත්විණි. මේ අවස්ථාව සලකුණු කරමින් සමරු තිළිණ හුවමාරුවක්ද සිදු කෙරිණි.\n\nඒකාබද්ධ සමුද්‍රීය බළකායේ නියෝජ්‍ය අණ දෙන නිලධාරිවරයා සමඟ නාවික හමුදාපතිවරයාගේ ප්‍රධානත්වයෙන් නාවික හමුදා මූලස්ථානයේදී පැවති සාකච්ඡාවට නාවික හමුදා නියෝජ්‍ය මාණ්ඩලික ප්‍රධානී හා අධ්‍යක්‍ෂ ජෙනරාල් මෙහෙයුම් රියර් අද්මිරාල් ප්‍රදීප් රත්නායක, නාවික හමුදාපතිවරයාගේ නාවික සහයක හා නාවික හමුදා ජලමානක ප්‍රධානී, කොමදෝරු කෝසල වර්ණකුලසූරිය, ශ්‍රී ලංකාවේ බ්‍රිතාන්‍ය මහකොමසාරිස් කාර්යාලයේ ආරක්‍ෂක උපදේශක, කර්නල් ඩැරන් වුඩ්ස් ඇතුළු නිලධාරීහු පිරිසක් සහභාගි වී සිටියහ.\n\nරක්ෂණ ශ්‍රියන්ත",
       "URL": "https://www.dinamina.lk/2023/10/04/local/27638/%e0%b6%b6%e0%b7%84%e0%b6%bb%e0%b7%9a%e0%b6%b1%e0%b7%8a-%e0%b6%b4%e0%b7%92%e0%b7%84%e0%b7%92%e0%b6%a7%e0%b7%92-%e0%b6%92%e0%b6%9a%e0%b7%8f%e0%b6%b6%e0%b6%af%e0%b7%8a%e0%b6%b0-%e0%b7%83%e0%b6%b8/",
       "Category": "local",
       "Parent URL": "https://www.dinamina.lk/category/local//page/36/"
}