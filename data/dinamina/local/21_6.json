{
       "Source": "dinamina",
       "Timestamp": "October 7, 2023 1:02 am",
       "Headline": "කොස් කඩන්න යද්දී බිරිය බේරන්න ගිය සැමියා වැටී මරුට",
       "News Content": "රාත්‍රී ආහාරය සඳහා කෙක්කකින් කොස් ගෙඩියක් කැඩීමට ගිය අයකු කොස් ගස අසල බිම ඇදවැටීමෙන් මියගොස් තිබේ.\n\nමෙසේ මියගොස් ඇත්තේ තුන්අඳහේන, කොරතොට පදිංචි ගොඩැල්ල පතිරගේ පියසේන පීරිස් (73) නමැති එක්දරු පියෙකි. මොහු ඊයේ (6) සවස තුනට පමණ සිය බිරියද සමඟ වත්ත පහළ ඇති කොස් ගසකින් ගෙඩියක් කැඩීමට කෙක්කක්ද රැගෙන ගොස් ඇත. බිරිය කොස් ගෙඩිය කැඩීමේදී එය ඇයගේ ඇඟට වැටෙතැයි කලබලයෙන් ඇය ඉවත් කිරීමට යෑමේදී එක් වරම සැමියා බිම ඇදවැටී තිබේ. කෙසේ වෙතත් කොස් ගෙඩිය ආසන්නයේ තිබූ වතුර ටැංකිය අසලට වැටී ඇති අතර, බිම ඇදවැටුණු තැනැත්තා ඔරුවල රෝහලට ඇතුළලත් කරන විටත් මියගොස් සිට ඇත.\n\nතලංගම හදිසි මරණ පරීක්ෂක සාමවිනිසුරු ප්‍රේමලතා අබේවර්ධන මහත්මිය සිරුර පශ්චාත් වෛද්‍ය පරීක්ෂණයක් සඳහා අයි.ඩී.එච්. රෝහල වෙත යොමු කළ අතර, නවගමුව පොලිස් ස්ථානාධිපති (ප්‍ර.පො.ප) ලයනල් සේනානායක මහතාගේ උපදෙස් මත පොලිස් සැරයන් (56992) රෝහිත මහතා පරීක්ෂණ මෙහෙයවීය.\n\nනවගමුව සමූහ – සුගත් ප්‍රේමතිලක",
       "URL": "https://www.dinamina.lk/2023/10/07/local/28795/%e0%b6%9a%e0%b7%9c%e0%b7%83%e0%b7%8a-%e0%b6%9a%e0%b6%a9%e0%b6%b1%e0%b7%8a%e0%b6%b1-%e0%b6%ba%e0%b6%af%e0%b7%8a%e0%b6%af%e0%b7%93-%e0%b6%b6%e0%b7%92%e0%b6%bb%e0%b7%92%e0%b6%ba-%e0%b6%b6%e0%b7%9a/",
       "Category": "local",
       "Parent URL": "https://www.dinamina.lk/category/local//page/21/"
}