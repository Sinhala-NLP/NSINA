{
       "Source": "dinamina",
       "Timestamp": "September 7, 2023 12:24 am",
       "Headline": "හොර ස්ටිකර් ජාවාරම මත්පැන් බෝතලයකින් රු. 2900ක බදු අහිමියි",
       "News Content": "ව්‍යාජ ස්ටිකර් හේතුවෙන් එක් මත්පැන් බෝතලයකින් අහිමි වන බදු මුදල රුපියල් දෙදහස් නවසීයක් බව ක්‍රම සහ විධි කාරක සභාවේ සභාපති, කොළඹ දිස්ත්‍රික් පාර්ලිමේන්තු මන්ත්‍රී පාඨලී චම්පික රණවක මහතා පාර්ලිමේන්තුවේදී ඊයේ (06) ප්‍රකාශ කළේය.\n\nස්ටිකර් එකක් වෙනුවෙන් වැය වන්නේ රුපියල් එකයි ශත අසූවක් වැනි සුළු මුදලක් බවත් මත්පැන් මිල ඉහළ ගිය විට ජනතාව කසිප්පු සඳහා යොමුවන බව සුරාබදු දෙපාර්තමේන්තුව පවසන බවත් රණවක මහතා පැවසීය.\n\nඑමෙන්ම සුරාබදු දෙපාර්තමේන්තුව සම්බන්ධයෙන් පාර්ලිමේන්තුව විධිමත් විමර්ශනයක් සිදු කළ යුතු බව ද මන්ත්‍රීවරයා පැවසීය.\nකාරක සභාවේ වාර්තාව ඉදිරිපත් කරමින් මේ බව කී සභාපතිවරයා මෙසේ ද සඳහන් කළේය.\n\nඅපිට ආදායම් උපයා දෙන දේශීය ආදායම් දෙපාර්තමේන්තුව, රේගු දෙපාර්තමේන්තුව හා සුරාබදු දෙපාර්තමේන්තුව සම්බන්ධයෙන් අවධානය යොමු කරන්න කැමතියි. මෙම දෙපාර්තමේන්තු සම්බන්ධයෙන් නැඟුණු ප්‍රශ්න හා ඒවා විසඳීමට අවශ්‍ය යෝජනා ගණනාවක් අපි ඉදිරිපත් කර තිබෙනවා.\n\nමේ ගැන අවධානයට ගෙන මේ කරුණු විවාදයකට යොමු කරන ලෙසත් ඉල්ලා සිටිනවා.\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/09/07/local/20241/%e0%b7%84%e0%b7%9c%e0%b6%bb-%e0%b7%83%e0%b7%8a%e0%b6%a7%e0%b7%92%e0%b6%9a%e0%b6%bb%e0%b7%8a-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8-%e0%b6%b8%e0%b6%ad%e0%b7%8a%e0%b6%b4%e0%b7%90/",
       "Category": "local",
       "Parent URL": "https://www.dinamina.lk/category/local//page/143/"
}