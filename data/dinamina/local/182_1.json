{
       "Source": "dinamina",
       "Timestamp": "August 28, 2023 2:20 pm",
       "Headline": "තහනම් පළිබෝධනාශක භාවිතය ගැන ඇමති වාර්තාවක් ඉල්ලයි",
       "News Content": "අන්තර්ජාතික තහනම් කරන ලද කෘමිනාශක හා වල්නාශක ඇතුළත් පළිබෝධනාශක වර්ග 40ක් ශ්‍රී ලංකාව තුළ භාවිතා කරන බවට සඳහන් කරමින් පරිසර යුක්ති කේන්ද්‍රය විසින් පසුගියදා අනාවරණය කර තිබිනි.\n\nමෙම කාරණය සම්බන්ධව අවධානය යොමු කරමින් ඒ පිළිබඳව තමන්ට කඩිනමින් වාර්තාවක් ලබා දෙන්නැයි කෘෂිකර්ම අමාත්‍ය මහින්ද අමරවීර මහතා කෘෂිකර්ම අමාත්‍යාංශයේ ලේකම් ගුණදාස සමරසිංහ මහතාට උපදෙස් දුන්නේය.\n\nකෘෂිකර්ම අමාත්‍යාංශය මේ සම්බන්ධව කළ විමසීමක දී පළිබෝධනාශක රෙජිස්ට්‍රාර්වරයා අන්තර්ජාතික තහනම් කර ඇති පළිබෝධ නාශක මෙරට භාවිතය සඳහා අනුමැතිය ලබා දී නැති බවත්, පරිසර යුක්ති කේන්ද්‍රය පවසන පරිදි අදාල වාර්තාව ලබා දෙන්නේ නම් ඒ පිළිබඳව තමන්ට සොයා බැලීමක් කළ හැකි බව ද හෙතෙම අවධාරණය කළේය.\n\nරජය විසින් තහනම් කර තිබෙන පළිබෝධනාශක රට තුළ අලෙවි කිරීම, බෙදාහැරීම හෝ භාවිතා කිරීම තහනම් බවත් කිසියම් පුද්ගලයෙක් එය උල්ලංඝනය කරන්නේ නම් ඔවුන්ට එරෙහිව ක්‍රියාත්මක වීම සඳහා පළිබෝධනාශක රෙජිස්ට්‍රාර් ලේකම් කාර්යාලයට බලය පවරා තිබේ.",
       "URL": "https://www.dinamina.lk/2023/08/28/breaking-news/17767/%e0%b6%ad%e0%b7%84%e0%b6%b1%e0%b6%b8%e0%b7%8a-%e0%b6%b4%e0%b7%85%e0%b7%92%e0%b6%b6%e0%b7%9d%e0%b6%b0%e0%b6%b1%e0%b7%8f%e0%b7%81%e0%b6%9a-%e0%b6%b7%e0%b7%8f%e0%b7%80%e0%b7%92%e0%b6%ad%e0%b6%ba/",
       "Category": "local",
       "Parent URL": "https://www.dinamina.lk/category/local//page/182/"
}