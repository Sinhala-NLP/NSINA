{
       "Source": "dinamina",
       "Timestamp": "July 22, 2023 1:00 am",
       "Headline": "නීතිඥ අචලා – මහාචාර්ය අජන්තා ඇතුළු සිවුදෙනෙකුට රු. මිලියනයක ශරීර ඇප",
       "News Content": "රජයේ සේවකයන් තම යුතුකම ඉටු කිරීමේදී සාපරාධි බලහත්කාරය පා අඩන්තේට්ටම් කරමින් බැණ වැදුණු බවට කොටුව පොලිසිය පවරා ඇති නඩුවේ සැකකාර නීතිඥ අචලා සෙනෙවිරත්න, පරිසරවේදිනී මහාචාර්ය අජන්තා පෙරේරා ඇතුළු සිවුදෙනකු රුපියල් මිලියනයක ශරීර ඇප මත මුදාහරින ලෙස කොටුව මහේස්ත්‍රාත් තිළිණ ගමගේ මහතා ඊයේ (21) නියෝග කෙළේය.\n\nසැකකරුවන් ලද නොතීසි මත ඔවුන්ගේ නීතිඥවරුන් මාර්ගයෙන් අධිකරණයට ඉදිරිපත් වී තිබූ අතර, ඔවුන් ඇප මත මුදාහරින ලෙස සිදු කළ ඉල්ලීමට අනුව ඔවුන් ඇප මත මුදාහැරිණි.\n\nමෙලෙස ඇප මත මුදාහැරුණේ නීතිඥ අචලා සෙනෙවිරත්න, පරිසරවේදිනී මහාචාර්ය අජන්තා පෙරේරා, කාශ්‍යප හිමි, ඩබ්ලිව්. ඒ. බන්දුල කුමාර යන සිවුදෙනෙකු වේ.\n\nමෙම නඩුවේ පස්වන සැකකාර ඩබ්ලිව්. ඒ. ඩී. මංජුල යන අය අධිකරණයේ පෙනී නොසිටි අතර, ඔහුට නොතීසි ලැබී නැති බව අධිකරණයට දැනුම් දුන් අතර, නැවත නොතීසි නිකුත් කරන ලෙස මහේස්ත්‍රාත්වරයා නියෝග කළේය.\n\nපසුගිය 2022 අගෝස්තු මස 12 වැනිදා අරගල භූමියේ සිටි අරගලකරුවන්ට ඉන් ඉවත්වන ලෙස සිදු කළ දැනුම් දීමකට අනුව මෙම පිරිස එහි ගිය නිලධාරීන්ට විරෝධය පළ කරමින් හැසිරී ඇති අතර, 2022 අප්‍රේල් මස 9 වැනිදා අරගල භූමියෙන් ඉවත් වන ලෙස නාගරික සංවර්ධන අධිකාරිය දැනුම් දී තිබියදී ඉන් ඉවත් නොවීම හේතුවෙන් පොලිසිය මැදිහත් වී ඔවුන් ඉවත් කිරීමට යෑමේදී මෙම සිදුවීම සිදු වූ බවට පොලිසිය අධිකරණයට දැනුම් දුන්නේය.\n\nඑහිදී මෙම පිරිසට පොලිසිය අඩන්තේට්ටම් කරමින් බැණ වැදී ඇති බව සැකකරුවන් වෙනුවෙන් පෙනී සිටි නීතිඥ මඬුල්ල අධිකරණයට දැනුම් දුන් අතර, කිසිදු චෝදනාවක් නොමැතිව තමන් අත්අඩංගුවට ගෙන ඇති බව ඔවුන් දැනුම් දුන්නේය.\n\nසැකකරුවන්ට එරෙහිව ඇති චෝදනා ගොනුකරන ලෙස පොලිසියට මෙහිදී මහේස්ත්‍රාත්වරයා දැනුම් දුන් අතර, එසේ නොමැති නම් ඔවුන් මුදාහැරීමට පියවර ගන්නා ලෙස කියා සිටියේය. සිද්ධිය සම්බන්ධයෙන් නඩුව ලබන ඔක්තෝබර් මස 21 යළි කැඳවන ලෙස නියෝග කළේය.\n\nසුභාෂිණී සේනානායක",
       "URL": "https://www.dinamina.lk/2023/07/22/local/8472/%e0%b6%b1%e0%b7%93%e0%b6%ad%e0%b7%92%e0%b6%a5-%e0%b6%85%e0%b6%a0%e0%b6%bd%e0%b7%8f-%e0%b6%b8%e0%b7%84%e0%b7%8f%e0%b6%a0%e0%b7%8f%e0%b6%bb%e0%b7%8a%e0%b6%ba-%e0%b6%85%e0%b6%a2%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/347/"
}