{
       "Source": "dinamina",
       "Timestamp": "August 3, 2023 1:51 am",
       "Headline": "පාරම්පරික වෙදුන් ළඟටම ගොස් ලියාපදිංචිය දෙයි",
       "News Content": "රට පුරා සිටින පාරම්පරික වෛද්‍යවරුන් ආයුර්වේද වෛද්‍ය සභාවේ ලියාපදිංචි කරන ජංගම වැඩසටහන දේශීය වෛද්‍ය අමාත්‍යාංශයෙන් දීපව්‍යාප්තව අද (03) ආරම්භ කරන බව දේශීය වෛද්‍ය ඇමැති නීතිඥ සිසිර ජයකොඩි මහතා පැවසුවේය.\nපාරම්පරික වෛද්‍යවරුන් සිටින ස්ථානයන්ට ගොස් ලියාපදිංචිය සිදු කරන ඓතිහාසික ප්‍රථම වැඩසටහන මෙය බවත් දක්ෂ පාරම්පරික වෛද්‍යවරුන් ඇගැයීම මෙමඟින් සිදු කරන බවත් ඇමැතිවරයා ප්‍රකාශ කළේය.\nමුදලට සීමා නොවී රෝගීන් සුවපත් කරමින් කෘතහස්ත මෙහෙවරක් ඉටු කරන ලියාපදිංචිය නොලත් පාරම්පරික වෛද්‍යවරුන් උදෙසා ආයුර්වේද වෛද්‍ය සභාවේ ලියාපදිංචිය මෙමඟින් ලබාදීම සිදු කරන බව ද ඇමැතිවරයා ප්‍රකාශ කළේය.\nමුදලට සීමා නොවී සිය ධනය, ශ්‍රමය, කාලය වැය කරමින් රෝගීන් සුවපත් කිරීමෙහිලා කෘතහස්ත මෙහෙවරක් ඉටු කරන ලියාපදිංචිය නොලත් පාරම්පරික වෛද්‍යවරුන් උදෙසා ආයුර්වේද වෛද්‍ය සභාවේ ලියාපදිංචිය පිරිනැමීමේ “හෙළවෙද රුවනාර” දීපව්‍යාප්ත මෙම ජංගම වැඩසටහන අද (03) සහ හෙට (04) දෙදින පුරා මාතලේ දිස්ත්‍රික්කය කේන්ද්‍ර කර ගනිමින් ආරම්භ කෙරේ.\nආයුර්වේද වෛද්‍ය සභාව මඟින් ලබාදෙන සේවාවන් දිස්ත්‍රික්ක මට්ටමින් සැපයීම අරමුණු කර ගනිමින් පැවැත්වෙන මෙම ජංගම සේවාව මධ්‍යම පළාතේ මාතලේ දිස්ත්‍රික්කය ආවරණය වන පරිදි මාතලේ, තැන්න, ආයුර්වේද රෝහලේදී දෙදිනක් පුරා පැවැත්වීමට නියමිතය.",
       "URL": "https://www.dinamina.lk/2023/08/03/local/11347/%e0%b6%b4%e0%b7%8f%e0%b6%bb%e0%b6%b8%e0%b7%8a%e0%b6%b4%e0%b6%bb%e0%b7%92%e0%b6%9a-%e0%b7%80%e0%b7%99%e0%b6%af%e0%b7%94%e0%b6%b1%e0%b7%8a-%e0%b7%85%e0%b6%9f%e0%b6%a7%e0%b6%b8-%e0%b6%9c%e0%b7%9c/",
       "Category": "local",
       "Parent URL": "https://www.dinamina.lk/category/local//page/293/"
}