{
       "Source": "dinamina",
       "Timestamp": "August 13, 2023 3:55 pm",
       "Headline": "ශ්‍රී ලංකා ආර්ථික වර්ධනයේ අනාගත උපායමාර්ග කෙරෙහි වත්මන් රජය කැපවීමෙන් කටයුතු කරනවා",
       "News Content": "ශ්‍රී ලංකා ආර්ථික වර්ධනයේ අනාගත උපායමාර්ග කෙරෙහි වත්මන් රජය කැපවීමෙන් කටයුතු කරනු ලබන බවත්, ඊට අවශ්‍ය වටපිටාව සකසා ගැනීමට ජනතාවගෙන් ලැබෙන සහයෝගය ඉතා වැදගත් වන බවත්, මුදල් රාජ්‍ය අමාත්‍ය ශෙහාන් සේමසිංහ මහතා පවසයි.\n\nඔහු මේ බව පැවසුවේ, කොළඹ කොටස් වෙළෙඳපොළ විසින් සංවිධාන කර, ඉන්දියාවේ මුම්බායි නුවරදී පැවැති “Invest Sri Lanka”- සංසදයට සහභාගී වෙමිනි.\n\nවැඩිදුරටත් අදහස් දැක්වූ රාජ්‍ය අමාත්යවරයා සඳහන් කළේ, ශ්‍රී ලංකාවේ අනාගතයේ ප්‍රධාන උපායමාර්ගය වන්නේ ශක්තිමත් තිරසර සාර්ව ආර්ථික ප්‍රතිපත්ති ක්‍රියාත්මක කිරීම, ඩිජිටල් ආර්ථිකයක්, හරිත ආර්ථිකයක් සහ ඉහළ තරඟකාරී ආර්ථිකයක් මත ගමන් කිරීම බවයි.\n\nඑමෙන්ම ශ්‍රී ලංකාව විසින් මේ වන විට වේගවත් ආර්ථික ස්ථාවරත්වයක් හා තිරසර වර්ධනයක් කරා ගමන් කිරීමට අවශ්‍ය ප්‍රතිසංස්කරණ සිදුකර යහපත් පරිසරයක් නිර්මාණය කර ඇති බැවින් ආයෝජන අවස්ථා හා ඉහළ ප්‍රතිලාභ ලබා ගැනීමට සුදුසුම කාලය මෙය බවත් රාජ්‍ය අමාත්‍යවරයා මෙහිදී පෙන්වා දුන්නේය.",
       "URL": "https://www.dinamina.lk/2023/08/13/local/13673/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b7%80%e0%b6%bb%e0%b7%8a%e0%b6%b0%e0%b6%b1%e0%b6%ba/",
       "Category": "local",
       "Parent URL": "https://www.dinamina.lk/category/local//page/252/"
}