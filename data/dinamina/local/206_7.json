{
       "Source": "dinamina",
       "Timestamp": "August 23, 2023 12:56 am",
       "Headline": "දිවුලපතානේ ඇවිළෙන්න ගිය ජාතිවාදී ගැටුමක්",
       "News Content": "මඩකලපු දිස්ත්‍රික්කයේ ඉලංගෙයි තමිල් අරසුකච්චි පක්ෂයේ මන්ත්‍රීවරයකුගේ උපදෙස් අනුව අන්තවාදී පිරිසක් පොලොන්නරුව මාදුරුඔය දිවුලපතාන ගම්මානයට පැමිණ එහි පාරම්පරික සිංහල ගම්වාසින් පිරිසක් සමඟ ඊයේ (22 වෙනිදා) සවස ඇති කරන්නට ගිය ජාතිවාදී ආරවුලක් සමථයට පත් කිරීමට ප්‍රදේශයේ මහා සංඝරත්නය එම ගම්වාසීන් සහ අරලගංවිල හා කරදියනාරු පොලිසි සමත් වූහ.\n\nදිවුලපතාන ගම්මානයේ පවුල් 50 කට ආසන්න සිංහල පිරිසක් ජීවත් වන අතර එම ඉඩම් තුළට මඩකලපුව හා අම්පාර දිස්ත්‍රික්කයේ ගවයන් නිදහස් කිරීමට ඉඩ ලබාදෙන ලෙසට අදාළ මන්ත්‍රීවරයා මඩකළපු දිස්ත්‍රික් සංවර්ධන කමිටු රැස්වීමේදී ශ්‍රී ලංකා මහවැලි අධිකාරියට දන්වා ඇත.\n\nඒ අනුව 22දා මෙම ගම්මානයට වාහන කීපයකින් පැමිණි අදාළ මන්ත්‍රීවරයාගේ අන්තවාදීන් පිරිසක් ගම්මානයේ නිවාස වීඩියෝගත කරන අවස්ථාවේදී විශාල ගැටුමක් වර්ධනය වීමට යෑමේදී එම උණුසුම්කාරී තත්ත්වය පාලනය කිරීමට ප්‍රදේශයේ මහා සංඝරත්නය සහ අරලගංවිල පොලිසිය කටයුතු කර තිබේ.\n\nත්‍රස්තවාදී තර්ජන හමුවේ 1983 වසරේ මෙම ගම්මානයේ පදිංචි පාරම්පරික සිංහල පවුල් 1800ක් විවිධ ප්‍රදේශවලට ගොස් නැවත 2009 වසරේදී සාමය උදාවීමත් සමඟ ඔවුන්ගේ පාරම්පරික ඉඩම්වල විවිධ එළවළු, පලතුරු මෙන්ම ස්වයං රැකියා කරමින් ජීවත් වූහ.\n\nමෙම ඉඩම්වලට මඩකලපු සහ අම්පාර ප්‍රදේශයේ ගවයන් ඇතුළත් කිරීමේ මුවාවෙන් මෙම සිංහල වැසියන් ඉවත් කිරීම එල්ටීටීඊ හිතවාදීන්ගේ අරමුණ බවත්, මේ පිටුපස මඩකළපු දිස්ත්‍රික් ඉලංගෙයි තමිල් අරසුකච්චි පක්ෂයේ පාර්ලිමේන්තු මන්ත්‍රීවරයකු වන රාසපුත්‍රම් ශානික්‍යන් මහතා සිටින බවටත් මේ වනවිට බුද්ධි අංශ මඟින් අනාවරණය කරගෙන තිබේ.\n\nමඩකළපුව ප්‍රධානියකු ලෙස කටයුතු කරන කන්දයියා ජෙගදාස් නැමැති පුද්ගලයෙකුද මෙම අවස්ථාවට එක්ව ජාතිවාදී ගැටුම් ඇතිකිරීමට උත්සාහ දරා ඇති බව ද වාර්තා වේ.\n\nමෙම අවස්ථාවට රජයේ ප්‍රවෘත්ති දෙපාර්තමේන්තුව මඟින් නිකුත් කරන ලද මාධ්‍ය හැඳුනුම්පතක් තිබෙන බවට පවසා තො රතුරු සහ ගම්මානයෙන් වීඩියෝ සහ ඡායාරූප ගැනීමට පැමිණි ව්‍යාජ මාධ්‍යවේදීන්ගේ තොරතුරුද හමුදා බුද්ධි අංශයට අනාවරණය කරගැනීමට හැකියාව ලැබී තිබේ,",
       "URL": "https://www.dinamina.lk/2023/08/23/local/16389/%e0%b6%af%e0%b7%92%e0%b7%80%e0%b7%94%e0%b6%bd%e0%b6%b4%e0%b6%ad%e0%b7%8f%e0%b6%b1%e0%b7%9a-%e0%b6%87%e0%b7%80%e0%b7%92%e0%b7%85%e0%b7%99%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/206/"
}