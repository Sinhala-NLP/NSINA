{
       "Source": "dinamina",
       "Timestamp": "August 25, 2023 1:00 am",
       "Headline": "විදේශීය ණය ගෙවුවත් නැවත ආර්ථිකය කඩාවැටෙන්නේ නෑ",
       "News Content": "අත්හිටුවා ඇති විදේශීය ණය ගෙවීම් නැවත ආරම්භ කළ විට නැවත තෙල් පෝලිම්, විදුලිබල විසන්ධි කිරීම් සිදු වී ආර්ථිකය කඩාවැටේ යැයි නැඟෙන චෝදනා තමා ප්‍රතික්ෂේප කරන බව ශ්‍රී ලංකා මහ බැංකුව පවසයි.\n\nඅත්හිටුවා ඇති විදේශ ණය ආපසු ගෙවීම ආරම්භ කළ විට රටේ ආර්ථිකය නැවත අගාධයකට යන්නේ නැතැයි මහ බැංකුවේ අධිපති ආචාර්ය පී.නන්දලාල් වීරසිංහ මහතා පැවසීය.\n\nකොළඹ කොටුව පිහිටි ශ්‍රී ලංකා මහ බැංකුවේ ඊයේ (24) දහවල් පැවැති විශේෂ මාධ්‍ය හමුවේදී මාධ්‍යවේදියකු නැඟූ පැනයකට පිළිතුරු දෙමින් අධිපතිවරයා මේ බව කීය.\n\nඒ සම්බන්ධයෙන් වැඩිදුරටත් කරුණු පැහැදිලි කළ අධිපතිවරයා, කිසියම් පිරිසක් මේ ආකාරයට රටේ ආර්ථිකය නැවත කඩාවැටෙයි කියා මත පළ කර තිබුණා. බුද්ධිමත් අයත් කියා තිබුණා. නමුත් එසේ වන්නේ නැහැ. අප රටක් ලෙස විදේශයන්ට ගෙවිය යුතු මුදල් ගෙවීම අත්හිටුවූවා. එසේ කළේ වසරකට ඩොලර් බිලියන 06ක් ගෙවීමට නොහැකි නිසයි. විදේශ ණය ප්‍රතිව්‍යුහගතකරණය කිරීමෙන් මේ මුදල් ප්‍රමාණය ඩොලර් බිලියන 03ක් දක්වා අඩු වෙනවා. වසරකට මේ වැනි මුදලක් ආපසු ගෙවීමට හැකි ලෙස අපේ රටේ ආර්ථිකය ඉදිරියට රැගෙන යෑමට දැනටමත් අඩිතාලම දමා තිබෙනවා.\n\nඒ අනුව සංචාරක ඉපැයීම්, විදේශ ප්‍රේෂණ ලැබීම් වැඩි වී තිබෙනවා. අපේ අපනයන ආදායම් වැඩි වී තිබෙනවා. ඒවාගේම අපේ නිල විදේශ සංචිතය වැඩි වී තිබෙනවා. අපි දැනට තිබෙන එක්සත් ජනපද ඩොලර් බිලියන 3.8ක් වන සංචිතය අපි වසර 2027 – 2032 කාලය තුළ ඩොලර් බිලියන 10ට වැඩිකරගත යුතුයි. ඒවාගේම රජයේ ආදායම් වැඩිකර ගනිමින් ඉන්නේ. මේ සියල්ල හරහා අපහසුතාවකින් තොරව අපේ විදේශ ණය ආපසු ගෙවීමට හැකියාවක්, ඇතිකර ගැනීමටයි අපේ බලාපොරොත්තුව යැයි අධිපතිවරයා කීය.\n\nසමහරු මේ ගැන වැරදි අවබෝධයක් ඇතිව බොරු බිල්ලන් මවනවා. නමුත් ණය ප්‍රතිව්‍යුහගතකරණය කිරීමේ අරමුණම තමයි අපට කිසියම් සහනයක් ලබා ගැනීම. එහිදී ණය කපාදැමීමක්, පොලිය අඩු කිරීමක්, ණය ආපසු ගෙවීමේ කාලය දීර්ඝ කිරීමක් හෝ වෙනත් සහන අපට ලැබෙනවා.",
       "URL": "https://www.dinamina.lk/2023/08/25/local/17098/%e0%b7%80%e0%b7%92%e0%b6%af%e0%b7%9a%e0%b7%81%e0%b7%93%e0%b6%ba-%e0%b6%ab%e0%b6%ba-%e0%b6%9c%e0%b7%99%e0%b7%80%e0%b7%94%e0%b7%80%e0%b6%ad%e0%b7%8a-%e0%b6%b1%e0%b7%90%e0%b7%80%e0%b6%ad-%e0%b6%86/",
       "Category": "local",
       "Parent URL": "https://www.dinamina.lk/category/local//page/192/"
}