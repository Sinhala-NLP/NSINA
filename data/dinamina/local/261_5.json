{
       "Source": "dinamina",
       "Timestamp": "August 11, 2023 12:55 am",
       "Headline": "උසාවි නියෝග නොතකා විරෝධතා පෑ අන්තරේ 22ක් අත්අඩංගුවට",
       "News Content": "අන්තර් විශ්වවිද්‍යාල ශිෂ්‍ය බල මණ්ඩලය විසින් අධිකරණ නියෝග නොතකා සිදු කළ විරෝධතාව විසුරුවා හැරීමේදී සිසුවියන් දෙදෙනකු ඇතුළු සිසුන් 22ක් පොලිසිය ඊයේ (10) අත්අඩංගුවට ගෙන ඇත. මේ සිසුන් ඊයේ (10) රාත්‍රී කාලය වන විට කුරුඳුවත්ත පොලිස් ස්ථානයේ රඳවා සිටි බව පොලිස් තොරතුරු මඟින් වාර්තා විය. මේ විරෝධතාව සංවිධානය කර තිබුණේ පෞද්ගලික විශ්වවිද්‍යාලවලට එරෙහිව බව උසස් පොලිස් නිලධාරියෙක් ප්‍රකාශ කළේය. අන්තර් විශ්වවිද්‍යාලයීය ශිෂ්‍ය බල මණ්ඩලයේත් අන්තර් විශ්විද්‍යාල භික්ෂු බල මණ්ඩලයේත් 10 දෙනකුට එරෙහිව පොලිසිය කොටුව හා මාලිගාකන්ද මහේස්ත්‍රාත් අධිකරණවලින් නියෝගද ගෙන තිබිණි. ඒ නියෝග නොතකා විහාර මහාදේවි උද්‍යානය අසලට රැස් වූ පිරිසක් උද්ඝෝෂණයේ නිරත වෙමින් මාර්ගය අවහිර කරමින් ගමන් කිරීමේදී ඒ අයට පොලිසිය ජල සහ කඳුළු ගෑස් ප්‍රහාර එල්ල කර විසුරුවා හැරීමට පියවර ගත් බව පොලිසිය කියයි. එසේ විසුරුවා හළ පිරිසක් මහජන පුස්තකාල පරිශ්‍රයට ඇතුළු වී සිටියදී ඒ අය අතුරින් 22ක් අත්අඩංගුවට ගත් බවද පොලිසිය කියයි. මේ අතර තවත් විරෝධතාවක් හැව්ලොක් ටවුමේ බුදු පිළිමය අසලට රැස් වී කොළඹ දෙසට ගමන් ආරම්භ කරන විට පොලිසිය ඊට විරෝධය දක්වා ඇත. එහිදී කණ්ඩායම් දෙකක් ලෙස එම සිසුන් නැවත නුගේගොඩ දෙසට මාර්ගයේ ගමන් කිරීමේදී පොලිසිය ජල ප්‍රහාර එල්ල කර එම කණ්ඩායම් දෙකද විසුරුවා හැර තිබේ. එහිදී කිසිදු සිසුවකු අත්අඩංගුවට ගෙන නැත. විහාර මහාදේවි උද්‍යානය අසලදී අත්අඩංගුවට ගත් සිසුන් අද (11) අධිකරණයට ඉදිරිපත් කිරීමට නියමිත බව පොලිසිය කියයි.",
       "URL": "https://www.dinamina.lk/2023/08/11/local/13416/%e0%b6%8b%e0%b7%83%e0%b7%8f%e0%b7%80%e0%b7%92-%e0%b6%b1%e0%b7%92%e0%b6%ba%e0%b7%9d%e0%b6%9c-%e0%b6%b1%e0%b7%9c%e0%b6%ad%e0%b6%9a%e0%b7%8f-%e0%b7%80%e0%b7%92%e0%b6%bb%e0%b7%9d%e0%b6%b0%e0%b6%ad/",
       "Category": "local",
       "Parent URL": "https://www.dinamina.lk/category/local//page/261/"
}