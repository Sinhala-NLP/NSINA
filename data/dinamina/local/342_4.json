{
       "Source": "dinamina",
       "Timestamp": "July 24, 2023 1:00 am",
       "Headline": "රුසියානු යුවළක් බේරාගන්න වස්කඩුව මුහුදට පැන්න  ලයිෆ් ගාඩ් ගිලී මරුට",
       "News Content": "මුහුදේ දියනාමින් සිටි රුසියන් යුවළක් රළ පහරට හසුව උදව් ඉල්ලා කෑ ගැසීමේදී ඔවුන් බේරාගැනීමට මුහුදට පැන්න හෝටල් ජීවිත ආරක්ෂක නිලධාරියෙකු මුහුදේ ගිලී මියගොස් ඇති බවත්, රුසියන් යුවළක් ඇතුළු සිව්දෙනෙකු බේරාගැනීමට ප්‍රදේශයේ තරුණ පිරිසක් සමත්ව ඇති බවත් කළුතර උතුර පොලිසිය පවසයි.\n\nකළුතර උතුර, සුමංගල පාරේ පදිංචිව සිටී ජී. ධනුෂ්ක ප්‍රියදර්ශන පෙරේරා නමැති 36 හැවිරිදි දෙදරු පියෙකු මෙසේ මියගොස් ඇති බව පොලිසිය කීය.\n\nවස්කඩුව ප්‍රදේශයේ සංචාරක හෝටලයේ ජීවිත ආරක්ෂක නිලධාරීයෙක් ලෙස මියගොස් ඇති තැනැත්තා සේවය කරන බවද සදහන් වේ.ඊයේ දහවල් රුසියන් යුවළක් මුහුදේ දියනාමින් සිටියදී රළ පහරට හසුව ගසාගෙන ගොස් ඇති අතර, එහිදී රුසියන් කාන්තාව උදව් ඉල්ලා කෑ ගසා ඇති බව අවට සිද්ධිය ඇසින් දුටූවන් පැවසීය.\n\nඑහිදී මියගොස් ඇති තැනැත්තා එක්වරම මුහුදට පැන පිහිනා යමින් සිටියදී ඔහුද සැඩ රළ පහරට හසුව ගසාගෙන ගොස් තිබේ.\n\nඒ අනුව ක්‍රියාත්මක වූ හෝටලයේ තවත් සේවකයින් දෙදෙනෙකුද මුහුදට පැන ඔවුන් දෙදෙනාද රළ පහරට හසුව ගසාගෙන ගොස් ඇති අතර අවට සිටී ටී. රුවන් සනත් ඇතුළු තරුණයන් සිව්දෙනෙකු සහ තවත් හෝටලයේ සේවකයින් දෙදෙනෙකු එක්ව ජීවිත ආරක්ෂක නිළධාරීන් භාවිත කරන් ලෝන්ග් එකක් සහ කඹයක් ආධාරයෙන් රුසියානු යුවළ හෝටලයේ සේවකයින් දෙදෙනා සහ මියගොස් ඇති තැනැත්තා ගොඩගෙන ඇති බව බේරාගැනීමට එක්වූ තරුණයන් පැවසීය.\n\nමුහුදු රළ සැර වුවද ජීවිත ආරක්ෂක උපකරණ කිසිවක් හෝටලයෙන් සපයා නොමැති බවද ජීවිත බේරගන්න එක්වූ තරුණයන් පැවසීය. ගොඩගන්නා මොහොතේ දැඩි අසාධ්‍ය තත්ත්වයෙන් පසුවූ මියගොස් ඇති තැනැත්තා හෝටලයේ ත්‍රීරෝද රථයකින් කළුතර ශීක්ෂණ රෝහලට රැගෙන ගොස් ඇති අතර ඒ වනවිටත් මියගොස් සිට ඇතැයි රෝහල් ප්‍රකාශකයෙක් පැවසීය.\n\nපශ්චාත් මරණ පරීක්ෂණය සදහා මෘතදේහය කළුතර ශීක්ෂණ රෝහලේ තැන්පත් කර තිබේ.\n\nකළුතර උතුර ස්ථානාධිපති ප්‍රධාන පොලිස් පරීක්ෂක දමිත් ජයතිලක මහතාගේ ප්‍රධානත්වයෙන් විවිධ පැමිණිලි අංශ ස්ථානාධිපති උප පොලිස් පරීක්ෂක රුවන්පුර ඉන්ද්‍රජිත්, සැරයන් ජයලාල් (42259) පරීක්ෂණ පවත්වති.\n\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/07/24/local/8676/%e0%b6%bb%e0%b7%94%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%ba%e0%b7%94%e0%b7%80%e0%b7%85%e0%b6%9a%e0%b7%8a-%e0%b6%b6%e0%b7%9a%e0%b6%bb%e0%b7%8f%e0%b6%9c%e0%b6%b1%e0%b7%8a%e0%b6%b1/",
       "Category": "local",
       "Parent URL": "https://www.dinamina.lk/category/local//page/342/"
}