{
       "Source": "dinamina",
       "Timestamp": "July 31, 2023 1:04 am",
       "Headline": "විගණකාධිපති කාර්යාලයේ තඹ හොරකමට දෙදෙනෙක් අත්අඩංගුවට",
       "News Content": "බත්තරමුල්ලේ ජාතික විගණකාධිපති දෙපාර්තමේන්තු ගොඩනැඟිල්ලෙහි විදුලි පරිපථයේ පිටතින් ඇති වයර් සහ අකුණු සන්නායකයේ තඹ කොටස් සොරාගැනීමක් සම්බන්ධයෙන් තලංගම පොලිසියට ලද පැමිණිල්ලකට අනුව බස්නාහිර පළාත් දකුණු දිසා අපරාධ කොට්ඨාසයයේ නිලධාරීන් විසින් කළ විමර්ශනයක ප්‍රතිඵලයක් ලෙස මෙම සොරකමට සම්බන්ධ මත්කුඩු ලෝලීන් දෙදෙනෙකු අත්අඩංගුවට ගෙන ඇත.\n\nවිගණකාධිපති දෙපාර්තමේන්තුව විසින් පොලිසියට කර ඇති පැමිණිල්ලට අනුව මෙසේ සොරාගෙන ඇති වයර්වල වටිනාකම රුපියල් ලක්ෂ 21කි.\nමෙම සොරකම සිදුව ඇත්තේ මාස දෙකකට පෙර බවත් සැකකරුවන් පරිපථයෙන් කපා ගත් වයර් පුලුස්සා එහි ඇති තඹ කිලෝ ගාණට අලෙවි කර ඇති බවත් උසස් පොලිස් නිලධාරියෙක් සඳහන් කළේය.\n\nඅත්අඩංගුවට ගත් සැකකරුවන් දෙදෙනා ඇතුළුකෝට්ටේ මාලිගාව ප්‍රදේශයේ පදිංචිකරුවන් බවත් ඔවුන් අවුරුදු 19 සහ 20 යන වයස්වල පසුවන්නන් බවත් පොලිසිය කියයි. මෙම සැකකරුවන් දෙදෙනා වෘත්තියෙන් විදුලි කාර්මිකයන් බවද පෙනී ගොස් ඇත.\n\nජාතික විගණකාධිපති දෙපාර්තමේන්තු ගොඩනැඟිල්ලෙහි විදුලි පරිපථවල වයර් කපා ඇත්තේද මෙම ගොඩනැඟිල්ලෙහි ආරක්ෂාවට ආරක්ෂක වැඩපිළිවෙළක් ක්‍රියාත්මකව පවතින විටදී බවද පෙනී ගොස් ඇත. සැකකරුවන් දෙදෙනා කඩුවෙල මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\nපොලිසිය පවසනුයේ සැකකරුවන් විදුලිය ඇති අවස්ථාවන්වලදී පවා වයර් කපා ඇති බවය.\nගයාන් කුමාර\nවීරසිංහ සහ බණ්ඩාරගම\nබිමල් ජයසිංහ",
       "URL": "https://www.dinamina.lk/2023/07/31/local/10386/%e0%b7%80%e0%b7%92%e0%b6%9c%e0%b6%ab%e0%b6%9a%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92-%e0%b6%9a%e0%b7%8f%e0%b6%bb%e0%b7%8a%e0%b6%ba%e0%b7%8f%e0%b6%bd%e0%b6%ba%e0%b7%9a-%e0%b6%ad%e0%b6%b9/",
       "Category": "local",
       "Parent URL": "https://www.dinamina.lk/category/local//page/310/"
}