{
       "Source": "dinamina",
       "Timestamp": "August 25, 2023 1:00 am",
       "Headline": "පාසල් සංවර්ධන සමිතියේ ලේකම් රිමාන්ඩ්",
       "News Content": "කටුගස්තොට සාන්ත අන්තෝනි බාලිකා විදුහලේ අතර මැදි පන්තිවලට කූට ලේඛන සකස් කර සිසුවියන් 29 දෙනකු ඇතුළත් කළ බව කියන සිද්ධිය සම්බන්ධයෙන් මහනුවර පොලිසියේ විශේෂ විමර්ශන අංශය මඟින් අත්අඩංගුවට ගත් දෙයියන්නේවෙල වසමේ ග්‍රාම නිලධාරි චමින්ද ප්‍රසන්න තෙන්නකෝන් නමැති අය පෙරේදා (23) අධිකරණයට ඉදිරිපත් කළ අවස්ථාවේ මහනුවර අතිරේක මහේස්ත්‍රාත් මොහොමඩ් රාෆි මහතා විසින් ඔහු සැප්තැම්බර් මස 01 දින දක්වා රක්ෂිත බන්ධනාගර ගත කරනු ලැබීය.\n\nග්‍රාම නිලධාරියා අත්අඩංගුවට ගැනීමට පොලිසිය ඔහුගේ කාර්යාලය හා නිවෙසට අවස්ථා කිහිපයකදී ගොස් ඇතත් ඔහු ඒ ස්ථානවල නොසිටීම නිසා අත්අඩංගුවට ගැනීමට නොහැකිව තිබිණි. මේ අතර ග්‍රාම නිලධාරිවරයා නීතිඥයකු මඟින් 22 දින පස්වරුවේ පොලිසියට භාර වීමෙන් අනතුරුව අත්අඩංගුවට ගත් බව පොලිසිය පවසයි. සැකකරු කටුගස්තොට සාන්ත අන්තෝනි බාලිකාවේ පාසල් සංවර්ධන සමිතියේ ලේකම් ලෙසද කටයුතු කර තිබෙන බව පොලිස් පරීක්ෂණ මගින් අනාවරණය වී ඇත. බාලිකා විදුහලේ අතර මැදි පන්තිවලට සිසුවියන් ඇතුළත් කිරීම සඳහා කූට ලේඛන සකස් කිරීම සහ ඒ වරදට ආධාර අනුබල දීම යන චෝදනා සැකකරුට එල්ල වී තිබෙන බව පොලිසිය පවසයි. සිද්ධිය සම්බන්ධයෙන් විශේෂ අපරාධ විමර්ශන ඒකකයේ ස්ථානාධිපති (ප්‍ර.පො.ප) ඩබ්.එම්.එස්. උවින්දසිරි මහතාගේ උපදෙස් මත (පො.සැ) හෙට්ටිආරච්චි මහතා ඇතුළු කණ්ඩායමක් පරීක්ෂණ පවත්වයි.",
       "URL": "https://www.dinamina.lk/2023/08/25/local/17198/%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b6%82%e0%b7%80%e0%b6%bb%e0%b7%8a%e0%b6%b0%e0%b6%b1-%e0%b7%83%e0%b6%b8%e0%b7%92%e0%b6%ad%e0%b7%92%e0%b6%ba%e0%b7%9a-%e0%b6%bd%e0%b7%9a/",
       "Category": "local",
       "Parent URL": "https://www.dinamina.lk/category/local//page/191/"
}