{
       "Source": "dinamina",
       "Timestamp": "July 22, 2023 1:00 am",
       "Headline": "යෝජිත සංචාරක සංරක්ෂණ  යෝජනා ක්‍රමය ක්‍රියාවට නඟන්න",
       "News Content": "සංචාරක කුඩා හා මධ්‍ය පරිමාණ ව්‍යවසායකයින් පසුගියදා (18) පැවැත්වූ මාධ්‍ය හමුවේ අවස්ථාවයි මේ ඡායාරූපය – සුදත් මලවීර\n\nයෝජිත සංචාරක සංරක්ෂණ යෝජනා ක්‍රමය ක්‍රියාත්මක කිරීමට කටයුතු කරන්නැයි සංචාරක ක්ෂේත්‍රයේ නියැළි ක්ෂුද්‍ර සුළු හා මධ්‍ය සියලු ව්‍යවසායක සංගම් ජනාධිපති රනිල් වික්‍රමසිංහ මහතාගෙන් ඉල්ලීමක් කරයි.\n\nදැනට මේ අංශයේ ව්‍යාපාරයන්හි නිරත වූවන් බැංකු හා මූල්‍ය ආයතනවලින් ලබාගෙන ඇති රුපියල් බිලියන 300ක ණය මුදල් ආපසු ගෙවීමට ඔවුන්ට සහායවීමක් සංචාරක සංරක්ෂණ යෝජනා ක්‍රමය තුළින් සිදුවන බව ද ඔවුහු ජනාධිපතිවරයාට මේ ඉල්ලීම කරමින් පෙන්වා දී ඇත.\n\nඒ පිළිබඳව වැඩිදුරටත් ශ්‍රී ලංකා සංචාරක කර්මාන්තයේ නියැළි ක්ෂුද්‍ර කුඩා හා මධ්‍ය පරිමාණ ව්‍යවසායක සංගමයේ (ASMET) සභාපති බෙනට් ජයරත්න මහතා මෙසේ ද කියා සිටී.\n\nසංචාරක කුඩා හා මධ්‍ය පරිමාණ ව්‍යාපාර සහ ක්ෂුද්‍ර අංශයේ අය බැංකු හා ලීසිං සමාගම් මඟින් රුපියල් බිලියන 300ක ණය මුදලක් ලබාගෙන තිබෙනවා. ඉන් කොටසක් ආපසු ගෙවීමට ඔවුන්ට ස්වර්ණමය අවස්ථාවක් ලැබී තිබෙනවා. එය සිදුවන්නේ දෙමුහුන් ප්‍රදාන යෝජනා ක්‍රමයක් හරහාය. ASUIA UK වෙතින් රුපියල් බිලියන 41 (USD මිලියන 135) ප්‍රති – රක්ෂණ, Lloyds of London සහ HSBC විසින් අනුග්‍රහය දැක්වීමෙන් මෙය සිදු වෙනවා.\n\nමේ යෝජනා ක්‍රමය මඟින් එක් ගුවන් ටිකට්පතකට ඩොලර් 35 බැගින් එකතු කරන බව පවසමින් සංචාරක සංගම් සහ ක්ෂේත්‍රයේ මහා පරිමාණ පිරිස් මේ පියවර අවහිර කරන බවක් දක්නට ලැබෙනවා. කෙසේ වෙතත් ජනාධිපති රනිල් වික්‍රමසිංහ මහතා මෙය ක්‍රියාත්මක කිරීමට උනන්දු වෙනවා යැයි අප සිතනවා.\n\nඩුබායි, තායිලන්තය, සෞදි අරාබිය, සයිප්‍රසය, රුසියාව, බොට්ස්වානා, කැමරන්, ඩොමිනිකන් ජනරජය, ඊජිප්තුව, අරුබා, ජැමෙයිකාව, කොස්ටාරිකාව, පැනමාව සහ තවත් සමහර යුරෝපීය රටවල් ශ්‍රී ලංකාවට පැමිණීමේදී සංචාරක රක්ෂණාවරණය අනිවාර්ය නොවන බව ඔහු පැවසීය. එය වීසා අවශ්‍යතාවක් වන අතර මේ යෝජනා ක්‍රමය ක්‍රියාත්මක වේ.\n\nඑබැවින් ශ්‍රී ලංකාව සංචාරකයකු සඳහා ‘අනිවාර්ය රක්ෂණයක් බවට පත් කරන පළමු රට නොවනු ඇත. ඒ මන්ද මෙය යුරෝපා සංගම් සංචාරක අවශ්‍යතාවලට සමාන වන අතර එහිදී රක්ෂණය මඟින් සියලුම වෛද්‍ය ප්‍රතිකාර ඇතුළුව වෛද්‍ය වියදම් සහ අවශ්‍ය නම් ආපසු ගෙන්වා ගැනීම ආවරණය කරයි.\n\nඅර්බුදවලින් පසු රටේ සංචාරක කර්මාන්තයේ අර්බුදය යළි පණ ගැන්වීම මේ ප්‍රදානයේ අරමුණ වන අතර අපට රු. බිලියන 300ක ණය මුදලක් ලබා දී තිබෙනවා යැයි වාසල ලෙෂර් අනුරාධපුරයේ සභාපති ප්‍රීති පී. ද සිල්වා මහතා පැවසීය.\n\nමේ සමඟ ණය හිමියන් සහ කුඩා හා මධ්‍ය පරිමාණ ව්‍යවසායකයන් 800,000ක් පමණ විසින් ගෙවිය යුතු ණය ආපසු ගෙවීමට පහසුකම් ලැබෙනවා.\n\nයෝජිත යෝජනා ක්‍රමය සුවිශේෂී ස්වයං අරමුදල් සපයන එකකි. මන්ද එය සංචාරකයන් ගෙවන රක්ෂණය හරහා වසර 10කින් ක්‍රමානුකූලව අඩු කරනු ලබන බැවින් රජයට ආපසු ගෙවීමට සිදු නොවේ.\n\nතවත් සුවිශේෂී ලක්ෂණයක් වන්නේ රක්ෂණ ක්‍රමය දින 30ක් සඳහා ක්‍රියාත්මක වන අතර එය ලෝකයේ ඕනෑම තැනකට වලංගු වීමයි.\n\nමෙරටට පැමිණෙන බොහෝ සංචාරකයන්ට රක්‍ෂණ ක්‍රමයක් නැහැ. එය අඩුපාඩුවක්. එය වැළැක්වීමට නව යෝජනා ක්‍රමය වැදගත්. මේ යෝජනා ක්‍රමය යටතේ සංචාරකයකුට කඳු බෑවුමක හෝ කන්දක හැපුණු විට සංචාරකයන්ට හෙලිකොප්ටරයක් අමතා ගුවන් ගිලන් රථයක පහසුකම් ලබා ගැනීමට පවා හැකි වෙනවා. මෙමඟින් ගලවා ගැනීමේ අංගයක් මෙන්ම එවැනි මෙහෙයුමක් සඳහා ප්‍රමාණවත් මුදල් ලැබෙනවා.\n\nලංකා සංචාරක සේවා සපයන්නන්ගේ සංගමයේ අධ්‍යක්ෂ බී.ඩී. බණ්ඩාරගොඩ මහතා –\n\nÒයෝජිත 24/7 ඇමතුම් මධ්‍යස්ථාන සහාය සහ මාර්ගගත වෛද්‍ය සහ හිමිකම් සහාය හරහා සංචාරකයාට ජාත්‍යන්තර මට්ටමින් පෞද්ගලික වෛද්‍ය සහ සංචාරක සහාය ලබා ගත හැකියි.\n\nරියැදුරු සංචාරක මාර්ගෝපදේශ කථිකාචාර්ය සංගමය හිරන්ත පෙරේරා (සභාපති) පැවසුවේ මේ යෝජනා ක්‍රමය මඟින් දේශීය පාර්ශ්වකරුවන්ට ඩොලර් 4,000ක රක්ෂණයක් ලබා දෙන අතර ඔවුන්ට ද අවශ්‍ය රක්‍ෂණ ආරක්ෂාව ලැබෙන බවයි.\n\nකුඩා හා මධ්‍ය පරිමාණ ව්‍යවසායක සංචාරක ක්ෂේත්‍රය වඩාත්ම ලාභදායී විදේශ ආදායම් උපයන්නක් වන අතර ආර්ථිකයට ප්‍රතිලාභ ලබාදීම සඳහා ක්ෂේත්‍රයේ පුනර්ජීවනය අත්‍යවශ්‍ය වන අතර මේ රක්ෂණ ක්‍රමය ඒ සඳහා කදිම‘ඇපයක්’ වන බව ද ඔවුහු ජනපතිවරයාට කරුණු ඉදිරිපත් කරමින් දන්වා තිබේ. මේ පිළිබඳ තොරතුරු අනාවරණය වූයේ පසුගියදා (18) කොළඹ පැවැති මාධ්‍ය හමුවේදීය.\n\nජයසිරි මුණසිංහ",
       "URL": "https://www.dinamina.lk/2023/07/22/local/8458/%e0%b6%ba%e0%b7%9d%e0%b6%a2%e0%b7%92%e0%b6%ad-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a-%e0%b7%83%e0%b6%82%e0%b6%bb%e0%b6%9a%e0%b7%8a%e0%b7%82%e0%b6%ab-%e0%b6%ba%e0%b7%9d%e0%b6%a2/",
       "Category": "local",
       "Parent URL": "https://www.dinamina.lk/category/local//page/347/"
}