{
       "Source": "dinamina",
       "Timestamp": "September 21, 2023 6:58 am",
       "Headline": "IMF සමඟ ක්‍රියාත්මක වැඩසටහන සාර්ථකව අවසන් කිරීමට  කැපවෙනවා – ජනපති",
       "News Content": "ජනපති USAID පරිපාලක සමන්තා පවර් හමුවෙයි\n\nජාත්‍යන්තර මූල්‍ය අරමුදල සමඟ ක්‍රියාත්මක කරන වැඩසටහන සාර්ථක ලෙස අවසන් කිරීම සඳහා ශ්‍රී ලංකා රජය කැපවන බව ජනාධිපති රනිල් වික්‍රමසිංහ මහතා පැවසීය. එක්සත් ජාතීන්ගේ මහා මණ්ඩලයේ 78 වන සැසිවාරයට සමගාමීව ජනාධිපති රනිල් වික්‍රමසිංහ මහතා සහ ජාත්‍යන්තර සංවර්ධනය සඳහා වූ එක්සත් ජනපද නියෝජිතායතනයේ (USAID) පරිපාලක සමන්තා පවර් මහත්මිය අතර හමුවක් නිව්යෝර්ක් නුවරදී පෙරේදා (19) සිදු වූ අවස්ථාවේදී ජනාධිපතිවරයා මේ බව සඳහන් කළේය.\n\nජාත්‍යන්තර මූල්‍ය අරමුදල සමඟ ක්‍රියාත්මක කරන වැඩසටහනේදී ශ්‍රී ලංකාව දැනට අත්කරගෙන ඇති ප්‍රගතිය ගැන ජනාධිපතිවරයා විසින් මෙහිදී කෙටි පැහැදිලි කිරීමක් කළේය. ශ්‍රී ලංකාවේ අර්බුදකාරී වාතාවරණය හමුවේ ජාත්‍යන්තර සංවර්ධනය පිළිබඳ එක්සත් ජනපද නියෝජිතායතනය විසින් දුන් සහාය පිළිබඳව ජනාධිපතිවරයා මෙහිදී සමන්තා පවර් මහත්මිය වෙත සිය ස්තූතිය පිරිනැමීය. දූෂණ විරෝධී නීතිය සම්මත කිරීමෙන් අනතුරුව සිදුවන ක්‍රියාදාමය පිළිබඳ අදහස් පළ කළ ජනාධිපති රනිල් වික්‍රමසිංහ මහතා සඳහන් කළේ දූෂණ විරෝධී කොමිෂන් සභාව සඳහා විධිමත්ව පුහුණුව ලැබූ කාර්ය මණ්ඩලයක් අනුයුක්ත කිරීමේ අභියෝගයට මුහුණ දී සිටින බවත්, මේ තත්ත්වය හමුවේ දූෂණ විරෝධී නීතිය සම්මත කිරීමෙන් අපේක්ෂා කරනු ලබන ප්‍රතිඵල අත්කර ගැනීම සඳහා තවත් වසර දෙකක පමණ කාලයක් ගතවනු ඇති බවත්ය. කෙසේ නමුත්, දූෂණ විරෝධී ප්‍රතිපත්තිය ක්‍රියාත්මක කිරීම සඳහා ශ්‍රී ලංකාවේ සමස්ත රාජ්‍ය යන්ත්‍රණය පූර්ණ වශයෙන් අනුගත කරවා ඇති බව සඳහන් කළ ජනාධිපතිවරයා මෙම කටයුතු කඩිනමින් අවසන් කර ගැනීම සඳහා අවශ්‍ය සහාය දෙන ලෙස ද ඉල්ලා සිටියේය. “අස්වැසුම” සමාජ සුභසාධක ප්‍රතිලාභ වැඩසටහන හඳුන්වාදීමෙන් සමාජ සුභසාධන වැඩසටහන්වල කාර්යක්ෂමතාව සහ ඵලදායිතාව වැඩිදියුණු කිරීමට ශ්‍රී ලංකා රජය දරන උත්සාහය ගැන ද ජනාධිපතිවරයා මෙහිදී පැහැදිලි කළේය. ජාත්‍යන්තර සංවර්ධනය පිළිබඳ එක්සත් ජනපද නියෝජිතායතනය ශ්‍රී ලංකාවේ ආර්ථිකය ප්‍රකෘතිමත් කිරීමේ ප්‍රයත්නය සඳහා අඛණ්ඩව සහාය දක්වන අතරම ඒ සඳහා අවශ්‍ය විශේෂඥ දැනුම ද ලබාදීමට කටයුතු කරන බව සමන්තා පවර් මහත්මිය මෙහිදී ප්‍රකාශ කළාය.",
       "URL": "https://www.dinamina.lk/2023/09/21/local/23995/imf-%e0%b7%83%e0%b6%b8%e0%b6%9f-%e0%b6%9a%e0%b7%8a%e0%b6%bb%e0%b7%92%e0%b6%ba%e0%b7%8f%e0%b6%ad%e0%b7%8a%e0%b6%b8%e0%b6%9a-%e0%b7%80%e0%b7%90%e0%b6%a9%e0%b7%83%e0%b6%a7%e0%b7%84%e0%b6%b1/",
       "Category": "local",
       "Parent URL": "https://www.dinamina.lk/category/local//page/89/"
}