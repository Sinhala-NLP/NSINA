{
       "Source": "dinamina",
       "Timestamp": "October 7, 2023 12:58 am",
       "Headline": "තෑගි පෙට්ටි කියා එවූ පාර්සල් තුළින් කෝටි 12ක කුෂ්",
       "News Content": "කැනඩාවේ සිට තෑගි භාණ්ඩ ලෙස මෙරටට එවා තිබුණු පාර්සල් අතර තිබී රු. කෝටි 12කට අධික (මිලියන 122ක් පමණ) වටිනාකමින් යුත් ‘කුෂ්’ නමැති මත්ද්‍රව්‍ය කි.ග්‍රෑ. 18 සොයාගැනීමට ශ්‍රී ලංකා රේගුව ඊයේ (6) සමත්ව ඇත.\n\nකොළඹ පිහිටි ලිපිනයකට මේ භාණ්ඩ එවා තිබී ඇති බවත්, ඒ සම්බන්ධයෙන් ඇති වූ සැකයක් මත රේගු නිලධාරීන් විසින් එම භාණ්ඩ මුදාගැනීමට පුද්ගලයන් පැමිණෙන තුරු ඇස ගසාගෙන සිට ඇති බවත් රේගු තොරතුරු අනාවරණය කළේය. මිඩ්කෝ ගුදම් බඩු ගබඩාවේ සේවය කරන රේගු නිලධාරීන් පිරිසක් විසින් ඊයේ (6) සවස එම තෑගි පෙට්ටි යැයි සඳහන් පාර්සල් සිය බලය සොයා පරීක්ෂා කිරීමේදී ඒ තුළ ඉතා සූක්ෂ්මව සඟවා තිබුණු කුෂ් මත්ද්‍රව්‍ය හමු වී තිබේ. කුෂ් මත්ද්‍රව්‍ය යනු දෙමුහුන් කළ ගංජා වර්ගයකි. මෙම කුෂ් මත්ද්‍රව්‍ය තුනී ලෑලිවලින් සකස් කළ පෙට්ටි තුනක ව්‍යාජ පතුල් සකසා ඒ තුළ සඟවා කැනඩාවේ සිට භාණ්ඩ ප්‍රවාහනය කරන බහාලුමක බහා ශ්‍රී ලංකාවට එවා තිබූ බව රේගු මාධ්‍ය ප්‍රකාශක සීවලී අරුක්ගොඩ මහතා දිනමිණට පැවසීය. මේ සම්බන්ධ විමර්ශන කටයුතු පොලිස් මත්ද්‍රව්‍ය නාශක කාර්යාංශයට භාර දෙන බවද අරුක්ගොඩ මහතා කීය.\n\nසුභාෂිණී සේනානායක",
       "URL": "https://www.dinamina.lk/2023/10/07/local/28789/%e0%b6%ad%e0%b7%91%e0%b6%9c%e0%b7%92-%e0%b6%b4%e0%b7%99%e0%b6%a7%e0%b7%8a%e0%b6%a7%e0%b7%92-%e0%b6%9a%e0%b7%92%e0%b6%ba%e0%b7%8f-%e0%b6%91%e0%b7%80%e0%b7%96-%e0%b6%b4%e0%b7%8f%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/22/"
}