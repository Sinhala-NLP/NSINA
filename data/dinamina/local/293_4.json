{
       "Source": "dinamina",
       "Timestamp": "August 3, 2023 1:52 am",
       "Headline": "අමෙරිකා-යුරෝපා වීසා දෙනවා කියා කෝටි 50කට විද්ද ජාවාරමා දැලේ",
       "News Content": "අමෙරිකාව සහ යුරෝපීය රටවලට වීසා දෙන බව පවසමින් දිවයිනේ ප්‍රදේශ රැසක පුද්ගලයන් රවටා රුපියල් කෝටි පනහකට ආසන්න මුදලක් වංචා කර සැඟව සිටි පුද්ගලයෙක් මහනුවර පොලිසිය මඟින් පසුගියදා (31) අත්අඩංගුවට ගනු ලැබීය.\nඉන්දීය ජාතිකයකු ලෙස පෙනී සිටිමින් මහනුවර තරු හෝටලයක නවාතැන්ගෙන සිට එහි බිල් නොගෙවා පලා ගිය බව කියන සිද්ධියක් සම්බන්ධයෙන් ලද පැමිණිල්ලක් විමර්ශනය කිරීමෙන් පසු පොලිසිය සැකකරු අත්අඩංගුවට ගෙන ප්‍රශ්න කිරීමේදී ඔහුට එරෙහිව අධිකරණයෙන් වරෙන්තු 22ක් නිකුත් කර තිබෙන බව හෙළිව ඇත. මහා පරිමාණ මූල්‍ය වංචා සම්බන්ධයෙන් ඔහුට එරෙහිව අපරාධ පරීක්ෂණ දෙපාර්තමේන්තුවට පැමිණිලි 30ක් කර තිබෙන බව ද පොලිසිය පවසයි.\nසැකකරු ඉන්දීය ජාතිකයකු ලෙස පෙනී සිටීම හේතුවෙන් හෝටල් කළමනාකාරිත්වය ඔහු සම්බන්ධ පැමිණිල්ල මහනුවර පොලිසියේ සංචාරක පොලිස් ඒකකයට යොමුකර තිබේ. සැකකරු අත්අඩංගුවට ගෙන ප්‍රශ්න කිරීමේදී ඔහු ශ්‍රී ලාංකිකයකු බව අනාවරණය වී ඇත. මහනුවර පොලිසිය මඟින් කළ විමර්ශන මඟින් අනාවරණය වී ඇත්තේ සැකකරු ඉන්දීය ජාතිකයකු ලෙස පෙනී සිටිමින් ස්විට්සර්ලන්තය, අමෙරිකාව, එංගලන්තය ආදි රටවලට වීසා සකස් කර දෙන බව පවසමින් රුපියල් කෝටි ගණනින් වංචා කර තිබෙන බවයි. මහනුවර පේරාදෙණිය ප්‍රදේශයේ පදිංචි සැකකරු වෙස් මාරු කරමින් දිවයිනේ විවිධ ප්‍රදේශවලට යමින් මෙම වංචා කර තිබෙන බව අනාවරණය වී තිබේ. මහනුවර කොට්ඨාස භාර ජ්‍යෙෂ්ඨ පොලිස් අධිකාරී චමිල් රත්නායක මහතාගේ උපදෙස් මත මහනුවර මූලස්ථාන භාර ප්‍රධාන පොලිස් පරීක්ෂක රසික සම්පත් මහතාගේ මෙහෙයවීමෙන් වැඩිදුර විමර්ශන සිදු කරයි.\nඅසේල කුරුළුවංශ",
       "URL": "https://www.dinamina.lk/2023/08/03/local/11351/%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f-%e0%b6%ba%e0%b7%94%e0%b6%bb%e0%b7%9d%e0%b6%b4%e0%b7%8f-%e0%b7%80%e0%b7%93%e0%b7%83%e0%b7%8f-%e0%b6%af%e0%b7%99%e0%b6%b1%e0%b7%80/",
       "Category": "local",
       "Parent URL": "https://www.dinamina.lk/category/local//page/293/"
}