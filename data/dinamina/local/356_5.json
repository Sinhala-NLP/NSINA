{
       "Source": "dinamina",
       "Timestamp": "July 20, 2023 1:00 am",
       "Headline": "ජනපතිගේ ඉන්දීය සංචාරයේදී  දෙරටේ ණය පිළිබඳ සාකච්ඡා කරනවා",
       "News Content": "ජනාධිපති රනිල් වික්‍රමසිංහ මහතාගේ ඉන්දීය සංචාරයේදී දෙරටේ ණය පිළිබඳ සාකච්ඡා කෙරෙන බව ගම්පොළ හිටපු නගරාධිපති සමන්ත අරුණ කුමාර මහතා පැවසීය. ඒ මහතා මේ බව සඳහන් කළේ සිරිකොත පක්ෂ මූලස්ථානයේ ඊයේ (19) පැවති මාධ්‍ය හමුවේදී අදහස් දක්වමිනි.\n\nමෙහිදී ඔහු මෙසේද කීය: “ජනාධිපතිතුමාගේ ඉන්දීය සංචාරයත් සමඟ විශේෂ වැදගත් කරුණු රාශියක් සාකච්ඡා කෙරෙනවා. ණය ප්‍රතිව්‍යූහගතකරණ ක්‍රියාවලියේදී දෙරටේ ණය පිළිබඳ සාකච්ඡා කිරීමට නියමිතයි. ඒ වගේම ශ්‍රී ලංකාව හා ඉන්දියාව අතර බෞද්ධ සම්බන්ධතාව සහ බෞද්ධ සංස්කෘතිය පිළිබඳවත් දෙරට අතර වෙළෙඳ ගිවිසුම් කිහිපයක් පිළිබඳ සාකච්ඡා කිරීමටත් නියමිතව තිබෙනවා. අපට අවශ්‍ය හැම වෙලාවකම ඉතා පැරැණි මිත්‍රයකු විදිහට ඉන්දියාව අපට සහාය දක්වා තිබෙනවා. පසුගිය කාල පරිච්ඡේදයේ ආර්ථික වශයෙන් අමාරුවේ වැටුණු අවස්ථාවක ඉන්දියාව පළමුවෙන්ම උදවු කරන්න ඉදිරිපත් වුණු අපේ අසල්වැසි ඉන්දියාවට ස්තුතිවන්ත විය යුතු වෙනවා. ජනාධිපතිවරයාගේ සංචාරයත් සමඟ ආරම්භ වන සම්බන්ධතාව හොඳ පාලමක් විදිහට ක්‍රියාත්මක කිරීමේ හැකියාව ලැබෙනවා.\n\n“පාර්ලිමේන්තුව නියෝජනය කරන දමිළ මන්ත්‍රීවරුන් සමග 13 වැනි ව්‍යවස්ථා සංශෝධනය වගේම තවත් කරුණු රාශියක් පිළිබඳ ජනාධිපතිවරයා විශේෂ සාකච්ඡාවක් පැවැත්වූවා. විශේෂයෙන්ම 13 වැනි සංශෝධනයේ බලතල ක්‍රියාත්මක කිරීම පිළිබඳ තමන්ගේ කැමැත්ත සහ ඒ කරුණු පාර්ලිමේන්තුවේ එකඟත්වය මත ක්‍රියාත්මක කිරීමේ අවශ්‍යතාව ගැන සඳහන් කර සිටියා. පොලිස් බලතල හැරුණු කොට අනෙකුත් බලතල සියල්ල ලබාදීමට කැමැති බව ප්‍රකාශ කළා. මහින්ද රාජපක්ෂ මහතා 13 වැනි සංශෝධනය ක්‍රියාත්මක කිරීමට කැමැත්ත පළ කළ බව සුමන්දිරන් මහතා ප්‍රකාශ කළ අවස්ථාවේදී මේ පවතින්නේ රනිල් වික්‍රමසිංහගේ ආණ්ඩුවක් මිසක රනිල් රාජපක්ෂගේ ආණ්ඩුවක් නොවෙයි බව ජනාධිපතිවරයා කළ ප්‍රකාශය ඉතා වැදගත් බව සඳහන් කළ යුතුයි. ඒ වගේම උතුරු නැඟෙනහිර ජනතාව වෙනුවෙන් හොඳම යෝජනාවලිය තමන් ඉදිරිපත් කර ඇති බව ජනාධිපතිතුමා ප්‍රකාශ කළා.\n\n“වර්තමානයේ විපක්ෂ නායක ධුරය ඉතාම පහළට වැටුණු ජරාජීර්ණ වූ නායකත්වයක් බව අපට පිළිබිඹු වෙනවා. සෑම කටයුත්තකදීම ආණ්ඩුවට ගහලා ජනාධිපතිවරයා විවේචනය කරමින් මේ යන ගමන නවත්වන්නට එතුමා නිතරම උත්සාහ කරනවා. දළදා මාලිගාවේ විදුලි බිල සම්බන්ධව ප්‍රකාශයත් එවැනිම කාරණයක්. විපක්ෂ නායකවරයා ඉතා දුර්වල දේශපාලන ක්‍රියාන්විතයක යෙදෙන බව අපට පෙනෙන්න ට තිබෙනවා. අමාත්‍යවරයා වෙලා ඉන්න කාලෙදී සංස්කෘතික අරමුදල විනාශ කර බංකොලොත් කර නොතිබුණා නම් මේ වගේ අවස්ථාවක දී දළදා මාලිගාවේ විදුලි බිල ගෙවා ගැනීමට යොදාගන්න තිබුණා. ඒ අනුව මේ රට පියවරෙන් පියවර ඉදිරියට යද්දී, සංවර්ධනය වෙද්දී, සියලු දෙනා එකතු කරගනිමින් මේ ගමන යන්න එන්න කියලා ආරාධනා කරද්දි, මේ වැනි ක්‍රියා සම්බන්ධව විපක්ෂනායකවරයා දෙපාරක් සිතිය යුතුයි.“\n\nදඹදෙණි ආසන සංවිධායක භාරත තෙන්නකෝන් මහතා: “දූෂණ විරෝධි පනත පිළිබඳ පසුගිය මාස කිහිපයේම නොයෙකුත් මතවාද සහ අදහස්, ඒ වගේම චෝදනා, යෝජනා දේශපාලන ක්ෂේත්‍රය තුළ කතා වුණා. ලෝකයේ දූෂණ විරෝධි දර්ශකය තුළ අප ඉන්නේ, 110 වන ස්ථානයේ. ලෝකයේ දියුණු ස්කැන්ඩිනේවියානු රටවල් සහ ජපානයත් පළමු වැනි 10 අතර තිබෙනවා. ඒ නිසා එවැනි දර්ශකවල ඉහළට යන්න අප මේ දූෂණ අක්‍රමිකතාවලට අදාළ නීතියක් ස්ථාපිත කිරීම ඉතා වැදගත්. ලිංගික අල්ලස් සම්බන්ධව පෞද්ගලික අංශය සහ රාජ්‍ය අංශ යන දෙඅංශයම මේ පනත එක්ක ඇතුළත් කර තිබීම වැදගත් කාර්යයක් බවට පත් වනවා. ඒ පනතේ අඩුලුහුඬුකම් වගේම, වැදගත් කරුණු සාකච්ඡා කර සම්මත කරගත යුතුයි. ජනතා විමුක්ති පෙරමුණ ලිපිගොනු ගෙනැවිත් දූෂණ වංචා සම්බන්ධ කිවුවා. මේ පනත සම්මත කර මේ වංචා දූෂණවලට එරෙහිව වැඩ කිරීමට දැන් ඔවුන්ට හැකියාව තිබෙනවා. කොහේ හරි ඉලක්කමක් අරගෙන ඇවිල්ලා කෑගහන අරමුණ ඔවුන්ට අහිමි වන නිසා මේකට විරුද්ධ වෙන්න ඉඩ තියෙනවා.“\n\nශිරෝමි අබයසිංහ",
       "URL": "https://www.dinamina.lk/2023/07/20/local/7868/%e0%b6%a2%e0%b6%b1%e0%b6%b4%e0%b6%ad%e0%b7%92%e0%b6%9c%e0%b7%9a-%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%ba%e0%b7%9a%e0%b6%af%e0%b7%93/",
       "Category": "local",
       "Parent URL": "https://www.dinamina.lk/category/local//page/356/"
}