{
       "Source": "dinamina",
       "Timestamp": "August 29, 2023 2:35 am",
       "Headline": "සිඳී ගිය වික්ටෝරියා ජලාශයේ දිය කෙළියේ",
       "News Content": "වියළි කාලගුණයක් සමඟ දිවයිනේ පිහිටි සියලුම ජලාශවල ජල මට්ටම ශීඝ්‍රයෙන් පහළ යමින් පවතින අතර කඳුකරයේ විශාලම ජලාශය වන\nවික්ටෝරියා ජලාශය ද සිඳී යමින් පවතී.\n\nවික්ටෝරියා ජලාශය ඉදිකිරීමෙන් පසු පැරැණි තෙල්දෙණිය නගරය සම්පූර්ණයෙන්ම ජලයෙන් වැසී ගිය අතර අද වන විට පැරැණි නගරයේ තිබුණු තැපැල් කාර්යාලය, රෝහල, විහාරස්ථානය, හින්දු කෝවිල, හුළුගඟ පාලම ආදිය නැවතත් මතු වී තිබේ.\n\nසිඳීගොස් ඇති ජලාශය නැරැඹිමට සහ දිය නෑමට මේ දිනවල බොහෝ පිරිස් පැමිණෙන බවත් එසේ පැමිණෙන සමහරුන් ජලය නැති ස්ථානවල සිට මත්පැන් පානය කරන බවත් එසේ මත්පැන් පානය කිරීමෙන් පසු ඉවතලන බෝතල් සහ අපද්‍රව්‍ය තැන තැන දමා ගොස් ඇති බවත් මෙය පරිසරයට හානි කර බවත් වර්ෂාව ලැබීමෙන් පසු ජලාශය පිරීයෑමේදි මේ අපද්‍රව්‍ය ජලාශයේ රැඳෙන බව දේශීය වනාන්තර සුරැකීමේ සංගමයේ සභාපති අතික් නසීර් මහතා අප කළ විමසීමේදි පැවසීය.\n\nඒ මහතා වැඩිදුරටත් කියා සිටියේ හුළුගඟ හරහා එතෙර වීමට ඉදිකර ඇති පැරැණි පාලම අසල බොහෝ පිරිස් දිය නාමින් සිටින අයුරු දැක ගත හැති බවත් එම ප්‍රදේශයේ ජලය ගැඹුරින් යුක්ත බවත් මඩ පිරී ඇති නිසාත් මේ කොටසේ දිය නෑම අනතුරු දායක බවත්ය.\nඑස්.ජී.විජේරත්න – කටුගස්තොට සමූහ",
       "URL": "https://www.dinamina.lk/2023/08/29/local/17882/%e0%b7%83%e0%b7%92%e0%b6%b3%e0%b7%93-%e0%b6%9c%e0%b7%92%e0%b6%ba-%e0%b7%80%e0%b7%92%e0%b6%9a%e0%b7%8a%e0%b6%a7%e0%b7%9d%e0%b6%bb%e0%b7%92%e0%b6%ba%e0%b7%8f-%e0%b6%a2%e0%b6%bd%e0%b7%8f%e0%b7%81/",
       "Category": "local",
       "Parent URL": "https://www.dinamina.lk/category/local//page/180/"
}