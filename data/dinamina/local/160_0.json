{
       "Source": "dinamina",
       "Timestamp": "September 2, 2023 1:00 am",
       "Headline": "පෞද්ගලික රෝහලක රෝගීන්ගේ කෝටි 10ක වට්ටම්වලට තට්ටු කළ සේවකයෝ 7 රිමාන්ඩ්",
       "News Content": "පෞද්ගලික රෝහලක නේවාසික රෝගීන්ට පිරිනමනු ලබන වට්ටම් මුදල් ඔවුන්ට නොදී ඒ මුදල් ව්‍යාජ වවුචර් පත් භාවිත කරමින්, රෝගීන් 392කට අයත් රු. කෝටි 10කට අධික මුදලක් වංචා කළ එම රෝහලේ සේවකයන් 7 දෙනකු ලබන 14 දින තෙක් රක්ෂිත බන්ධනාගාරගත කරන ලෙස කොටුව මහේස්ත්‍රාත් තිළිණ ගමගේ මහතා ඊයේ (1) නියෝග කළේය.\n\nමේ පෞද්ගලික රෝහලෙන් ලැබුණු පැමිණිල්ලක් අනුව අපරාධ පරීක්ෂණ දෙපාර්තමේන්තුව සිදු කළ විමර්ශනයකින් අනතුරුව කාන්තාවකෙ ඇතුළු 7 දෙනකු අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව මහේස්ත්‍රාත්වරයා මේ නියෝගය කළේය.\n\nසැකකරුවන්ට ඇප දුන හොත් විමර්ශනවලට සහ සාක්ෂිකරුවන්ට බාධා විය හැකි බව අපරාධ පරීක්ෂණ දෙපාර්තමේන්තුව අධිකරණයට දන්වා සිටි අතර, සැකකරුවන් වෙනුවෙන් පෙනී සිටි නීතිඥවරුන් කළ ඇප ඉල්ලීම් මහේස්ත්‍රාත්වරයා ප්‍රතික්ෂේප කළේය. සැකකරුවන් සම්බන්ධයෙන් පසුගිය ජූලි 5 දා අධිකරණයට බී වාර්තාවක් මඟින් කරුණු දැක්වීමෙන් අනතුරුව විදේශ ගමන් තහනමක්ද පනවා ඇත.\n\nසුභාෂිණී සේනානායක",
       "URL": "https://www.dinamina.lk/2023/09/02/local/19102/%e0%b6%b4%e0%b7%9e%e0%b6%af%e0%b7%8a%e0%b6%9c%e0%b6%bd%e0%b7%92%e0%b6%9a-%e0%b6%bb%e0%b7%9d%e0%b7%84%e0%b6%bd%e0%b6%9a-%e0%b6%bb%e0%b7%9d%e0%b6%9c%e0%b7%93%e0%b6%b1%e0%b7%8a%e0%b6%9c%e0%b7%9a/",
       "Category": "local",
       "Parent URL": "https://www.dinamina.lk/category/local//page/160/"
}