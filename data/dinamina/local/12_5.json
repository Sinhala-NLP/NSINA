{
       "Source": "dinamina",
       "Timestamp": "October 10, 2023 1:00 am",
       "Headline": "ආර්ථික අර්බුදය හමුවේත් රජය විශ්‍රාමික අයිතීන් රැක්කා",
       "News Content": "විශාල ආර්ථික අර්බුදයක් හමුවේ පවා විශ්‍රාමිකයන්ගේ සුරක්ෂිතභාවය තහවුරු කළ බව අගමැති දිනේෂ් ගුණවර්ධන මහතා පැවසීය.\n\nජාතික විශ්‍රාමික දිනය නිමිති කර ගනිමින් කැලණියේ පෙරේදා (08) පැවැති විශේෂ සෞඛ්‍ය සායන කඳවුරකදී අගමැතිවරයා මේ බව සඳහන් කළේය.\n\nඅදට යෙදෙන ජාතික විශ්‍රාමික දිනය වෙනුවෙන්, රාජ්‍ය පරිපාලන ස්වදේශ කටයුතු පළාත් සභා හා පළාත් පාලන අමාත්‍යාංශයේ, ජාතික විශ්‍රාම වැටුප් දෙපාර්තමේන්තුවේ මෙහෙයවීමෙන්, අගමැති දිනේෂ් ගුණවර්ධන මහතාගේ ප්‍රධානත්වයෙන්, කැලණිය, වෙදමුල්ල විශ්‍රාමික නිවාඩු නිකේතනයේ දී මෙම සෞඛ්‍ය කඳවුර පැවැත්විණ.\n\nහය ලක්ෂ අනූ පන්දහසකට අධික විශ්‍රාමික ජනතාවගේ සමාජ ආර්ථික සුබසාධනය උදෙසා රජය වසරකට රුපියල් බිලියන 418ක් ඉක්මවූ මුදලක් වැය කරන අතර, එය රාජ්‍ය වියදමෙන් 10%ත් 12%ත් අතර, ප්‍රමාණයක් බව ද මෙම අර්බුදකාරි අවස්ථාවේදී පවා විශ්‍රාමිකයන්ගේ සුරක්ෂිතභාවය තහවුරු කිරීම උදෙසා රජය අඛණ්ඩව මැදිහත් වන බව අගමැතිවරයා සඳහන් කළේය.\n\nවිශ්‍රාමිකයන් සම්පූර්ණ විශ්‍රාම සුවයෙන් සිටිනවා සේම ඔවුන් සතු දැනුම සහ අත්දැකීම් භාවිත කරමින් ඉදිරි ජීවිත කාලය පුරා රටේ මතු පරපුර වෙනුවෙන් සිදු කළ හැකි සේවාවන්වල නිරත වනු දැකීම තම අපේක්ෂාව බව ද අගමැතිවරයා පැවසීය.\n\nරාජ්‍ය ඇමැති සිසිර ජයකොඩි, පාර්ලිමේන්තු මන්ත්‍රී යදාමිණි ගුණවර්ධන, රාජ්‍ය පරිපාලන අමාත්‍යාංශ ලේකම් රංජිත් අශෝක, කොළඹ දිස්ත්‍රික් ලේකම් ප්‍රදීප් යසරත්න, විශ්‍රාම වැටුප් අධ්‍යක්ෂ ජනරාල් ජගත් ඩයස්, විවිධ ආයතන, විශ්‍රාමිකයින් රැසක් මෙම අවස්ථාවට එක්ව සිටියහ.\n\nනුවන් කොඩිකාර, ආරියරත්න ගනේගොඩ – මැදකොළඹ සමූහ",
       "URL": "https://www.dinamina.lk/2023/10/10/local/29319/%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba-%e0%b7%84%e0%b6%b8%e0%b7%94%e0%b7%80%e0%b7%9a%e0%b6%ad%e0%b7%8a-%e0%b6%bb/",
       "Category": "local",
       "Parent URL": "https://www.dinamina.lk/category/local//page/12/"
}