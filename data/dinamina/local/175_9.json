{
       "Source": "dinamina",
       "Timestamp": "August 30, 2023 1:14 am",
       "Headline": "රන්න ජල යෝජනා ක්‍රමයේ ජල ගැටලුව විසඳයි   ඇමැති අමරවීර මැදිහත් වෙයි",
       "News Content": "කට්ටකඩුව ජලාශය සිඳීයෑමෙන් උද්ගත වූ රන්න ජල යෝජනා ක්‍රමයේ ජල ගැටලුවට කෘෂිකර්ම ඇමැති මහින්ද අමරවීර මහතාගේ මැදිහත්වීමෙන් විසඳුම් ලබා දී තිබේ.\n\nදකුණු පළාතේ ප්‍රධානම පානීය ජල යෝජනා ක්‍රමයක් වන රන්න පානීය ජල යෝජනා ක්‍රමය යටතේ ඊට අයත් ප්‍රදේශයේ ජනතාවට ජලය සපයන කට්ටකඩුව ජලාශය නියඟය නිසා සිඳී යමින් පැවැති අතර, තවදුරටත් ජලය ලබාදීමට හැකිව තිබුණේ දින දෙක තුනක් පමණි. මේ නිසා එම ජල යෝජනා ක්‍රමය යටතේ පවුල් 12,500කට පමණ පානීය ජල ගැටලුවලට මුහුණ දීමට සිදුවිය.\n\nමේ පිළිබඳව මහින්ද අමරවීර මහතා මහවැලි අධිකාරිය සමඟ සාකච්ඡා කර චන්ද්‍රිකා වැවේ සිට කට්ටකඩුව ජලාශයට ජලය ලබා දෙන ඇළ මාර්ගය ඔස්සේ ඝෘජුවම ජලය ලබාදීම සඳහා වන ජල හැරවුම් නිර්මිතය ඔස්සේ ජලය ලබාදීමට අවශ්‍ය පියවර ගත්තේය.\n\nපසුගියදා (27) මේ ප්‍රදේශයේ චාරිකාවක නිරත වූ ඇමැතිවරයා චන්ද්‍රිකා වැව සිට කට්ටකඩුව ජලාශයට ජලය ගෙන එන ප්‍රධාන ඇළ මාර්ගයේ ජලය ගලා එන අයුරු නිරීක්ෂණය කළේය. මාස කීපයකට පසු ඇළ පිරී ගලන ජලය නිසා උද්දාමයට පත් ජනතාව ඇළට බැස දියනාමින් සිටින අයුරු එහිදී ඇමැතිවරයාට නිරීක්ෂණය විය.\n\nඅඟුණකොළපැලැස්ස ජලාශ යෝජනා ක්‍රමයට ජලය සපයන ප්‍රධාන වැව වන එරමිණියාය වැව ද මේ වන විට සිඳී ගොස් ඇති නිසා එම වැව ප්‍රතිසංස්කරණ කටයුතු ද ආරම්භ කිරීමට අමාත්‍යවරයා තීරණ කර ඇති අතර, ඒ සඳහා වැය වන මුදලින් රුපියල් මිලියන 15ක් ජල සම්පාදන මණ්ඩලය මඟින් ලබා දීමටත්, තවත් මුදල් අවශ්‍ය වුවහොත් ගොවිජන සංවර්ධන දෙපාර්තමේන්තුව මඟින් සැපයීමටත් ඇමැති මහින්ද අමරවීර මහතා උපදෙස් දුන්නේය. මින් පෙර කිසිදු අවස්ථාවක සිඳී නොගිය එරමිණියාය වැව මෙවර සිඳී ගොස් ඇති හෙයින් එම වැවට ද චන්ද්‍රිකා වැවෙන් ජලය ලබා ගත හැකි වුවත් ප්‍රතිසංස්කරණය කළ යුතුව ඇතැයි මෙහිදී නිලධාරීහු ඇමැතිවරයාට පෙන්වා දුන්හ.\n\nමෙහිදී ඇමැතිවරයා පැවසුවේ නියඟය තත්ත්වය නිසා මේ වන විට දිවයිනේ වැව් 10,000කට වැඩි ප්‍රමාණයක් මුළුමනින්ම සිඳී ගොස් ඇති බවත්, සියලුම ප්‍රධාන ජලාශවල ජලමට්ටම ද සියයට 35-40 දක්වා අවම වී ඇති බවත් අවධාරණය කළේය. සිඳී ගොස් ඇති වැව් මහ කන්නයේ වැසිවලට පෙර ප්‍රතිසංස්කරණය කිරීම සඳහා ගොවිජන සංවර්ධන දෙපාර්තමේන්තුවට ලැබී ඇති ප්‍රතිපාදන අනුව එම කටයුතු මේ වන විට ආරම්භ කර ඇති බවත් ඇමැතිවරයා ප්‍රකාශ කළේය. එල්නිනෝ ක්‍රියාවලිය හේතුවෙන් ලබන මහ කන්නයේ හොඳ වර්ෂාතපනයක් ලැබෙතැයි අනුමාන කරන අතරම ඊළඟ යල කන්නයේ නැවතත් වියළි කාලගුණික තත්ත්වයක් පැමිණිය හැකි යැයි කාලගුණ අංශ අවධාරණය කර තිබේ.\n\nබුද්ධිකා ඉඹුලාන",
       "URL": "https://www.dinamina.lk/2023/08/30/local/18039/%e0%b6%bb%e0%b6%b1%e0%b7%8a%e0%b6%b1-%e0%b6%a2%e0%b6%bd-%e0%b6%ba%e0%b7%9d%e0%b6%a2%e0%b6%b1%e0%b7%8f-%e0%b6%9a%e0%b7%8a%e0%b6%bb%e0%b6%b8%e0%b6%ba%e0%b7%9a-%e0%b6%a2%e0%b6%bd-%e0%b6%9c/",
       "Category": "local",
       "Parent URL": "https://www.dinamina.lk/category/local//page/175/"
}