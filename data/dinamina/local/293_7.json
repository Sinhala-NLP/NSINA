{
       "Source": "dinamina",
       "Timestamp": "August 3, 2023 1:50 am",
       "Headline": "සා/පෙළ ජෛව පද්ධති තාක්ෂණවේදය ප්‍රායෝගික පරීක්ෂණ 5-6-7 තෙදිනදී",
       "News Content": "අධ්‍යයන පොදු සහතිකපත්‍ර උසස් පෙළ විභාගය 2022 (2023) ජෛව පද්ධති තාක්ෂණවේදය ප්‍රායෝගික පරීක්ෂණ මේ මස 05, 06, 07 තෙදින පුරා පැවැත්වෙන බව විභාග කොමසාරිස් ජනරාල් අමිත් ජයසුන්දර මහතා පැවසුවේය. මධ්‍යස්ථාන 77කදී මෙම ප්‍රායෝගික පරීක්ෂණ පැවැත්වෙන බවත් සිංහල, දෙමළ මාධ්‍ය දෙකෙන්ම මෙම පරීක්ෂණ පැවැත්වෙන බවත් ඒ මහතා ප්‍රකාශ කළේය. උසස් පෙළ ලිඛිත පරීක්ෂණය සඳහා පෙනී නොසිටි අයදුම්කරුවන්ට ප්‍රායෝගික පරීක්ෂණයට සහභාගි විය නොහැකිය. පාසල්වල විභාග අයදුම්කරුවන්ගේ විභාග ප්‍රවේශ පත්‍ර අදාළ පාසලේ විදුහල්පතිවරයා වෙතත්, පෞද්ගලික අයදුම්කරුවන්ගේ විභාග ප්‍රවේශ පත්‍ර අදාළ අයදුම්කරුවන්ගේ පෞද්ගලික ලිපිනයටත් මේ වන විට තැපැල් මඟින් යොමු කර තිබේ. www.doenets.lk වෙබ් අඩවියට පිවිසීමෙන් විභාග අයදුම්පත බාගත කළ හැකි බවත් පාසල් අයදුම්කරුවන් සඳහා තමා ඉගෙනුම ලබන පාසලේ විදුහල්පති මඟින් පාසලේ පරිශීලක නාමය, නාම පදය භාවිත කර ප්‍රවේශ පත්‍ර බාගත කර ගත හැකිය.\nමේ සම්බන්ධයෙන් කිසියම් විමසීමක් අවශ්‍ය නම් 1911, 011-2784208, 011-2784537, 011-2786616 දුරකතන අංකවලින් දැනගත හැකිය.",
       "URL": "https://www.dinamina.lk/2023/08/03/local/11345/%e0%b7%83%e0%b7%8f-%e0%b6%b4%e0%b7%99%e0%b7%85-%e0%b6%a2%e0%b7%9b%e0%b7%80-%e0%b6%b4%e0%b6%af%e0%b7%8a%e0%b6%b0%e0%b6%ad%e0%b7%92-%e0%b6%ad%e0%b7%8f%e0%b6%9a%e0%b7%8a%e0%b7%82%e0%b6%ab%e0%b7%80/",
       "Category": "local",
       "Parent URL": "https://www.dinamina.lk/category/local//page/293/"
}