{
       "Source": "dinamina",
       "Timestamp": "October 6, 2023 1:00 am",
       "Headline": "අවා­රයේ ශ්‍රී පාදයට යන  සංචාරකයන්­ගෙන්  මුදල් අය­ කර ප්‍රවේ­ශ­පත්‍ර  නිකුත් කිරීම අසා­ධා­ර­ණයි",
       "News Content": "අවාරයේ හැටන් සහ රත්නපුර මාර්ග ඔස්සේ ශ්‍රී පාදස්ථානය සංචාරය කරන දෙස් විදෙස් සංචාරකයන්ගෙන් වනජීවී සංරක්ෂණ දෙපාර්තුමේන්තුව පෙරේදා (04) සිට මුදල් අය කර ප්‍රවේශපත්‍ර නිකුත් කරන බවත්, ප්‍රවේශපත්‍ර නිකුත් කිරීම අසාධාරණ ක්‍රියාවක් බවත් ශ්‍රී පාදස්ථානාධිපති, සබරගමු පළාත් ප්‍රධාන සංඝනායක බෙංගමුවේ ධම්මදින්න නාහිමියෝ පැවැසූහ.\n\nමාධ්‍යට විශේෂ ප්‍රකාශයක් කරමින් ඊයේ (05) අදහස් දැක්වූ උන්වහන්සේ වැඩිදුරටත් මෙලෙස ද කීහ.\n\n“රජ සමයේ සිට වාරයේ සහ අවාරයේ ශ්‍රී පාදස්ථානය වැඳ පුදා ගැනීමට පැමිණෙන කිසිදු වන්දනාකරුවකුගෙන් මුදල් අය කිරීමක් සිදු කළේ නෑ. වර්තමානයේ වනජීවී සංරක්ෂණ දෙපාර්තමේන්තුවෙන් ශ්‍රී පාදස්ථානය වන්දනා කිරීමට පැමිණෙන හෝ සංචාරය කරන දෙස් විදෙස් සංචාරකයන්ගෙන් අවාරයේ මුදල් අයකර ප්‍රවේශපත්‍ර නිකුත් කිරීම අසාධාරණයි.\n\nමගෙන් අවසර ගෙන භූතානයෙන් පැමිණි සංචාරකයන් පිරිසක් ඊයේ (05) අලුයම ශ්‍රී පාදස්ථානය සංචාරයකට ගියා. එම සංචාරකයන්ගේ නල්ලතන්නිය ශ්‍රී පාදස්ථාන ප්‍රධාන මාර්ගයේ මකර තොරණ අසල පිහිටි වනජීවී සංරක්ෂණ කාර්යාලයෙන් එක් සංචාරකයකුගෙන් ඩොලර් 5ක් අයකර ප්‍රවේශපත්‍ර නිකුත් කර තිබෙනවා.\n\nශ්‍රී පාද රත්නපුර සහ හැටන් මාර්ගයේ පියගැටපෙළ ඇතුළු වන්දනාකරුවන්ට අවශ්‍ය යටිතල පහසුකම් සංවර්ධනය කිරීමට මම කටයුතු කළා. ඒ සඳහා වනජීවී සංරක්ෂණ දෙපාර්තමේන්තුව කිසිදු අයුරකින් සහයෝගයක් නොදී අවාරයේ ශ්‍රී පාදස්ථානයට පැමිණෙන දෙස් විදෙස් සංචාරකයන්ට ප්‍රවේශපත්‍ර නිකුත් කරනවා.”\n\nඅවාරයේ ශ්‍රී පාදස්ථානය සංචාරය කරන දෙස් විදෙස් සංචාරකයන්ට ප්‍රවේශපත්‍ර නිකුත් කිරීම සම්බන්ධයෙන් අප නල්ලතන්නිය වනජීවී සංරක්ෂණ කාර්යාලයේ නිලධාරියකුගෙන් කළ විමසීමකදී ඔහු මෙලෙස කියා සිටියේය.\n\n“අවාරයේ ශ්‍රී පාදස්ථානයේ සංචාරයට පැමිණෙන දෙස් විදෙස් සංචාරකයන්ට ප්‍රවේශපත්‍ර නිකුත් කිරීමට 2022 වසරේ වනජීවී සංරක්ෂණ දෙපාර්තමේන්තුවෙන් ගැසට් පත්‍රයක් නිකුත් කර තිබෙනවා. එම ගැසට් පත්‍රය අනුව පෙරේදා (04) පස්වරුවේ සිට නල්ලතන්නිය මාර්ගයෙන් ශ්‍රී පාදස්ථාන සංචාරයේ යෙදෙන විදේශීය සංචාරකයකුට ඩොලර් 5ක්, සාර්ක් රටවලින් පැමිණෙන විදේශීය සංචාරකයන්ට ඩොලර් 4ක් අයකර ප්‍රවේශපත්‍ර නිකුත් කරන ලෙසට මට වන ජීවී දෙපාර්තමේන්තුවේ උසස් නිලධාරින්ගෙන් උපදෙස් ලැබුණා. දේශීය සංචාරකයන්ට රුපියල් 40ක් අයකර ප්‍රවේශපත්‍ර නිකුත් කරනවා. මේ ප්‍රවේශපත්‍ර නිකුත් කිරීම ශ්‍රී පාද අවාරයේ පමණක් සිදු කරනවා.”",
       "URL": "https://www.dinamina.lk/2023/10/06/local/28152/%e0%b6%85%e0%b7%80%e0%b7%8f%e0%b6%bb%e0%b6%ba%e0%b7%9a-%e0%b7%81%e0%b7%8a%e0%b6%bb%e0%b7%93-%e0%b6%b4%e0%b7%8f%e0%b6%af%e0%b6%ba%e0%b6%a7-%e0%b6%ba%e0%b6%b1-%e0%b7%83%e0%b6%82%e0%b6%a0/",
       "Category": "local",
       "Parent URL": "https://www.dinamina.lk/category/local//page/27/"
}