{
       "Source": "dinamina",
       "Timestamp": "September 22, 2023 12:58 am",
       "Headline": "යුද්ධයක් පැවැති රටක ජාතික ආරක්ෂාව ගැන මීට වඩා හිතන්න තිබුණා",
       "News Content": "තිස් අවුරුදු යුද්ධයක් පැවැති රටක ජාතික ආරක්ෂාව සම්බන්ධයෙන් දැඩි අවධානයක් යොමු කළ යුතුව තිබූ බවත් තව්හිද් ජමාද් වැනි සංවිධාන ගැන ආරම්භයේදීම මීට වඩා අවධානයක් යොමු කළේ නම් රටට තර්ජනයක් වන ඕනෑම දෙයක් වළක්වාගත හැකිව තිබූ බව රාජ්‍ය ඇමැතිනී ඩයනා ගමගේ මහත්මිය පාර්ලිමේන්තුවේදී ඊයේ (21) ප්‍රකාශ කළාය.\n\nරාජ්‍ය ඇමැතිනී ඩයනා ගමගේ මහත්මිය මේ බව සඳහන් කළේ පාස්කු ඉරිදා ප්‍රහාරය සම්බන්ධයෙන් සභාව කල් තබන අවස්ථාවේ විවාදයට එක් වෙමිනි.\n\nවැඩිදුරටත් අදහස් දැක්වූ රාජ්‍ය ඇමැතිවරිය මෙසේද සඳහන් කළාය.\n\nජනාධිපතිවරයා විදේශගත වන අවස්ථාවලදී ආරක්ෂක ඇමැති ධුරයේ වගකීම කවර හෝ ඇමැතිවරයකුට භාර දිය යුතු වුවත් මෛත්‍රීපාල සිරිසේන මහතා එම වගකීම භාර නොදීම බරපතළ වරදක්. එමෙන්ම මෙම වකවානුවේදී නීතිය හා සාමය භාර ඇමැතිවරයා ඉටු කළ කාර්ය භාරය සම්බන්ධයෙන් ප්‍රශ්න තිබෙනවා. චෝදනාවක් තියනවා සිංහල බෞද්ධ නායකයෙක් රටේ ජනාධිපති කරන්න මේ පාස්කු ප්‍රහාරය සිද්ධ කළා කියලා. මං අහනවා 2019 ජනාධිපතිවරණය වේලාවේ එහා පැත්තෙන් ඉල්ලපු අපේක්ෂකයා කවුද? සජිත් ප්‍රේමදාස. මමත් එතුමට වැඩ කළා. එතකොට එතුමා සිංහල බෞද්ධයෙක් නොවෙයි ද? ගෝඨාභය රාජපක්ෂ හැටනව ලක්ෂයක් තෝරාගත්තේ ඇයි? සජිත් ප්‍රේමදාස තෝරා නොගත්තේ ඇයි?. එතකොට මේ 69 ලක්ෂයම මේකට වගකිව යුතු ද? සජිත් ප්‍රේමදාස මැතිතුමා එළිපිටම ස්ටේජ් එකට ඇවිත් කිව්වා අවුරුදු තිහක යුද්ධය නිමා කරන්න එවකට හිටපු හමුදාපති කටයුතු කළා කියලා. ලෝකේ හොඳම හමුදාපති කියලා පිළිගත්තා. යුද්ධය නිමා කරන්න අනිවාර්යෙන්ම කිහිප දෙනෙක් එකතු වුණා. නමුත් එතුමා කිව්වා ෆීල්ඩ් මාෂල් සරත් ෆොන්සේකා මහතා ආරක්ෂක ඇමැති කරනවා කියලා. එහෙනම් රටේ ජනතාව ජාතික ආරක්ෂාව ගැන හිතලා සජිත් ප්‍රේමදාස තෝරා පත් නොකළේ ඇයි? ගෝඨාභය රාජපක්ෂ මහතා ජනාධිපති වෙන්න මේක කළා කියලා මම හිතන්නේ නැහැ. අපිට ඒක පිළිගන්න පුළුවන්කමක් නැහැ. තව කාරණයක් තියනවා, පාස්කු සිද්ධිය සිදු වූ මොහොතේ අපේ හිටපු ජනාධිපතිතුමා මෛත්‍රීපාල සිරිසේන මැතිතුමා රටේ සේනාධිනායකයා හැටියට හිටපු ජනාධිපතිතුමා හැටියට ඔබගේ ඒ පුද්ගලික දේවල් තියෙන්න පුළුවන් හිටපු ආණ්ඩුවේ කිහිප දෙනෙක් සමඟ. නමුත් රටක ආරක්ෂාව මිලියන විසි දෙකක් ඉන්න ජනතාවගේ ආරක්ෂාව තිබුණේ ඔබතුමා අතේ. ඔබතුමාගේ තිබුණු පුද්ගලික දේවල් ගැන අපි කතා කළ යුතු නැහැ. පුද්ගලික ඒවා ඔබතුමාට බේරගන්න තිබුණා. ඒත් ඔබතුමාට රටේ ජනතාව මේ තරම් අමාරුවේ නොදා ඉන්න තිබුණා. ජීවිත නැති වුණා දෙසීය ගාණක්. අහිංසක මිනිස්සු අදටත් අඬනවා. තමන්ගේ සහෝදරිය තමන්ගේ දරුවෝ, අම්මා, තාත්තා, බිරිඳ නැති වුණු අය අදටත් අඬනවා. ඉතින් අපිට ඒ මිනිසුන්ගේ දුක දැනෙනවා.",
       "URL": "https://www.dinamina.lk/2023/09/22/local/24467/%e0%b6%ba%e0%b7%94%e0%b6%af%e0%b7%8a%e0%b6%b0%e0%b6%ba%e0%b6%9a%e0%b7%8a-%e0%b6%b4%e0%b7%90%e0%b7%80%e0%b7%90%e0%b6%ad%e0%b7%92-%e0%b6%bb%e0%b6%a7%e0%b6%9a-%e0%b6%a2%e0%b7%8f%e0%b6%ad%e0%b7%92/",
       "Category": "local",
       "Parent URL": "https://www.dinamina.lk/category/local//page/87/"
}