{
       "Source": "dinamina",
       "Timestamp": "August 30, 2023 3:32 am",
       "Headline": "සජබ සල්ලි දූපත්වලට යැවුවේ නෑ",
       "News Content": "මෙරට ඇතැම් පක්ෂ මෙන් සමඟි ජන බලවේගය දූපත්, ව්‍යාපාර හෝ වෙනත් ලාභදායී ව්‍යාපාරවල මුදල් ආයෝජනය කර නැතැයි විපක්ෂ නායක සජිත් ප්‍රේමදාස මහතා කීවේය.\n\nසමඟි ජන බලවේගය මුදල් ආයෝජනය කළේ හුස්ම හා සක්වල වැඩසටහන්වල බවත් හෙතෙම කීවේය.\n\nවිපක්ෂ නායක සජිත් ප්‍රේමදාස මහතා මේ බව කියා සිටියේ සක්වල වැඩසටහන් යටතේ මිනුවන්ගොඩ රෙජී රණතුංග ප්‍රාථමික විද්‍යාලයට රුපියල් ලක්ෂ 50ක් වටිනා බස් රථයක් ලබා‍දීමේ අවස්ථාවට ඊයේ (29) එක් වෙමිනි.\n\nවිපක්ෂයක් ලෙස මේ සියලු කටයුතු සිදු කරන්නේ තනතුර තාන්න මාන්න අපේක්ෂාවෙන් නොවන බවත් සමඟි ජන බලවේගය ආණ්ඩුවට එක්වන බවට වන ව්‍යාජ ප්‍රවෘත්ති මැවුවත් ජනතාවට ද්‍රෝහි වී බලය ලබා ගැනීමට කිසි දින සූදානම් නැති බවත් විපක්ෂ නායකවරයා පැවසීය.\n\nසජිත් ප්‍රේමදාස පාර්ලිමේන්තුවේ ප්‍රශ්න අසා රටේ මුදල් නාස්ති කරන බවට පොහොට්ටුවේ මන්ත්‍රීවරු ජනාධිපතිවරයාට පැමිණිලි කර ඇති බව මාධ්‍යවල පළව තිබුණා. එය දැකීමෙන් තමා සතුටට පත් වූ බවත් විපක්ෂ නායකවරයා මෙහිදී පැවසීය.\n\nතමා පාර්ලිමේන්තුවේදී කතා කරන්නේ පිපාසයෙන් පෙළෙන, බඩගින්නෙන් පෙළෙන, වගාවට ජලය නැති ජනතාව ගැන, පාසල් සිසුන් ගැන, මත්ද්‍රව්‍ය ප්‍රශ්න ගැන බවත් මේවා ගැන කතා කරන විට බොහෝ අයට රිදෙන බවත් මේ ප්‍රශ්න කතා කරන්නේ රජයේ අවධානය යොමු කර විසඳුම් ලබා ගැනීමට බවත් විපක්ෂ නායකවරයා මෙහිදී පැවසීය.\n\nමේවා පෙන්වා දීම පාර්ලිමේන්තුවේ කාලය කා දැමීමක් නොවන බවත් පැවසූ විපක්ෂ නායකවරයා පසුගිය කාලයේ සිටි විපක්ෂ මෙන් ආණ්ඩුවෙන් කොමිස් කුට්ටියක් අරගෙන ආණ්ඩුවට පහර නොගසා ඩීල් දේශපාලනයේ නියැළුණේ නැති නිසා මෙවැනි චෝදනා එල්ල කරන බවත් පැවසීය.\nරක්ෂණ ශ්‍රියන්ත",
       "URL": "https://www.dinamina.lk/2023/08/30/local/18218/%e0%b7%83%e0%b6%a2%e0%b6%b6-%e0%b7%83%e0%b6%bd%e0%b7%8a%e0%b6%bd%e0%b7%92-%e0%b6%af%e0%b7%96%e0%b6%b4%e0%b6%ad%e0%b7%8a%e0%b7%80%e0%b6%bd%e0%b6%a7-%e0%b6%ba%e0%b7%90%e0%b7%80%e0%b7%94%e0%b7%80/",
       "Category": "local",
       "Parent URL": "https://www.dinamina.lk/category/local//page/173/"
}