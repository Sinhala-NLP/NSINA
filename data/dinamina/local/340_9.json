{
       "Source": "dinamina",
       "Timestamp": "July 24, 2023 1:00 am",
       "Headline": "සයිනොපෙක් ගිවිසුම  චීන තෙල් නැව ලබන මස මුල් සතියේ",
       "News Content": "සමාගම්වලට මිල සූත්‍රයක්\n\nදැන් අවදානම් ගාස්තු – ප්‍රමාද ගාස්තු නෑ\n\nචීනයේ සයිනොපෙක් සමාගම සමඟ ඇති කරගත් ගිවිසුමට අනුව පළමු ඉන්ධන තොග ඇණවුම ලබන මස මුල් සතිය වන විට මෙරටට ළඟාවනු ඇති බව විදුලිබල හා බලශක්ති රාජ්‍ය අමාත්‍ය ඩී.වී. චානක මහතා පැවසීය.\n\nවිදුලිබල හා බලශක්ති රාජ්‍ය අමාත්‍ය ඩී.වී. චානක මහතා මේ බව සඳහන් කර සිටියේ ‘ස්ථාවර රටකට සැවොම එක මඟකට’ මැයෙන් ඊයේ (23) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක්වෙමිනි.\n\nසියලුම සමාගම්වලට බලපාන පරිදි මිල සූත්‍රය භාවිත කරමින් ඉන්ධන සඳහා උපරිම සිල්ලර මිලක් නියම කිරීමට ඉදිරියේදී පියවර ගන්නා බවත්, රටට ප්‍රතිලාභ අත්කරදෙමින් ඉන්ධන සැපයීමේ තරඟකාරීත්වයක් ඇති කිරීම එහි ප්‍රධාන අරමුණ බවත් රාජ්‍ය අමාත්‍යවරයා සඳහන් කළේය.\n\nඉදිරියේ දී සියලු පාර්ශ්වයන් සමඟ සාකච්ඡා කර ඊට සාපේක්ෂව QR කේතය පිළිබඳ තීරණය ගැනීමට අපේක්ෂා කරන බව ද රාජ්‍ය අමාත්‍යවරයා පැවසීය.\n\nඑහිදී වැඩිදුරටත් අදහස් දැක්වූ රාජ්‍ය අමාත්‍යවරයා මෙසේද පැවසීය.\n\nරනිල් වික්‍රමසිංහ ජනාධිපතිතුමා රට භාර ගත් අවස්ථාවේ රට තුළ ඩොලර් තිබුණේ නැහැ. ලංකා ඛනිජ තෙල් සංස්ථාවේ ලියාපදිංචි වී සිටි ඉන්ධන සැපයුම්කරුවන් 28 දෙනා අතරින් දෙදෙනෙක් පමණයි ලංකාවට ඉන්ධන ලබාදීමට ඉදිරිපත් වී තිබුණේ.\n\nජනාධිපති රනිල් වික්‍රමසිංහ මහතාගේ නිවැරදි ආර්ථික ප්‍රතිපත්තිය සමඟ රටේ ඩොලර් සංචිත සාමාන්‍ය තත්ත්වයට පත් වීමට පටන් ගත්තා. ඒ වගේම කංචන විජේසේකර අමාත්‍යවරයාගේ කළමනාකරණය මත QR කේතය තුළින් රටේ තිබෙන ඩොලර් ප්‍රමාණයට අනුව පාරිභෝගික ජනතාවට ඉන්ධන ලබාදීමට හැකියාව ලැබුණා. QR කේතය හඳුන්වා දී දින දෙක තුනක් ගත වන විට රට තුළ පැවති ඉන්ධන පෝලිම් අවසන් වුණා.\n\nස්ථීර තෙල් සැපයුමක් ලබා දීම, තරගකාරීත්වය වැඩි කර ගැනීම ඇතුළු ප්‍රධාන වගකීම් හතරක් රාජ්‍ය අමාත්‍යවරයා ලෙස මට පැවරී තිබෙනවා. ස්ථීර තෙල් සැපයුමක් වෙනුවෙන් කෙටි කාලීන වැඩපිළිවෙළක් වෙනුවට වසරක කාලයක් සඳහා ඉන්ධන ලබා ගැනීමේ වැඩසටහනක් ක්‍රියාත්මක කිරීමට මේ වන විට පියවර ගෙන තිබෙනවා.\n\nවෙනදා ඉන්ධන සඳහා ටෙන්ඩර් කැඳවන විට අපේ පවතින ගබඩාවල ඉඩ ප්‍රමාණය අනුව තමයි ඉන්ධන ලබා ගත්තේ. ඒ වෙනුවට සිංගප්පූරු ක්‍රමය අධ්‍යයනය කිරීමට අප කටයුතු කළා. සම්ප්‍රදායික ක්‍රමය වෙනුවට ලෝකයේ අඩුම මිල තිබෙන දිනවල ටෙන්ඩර් කැඳවීමටත්, ලංකාවට තෙල් ගෙන එන දිනය තීරණය කිරීමත් එම විශේෂ ක්‍රමය අනුව දැන් සිදු වෙනවා.\n\nමීට පෙර ඉන්ධන ආරක්ෂිත සංචිත පවත්වාගෙන යෑමට කටයුතු කර තිබුණේ නැහැ. මේ වන විට පෙට්‍රල්, ඩීසල් ඇතුළු ඉන්ධන සංචිතයක් අඛණ්ඩව පවත්වාගෙන යෑමට පියවර ගෙන තිබෙනවා. එදිනෙදා වියදමට අවශ්‍ය ඩොලර් ප්‍රමාණයට අමතරව තවත් ඩොලර් මිලියන 60ක් අප කළමනාකරණය කරගෙන යනවා. ඉන්ධන ගොඩබෑමේ දිනය පිළිබඳව මෙරටට එන ඉන්ධන නෞකාවලට එදා විශ්වාසයක් තිබුණේ නැහැ. ඒ හැම වියදමක්ම රජයට දැරීමට සිදු වුණා.\n\nවෙනත් රටවල පවතින ක්‍රමවේද අධ්‍යයනය කර සැපයුම්කරුවන් සමඟ අප සාකච්ඡා කළා. ලෝකයේ පවතින ක්‍රම අධ්‍යයනය කර මෙරටට නව ක්‍රමවේදයක් හඳුන්වා දුන්නා. ඒ අනුව කිසිම අත්තිකාරම් මුදලක් අප තවදුරටත් ඉන්ධන සමාගම්වලට ගෙවන්නේ නැහැ. ලංකාවට පැමිණෙන තෙල් නෞකා අපේ ගබඩාවල සම්පූර්ණයෙන්ම ගබඩා කළ යුතුයි. ඉන් අනතුරුව ලංකා ඛනිජ තෙල් සංස්ථාව සතුව පවතින ඩොලර්වලින් සතියකට අවශ්‍ය මිලදී ගැනීම් සිදු කරනු ලබන්නේ.",
       "URL": "https://www.dinamina.lk/2023/07/24/local/8809/%e0%b7%83%e0%b6%ba%e0%b7%92%e0%b6%b1%e0%b7%9c%e0%b6%b4%e0%b7%99%e0%b6%9a%e0%b7%8a-%e0%b6%9c%e0%b7%92%e0%b7%80%e0%b7%92%e0%b7%83%e0%b7%94%e0%b6%b8-%e0%b6%a0%e0%b7%93%e0%b6%b1-%e0%b6%ad%e0%b7%99/",
       "Category": "local",
       "Parent URL": "https://www.dinamina.lk/category/local//page/340/"
}