{
       "Source": "dinamina",
       "Timestamp": "August 12, 2023 1:00 am",
       "Headline": "අමෙරිකාවෙන් කෝටි 429ක පිළිකා ඔසු තිළිණයක්",
       "News Content": "ශ්‍රී ලාංකිකයන්ගේ සෞඛ්‍ය පහසුකම් තවදුරටත් ඉහළ නැංවීමට රුපියල් කෝටි 429ක (අමෙරිකානු ඩොලර් මිලියන 12.8) පිළිකා ඖෂධ තොගයක් ශ්‍රී ලංකාවට පරිත්‍යාග කිරීමට අමෙරිකා එක්සත් ජනපදයේ Heart to Heart International සංවිධානය පියවර ගෙන තිබේ.\n\nශ්‍රී ලංකාවේ දැනට පවතින පිළිකා ඖෂධ හිඟයට පිළිතුරක් වශයෙන්, හදිසි ඖෂධ ශ්‍රී ලංකාවේ ජනතාව වෙත පරිත්‍යාග කරන ලෙස අමෙරිකාවේ ශ්‍රී ලංකා තානාපති මහින්ද සමරසිංහ මහතා Heart to Heart International (HHI) ආයතනය වෙතින් ඉල්ලීමක් කර තිබෙන අතර, ඊට ප්‍රතිචාර වශයෙන් මේ ඖෂධ තොගය ශ්‍රී ලංකාවට පරිත්‍යාග කර තිබෙන බව අමෙරිකාවේ ශ්‍රී ලංකා තානාපති කාර්යාලය පවසයි. මේ නවතම පරිත්‍යාගයට Sunitinib Malate නමැති ඖෂධය ඇතුළත් වන අතර, එය ඇතැම් පිළිකා වර්ග (වකුගඩු, අග්න්‍යාශය සහ බඩවැල්) සඳහා භාවිත කරන oncology ඖෂධයක් බව එම තානාපති කාර්යාලය පෙන්වා දෙයි.\n\nජනාධිපති ලේකම් කාර්යාලය, ශ්‍රී ලංකාවේ සෞඛ්‍ය අමාත්‍යාංශය සහ ආපදා කළමනාකරණ මධ්‍යස්ථානය (DMC) සහ අමෙරිකානු තානාපති කාර්යාලය මඟින් පහසුකම් සපයන ලද මේ පරිත්‍යාගය ශ්‍රී ලංකාවේ ජනතාවට කිසිදු වියදමකින් තොරව සැපයීමට පියවර ගෙන තිබෙන අතර, එය හෙට (13) කොළඹට ළඟා වීමට නියමිතය. Heart to Heart International ආයතනය විසින් සියලු වියදම් දරා ඇති මේ ඖෂධ පරිත්‍යාගය සෞඛ්‍ය අමාත්‍යාංශය විසින් භාර ගෙන ඉතා ඉක්මනින් ජනතාව වෙත බෙදාහැරීමට කටයුතු සැලසුම් කොට ඇත. Heart to Heart International ආයතනය විසින් අඛණ්ඩව සපයනු ලබන මේ ආධාරය බෙහෙවින් අගය කරන බව වොෂින්ටන් ඩී.සී.හි ශ්‍රී ලංකා තානාපති කාර්යාලය පවසයි. කන්සාස් ප්‍රාන්තයේ ලෙනෙක්සා නගරයේ මූලස්ථානය පිහිටා ඇති Heart to Heart International (HHI) ආයතනය, සෞඛ්‍යය ප්‍රවේශය වැඩිදියුණු කිරීම කෙරෙහි අවධානය යොමු කරන ගෝලීය මානුෂීය සංවිධානයක් වන අතර, 1992 වර්ෂයේ එහි ආරම්භයේ පටන් HHI ආයතනය එක්සත් ජනපදය ඇතුළු රටවල් 130කට වැඩි ගණනකට ඩොලර් බිලියන 2.6ක් වටිනා වෛද්‍ය ආධාර සහ සැපයුම් පිරිනමා ඇත.\n\nවෛද්‍ය සහන සැපයීමෙන් සහ ස්වේච්ඡා සේවකයන් බලමුළු ගැන්වීමෙන් HHI ආයතනය දේශීය හා ජාත්‍යන්තර වශයෙන් ස්වාභාවික විපත්වලට ප්‍රතිචාර දක්වයි. මේ සංවිධානය තරු 4 පුණ්‍යායතනයක් මෙන්ම BBB ප්‍රතීතනය ලත් පුණ්‍යායතනයක්ද වන අතර, එය Philanthropy 400 යටතේද නම් කර තිබේ.\n\nමහින්ද අලුත්ගෙදර, චමීර ඇල්ලදෙණිය",
       "URL": "https://www.dinamina.lk/2023/08/12/local/13575/%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%9a%e0%b7%9d%e0%b6%a7%e0%b7%92-429%e0%b6%9a-%e0%b6%b4%e0%b7%92%e0%b7%85%e0%b7%92%e0%b6%9a/",
       "Category": "local",
       "Parent URL": "https://www.dinamina.lk/category/local//page/256/"
}