{
       "Source": "dinamina",
       "Timestamp": "August 11, 2023 12:59 am",
       "Headline": "පාර්ලිමේන්තුවේ සම්මත වූ කරුණකට අධිකරණයට මැදිහත් විය හැකියි",
       "News Content": "අර්ථසාධක අරමුදලේ පවතින අරමුදල් භාණ්ඩාගාර බිල්පත් සහ බැඳුම්කරවල ආයෝජනය කිරීමේදී ගෙවනු ලබන පොලිය 9% දක්වා අඩු කිරීමට එරෙහිව ගොනු කළ මූලික අයිතිවාසිකම් පෙත්සම විභාගයට නොගෙන නිෂ්ප්‍රභ කරන ලෙස ශ්‍රී ලංකා මහ බැංකු අධිපතිවරයා සහ මූල්‍ය මණ්ඩලය වෙනුවෙන් පෙනී සිටි ජනාධිපති නීතිඥ කේ. කනග්ඊශ්වරන් මහතා ඊයේ (10) ශ්‍රේෂ්ඨාධිකරණයෙන් ඉල්ලා සිටියේය.\n\nමූල්‍ය විශ්ලේෂකයකු චතුරංග අබේසිංහ මහතා ගොනු කළ එම පෙත්සමට මූලික විරෝධතා ඉදිරිපත් කරමින් ජනාධිපති නීතිඥවරයා මෙම ඉල්ලීම කළේය. විජිත් මලල්ගොඩ, ගාමිණි අමරසේකර සහ ජනක් ද සිල්වා යන ශ්‍රේෂ්ඨාධිකරණ විනිසුරු මඬුල්ල හමුවේ මේ පෙත්සම කැඳවන ලදි.\n\nඑහිදී මහ බැංකු අධිපතිවරයා සහ මූල්‍ය මණ්ඩලය වෙනුවෙන් පෙනී සිටි ජනාධිපති නීතිඥ කේ. කනග්ඊශ්වරන් මහතා සඳහන් කළේ මේ පෙත්සම සම්බන්ධ මූලික විරෝධතා කිහිපයක් ඉදිරිපත් කිරීමට අපේක්ෂා කරන බවයි. දේශීය ණය ප්‍රතිව්‍යූහගතකරණයට අදාළව සේවක අර්ථසාධක අරමුදල සම්බන්ධයෙන් වන තීරණ මේ වන විට කැබිනට් මණ්ඩලය විසින් අනුමත කර පාර්ලිමේන්තුවේ මුදල් කාරක සභාව විසින්ද අනුමත කර ඇති බව ඒ මහතා සඳහන් කළේය. සේවක අර්ථසාධක අරමුදලේ භාරකාරත්වය මහ බැංකු මූල්‍ය මණ්ඩලය සතුව ඇති බවද ඒ මහතා පැවසීය.\n\nශ්‍රී ලංකාවට යළිත් වරක් ජාත්‍යන්තර මූල්‍ය අරමුදලේ සහයෝගය ගැනීම ගැනීමට සිදු වූයේ රට බරපතළ ආර්ථික අර්බුදයකට ලක්ව සිටි නිසා බවද ඒ මහතා සඳහන් කළේය. මේ කරුණ පාර්ලිමේන්තුවේ අවධානයට ලක්ව තිබෙන බැවින් පෙත්සම මඟින් ඉදිරිපත් ඉල්ලා සිටින සහන සැලසිය නොහැකි බවට ජනාධිපති නීතිඥවරයා කරුණු ඉදිරිපත් කළේය.\n\nමෙහිදී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ එම්.ඒ. සුමන්තිරන් මහතා සඳහන් කළේ පාර්ලිමේන්තුවේ අවධානයට ලක් වූ කරුණු සම්බන්ධයෙන්ද ශ්‍රේෂ්ඨාධිකරණයට මැදිහත් විය හැකි බවට සඳහන් කළ නඩු තීන්දු කිහිපයක් ඇති බවයි. පාර්ලිමේන්තුවේ යෝජනා සම්මතයකින් හෝ පනතකින් අවධානයට ලක්ව ඇති කරුණක් මහජනතාවට දැඩි ලෙස බලපෑමක් ඇති කරන්නේ නම් ඊට මැදිහත් වීමේ හැකියාව අධිකරණයට ඇති බවට ඒ මහතා කරුණු ඉදිරිපත් කළේය.\n\nමේ කරුණු දැක්වීමෙන් අනතුරුව පෙත්සම සම්බන්ධයෙන් වැඩිදුර කරුණු සලකා බැලීම අද (11) සිදු කිරීමට විනිසුරු මඬුල්ල තීරණය කළේය. මුදල් අමාත්‍යාංශයේ ලේකම්වරයා, ශ්‍රී ලංකා මහ බැංකුවේ මූල්‍ය මණ්ඩලය හා එහි සාමාජිකයන්, ශ්‍රී ලංකා මහ බැංකු අධිපතිවරයා, නීතිපතිවරයා ඇතුළු පිරිසක් මෙහි වගඋත්තරකරුවන් ලෙස නම් කර සිටිති.",
       "URL": "https://www.dinamina.lk/2023/08/11/local/13413/%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94%e0%b7%80%e0%b7%9a-%e0%b7%83%e0%b6%b8%e0%b7%8a%e0%b6%b8%e0%b6%ad-%e0%b7%80%e0%b7%96/",
       "Category": "local",
       "Parent URL": "https://www.dinamina.lk/category/local//page/260/"
}