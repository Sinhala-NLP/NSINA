{
       "Source": "dinamina",
       "Timestamp": "October 11, 2023 1:00 am",
       "Headline": "ප්‍රේක්ෂක සිත් හඬවා සමු ගත් රංගධරයා",
       "News Content": "හෙළයේ අසහාය රංගධර ජැක්සන් ඇන්තනි දිවි රඟමඩලෙන් සමු ගෙන යන්නේය. මෙරට ලක්ෂ සංඛ්‍යාත ප්‍රේක්ෂක සිත් සතන් සිය රංගනයෙන් අමන්දානන්දයට පත් කළ ජැක්සන් ඇන්තනී තවත් ක්ෂේත්‍ර ගණනාවක දැනුමැත්තෙක් විය. ඔහුගේ සුවහසක් වූ ප්‍රේක්ෂකයන් වෙනුවෙන් ඔහුගේ දේහය පෙරේදා (09) බොරැල්ල පෞද්ගලික මල් ශාලාවක අවසන් ගෞරවය වෙනුවෙන් තැන්පත් කර තැබිණ. ඊයේ (10) දිනයේ ද එම මල් ශාලාවේ දේහය තැන්පත් කර තිබූ අතර මහා සංඝරත්නය ඇතුළු ආගමික නායකයන්, කලාකරුවන්, දේශපාලනඥයන් සහ මහජනතාව විශාල වශයෙන් ඔහුගේ දේහයට අවසන් ගෞරව දැක්වීමට එක්ව සිටියහ.\n\nහිටපු ජනාධිපති මහින්ද රාජපක්ෂ, අගමැති දිනේෂ් ගුණවර්ධන, හිටපු කතානායක කරූ ජයසූරිය මහත්වරු ප්‍රමුඛ මැති ඇමැතිවරු, කලාකරුවන්, රසිකයන් ඇතුළු විශාල පිරිසක් මේ අවස්ථාවට එක්ව සිටියහ.\n\nඒ මහතාගේ දේහය අද (11) සහ හෙට (12) කඩවත නිවසේ තැන්පත් කර තැබෙන අතර හෙට පස්වරුවේ රාගම ශුද්ධ වූ පේදුරු හා පාවුලු දේවස්ථානයේ දී අවසන් කටයුතු සිදුකිරීමට නියමිතය.\n\nමෙහිදී අදහස් පළ කරමින් ජැක්සන් ඇන්තනි මහතාගේ දියණිය මාධවී ඇන්තනී පැවසුවේ “අපි අප්පච්චි වෙනුවෙන් කරන්න පුළුවන් සියල්ල සිදු කළත් අපි පැරදුණා. අප්පච්චිව හොරු අරන් ගියා වගේ යනුවෙනි. අප්පච්චිට ආදරේ කරන හැමෝටම අවසන් ගෞරවය දක්වන්න අවස්ථාව තියනවා. අප්පච්චි හම්බ කරපු ධනය තමයි ඒ ආදරය. වෙන ධනයක් නැහැ. හරිම අහිංසක, ඉක්මනින් දුක හිතෙන, හිත රිදෙන අවංක මනුස්සයෙක් මගෙ අප්පච්චි. ඒක ගොඩක් අයට විශ්වාස කරන්න බැරි වුණා. මොකද බහුතරයක් දෙනා ඒ වගේ නෙමෙයි නිසා යැයි ද ඇය කීවාය.\n\nඔහුගේ දේහයට අවසන් ගෞරව දැක්වීමට පැමිණි කලාකරුවෝ ඔහුගේ අභාවය ගැන ‘දිනමිණ‘ සමඟ මෙසේ අදහස් දැක්වූහ.\n\nජැක්සන්ගේ උනන්දුව වත්මන් පරපුරට ලොකු ආභාසයක්\n– සනත් ගුණතිලක\n\n\n\nජැක්සන් ඇන්තනි කියන ශිල්පියා තමන්ගේ පාසල් අධ්‍යාපන කාලයේදීත්, විශ්වවිද්‍යාල අධ්‍යාපනයේදීත් බොහෝ මහන්සි වෙලා තමන්ගේ අධ්‍යාපන කටයුතු කළා. ඒ වගේම ඔහුට වාසනා ගුණයක් ලැබුණා ඉතාමත්ම හොඳ ගුරුවරුන් ආශ්‍රය කරමින් ඔහුගේ දැනුම වර්ධනය කර ගන්න. දැනුම වර්ධනය කර ගන්න සහ බොහෝ දේවල් අත්හදා බලන්න වගේම බොහෝ දේවල් පිළිබඳ සමීක්ෂණ කරන්න එහෙමත් නැත්නම් යම්කිසි ආකාරයකට යම් දෙයක් පිළිබඳ මතයක් ප්‍රකාශ කරන්න ඔහු තුළ තිබුණේ පුදුමාකාර උනන්දුවක්. ඒ උනන්දුව නිසාම ඔහු පසු කාලීනව සිනමාවට, වේදිකාවට, ටෙලි නාට්‍යයවලට නැතුවම බැරි රංගන ශිල්පියෙක් බවට පත් වෙනවා. ඒ වගේම ජැක්සන් දක්වපු ප්‍රතිභාවට වඩා ජැක්සන් තුළ තිබුණු උනන්දුව, කැපවීම, ඒ ආකාරයට සිතීම පැතීම වගේ දේවල් අපේ වර්තමාන පරපුරට ලොකු ආභාසයක් කියලා මම හිතනවා. ඒ වගේම මගේ සහෝදර ශිල්පියාට මම අදහන ආගම අනුව නිවන් සුව ප්‍රාර්ථනා කරනවා”.\n\n———————————————————————————————————————————\n\nමම රංගනය හදාරනකොට ඔහු ජීවිතය හදාරනවා\n– ශ්‍රියන්ත මෙන්ඩිස්\n\n\n\nජැක්සන් මගේ ඉතිහාසගත මිතුරා සහ මම මේ ගමන එන්නෙ බොහොම රළු පරළු මාවත් ඔස්සේ. සොඳුරු මල් මාවත් තිබුණෙ නැහැ ඒ කාලෙ. අපේ දෙමව්පියොත් මධ්‍යම පාන්තික රජයේ සේවකයො සහ ඔවුනුත් හිතවතුන්. මුල් කාලයේදී 70 දශකයේ ඇති වූ කෙටි නාට්‍යය ප්‍රබෝධයත් එක්ක තමයි අපි එකතු වෙන්නෙ. එකතු වෙලා එක ගමනක් එන්න සැලසුම් කර ගන්නවා. ඒ අපි කවදත් ප්‍රේම කරන වේදිකාව. වේදිකාව හරහා තමයි අපේ මේ ගමන සැලසුම් කර ගන්නෙ. ඒක දුෂ්කර යුගයක් සහ කාල පරිච්ඡේදයක්. එහෙම ගමන් කරලා ප්‍රධාන වේදිකාව ජය ගන්නට අපි උත්සහ කරනවා. මේ වකවානුවේදී තමයි ටෙලිවිෂන් ටෙලි නාට්‍යය කියන විෂය ලාංකීය ජන සමාජයට එකතු වෙමින් පවතින්නෙ. ඒක නිසාම ලංකාවේ තුන් වැනි ටෙලි නාට්‍යයේ අපි දෙන්නටම රඟපාන්න අවස්ථාව ලැබෙනවා. ඒ “පළිඟු මැණිකේ”. මම “සූරසේන” වෙනකොට ඔහු “විජයපාල” ගේ චරිතය නිරූපණය කරනවා. මම හිතන්නෙ ඒකත් සුවිශේෂයි. මම රංගනය හදාරනකොට ඔහු ජීවිතය හදාරනවා. ඔහු ජීවිතය විතරක් නෙමෙයි අනෙකුත් ක්ෂේත්‍රත් ඔහු නිවැරැදිව හදාරනවා. ඔහු ගායකයෙක්, නිවේදකයෙක්, දේශ ගවේෂකයෙක්, ටෙලි නාට්‍යය අධ්‍යක්ෂවරයෙක්, ටෙලි නාට්‍යය නිෂ්පාදකවරයෙක්, පිටපත් රචකයෙක්, චිත්‍රපට අධ්‍යක්ෂවරයෙක් සහ ඒ වගේම මහ දැවැන්ත දැනුම් සම්භාරයක් අපිට ලබා දෙනවා.\n\nමේ සියලුම දේ අද අප අතර නැත. නමුත් ඔහු තරම් පරිභවයට ලක් වෙච්ච නළුවෙක් මම දැකලා නැහැ. පසුගිය කාලෙ පුරාවටම සමාජ මාධ්‍යය පුරාවට ඔහු ලෝකයක් ජය ගෙන හදන ලද දැවැන්ත ප්‍රතිරූපය විනාශ වුණා. විනාශ කරන්න උත්සහ කළා. නමුත් එය විනාශ වුණේ නැහැ. ඔහු මහා ධනයක් එකතු කළා. අද ඔහු එකතු කළ ධනය අපිට පේනවා. ඒ ධනය මොකද්ද කියලා ඇහුවොත් ඒ තමයි මේ ජනතාව”.\n\n———————————————————————————————————————————\n\nජැක්සන්ගේ වියෝව අපේ හදවතට තදින්ම දැනෙනවා\n– උදයකාන්ත වර්ණසූරිය\n\n\n\n“අපි හැමෝටම ශෝකජනක අවස්ථාවක් මේක. මොකද ජැක්සන්ගේ වියෝව අපේ හදවතට තදින්ම දැනෙනවා. ඒකට විශේෂ හේතුව තමයි ජැක්සන් ඇන්තනි කියන්නෙ කලාවේ එක් තැනකට සීමා වුණ කෙනෙක් නෙමෙයි. ඇත්තටම ඔහුගේ ප්‍රතිභාව එක් තැනකට පමණක් නෙමෙයි සියලුම පැතිකඩයන්වලට විහිදුණු දෙයක්. සිනමාවට, සංගීතයට, වේදිකාවට, රංගනයට මෙන්ම සියලුම ක්ෂේත්‍රවලට දක්ෂතාව පැතිරුණු කලාකරුවකු මෑත කාලයේ මම දැක්කෙ නැහැ. ජැක්සන් ඇන්තනිගේ වියෝව මුළු කලාවටම පාඩුවක්. ඒ හිඩස පුරවන්න ලේසි වෙන එකක් නැහැ. ලෙස්ටර් ජේම්ස් පීරිස්, ජෝ. අබේවික්‍රම වැනි මහත්මයන්ගේ හිඩස පුරවන්න බෑ වගේම ජැක්සන් ඇන්තනි මහතාගේ අඩුවත් පුරවන්න බැරි වෙයි”.\n\n———————————————————————————————————————————\n\nජැක්සන් කියන්නේ සකල කලා වල්ලභයෙක්\n– රොඩ්නි වර්ණකුල\n\n\n\n“ජැක්සන් වේදිකාවේ මගෙ සමීපතම හිත මිතුරෙක්. මම ජැක්සන්ව අඳුර ගන්නෙ 1980 අගභාගයේදී ලූෂන් බුලත්සිංහල මහත්මයාගේ “තාරාවෝ ඉගිලෙති” කියන වේදිකා නාට්‍යයයේදී. ඒ නාට්‍යය අවුරුදු ගාණක් රට පුරා දර්ශනය වුණා. ඒ හැම තැනකදිම ඉතාමත්ම සමීපව අපි වැඩ කටයුතු කළා. මම දකිනවා ජැක්සන් තුළ සැඟවුණු දක්ෂතාවන් කොච්චරද කියනවා නම් ඇත්තටම ඔහු නමින් “සකල කලා වල්ලභයෙක්”. ඒ වචනෙට හරියටම තේරුමක් දුන්න කෙනෙක් තමයි ජැක්සන් ඇන්තනි කියන්නෙ.\n\nමගේ නිගමනයට අනුව ඔහු තමයි මේ රටේ මෙතෙක් පහළ වුණ හැම ක්ෂේත්‍රයකම ප්‍රතාපවත්ම නිර්මාණකරුවා”.\n\n———————————————————————————————————————————\n\nරංගනයට දිවිය කැප කළ නළුවෙක්\n– චන්දන වික්‍රමසිංහ\n\n\n\nමම හිතන්නෙ ජැක්සන් ඇන්තනි වගේ කෘතහස්ත සිනමාවේදියෙක් නොහිටින්න චන්දන වික්‍රමසිංහ කියලා කෙනෙක් මේ ක්ෂේත්‍රයට එන්නෙ නැහැ. “අබා” වගේ චිත්‍රපටයක් බය නැතුව භාර දුන්නේ මට. නැට්ටුවො 600ක් සමඟ ඒ වැඩ කටයුතු කළේ. ජැක්සන් ඇන්තනි මහත්මයා තරුණයන්ට අතහිත දීමේ ප්‍රතිපලයක් විදියට තමයි අද මම මෙතන ඉන්නෙ. ඔහු කුස පබා චිත්‍රපටයේ කථකලි නර්තනය පුහුණුවීම් කටයුතුවලදී මම උදේ 9.00ට එන්න කිවුවොත් ඔහු උදේ 7.30ට එනවා. ඒ වගේ කැපවීමෙන් ඔහු වැඩ කළා.\n\n———————————————————————————————————————————\n\nකලා ක්ෂේත්‍රයට පිරිමැසිය නොහැකි ඉතාමත් ලොකු පාඩුවක්\n– මාදනී මල්වත්ත\n\n\n\n“අවුරුද්දක් වගේ කාලයක් ජැක්සන් අයියා අසනීපෙන් ඉඳලා හිතුවෙවත් නැති මොහොතක අපි හැමෝවම දාලා යන්න ගියා. ඇත්තටම ශ්‍රී ලාංකේය කලා ක්ෂේත්‍රයට පිරිමැසිය නො හැකි ඉතාමත් ලොකු පාඩුවක් ජැක්සන් අයියගෙ මේ වියෝව.\n\nමගේ ඉතිහාසය ජැක්සන් අයියත් එක්ක සම්බන්ධ වෙන්නෙ අවුරුදු 15කට වගේ කලින්. ඒ දයානන්ද ගුණවර්ධන මහත්මයාගේ “මධුර ජවනිකා” වේදිකා නාට්‍යයේදී තමයි එතුමා මට මුණ ගැහෙන්නෙ. එදා ඉඳලා අනතුර වුණ කාලය දක්වාම අපි හැමෝම එක්ක ඉතාමත්ම සුහදව කටයුතු කළා.\n\nඔහුගේ ප්‍රවීණත්වය හරිම ඉහළයි. ඒ ප්‍රවීණත්වය ආභරණයක් කර ගත්තෙ නැහැ කවදාවත්. ඒක එතුමාගේ ඉතාමත්ම හොඳ ගුණාංගයක්”.\n\n———————————————————————————————————————————\n\nගාමිණීගෙන් පස්සෙ ඉතින් ජැක්සන් තමයි\n– සුනිල් ටී. ප්‍රනාන්දු\n\n\n\n“මම කරපු “කුස පබා” චිත්‍රපටයේ ප්‍රධාන චරිතය ඔහු තමයි කළේ. පුද්ගලයෙක් වශයෙන් ඉතාමත්ම නිහතමානී පුද්ගලයෙක්. ගාමිණී ෆොන්සේකාගෙන් පස්සෙ නළුවෙක් ගැන කතා කළොත් මට කතා කරන්න තියන්නෙ ජැක්සන් මහතා ගැන. රූපවාහිනී නාට්‍යය, චිත්‍රපට, වේදිකා නාට්‍යය, නර්තනය වගේ හැම දක්ෂ්තාවකින්ම සම්පූර්ණ කෙනෙක් ඔහු. මට හරිම කනගාටුයි මේ වගේ කෙනෙක් මේ රටට නැති වුණ එක ගැන. මේ වගේ කෙනෙක් නැවතත් මේ රටට කවදා බිහි වෙයි ද කියලා කියන්න බැහැ.”\n\n",
       "URL": "https://www.dinamina.lk/2023/10/11/%e0%b6%af%e0%b7%80%e0%b7%83%e0%b7%9a-%e0%b6%b4%e0%b7%94%e0%b7%80%e0%b6%ad%e0%b7%8a/29650/%e0%b6%b4%e0%b7%8a%e0%b6%bb%e0%b7%9a%e0%b6%9a%e0%b7%8a%e0%b7%82%e0%b6%9a-%e0%b7%83%e0%b7%92%e0%b6%ad%e0%b7%8a-%e0%b7%84%e0%b6%ac%e0%b7%80%e0%b7%8f-%e0%b7%83%e0%b6%b8%e0%b7%94/",
       "Category": "local",
       "Parent URL": "https://www.dinamina.lk/category/local//page/8/"
}