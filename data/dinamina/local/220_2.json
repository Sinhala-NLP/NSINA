{
       "Source": "dinamina",
       "Timestamp": "August 19, 2023 1:00 am",
       "Headline": "උමා ඔය යටතේ ඉදිකළ ඩයරබා ජලාශයෙන් ජාතික විදුලි පද්ධතියට මෙගාවොට් 120ක්",
       "News Content": "වාරිමාර්ග රාජ්‍ය ඇමැති ශෂීන්ද්‍ර රාජපක්ෂ\n\nඋමා ඔය බහුකාර්ය සංවර්ධන ව්‍යාපෘතිය යටතේ ඉදිකළ ඩයරබා ජලාශය පසුගියදා ජලය පුරවා විවෘත කිරීමෙන් පසු ජාතික විදුලි බල පද්ධතියට මෙගා වොට් 120ක විදුලිබලයක් එක් වීම නිසා කුඹුරු අක්කර 15,000ක් යල මහ දෙකන්නයේ වගා කිරීමට හැකියාව ලැබෙන බව වාරිමාර්ග රාජ්‍ය අමාත්‍ය ශෂීන්ද්‍ර රාජපක්ෂ මහතා පැවැසීය.\n\nඑහි ප්‍රතිඵල ජාතික ආහාර සුරක්ෂිතතා වැඩසටහනට එක් කිරීමට තව මාස කීපයකින් හැකියාව ලැබෙන බව ද රාජ්‍ය ඇමැතිවරයා කීය.\n\nමෙරට ජාතික ආහාර සුරක්ෂිතතාව තහවුරු කිරීමට ජනාධිපති රනිල් වික්‍රමසිංහ මහතා ආරම්භ කළ ජාතික ආහාර නිෂ්පාදන ක්‍රියාවලිය වෙනුවෙන් වාරිමාර්ග අමාත්‍යාංශය පුළුල් දායකත්වයක් ලබා දෙමින් සිටින බව ද රාජ්‍ය ඇමැතිවරයා සඳහන් කළේය.රාජ්‍ය ඇමැතිවරයා මේ බව සඳහන් කර සිටියේ ‘ස්ථාවර රටකට සැවොම එක මඟකට’ මැයෙන් පසුගියදා (16) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක්වෙමිනි.\n\nමෙහිදී වැඩිදුරටත් රාජ්‍ය ඇමැති ශෂීන්ද්‍ර රාජපක්ෂ මහතා මෙසේ ද පැවසීය.\n\nවාරිමාර්ග අමාත්‍යාංශය භූමි කළමනාකරණය කිරීම හා වාරි ජලය ලබාදීම විධිමත් ක්‍රමවේදයක් ඔස්සේ සිදු කරනවා. එසේම වත්මන් කාලගුණික තත්ත්වයන් සමඟ රටේ මතුව ඇති ගැටලු පිළිබඳ අවධානය යොමු කිරීමේ දී ඉහළ කළමනාකරණයකින් යුතුව එම තත්ත්වයන් සමනය කරන අමාත්‍යාංශයක් ලෙස වාරිමාර්ග අමාත්‍යාංශය හැඳින්විය හැකියි.\n\nඑසේම මතුව ඇති තත්ත්වයට මුහුණදීමට කෘෂිකර්ම අමාත්‍යාංශය හා වැවිලි කර්මාන්ත අමාත්‍යාංශය, විදුලිබල අමාත්‍යාංශය,ජල සම්පාදන අමාත්‍යාංශය, වනජීවී හා වන සංරක්ෂණ දෙපාර්තමේන්තුව සමඟ අප මේ වන විට සම්බන්ධීකරණයකින් ක්‍රියාත්මක වෙනවා.\n\nරටේ ජල මූලාශ්‍ර ආරක්ෂා කර ගනිමින් පරිසර පද්ධතියට හානි නොවන ලෙස කෘෂිකර්මාන්තයට ප්‍රමුඛත්වය දෙමින් පානීය ජලය, ජල විදුලිය නිෂ්පාදනය, කර්මාන්ත හා වන සතුන්ට ජලය ලබාදීම සිදු කෙරෙනවා.\n\nඅප අමාත්‍යාංශයේ මේ වසරේ ඉලක්කගත සමස්ත ආයෝජන සඳහා අය වැය ප්‍රතිපාදන, දේශගුණික බලපෑම් අවම කිරීමේ බහු අදියර වැඩසටහන හා ඒකාබද්ධ ජල දහරා ජල සම්පත් කළමනාකරණ ව්‍යාපෘතිය මෙන්ම වැව් ගම් පුබුදුව ව්‍යාපෘති වෙනුවෙන් යොදවා තිබෙනවා.\n\nපසුගිය දිනවල දිස්ත්‍රික් මට්ටමින් වාරිමාර්ග සැලැස්මක් සකස් කළා. ඒ අනුව හඳුනාගත් වාරි ව්‍යාපෘතින් 3,000ක පමණ පිළිසකර කිරීමේ ව්‍යාපෘතිය දිස්ත්‍රික්ක 25 ආවරණය වන අන්දමින් පසුගියදා ආරම්භ කළා. දීර්ඝ කාලයක් පුරා අලුත්වැඩියා නොකළ ඇළවේලි හා වැව් අමුණු සියල්ල මේ යටතේ පිළිසකර කිරීම සිදු වෙනවා.\n\nඒ වගේම මොණරාගල හා බදුල්ල දිස්ත්‍රික්කවල පානීය ජල ගැටලුව විසඳීම පිළිබඳව ද අප මේ වන විට සාකච්ඡා කරනවා.\n\nකාලගුණ දෙපාර්තමේන්තුව, වාරිමාර්ග දෙපාර්තමේන්තුව මහවැලි, විදුලිබල මේ සියලු ආයතන එක් කර ජලය කළමනාකරණය කිරීම පිළිබඳ මසකට හෝ මාස දෙකකට වරක් තීන්දු තීරණ ගැනීම සඳහා නීත්‍යනුකූල බලයක් තිබෙන එක් යන්ත්‍රණයක් සකස් කිරීමට අද අප තීරණය කළා.\n\nමෙරට කෘෂිකර්මාන්තය සඳහා අවශ්‍ය වාරි ජලය සැපයීමටත් මෙරට ජාතික ආහාර සුරක්ෂිතතාව තහවුරු කරමින් ජනතාවගේ පෝෂණ තත්ත්වය වැඩිදියුණු කිරීමටත් අප පුළුල් මෙහෙවරක් ඉටු කරමින් සිටිනවා.",
       "URL": "https://www.dinamina.lk/2023/08/19/local/15492/%e0%b6%8b%e0%b6%b8%e0%b7%8f-%e0%b6%94%e0%b6%ba-%e0%b6%ba%e0%b6%a7%e0%b6%ad%e0%b7%9a-%e0%b6%89%e0%b6%af%e0%b7%92%e0%b6%9a%e0%b7%85-%e0%b6%a9%e0%b6%ba%e0%b6%bb%e0%b6%b6%e0%b7%8f-%e0%b6%a2%e0%b6%bd/",
       "Category": "local",
       "Parent URL": "https://www.dinamina.lk/category/local//page/220/"
}