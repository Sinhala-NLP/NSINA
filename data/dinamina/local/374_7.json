{
       "Source": "dinamina",
       "Timestamp": "July 17, 2023 1:00 am",
       "Headline": "චෝදනා එල්ල වූ මරණ ගැන විමර්ශනයට කමිටුවක්",
       "News Content": "රජයේ රෝහල්වල පසුගිය මාස කිහිපය ඇතුළත සිදුවූ මරණ අතුරින් සෞඛ්‍ය අංශයට චෝදනා හා විවේචන එල්ල වූ සියලු මරණ සම්බන්ධයෙන් පූර්ණ විමර්ශනයක් සිදුකර වාර්තාවක් ලබාදීම සඳහා පත්කරන පංච පුද්ගල කමිටුව සෞඛ්‍ය ඇමැතිවරයා විසින් අද (17) සඳුදා නම් කරනු ඇතැයි සෞඛ්‍ය අධ්‍යක්ෂ ජනරාල් වෛද්‍ය අසේල ගුණවර්ධන මහතා පවසයි.\n\nඖෂධ පිළිබඳව මෙන්ම අාසාත්මිකතා සම්බන්ධවද වෛද්‍ය හා හෙද යන දෙඅංශය සම්බන්ධයෙන් පුළුල් දැනුමක් හා අවබෝධයක් ඇති මහාචාර්යවරුන් ඇතුළු පස් දෙනකු මෙම විද්වත් කමිටුවට ඇතුළත් කරන බවත් මෑත කාලයේ රජයේ රෝහල්වල සිදුවූ මතභේදයට තුඩුදුන් සියලු මරණ සම්බන්ධයෙන් පූර්ණ අධ්‍යයනයක් සිදුකර ඇමැතිවරයාට ඔවුන් වාර්තාවක් බාර දෙනු ඇති බවත් ඒ මහතා කීය.\n\nපේරාදෙණිය ශික්ෂණ රෝහල, පේරාදෙණිය සිරිමාවෝ බණ්ඩාරනායක විශේෂිත ළමා රෝහල හා මහනුවර ජාතික රෝහල නිරීක්ෂණය කර එහි අධ්‍යක්ෂවරුන්, පරිපාලන නිලධාරින් හා විශේෂඥ වෛද්‍යවරුන් සමඟ සාකච්ඡාවක් පැවැත්වීම සඳහා පෙරේදා (15) පැමිණි අවස්ථාවේ මාධ්‍ය හමුවේ අදහස් දක්වමින් සෞඛ්‍ය අධ්‍යක්ෂ ජනරාල්වරයා මේ බව ප්‍රකාශ කළේය. මෙම අවස්ථාවට නියෝජ්‍ය සෞඛ්‍ය සේවා අධ්‍යක්ෂ ජනරාල් (වෛද්‍ය සැපයුම්), නියෝජ්‍ය අධ්‍යක්ෂ ජනරාල් (රසායනාගාර), නියෝජ්‍ය සෞඛ්‍ය සේවා අධ්‍යක්ෂ ජනරාල් ( වෛද්‍ය සේවා), අධ්‍යක්ෂ (තෘතීයික සත්කාර සේවා) යන නිලධාරීහු සහභාගි වූහ.\n\nමෙම පංච පුද්ගල කමිටුව මගින් ලබාදෙන වාර්තාව මෙරට රෝහල් පද්ධතිය තුළින් වඩා හොඳ සෞඛ්‍ය සේවාවක් ජනතාවට ලබාදීම සඳහා ඉවහල් වනු ඇති බවත් සෞඛ්‍ය අංශයේ සියලු දෙනාගේ අපේක්ෂාව ප්‍රතිකාර සඳහා පැමිණෙන සියලු රෝගීන් සුවය ලැබ ආපසු යනු දැකීම යැයි ද හෙතෙම පැවසුවේය.\n\nමතභේදයට තුඩුදෙන මරණ සම්බන්ධයෙන් මාධ්‍ය වාර්තා පළවීමත් සමඟ ප්‍රතිකාර සඳහා රෝහල් කරා පැමිණීමට ජනතාව උනන්දුවක් නොදැක්වීමට ඉඩක් ඇතැයි ද රෝහල් මගින් රෝගීන් ට ලබාදෙන සෞඛ්‍ය සේවාව කිසිසේත්ම කඩා වැටී නොමැති බව විශ්වාසයෙන් දැනුම් දෙන බවත් ඒ මහතා කීය.\n\nපේරාදෙණිය ශික්ෂණ රෝහල, පේරාදෙණිය සිරිමාවෝ බණ්ඩාරනායක විශේෂිත ළමා රෝහල හා මහනුවර ජාතික රෝහල නිරීක්ෂණය කිරීමෙන් පසු ලබාගත් තොරතුරු අඩංගු වාර්තාවක් ඇමැතිවරයාට ලබා දීමට කටයුතු කරන්නේ යැයි ද හෙතෙම ප්‍රකාශ කළේය.\n\nඅසේල කුරුළුවංශ",
       "URL": "https://www.dinamina.lk/2023/07/17/local/7005/%e0%b6%a0%e0%b7%9d%e0%b6%af%e0%b6%b1%e0%b7%8f-%e0%b6%91%e0%b6%bd%e0%b7%8a%e0%b6%bd-%e0%b7%80%e0%b7%96-%e0%b6%b8%e0%b6%bb%e0%b6%ab-%e0%b6%9c%e0%b7%90%e0%b6%b1-%e0%b7%80%e0%b7%92%e0%b6%b8%e0%b6%bb/",
       "Category": "local",
       "Parent URL": "https://www.dinamina.lk/category/local//page/374/"
}