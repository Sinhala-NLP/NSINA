{
       "Source": "dinamina",
       "Timestamp": "October 3, 2023 1:00 am",
       "Headline": "අලුතින් හිතා අඩු වියදමින් පරිසර හිතකාමීව නව තාක්ෂණයට පිවිසෙමු",
       "News Content": "අලුතෙන් සිතමින්, වියදම් අඩු කරමින්, පරිසර හිතකාමී ලෙස අලුත් තාක්ෂණයට පිවිසෙමු යැයි අගමැති දිනේෂ් ගුණවර්ධන මහතා පැවසීය. අගමැතිවරයා එසේ ප්‍රකාශ කළේ, ලෝක ජනාවාස දින සැමරුමට ප්‍රධාන ආරාධිතයා ලෙස එක්වෙමිනි. සැමරුම ඊයේ (02) බත්තරමුල්ල, සෙත්සිරිපාය (දෙවන අදියර) 11 වන මහලේ පිහිටි ශ්‍රවණාගාරයේදී පැවැත්විණි. සුරක්ෂිත නාගරික ආර්ථිකයක් යන්න මෙවර ලෝක ජනාවාස දින තේමාවයි. නාගරික සංවර්ධන හා නිවාස අමාත්‍යාංශයේ ලේකම් ඩබ්ලිව්.එස්. සත්‍යානන්ද, එක්සත් ජාතින්ගේ මානව ජනාවාස වැඩසටහනේ මෙරට නියෝජිතයන් ඇතුළු විශාල පිරිසක් මේ අවස්ථාවට සහභාගි වූහ. එහි මහ ලේකම්වරයාගේ පණිවිඩයද මෙහිදී ඉදිරිපත් කෙරිණි. ජාතික නිවාස සංවර්ධන අධිකාරිය සහ නාගරික සංවර්ධන අධිකාරිය ලෝක ජනාවාස දිනය වෙනුවෙන් පැවැත්වූ තරගාවලියේ ජයග්‍රාහක ජයග්‍රාහිකාවන්ට ත්‍යාග ප්‍රදානයද මෙහිදී සිදු කෙරිණි.\n\nපැය 24න් වැඩි කාලයක් සූර්යයා පායන මේ රටේ ජනතාව එම සූර්ය බලයෙන් ප්‍රයෝජන ගත යුතු යැයිද අගමැතිවරයා සඳහන් කළේය.\n\nඑහිදී වැඩිදුරටත් අගමැතිවරයා මෙසේද පැවසීය.\n\nමිනිස් සමාජයේ මූලික මිනිස් අයිතිවාසිකම් අත්පත් කර ගැනීමට, ලෝකය නිරන්තර උත්සාහයක යෙදී සිටිනවා. ඒ සඳහා රටවල් අතර, ජාතීන් අතර, සංවිධාන අතර යම් යම් ප්‍රධාන කරුණු සම්බන්ධයෙන් එකඟතාවන්ට එළඹෙනවා. බොහෝ කලකට පෙර ආහාර, නිවාස හා ඇඳුම් මිනිස් සමාජයේ මූලික මිනිස් අයිතිවාසිකම් ලෙස එක්සත් ජාතීන් පිළිගත්තා. අපි තවමත් ඒ ඉලක්කයට ගමන් කරමින් සිටිනවා. අපේ රට දීර්ඝ කාලයක සිට විශාල පරිශ්‍රමයක යෙදෙමින් එහි ප්‍රතිඵල පෙන්නුම් කර තිබෙනවා. තවමත් ලොවට මේ ගැටලුව විසඳා ගැනීමට නොහැකි වූ බව මෙවර එක්සත් ජාතීන්ගේ මහා මණ්ඩලය අමතමින් ජනාධිපති රනිල් වික්‍රමසිංහ මහතා ප්‍රකාශ කර සිටියා. ඒ අපි වැනි කුඩා රටවල් වෙනුවෙන්. මේ ජනාවාස දිනයේ අරමුණු සාක්ෂාත් කර ගැනීමට විෂයභාර ඇමැති ප්‍රසන්න රණතුංග මහතා දිගින් දිගටම පෙනී සිටිනවා. ඒ වෙනුවෙන් යෝජනා ඉදිරිපත් කරමින්, සාකච්ඡා පැවැත්වීමටත්, විදේශ ආධාර ලබා ගැනීමටත් දරන උත්සාහය කෘතවේදීව සිහිපත් කරනවා. මූලික අවශ්‍යතාවලට අතිරේකව අධ්‍යාපනය, සෞඛ්‍යය, පරිසරය අද යුගයේ තවත් වැදගත් කාරණා හැටියට ලොව සෑම රටක්ම පිළිගන්නවා. ජීවත්වීමට සුදුසු පරිසරයක අවශ්‍යතාව, අධ්‍යාපන පහසුකම් හා සෞඛ්‍යය නීරෝගිභාවය ආදී සියල්ල ජනාවාසයක අන්තර්ගතයි.\n\nඅපේ අත්දැකීම්, දායාදයන් ජාත්‍යන්තරවත් සැලකිල්ලට භාජනය වෙනවා. ජනාවාස කියන්නේ, ඉදිරි දවස්වල පැවැත්වෙන බිම්ස්ටෙක් සමුළුවේ එක විෂයක්. මේ වන විටත් ඒ පිළිබඳ තොරතුරු සංඛ්‍යා ලේඛන එක්තැන් කොට ගනිමින් අදාළ සාකච්ඡා පැවැත්වෙනවා. එවැනි අත්දැකීම් සමුදායක් සමඟයි අපට ඉදිරියට ගමන් කරන්න වෙන්නේ. අපේ භූමි භාගය වැඩිවෙන්නේ නැහැ. ඒ වගේම නාගරික භූමි ප්‍රමාණය නිසි ලෙස කළමනාකරණය කරගත යුතුයි. එසේ නොකළහොත් අපට මීටත් වැඩිය ගැටලුවලට මුහුණ දෙන්න වෙනවා. ලෝක ජනාවාස දිනය වන අද දිනයේදී ජනතාවගේ ජන ජීවිතය රුකුලක් වන දේ, ආරක්ෂාව හා දියුණුව ඇති කළ හැකි ක්‍රියාමාර්ග සම්බන්ධයෙන් තවදුරටත් සාකච්ඡා වෙනු ඇතැයි විශ්වාස කරනවා. අද අපේ අභියෝග වෙනස් වෙලා. අන්ධානුකරණයෙන් බලපු කාලය ඉවරයි. තවදුරටත් හැතැප්ම ගණන් විදුලි රැහැන් ඇදීමේ අවශ්‍යතාවක් නැහැ. කෝටි ගණන් වියදම් කරමින් ජනාවාසයකට විදුලිය දෙන්න අවශ්‍ය නැහැ. ඒ බව ඔප්පු වෙලා ඉවරයි. අද අපට තිබෙන අභියෝගය සූර්යතාපය විදුලියට පරිවර්තනය කර ගැනීමයි. ඒ නිසා අලුතෙන් හිතන්න ඕනෑ.\n\nවැඩබලන නාගරික සංවර්ධන හා නිවාස ඇමැති තේනුක විදානගමගේ මහතා- 1986 වසරේදී කෙන්යාවේ නයිරෝබි නුවර දී ප්‍රකාශයට පත් වූ ලෝක ජනාවාස දිනය තේමාව වුණේ නිවස මගේ අයිතිය යන්නයි. එදා සිට අද දක්වා සෑම වසරකම විවිධ තේමා යටතේ ලෝක ජනාවාස දිනය සැමරෙනවා. ඒ වෙනුවෙන් විවිධ ක්‍රියාකාරකම් කරනවා.\n\nග්‍රාමීයව ජීවත්වන මිනිස්සු නගර කරා ඇදී එනවා. හොඳ ජීවන තත්ත්වයක් අපේක්ෂාවෙන් බොහෝ පිරිස් නගරවලට ඇදී එනවා. ග්‍රාමීය ජනතාවගේ අනාගතය යහපත් කරන්න, සෞභාග්‍යවත් කරන්න ඒකකයක් ලෙස නගරය සැලසුම් විය යුතුයි. නගරයේ ජීවත්වන හා නගරය කරා ඇදී එන අයටත් සුරක්ෂිත රැකියා සපයන ආයෝජන හැකියාවන් වර්ධනය කරන ස්ථානයක් බවට නගරය පත් කර ගත යුතු බව ප්‍රකාශ කරනවා. සුරක්ෂිත නාගරික ආර්ථිකයකට අප සූදානම් විය යුතුයි. අපගේ දිගු කාලීන සංවර්ධන සැලසුම්වලට බාධාවක් නොවන පරිදි 2030 ළඟා විය යුතු සංවර්ධන අරමුණු ජයගත හැකි පරිදි සුරක්ෂිත නාගරික ආර්ථිකයක් සඳහා කටයුතු කිරීමට අප පියවර ගන්න ඕනෑ. ලෝක ජනාවාස දිනයේ තේමාව උත්සවයකට පමණක් සීමා නොකර එය යථාර්ථයක් කිරීමට සැලසුම් කරමු. අද සිට ජනාවාස සතියක් ප්‍රකාශයට පත් කරනවා. අප අමාත්‍යාංශය යටතේ ඇති ආයතන මේ සතිය පුරා වැඩසටහන් ක්‍රියාත්මක කරනවා යැයිද පැවසීය.\n\n",
       "URL": "https://www.dinamina.lk/2023/10/03/local/27247/%e0%b6%85%e0%b6%bd%e0%b7%94%e0%b6%ad%e0%b7%92%e0%b6%b1%e0%b7%8a-%e0%b7%84%e0%b7%92%e0%b6%ad%e0%b7%8f-%e0%b6%85%e0%b6%a9%e0%b7%94-%e0%b7%80%e0%b7%92%e0%b6%ba%e0%b6%af%e0%b6%b8%e0%b7%92%e0%b6%b1/",
       "Category": "local",
       "Parent URL": "https://www.dinamina.lk/category/local//page/41/"
}