{
       "Source": "dinamina",
       "Timestamp": "July 17, 2023 9:05 am",
       "Headline": "රණවිරු සුබසාධනයේ තවත් ඓතිහාසික පිටුවක්",
       "News Content": "ශ්‍රී ලංකා යුද හමුදාවේ 8 වන ශ්‍රී ලංකා සිංහ රෙජිමේන්තුවට අනුයුක්තව පුලියන්කුලම ප්‍රදේශයේ ක්‍රියාන්විත රාජකාරියේ නිරතව සිටියදී 1997 අගෝස්තු 21වැනිදා ත්‍රස්තවාදීන්ගේ මර උගුලකට හසු වීමෙන් තම දකුණු අත අහිමි වූ රණවිරු සැරයන් එච්.ජී නෙලුම් කුමාර වෙත කෘත්‍රිම අතක් ලබාදීම රණවිරු සේවා අධිකාරියේදී පසුගියදා සිදු විය.\n\nරණවිරු සේවා අධිකාරියේ සභාපති මේජර් ජෙනරල් නන්දන සේනාධීර (විශ්‍රාමික) මහතාගේ විශේෂ ඉල්ලීමකට ප්‍රතිචාර දක්වමින් LN4 කෘත්‍රිම අත් ලබාදීමේ ශ්‍රී ලංකාවේ සන්නාම තානාපති ලෙස කටයුතු කරන කරන මොහාමඩ් සමූන් මහතා විසින් රණක්ෂිතයටපත් රණවිරු නෙලුම් කුමාර මහතා සදහා LN4 වර්ගයේ කෘත්‍රිම අතක් පරිත්‍යාග කිරීමට පියවර ගත්තේය‍.\n\nමීට පෙර අවස්ථා කිහිපයකදීම ක්‍රියාන්විත හේතූන් මත මැණික් කටුව අසලින් එක් අතක් අහිමි වූ රණවිරුවන් සදහා කෘත්‍රිම අත් සකසා දී තිබුණද එම කෘත්‍රිම අත භාවිතයෙන් යමක් සිදුකර ගත නොහැකි අතර එය හුදෙක්ම අතක පෙනුම ලබාගැනීම සදහා භාවි⁣තා කරනු ලබන ආදේශකයක් වශයෙන් පමණක් භාවිතා කරන ලදී.\n\n\n\nමෙම අමෙරිකාවේ නිෂ්පාදිත LN4 වර්ගයේ නවීන තාක්ෂණයෙන් යුත් කෘත්‍රිම අත අනෙක් අතෙහි ආධාරයෙන් ක්‍රියා කළ හැකිය . මෙම නව කෘත්‍රිම අත මගින් අනෙක් අතෙහි ආධාරයෙන් යමක් අල්ලා ගැනීමට ,රඳවා ගැනීමට සහ ලිවීමට ආදී කටයුතු ස්වාධීන ලෙස කර ගැනීමට හැකියාවක් ඇත. මෙම කෘත්‍රිම අත බරින් ඉතාම අඩු අතර භාවිතයද ඉතාම පහසුවේ. වර්තමානයේ පවතින පුනරුත්ථාපන ක්‍රමවේදයට ඔබ්බෙන් නව තාක්ෂණයෙන් යාවත්කාලීන වුණු ආබාධිත සහයක උපකරණ ලබාදීමේ තවත් එක් පියවරක් වශයෙන් මෙම කෘත්‍රීම අත ලබාදීම සැලකිය හැකිය.\n\nඋපතින් දකුණත භාවිතා කරන්නෙකු වූ රණවිරු නෙළුම් කුමාර මහතා වර්ෂ 1997 තම අත අහිමි වීමෙන් අනතුරුව වම් අතින් සියලුම වැඩ කටයුතු කිරීම සඳහා ස්වෝත්සාහයෙන් පුරුදු පුහුණු වී ඇත.\n\nවිසිතුරු මත්ස්‍ය ව්‍යාපාරයක් තම ස්වයං රැකියාව වශයෙන් පවත්වාගෙන යමින් වමතින් සියලුම කටයුතු සිදු කරමින් යතුරු ලියනය සහ අකුරු ලිවීමේ කටයුතු ද තමන්ට නුහුරු වමතින් සිදු කිරීමට පුරුදු වූ මෙම වීරෝදාර රණවිරුවා වසර 25 කට පමණ පසුව නැවතත් මෙම කෘත්‍රීම අත භාවිතයෙන් දකුණු අතින් ලියැවුණු ප්‍රථම අත් අකුර වශයෙන් තම නම පුංචි කඩදාසි කොළයක රණවිරු සේවා අධිකාරියේ සභාපතිවරයා ඉදිරියේදීම සටහන් කරන ලදී.\n\n\n\nවසර 23ක රණවිරු සේවා අධිකාරියේ සුබසාධන ඉතිහාසයේ නව පිටුවක් පෙරළමින් නවීන තාක්ෂණයෙන් සන්නද්ධ, උසස් ප්‍රමිතියෙන් යුත් මෙවැනිම කෘත්‍රීම අත් අවශ්‍ය රණවිරුවන් වෙනුවෙන් අනාගතයේදීත් නොමිලේ සැපයීම සඳහා රණවිරු සේවා අධිකාරියේ සභාපතිවරයාගේ ඉතා සමීප මිතුරෙකු වන මෙම පරිත්‍යාගශීලී මහත්මා එකඟතාවය පළ කරන ලදී.",
       "URL": "https://www.dinamina.lk/2023/07/17/local/7034/nelum/",
       "Category": "local",
       "Parent URL": "https://www.dinamina.lk/category/local//page/373/"
}