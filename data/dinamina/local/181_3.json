{
       "Source": "dinamina",
       "Timestamp": "August 29, 2023 12:04 am",
       "Headline": "මත්කුඩු වැටලීමට ගිය  සැරයන්ගේ අතක්  සපා කෑ කත කුඩු සමඟ අල්ලයි",
       "News Content": "හෙරොයින් වැටලීමකට ගිය පින්වත්ත පොලිසියේ සැරයන්ගේ අතක් සපා කෑ කාන්තාවක හෙරොයින් මත්කුඩු තොගයක් සමඟ ඊයේ (29) අත්අඩංගුවට ගත් බව පින්වත්ත පොලිසිය පවසයි. මෙසේ අත්අඩංගුවට ගෙන ඇත්තේ මහවිල, මාදුපිටිය මාර්ගයේ පදිංචි 25 හැවිරිදි කාන්තාවක බව පොලිසිය කීය.\n\nඑම නිවෙසේ හෙරොයින් වැටලීමකට ගිය අවස්ථාවේදී සාජන් මේජර් ජයසිංහ නිලධාරියාගේ අතක් මෙසේ සපා කා ඇති බව සඳහන් වේ.\n\nසැකකාර කාන්තාවගේ සැමියා අයිස් මත්ද්‍රව්‍ය පැකට් තුනක් සමඟ පළමුව අත්අඩංගුවට ගෙන සිර මැදිරියේ රඳවා සිට ඇති අතර, ඔහු බැලීම සඳහා තවත් පුද්ගලයකු බත් පාර්සලයක් රැගෙන පැමිණි බව පොලිසිය පැවසීය.\n\nපොලිසියට සැක සිතී බත් පාර්සලය පරීක්ෂා කිරීමේදී එහි තිබූ බල මාළු කෑලි දෙකක් අස්සේ සඟවා තිබූ අයිස් මත්ද්‍රව්‍ය කුඩා පැකට් පහක් සොයාගත් බව පොලිසිය කීය.\n\nබත් පාර්සලය රැගෙන පැමිණි පුද්ගලයාගේ ප්‍රකාශ මත එය ලබාදී ඇත්තේ සැකකරුගේ බිරිය බව අනාවරණය වීමෙන් පසු පොලිස් කණ්ඩායම ඇය පදිංචි නිවෙස වෙත ගොස් ඇතැයිද පොලිසිය පවසයි.\n\nඑහිදී පළමුව කාන්තා කොස්තාපල්වරියන් ලවා පරීක්ෂා කිරීමේදී සැකකාරිය කාන්තා නිලධාරිනියන් ඇය සමඟ පොරබදා ඇති බවද පොලිසිය කීය.\n\nඑසැණින් සැකකාරිය අසල සිටි සැරයන්ගේ අත සපා කා ඇති බවත්, පසුව දැඩි පරිශ්‍රමයක් යොදා සැකකාරියගේ තිසරපට අස්සේ සඟවාගෙන සිටි හෙරොයින් මත්කුඩු ග්‍රෑම් පහයි මිලිග්‍රෑම් 300ක් සොයා ගැනීමට කාන්තා නිලධාරීනියන්ට හැකි වූ බවත් පොලිසිය සඳහන් කරයි.\n\nසපාකෑමට ලක්වූ සැරයන්වරයා වෛද්‍යවරයකු හමුවට පැමිණවීමට පාණදුර මූලික රෝහලට යොමුකළ බව පොලිසිය කියයි.\n\nසැකකරුවන් පාණදුර මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nජ්‍යෙෂ්ඨ පොලිස් අධිකාරී සමන්ත වෙදගේ සහ සහකාර පොලිස් අධිකාරී කමල් ජයනෙත්ති මහත්වරුන්ගේ උපදෙස් පරිදි ස්ථානාධිපති (වැබ) පොලිස් පරීක්ෂක වී.ඩී.එස්. ලලිත් මහතාගේ මෙහෙයවීමෙන් සාජන් මේජර් ජයසිංහ, සැරයන් චන්ද්‍රරත්න (39077), කාන්තා කොස්තාපල් දිල්හාරා (12953) සහ අනුරාධා (1095) වැටලීමට එක්වූහ.\n\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/08/29/local/17860/%e0%b6%b8%e0%b6%ad%e0%b7%8a%e0%b6%9a%e0%b7%94%e0%b6%a9%e0%b7%94-%e0%b7%80%e0%b7%90%e0%b6%a7%e0%b6%bd%e0%b7%93%e0%b6%b8%e0%b6%a7-%e0%b6%9c%e0%b7%92%e0%b6%ba-%e0%b7%83%e0%b7%90%e0%b6%bb%e0%b6%ba/",
       "Category": "local",
       "Parent URL": "https://www.dinamina.lk/category/local//page/181/"
}