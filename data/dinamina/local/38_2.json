{
       "Source": "dinamina",
       "Timestamp": "October 4, 2023 12:07 am",
       "Headline": "අංගම්පිටිය බැංකුවේ රන් භාණ්ඩ සේප්පුව කපා ඇත්තේ ‘ග්‍රයින්ඩර්’ ඔස්තාර් කෙනෙක්",
       "News Content": "වෙන්නප්පුව බෝලවත්ත හන්දියේ අංගම්පිටිය ග්‍රාමීය බැංකුවේ සේප්පුව කපා රුපියල් කෝටි 07කට ආසන්න වටිනාකමක් ඇති රන් භාණ්ඩ සොරා ගැනීම සම්බන්ධයෙන් වැදගත් තොරතුරු රැසක් ඔස්සේ විමර්ශන සිදු වන බව උසස් පොලිස් නිලධාරියෙක් සඳහන් කළේය.\n\nමෙම සොරකම පිටස්තර පුද්ගලයකු විසින් සිදු කර ඇති බව මූලික විමර්ශනවලින් පෙනී ගොස් ඇති බව ද එම නිලධාරියා කීය.\nසොරාගෙන ගොස් ඇත්තේ උකස් ලෙස ලබාගෙන ග්‍රාමීය බැංකුවේ සේප්පුව තුළ තැන්පත් කර තිබුණු රන් භාණ්ඩ වර්ග 225කි. එම රන් භාණ්ඩවල බර පවුම් 447ක් වන බවත් වටිනාකම රුපියල් 68,838,000ක් වන බවත් පොලිසිය කියයි.\n\nපසුගිය සැප්තැම්බර් 27 වැනිදා සවස 1.45ට ග්‍රාමීය බැංකුව වසා දැමීමෙන් අනතුරුව නැවත විවෘත කර ඇත්තේ 30 වැනිදා උදෑසන 8.30ට පමණය. සේප්පුව කපා එහි කොටස් කිහිපයක තිබුණු රන් භාණ්ඩ සොරාගෙන ගොස් ඇති බව කළමනාකාරිණිය දැක ඇත්තේ එහිදීය. ඇය විසින් ඒ බව ඒ මොහොතේම පොලිසියට පැමිණිලි කර තිබිණි. ඒ අනුව පොලිසිය එහි පැමිණ කළ විමර්ශනවලදී අනාවරණය වන්නේ ග්‍රාමීය බැංකුවේ ජනේලයක් විවෘත කර එහි ආරක්ෂක යකඩ ආවරණය ග්‍රයින්ඩරයකින් කපා ඇතුළු වී සේප්පු කපා මෙම සොරකම සිදු කර ඇති බවය.\n\nමෙම සේප්පුව කපා ඇති ආකාරයට අනුව සේප්පු කැපීම හා ග්‍රයින්ඩර් හැසිරවීම සම්බන්ධයෙන් හොද පලපුරුදුකරුවකු විසින් මෙම කැපීම කර ඇති බව පෙනී යන බව පොලිසිය කියයි.\n\nගයාන් කුමාර වීරසිංහ",
       "URL": "https://www.dinamina.lk/2023/10/04/local/27649/%e0%b6%85%e0%b6%82%e0%b6%9c%e0%b6%b8%e0%b7%8a%e0%b6%b4%e0%b7%92%e0%b6%a7%e0%b7%92%e0%b6%ba-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b7%9a-%e0%b6%bb%e0%b6%b1%e0%b7%8a-%e0%b6%b7/",
       "Category": "local",
       "Parent URL": "https://www.dinamina.lk/category/local//page/38/"
}