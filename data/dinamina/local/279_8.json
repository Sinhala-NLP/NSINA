{
       "Source": "dinamina",
       "Timestamp": "August 7, 2023 1:09 am",
       "Headline": "මහජන බැංකුවේ නව සාමාන්‍යාධිකාරී ක්ලයිඩ් ෆොන්සේකා",
       "News Content": "මහජන බැංකුවේ ප්‍රධාන විධායක නිලධාරි, සාමාන්‍යාධිකාරිවරයා ලෙස ප්‍රවීණ බැංකුකරුවකු වන ක්ලයිඩ් ෆොන්සේකා මහතා පත් කොට තිබේ.\nමේ වසරේ ජනවාරි 01 වැනිදා සිට මහජන බැංකුවේ වැඩබලන ප්‍රධාන විධායක නිලධාරී හා සාමාන්‍යාධිකාරිවරයා වූ ක්ලයිඩ් ෆොන්සේකා මහතා මූල්‍ය ක්ෂේත්‍රය තුළ අත්දැකීම්, සම්භාරයක් හා ජයග්‍රහණ රාශියක් මහජන බැංකුවට ලබාදීම සඳහා කටයුතු කළ අයෙකි.\n\nබැංකු ක්ෂේත්‍ර‍ෙය් ප්‍රවීණයකු වන ක්ලයිඩ් ෆොන්සේකා මහතා ශ්‍රී ලංකා බැංකුකරුවන්ගේ ආයතනයේ සාමාජිකයකු වන අතර, ශ්‍රී ජයවර්ධනපුර විශ්වවිද්‍යාලයේ කළමනාකරණ පශ්චාත් උපාධි ආයතනයේ ව්‍යාපාර පරිපාලනපතිද උපාධිධාරියකු වේ. තිස් වසරක සිය කීර්තිමත් වෘත්තීය දිවිය තුළ, ෆොන්සේකා මහතා භාණ්ඩාගාර කළමනාකරණය පිළිබඳ සුවිශේෂ විශේෂඥතාවක් පෙන්නුම් කර ඇති අතර, ක්ෂේත්‍රයේ තම සමකාලීනයන්ගේ මෙන්ම ප්‍රවීණයන්ගේ ගෞරවයට පාත්‍රවූවෙකි.\n\nමහජන බැංකුවට වසර 2002දී සම්බන්ධ වීමට ප්‍රථම ෆොන්සේකා මහතා අමෙරිකන් එක්ස්ප්‍රස් බැංකුව සහ ස්ටෑන්ඩර්ඩ් බැංකුව වැනි සුප්‍රසිද්ධ මූල්‍ය ආයතනවල ජ්‍යෙෂ්ඨ තනතුරු දැරූවෙකි.\n\nජයසිරි මුණසිංහ",
       "URL": "https://www.dinamina.lk/2023/08/07/local/12062/%e0%b6%b8%e0%b7%84%e0%b6%a2%e0%b6%b1-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b7%9a-%e0%b6%b1%e0%b7%80-%e0%b7%83%e0%b7%8f%e0%b6%b8%e0%b7%8f%e0%b6%b1%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/279/"
}