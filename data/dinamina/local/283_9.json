{
       "Source": "dinamina",
       "Timestamp": "August 5, 2023 1:17 am",
       "Headline": "13 ගැන ප්‍රශ්න තිබෙන්නේ දේශපාලන පක්ෂවලට මිස දමිළ ජනතාවට නොවෙයි",
       "News Content": "ශ්‍රී ලංකා පොදුජන පෙරමුණට පසුගිය ජනපතිවරණයේ දී හා පාර්ලිමේන්තු මැතිවරණයේ දී ලැබුණු ජනවරමට අනුව නව ව්‍යවස්ථාවක් සකස් කර තිබෙන බවත් එය ගෙන එන්නේ නම් 13 වැනි සංශෝධනය සම්බන්ධයෙන් කතා කරන්න දෙයක් ඉතිරි නොවන බවත් පාර්ලිමේන්තු මන්ත්‍රී ගාමිණී ලොකුගේ මහතා පවසයි.\nපසුගිය ජනපතිවරණයේ දී ජනතාවට දුන් පොරොන්දුවලට අනුව හිමි වූ ජනවරම තවමත් ක්‍රියාත්මක බවත් එදා ප්‍රකාශ කළ පරිදි නව ව්‍යවස්ථාවක් මඟින් රටේ ජාතික ප්‍රශ්නයට විසඳුම් ලබා දීම පොදුජන පෙරමුණේ ස්ථාවරය බවත් ඒ මහතා කීය.\nමහනුවර ශ්‍රී දළදා මාලිගාවට පැමිණි අවස්ථාවේ ලොකුගේ මහතා මේ බව ප්‍රකාශ කළේය.\nසර්වපාක්ෂික සමුළුවේ දී ජනපතිවරයා ප්‍රකාශ කළේ 13 ලබා දීම සම්බන්ධයෙන් තමන්ට ජනවරමක් නැති නමුත් සමුළුවේ සියලු දෙනා ඒ සම්බන්ධයෙන් එකඟතාවට පැමිණෙන්නේ නම් එය ක්‍රියාත්මක කළ හැකි බව යැයි ද එහිදී ශ්‍රී ලංකා පොදුජන පෙරමුණේ ස්ථාවරය කුමක් ද යන්න පක්ෂයේ මහ ලේකම්වරයා පැහැදිලිව ප්‍රකාශ කළේ යැයි ද හෙතෙම අවධාරණය කළේය.\n13 සම්බන්ධ ප්‍රශ්න තිබෙන්නේ දෙමළ දේශපාලන පක්ෂවලට මිස සාමාන්‍ය දෙමළ ජනතාවට නොවන බවත් ඔවුන්ට අවශ්‍යය පවතින ආර්ථික ප්‍රශ්නවලින් කඩිනමින් ගොඩ ඒම මිස වෙනත් දෙයක් නොවන බවත් යැයි ඒ මහතා කීය.\nමෙතෙක් බලයේ සිටි විධායක ජනපතිවරු සියලු දෙනා 13 ව්‍යවස්ථාව සම්පූර්ණයෙන්ම බලාත්මක නොකළේ ඇයි ද යන්න සම්බන්ධයෙන් කල්පනා කර බැලිය යුතුව ඇතැයි ද මන්ත්‍රීවරයා පැවසීය. රට වැටී තිබූ තත්ත්වයෙන් මුදා ගැනීමට ජනපති රනිල් වික්‍රමසිංහ මහතා කටයුතු කරනු ඇතැයි යන විශ්වාසය මත පොදුජන පෙරමුණේ සහාය එතුමාට දුන් බවත් අපේක්ෂා කළ පරිදි ඔහු එම කාර්යය මැනවින් ඉටු කර තිබෙන බවත් ලොකුගේ මහතා පැවසීය.\nඉදිරි ජනපතිවරණයට ශ්‍රී ලංකා පොදුජන පෙරමුණ අපේක්ෂකයකු ඉදිරිපත් කරන බව ද හෙතෙම ප්‍රකාශ කළේය.\nපාර්ලිමේන්තුවට ඉදිරිපත් කරන ඕනෑම පනතක් ජයග්‍රහණය කිරීමට අවශ්‍ය බහුතරය පොදුජන පෙරමුණ සතු බවත් ඉදිරියේ දී කෙහෙලිය රඹුක්වැල්ල මහතාට එරෙහිව විශ්වාස භංගයක් ඉදිරිපත් වුවහොත් එය පැහැදිලි ලෙසම පරාජය කරන බවත් ඒ මහතා පැවසීය.\n\nඅසේල කුරුළුවංශ",
       "URL": "https://www.dinamina.lk/2023/08/05/local/11874/13-%e0%b6%9c%e0%b7%90%e0%b6%b1-%e0%b6%b4%e0%b7%8a%e0%b6%bb%e0%b7%81%e0%b7%8a%e0%b6%b1-%e0%b6%ad%e0%b7%92%e0%b6%b6%e0%b7%99%e0%b6%b1%e0%b7%8a%e0%b6%b1%e0%b7%9a-%e0%b6%af%e0%b7%9a%e0%b7%81/",
       "Category": "local",
       "Parent URL": "https://www.dinamina.lk/category/local//page/283/"
}