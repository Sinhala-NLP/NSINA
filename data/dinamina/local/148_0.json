{
       "Source": "dinamina",
       "Timestamp": "September 6, 2023 1:00 am",
       "Headline": "ඔන් ටේබල් ස්කෑනයේදී දරුවාගේ දකුණු වකුගඩුව තිබෙන බව තහවුරු වුණා",
       "News Content": "රිජ්වේ ආර්යා ළමා රෝහලේදී වම් වකුගඩුව වෙනුවට වකුගඩු දෙකම ඉවත් කිරීමේ සිද්ධියෙන් මියගිය දරුවාගේ ඇඳහිස් පත හා සියලු ස්කෑන් පරීක්ෂණ වාර්තා වහා අධිකරණයට ඉදිරිපත් කරන ලෙස කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය එම රෝහලේ අධ්‍යක්ෂවරයා වෙත ඊයේ (05) නියෝග කළාය.\n\nදරුවාගේ ශල්‍යකර්මය සිදු කරන අවස්ථාවේදී ඔන් ටේබල් ස්කෑන් පරීක්ෂාවේදී දකුණු වකුගඩුව තිබූ බවට කරුණු තහවුරු වූ බැවින් වම් වකුගඩුව සම්පූර්ණයෙන් ඉවත් කිරීමට වෛද්‍යවරු ක්‍රියා කළ බවත් ස්කෑන් පරීක්ෂණ වාර්තාවල තිබූ දෝෂයක් නිසා මෙම අත්වැරදීම සිදුවන්නට ඇති බවට අධිකරණයට කරුණු තහවුරු වීමෙන් අනතුරුව මහේස්ත්‍රාත්වරිය මෙම නියෝගය නිකුත් කළාය.\n\nරිජ්වේ ආර්යා ළමා රෝහලේ සිදු කරන ලද වකුගඩු සැත්කමකින් අනතුරුව අවුරුදු තුනක දරුවකු මිය යෑමේ සිද්ධිය සම්බන්ධයෙන් ඊයේ (05) දෙවන දිනටත් රිජ්වේ ආර්යා ළමා රෝහලේ ශල්‍ය වෛද්‍ය මලික් සමරසිංහ මහතා අධිකරණය හමුවේ සාක්කි ලබා දුන්නේය.\n\nසාක්කි දෙමින් ඔහු මෙසේ පැවසීය.\n\nවිශාල ලෙස ඉදිමුණු වම් වකුගඩුව දරුවගේ ජීවිතයට ද තර්ජනයක් වන බැවින් දකුණු පස වකුගඩුව ක්‍රියාකාරී තත්ත්වයේ තිබූ නිසා වම් වකුගඩුව ඉවත් කිරීමට වෛද්‍යවරු තීරණය කළා.\n\nඒ වන විටත් දරුවාට කිසිම ප්‍රශ්නයක් තිබුණේ නැති බැවින් ශල්‍යකර්ම සිදු කිරීමේ ප්‍රවණතාව අනුව ඔවුන් ඇතුළත් කිරීමට කටයුතු කළා. ශල්‍ය වෛද්‍ය නවීන් විජේකෝන් මහතා මෙම ශල්‍යකර්මය සිදු කළා.\n\nශල්‍යකර්මය කරන අවස්ථාවේදී වම් ඇලය කැපූ විට වම් වකුගඩුවට යටින් තවත් වකුගඩුවක ස්වරූපයේ පද්ධතියක් තිබෙනවා දුටුවා. එම ස්ථානයේදී ඔන් ටේබල් ස්කෑන් පරීක්ෂාවක් සිදු කළ අතර එහිදී දකුණු වකුගඩුව තිබෙන බවට කරුණු තහවුරු වීමෙන් අනතුරුව වකුගඩුව සම්පූර්ණයෙන් ඉවත් කළා.\n\nපසුදින දරුවාට මුත්‍රා යෑම අවහිර වී තිබූ නිසා ස්කෑන් පරීක්ෂාවක් නැවත සිදු කළා. එහිදී වකුගඩු දෙකම ඉවත් වී ඇති බවට කරුණු අනාවරණය වුණා.\n\nශල්‍යකර්මයට පෙර වකුගඩු දෙකක් තිබූ බවට ස්කෑන් පරීක්ෂණ වාර්තා තිබුණා. ශල්‍යකර්මය අවසන් වූ පසු වකුගඩු දෙකම නොතිබෙන බවට ස්කෑන් වෛද්‍ය වාර්තාවල සටහන්ව තිබුණා.\n\nවෛද්‍යවරයාගේ සාක්කි අවසන් වූ අතර මේ මස 20 වැනි දින අධිකරණය හමුවේ සාක්කි ලබාදීම සඳහා වකුගඩු සම්බන්ධ විශේෂඥ වෛද්‍ය, මහාචාර්ය රන්දුල රණවක මහතාට අධිකරණය මඟින් නොතීසි නිකුත් කරන ලදි.\n\nමීට අමතරව දරුවා සම්බන්ධයෙන් ලබාගත් සියලු පරීක්ෂණ වාර්තා අධිකරණය වෙත ඉදිරිපත් කරන ලෙස රිජ්වේ ආර්යා ළමා රෝහලේ අධ්‍යක්ෂවරයාට ද අධිකරණය නියෝග කළේය.",
       "URL": "https://www.dinamina.lk/2023/09/06/local/19968/%e0%b6%94%e0%b6%b1%e0%b7%8a-%e0%b6%a7%e0%b7%9a%e0%b6%b6%e0%b6%bd%e0%b7%8a-%e0%b7%83%e0%b7%8a%e0%b6%9a%e0%b7%91%e0%b6%b1%e0%b6%ba%e0%b7%9a%e0%b6%af%e0%b7%93-%e0%b6%af%e0%b6%bb%e0%b7%94%e0%b7%80/",
       "Category": "local",
       "Parent URL": "https://www.dinamina.lk/category/local//page/148/"
}