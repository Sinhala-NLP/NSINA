{
       "Source": "dinamina",
       "Timestamp": "July 27, 2023 1:41 am",
       "Headline": "තිකෝ තිළිණිට සාජා යන්න  උසාවියේ අවසරය නෑ",
       "News Content": "ව්‍යාපාරිකයන්ගෙන් රුපියල් කෝටි ගණනින් මුදල් ලබා ගත් බව කියන තිකෝ සමූහ ව්‍යාපාරයේ හිමිකාරිනි තිළිණි ප්‍රියමාලීට ව්‍යාපාර කටයුතු සඳහා සාජා රාජ්‍යයට යාමට අවසර ලබා දෙන ලෙස ඇයගේ නීතිඥවරුන් අධිකරණයෙන් සිදු කළ ඉල්ලීම කොටුව මහේස්ත්‍රාත් තිළිණ ගමගේ මහතා ඊයේ (26) ප්‍රතික්ෂේප කළේය.\n\nසාජා රාජ්‍යයේ පවතින ඇයට අයත් සයිට්සෝන් ආයතනයේ පවතින ව්‍යාපාර කටයුත්තක් සඳහා යාම සඳහා ඇයට පනවා ඇති විදේශ ගමන් තහනම තාවකාලිකව ඉවත් කරන ලෙස නඩුව විවෘත අධිකරණයේ කැඳවූ අවස්ථාවේදී ඇය වෙනුවෙන් පෙනී සිටි නීතිඥ මඬුල්ල අධිකරණයෙන් ඉල්ලා සිටි අතර, මහේස්ත්‍රාත්වරයා එම ඉල්ලීමට අවසර ලබා දිය නොහැකි බව දන්වා සිටියේය.\n\nඑමෙන්ම ඇය සම්බන්ධයෙන් සිදු කරන විමර්ශන සඳහා රජයේ රස පරීක්ෂකවරයා වෙත යොමු කිරීම සඳහා ඇයගේ ආදර්ශ අත්සන ලබා ගැනීමට 2022 වසරේ භාවිත කළ මැන්ඩේට් පත් සහ අවශ්‍ය ලේඛන සහිතව ලබන අගොස්තු මස 02දා අපරාධ පරීක්ෂණ දෙපාර්තමේන්තුවේ විශේෂ ඒකකයේ පෙනී සිටින ලෙස මහේස්ත්‍රාත්වරයා නියෝග කළේය.\n\nසිද්ධිය සම්බන්ධයෙන් නඩුව කැඳවූ අවස්ථාවේදී සැකකාර තිළිණි ප්‍රියමාලී, ඇයගේ පෙම්වතා බව කියන ඉසුරු බණ්ඩාර, කසුන් පෙරේරා, නල්ලයියා ජයමෝහන් ඇතුළු සැකකරුවෝ අධිකරණයේ පෙනී සිටියහ.\n\nසැකකාරියට එරෙහිව නඩු තුනක් විවෘත අධිකරණයේ කැඳවූ අතර, වැඩිදුර වාර්තා සඳහා නඩු කල් තැබිණි.\n\nසුභාෂිණී සේනානායක",
       "URL": "https://www.dinamina.lk/2023/07/27/local/9704/%e0%b6%ad%e0%b7%92%e0%b6%9a%e0%b7%9d-%e0%b6%ad%e0%b7%92%e0%b7%85%e0%b7%92%e0%b6%ab%e0%b7%92%e0%b6%a7-%e0%b7%83%e0%b7%8f%e0%b6%a2%e0%b7%8f-%e0%b6%ba%e0%b6%b1%e0%b7%8a%e0%b6%b1-%e0%b6%8b%e0%b7%83/",
       "Category": "local",
       "Parent URL": "https://www.dinamina.lk/category/local//page/323/"
}