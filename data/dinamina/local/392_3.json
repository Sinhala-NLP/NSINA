{
       "Source": "dinamina",
       "Timestamp": "July 12, 2023 1:00 am",
       "Headline": "උතුරුමැද ආණ්ඩුකාර කොටලීය පාලම බලන්න යයි",
       "News Content": "බස් රථයක් මනම්පිටිය කොටලීය පාලමෙන් ඔයට වැටී 11 දෙනකු මරුමුවට පත් කරමින් සිදු වූ රිය අනතුර කෙරෙහි අවධානය යොමු කළ උතුරු මැද පළාත් ආණ්ඩුකාර මහීපාල හේරත් මහතා ඊයේ මනම්පිටිය ප්‍රදේශයට ගොස් ඒ පාලම නිරීක්ෂණය කළේය.\n\nආණ්ඩුකාරවරයා එහිදී පාලමේ කැඩී බිඳී ගිය තැන් වහා පිළිසකර කර ආරක්ෂිත වැටක් සහ ආරක්ෂක සංඥා පුවරු වහා සවි කරන ලෙසත්, මාර්ගයේ පළලට සමානව පාලම පුළුල් කිරීම සඳහා ගත යුතු ක්‍රියාමාර්ග වහාම ක්‍රියාත්මක කරන ලෙසත් උතුරු මැද පළාත් මාර්ග සංවර්ධන අධිකාරියේ ඉංජිනේරුවරයාට උපදෙස් දුන්නේය.\n\nඋතුරු මැද පළාත් ආණ්ඩුකාර ලේකම්ටද උපදෙස් දුන් ආණ්ඩුකාරවරයා අනතුර පිළිබඳවත් කොටලීය පාලම පිලිබඳවත් තොරතුරු ඇතුළත් වාර්තාවක් ජනාධිපතිවරයා, අග්‍රාමාත්‍යවරයා සහ ප්‍රවාහන අමාත්‍යවරයාට ඉදිරිපත් කිරීම අවශ්‍ය බවද පැවසීය. අනතුරට පත් බස් රිය සඳහා ධාවන බලපත්‍ර නිකුත් කිරීම සම්බන්ධයෙන් මාර්ගස්ථ ප්‍රවාහන අධිකාරියද වාර්තාවක් සැපයිය යුතු යැයිද අවධාරණය කළේය.\n\nමේ නිරීක්ෂණ චාරිකාවට පොලොන්නරුව දිස්ත්‍රික් ලේකම්, ආණ්ඩුකාර ලේකම්, මාර්ග සංවර්ධන අධිකාරියේ ප්‍රධාන ඉංජිනේරු, මාර්ගස්ථ ප්‍රවාහන අධිකාරියේ සභාපති, ඒ ධාවන කළමනාකරු, පොලොන්නරු සහකාර පොලිස් අධිකාරි සහ මනම්පිටිය පොලිස් ස්ථානාධිපති ඇතුළු රාජ්‍ය නිලධාරීහු පිරිසක් සහභාගි වූහ.",
       "URL": "https://www.dinamina.lk/2023/07/12/local/5797/%e0%b6%8b%e0%b6%ad%e0%b7%94%e0%b6%bb%e0%b7%94%e0%b6%b8%e0%b7%90%e0%b6%af-%e0%b6%86%e0%b6%ab%e0%b7%8a%e0%b6%a9%e0%b7%94%e0%b6%9a%e0%b7%8f%e0%b6%bb-%e0%b6%9a%e0%b7%9c%e0%b6%a7%e0%b6%bd%e0%b7%93%e0%b6%ba/",
       "Category": "local",
       "Parent URL": "https://www.dinamina.lk/category/local//page/392/"
}