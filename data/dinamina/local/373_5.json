{
       "Source": "dinamina",
       "Timestamp": "July 17, 2023 1:00 am",
       "Headline": "වරාය නගරයේ කෘත්‍රිම වෙරළ බලන්න පළමු දින දෙකේ 3,000කට වැඩි පිරිසක්",
       "News Content": "කොළඹ වරාය නගරය තුළ ඉදිවූ කෘතීම වෙරළ තීරය මහජනතාවට විවෘත විමත් සමඟ එය දැක බලා ගැනීම සඳහා පළමු දින දෙකේ දී පමණක් 3,000 ට වැඩි පිරිසක් පැමිණ තිබේ.\n\nමෙය ශ්‍රී ලංකාවේ ඉදිවූ පළමු කෘත්‍රීම වෙරළ තීරය වන අතර එය පසුගිය 15දා විවෘත කෙරුණු අතර විවෘත කළ මොහොතේ සිට 16දා රාත්‍රිය දක්වා විශාල පිරිසක් පැමිණ තිබෙන බව කොළම වරාය නගර සමාගම පවසයි.\n\nමෙම වෙරළතීරය නොමිලේ නැරඹීමට මෙරට ජනතාවට මෙන්ම විදේශීය සංචාරකයන්ට අවස්ථාව හිමිව තිබෙන අතර පෝර්ට් සිටි සංකීර්ණ තුළ ඉදිවූ ඇවිදින මංතීරුව ද ජනතාවට නැරඹීමේ අවස්ථාව ලැබුණි. ඊට ආසන්නයේම විවෘත වූ මෙම කෘතීම වෙරළ තීරය ද මෙරට ජනතාවට නවමු අත්දැකීමක් එක්කරයි.\n\nමෙම කෘතීම වෙරළ තීරයට අමතරව ඒ ආසන්නයේම දෙස් විදෙස් ආහාරවලින් සමන්විත ආහාර අලෙවි පරිශ්‍රයක් ද මහජනතාවට විවෘත කර තිබෙන අතර කෘතීම වෙරළ තීරයේ දිය නෑමට සහ ජල ක්‍රීඩා ඇතුළු අංග රැසකින් විනෝද වීමට දෙස් විදෙස් ලොකු කුඩා සැමට අවස්ථාව හිමිව තිබේ.\n\nඒ අනුව මෙම ස්ථානයට පැමිණෙන දෙස් විදෙස් ඕනෑම අයෙකුට වෙරළ ක්‍රීඩා, ජල ක්‍රීඩා, අවන්හල් මෙන්ම සාප්පු සංකීර්ණ අත්දැකීම් ද ලබාගත හැකි පරිදි සේවා ජාලයක් ක්‍රියාත්මක වෙයි.\n\nමහින්ද අලුත්ගෙදර",
       "URL": "https://www.dinamina.lk/2023/07/17/local/7272/%e0%b7%80%e0%b6%bb%e0%b7%8f%e0%b6%ba-%e0%b6%b1%e0%b6%9c%e0%b6%bb%e0%b6%ba%e0%b7%9a-%e0%b6%9a%e0%b7%98%e0%b6%ad%e0%b7%8a%e0%b6%bb%e0%b7%92%e0%b6%b8-%e0%b7%80%e0%b7%99%e0%b6%bb%e0%b7%85-2/",
       "Category": "local",
       "Parent URL": "https://www.dinamina.lk/category/local//page/373/"
}