{
       "Source": "dinamina",
       "Timestamp": "July 7, 2023 1:00 am",
       "Headline": "කටුගස්තොට සාන්ත අන්තෝනි බාලිකාවට සිසුවියන් දැමීමට බොරු සහතික දුන් ග්‍රාමසේවක රිමාන්ඩ්",
       "News Content": "කටුගස්තොට සාන්ත අන්තෝනි බාලිකා විදුහලේ අතරමැදි පන්තිවලට සිසුන් ඇතුළත් කිරීමට මවුපියන් පිරිසකට ව්‍යාජ තොරතුරු ඇතුළත් කර පදිංචි සහතික දුන් බව කියන සිද්ධියක් සම්බන්ධයෙන් ගඟවට කෝරළය අංක 251, සෙංකඩගල වසමේ ග්‍රාම නිලධාරිවරයා මහනුවර විශේෂ අපරාධ විමර්ශන අංශයේ නිලධාරීන් කණ්ඩායමක් විසින් පෙරේදා (5) පස්වරුවේ සැකපිට අත්අඩංගුවට ගනු ලැබ තිබේ.\n\nසැකපිට අත්අඩංගුවට ගත් මහින්ද සෙනරත් පොල්වත්ත නමැති ග්‍රාම නිලධාරිවරයා මහනුවර අතිරේක මහේස්ත්‍රාත් මොහොමඩ් රාෆි මහතා හමුවට ඊයේ (6) ඉදිරිපත් කිරීමෙන් පසු ජූලි 19 තෙක් රක්ෂිත බන්ධනාගාරගත කර ඇත.\n\nසාන්ත අන්තෝනි බාලිකා විදුහලේ අතරමැදි පන්තිවලට සිසුන් ඇතුළත් කිරීම සඳහා මවුපියන් පිරිසකට කූට ලේඛන සකස් කර දීමේ චෝදනාව මත පොලිසිය මෙයට පෙර අත්අඩංගුවට ගන්නා ලද සරත්චන්ද්‍ර දසනායක නමැති අය හා මේ ග්‍රාම නිලධාරිවරයා අතර දුරකතන සංවාද ගණනාවක් සිදුව තිබෙන බව පොලිස් පරීක්ෂණ මගින් අනාවරණය වී තිබේ. සැකකාර ග්‍රාම නිලධාරි සෙංකගල කඩ කාමර අංක පවා යොදා ළමයින් ඇතුළත් කිරීමට පදිංචි සහතික දී තිබෙන අතර, එකම අංකයට පදිංචි සහතික දෙකක් පුද්ගලයන් දෙදෙනකුට දී තිබෙන අවස්ථාද වාර්තා වන බව පොලිසිය පවසයි. මොහු පෞද්ගලික ආයතනයක සේවය කරන පුද්ගලයකු පොලිස් විශේෂ කාර්ය බළකායේ රැකියාවක් කරන බවට තොරතුරු ඇතුළත් කරමින් පදිංචි සහතිකයක් නිකුත් කර තිබේ.\n\nසාන්ත අන්තෝනි බාලිකාවට ළමයින් ඇතුළත් කිරීම සඳහා දී තිබෙන කූට ලේඛන බවට සැක කෙරෙන ලේඛන අතර මේ ව්‍යාජ තොරතුරු ඇතුළත් පදිංචි සහතික තිබෙන බව ද පරීක්ෂණ මඟින් හෙළිව ඇත.\n\nසිද්ධිය සම්බන්ධයෙන් මහනුවර ජ්‍යෙෂ්ඨ පොලිස් අධිකාරී චමිල් රත්නායක මහතාගේ උපදෙස් මත විශේෂ අපරාධ විමර්ශන අංශයේ ස්ථානාධිපති ප්‍රධාන (පො.ප) ඩබ්.එම්.එස්. උවින්දසිරි, (පො.ප) එස්.සංජීව, (පො.සැ) හෙට්ටිආරච්චි යන නිලධාරීන් පරීක්ෂණ පවත්වා සැකකරු අත්අඩංගුවට ගෙන තිබේ.",
       "URL": "https://www.dinamina.lk/2023/07/07/local/4847/%e0%b6%9a%e0%b6%a7%e0%b7%94%e0%b6%9c%e0%b7%83%e0%b7%8a%e0%b6%ad%e0%b7%9c%e0%b6%a7-%e0%b7%83%e0%b7%8f%e0%b6%b1%e0%b7%8a%e0%b6%ad-%e0%b6%85%e0%b6%b1%e0%b7%8a%e0%b6%ad%e0%b7%9d%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/409/"
}