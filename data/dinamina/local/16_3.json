{
       "Source": "dinamina",
       "Timestamp": "October 9, 2023 1:02 am",
       "Headline": "පැය 48ට පුද්ගල  ඝාතන 8ක්",
       "News Content": "ගතවූ පැය හතළිස් අටක කාලය තුළ දී දිවයින පුරා පුද්ගල ඝාතන 8ක් සිදුවී තිබේ. මෙම ඝාතන අතර ද්විත්ව ඝාතන දෙකක් ඇති අතර, පිරිමි පුද්ගලයන් තිදෙනකු සහ කාන්තාවන් පස් දෙනකු වන බව පොලිස් මූලස්ථානය සඳහන් කරයි. ඒ අනුව පෙරේදා (07) මාතර ප්‍රදේශයේ නිවසක මෙහෙකාර සේවයේ යෙදී සිටි කොටවිල විතාරණගේ විමලාවතී නමැති 67 හැවිරිදි කාන්තාවක් සහ මාතර, හාමුගෙවත්ත, අබේගුණවර්ධන මාවත ස්ථිර පදිංචිකාරියක වන විමලාවතී නිමලා නමැති 70 හැවිරිදි කාන්තාවක් ඝාතනය කිරීමේ සිද්ධියක් සම්බන්ධයෙන් සැකකරුවන් අත්අඩංගුවට ගැනීමට මාතර පොලිසිය විමර්ශන ආරම්භ කර තිබේ.\n\nඇහැළියගොඩ පොලිස් බළ ප්‍රදේශයේ පෙරේදා (07)විජේනායක මාවතේ පදිංචිව සිටි 73 හැවිරිදි තම පියා හා 67 නැන්දණිය ඝාතනය කළ 31 හැවිරිදි පුතකු ඇහැළියගොඩ පොලිසිය විසින් අත්අඩංගුවට ගෙන ඇත.\n\nතඹුත්තේගම පොලිස් වසමේ නවසිරිගම ප්‍රදේශයේ පෙරේදා පිහියකින් ඇන මනුෂ්‍ය ඝාතනයක් සිදුකිරීම සම්බන්ධයෙන් සැකකරු අත්අඩංගුවට ගැනීමට තඹුත්තේගම පොලිස් ස්ථානය මගින් විමර්ශන ආරම්භ කර තිබේ. මියගොස් ඇත්තේ වයස අවුරුදු 51ක් වූ තැනැත්තියකි.\n\nතණමල්විල නගරයේ පැරණි සුරාසැල පිහිටි ගොඩනැඟිල්ලේ පිටුපසදී පෙරේදා (07) පුද්ගලයකුට පහර දී ඝාතනය කරීමක් සම්බන්ධයෙන් සැකකරුවකු තණමල්විල පොලිසිය විසින් අත්අඩංගුවට ගෙන තිබේ. මෙලෙස ඝාතනයට ලක්ව ඇත්තේ වයස අවුරුදු 47ක් වූ තණමල්විල ගාමිණීපුර ප්‍රදේශයේ පදිංචිකරුවෙකි.\n\nකටාන පොලිස් වසමේ කඳවල ප්‍රදේශයේදී පෙරේදා (07) වත්තක මුරකරුවකු හට පොරවකින් පහරදී ඝාතනය කිරීමක් සම්බන්ධයෙන් සැකකරුවකු කටාන පොලිස් ස්ථානය මගින් අත්අඩංගුවට ගෙන තිබේ. ඝාතනයට ලක්ව ඇත්තේ වයස අවරුදු 46ක් වූ කටාන කඳවල ප්‍රදේශයේ පදිංචිකරුවෙකි.\n\nබේරුවල ගාලු පාර හෙට්ටිමුල්ල වද කහවෙල ප්‍රදේශයේ නිවසක මෙහෙකරු සමඟ වාසය කළ විවාහක කාන්තාවක් ගෙල නයිලෝන් වර්ගයේ කඹයකින් ගැටගසා ඝාතනය කර ඇතැයි කියන සිද්ධිය සම්බන්ධයෙන් බේරුවල පොලිසිය සමඟ කලුතර අපරාධ ස්ථාන පරීක්ෂණාගාර නිලධාරීන් ඊයේ (8) විමර්ශන ආරම්භ කර තිබේ.\n\nමෙසේ ඝාතනයට ලක්ව ඇත්තේ බේරුවල, ගාලු පාර හෙට්ටිමුල්ල වදකහවෙල ප්‍රදේශයේ පදිංචිව සිටි ශාන්ති ඇලෙක්සැන්ඩ්‍රා ජයසිංහ (75)නමැති විවාහක කාන්තාවක් බව පොලිසිය පවසයි.\n\nරක්ෂණ ශ්‍රියන්ත",
       "URL": "https://www.dinamina.lk/2023/10/09/%e0%b6%af%e0%b7%80%e0%b7%83%e0%b7%9a-%e0%b6%b4%e0%b7%94%e0%b7%80%e0%b6%ad%e0%b7%8a/29135/%e0%b6%b4%e0%b7%90%e0%b6%ba-48%e0%b6%a7-%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd-%e0%b6%9d%e0%b7%8f%e0%b6%ad%e0%b6%b1-8%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/16/"
}