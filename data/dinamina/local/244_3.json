{
       "Source": "dinamina",
       "Timestamp": "August 15, 2023 3:29 am",
       "Headline": "අඩු අාදායම් නිවාස 25000කට  සූර්ය විදුලිය නොමිලේ",
       "News Content": "අඩුඅදායම්ලාභී නිවාස 25000 කට සූර්ය එළියෙන් නොමිලයේ විදුලිය ලබාදීමේ ව්‍යාපෘතිය යටතේ විදුලිය සැපයීම සඳහා අඩක් නිම කළ නිවාස 11000 ක් මේ වන විට ජාතික නිවාස සංවර්ධන අධිකාරිය මඟින් හඳුනා ගෙන තිබේ. වසර 2015- 2019 අතර කාලයේ අධිකාරිය මඟින් ක්‍රියාත්මක කළ ව්‍යාපෘති 15 ක් ආශ්‍රිතව මෙම නිවාස 11000 තෝරා ගෙන ඇති අතර සූර්ය එළියෙන් විදුලිය දීම සඳහා ඉදිරියේදී තවත් අඩුආදායම්ලාභී නිවාස 14000 ක් කඩිනමින් තෝරා ගැනීමට නිවාස සංවර්ධන අධිකාරිය සැලසුම් සකස් කර ඇත.\n\nවිදුලිය ලබාදීමට තෝරා ගත් අඩක් නිම කළ නිවාස සම්පූර්ණයෙන් ඉදිකර දීම මෙම ව්‍යාපෘතිය ක්‍රියාත්මක කරන විදේශීය සමාගම මඟින් සිදු කර දෙන අතර ඒ සඳහා නිවෙස් හිමියාට කිසිඳු මුදලක් වැය නොවීම විශේෂත්වයකි.\n\nමෙම ව්‍යාපෘතිය මගින් නිවාස 25,000කට විදුලිය ලබාදීමට අමතරව ජාතික විදුලිබල පද්ධතියට මෙගාවොට් 500ක පුනර්ජනනීය බලශක්තියක් එකතු කිරීමට ද අපේක්ෂිතය. ව්‍යාපෘතිය සඳහා ඇමෙරිකානු ඩොලර් මිලියන 650ක පමණ ඍජු ආයෝජනයක් සිදු කෙරේ. ඉන් ඇමෙරිකානු ඩොලර් මිලියන 400කට වැඩි මුදලක් ව්‍යාපෘතියේ දේශීය සැපයුම් සඳහා යොදා ගැනෙන අතර, ඉතුරු මුදල ව්‍යාපෘතියේ විදේශීය ආනයන කටයුතු සඳහා යෙදවීමට අපේක්ෂිතය. ව්‍යාපෘතිය මගින් වසරකට ගිගාවොට් 648ක ප්‍රමාණයක විදුලිය ජනනය කෙරෙනු ඇතැයි අපේක්ෂා කෙරේ. එම විදුලි උත්පාදනය හේතුවෙන් මෙරටට ඉන්ධන තෙල් ආනයනය කිරීමේ වාර්ෂික ඉතිරිය ඇමෙරිකානු ඩොලර් මිලියන 116.64ක් ලෙස ගණන් බලා තිබේ.\n\nඅඩු ආදායම්ලාභි නිවාස 25,000ක් සඳහා සූර්ය පැනල මගින් විදුලිය ලබාදීමේ ව්‍යාපෘතිය සඳහා කැබ්නට් අනුමැතිය ලැබී තිබූ අතර අදාළ කැබිනට් පත්‍රිකාව ඉදිරිපත් කළේ විෂයභාර ඇමැති ප්‍රසන්න රණතුංග මහතාය. නාගරික සංවර්ධන හා නිවාස අමාත්‍යාංශය හා විදුලිබල හා බලශක්ති අමාත්‍යාංශයේ ඒකාබද්ධ ව්‍යාපෘතියක් ලෙස මෙම ව්‍යාපෘතිය ක්‍රියාත්මකයි. මෙහිදී අඩක් නිමකළ අඩු ආදායම්ලාභී නිවාස 25,000ක් තෝරා ගෙන අදාළ නිවාස ඉදිකර සූර්ය පැනල සවි කර දීමට යෝජනා කර තිබිණි.\n\nජාතික නිවාස සංවර්ධන අධිකාරිය විසින් අඩු ආදායම්ලාභි පවුල් වෙත ආධාර පදනමින් දියත් කළ නිවාස ව්‍යාපෘති රැසක් මූල්‍යමය ගැටලු මත අතරමඟ නැවතී ඇති අතර, එවැනි නිවාස ඉදිකර අවසන් කිරීම සඳහා මේ ව්‍යාපෘතියේ දී ප්‍රමුඛතාවය හිමිවනු ඇත. විශේෂයෙන්ම මොණරාගල, අම්පාර, මඩකලපුව, ත්‍රිකුණාමලය, පොළොන්නරුව, අනුරාධපුරය, වව්නියාව, මන්නාරම, මුලතිව්, කිළිනොච්චිය සහ යාපනය යන දිස්ත්‍රික්ක 11හි රජයේ ඉඩම්වල ගම්මාන වශයෙන් ආරම්භ කර ඇති මෙතෙක් ඉදිකර අවසන් නොමැති නිවාස ඉදිකිරීම් අවසන් කර සූර්යපැනල මගින් විදුලිය ලබාදීම පළමු අදියරේ දී සිදු කෙරෙනු ඇත.\n\nඋපාලි කරුණාරත්න",
       "URL": "https://www.dinamina.lk/2023/08/15/breaking-news/14193/%e0%b6%85%e0%b6%a9%e0%b7%94-%e0%b6%85%e0%b7%8f%e0%b6%af%e0%b7%8f%e0%b6%ba%e0%b6%b8%e0%b7%8a-%e0%b6%b1%e0%b7%92%e0%b7%80%e0%b7%8f%e0%b7%83-25000%e0%b6%9a%e0%b6%a7-%e0%b7%83%e0%b7%96%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/244/"
}