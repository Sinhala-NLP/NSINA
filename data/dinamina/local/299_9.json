{
       "Source": "dinamina",
       "Timestamp": "August 2, 2023 1:00 am",
       "Headline": "අම්පාරේ සැණකෙළියේදී  SIට PCට පහර දුන්  හමුදා සෙබළා ඇතුළු  දෙදෙනෙක් මාට්ටු",
       "News Content": "අම්පාර එම්.එම්. වීරසිංහ ක්‍රීඩාංගණයේ පැවති සැණකෙළි භූමියේ ආරක්ෂක රාජකාරියේ යොදවා සිටි අම්පාර කොට්ඨාස අපරාධ විමර්ශන අංශයේ උප පොලිස් පරීක්ෂකවරයකුට සහ පොලිස් කොස්තාපල්වරයකුට පහර දුන් හමුදා සෙබළෙක් ඇතුළු දෙදෙනෙක් අම්පාර පොලිසිය විසින් පෙරේදා (31) අත්අඩංගුවට ගෙන තිබේ.\n\nසැණකෙළි භූමියේ දී දෙපිරිසක් අතර හටගත් ආරවුලක් සමථයකට පත්කිරීමට යෑමේදී බීමත්ව සිටි පිරිසක් පොලිස් නිලධාරීන් දෙදෙනාට පහරදී ඇති බව උසස් පොලිස් නිලධාරියෙක් සඳහන් කළේය.\n\nමෙම පහර දීමෙන් තුවාල ලැබූ පොලිස් නිලධාරින් දෙදෙනා අම්පාර රෝහලට ඇතුළත් කර ඇත.\n\nමෙම පහරදීම සම්බන්ධයෙන් විමර්ශන පැවැත්වූ අම්පාර පොලිසිය ඊට සම්බන්ධ දෙදෙනෙක් අත්අඩංගුවට ගෙන තිබේ. ඒ එක් සැකකරුවෙන් අම්පාර සුදුවැල්ලේ පදිංචි 32 හැවිරිදි වියේ පසුවන හමුදා සෙබළෙක් බව පොලිසිය කියයි. දෙවැන්නා අම්පාර සාමපුර පදිංචි 23 හැවිරිදි තරුණයෙකි.\n\nමෙම පහරදීමට සම්බන්ධ තවත් කිහිප දෙනකු අත්අඩංගුවට ගැනීමට විමර්ශන පැවැත්වෙන බව පොලිසිය කියයි.\n\nගයාන් කුමාර වීරසිංහ",
       "URL": "https://www.dinamina.lk/2023/08/02/local/10858/%e0%b6%85%e0%b6%b8%e0%b7%8a%e0%b6%b4%e0%b7%8f%e0%b6%bb%e0%b7%9a-%e0%b7%83%e0%b7%90%e0%b6%ab%e0%b6%9a%e0%b7%99%e0%b7%85%e0%b7%92%e0%b6%ba%e0%b7%9a%e0%b6%af%e0%b7%93-si%e0%b6%a7-pc%e0%b6%a7-%e0%b6%b4/",
       "Category": "local",
       "Parent URL": "https://www.dinamina.lk/category/local//page/299/"
}