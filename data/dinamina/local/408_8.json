{
       "Source": "dinamina",
       "Timestamp": "July 7, 2023 1:00 am",
       "Headline": "මැණික් එබ්බවූ ගල් කරඬුවක් කෝටි 5කට දෙන්න යද්දී පෑබොටුවේදී අල්ලාගනී",
       "News Content": "නිධානයකින් ගොඩ ගත් බව කියන මැණික් එබ්බූ ගල් කරඬුවක් රුපියල් කෝටි පහකට අලෙවි කිරීමට රැගෙන යමින් සිටි පුද්ගලයකු දෙල්වල උඩ පෑබොටුව ප්‍රදේශයේදී පෙරේදා (5) සැකපිට අත්අඩංගුවට ගත් බව දෙල්වල පොලිසිය කියයි. අත්අඩංගුවට ගත් පුද්ගලයා නිවිතිගල කරවිට ප්‍රදේශයේ පදිංචි 42 හැවිරිදි අයකු බවත්, ඔහු නිදන් පසුපස යමින් මෙවැනි ජාවාරම්වල නිරත වන්නකු බවත් පොලසිය සඳහන් කරයි. අඟල් 32.5ක විෂ්කම්භයකින් හා කි.ග්‍රෑ. 30ක පමණ බරකින් යුතු මේ ගල් කරඬුවෙහි මැණික් ගල්වලට සමාන රතු හා නිල් පැහැති ගල් පහක් ඔබ්බා තිබිණි. එහි අභ්‍යන්තරයේ කුඩා සිදුරක් තුළ මැණික් ගලකට සමාන ගලක් හා රන්වන් පැහැති කුඩා බුදුරුවක් ඔබ්බා තිබිණි.\n\nමේ කරඬුව අනුරාධපුර ප්‍රදේශයේ නිධානයකින් ගොඩ ගත් එකක් බවත්, එය ගත්තේ රුපියල් ලක්ෂ 6ක මුදලකට බවත්, එය රු. කෝටි 5කට ඉල්ලා සිටි ගැනුම්කරුවකුට විකිණීමට ගෙන යමින් සිටි බවත් සැකකරුගෙන් ප්‍රශ්න කිරීමේදී හෙළිවිණැයි පොලිසිය පවසයි. නිදන් ජාවාරම් කරුවකු සැක කටයුතු යමක් පාසල් බෑගයක දමාගෙන නිවිතිගල දෙසට පා ගමනින් යන බවට පෞද්ගලික ඔත්තුකරුවකු දෙල්වල පොලිසියේ ස්ථානාධිපතිට දැනුම් දීමෙන් පසු මෙහෙයම සිදු කළ බව පොලිසිය කියයි. පොලිස් භාරයට ගත් එම කරඬුව ව්‍යාජව සැකැසූ එකක්ද එසේ නැතිනම් නිදන් වස්තුවක්ද යන්න දැනගැනීමට අදාළ අංශ වෙත යොමු කර වාර්තාවක් ගැනීමට නියමිතව ඇති බව පොලිසිය කියයි. අත්අඩංගුවට ගත් සැකකරු හා එම භාණ්ඩය අධිකරණයට ඉදිරිපත් කිරීමට නියමිතව තිබුණු අතර, දෙල්වල පොලිසියේ ස්ථානාධිපති (පො.ප) අමල් කීර්තිගේ උපදෙස් මත එහි (උ.පො.ප.) එස්.ආර්. ප්‍රියන්ත කුමාර ඇතළු පොලිස් කණ්ඩායමක් ඉදිරි පරීක්ෂණ සිදු කරති.",
       "URL": "https://www.dinamina.lk/2023/07/07/local/4841/%e0%b6%b8%e0%b7%90%e0%b6%ab%e0%b7%92%e0%b6%9a%e0%b7%8a-%e0%b6%91%e0%b6%b6%e0%b7%8a%e0%b6%b6%e0%b7%80%e0%b7%96-%e0%b6%9c%e0%b6%bd%e0%b7%8a-%e0%b6%9a%e0%b6%bb%e0%b6%ac%e0%b7%94%e0%b7%80%e0%b6%9a/",
       "Category": "local",
       "Parent URL": "https://www.dinamina.lk/category/local//page/408/"
}