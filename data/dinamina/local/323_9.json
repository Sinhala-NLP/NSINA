{
       "Source": "dinamina",
       "Timestamp": "July 27, 2023 1:35 am",
       "Headline": "ජනපති ගත් තීන්දු හේතුවෙන් අරගලයෙන් වසරකට පසු රට යහපත් විදියට වෙනස් වෙනවා",
       "News Content": "අරගලයෙන් වසරකට පසු මේ රටේ පවතින තත්ත්වයන් ගැන බලන විට වත්මන් ජනාධිපති රනිල් වික්‍රමසිංහ මහතා මේ රට ක්‍රමයෙන් ගොඩනඟමින් සිටින බව මස්කෙළිය ප්‍රාදේශීය සභාවේ හිටපු උප සභාපති පී. ප්‍රදීපන් මහතා පවසයි.\nහැටන් නගරයේදී මාධ්‍ය වෙත පැවසු ප්‍රදීපන් මහතා එහිදී වැඩිදුරටත් මෙසේද පැවසීය.\n\nමෙයට වසරකට පමණ පෙරදී මේ රටේ පැවති දැඩි ආර්ථික අර්බුද මත පැවති ගෑස් පෝලිම්, කිරි පිටි පෝලිම්, තෙල් පෝලිම්, විදුලි කප්පාදු ආදිය හේතුවෙන් මේ රටේ ජනතාව දැඩි දුෂ්කරතාවන්ට පත්වීමත් සමඟ මේ රටේ ජනතාව වීදි බැසීමෙන් දැවැන්ත අරගලයක් ආරම්භ වුණා.\n\nඑහි ප්‍රතිඵලයක් ලෙස මේ රටේ සාමය කඩා වැටී විවිධ ප්‍රචණ්ඩ ක්‍රියාකාරකම් නිර්මාණය වීමත් සමඟ රටේ බිහිසුණු තත්ත්වයන් ඇතිවීමත් සමඟ මේ රටේ හිටපු අගමැති, ජනාධිපති සිය තනතුරු අත් හැරීමත් සමඟ රනිල් වික්‍රමසිංහ මහතා මුලින් අගමැති පදවියටත් පසුව වැඩබලන ජනාධිපති තනතුරටත් පසුව පාර්ලිමේන්තුවේ බහුතර මතය මත විධායක ජනාධිපති පදවියටත් පත්වුණා.\n\nඔහු වැඩ බලන ජනාධිපති ලෙස මුලින්ම මේ රටේ පැවැති ප්‍රචණ්ඩත්වය මැඩ පවත්වා සාමය ආරක්ෂා කිරීමට පියවර ගත් අතර විධායක ජනාධිපති පදවියට පත්වීමෙන් පසු විදේශීය රටවලද සහාය ලබා ගෙන මේ රටේ කඩා වැටෙමින් තිබූ ආර්ථිකය නඟා සිටුවීමට පියවර ගැනීමත් සමඟ මේ රටේ තිබූ පෝලිම් වගේම විදුලි කප්පාදුවද ක්‍රමයෙන් නැති වුණා.\nඑදා කඩා වැටෙමින් තිබූ මේ රටේ පාලනය භාර ගැනීමට ඇතැම් පක්ෂ නායකයන් බිය වෙද්දි රනිල් වික්‍රමසිංහ මහතා බය නැතිව මේ රට භාරගෙන ජනතාවට ජීවත් විය හැකි තත්ත්වයක් උදාකර දීමට මේ වන විට පියවර ගෙන තිබෙනවා.\nහැටන් මධ්‍යම විශේෂ",
       "URL": "https://www.dinamina.lk/2023/07/27/local/9600/%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%9c%e0%b6%ad%e0%b7%8a-%e0%b6%ad%e0%b7%93%e0%b6%b1%e0%b7%8a%e0%b6%af%e0%b7%94-%e0%b7%84%e0%b7%9a%e0%b6%ad%e0%b7%94%e0%b7%80%e0%b7%99%e0%b6%b1/",
       "Category": "local",
       "Parent URL": "https://www.dinamina.lk/category/local//page/323/"
}