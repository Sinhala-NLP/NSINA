{
       "Source": "dinamina",
       "Timestamp": "July 7, 2023 1:00 am",
       "Headline": "දින 180ක් වැඩ කළොත් පාරිතෝෂික හිමියි",
       "News Content": "වත්මන් කම්කරු නීතියට අනුව පාරිතෝෂික ගෙවීමේ දී දැනට පවතින අවුරුදු 5ක සේවා කාලය සහ සේවකයන් 15ක් සිටීමේ සීමාව ඉවත් කරන බවත්, එම නීතිය වර්ෂයකට දින 180ක් සේවය කරන සෑම සේවා නියුක්තිකයකුටම මාස භාගයක පාරිතෝෂිකයක් ගෙවිය යුතු යැයි නීතිමය ප්‍රතිපාදන හඳුන්වා දෙන බවත් කම්කරු හා විදේශ රැකියා ඇමැති මනුෂ නානායක්කාර මහතා ඊයේ (6) පැවැසීය.\n\nපඩිපාලක සභා තීරණ සහ ව්‍යවස්ථාපිත නීතිය තුළින් අවම වැටුප් තීරණය කරන ක්‍රමය වෙනුවට ජාතික වේතන කවුන්සිලයක් හඳුන්වා දීමට සහ එම ආයතනයට කාලීනව හා පිළිගත් නිර්ණායකයන් මත අවම වැටුප් තීරණය කිරීමට බලය පවරන බවත් අමාත්‍යවරයා කීය.\n\nනූතන වැඩ ලෝකයට ගැලපෙන කම්කරු නීති පද්ධතියක් සකස් කිරීම සඳහා වන දළ කෙටුම්පත කම්කරු උපදේශක සභාවට ඉදිරිපත් කිරීමෙන් පසුව කම්කරු හා විදේශ රැකියා අමාත්‍ය මනුෂ නානායක්කාර මහතා විශේෂ මාධ්‍ය හමුවක් පවත්වමින් එසේ පැවැසීය.",
       "URL": "https://www.dinamina.lk/2023/07/07/local/4850/%e0%b6%af%e0%b7%92%e0%b6%b1-180%e0%b6%9a%e0%b7%8a-%e0%b7%80%e0%b7%90%e0%b6%a9-%e0%b6%9a%e0%b7%85%e0%b7%9c%e0%b6%ad%e0%b7%8a-%e0%b6%b4%e0%b7%8f%e0%b6%bb%e0%b7%92%e0%b6%ad%e0%b7%9d%e0%b7%82/",
       "Category": "local",
       "Parent URL": "https://www.dinamina.lk/category/local//page/409/"
}