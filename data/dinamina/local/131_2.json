{
       "Source": "dinamina",
       "Timestamp": "September 11, 2023 3:04 am",
       "Headline": "පාසල්වල ප්‍රාග්ධන වෙළෙඳපොළ සංගම් අනාගත ආයෝජනයක්",
       "News Content": "ජනාධිපති රනිල් වික්‍රමසිංහ මහතාගේ සංකල්පයක් මත දිවයින පුරා පාසල් 100ක පිහිටුවූ ප්‍රාග්ධන වෙළෙඳපොළ සංගම් අනාගත ආයෝජනයක් බව කොළඹ කොටස් හුවමාරුවේ ප්‍රධාන විධායක නිලධාරී රජීව බණ්ඩාරනායක මහතා පැවසීය. මූල්‍ය සාක්ෂරතාව වැඩිදියුණු කිරීම ප්‍රවර්ධනයට සුදුසුම පිරිස වන්නේ සිසු පරපුර බවත් පාසල් තුළින් ඒ වැඩපිළිවෙළ ආරම්භ කිරීමට ජනාධිපතිවරයා ගත් තීරණය ඉතා කාලෝචිත බවත් ඒ මහතා සඳහන් කළේය. ඔහු මේ අදහස් පළ කර සිටියේ ජනාධිපති මාධ්‍ය අංශය නිෂ්පාදනය කළ ‘වන් ඕ වන් කතා’ වැඩසටහනට පසුගියදා එක් වෙමිනි.\n\nඑහිදී වැඩිදුරටත් අදහස් දැක්වූ රජීව බණ්ඩාරනායක මහතා මෙසේද කීය.“ප්‍රාග්ධන වෙළෙඳපොළ සංගම් මඟින් සිසුන්ට කොටස් වෙළෙඳපොළ වඩා විධිමත් ලෙස හඳුන්වා දීමට අප බලාපොරොත්තු වෙනවා. මේ වැඩසටහනෙහි පළමු අදියරේදී උසස් පෙළ ප්‍රතිඵල අනුව වාණිජ අංශයේ විශිෂ්ටතම ප්‍රතිඵල පෙන්වූ පාසල් 100ක් තෝරා ගෙන ඒවායේ ප්‍රාග්ධන වෙළෙඳපොල සංගම් 100ක් පිහිටුවීම සිදු කෙරෙනවා. මෙමගින් සිසුන්ට ප්‍රාග්ධන වෙළෙඳපොළ පිළිබඳ පුළුල් අවබෝධයක් දීමට බලාපොරොත්තු වෙනවා. සිසුන්ට දැනුම මෙන්ම ප්‍රායෝගික අධ්‍යයනයක් ලබා ගැනීමටත් මෙමඟින් අවස්ථාව හිමි වෙනවා.\n\n“ලෝකයේ ඕනෑම ස්ථානයක සිට ජංගම දුරකතනය මඟින් කොළඹ කොටස් වෙළෙඳපොළේ සියලු හැසිරවීම් කළ හැකියි. එය ප්‍රචලිත කිරීම වඩාත් සුදුසු වන්නේ පාසල් මට්ටමින් බව ජනාධිපතිතුමා තීරණය කර තිබෙන්නේ පාසැල් සිසුන් හා ඩිජිටල් තාක්ෂණය අතර පවතින මේ සමීප බව නිසයි. සාම්ප්‍රදායිකව රජයෙන් රැකියා දෙන තුරු බලා නොසිටින්න නම් පාසල් සිසුන් අලුත් විදියට සිතිය යුතුයි. අප සිසු පරපුර අතරට ගෙන යා යුත්තේ ව්‍යවසායකත්වයයි. මේ වැඩසටහනින් ඒ වගකීම ඉටු වනවා.“\nශිරෝමි අබයසිංහ",
       "URL": "https://www.dinamina.lk/2023/09/11/local/21211/%e0%b6%b4%e0%b7%8f%e0%b7%83%e0%b6%bd%e0%b7%8a%e0%b7%80%e0%b6%bd-%e0%b6%b4%e0%b7%8a%e0%b6%bb%e0%b7%8f%e0%b6%9c%e0%b7%8a%e0%b6%b0%e0%b6%b1-%e0%b7%80%e0%b7%99%e0%b7%85%e0%b7%99%e0%b6%b3%e0%b6%b4/",
       "Category": "local",
       "Parent URL": "https://www.dinamina.lk/category/local//page/131/"
}