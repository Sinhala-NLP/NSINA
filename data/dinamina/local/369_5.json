{
       "Source": "dinamina",
       "Timestamp": "July 18, 2023 1:00 am",
       "Headline": "රුසියාවෙන් සංචාරකයෝ 10,0000ක් පැමිණීම වෙනුවෙන් විශේෂ උත්සවයක්",
       "News Content": "රුසියාවේ මොස්කව් නුවර සිට ඍජු ගුවන් ගමන් මඟින් එරටට අයත් ගුවන් සේවා තුනකින් ඊයේ (17) වන විට රුසියානු සංචාරකයන් ලක්ෂයක් පැමිණීම වෙනුවෙන් විශේෂ උත්සවයක් කටුනායක ගුවන්තොටුපොළේදී ඊයේ (17) උදෑසන පැවැත්විණි.\n\nඉකුත් 2022 වසරේ ඔක්තෝබර් මස 02 වැනි දින සිට 2023 ජූලි මස 17 වැනි දින දක්වා මෙසේ රුසියානු සංචාරකයන් ලක්ෂයක පිරිසක් පැමිණ තිබිණි. සංචාරකයන් රැගත් රුසියාවේ ජාතික ගුවන් සේවය වන එරොෆ්ලොට් ගුවන් සේවයේ එස්.යූ.- 288 දරන ගුවන් යානය රුසියාවේ මොස්කව් නුවර සිට ඊයේ (17) උදෑසන 10.00ට කටුනායක ගුවන්තොටුපොළ වෙත පැමිණ තිබේ.\n\nමෙම ගුවන්යානය තුළ රුසියානු සංචාරකයන් 292 සහ කාර්ය මණ්ඩලය 12 දෙනකු පැමිණ සිටියහ.\n\nපසුගිය වසරේ ඔක්තෝබර් මස 02 වැනි දින රුසියානු එරොෆ්ලොට් ගුවන් සේවය සහ එම වසරේ නොවැම්බර් මස අසූර් එයාර් (Azur Air) ගුවන් ගමන් සම්බන්ධතා කටුනායක ගුවන්තොටුපොළ සමඟ ආරම්භ කළේය. එසේම 2022 දෙසැම්බර් මාසයේ රෙඩ් වින්ග්ස් (Red Wings) ගුවන් සේවය මත්තල ගුවන්තොටුපොළ සමඟ ගුවන් ගමන් ආරම්භ කර තිබිණි.\n\nමෙම රුසියානු ගුවන් සේවා යානා 314ක් මඟින් මෙසේ ශ්‍රී ලංකාවට මෙම කාලවකවානුව තුළ රුසියානු සංචාරකයන් ලක්ෂයක ප්‍රමාණයක් රැගෙනවිත් තිබිණි. මෙසේ ඊයේ (17) රුසියාවේ මොස්කව් නුවර සිට එරොෆ්ලොට් ගුවන් යානයෙන් කටුනායක ගුවන්තොටුපොළ වෙත පැමිණි රුසියානු සංචාරකයන් පිරිස පිළිගැනීම සඳහා ශ්‍රී ලංකාවේ රුසියානු තානාපති ලෙවාන් ජගාරෙයාන් (Levan Dzhagaryan), සීමාසහිත ගුවන්තොටුපොළ සහ ගුවන් සේවා සමාගමේ සභාපති , විශ්‍රාමික මේජර් ජෙනරාල් ජී.ඒ. චන්ද්‍රසිරි, ශ්‍රී ලංකා සංචාරක සම්මුති කාර්යාංශයේ සභාපති තිසුම් ජයසූරිය, ශ්‍රී ලංකා ස්පෝර්ට්ස් රයිසන් සමාගමේ සභාපති තිලක් වීරසිංහ, ශ්‍රී ලංකා සංචාරක ප්‍රවර්ධන කාර්යාංශයේ අධ්‍යක්ෂ (මහජන සබඳතා) මධුභානී පෙරේරා, රුසියාවේ හිටපු ශ්‍රී ලංකා තානාපති උදයංග වීරතුංග, සංගීත ශිල්පී ඉරාජ් වීරරත්න ඇතුළු ශ්‍රී ලංකාවේ සංචාරක ක්ෂේත්‍රයට සම්බන්ධ විශාල පිරිසක් කටුනායක ගුවන්තොටුපොළ වෙත පැමිණ සිටියහ.\n\nකටුනායක – ටී.කේ.ජී. කපිල",
       "URL": "https://www.dinamina.lk/2023/07/18/local/7194/%e0%b6%bb%e0%b7%94%e0%b7%83%e0%b7%92%e0%b6%ba%e0%b7%8f%e0%b7%80%e0%b7%99%e0%b6%b1%e0%b7%8a-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a%e0%b6%ba%e0%b7%9d-100000%e0%b6%9a%e0%b7%8a-%e0%b6%b4/",
       "Category": "local",
       "Parent URL": "https://www.dinamina.lk/category/local//page/369/"
}