{
       "Source": "dinamina",
       "Timestamp": "October 12, 2023 1:00 am",
       "Headline": "අනුලා නිරුපද්‍රිතයි: ඇගේ දුරකථනය වැඩ  – ඊශ්‍රායලයේදි අතුරුදන් අනුලා ගැන සැමියා කියයි",
       "News Content": "මගේ බිරිය කාටවත් කරදරයක් නැති අයෙක්. ගොඩක් පිං දහම් කරන කෙනෙක්. මේ රටේදී වගේම ඊශ්‍රායලයේදීත් මගේ බිරිඳ පෝය දොළහටම සිල්\nගත්තා. කුරුල්ලන්ට, සත්තුන්ට පුදුම ආදරයක් දැක්වුවා. ඇය කරපු අප්‍රමාණ පිංදහම් ගැන හිතන විට මෙවන් විපතක් ඇයට කොහොමද වුණේ කියලා හිතා ගන්න බැරි බව ඊශ්‍රායලයේ යුද ගැටුම්වලට මැදිව අතුරුදන්ව ඇති අනුලා ජයතිලක මැණිකේ වීරසිංහගේ (49) සැමියා පැවසුවේය. එගොඩ ඊරියවැටිය ප්‍රදේශයේ පදිංචිව සිටි ඇය දියණියකගේ හා පුතණුවකුගේ දයාබර මෑණියන් වුවාය.\n\nඇයගේ මරණය සම්බන්ධයෙන් සැමියා මෙසේද කීවේය.\n\nමගේ නෝනා ඊශ්‍රායලයට සාත්තු සේවිකාවක් වශයෙන් පිටත්ව ගියේ 2013 වසරේ නොවැම්බර් 16 වෙනිදායි.\n\nඑයා ඒ රටට යන්න කලින් විදේශ සේවා නියුක්ති කාර්යාංශයෙන් දෙන පුහුණුව ලබා ගත්තා. පුහුණු ශ්‍රමිකයෙක් වශයෙන් ඊශ්‍රායලයට ගිහින් එහේදිත් සාත්තු සේවය පිළිබදව පුහුණුව ලබා ගෙන තිබුණා. එයා වැඩිහිටියන්ට පුදුම කරුණාවක් දක්වපු කෙනෙක්. එයා රැකබලා ගත්ත ආච්චිව එයාගේම අම්මා කියලා හිතලා තමයි සැලකුවේ. ඒ කාන්තාව පිළිකා රෝගියෙක්. අනුලා නිරන්තරයෙන් ආච්චිගෙ හෙවණැල්ල වගේ පස්සෙන් හිටියා. අනුලාට හෙදියකට වෛද්‍යවරියකට වගේ රෝගීන් පිළිබදව දැනුමක් තිබුණා.\n\nමේ සිද්ධිය හරියටම දැකපු කෙනෙක් තවම නැහැ.මම අනුලා ඒ වනවිට රැකබලා ගත්ත ආච්චි එක්ක දුරකථන යෙන් කතාකලා. ඇය කිව්වෙ අයි ඩෝන්ට් නෝ කියලා විතරයි. මගේ විශ්වාසය අනුලා කොතනක හෝ නිරුපද්‍රිතව ඇති කියලයි.මෙවැනි යුධ ගැටුම් ඇති අවස්ථාවක අපි කොහොමද අතුරුදහන් වූ එක් අයකු ගැන හොයන්න කියලා බලපෑම් කරන්නෙ.\n\nඒ රටේ තියෙන යුධමය තත්වය පහව යනතුරු මේ ගැටළුවට විසඳුමක් දෙන්න අමාරු බව විදේශ සේවා නියුක්ති කාර්‍ය්ංශයෙනුත් විදේශ කටයුතු අමාත්‍යාංශයේ නිලධාරීනුත් මට 10 වෙනිදා කිව්වා.මම ඒ ආයතන වලට ගිහින් මගේ බිරිඳ ගැන සත්‍ය තොරතුරු දැනගන්න අවශ්‍ය බව කිව්වා.\n\nඅමාත්‍යාංශයේ අනුලා වෙණුවෙන් ෆයිල් එකක් විවෘත කරලා තියෙනවා .එයා නීත්‍යානුකූලව ඊශ්‍රායලයේ රැකියාවට පුහුණු ශ්‍රමිකයෙක් වශයෙන් ගිහිපු බවත් ගෙවුණු හැම වසර දෙකකට වරක්ම ඇය මේ රටේ විදේශ සේවා නියුක්ති කාර්‍යංශෙ ලියාපදිංචි වී තියෙන බවත් වසර 10යක කාලයම වීසා බලපත්‍රය සහිතව ඊශ්‍රායලයේ සාත්තු සේවිකාවක් ලෙස සේවය කර ඇති බවත් මට දැණුම් දුන්නා.මේ සියළුම තොරතුරු අනුව මට හිතෙන්නේ නම් අනුලා නිරුපද්‍රිතව ඒ රටේ කොතනක හරි ඇති ඇයට දුරකථන ඇමතුමක් දෙන්න මගක් නැතුව ඇති මේ යුධ ගිණි මැද.මට හිතෙන්නේ එහෙමයි අනුලා ඒ රටට හරිම ආදරෙයි.එයා සේවය කරපු නිවසේ අයත් අනුලාට හරිම ආදරෙයි.මීට කලින් සේවය කරපු නිවසේ අය තවමත් අනුලාට තමන්ගේම අයෙක්ට වගේ ලෙංගතුයි.\n\nඅනුලා ගම කුරුණෑගල.අපි ආදර සබදතාවයකින් පසුවයි විවාහ උනේ. පුතයි දුවයි දෙන්නා තමයි අනුලගෙ ලෝකේ ලොකුම වස්තුව.එයා හැම නිවාඩු වෙලාවකම අපි ගැන හොයලා බැළුවා.විදේශ රටක ඉගෙණ ගන්න පුතා ගැන නිතරම දුරකථන මාර්ගෙන් හොයලා බැළුවා.දුවගෙ උසස් අධ්‍යාපන කටයුතු ගැන අනුලා නිතර දුව එක්ක කතා කරා.ඔය සිදුවීම වෙන්න කලින් දවසෙ 6 වෙනි සිකුරාදා අනුලා අපිට කතාකරා.කරදරයක් නෑ මම හොදින් ඉන්නවා කියලා කිව්වෙ.ඊට පස්සෙ 7වෙනි සෙනසුරාදා කෙටි පණිවිඩයක් එව්වා මෙහේ වෙලාවෙන් දවල්1.42 විතර දුවට මං හොදින් ඉන්නවා.පස්සෙ කෝල් කරන්නම් කියලා.ඊට පස්සෙ කිසිම තොරතුරක් ආවෙ නැහැ . නමුත් එයාගෙ දුරකථනය තවමත් වැඩ කරනවා.",
       "URL": "https://www.dinamina.lk/2023/10/12/local/30011/%e0%b6%85%e0%b6%b1%e0%b7%94%e0%b6%bd%e0%b7%8f-%e0%b6%b1%e0%b7%92%e0%b6%bb%e0%b7%94%e0%b6%b4%e0%b6%af%e0%b7%8a%e0%b6%bb%e0%b7%92%e0%b6%ad%e0%b6%ba%e0%b7%92-%e0%b6%87%e0%b6%9c%e0%b7%9a/",
       "Category": "local",
       "Parent URL": "https://www.dinamina.lk/category/local//page/4/"
}