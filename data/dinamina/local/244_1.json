{
       "Source": "dinamina",
       "Timestamp": "August 15, 2023 3:33 am",
       "Headline": "හැංගිමුත්තං කරන්න ගිය දැරිය  පාසලේ බිත්ති 2ක්  අතර හිර වෙලා",
       "News Content": "කළුතර කටුකුරුන්ද රෝමානු කතෝලික විදුහලේ බිත්ති දෙකක් අතර විනාඩි 30ක පමණ කාලයක් සිර වී සිටි 7 හැවිරිදි දැරියක් බේරා ගැනීමට කළුතර මහ නගර සභාවේ ගිනි නිවන ඒකකය ඊයේ (14) සමත් වී ඇත. මෙසේ බේරාගෙන ඇත්තේ එම විදුහලේ දෙවැනි වසරේ අධ්‍යාපනය ලබන කල්මුල්ල ප්‍රදේශයේ පදිංචි දැරියකි.\n\nපාසලේ බිත්ති දෙකක් අතර දැරියක සිර වී ඇති බවට කළුතර ආපදා කළමනාකරණ සහකාර අධ්‍යක්ෂ කර්නල් අරවින්ද අමරසේකර මහතා කළුතර දකුණ පොලිසියට කළ දැනුම්දීමක් මත ගිනි නිවන භටයන් හයදෙනෙකු ආපදා ගිලන් රථයකින් එම ස්ථානයට පැමිණ තිබේ. විදුහලේ වැසිකිළි පද්ධතිය සහ තාප්පය අතර දැරිය සිර වී සිටි බව කළුතර දකුණ පොලිසිය පවසයි.\n\nකළුතර මහ නගර සභාවේ ගිනිනිවන ඒකකයේ ආපදා ගිලන් රථයක් ළඟාවී ස්පැඩර් නමැති සූක්ෂම උපකරණයක් ආධාරයෙන් හයිඩ්‍රොලික් වායුව මගින් බිත්ති දෙකට තෙරපුමක් ලබාදී දැරිය බේරාගත් බව එහි ප්‍රධාන ගිනි නිලධාරී ඕ.වී.අයි. පී. ලක්ෂාන් මහතා පැවසීය.\n\nකළුතර ආපදා කළමනාකරණ ඒකකයේ යුද හමුදාව සෙබළුන් පිරිසක්ද සහායට ස්ථානයට ළඟාවී ඇති බවද පොලිසිය පැවසීය.\n\nඩී.අයි.සී. කුමාර, කේ.ඒ.සී. ජයනාත්, ඒ. එල්. ඊ. පී. පෙරේරා, එම්. ඩී. සමීර සහ ඩබ්ලිව්. බී.ආර්. ජේ. පෙරේරා යන ගිනි භටයන් මෙම මෙහෙයුමට එක්ව ඇත.\n\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/08/15/local/14199/%e0%b7%84%e0%b7%90%e0%b6%82%e0%b6%9c%e0%b7%92%e0%b6%b8%e0%b7%94%e0%b6%ad%e0%b7%8a%e0%b6%ad%e0%b6%82-%e0%b6%9a%e0%b6%bb%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b6%ba-%e0%b6%af%e0%b7%90/",
       "Category": "local",
       "Parent URL": "https://www.dinamina.lk/category/local//page/244/"
}