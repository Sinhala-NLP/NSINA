{
       "Source": "dinamina",
       "Timestamp": "July 18, 2023 1:00 am",
       "Headline": "මගේ දිවි ගමනට පදනම වැටුණේ ආනන්ද මෑණියගෙන් ලද පන්නරයෙන්",
       "News Content": "මගේ දිවි ගමනට පදනම වැටුණේ ආනන්ද මෑණියගෙන් ලද පන්නරයෙන් යැයි අභිනව ගුවන් හමුදාපති එයාර් මාර්ෂල් උදේනි රාජපක්ෂ මහතා කොළඹ ආනන්ද විද්‍යාලයේදී ඊයේ (17) පැවසීය.\n\nකොළඹ ආනන්ද විද්‍යාලයෙන් බිහි වූ පළමු ගුවන් හමුදාපතිවරයා ලෙස අබිසෙස් ලැබීම නිමිත්තෙන් ඒ මහතා පිළිගැනීම හා උපහාර පිදීම වෙනුවෙන් පැවැති උත්සවය අමතමින් මේ බව පැවසුවේය.\n\nආදි ආනන්දියන් ඇතුළු සම්භාවනීය අමුත්තන් රැසකගේ සහභාගිත්වයෙන් මෙම උත්සවය පැවැත්විණි.\n\nආනන්ද විද්‍යාලයේ බුද්ධ මන්දිරයේ පැවැති ආගමික වතාවත්වලින් අනතුරුව රණවිරු ස්මාරකය වෙත පුෂ්පෝපහාර පිරිනැමීම නව ගුවන් හමුදාපති එයාර් මාර්ෂල් උදේනි රාජපක්ෂ, ආනන්ද විද්‍යාලයේ විදුහල්පති ඩී.එම්.එල්. දිසානායක, නියෝජ්‍ය විදුහල්පතිවරුන් වන රන්දික පෙරේරා සහ සුජිත් මදුරංග, ඇතුළු ආදි ශිෂ්‍ය සංගමයේ සභාපති, ලේකම් ඇතුළු නිලධාරින් සිදුකරන ලදි. ගුවන් හමුදාපතිවරයා වෙනුවෙන් පැවැති ශිෂ්‍යභට උත්තමාචාරවලින් පසුව විද්‍යාලයීය ප්‍රධාන ශාලාවේදී අභිනන්දනීය උලෙළක්ද පැවැත්විණි.\n\nමෙහිදී අදහස් දැක්වූ අභිනව ගුවන් හමුදාපතිවරයා මෙසේද පැවසීය.\n\nයමෙකු අඳින පලඳින ආකාරයවත්, විභාග සහතික තුළවත්, තමන්ගේ පරම්පරාව තුළවත් හැදියාව, පන්නරය ලබා ගැනීමට අපහසුයි. එය ලබා ගත හැකි වන්නේ අධ්‍යාපනය ලද පාසල තුළිනුයි. පාසලෙන් ඉගෙන ගත් දේ තුළිනුයි. ආනන්ද විද්‍යාලයෙන් මා ලද හැදියාව වෙන කිසි තැනකින් ලබන්න බැහැ. හැම කතාවකම මතුපිට කතාවක් වගේම ඇතුළත කතාවක්ද තිබෙනවා. එයින් දරුවන්ට තමන්ගේ අනාගතය ගැන ඉගෙන ගන්නට බොහෝ දේ තිබෙනවා. මම අධ්‍යාපනය ලැබූ කාලයේදී ආනන්ද විද්‍යාලයට විවිධ සංස්කෘතීන් නියෝජනය කරන සිසුන් ආවා. ඒ සියලු දෙනා ගැන විවිධ සංස්කෘතීන්ට අයත් විවිධ විශිෂ්ට ගුණාංග තිබුණා. ඒ අය ඒ දේවල් වැඩි දියුණු කර ගත්තා. ඒ සියලු ගුණ ධර්ම ලැබුණේ ආනන්ද මෑණියන්ගෙනුයි. එදා මා ආනන්ද විද්‍යාලයේ ශිෂ්‍ය නායකයෙක්ව සිටි අවධියේ දඩබ්බර ගති ඇති සිසුවෙක් සිටියා. ඔහු පෞද්ගලික ප්‍රශ්නයක් වෙනුවෙන් ශිෂ්‍ය නායකයකුට පහර දීමක් කළා. අයකුට පහර දීම මා තරයේ ප්‍රතික්ෂේප කරනවා. නමුත් එහිදී ඒ පහරදුන් සිසුවා සංයමයෙන් ක්‍රියා කළ ආකාරය මා පැසසුමට ලක් කරනවා. ඒ සිසුවා අදාළ සිසුවාට පහර දුන්නේ කාටවත් නොපෙනෙන තැනකට රැගෙන ගොස් හොඳ කනේ පාරවල් දෙකක් එල්ල කළා. ඊට ප්‍රථම ශිෂ්‍ය නායක බැජ් එක ගලවලා සාක්කුවේ දාගන්න කියලා ශිෂ්‍ය නායකයාට කිවුවා. පහර කෑමට ලක් වූ සිසුවාගේ ආත්ම ගෞරවය රැකෙන පරිදි ඒ සිසුවා කටයුතු කිරීම අගය කළ යුතුයි. මේ සිද්ධියෙන් දරුවන්ට ඉගෙන ගැනීමට බොහෝ දේ තිබෙනවා. මේ සිද්ධිය එදා ඈත සිටි දුටු මා එතැනට ගියා. ඒ ගියේ පහර දීම වැළැක්වීමට හෝ වෙනත් දෙයකට නොවේ. මට එය වැළැක්වීමට කිසිසේත් හැකියාවක් නැහැ. ආදි ආනන්දියෙකු වන ආරක්ෂක ලේකම් ජෙනරාල් කමල් ගුණරත්න විසින් පබැදූ ගීයක් සාගරිකා දිසානායක මෙහිදී ගායනා කරන ලද අතර ආනන්ද විද්‍යාලයේ විදුහල්පතිවරයා සමරු තිළිණයක්ද ගුවන් හමුදාපතිවරයා වෙත ප්‍රදානය කරන ලදි.\n\nආනන්ද විද්‍යාලයේ ආදි ශිෂ්‍ය සංගමයේ සභාපති මහාචාර්ය අතුල කළුආරච්චි, ලේකම් ලාල් දිසානායක, ආදි ශිෂ්‍ය සංගමයේ ජ්‍යෙෂ්ඨ සභාපති ධම්මික පෙරේරා, හිටපු කථානායක කරූ ජයසූරිය, ශ්‍රේෂ්ඨාධිකරණ විනිසුරු යසන්ත කෝදාගොඩ, හිටපු නාවික හමුදාපති අද්මිරාල් තිසර සමරසිංහ, හිටපු ගුවන් හමුදාපති එයාර් මාෂල් ගගන බුලත්සිංහල ඇතුළු ත්‍රිවිධ හමුදාවේ උසස් නිලධාරීන් රැසක් මෙම අවස්ථාවට එක්ව සිටියහ.\n\nඡායාරූපය – වාසිත පටබැදිගේ\n\nඋදුලා පීරිස්",
       "URL": "https://www.dinamina.lk/2023/07/18/local/7169/%e0%b6%b8%e0%b6%9c%e0%b7%9a-%e0%b6%af%e0%b7%92%e0%b7%80%e0%b7%92-%e0%b6%9c%e0%b6%b8%e0%b6%b1%e0%b6%a7-%e0%b6%b4%e0%b6%af%e0%b6%b1%e0%b6%b8-%e0%b7%80%e0%b7%90%e0%b6%a7%e0%b7%94%e0%b6%ab%e0%b7%9a/",
       "Category": "local",
       "Parent URL": "https://www.dinamina.lk/category/local//page/368/"
}