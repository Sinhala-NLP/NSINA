{
       "Source": "dinamina",
       "Timestamp": "August 2, 2023 1:54 am",
       "Headline": "ආධ්‍යාත්මික  ගුණවගාව සහිත පරපුරක්  හදන්න ඕනෑ",
       "News Content": "මේ වන විට රට තුළ පවතින ව්‍යසනයෙන් මාතෘභූමියත්, ජනතාවත් ගලවාගත යුතු බව ජාතික ජන බලවේගයේ නායක අනුර කුමාර දිසානායක මහතා පැවසීය.\n\nඔහු එසේ ප්‍රකාශ කළේ දිවුලපිටිය ආසන සමුළුව අමතමිනි. මෙය පසුගියදා (30) පැවැත්විණි.\n\nජාතික ජන බලවේගය ඉදිරිපත් කරනවා රට හදන ආර්ථික ප්‍රතිපත්තියක්. තවත් කොටසක් ඉදිරිපත් කරනවා මෙතෙක් රට විනාශ කළ ආර්ථික ප්‍රතිපත්තියක්. අපේ රටේ ජාතික නිෂ්පාදනය උඩට ගෙන එන්නේ නැතිව රට ඉදිරියට යන්නේ නැහැ. ලෝකයේ රටවල් වසංගත නිසා, යුද්ධ නිසා, මූල්‍ය වෙළෙඳ පොළේ ඇති වුණු ප්‍රශ්න නිසා කඩා වැටුණා. වසංගතවලට, යුද්ධවලට, මූල්‍ය අර්බුදවලට ඔරොත්තු දෙන රටවල් කිහිපයක් තිබෙනවා. ප්‍රධාන වශයෙන් චීනය, ඉන්දියාව, වියට්නාමය, දකුණු කොරියාව, මැලේසියාව. තවත් කිහිපයක් තිබෙනවා. රහස මොකක්ද? නිෂ්පාදනය. ලෝකයේ කවර අර්බුදයක් ඇති වුණත් නොසැලෙන ආර්ථිකයක් හදන්න නම්, මේ රට නිෂ්පාදනයෙන් ඉදිරියට ගෙන යන රටක් බවට පරිවර්තනය කළ යුතුයි.\n\nඅපි මිනිස් සිතේ සහකම්පනය ඇති කළ යුතුයි. අනෙකා ගැන සහකම්පනයක් නැති මිනිසුන් සහිත සමාජයක් මේ තිබෙන්නේ. අපි ආධ්‍යාත්මික ගුණවගාව සහිත පරපුරක් හදන්න ඕනෑ. ඒ සඳහා අධ්‍යාපනය, කලාව, සාහිත්‍ය, ආගම තුළින් තෙතමනය සහිත පරපුරක් නිර්මාණ කළ යුතු යැයිද අනුර කුමාර දිසානායක මහතා මෙහිදී පැවසීය.\n\nඋපාලි කරුණාරත්න",
       "URL": "https://www.dinamina.lk/2023/08/02/local/11062/%e0%b6%86%e0%b6%b0%e0%b7%8a%e0%b6%ba%e0%b7%8f%e0%b6%ad%e0%b7%8a%e0%b6%b8%e0%b7%92%e0%b6%9a-%e0%b6%9c%e0%b7%94%e0%b6%ab%e0%b7%80%e0%b6%9c%e0%b7%8f%e0%b7%80-%e0%b7%83%e0%b7%84%e0%b7%92/",
       "Category": "local",
       "Parent URL": "https://www.dinamina.lk/category/local//page/296/"
}