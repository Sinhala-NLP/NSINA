{
       "Source": "dinamina",
       "Timestamp": "July 28, 2023 1:00 am",
       "Headline": "තම පන්තියේ සිසුන්ට ටියුෂන් දුන් මහනුවර ගුරුවරුන් 8කට විනය පරීක්ෂණ",
       "News Content": "පාසල් ගුරුවරුන්ට තමන්ගේ පන්තියේ ඉගෙනුම ලබන සිසුන් සඳහා මුදල් අය කර අමතර පන්ති පැවැත්වීම තහනම් කරමින් පළාත් අධ්‍යාපන අමාත්‍යාංශය චක්‍රලේඛයක් නිකුත් කර තිබියදී එය උල්ලංඝනය කරමින් අමතර පන්ති පැවැත්වූ මහනුවර පාසල් 8ක ගුරුවරුන් 8 දෙනකු සම්බන්ධයෙන් විනය පරීක්ෂණ පැවැත්වීමට පළාත් අධ්‍යාපන අමාත්‍යාංශය පියවර ගෙන තිබේ.\n\nචක්‍රලේඛය උල්ලංඝනය කරමින් මෙලෙස මුදල් අය කර පන්ති පැවැත්වූ ගුරුවරු 8 දෙනාම අදාළ පාසල්වල ප්‍රාථමික අංශ ගුරුවරුන් බව පළාත් අධ්‍යාපන අමාත්‍යාංශය පවසයි. මේ ගුරුවරුන් අදාළ පාසල්වලින් වෙනත් පාසල් වෙත මාරු කර චෝදනා පත්‍රයක් දීමට කටයුතු කරන ලෙස මධ්‍යම පළාත් අධ්‍යාපන අධ්‍යක්ෂ පියසිරි හේරත් මහතා වෙත පළාත් අධ්‍යාපන අමාත්‍යාංශ ලේකම්වරයා දැනුම් දී තිබේ.\n\nඅදාළ චක්‍රලේඛය උල්ලංඝනය කරමින් අමතර පන්ති පවත්වන ගුරුවරුන් සම්බන්ධයෙන් ලැබෙන පැමිණිලි අනුව අදාළ ස්ථාන වැටලීමට පළාත් අධ්‍යාපන අමාත්‍යාංශය මඟින් වැටලීම් ඒකකයක්ද ස්ථාපිත කර ඇත. පළාත් සභාව යටතේ පාලනය වන පාසල් සඳහා පමණක් මධ්‍යම පළාත් අධ්‍යාපන අමාත්‍යාංශය මඟින් නිකුත් කළ චක්‍රලේඛය වලංගු බැවින් ජාතික පාසල් ගණනාවක ගුරුවරුන් කිසිදු බියක් සැකයක් නැතිව තමන්ගේ පන්තියේ ඉගෙනුම ලබන දරුවන්ට අමතර පන්ති පවත්වමින් මුදල් උපයන බව මවුපියෝ පවසති. විශේෂයෙන් මහනුවර ජනප්‍රිය පාසල්වල ශිෂ්‍යත්ව විභාගයට පෙනී සිටින දරුවන්ට ඔවුන් ඉගෙනගන්නා ගුරුවරුන්ගෙන් අමතර පන්තිවලට සහභාගි වන ලෙස දැඩි බලපෑම් එල්ල වන බවද ඔවුහු ප්‍රකාශ කරති.\n\nඅසේල කුරුළුවංශ",
       "URL": "https://www.dinamina.lk/2023/07/28/local/9909/%e0%b6%ad%e0%b6%b8-%e0%b6%b4%e0%b6%b1%e0%b7%8a%e0%b6%ad%e0%b7%92%e0%b6%ba%e0%b7%9a-%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a%e0%b6%a7-%e0%b6%a7%e0%b7%92%e0%b6%ba%e0%b7%94%e0%b7%82/",
       "Category": "local",
       "Parent URL": "https://www.dinamina.lk/category/local//page/319/"
}