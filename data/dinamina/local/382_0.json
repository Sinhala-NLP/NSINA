{
       "Source": "dinamina",
       "Timestamp": "July 14, 2023 1:00 am",
       "Headline": "පේරාදෙණියේදී තරුණියට විද්ද එන්නත තාවකාලිකව භාවිතයෙන් ඉවතට",
       "News Content": "උදරයේ ඇති වූ රෝගි තත්ත්වයකට ප්‍රතිකාර ගැනීම සඳහා පේරාදෙණිය ශික්ෂණ රෝහලට ඇතුළත් කළ තරුණියකට එන්නත් කිරීමෙන් පසු මරණයට පත්වූයේ යැයි සැක කරන සෙෆ්ට්‍රිඇක්සෝන් (Ceftriaxone) නමැති ප්‍රතිජීවක ඖෂධ කාණ්ඩය තාවකාලිකව භාවිතයෙන් ඉවත් කිරීමට පියවර ගෙන ඇති බව සෞඛ්‍ය අමාත්‍යාංශයේ ජ්‍යෙෂ්ඨ නිලධාරියෙක් ‘දිනමිණ‘ට ඊයේ (13) පැවසීය.\n\nතාවකාලිකව අත්හිටුවූ මේ ඖෂධ තොගය රසායනාගාර පර්යේෂණ සඳහා රජයේ තත්ත්ව පාලන රසායනාගාරය වෙත ඊයේ (13) යොමු කිරීමට පියවර ගෙන ඇතැයි ජාතික ඖෂධ නියාමන අධිකාරියේ ප්‍රධාන විධායක නිලධාරී වෛද්‍ය විජිත් ගුණසේකර මහතා ප්‍රකාශ කළේය. මේ එන්නත් තොගයේ කිසියම් ගැටලුවක් පවතින්නේද යන්න ගැන තීරණයක් දිය හැක්කේ රසායනාගාර පරීක්ෂණ අවසන් කිරීමෙන් පසුව බවද ඒ මහතා කීවේය.\n\n———————————————————————————————————————————\n\nමියගිය තරුණියට කිසිදු ප්‍රමාදයකින් තොරව නිසි ප්‍රතිකාර දුන්නා\n– පේරාදෙණිය ශික්ෂණ රෝහලේ අධ්‍යක්ෂ\n\nඋදරාබාධයක් වැලඳී පේරාදෙණිය ශික්ෂණ රෝහලට ඇතුළත් කරනු ලැබ ප්‍රතිකාර ලබමින් සිටියදී මිය ගිය 21 හැවිරිදි තරුණියට කිසිදු ප්‍රමාදයකින් තොරව අවශ්‍ය ප්‍රතිකාර නිසියාකාරව ලබා දී තිබෙන බව පේරාදෙණිය ශික්ෂණ රෝහලේ අධ්‍යක්ෂ වෛද්‍ය අර්ජුන තිලකරත්න මහතා පවසයි.\n\nපේරාදෙණිය ශික්ෂණ රෝහලේ දී ඊයේ (13) මාධ්‍ය හමුවක් කැඳවමින් ඒ මහතා මේ බව පැවසුවේය. මේ රෝගියාට ලබා දී තිබෙන සෙෆ්ට්‍රිඇක්සෝන් නමැති ප්‍රතිජීවක ඖෂධය රෝහලේ නිතර භාවිතයට ගන්නා එකක් බවත් පසුගිය කාලය තුළ එම එන්නත් කුප්පි 2,700ක් රෝගීන්ට ලබා දී තිබෙන බවත් අධ්‍යක්ෂවරයා කීය.එකම කාණ්ඩයට අයත් මේ ඖෂධය ලංකාව පුරා රෝහල්වලින් රෝගීන්ට ලබාදෙන බවත් මේ ඖෂධය නිසා මරණය සිදු වූ බවට සැකයක් නැති බවත් කී ඒ මහතා මෙය ඉතා කලාතුරකින් සිදු වන අසාත්සමිකතා කම්පනය (Anaphylactic shock) හේතුවෙන් සිදු වූ මරණයක් බවට සැක කරන බවත්අවධාරණය කළේය. රෝගියාගේ මරණය සම්බන්ධ පසුවිපරමේදී මේ තත්ත්වය පෙනෙන්න තිබෙන නමුත් පරීක්ෂණ වාර්තා ලැබෙන තෙක් එය තහවුරු කළ නොහැකි යැයි ද හෙතෙම අවධාරණය කළේය.\n\nමළ සිරුර සම්බන්ධයෙන් පශ්චාත් මරණ පරීක්ෂණය පැවැත් වූ විශේෂඥ අධිකරණ වෛද්‍ය ප්‍රභාත් සේනසිංහ මහතා විවෘත තීන්දුවක් ලබා දී රුධිරය,පටක හා ආහාර සාම්පල පරීක්ෂණ සඳහා යොමු කර තිබෙන බවද අධ්‍යක්ෂවරයා පැවසුවේය. රෝගියා රෝහලට ඇතුළත් කළ මොහොතේ සිට සිදු කළ ප්‍රතිකාරවලට අදාළ වාර්තා සියල්ල එකින් එක පරීක්ෂා කර බැලූ බවත් ඒ කිසිවක වැරදීමක් හෝ අධිමාත්‍රා දීමක් සිදු කර නැති බවත් තිලකරත්න මහතා කීය.\n\nඑක් එක් පුද්ගලයාගේ ප්‍රතිශක්තිකරණ පද්ධතියේ පවතින යම් යම් වෙනස් කම් නිසා අසාත්මිකතා ඇති විය හැකි බවත් ඖෂධය මෙතෙක් භාවිතයෙන් ඉවත් කර නැති බවත් ඒ මහතා පැවසුවේය. රෝගියාට නිර්දේශ කළ එන්නත මාත්‍රාව එකවර ලබා දීමට හැකි සිරින්ජර නොතිබූ බැවින් දෙවරක දී අදාළ මාත්‍රාව ලබා දී තිබෙන බවත් එමගින් රෝගියාට කිසිදු බලපෑමක් ඇති නොවන බවත් අධ්‍යක්ෂවරයා ප්‍රකාශ කළේය. පළමු මාත්‍රාව ලබාදෙන අවස්ථාවේ රෝගියා අත රිදෙන බව ප්‍රකාශ කර තිබෙන නමුත් ඇය තුළින් අසාත්මිකතා ලක්ෂණ දක්නට ලැබී නොමැති බවත් එම ලක්ෂණ දක්නට ලැබී ඇත්තේ එන්නත් මාත්‍රාව සම්පූර්ණ කිරීම සඳහා දෙවන වර එන්නත ලබා දීමේ දී බවත් හෙතෙම කීය. පේරාදෙණිය ශික්ෂණ රෝහලේ කායික රෝග අංශයේ ප්‍රධානී,මහචාර්ය උදය රළපනාව මහතා උදරාබාධයක් සමඟ වමනය සහ බඩඑළිය යෑමේ තත්ත්වය සමඟ රෝහලට ඇතුළු කළ රෝගියා ගේ ශරීර අභ්‍යන්තරයට ක්ෂුද්‍ර ජීවීන් මගින් ඇතිකර තිබෙන බලපෑම කොයි ආකාරද යන්න මැන බැලීමට සිදු කරන CPR අගය මෙම රෝගියාගේ 270 ක පමණ අගයක තිබූ බවත් සාමාන්‍ය තත්ත්වයේ පසු වන අයකුගේ එම අගය තිබිය යුත්තේ 6ට අඩුවෙන් බවත් පැවසුවේය. ශරීරය තුළ බැක්ටීරියා ආසාදනයක ලකුණු තිබෙන අවස්ථාවක ප්‍රතිජීවික ඖෂධ නියම කරන බවත් අදාළ ඖෂධ මාත්‍රාව හෙද සොහොයුරිය විසින් දී තිබෙන්නේ ඒ අනුව බවත් ඒ මහතා කීය. දැඩි අසාත්මිකතාව නිසා ඇතිවන කම්පනයක් නිසා මෙම දැරියගේ මරණය සිදුවන්නට ඇතැයි සැක කරන බවද හෙතෙම පැවසීය.",
       "URL": "https://www.dinamina.lk/2023/07/14/local/6498/%e0%b6%b4%e0%b7%9a%e0%b6%bb%e0%b7%8f%e0%b6%af%e0%b7%99%e0%b6%ab%e0%b7%92%e0%b6%ba%e0%b7%9a%e0%b6%af%e0%b7%93-%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba%e0%b6%a7-%e0%b7%80%e0%b7%92%e0%b6%af/",
       "Category": "local",
       "Parent URL": "https://www.dinamina.lk/category/local//page/382/"
}