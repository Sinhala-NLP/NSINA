{
       "Source": "dinamina",
       "Timestamp": "July 26, 2023 1:00 am",
       "Headline": "දින හතක් තිස්සේ ආගිය අතක් නෑ",
       "News Content": "බදුල්ල කන්දේගෙදර සාරනියාවත්තේ පදිංචිව සිටි අවුරුදු පහළොවක් වයසැති තරුණියක් දින හතක් තිස්සේ අතුරුදන්ව ඇති බවට මාපියන් පැමිණිලි කර තිබෙන බව පොලිසිය කියයි.\n\nකන්දේගෙදර සාරනියාවත්ත කොල්ලුමණ්ඩිය ලිපිනයේ පදිංචි කනගරාජ් ගජේන්දිනී (15) නම් තරුණිය පසුගිය 18 දින උදේ ඇගේ සහෝදරිය පදිංචිව සිටින නෙළුව නිවසට යන බව ඇගේ මාපියන්ට පවසමින් බසයක නැඟ ගිය බවත් ඉන්පසු දින හතක් වන තෙක් කිසිදු තොරතුරක් නැති බවත් කියමන් මාපියන් පොලිසියට පැමිණිලි කර තිබේ.\n\nමෙම තරුණිය පාසල් ගමන නවතා ඇති බවත් නිවසට වී සිටින බවත් මාපියන් පොලිසියට පවසා තිබේ.\n\nබදුල්ල ජ්‍යෙෂ්ඨ පොලිස් අධිකාරි සුජිත් වෙදමුල්ල මහතාගේ උපදෙස් මත බදුල්ල පොලිසියේ ස්ථානාධිපති මූලස්ථාන ප්‍රධාන පොලිස් පරීක්ෂක ටී. එම්. රත්නායක මහතා ඇතුළු නිලධාරීන් පරීක්ෂණ පවත්වති.",
       "URL": "https://www.dinamina.lk/2023/07/26/local/9300/%e0%b6%af%e0%b7%92%e0%b6%b1-%e0%b7%84%e0%b6%ad%e0%b6%9a%e0%b7%8a-%e0%b6%ad%e0%b7%92%e0%b7%83%e0%b7%8a%e0%b7%83%e0%b7%9a-%e0%b6%86%e0%b6%9c%e0%b7%92%e0%b6%ba-%e0%b6%85%e0%b6%ad%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/332/"
}