{
       "Source": "dinamina",
       "Timestamp": "October 9, 2023 1:00 am",
       "Headline": "නිවිතිගල ධම්මානන්ද නාහිමි අනුස්මරණ ශිෂ්‍යත්ව ප්‍රණාම උලෙළ",
       "News Content": "නිවිතිගල ධම්මානන්ද නාහිමි අනුස්මරණ ශිෂ්‍යත්ව ප්‍රණාම උළෙල අයගම ශ්‍රී ගංගාරාම විහාරස්ථානයේදී පැවැත්විණි.\nඅයගම මහජනතාවට මහත් සේවාවක් සිදු කළ උන්වහන්සේ ශාසනයට මෙන්ම ගිහි ජනතාව වෙනුවෙන් ද අතිවිශාල සේවාවක් සිදු කළ හිමිනමකි. උන්වහන්සේ මීට වසර 9කට පෙර ආරම්භ කළ ශිෂ්‍යත්ව ප්‍රණාම වැඩසටහන මෙවර සමරනු ලැබුවේ 5 වන වරටය.\n\nමෙම ශිෂ්‍යත්ව ප්‍රණාම වැඩසටහනෙන් උන්වහන්සේ බලාපොරොත්තු වූයේ ශිෂ්‍යත්ව විභාගයට මුහුණ දෙන දරුවන්ට යම් අභිප්‍රේරණයක් ඇති කිරීමයි. අද වන විට උන්වහන්සේ නැති වුවද උන්වහන්සේ බලාපොරොත්තු වූ දෙය ඉටුවී ඇති බවට මෙම අවස්ථාව හොඳම උදාහරණයක් ලෙස පෙන්වා දිය හැකියි.\n\nඅයගම අධ්‍යාපන කොට්ඨාසයේ 2022 වසරේ ශිෂ්‍යත්ව විභාගය සමත් සියලු දරුවන් සඳහා බුද්ධ ප්‍රතිමා, පාසල් උපකරණ, ඔසු පැළ, පලතුරු ආදිය ප්‍රදානය කළ අතර නිවිතිගල ධම්මානන්ද නාහිමි ආරම්භ කළ මෙම වැඩසටහන අද දක්වා ක්‍රියාවට නංවමින් ශ්‍රී ගංගාරාම විහාරස්ථානයේ වර්තමාන නායක හිමි රඹුක්පොත ධම්මදින්න නාහිමිගේ මඟ පෙන්වීම මත පවත්වාගෙන යයි.\n\nඋන්වහන්සේ ද ගමේ ජනතාව වෙනුවෙන් නිරන්තරයෙන් කැපවීමෙන් කටයුතු කරන අතර, රත්නපුර උපන් පුත්‍රයකු හැටියට හැකි සෑම අවස්ථාවකදීම ජනතාව වෙනුවෙන් කළ හැකි දේ කිරීමට නොපමාව කටයුතු කරන බව මෙහිදී සඳහන් කළහ.\n\nමෙම අවස්ථාවට අධ්‍යාපන ඇමැති සුසිල් ප්‍රේමජයන්ත, සබරගමු පළාත් ආණ්ඩුකාර නවීන් දිසානායක, පළාත් සභා හා පළාත් පාලන රාජ්‍ය ඇමැති ජානක වක්කුඹුර, පළාත් අධ්‍යාපන අමාත්‍යාංශයේ ලේකම් චාමර බමුණුආරච්චි මහත්වරු ඇතුළු පිරිසක් සහභාගි වූහ.\n\nමහින්ද අලුත්ගෙදර",
       "URL": "https://www.dinamina.lk/2023/10/09/local/29103/%e0%b6%b1%e0%b7%92%e0%b7%80%e0%b7%92%e0%b6%ad%e0%b7%92%e0%b6%9c%e0%b6%bd-%e0%b6%b0%e0%b6%b8%e0%b7%8a%e0%b6%b8%e0%b7%8f%e0%b6%b1%e0%b6%b1%e0%b7%8a%e0%b6%af-%e0%b6%b1%e0%b7%8f%e0%b7%84%e0%b7%92%e0%b6%b8/",
       "Category": "local",
       "Parent URL": "https://www.dinamina.lk/category/local//page/17/"
}