{
       "Source": "dinamina",
       "Timestamp": "October 6, 2023 1:00 am",
       "Headline": "තරුෂි දිල්සරා කරු­ණා­ර­ත්නට   පාර්ලි­මේ­න්තුවේ  උණු­සුම් සුබ­පැ­තුම්",
       "News Content": "ආසියානු ක්‍රීඩා උලෙළේදී රන් පදක්කමක් දිනා ශ්‍රී ලංකාවට විශාල ගෞරවයක් එක් කළ මහනුවර වලල ඒ. රත්නායක මධ්‍ය මහ විදුහලේ තරුෂි දිල්සරා කරුණාරත්න සිසුවියට පාර්ලිමේන්තුවේ උණුසුම් සුබපැතුම් ඊයේ (05) පිරිනැමිණ.\n\nආණ්ඩු පක්ෂයේ සහ විපක්ෂයේ බොහෝදෙනෙක් ඇය වෙනුවෙන් සුබ පැතුම් පිරිනැමූහ.\n\nඇයගේ ජයග්‍රහණය වෙනුවෙන් මුලින්ම විපක්ෂනායක සජිත් ප්‍රේමදාස මහතා සුබපැතුම් එක්කළ අතර, අධ්‍යාපන ඇමැති සුසිල් ප්‍රේමජයන්ත, නියෝජ්‍ය කථානායක අජිත් රාජපක්ෂ, විපක්ෂයේ ප්‍රධාන සංවිධායක, පාර්ලිමේන්තු මන්ත්‍රී ලක්ෂ්මන් කිරිඇල්ල, පාර්ලිමේන්තු මන්ත්‍රී අනුර කුමාර දිසානායක මහතා ඇතුළු පිරිසක් මෙලෙස සුබපැතුම් එක්කළහ.\n\nවසර 21කට පසුව ආසියානු ක්‍රීඩා උලෙළකදී ශ්‍රී ලංකාවට රන් පදක්කමක් ලබාදුන් තරුෂි කරුණාරත්න ක්‍රීඩිකාවට පාර්ලිමේන්තුවේ සුබපැතුම් එක් කරන බව නියෝජ්‍ය කථානායක අජිත් රාජපක්ෂ මහතා මෙහිදී ප්‍රකාශ කළේය.\n\nඅද දින නියෝජ්‍ය කථානායක අජිත් රාජපක්ෂ මහ‍තාගේ ප්‍රධානත්වයෙන් පාර්ලිමේන්තුව රැස්වූ අවස්ථාවේදී ඒ මහතා මෙම සුබ පැතුම් එක් කෙළේය. එමෙන්ම ඇය වෙනුවෙන් පාර්ලිමේන්තුවේ ද සුබ පැතුම් පිරිනමන බව නියෝජ්‍ය කථානායකවරයා ප්‍රකාශ කෙළේය.\n\nමෙහිදී අදහස් දැක්වූ අධ්‍යාපන ඇමැති ආචාර්ය සුසිල් ප්‍රේමජයන්ත මහතා පැවසූවේ පාසල් ශිෂ්‍යාවක ලැබූ මෙම විශිෂ්ට ජයග්‍රහණය ගැන අධ්‍යාපන ඇමැතිවරයා ලෙස තමා සතුටට පත් වන බවයි. මෙම විදුහල ක්‍රීඩා ජයග්‍රහණ රැසක් ගෙන දුන් එකක් බවද ඔහු සඳහන් කෙළේය.\n\nඑහිදී අදහස් දැක්වූ විපක්ෂයේ ප්‍රධාන සංවිධායක නීතිඥ ලක්ෂ්මන් කිරිඇල්ල මහතා පැවසූවේ එම දියණියට ශිෂ්‍යත්වයක් දීමට කටයුතු කරන ලෙසට ඉල්ලා සිටින බවයි.\n\nඊට පිළිතුරු දුන් අධ්‍යාපන ඇමැතිවරයා ඒ සඳහා කටයුතු කරන බව ප්‍රකාශ කළේය.",
       "URL": "https://www.dinamina.lk/2023/10/06/local/28387/%e0%b6%ad%e0%b6%bb%e0%b7%94%e0%b7%82%e0%b7%92-%e0%b6%af%e0%b7%92%e0%b6%bd%e0%b7%8a%e0%b7%83%e0%b6%bb%e0%b7%8f-%e0%b6%9a%e0%b6%bb%e0%b7%94%e0%b6%ab%e0%b7%8f%e0%b6%bb%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/28/"
}