{
       "Source": "dinamina",
       "Timestamp": "August 23, 2023 1:00 am",
       "Headline": "හපුතලේ හෝටලයක සේවය කළ මිනී මැරුම් නඩුවේ සාක්කිකරුට වෙඩි තබා මරා දමයි",
       "News Content": "මියගිය ‍ෙස්වකයාට මරණ තර්ජන තිබිලා\nසීසීටීවී දර්ශන ඔස්සේ පොලිස් පරික්ෂණ\n\nහපුතලේ හෝටලයක් තුළ ඊයේ (22) රාත්‍රීයේ සිදුවූ වෙඩි තැබීමකින් මිනිස් ඝාතන නඩුවක සාක්ෂිකරුවකු මියගොස් හෝටලයේ හිමිකරු තුවාල ලබා ඇතැයි පොලිස් තොරතුරු අනාවරණය කළේය.\n\nඝාතනය වූ පුද්ගලයා එම හෝලටයේ වසර එකහාමාරක පමණ කාලයක් තිස්සේ සේවයේ නිරතව සිටින අයෙක් බවත් ඔහු ගන්දර පදිංචිකරුවෙක් බවත් පොලිස් තොරතුරු සඳහන් කළේය.\n\nමෙම පුද්ගලයා විසින් ලබාදුන් සාක්ෂියක් මත මිනිස් ඝාතනයක් සම්බන්ධයෙන් පුද්ගලයන් 06 දෙනෙක් බන්ධනාගාරගතව සිටින බවත් එම සාක්ෂිය ලබාදීම හේතුවෙන් ඔහුට මරණීය තර්ජන එල්ලවී තිබී ඇති බවත් පොලිසිය කියයි. ඒ නිසාම වින්දිතයන් ආරක්ෂා කිරීමේ අධිකාරිය විසින් ඔහුට පැය 24 පුරාම ආරක්ෂාවක් ලබාදීමට පොලිසියට නියෝගයක්ද කර තිබී ඇත.\n\nඒ අනුව ඔහු ගන්දර රැඳී සිටින කාලය තුළ පැය 24 පුරාම පොලිස් ආරක්ෂාවක් ලබාදී තිබී ඇතැයි උසස් පොලිස් නිලධාරියෙක් සඳහන් කළේය. ගන්දර රැඳී සිටීම ඔහුගේ ජීවිතයට තර්ජනයක් වූ බැවින් ඔහු සැඟවුණු ජීවිතයක් පසුගිය කාලය පුරාවට ගතකර ඇති බවද එම නිලධාරියා කීය.\n\nදෙවුන්දර පෙරහර උත්සවය පැවැති දින කිහිපය තුළ මෙම පුද්ලයා නැවතත් ගන්දරට පැමිණ සිටි බවත් ඔහු දින තුනක් ගන්දර රැඳී සිටි බවත් එම නිලධාරියා පැවසීය. එසේ රැඳී සිටීම ජීවිතයට තර්ජනයක් බව පොලිසිය ඔහුට පැවසීම හේතුවෙන් එම පුද්ගලයා ගන්දරින් නැවතත් පිටත්ව ගිය බවත් ඔහු රැඳී සිටි කාලය තුළ පැය 24 පුරාම ආරක්ෂාවක් ලබාදීමට පොලිසිය වගබලාගත් බවත් එම උසස් නිලධාරියා වැඩිදුරටත් සඳහන් කළේය.\n\nමෙම පුද්ගලයා ජීවිත තර්ජනය හේතුවෙන් ගන්දරින් ඈත්ව හපුතලේ කොළඹ පාරේ පිහිටි හෝටලයක සේවකයෙක් ලෙස රැඳී සිට ඇති බව පොලිසිය කියයි. සිව් දෙනකුගෙන් සමන්විත කණ්ඩායමක් හෝටලයට පැමිණ මෙම වෙඩි තැබීම සිදුකර ඇති බවත් පිස්තෝලයකින් වෙඩි තබා තිබෙන බවත් පොලිසිය කියයි.\n\nආරක්ෂක කැමරා දර්ශන ඔස්සේ වෙඩික්කරු සහ ඔහු සමඟ පැමිණි පිරිස සහ ඔවුන් පැමිණි වාහන ඊයේ රාත්‍රීය වන විට හඳුනාගැනීමට පොලිසිය දැඩි වෙහෙසක් ගනිමින් සිටියේය.",
       "URL": "https://www.dinamina.lk/2023/08/23/local/16486/%e0%b7%84%e0%b6%b4%e0%b7%94%e0%b6%ad%e0%b6%bd%e0%b7%9a-%e0%b7%84%e0%b7%9d%e0%b6%a7%e0%b6%bd%e0%b6%ba%e0%b6%9a-%e0%b7%83%e0%b7%9a%e0%b7%80%e0%b6%ba-%e0%b6%9a%e0%b7%85-%e0%b6%b8%e0%b7%92%e0%b6%b1/",
       "Category": "local",
       "Parent URL": "https://www.dinamina.lk/category/local//page/201/"
}