{
       "Source": "dinamina",
       "Timestamp": "July 10, 2023 1:30 am",
       "Headline": "අක්ෂි සැත්කමේදී කතක් මියයෑම තවත් පරීක්ෂණයකට වෛද්‍යවරුන් 3කගෙන් යුත් කමිටුවක්",
       "News Content": "කොළඹ ජාතික අක්ෂි රෝහලේ දී දෘෂ්ටි විතානයේ සැත්කමක් කරමින් සිටිය දී පසුගියදා මරණයට පත් වූ කාන්තාව සම්බන්ධයෙන් තවදුරටත් පරීක්ෂණයක් සිදු කිරීමට රෝහලේ වෛද්‍යවරුන් තිදෙනකුගෙන් යුක්ත කමිටුවක් පත් කර ඇති බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන මහතා පැවසුවේය.\n\nමරණයට පත් වූ කාන්තාවට ලබා දුන් නිර්වින්දන එන්නත් කාණ්ඩය භාවිතයෙන් ඉවත් කළ බව ද ඒ මහතා ප්‍රකාශ කළේය.\nනිර්වින්දනයට ලබා දුන් ඖෂධය නිසා මෙම කාන්තාව මරණයට පත්වූයේ යැයි බොහෝ දෙනා පැවසුවත්, මරණයට හේතුව නිර්වින්දනයට ලබා දුන් ඖෂධය නොවන බව පශ්චාත් මරණ පරීක්ෂණයෙන් පැහැදිලි වන්නේ යැයි ද හෙතෙම පැවැසීය.\n\nභාවිත කළ නිර්වින්දන ඖෂධ වැඩිදුරටත් පරීක්ෂා කිරීම සඳහා ජාතික තත්ත්ව රසායනාගාරය වෙත යොමු කර ඇති බව ද ඒ මහතා පැවසුවේය.",
       "URL": "https://www.dinamina.lk/2023/07/10/local/5418/%e0%b6%85%e0%b6%9a%e0%b7%8a%e0%b7%82%e0%b7%92-%e0%b7%83%e0%b7%90%e0%b6%ad%e0%b7%8a%e0%b6%9a%e0%b6%b8%e0%b7%9a%e0%b6%af%e0%b7%93-%e0%b6%9a%e0%b6%ad%e0%b6%9a%e0%b7%8a-%e0%b6%b8%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/398/"
}