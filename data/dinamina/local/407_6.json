{
       "Source": "dinamina",
       "Timestamp": "July 7, 2023 1:08 am",
       "Headline": "බිරියට පහර දුන් PCට ගෙට ඇතුළු වීම තහනම්",
       "News Content": "තිස් හතර හැවිරිදි දෙදරු මවක් වන විවාහක බිරියට නිතර ඉතා අමානුෂික ලෙස පහර දීම් කර තුවාල සිදු කර ඇති බව කියන පොලිස් කොස්තාපල්වරයකු වන වග උත්තරකාර සැමියාට කුඩා දරුවකු සමඟ බිරිය පදිංචිව සිටින මීරිගම තවලම්පිටිය අක්කර විස්ස නිවසට ඇතුළුවීම සම්පූර්ණයෙන්ම තහනම් කරමින් අත්තනගල්ල අංක 02 මහේස්ත්‍රාත් මංජුල කරුණාරත්න මහතා ඊයේ (06) ආරක්ෂක අතුරු ආඥාවක් නිකුත් කළේය.\n\nමීරිගම ප්‍රදේශයේ පදිංචි මුලතිව් මුල්ලියාවේලි පොලිසියේ පොලිස් කොස්තාපල්වරයකු වශයෙන් සේවයේ යෙදී සිටින අසේල ප්‍රියදර්ශන රාජපක්ෂ නමැත්තකුට එසේ බිරිය පදිංචි නිවසට ඇතුළුවීම තහනම් කැරිණි.\n\nතිස් හතර හැවිරිදි දෙදරු මවක වන විවාහක බිරියට පොලිස් නිලධාරී සැමියා නිවසට පැමිණෙන සෑම දිනකම ඉතා අමානුෂික ලෙස පහර දී තුවාල පවා සිදු කරන බවට ඇය මීරිගම පොලිසියට කරන ලද පැමිණිල්ලකට අනුව පරීක්ෂණ පවත්වා ගෘහස්ථ ප්‍රචණ්ත්වය යටතේ නඩුවක් පවරා ඇත. එම නඩුව ඊයේ පෙරවරුවේ කැඳවූ අවස්ථාවේ මීරිගම පොලිසියේ නඩු මෙහෙයුම් අංශයේ ස්ථානාධිපති පොලිස් පරීක්ෂක ඊ ජී ඇස් පී සුබසිංහ මහතාගේ මෙහෙයවීම යටතේ පැමිණිලිකාර බිරිය සාක්ෂි කූඩුවට නැඟ ප්‍රකාශයක් ලබා දීමෙන් අනතුරුව එසේ කුඩා දරුවකු සමඟ බිරිය පදිංචි නිවසට සම්පූර්ණයෙන්ම ඇතුළුවීම තහනම් කරමින් ආරක්ෂක අතුරු ආඥාවක් නිකුත් කැරිණි.\n\nවග උත්තරකාර සැමියා ඉතාමත්ම අමානුෂික ලෙස පහර දීම් කරන බවත් එක් අවස්ථාවක දී ඇයගේ අතක් පවා කපා තුවාල කළ බවත් ඒ පිළිබඳ කොළඹ ළමා හා කාන්තා කාර්යාංශයට පැමිණිලි කර ඇති බවත් බිරිය සාක්ෂි කූඩුවේ සිට ප්‍රකාශ කළාය.\n\nඑම ආරක්ෂක අතුරු ආඥාවට අනුව දරුවා සමඟ බිරිය පදිංචි නිවසට ඇතුළුවීම තහනම් කිරීම පමණක් නොව නැවත ඇය හා සම්බන්ධ කර ගැනීමට උත්සාහ කිරීමද සම්පූර්ණයෙන්ම තහනම් කැරිණි.\n\nබිරිය පසුපස යාමද වග උත්තරකරුට තහනම් කැරිණි. බිරියට හා දරුවාට උදව් උපකාර කරන සමාජ සේවකයන්, නීතීඥවරුන් හා නෑදෑ හිතවතුන් හට බලපෑම් තර්ජනය කිරීම්ද සම්පූර්ණයෙන්ම තහනම් කැරිණි.\n\nඑම ආරක්ෂක අතුරු ආඥාව ස්ථිර ආඥාවක් බවට පත් නොකිරීමට හේතු දැක්වීමේ පරීක්ෂණ විභාගය සඳහා පෙනී සිටින ලෙසට දන්වා මුලතිව් මුල්ලියාවේලි පොලිස් ස්ථානාධිපතිවරයා මගින් වග උත්තරකරුට නොතීසි භාර දීමට ද නියෝග කැරිණි.\n\nආරක්ෂක අතුරු ආඥාවේ පිටපත් පැමිණිලිකාරියට හා මීරිගම පොලිස් ස්ථානාධිපතිවරයාට භාර දීමට ද නියෝග කැරිණි.\n\nනැවත කැඳවීම මේ මස 20 වනදාට කල් තැබිණ.\n\nමීරිගම පොලිස් ස්ථානාධිපති ප්‍රධාන පොලිස් පරීක්ෂක උපුල් හෙට්ටිආරච්චි මහතාගේ මෙහෙය වීම යටතේ එහි නඩු මෙහෙයුම් අංශයේ ස්ථානාධිපති පොලිස් පරීක්ෂක ඊ ජී ඇස් පී සුබසිංහ මහතා පැමිණිල්ල මෙහෙය විය.",
       "URL": "https://www.dinamina.lk/2023/07/07/local/4871/%e0%b6%b6%e0%b7%92%e0%b6%bb%e0%b7%92%e0%b6%ba%e0%b6%a7-%e0%b6%b4%e0%b7%84%e0%b6%bb-%e0%b6%af%e0%b7%94%e0%b6%b1%e0%b7%8a-pc%e0%b6%a7-%e0%b6%9c%e0%b7%99%e0%b6%a7-%e0%b6%87%e0%b6%ad%e0%b7%94%e0%b7%85/",
       "Category": "local",
       "Parent URL": "https://www.dinamina.lk/category/local//page/407/"
}