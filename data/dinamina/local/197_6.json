{
       "Source": "dinamina",
       "Timestamp": "August 24, 2023 4:27 am",
       "Headline": "ප්ලාස්ටික් බඩු 9ක් ඔක්. 1 දා සිට තහනම්",
       "News Content": "එක් වරක් පමණක් භාවිත කරන ප්ලාස්ටික් අයිතම් 9ක් ඔක්තෝබර් 1දා සිට ක්‍රියාත්මක වන පරිදි රට තුළ නිෂ්පාදනය හෝ අලෙවිය තහනම් කිරීමට මධ්‍යම පරිසර අධිකාරිය පියවර ගෙන ඇත.\nඊට අදළා ගැසට් නිවේදනය පරිසර ඇමැති නසීර් අහමඩ් මහතා විසින් නිකුත් කර ඇති බව එම අධිකාරිය පවසයි.\nඒ අනුව ප්ලාස්ටික් බීම බට සහ කලතන, තනි භාවිත ප්ලාස්ටික් පිඟන්, කෝප්ප, හැඳි, ගෑරුප්පු, පිහි, ප්ලාස්ටික් මල් මාලා, ප්ලාස්ටික් ඉඳිආප්ප වට්ටි යන අයිතම 9 තහනම් කර තිබේ.\nඒවා රට තුළ නිෂ්පාදනය, දේශීය භාවිතය සඳහා ආනයනය, විකිණීම, ප්‍රදර්ශනය කිරීම, නොමිලේ පිරිනැමීම ඔක්තෝබර් 1දා සිට තහනම් වේ. නියෝග කඩ කරන්නන්ට ජාතික පරිසර පනතේ විධිවිධානවලට අනුව නීතිය ක්‍රියාත්මක කරන බව මධ්‍යම පරිසර අධිකරිය පවසයි.\nරක්ෂණ ශ්‍රියන්ත",
       "URL": "https://www.dinamina.lk/2023/08/24/breaking-news/16838/%e0%b6%b4%e0%b7%8a%e0%b6%bd%e0%b7%8f%e0%b7%83%e0%b7%8a%e0%b6%a7%e0%b7%92%e0%b6%9a%e0%b7%8a-%e0%b6%b6%e0%b6%a9%e0%b7%94-9%e0%b6%9a%e0%b7%8a-%e0%b6%94%e0%b6%9a%e0%b7%8a-1-%e0%b6%af%e0%b7%8f-%e0%b7%83/",
       "Category": "local",
       "Parent URL": "https://www.dinamina.lk/category/local//page/197/"
}