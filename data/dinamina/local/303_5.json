{
       "Source": "dinamina",
       "Timestamp": "August 1, 2023 1:20 am",
       "Headline": "එජාප සම්මේලනය සැප්. 10 දා",
       "News Content": "එක්සත් ජාතික පක්ෂ සම්මේලනය සැප්තැම්බර් 10දා පැවැත්වීමට තීරණය වී තිබේ. පක්ෂයේ බල මණ්ඩල යළි බල ගැන්වීමෙන් පසු පක්ෂ සම්මේලනය පැවැත්විය යුතු බව මීට පෙර තීරණය වී තිබිණි. පක්ෂ සම්මේලනයට පෙර බල මණ්ඩල 80ක් ප්‍රතිසංවිධානය කරන ලෙස පක්ෂ නායක රනිල් වික්‍රමසිංහ මහතා පක්ෂ නායකයින්ට දැනුම් දී තිබූ අතර මේ වන විට බල මණ්ඩල 135ක ප්‍රතිසංවිධාන කටයුතු අවසන් බව පක්ෂයේ මහ ලේකම් පාලිත රංගේ බණ්ඩාර මහතා පසුගිය 25දා පැවති එක්සත් ජාතික පක්ෂ කළමනාකරණ මණ්ඩල රැස්වීමේදී ජනාධිපතිවරයාට දැනුම් දුන්නේය.\n\nපක්ෂ සම්මේලනය සුගතදාස ගෘහස්ත ක්‍රීඩාංගණයේදී පැවැත්විය යුතු බවට එහිදී යෝජනා ඉදිරිපත් වූ අතර පක්ෂ ක්‍රියාකාරීන් විශාල පිරිසක් මෙවර පක්ෂ සම්මේලනයට සහභාගි වීමට බලාපොරොත්තුවෙන් සිටින බැවින් එය ප්‍රමාණවත් නොවන බවට අදහස් පළ විය.\nසම්මේලන සංවිධාන කටයුතු සඳහා කමිටුවක් පත් කිරීම සහ සම්මේලනය පැවැත්වෙන ස්ථානය ගැන තීරණය කිරීමට පක්ෂයේ කෘත්‍යාධිකාරී මණ්ඩල රැස්වීමේදී කළ යුතු බවට පක්ෂ මහ ලේකම්වරයා කළ යෝජනාව අනුව අගෝස්තු 02දා පැවැත්වෙන කෘත්‍යාධිකාරී මණ්ඩල රැස්වීමේදී ඒ සම්බන්ධයෙන් පියවර ගැනීමට තීරණය විය.\nශිරෝමි අබයසිංහ",
       "URL": "https://www.dinamina.lk/2023/08/01/local/10764/%e0%b6%91%e0%b6%a2%e0%b7%8f%e0%b6%b4-%e0%b7%83%e0%b6%b8%e0%b7%8a%e0%b6%b8%e0%b7%9a%e0%b6%bd%e0%b6%b1%e0%b6%ba-%e0%b7%83%e0%b7%90%e0%b6%b4%e0%b7%8a-10-%e0%b6%af%e0%b7%8f/",
       "Category": "local",
       "Parent URL": "https://www.dinamina.lk/category/local//page/303/"
}