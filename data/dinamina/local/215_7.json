{
       "Source": "dinamina",
       "Timestamp": "August 21, 2023 2:20 am",
       "Headline": "2030දී ජාතික විදුලිබල  පද්ධතියට මෙගාවොට් 1020ක්  නව ව්‍යාපෘති 7 කඩිනම් කරන්න",
       "News Content": "\n\nජාතික විදුලිබල පද්ධතියට වසර 2027 – 2030 කාලය තුළ මෙගාවොට් 1020ක් එක් කිරීමට විභයව ඇති නව ව්‍යාපෘති 7ක් හඳුනාගෙන ඇති අතර ඒවා සහ අනෙකුත් විදුලි උත්පාදන ව්‍යාපෘති කඩිනම් කරන ලෙස විදුලිබල හා බලශක්ති ඇමැති කංචන විජේසේකර මහතා අදාළ නිලධාරීන්ට උපදෙස් දී තිබේ.\n\nදැනට ක්‍රියාත්මක වන පුනර්ජනනීය බලශක්ති ව්‍යාපෘතිවල ප්‍රගතිය සමාලෝචනය කිරීම සඳහා වන සාකච්ඡාවක් ඊයේ (20) උදෑසන විදුලිබල හා බලශත්කි අමාත්‍යාංශයේදී පවත්වන ලදි. එහිදී ඇමැතිවරයා විසින් මේ උපදෙස් දී තිබේ.\n\nසුනිත්‍ය බලශක්ති අධිකාරියේ නිලධාරින් මේ සඳහා සහභාගි විය.\n\nඅනනතිව්, නයනතිව් සහ ඩෙල්ෆ් දූපත්වල පවුල් 3010ක් වෙනුවෙන් අවශ්‍ය සම්පූර්ණ විදුලිබල අවශ්‍යතාව සම්පූර්ණ කිරීම සඳහා ක්‍රියාත්මක වන විදුලිබල උත්පාදන වැඩපිළිවෙළක් ද ක්‍රියාත්මක වේ. මෙගාවොට් දෙකක විදුලිබල ධාරිතාවක් උත්පාදනය කරන පාවෙන සූර්ය පැනල ව්‍යාපෘති දෙක, ඉන්දීය ආධාර මත ක්‍රියාත්මක වන ආගමික සිද්ධස්ථාන සඳහා වන සූර්ය පැනල ව්‍යාපෘතිය, මෙගාවොට් 100ක සියඹලාණ්ඩුව පුනර්ජනනීය විදුලිබල උත්පාදන ව්‍යාපෘතිය, පුනරීන් සහ මන්නාරම ප්‍රදේශවල පුනර්ජනනීය ව්‍යාපෘති, මෙගාවොට් 130ක සාම්පූර් පුනර්ජනනීය ව්‍යාපෘතිය යන ව්‍යාපෘතිවල කාලරාමුව පිළිබඳ මෙහිදී සාකච්ඡාවට ලක් විය. අදාළ සියලු ව්‍යාපෘතිවල ප්‍රගතිය සතිපතා නිරීක්ෂණය කර, කඩිනම් කිරීමට අවශ්‍ය උපදෙස් අමාත්‍යවරයා විසින් ලබාදෙන ලදි.\n\n2027 -2030 කාලය තුළ ජාතික පද්ධතියට මෙගාවොට් 1020ක් එක් කිරීමට විභයව ඇති නව ව්‍යාපෘති 7ක් හඳුනාගෙන ඇති අතර, ඒවායේ ප්‍රසම්පාදන කටයුතු කඩිනම් කිරීමට ද උපදෙස් දෙන ලදි.\n\nහරිත හයිඩ්‍රජන් ව්‍යාපෘති වෙනුවෙන් අවශ්‍ය විභවයන් හඳුනාගෙන ඒ සඳහා වන වැඩසටහන ක්‍රියාත්මක කිරීමට ද සුනිත්‍ය බලශක්ති අධිකාරියට උපදෙස් දෙන ලදි.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/21/local/15836/2030%e0%b6%af%e0%b7%93-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b7%80%e0%b7%92%e0%b6%af%e0%b7%94%e0%b6%bd%e0%b7%92%e0%b6%b6%e0%b6%bd-%e0%b6%b4%e0%b6%af%e0%b7%8a%e0%b6%b0%e0%b6%ad%e0%b7%92/",
       "Category": "local",
       "Parent URL": "https://www.dinamina.lk/category/local//page/215/"
}