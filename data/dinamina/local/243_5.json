{
       "Source": "dinamina",
       "Timestamp": "August 15, 2023 3:41 am",
       "Headline": "මතට එරෙහි ෆේස්බුක් පෝස්ටුව එක්දරු පියාට දිවි අහිමි කරයි",
       "News Content": "\n\nමත්ද්‍රව්‍ය ජාවාරමට එරෙහිව මුහුණු පොතේ දැන්වීමක් පළ කිරීමේ සිද්ධියක් මුල් කරගෙන මත්ද්‍රව්‍ය ජාවාරම්කරුවකු ඇතුළු පිරිසක් දොලේලන්ද ප්‍රදේශයේ නිවසකට තියුණු ආයුධ රැගෙන කඩා වැදී පුද්ගලයකු ඝාතනය කර පලා ගොස් ඇතැයි දොඩංගොඩ පොලිසිය සඳහන් කරයි.\n\nඝාතනයට ලක්ව ඇත්තේ දොඩංගොඩ දොලේලන්ද ප්‍රදේශයේ පදිංචිව සිටි මාතර ආරච්චිගේ දිමුත් චාමික නමැති 37 හැවිරිදි එක්දරු පියකු බව පොලිසිය කියයි.\nඝාතනයට ලක්වූ පුද්ගලයා පෙරේදා රාත්‍රී නිවස ආසන්නයේ මත්පැන් සාදයකට ගොස් යළි නිවසට පැමිණ සිටියදී නිවසේ දොර කඩාගෙන පැමිණි මත්ද්‍රව්‍ය ජාවාරම්කරුවා ඇතුළු පිරිස තියුණු ආයුධවලින් ඔහුට පහරදී පලා ගොස් තිබූ බව පොලිසිය කියයි.\n\nඝාතනයට ලක්වූ පුද්ගලයා සංවිධානාත්මක අපරාධකරුවකු වන මතුගම ශාන් නමැත්තාගේ පාර්ශ්වයේ අයකු බවත් මත්ද්‍රව්‍ය ජාවාරම්කරු ද එම පාර්ශ්වයේ සිට විරසකව ඉවත් වූ අයෙක් බවත් පොලිසිය කියයි.\n\nඝාතනයට ලක්වූ පුද්ගලයා විසින් “මත්ද්‍රව්‍ය ජාවාරම්කරුවකුගේ ජාවාරම පිළිබඳ ගමට හිසරදයක් බවට මුහුණු පොතේ පෝස්ටුවක් පළ කිරීම හේතුවෙන් උරණව මෙම ඝාතනය සිදුකර ඇති බව උසස් පොලිස් නිලධාරියෙක් පැවැසීය.\n\nමීට දින කිහිපයකට ඉහත දී ඝාතනයට ලක් වූ පුද්ගලයා දොඩම්ගොඩ පොලිසියට පැමිණ යළි නිවස කරා යාම සඳහා පැමිණීමේදී මත්ද්‍රව්‍ය ජාවාරම්කරු තවත් කීපදෙනකු සමඟ පැමිණ ඔහුට පහර දී පොලිසිය ඉදිරිපිට මාර්ගයේ දණ ගස්සවා තිබූ බවද එම නිලධාරියා පැවැසීය.\nදොඩංගොඩ පොලිසිය පරීක්ෂණ පවත්වයි.\n\n\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/08/15/local/14211/%e0%b6%b8%e0%b6%ad%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92-%e0%b7%86%e0%b7%9a%e0%b7%83%e0%b7%8a%e0%b6%b6%e0%b7%94%e0%b6%9a%e0%b7%8a-%e0%b6%b4%e0%b7%9d%e0%b7%83%e0%b7%8a%e0%b6%a7/",
       "Category": "local",
       "Parent URL": "https://www.dinamina.lk/category/local//page/243/"
}