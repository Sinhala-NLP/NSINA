{
       "Source": "dinamina",
       "Timestamp": "July 14, 2023 1:00 am",
       "Headline": "තායි බෞද්ධ දූත පිරිසක් සර්වඥ ධාතූන් රැගෙන කටුනායකට ගොඩබසිති",
       "News Content": "තායිලන්තයේ සංඝරාජ සොම්දත් යනසම්වරා මාහිමිපාණන් වහන්සේගේ 96 වැනි උපන්දිනය සමරමින්, බුදුන් වහන්සේගේ ධාතූන් වහන්සේ රැගත් 98 දෙනකුගෙන් සමන්විත රාජකීය බෞද්ධ දූත පිරිසක් ඊයේ (13) උදෑසන කටුනායක ගුවන් තොටුපොළ වෙත පැමිණියහ. තායිලන්තයේ බැංකොක් නුවර බෞද්ධ පිරිසකගේ දායකත්වයෙන් නෙල්ලිගල ජාත්‍යන්තර බෞද්ධ මධ්‍යස්ථානයේ ඉදි කර ඇති , බුරුමයේ ස්වේදගොං චෛත්‍යයේ අනුරූ චෛත්‍යය වන සියම් ශ්‍රී ලංකා වචිර සුවන්නපුම් චෛත්‍යය විවෘත කිරීමේ උත්සවය හෙටට (15) යෙදී ඇති අතර, ඒ උත්සවයට සහභාගි වීමට මේ බෞද්ධ දූත පිරිස පැමිණ තිබිණි. ඊට අමතරව කූරගල රාජමහා විහාරස්ථානයේ තැන්පත් කිරීම සදහා මෙසේ රැගෙන ආ බුදුන් වහන්සේගේ සර්වඥ ධාතූන් වහන්සේලා රැගෙන විත් තිබිණි. මේ රාජකීය බෞද්ධ දූත පිරිස පිළිගැනීමට ශ්‍රී ලංකාවේ තායිලන්ත තානාපති පොජ් හම්පොල්, සීමාසහිත ගුවන් තොටුපොළ සහ ගුවන් සේවා සමාගමේ සභාපති (විශ්‍රාමික මේජර් ජනරාල්) ජී.ඒ. චන්ද්‍රසිරි ඇතුළු සම්භාවනීය පිරිසක් ගුවන් තොටුපොළවෙත පැමිණ සිටියහ.",
       "URL": "https://www.dinamina.lk/2023/07/14/local/6511/%e0%b6%ad%e0%b7%8f%e0%b6%ba%e0%b7%92-%e0%b6%b6%e0%b7%9e%e0%b6%af%e0%b7%8a%e0%b6%b0-%e0%b6%af%e0%b7%96%e0%b6%ad-%e0%b6%b4%e0%b7%92%e0%b6%bb%e0%b7%92%e0%b7%83%e0%b6%9a%e0%b7%8a-%e0%b7%83%e0%b6%bb/",
       "Category": "local",
       "Parent URL": "https://www.dinamina.lk/category/local//page/380/"
}