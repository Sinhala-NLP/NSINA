{
       "Source": "dinamina",
       "Timestamp": "August 2, 2023 12:44 am",
       "Headline": "කූට ලේඛන හදා කටුගස්තොට  අන්තෝනියට සිසුවියන් දැමීම",
       "News Content": "පාසල් සංවර්ධන සමිතියේ ලේකම් අත්අඩංගුවට\n\nකටුගස්තොට සාන්ත අන්තෝනි බාලිකා විදුහලේ අතරමැදි පන්තිවලට කූට ලේඛන සකස් කර ළමයින් 29 දෙනකු ඇතුළත් කළ බව කියන සිද්ධිය සම්බන්ධයෙන් පරීක්ෂණ පවත්වන මහනුවර පොලිසියේ විශේෂ විමර්ශන අංශය මඟින් මහනුවර දෙයියන්නේවෙල වසමේ ග්‍රාම නිලධාරි චමින්ද ප්‍රසන්න තෙන්නකෝන් නමැති අයව සැකපිට අත්අඩංගුවට ගෙන තිබිණ. අත්අඩංගුවට ගැනීම සඳහා විමර්ශන සිදු කරමින් සිටියදී සැකකරු නීතිඥයකු මඟින් පෙරේදා (22) පස්වරුවේ පොලිසියට භාර වීමෙන් පසු අත්අඩංගුවට ගෙන තිබෙන අතර ඔහු කටුගස්තොට සාන්ත අන්තෝනි බාලිකාවේ පාසල් සංවර්ධන සමිතියේ ලේකම් ලෙසද කටයුතු කර තිබෙන බව පොලිස් පරීක්ෂණ මඟින් අනාවරණය වී ඇත.\n\nබාලිකා විදුහලේ අතර මැදි පන්තිවලට සිසුන් ඇතුළත් කිරීම සඳහා කූට ලේඛන සකස් කිරීම සහ එම වරදට ආධාර අනුබල දීම යන චෝදනා සැකකරුට එල්ල වී තිබෙන බව පොලිසිය පවසයි.\n\nතම තනතුරු නාමය, නිල මුද්‍රාව හා අධ්‍යාපන අමාත්‍යාංශ ලිපි ශීර්ෂ ව්‍යාජ ලෙස යොදා ගනිමින් කූට ලේඛන සකස් කර සාන්ත අන්තෝනි බාලිකාවේ අතර මැදි පන්තිවලට සිසුන් ඇතුළත් කර තිබෙන බවට අධ්‍යාපන අමාත්‍යාංශයේ අතිරේක ලේකම් හේමන්ත ප්‍රේමතිලක මහතා විසින් පසුගිය අප්‍රේල් මස 26 වැනි දින කරන ලද පැමිණිල්ලකට අදාළව විමර්ශන කළ පොලිසිය කූට ලේඛන සකස් කළ බවට සැකපිට කටුගස්තොට රණවන ප්‍රදේශයේ පුද්ගලයකු අත්අඩංගුවට ගෙන අධිකරණයට ඉදිරිපත් කරනු ලැබීය.\n\nඑම පුද්ගලයා ලබා දුන් ප්‍රකාශ හා පාසලට ළමයින් ඇතුළත් කිරීමට යොදා ගෙන තිබූ සැකකටයුතු ලේඛන පදනම් කර ගනිමින් පොලිසිය ගඟවටකෝරලය සෙංකඩගල වසමේ ග්‍රාම නිලධාරිවරයා සැකපිට අත්අඩංගුවට ගත්තේය. පාසලට සිසුන් ඇතුළත් කිරීම සඳහා ව්‍යාජ තොරතුරු ඇතුළත් කර පදිංචි සහතික ලබා දීම සම්බන්ධයෙන් එම ග්‍රාම නිලධාරිවරයාට චෝදනා එල්ල වී තිබුණු අතර ඔහු මේ වන විට අධිකරණය මඟින් ඇප මත මුදාහැර තිබේ.\n\nපදිංචි සහතික ලබා දීම සඳහා දෙයියන්නේවෙල ග්‍රාම නිලධාරිවරයා වෙත නිකුත් කර තිබූ පොතකින් කොළයක් ඔහු විසින් සෙංකඩගල ග්‍රාම නිලධාරිවරයා වෙත ලබා දී තිබූ අතර ඒ සම්බන්ධයෙන් පරීක්ෂණ පැවැත්වූ පොලිසිය කූට ලේඛන සකස් කර ළමයින් ඇතුළත් කිරීමේ සිද්ධියට මොහුගේ ද සම්බන්ධයක් ඇතැයි අනාවරණය කර ගත්තේ ය.\n\nමේ අතරතුර දෙයියන්නේවෙල ග්‍රම නිලධාරිවරයා වසර පහක කාලයකට විදේශගත වීම සඳහා වැටුප් රහිත නිවාඩු ඉල්ලා ගඟවටකෝරලය ප්‍රාදේශීය ලේකම්වරයා වෙත ඉල්ලීමක් ඉදිරිපත් කර තිබිණි.\n\nමේ සම්බන්ධ කරුණු අනාවරණය වීමෙන් පසු පොලිසිය මහනුවර අතිරේක මහේස්ත්‍රාත්වරයා වෙත කරුණු ඉදිරිපත් කර ඔහුට විදේශගත වීමට නොහැකි වන සේ තහනම් නියෝගයක් ලබා ගත්තේය.\n\nසිද්ධිය සම්බන්ධයෙන් විශේෂ අපරාධ විමර්ශන ඒකකයේ ස්ථානාධිපති ප්‍රධාන පොලිස් පරීක්ෂක ඩබ්ලිව්.එම්.එස් උවින්දසිරි මහතාගේ උපදෙස් මත පොලිස් සැරයන් හෙට්ටිආරච්චි මහතා ඇතුළු කණ්ඩායමක් පරීක්ෂණ පවත්වයි.\n\nඅසේල කුරුළුවංශ",
       "URL": "https://www.dinamina.lk/2023/08/02/local/16872/%e0%b6%9a%e0%b7%96%e0%b6%a7-%e0%b6%bd%e0%b7%9a%e0%b6%9b%e0%b6%b1-%e0%b7%84%e0%b6%af%e0%b7%8f-%e0%b6%9a%e0%b6%a7%e0%b7%94%e0%b6%9c%e0%b7%83%e0%b7%8a%e0%b6%ad%e0%b7%9c%e0%b6%a7-%e0%b6%85%e0%b6%b1/",
       "Category": "local",
       "Parent URL": "https://www.dinamina.lk/category/local//page/300/"
}