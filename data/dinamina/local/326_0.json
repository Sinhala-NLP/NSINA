{
       "Source": "dinamina",
       "Timestamp": "July 27, 2023 1:00 am",
       "Headline": "වසර එක හමාරකට වෛද්‍යවරුන් දාහක් රට හැර ගිහින්",
       "News Content": "පසුගිය වසර එක හමාරක කාලය තුළ විශේෂඥ සහ ශ්‍රේණි වෛද්‍යවරුන් 1000කට වැඩි සංඛ්‍යාවක් රට හැර ගොස් ඇති බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා පැවසුවේය. ඒ හේතුවෙන් දැනටමත් මෙරට පර්යන්ත රෝහල් පද්ධතියේ රෝගී සත්කාර සේවා පවත්වාගැනීම දැඩි අභියෝගයක් බවට පත්ව ඇතැයිද, මේ ගැටලුව ඉදිරියටත් පැවතිය හොත්, මෙරට පර්යන්ත රෝහල් පද්ධතිය පමණක් නොව සමස්ත සෞඛ්‍ය සේවාවම දරුණු බිඳවැටීමකට ලක් වන්නේ යැයිද හෙතෙම පැවසීය.\n\nවෛද්‍යවරුන් රට හැරයෑම හමුවේ නිදහස් සෞඛ්‍ය සේවාව බිඳවැටීම වැළැක්වීමෙහිලා රාජ්‍ය ප්‍රතිපත්ති මාලාවක් ක්‍රියාත්මක කිරීමට රජයේ වෛද්‍ය නිලධාරීන්ගේ සංගමය තීරණය කරයි. ඖෂධ හිඟය, ඉහළ යන ඖෂධ මිල, ප්‍රමිතිය අඩු ඖෂධ පිළිබඳ චෝදනා, උපකරණ ක්‍රියා විරහිත වීම සහ මානව සම්පත් අහිමි වීම යන පංචවිධ අර්බුද හමුවේ මෙරට නිදහස් සෞඛ්‍ය සේවාව බිඳවැටීමේ අවදානමක් පවතින බව සංගමයේ ලේකම් වෛද්‍ය හරිත අලුත්ගේ මහතා පැවසුවේය.\n\nමේ අර්බුද අතුරින් ඖෂධ සහ උපකරණ ගැටලුව ආශ්‍රිත කරුණු සඳහා කෙටිකාලීන ක්‍රියාමාර්ග ඔස්සේ විසඳුම් දිය හැකි වුවත් මානව සම්පත කළමනාකරණය පිළිබඳ ගැටලුව දීර්ඝ කාලීනව දැඩි බලපෑම් ඇති කරන බවද ඒ මහතා ප්‍රකාශ කළේය. රජයේ වෛද්‍ය නිලධාරීන්ගේ සංගමයේ ඉල්ලීම පරිදි සෞඛ්‍ය අමාත්‍යවරයා විසින් පත් කර ඇති සෞඛ්‍ය ක්ෂේත්‍රයේ බුද්ධිගලනයට විසඳුම් සෙවීමේ කමිටුව මඟින් මෙම යෝජනා ක්‍රියාත්මක කිරීමේ ප්‍රායෝගික වැඩපිළිවෙළක් කඩිනමින් ප්‍රකාශයට පත් විය යුතු බව ද සංගමය පවසයි.\n\nසන්ධ්‍යා කරුණාරත්න",
       "URL": "https://www.dinamina.lk/2023/07/27/local/9579/%e0%b7%80%e0%b7%83%e0%b6%bb-%e0%b6%91%e0%b6%9a-%e0%b7%84%e0%b6%b8%e0%b7%8f%e0%b6%bb%e0%b6%9a%e0%b6%a7-%e0%b7%80%e0%b7%9b%e0%b6%af%e0%b7%8a%e0%b6%ba%e0%b7%80%e0%b6%bb%e0%b7%94%e0%b6%b1/",
       "Category": "local",
       "Parent URL": "https://www.dinamina.lk/category/local//page/326/"
}