{
       "Source": "dinamina",
       "Timestamp": "July 24, 2023 1:00 am",
       "Headline": "කුකුළු මස් – බිත්තර මිල අඩු කිරීමට සහනයක් දෙන්න  ශ්‍රී ලංකා සත්ත්ව නිෂ්පාදකයන්ගේ සංගමයේ සභාපති අජිත් ගුණසේකර",
       "News Content": "කුකුළු මස් සහ බිත්තර මිල යම් ප්‍රමාණයකින් අඩු කරගැනීමට බඩඉරිඟු ආනයනය කිරීමටත්, ඒ සඳහා අය කරන 10%ක බද්ද වැඩි නොකර සහනයක් දෙන ලෙසටත්, ශ්‍රී ලංකා සත්ත්ව නිෂ්පාදකයන්ගේ සංගමය රජයෙන් ඉල්ලා සිටින බව එහි සභාපති අජිත් ගුණසේකර මහතා ප්‍රකාශ කරයි.\n\nමේ සම්බන්ධයෙන් ‘දිනමිණ’ සිදු කළ විමසුමකදී වැඩිදුරටත් අදහස් දැක්වූ ඒ මහතා මෙසේ ද කියා සිටියේය.\n\n“රජයේ නිසි ප්‍රතිපත්තියක් නැති නිසා මේ තත්ත්වය උදාවී තිබෙනවා. බඩඉරිඟු ගෙන්වීමට අපි රජයෙන් අවසර ඉල්ලා සිටියා. එහිදී පැවැසුවේ අපේ යෝජනාව කැබිනට් මණ්ඩලයට ඉදිරිපත් කරන බවයි. නමුත් කෘෂිකර්ම ඇමැති නම් මේ දිනවල රට. ඒ නිසා මේ සතියේ තිබෙන කැබිනට් රැස්වීමට අපේ යෝජනාව ඉදිරිපත් වෙයිද දන්නේ නෑ. බඩඉරිඟු බදු වෙනස් නොකර තිබුණොත් කුකුළු මස් කිලෝවක මිල රුපියල් හැත්තෑ පහකින් පමණත්, බිත්තරයක මිල රුපියල් පහකින් පමණත් අඩු කිරීමට හැකි වෙයි.\n\nපාලන මිලක් දමා තිබුණත් බිත්තර වෙළෙඳුන් එම මිලට බිත්තර අලෙවි නොකර වැඩි මිලට බිත්තර අලෙවි කරනවා. එනිසා ඉන්දියාවෙන් බිත්තර ආනයනය කර සුපිරි වෙළෙඳසල් හරහා පාරිභෝගිකයන්ට අලෙවි කිරීමට වෙළෙඳ, වාණිජ හා ආහාර සුරක්ෂිතතා අමාත්‍යාංශය කැබිනට් මණ්ඩලයට යෝජනාවක් ඉදිරිපත් කර තිබෙනවා. මේ වන විට දිනකට බිත්තර මිලියනයක් ආනයනය කිරීමට සත්ත්ව නිෂ්පාදන හා ආහාර දෙපාර්තමේන්තුව අනුමැතිය දී තිබෙනවා.”\n\nඅනුර ප්‍රේමලාල්",
       "URL": "https://www.dinamina.lk/2023/07/24/local/8645/%e0%b6%9a%e0%b7%94%e0%b6%9a%e0%b7%94%e0%b7%85%e0%b7%94-%e0%b6%b8%e0%b7%83%e0%b7%8a-%e0%b6%b6%e0%b7%92%e0%b6%ad%e0%b7%8a%e0%b6%ad%e0%b6%bb-%e0%b6%b8%e0%b7%92%e0%b6%bd-%e0%b6%85%e0%b6%a9%e0%b7%94/",
       "Category": "local",
       "Parent URL": "https://www.dinamina.lk/category/local//page/341/"
}