{
       "Source": "dinamina",
       "Timestamp": "July 29, 2023 1:00 am",
       "Headline": "යෝගා උගන්නන මුවාවෙන් අවන්ති ළමා නිවාසයේ දැරියන් 9ක් කෙලෙසීමේ විත්තිකරුගේ සිරුර අනුරපුර පන්සල් බිමක",
       "News Content": "අනුරාධපුර අවන්ති දේවි බාලිකා ළමා නිවාසයේ රැකවරණය ලබමින් සිටින ගැහැනු ළමයින් හට යෝග ව්‍යායාම පුහුණු කරන මුවාවෙන් ඒ දැරියන් 9 දෙනකු අපයෝජනය කිරීමේ සිද්ධිවලට අදාළ නඩු 9 විත්තිකරුවකු ලෙස නම් කර සිටින උතුරු මැද පළාත් සංවර්ධන නිර්මාණ හා යන්ත්‍රෝපකරණ ඒජන්සියේ හිටපු ආරක්ෂක කළමනාකරු අනුරාධපුර නගරයේ පිහිටි විහාරස්ථාන භූමියක මිය ගොස් සිටියදී සොයා ගත් බව අනුරාධපුර මූලස්ථාන පොලිසිය කියයි.\n\nමෙසේ මිය ගොස් ඇති බවට හඳුනාගෙන ඇත්තේ කැලුම් සේනානායක නමැති 45 හැවිරිදි විවාහක පුද්ගලයකි. දීර්ඝ ලිපියක් ලියා තබා වස පානය කර ජීවිතක්ෂයට පත්ව ඇති බවට සැක කෙරෙන මේ පුද්ගලයා පෙරේදා (27) රාත්‍රී ගෙල වැලලා ගැනීමට ගත් උත්සාහයක්ද ව්‍යර්ථ වී තිබූ බවද පොලිසිය කියයි. මේ පුද්ගලයා කලක් උතුරුමැද පළාත් සංවර්ධන නිර්මාණ හා යන්ත්‍රෝපකරණ ඒජන්සියේ කළමනාකරු ලෙස සේවය කර ඇති අතර, විවිධ අපරාධ චෝදනා එල්ල වීම හේතුවෙන් ඔහු එකී තනතුරෙන් නෙරපා හැරිණි. මේ ළමා අපයෝජන නඩු 9ට අමතරව මරණකරුට එරෙහිව තවත් විවිධ අපරාධ චෝදනාවලට සම්බන්ධ නඩු 5ක් පවතින බවද අනුරාධපුර මූලස්ථාන පොලිසිය තව දුරටත් සඳහන් කළේය.\n\n",
       "URL": "https://www.dinamina.lk/2023/07/29/local/10134/%e0%b6%ba%e0%b7%9d%e0%b6%9c%e0%b7%8f-%e0%b6%8b%e0%b6%9c%e0%b6%b1%e0%b7%8a%e0%b6%b1%e0%b6%b1-%e0%b6%b8%e0%b7%94%e0%b7%80%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%85%e0%b7%80%e0%b6%b1/",
       "Category": "local",
       "Parent URL": "https://www.dinamina.lk/category/local//page/314/"
}