{
       "Source": "dinamina",
       "Timestamp": "October 3, 2023 1:00 am",
       "Headline": "අනියම් සැමියා සමඟ එක්ව මුල්ලේරියාවේ කත මැරුවේ කපුවෙක්",
       "News Content": "වාහනය නුවරඑළියේ පන්සලක දමා ගිහින්\n\nප්‍රදීපා සිල්වා නමැත්තිය සියඹලාපේ නිවෙසට රැගෙන ගොස් තමන්ගේ හවුල්කාර කපුවා සමඟ එක්ව මරා ගෙල සහ සිරුරේ කොටස් කපා වෙන් කිරීමෙන් පසු එම කොටස් සපුගස්කන්ද ෆවර් හවුස් ආසන්නයේ ඇති ඇළට විසි කර දැමූ බවට මේ ඝාතනය සම්බන්ධයෙන් අත්අඩංගුවට ගත් ව්‍යාපාරිකයා පොලිස් ප්‍රශ්න කිරීම් හමුවේ ඊයේ (02) පවසා තිබේ.\n\nමුල්ලේරියාව තෝමස් චොන්ගම පදිංචිව සිටි ප්‍රදීපා සිල්වා (52) නමැති කාන්තාවගේ ඝාතනය සම්බන්ධයෙන් සැකපිට පොලිසිය විසින් සොයමින් සිටි මෙම ව්‍යාපාරිකයා සහ ඔහුගේ හවුල්කාරුවෙක් ලෙස කටයුතු කළ කපුවා නිතීඥවරු මාර්ගයෙන් සපුගස්කන්ද පොලිසියට ඊයේ (02) භාර වීමෙන් අනතුරුව පොලිසිය මඟින් අත්අඩංගුවට ගැනිණ.\n\nමෙසේ භාරවී තිබුණේ සියඹලාපේ දකුණ මහසෙන් පාරේ පදිංචිකරුවෙක් වන බී.ජේ. සුදීර (53) නමැති ව්‍යාපාරිකයා සහ සියඹලාපේ දකුණ, සමෘද්ධි මාවතේ පදිංචිකරුවෙක් වන ජී.ආර්. රෝහිත කුමාර (48) නමැති කපුවාය.\n\nමේ ව්‍යාපාරිකයාගේ ව්‍යාපාර කටයුතු ඇතුළු සෑම දෙයක්ම සම්බන්ධයෙන් ජ්‍යෙතිෂ්‍ය කටයුතු සහ ගුරුකම් කටයුතු කර ඇත්තේ මෙම කපුවා විසිනි. දීර්ඝ කාලයක් තිස්සේ මේ ව්‍යාපාරිකයා සමඟ ඔහු කිට්ටු සම්බන්ධයක් පවත්වා ඇති අතර ව්‍යාපාරිකයා සහ ඝාතනයට ලක් වූ ප්‍රදීපා අතර පවතින සම්බන්ධතාව ගැනද මෙම කපුවා දැන සිට ඇත. මේ කාන්තාව නිතරම ව්‍යාපාරිකයාට හිරිහැරයක් බවට පත්ව තිබෙන බවත් මුදල් ඉල්ලා විටින් විට කරදර කර ඇති බවත් ව්‍යාපාරිකයා ප්‍රශ්න කිරිම්වලදී පොලිසියට පවසා ඇත.\n\nදෙදරු පියකු වන මෙම ව්‍යාපාරිකයා තම දරුවකු සමඟ වාහනේක ගමන් කළද මේ කාන්තාව ඒ සමබන්ධයෙන් ඔහු සමඟ බහින් බස් වෙන බවද ව්‍යාපාරිකයා පවසා ඇත. මේ නිසා තමන් දැඩි කලකිරීමෙන් සිටියදී ඒ ඇයිදැයි කපුවා විමසූ බවත් ඔහුට විස්තරය පැවසූ විට කපුවා විසින් ඇය මරාදැමීමට යෝජනා කළ බවත් ව්‍යාපාරිකයා කියා තිබේ.\n\nතමන්ට එවැනි දෙයක් කිරීමට හයියක් නොමැති බව ව්‍යාපාරිකයා පැවසූ විට කුලියට දීමට ඇති නිවෙසට ඇය ගෙන ආවොත් ඒ වැඩේ කරන්නම් යැයි කපුවා පැවසූ බවත් ව්‍යාපාරිකයා කියා ඇත. ඒ අනුව ඉකුත් 27 දා උදේ තමන් ඇයව කඩුවෙල සිට රැඟෙන එන විට කපුවා මන්නා පිහියක් ද ඇතිව නිවෙසට වී සැඟව සිටි බවත් හෙතෙම පවසා තිබේ. මෝටර් රථය සියඹලාපේ නිවෙසේ ගෙවත්තට ඇතුළු කිරීමෙන් පසුව ව්‍යාපාරිකයා ඇයට නිවෙසට යන ලෙස පවසා ඇති අතර ඒ අනුව ඇය නිවෙසට අඩිය තබා ආපසු හැරී “ කවුරු හරි ගේ ඇතුළේ ඉන්නවා වගේ දැනෙනවා“ යැයි පවසා සිටි බවද ව්‍යාපරිකයා පවසා ඇත. “ මේ ගෙදර කවුරුත් නැහැ. බය නැතිව ඇතුළට යන්න“ යැයි තමන් ඇයට කියූ පසු ඇය නිවෙස තුළට ගිය බවත් එවිට සැඟව සිටි කපුවා විසින් ඇයගේ ගෙල හරහා මන්නා පිහි පහර එල්ල කර ඝාතනය කළ බවත් ඔහු ප්‍රකාශ කර තිබේ. මේ කාන්තාව උස, මහත තැනැත්තියක් වූ බැවින් තනිවම ඔසවාගෙන ගොස් වාහනයට දමා ගැනීමට අසීරු බැවින් කපුවා ඇයගේ සිරුර කොටස්වලට කපා මෝටර් රථයේ දැමූ බවත් පසුව සපුගස්කන්ද ෆවර් හවුස් ආසන්නයේ ඇති ඇළට විසි කර දැමූ බවත් ඝාතනයට යොදා ගත් මන්නයද ඒ සමඟ ඇළට විසි කර දැමූ බවත් ව්‍යාපාරිකයා පොලිසියට පවසා තිබේ.\n\nපසුව නැවත සියඹලාපේ නිවෙසට පැමිණ නිවෙස සෝදා පිරිසිදු කර නුවරඑළිය බලා පලා ගොස් ඇත්තේ ව්‍යාපාරිකයාගේ බිරිය සහ දරුවන් පදිංචිව සිටින්නේ නුවරඑලියේ බැවින් යැයි විමර්ශනවලින් අනාවරණය වී තිබේ.\n\nමේ වන විට නාවික හමුදාවේ කිමිදුම්කරුවන් යොදා ඇයගේ සිරුරේ කොටස් හා මන්නය විසි කළ ස්ථානය පරීක්ෂා කිරීමේ මෙහෙයුම් පොලිසිය විසින් ඊයේ (02) දිනයේම ආරම්භ කර තිබිණි.\n\nනුවරඑළියට ගොස් ඇති ව්‍යාපාරිකයා සහ කපුවා සඳතැන්න සද්ධර්ම විහාරස්ථානයේ දින තුනක් සඳහා නවාතැන් ගැනීමට පහසුකම් ඉල්ලා ඇති බව අනාවරණය වී ඇත.\n\nවන්දනා නඩ සහ නුවරඑළියේ සංචාරයේ පැමිණෙන පුද්ගලයන්ට නවාතැන් පහසුකම් සපයන සාමාන්‍ය පදනම මත මෙම විහාරස්ථාන භූමියේ මෙම ව්‍යාපාරිකයාටත් ඔහුගේ ගෝලයාටත් නවාතැන් පහසුකම් ලැබී ඇත.\n\nපොහොය දිනට ප්‍රථමදා පන්සලට කිහිප වතාවක් පැමිණි පුද්ගලයකු සමඟ නාඳුනන පුද්ගලයකු පැමිණි බවත්, ඔවුන් දවස් තුනකට පන්සලේ නැවතී සිටීමට අවසර ඉල්ලූ බවත් ඒ අනුව පොදුවේ ඕනෑම අයකුට ලබා දෙන පරිදි ඔහුට අවසර ලබාදුන් බවත් මේ සම්බන්ධයෙන් කළ විමසුමකදී සඳතැන්න සද්ධර්ම නිකේතනයේ වැඩ වාසය කරන තෙලුල්ලේ චන්ද්‍රානන්ද හිමියෝ සඳහන් කළහ.\n\nදින තුනක් නැවතීමට අවශ්‍ය බව පැවසා නවාතැන් පහසුකම් ලබාගත්තද ඔවුන් දෙදෙනා පසුගිය පොහොය දින (29) සවස හදිස්සියේම විහාරස්ථාන භූමියෙන් පිටත්වීමට සූදානම් වී ඇත.\n\nඑහිදී ඔවුන් පිටත්වීමේදී වියදම් වැඩි බැවින් මොටර් රථය පන්සල භූමිය තුලම ගාල් කර යන බව පවසමින් එහි යතුර සහ දුරකථන සමඟ තවත් යතුරු කැරැල්ලක් තමන් වෙත භාරදී පන්සලෙන් නික්ම ගිය බව උන්වහන්සේ සඳහන් කළහ.\n\nමෙම මෝටර් රථය මුල්ලේරියාවේ ප්‍රදීපා සිල්වාගේ ඝාතනයට අත්අඩංගුවට ගැනීමට පොලිසියට අවශ්‍යව සිටින ව්‍යාපාරිකයාගේ බව අනාවරණය වීමත් සමඟ නුවරඑළියේ මූලස්ථාන ප්‍රධාන පොලිස් පරීක්ෂක ප්‍රේමලාල් හෙට්ටිආරච්චි මහතා විසින් එය සිය භාරයට ගෙන ආරක්ෂාව සැපයීමට පෙරේදා (01) පියවර ගෙන තිබුණි.\n\nසපුගස්කන්ද ප්‍රදේශයේදී කාන්තාවක් ඝාතන කිරීමෙන් පසු නුවරඑළියට පළාවිත් විහාරස්ථානයේ ස්වාමීන් වහන්සේලා සමඟ කෙටිකලක දී ඇතිකරගත් සුහදතාව මත දින කිහිපයකට ඔහුගේ මොටර් රථය නුවරඑළිය සඳතැන්න විහාරයේ නවතා ගොස් ඇති බව මූලික විමර්ශනයේදී පෙනී ගිය බව මූලස්ථාන ප්‍රධාන පොලිස් පරීක්ෂකවරයා සඳහන් කළේය.\n\nඝාතනය වූ කාන්තාව කඩුවෙල සිට සියඹලාපේ දක්වා රැගෙන ගොස් තිබුණේ මෙම මෝටර් රථයේ බව ඒ වන විට කර තිබුණු පොලිස් විමර්ශනවලින් අනාවරණය වී තිබුණි. ඇගේ ඝාතනය සිදුව තිබුණේ සපුගස්කන්ද පොලිස් වසමට අයත් සියඹලාපේ ප්‍රදේශයේ බැවින් ඝාතන විමර්ශනය සිදුවූයේ සපුගස්කන්ද පොලිස් ස්ථානය මගිනි. එබැවින් මෙම මෝටර් රථය සපුගස්කන්ද පොලිසිය වෙනුවෙන් භාරගැනීමට නුවරඑළියට පෙරේදාම පැමිණ තිබුණේ මහබාගේ පොලිසියේ කණ්ඩායමකි. මූලික සෝදිසි කිරීම්වලින් අනතුරුව ඊයේ වන විට එම රථය සපුගස්කන්ද පොලිස් ස්ථානය වෙත රැගෙන විත් තිබුණි. ව්‍යාපාරිකයාත් ඔහුගේ සගයාත් පොලිස් ස්ථානයට නීතිඥවරුන් සමඟ පැමිණ භාරවන්නේ ඒත් සමඟිනි.\n\nප්‍රදීපා අතුරුදන්ව ඇති බවත් ජංගම දුරකථන පවා ක්‍රියා විරහිත බවත් සඳහන් කරමින් ඇගේ දියණියක් විසින් පසුගිය 27 වෙනිදා රාත්‍රී 11.30ට පමණ මුල්ලේරියාව පොලිසියට කළ පැමිණිල්ලකට අනුව කළ විමර්ශනයක ප්‍රතිඵලයක් ලෙස 28 වෙනිදා දහවල් කාලය වන විට පොලිසිය ඇයට මෙම අපරාධය සිදුවූ සියඹලාපේ නිවස සොයා ගැනීමට සමත් විය. ඒ අතර සපුගස්කන්ද පොලිසිය හිස සහ දෑත් වෙන් වූ ඇගේ නිරුවත් සිරුර ගම්වැසියන්ගේ තොරතුරු මත කොට්ටුන්න ඔයේ ගස් අතර සිරවී තිබියදී සොයා ගන්නා ලදී. මෙතෙක් ඇගේ හිස සහ සිරුරේ ඉතිරි කොටස් සොයාගෙන නැත. අධික වැසි තත්ත්වය මත ඔයේ ගසාගෙන ගොස් ඇති බව පොලීසිය සැක කරයි.\n\nසිරුර හමුවීමෙන් පසු සහ ඝාතනය සිදුවූ බව කියන නිවස හඳුනා ගැනීමෙන් අනතුරුව මහර මහේස්ත්‍රාත් අධිකරණයෙන් ලබා ගත් සෝදයි වරෙන්තු මත එම නිවෙස පරික්ෂා කිරීමට ද සපුගස්කන්ද පොලිසිය පියවර ගත්තේය. එහිදී නිවස පිටුපස කසළ ගොඩක තිබී ප්‍රදීපා සිල්වාගේ යැයි සැකකරන අර්ධ වශයෙන් පිළිස්සී තිබූ ලේ පැල්ලම් සහිත රෙදි කැබලි, තන පටයක කොටසක් හා හිසකෙස් දැවටුණු කොණ්ඩ කට්ටක් ද සොයා ගන්නා ලදී. මෙම ද්‍රව්‍ය ජාන පරීක්ෂාවක් සඳහා යොමු කිරීමට පියවර ගැනීමට පොලිසිය සූදානම් වේ. මළ සිරුර හමුවී තිබී ඇත්තේ මෙම නිවසේ සිට කිලෝ මීටරයක් පමණ දුරින් වූ ප්‍රදේශයකිනි.\n\nබස්නාහිර පළාත උතුර භාර නියෝජ්‍ය පොලිස්පති රොහාන් ප්‍රේමරත්න, කැලණිය ජ්‍යෙෂ්ඨ පොලිස් අධිකාරි ක්‍රිෂාන්ත ජයවර්ධන හා කැලණිය සහකාර පොලිස් අධිකාරි ජී.ගුණතිලක යන මහත්වරුන්ගේ අධික්ෂණයෙන් සපුගස්කන්ද පොලිස් ස්ථානාධිපති ප්‍රධාන පොලිස් පරික්ෂක ඔසිත ලංකා ද සිල්වා මහතාගේ මෙහෙයැවීමෙන්, අපරාධ විමර්ශන අංශයේ වැඩබලන ස්ථානාධිපති උප පොලිස් පරික්ෂක එන්. ඒ.නිශ්ශංක, සැරයන්වරුන්වන පෙරේරා (32560), චමින්ද ( 478 ), පුෂ්පකුමාර (55713), ගුණසේකර(67646), ජගත්(50820) , අමිල(70992) හා කාන්තා සැරයන් ජයකොඩි(6228) යන නිලධාරීහු සමඟ කැලණිය කොට්ඨාස අපරාධ ස්ථානීය පරීක්ෂණාගාරයේ ස්ථානාධිපති ප්‍රධාන පොලිස් පරික්ෂක ආර්.වී.කහටපිටිය මහතා ඇතුළු පොලිස් නිලධාරීහු පරීක්ෂණ කටයුතුවලට සම්බන්ධව සිටිති.\n\n",
       "URL": "https://www.dinamina.lk/2023/10/03/%e0%b6%af%e0%b7%80%e0%b7%83%e0%b7%9a-%e0%b6%b4%e0%b7%94%e0%b7%80%e0%b6%ad%e0%b7%8a/27234/%e0%b6%85%e0%b6%b1%e0%b7%92%e0%b6%ba%e0%b6%b8%e0%b7%8a-%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f-%e0%b7%83%e0%b6%b8%e0%b6%9f-%e0%b6%91%e0%b6%9a%e0%b7%8a%e0%b7%80-%e0%b6%b8%e0%b7%94/",
       "Category": "local",
       "Parent URL": "https://www.dinamina.lk/category/local//page/43/"
}