{
       "Source": "dinamina",
       "Timestamp": "August 11, 2023 1:00 am",
       "Headline": "ලෝකය සමඟ සසඳන විට අප රටේ අසාත්මිකතා මරණවල අසාමාන්‍ය වැඩි වීමක් නෑ",
       "News Content": "ලෝකයේ දත්ත සමඟ අපේ දත්ත සසඳා බලන විට අසාත්මිකතාව නිසා අප රටේ රෝගීන් මිය යෑමේ අසාමාන්‍ය වර්ධනයක් නැති බව ශ්‍රී ජයවර්ධනපුර විශ්වවිද්‍යාලයේ අසාත්මිකතා හා ප්‍රතිශක්තිකරණ පිළිබඳ අංශයේ මහාචාර්ය චන්දිම ජීවන්දර මහතා ප්‍රකාශ කරයි.\n\nඒ මහතා මේ පිළිබඳ පැවසුවේ ඊයේ (10) සෞඛ්‍ය අධ්‍යක්ෂ ජනරාල් අසේල ගුණවර්ධන මහතාගේ ප්‍රධානත්වයෙන් එම අමාත්‍යාංශ ශ්‍රවණාගාරයේ පැවති මාධ්‍ය හමුවකට එක් වෙමිනි. ඉකුත් සමයේ අසාත්මිකතා හේතුවෙන් රෝගීන් මිය ගියායැයි ඇති වූ තත්ත්වය විමර්ශනයට සෞඛ්‍ය අමාත්‍යාංශය පත් කළ විද්වත් කමිටු වාර්තාව ඉදිරිපත් කරමින් මහාචාර්ය ජීවන්දර මහතා වැඩිදුරටත් මෙසේද කීය:\n\n“විශේෂයෙන් පසුගිය මාස එකහාමරක පමණ කාලය තුළ රෝගීන්ගේ යම් යම් සංකුලතා වාර්තා වුණා. මේ සංකුලතා වාර්තා වුණේ අසාත්මිකතා වශයෙන්. ඒ පිළිබඳ මාධ්‍ය හා රෝගීන් අතර කතාබහක් ඇතිවුණා. ඖෂධ නිසා මාරාන්තික අසාත්මික තත්ත්වයන් ඇති වුණු බව තමයි මෙහිදී විශාල ලෙස සාකච්ඡා කෙරුණේ. මේ පිළිබඳ සෙවීම සඳහා සෞඛ්‍ය අමාත්‍යාංශය හා සෞඛ්‍ය අධ්‍යක්ෂ ජනරාල් අසේල ගුණවර්ධන මහතාගේ ආරාධනයෙන් අප කැඳවලා කමිටුවක් පත් කළා. මේ කමිටුව මෙම කාර්යය සඳහා සුවිශේෂ විශේෂඥ සුදුසුකම් ඇති කමිටුවක්. මෙම කමිටුවට මමත් හොංකොං දේශයේ සිටදොස්තර පිලිප්ලී මහතාත් එක් වුණා. ඒ මහතා ආසියා පැසිපික් කලාපයේ මෙම අසාත්මික අතුරු ආබාධ හා අදාළ ඖෂධ සම්බන්ධයෙන් සිටින අධ්‍යක්ෂවරයා. මීට අමතරව අධ්‍යයන කටයුතු සඳහා අප උපදෙස් ගත්තා එංගලන්තයේ ඉම්පීරියල් විශ්වවිද්‍යාලයේ මහාචාර්යවරුන් තිදෙනකුගෙන්. ඒ අනුව ජාත්‍යන්තර මට්ටමේ ඉතා පිළිගත් අධ්‍යයනයක් තමයි එහිදී සිදු කළේ. මෙහිදී අප අධ්‍යයන කටයුතු සිදු කිරීමට ඉකුත් මාස එකහමාරක කාලය තුළ රෝගීන් 15ක් පිළිබඳ තොරතුරු වාර්තා ලබාගත්තා. අපගේ කටයුතු සිදු කරගෙන යෑමට අදාළ වනුයේ ලැබුණු රෝගි වාර්තා පහළොවෙන් 6 දෙනකුගේ පමණක් බව ක්ෂේත්‍ර ප්‍රවීණත්වය මත අප තීරණය කළා. මෙහිදී ඉතා දීර්ඝ වශයෙන් කරුණු සාකච්ඡා කෙරුණා; දත්ත රැස් කෙරුණා; ඖෂධවලට ප්‍රමිති වාර්තා රැස් කළා. එසේ සිදු කරනු ලැබු සුවිශේෂ අධ්‍යයනයකින් පසු තමයි අප මේ අවසන් වාර්තාව සෞඛ්‍ය අමාත්‍යාංශයට දුන්නේ.\n\n“අසාත්මිකතාවයට ලක් වුණා කියන අප තෝරාගත් රෝගීන් 6 දෙනා ගැන අපි කතා කළොත්: මේ 6 දෙනා ගැන නැවත විමර්ශනයක් කරලා ලෝක සෞඛ්‍ය සංවිධානයේ නිර්ණායක මත සොයාගත්තා 5 දෙනකු තමයි මීට අන්තර්ගත වන්නේ කියලා. ඊටත් පසු අසාත්මිකතාවට අදාළයි කියලා හඳුනාගනු ලැබුවේ රෝගීන් 4 දෙනයි. මහනුවර රෝහලේ අප නිරීක්ෂණ චාරිකාවක යෙදුණා. එමෙන්ම පේරාදෙණිය, කෑගල්ල, රාගම, පාණදුර හා ජාතික ඇස් රෝහල වැනි රෝහල්වල නිරීක්ෂණ චාරිකාවල යෙදිලා තමයි මෙම අවසන් නිගමනයට පැමිණියේ. අවසානයේ තෝරාගත් රෝගීන් 4 දෙනා අසාත්මිකතාව නිසා මියගිය අය නොවේ. ඒක වැදගත්. මාරාන්තික අසාත්මිකතාව ඇති වූ පමණින් සියලු දෙනා මිය යන්නේ නැහැ. මාරාන්තික අසාත්මිකතාව ඇති වූ රෝගීන්ගෙන් දෙදෙනකු තමයි මියගොස් තිබුණේ. ඉන් එක් අයෙක් තමයි පේරාදෙණියෙන් වාර්තා වූ රෝගියා. අනෙක් රෝගියා තමයි රාගම රෝහලෙන් වාර්තා වුණේ. අනෙක් දෙදෙනා අසාත්මිකතාව නිසා මියගිය අය නොවේ.ඖෂධ වශයෙන් ගත්තොත් අසාත්මිකතාවට ප්‍රධාන වශයෙන් කෙෆ්ට්‍රයස්සෝල් කියන ප්‍රතිජීවක ඖෂධයත් ක්වෑමිසිකල් කියන ඖෂධයත් පිළිබඳ වැඩිදුර අධ්‍යයනය කළා. එම අධ්‍යයනය කරලා තීරණය කළා එම රෝගී 6 දෙනාගෙන් 4 දෙනකුට මේ ඖෂධ බලපාන්න ඇතැයි කියලා. ඇතැම් විට ඖෂධ නිසාත් අසාත්මිකතා ඇති වෙන්න පුළුවන්. එසේ නැති වෙන්නත් පුළුවන්. ඕනෑම අයකුට අසාත්මිකතා විවිධ හේතු නිසා ඇතිවෙන්න පුළුවන්. උදාහරණයක් ලෙස: සමහරකුට ආහාර නිසා අසාත්මිකතා ඇති වෙනවා. ලෝකයේ දත්ත සමඟ ලංකාවේ දත්ත පිළිබඳ සසඳා බලනවා. මීට අමතරව අපි කමිටු වාර්තාවේ තවත් දෙවල් සටහන් කර තිබෙනවා. මේ සේවා තුළ තව දියුණු වෙන්න අවශ්‍ය කරුණු. ඒ සඳහා අවශ්‍ය මඟ පෙන්වීම් අප සිදු කර තිබෙනවා. සේවක දැනුම යාවත්කාලීන කරමින් දැනුම ලබාදිය යුතුයි.\n\n“සෞඛ්‍ය අමාත්‍යාංශය විසින් සැක මතු වූ සියලු ඖෂධ පිළිබඳ ප්‍රමිති පරීක්ෂණ සිදු කර තිබෙනවා. එය එන්.එම්.ආර්. එකේ සිදු කර තිබෙනවා. ඖෂධ දෙකක් සම්බන්ධයෙන් තමයි සොයා තිබෙන්නේ. එක් ඖෂධයක නිෂ්පාදන සමාගම් දෙකක් තිබෙනවා. කෙෆ්ට්‍රෑක්සොල් කැබි. ඒක ජර්මනියේන් තමයි ගෙනත් තිබෙන්නේ. මෙහි කාර්ණාටක සමාගමකින් ගෙනැවිත් තිබෙනවා. මේ සෞඛ්‍ය අමාත්‍යාංශය සෑහෙන කාලයක සිට ආනයනය කර තිබෙනවා. මේ වසරේ ලක්ෂ 4ක් වෛද්‍ය සැපයුම් හරහා රෝහල් වෙත යවා තිබෙනවා. කිසිම වරදක් වාර්තා වෙලා තිබුණේ නැහැ. අනෙක් ඖෂධය ක්වෑමිසිකල්. මෙහි වරදක් තිබුණේ නෑ. මෙම නිෂ්පාදකයාගේ වෙනත් ඖෂධයකට ප්‍රමිති අසමත්බවක් වාර්තා වී තිබුණා. ඒ කාණ්ඩයේ වාර්තාව ලැබුණේ පසුවයි. මෙය ඇතුළු තවත් ඖෂධ පිළිබඳ ප්‍රමිති පරීක්ෂණ සිදු වෙනවා. ඉන් පසුව මේ ගැන තවත් අපට කතා කරන්න පුළුවන්. එන්.එම්.ආර්. එක තවත් දියුණු කළ යුතුයි. එහෙත් අපේ පරීක්ෂණයට බාධාවක් සිදු වුණේ නැහැ. ඖෂධ ප්‍රමිති සහතික ලබාගැනීම සඳහා නුවර රෝහලේ ප්‍රධාන වෛද්‍යවරුන් ස්වාධීන රසායනාගායකට යොමු කිරීමට කටයුතු කර තිබුණා. ඒ අනුව සෞඛ්‍ය අමාත්‍යාංශය එම කාර්යභාර්යන් සිදු කර තිබුණා. ඉකුත් මාස එකහාමාර තුළ අසාත්මිකතාව නිසා මරණවල අසාමාන්‍ය වැඩි වීමක් නැහැ. තිබෙන දත්ත මත තමයි මේ පරීක්ෂණ සිදු කළේ.\n\nඅප ස්වාධීන කමිටුවක් ලෙස ක්‍රියා කිරීමේදී සෞඛ්‍ය අමාත්‍යාංශය සියලු කටයුතු වගකීමෙන් ඉටු කර තිබෙනවා. විදේශීය විද්වතුන් අපත් සමඟ කටයුතු සිදු කළා. සූම් තාක්ෂණයෙන් පැය විස්ස වගේ දීර්ඝ කාලයක් අප කටයුතු කළා.\n\n“මෙරට පළමු වතාවට තමයි දේශීයව හා විදේශීයව පරීක්ෂණයක් සිදු වුණේ. එහෙත් මීට පෙරත් අසාත්මිකතා නිසා මියයෑම් සිදු වෙලා තිබෙනවා. ඒ අනුව සෞඛ්‍ය අමාත්‍යාංශය මේ අධ්‍යයන තවත් වැඩි කොට මේවා වළක්වාගැනීමට දිවයින පුරා රෝහල්වල වෛද්‍යවරුන්, හෙදියන් ඇතුළු සෞඛ්‍ය සේවකයන්ට විශේෂ පුහුණවක් දෙන්න සෞඛ්‍ය අමාත්‍යාංශය වගේම අධ්‍යක්ෂ ජනරාල් කටයුතු කරනවා.“",
       "URL": "https://www.dinamina.lk/2023/08/11/local/13392/%e0%b6%bd%e0%b7%9d%e0%b6%9a%e0%b6%ba-%e0%b7%83%e0%b6%b8%e0%b6%9f-%e0%b7%83%e0%b7%83%e0%b6%b3%e0%b6%b1-%e0%b7%80%e0%b7%92%e0%b6%a7-%e0%b6%85%e0%b6%b4-%e0%b6%bb%e0%b6%a7%e0%b7%9a-%e0%b6%85%e0%b7%83/",
       "Category": "local",
       "Parent URL": "https://www.dinamina.lk/category/local//page/258/"
}