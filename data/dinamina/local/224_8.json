{
       "Source": "dinamina",
       "Timestamp": "August 18, 2023 1:00 am",
       "Headline": "බැංකුවට ගොස් එද්දී කොලොන්න ව්‍යාපාරිකයා අතුරුදන්",
       "News Content": "දෙණියායේ පිහිටි බැංකුවකින් මුදල් රැගෙන ඒමට යැයි කියා නිවෙසින් පිටත්ව ගිය ව්‍යාපාරිකයකු සැකකටයුතු ලෙස අතුරුදන් වීමක් සම්බන්ධයෙන් කොලොන්න පොලිසිය පුළුල් විමර්ශනයක් ආරම්භ කළේය.\n\nමෙසේ අතුරුදන්ව ඇත්තේ කොලොන්න පොලිස් වසමේ පිහිටි නෑදොල පාසල අසල පදිංචි සරත් කුමාර නමැති ව්‍යාපාරිකයෙකි.\n\nමෙම ව්‍යාපාරිකයා තේ දලු මිල දී ගෙන අලෙවි කිරීමේ ව්‍යාපාරයක නිරතව සිටින්නකු බව ද පොලිසිය කියයි.\n\nමෙම ව්‍යාපාරිකයා පෙරේදා (16) පෙරවරුවේ නිවෙසින් පිටත්ව ගොස් ඇත්තේ දෙණියායේ පිහිටි බැංකුවකට ගොස් මුදල් රැගෙන ඒමට යන බව බිරියට පවසාය. පොලිසිය පවසන්නේ රුපියල් ලක්ෂ දහයක මුදල ඔහු බැංකුවෙන් ලබාගෙන ඇති බවයි.\n\nඑම මුදලින් ලක්ෂ හතර හමාරක් ණය කරුවන් තිදෙනකුගේ ගිණුම්වලට බැර කර ඇති බවත් අනාවරණය වී ඇත. ඒ ලක්ෂය බැගින් දෙදෙනකුට සහ ලක්ෂ දෙක හමාර බැගින් එක් අයකුට වශයෙනි.\n\nමුදල් රැගෙන ඒමට ඔහුට අයත් වෑන් රථයෙන් බැංකුවට ගිය සැමියා සවස් වනතුරු නිවෙසට නොපැමිණීම හා ඔහුගේ ජංගම දුරකතන දෙකම අක්‍රියව තිබීම හේතුවෙන් බියට පත්වූ බිරිය ඒ ගැන රාත්‍රී කාලයේදී පොලිසියට පැමිණිලි කර ඇත. පොලිසිය පවසන්නේ බිරිය පාසල් ගුරුවරියක බවය.\n\nමේ සම්බන්ධයෙන් කළ විමර්ශනයේදී අනිල්කන්ද සුසාන භූමිය අසල තිබී ව්‍යාපාරිකයා ගමන් කළ වෑන් රථය හමු වී ඇත. එම වෑන් රථයේ රියැදුරු අසුන පැත්තේ මිරිස් කුඩු විසිරී තිබුණු බව පොලිසිය කියයි. රියැදුරුට මිරිස් කුඩු ප්‍රහාරයක් එල්ල කර ඇති බව බැලූ බැල්මට පෙනී ගියත් විමර්ශනාත්මකව බැලීමේදී නම් මිරිස් කුඩු ප්‍රහාරයක් එල්ල වී ඇති බවක් නොපෙනෙන බවත් මිරිස් කුඩු විසිරී ඇත්තේ හලා දමා ඇති ආකාරයට බවත් උසස් පොලිස් නිලධාරියෙක් පැවසීය. රියැදුරු අසුන පැත්තට මිරිස් කුඩු වීසි කර ඇත්තේ රියැදුරු අසුනේ නොසිටි අවස්ථාවකදී බව ද විමර්ශනයේදී පෙනී ගොස් ඇත.\n\n“රියැදුරු අසුනේ සිටියදී මිරිස් කුඩු ප්‍රහාරක් එල්ල වුණා නම් මිරිස් කුඩු වදින්නේ රියැදුරාගේ සිරුරට. ඔහුගේ සිරුරෙන් රියැදුරු අසුන ආවරණය වෙනවා. ඒ නිසා ආසනයට මිරිස් කුඩු වදින්නේ නැහැ. ඒ වුණාට මෙම වෑන් රථයේ රියැදුරු අසුනේ මිරිස් කුඩු හැම තැනම විසිරිලා තියෙනවා. අපිට මේ ගැන තියෙන්නේ ලොකු සැකයක්“ යැයිද එම උසස් පොලිස් නිලධාරියා සඳහන් කළේය.\n\nමෙම ව්‍යාපාරිකයාගේ ව්‍යාපාර ගනුදෙනු සම්බන්ධයෙන් ද පොලිසිය යම් විමර්ශනයක් මේ වන විට සිදු කර තිබේ. එහිදී පෙනී ගොස් ඇත්තේ ව්‍යාපාරික ණය ගොන්නක්ම ඔහුට ඇති බවය. මෙම අතුරුදන් වීම හා එම ණය අතර සම්බන්ධයක් ඇති බවද පොලිසිය සැක කරයි. එසේම මෙම ව්‍යාපාරිකයාගේ බැංකු ගිණුම් සම්බන්ධයෙන් ද යම් විමර්ශනයක් කරන බව පොලිසිය සඳහන් කරයි.",
       "URL": "https://www.dinamina.lk/2023/08/18/local/15284/%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b6%a7-%e0%b6%9c%e0%b7%9c%e0%b7%83%e0%b7%8a-%e0%b6%91%e0%b6%af%e0%b7%8a%e0%b6%af%e0%b7%93-%e0%b6%9a%e0%b7%9c%e0%b6%bd%e0%b7%9c%e0%b6%b1/",
       "Category": "local",
       "Parent URL": "https://www.dinamina.lk/category/local//page/224/"
}