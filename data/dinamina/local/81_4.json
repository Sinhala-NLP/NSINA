{
       "Source": "dinamina",
       "Timestamp": "September 23, 2023 1:00 am",
       "Headline": "කොක්ඕ­විට පුද්ග­ල­යකු නිව­ස­කට කැඳවා ගෙන ගොස් පහර දී ඝාත­නය කරලා",
       "News Content": "කුරුවිට පරකඩුව කොක්ඕවිටදී පුද්ගලයකු නිවසකට කැඳවා ගෙන ගොස් පහර දී ඝාතනය කරයි.\n\nකුරුවිට පොලිස් බලප්‍රදේශයට අයත් පරකඩුව කොක්ඕවිට පදිංචි විවාහක පුද්ගලයකුගේ නිවසට පැමිණ ඇති ඔහුගේ හිතවතකු, යම් කරුණක් කතාකර ගැනීමට යැයි පවසා තම නිවසට කැඳවා ගෙන ගොස් පහර දී ඝාතනය කර ඇතැයි පැවසේ.\n\nමෙසේ ඝාතනයට ලක්ව ඇත්තේ 32 හැවිරිදි යසිත චතුරංග කරුණාදාස නමැති විවාහක පුද්ගලයෙකි. ඝාතනයට ලක් වූ පුද්ගලයා සැකකරු විසින් ඉකුත් 22 වැනි දින දහවල් 10ට පමණ ඔහුගේ නිවසට පැමිණ රැගෙන ගොස් ඇති අතර, ඒ පිළිබඳව ඇති වූ යම් සැකයක් මත ඝාතනයට ලක් වූ පුද්ගලයාගේ බිරිය සැකකරුගේ නිවසට ගොස් ඇති අතර එහිදී ඇයට දක්නට ලැබී ඇත්තේ තම ස්වාමිපුරුෂයාට සැකකරු දරුණු ලෙස පහරදෙමින් සිටින ආකාරයයි.\n\nපසුව ඇය කෑ ගසමින් අසල්වාසීන්ගේ සහයෝගය ඉල්ලා ඇති අතර, පසුව එම ස්ථානයට පැමිණි අය කුරුවිට පොලිස් ස්ථානයට කතා කර මේ සිදුවීම පවසා, 1990 ගිලන් රථ සේවාවට කතා කර තුවාල ලබා සිටි පුද්ගලයා රත්නපුර ශික්ෂණ රෝහලට ගෙන ගොස් ඇත.\n\nප්‍රතිකාර ලබමින් සිටියදී පස්වරු 2.00ට පමණ ඔහු මිය ගොස් ඇත. ඝාතනය කළ පුද්ගලයා පොලිසියට භාර වී ඇති අතර, මිය ගිය පුද්ගලයාගේ මරණ පරීක්ෂණය රත්නපුර ශික්ෂණ රෝහලේදී සිදුකිරීමට නියමිතය. කුරුවිට පොලිස් ස්ථානයේ වැඩ බලන ස්ථානාධිපති ප්‍රධාන පොලිස් පරීක්ෂක උදය ශාන්ත මහතාගේ උපදෙස් මත අපරාධ විමර්ශන අංශයේ ස්ථානාධිපති උප පොලිස් පරීක්ෂක සිරිවර්ධන මහතාගේ මෙහෙයවීමෙන් මේ ඝාතනය සම්බන්ධව වැඩිදුර පරීක්ෂණ පවත්වයි.",
       "URL": "https://www.dinamina.lk/2023/09/23/local/24797/%e0%b6%9a%e0%b7%9c%e0%b6%9a%e0%b7%8a%e0%b6%95%e0%b7%80%e0%b7%92%e0%b6%a7-%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd%e0%b6%ba%e0%b6%9a%e0%b7%94-%e0%b6%b1%e0%b7%92%e0%b7%80/",
       "Category": "local",
       "Parent URL": "https://www.dinamina.lk/category/local//page/81/"
}