{
       "Source": "dinamina",
       "Timestamp": "July 5, 2023 9:19 am",
       "Headline": "සීෂෙල්ස් නව මහ කොමසාරිස් අගමැති හමු වෙයි",
       "News Content": "එයාර් සීෂෙල්ස් ඍජු ගුවන් ගමන් කොළඹට හඳුන්වා දීමෙන් සංචාරක පැමිණීමේ ශීඝ්‍ර වර්ධනයක් ඇති කරගත හැකි බව අගමැති දිනේෂ් ගුණවර්ධන මහතා පැවසීය. සීෂෙල්ස් නව මහ කොමසාරිස් ලලතියානා ඇකුචේ මහත්මිය අරලියගහ මන්දිරයේදී හමු වූ අවස්ථාවේ අගමැතිවරයා මේ බව සඳහන් කළේය.\n\nඇල්ල සහ මහනුවර ප්‍රදේශවල සංචාරය කිරීමෙන් ශ්‍රී ලංකාවේ සුන්දරත්වය පිළිබඳ තමන් මවිත වූ බව පැවසූ මහ කොමසාරිස්වරිය විනිසුරුවන්, ඉංජිනේරුවන් සහ ගුරුවරුන් වැනි ශ්‍රී ලාංකික වෘත්තිකයන් සැලකිය යුතු පිරිසක් සීෂෙල්ස්හි සේවය කරන අතර ඔවුන්ගේ සේවය තම රට බෙහෙවින් අගය කරන බවද මෙහිදී පැවසුවාය.\n\nහෙද සහ සෞඛ්‍ය සේවා වැනි අනෙකුත් ක්ෂේත්‍රවල ශ්‍රී ලාංකිකයන්ට රැකියා අවස්ථා වැඩි කිරීම පිළිබඳව සලකා බලන ලෙස අගමැතිවරයා මෙහිදී මහ කොමසාරිස්වරිගෙන් ඉල්ලා සිටියේය. සීෂෙල්ස් සිට කොළඹ බලා පියාසර කරන ‘එයාර් සීෂෙල්ස්’ ගුවන් යානය, බණ්ඩාරනායක ජාත්‍යන්තර ගුවන්තොටුපොළ වෙත පැමිණි පසු උත්සවාකාර ජල ප්‍රහාරක ආචාරයක් මඟින් පිළිගනු ලැබූ අතර, උඩරට සාම්ප්‍රදායික නර්තන ප්‍රසංගයක් සහ අමුත්තන් පිළිගැනීමේ සමාරම්භක උත්සවයක්ද පවත්වන ලදි.",
       "URL": "https://www.dinamina.lk/2023/07/05/local/4317/%e0%b7%83%e0%b7%93%e0%b7%82%e0%b7%99%e0%b6%bd%e0%b7%8a%e0%b7%83%e0%b7%8a-%e0%b6%b1%e0%b7%80-%e0%b6%b8%e0%b7%84-%e0%b6%9a%e0%b7%9c%e0%b6%b8%e0%b7%83%e0%b7%8f%e0%b6%bb%e0%b7%92%e0%b7%83%e0%b7%8a/",
       "Category": "local",
       "Parent URL": "https://www.dinamina.lk/category/local//page/413/"
}