{
       "Source": "dinamina",
       "Timestamp": "August 14, 2023 3:45 am",
       "Headline": "සිවිල් ආරක්ෂකය මියගිය විශ්‍රාම ගිය සේවකයන්ටත් මිලියන 10ක වැටුප් ගෙවලා",
       "News Content": "සිවිල් ආරක්ෂක දෙපාර්තමේන්තුවේ සේවය කර විශ්‍රාම ගිය හා මියගිය පිරිසකට තවදුරටත් සේවයේ නිරතවන සේ සලකා මිලියන 10.08ක වැටුප් ගෙවා ඇති බවට රජයේ ගිණුම් පිළිබඳ කාරක සභාව හෙවත් කෝපා කමිටුවේදී පසුගියදා අනාවරණය වී ඇත.\n2019, 2020, 2021 යන වසරවලදි එම දෙපාර්තමේන්තුවේ පැවැති පරිපාලනමය අක්‍රමිකතා හේතුවෙන් මෙම තත්ත්වය ඇතිව තිබෙන බවත් අදාළ මුදල් මේ වනවිට අයකර ගනිමින් ඇති බවත් සිවිල් ආරක්ෂක දෙපාර්තමේන්තුවේ ප්‍රධානියකු මෙහිදී ප්‍රකාශ කර ඇත.\n2019, 2020, 2021 වසරවල දත්ත නිවැරදි ලෙස වාර්තා වී නොමැති බැවින් මාසයේ 25 වනදා වනවිට අදාළ අයගේ වැටුප සකස් කර දී ඇති බවද සිවිල් ආරක්ෂක දෙපාර්තමේන්තුවේ නිලධාරින් ප්‍රකාශ කර ඇත.\nවිශ්‍රාම ගිය හා මියගිය සේවකයින් තවදුරටත් සිවිල් ආරක්ෂක දෙපාර්තමේන්තුවේ සේවයේ නිරතවන සේ සලකමින් ගෙවා ඇති වැටුප් මේ වනවිට අයකර ගනිමින් ඇති බවද අදාළ නිලධාරින් මෙහිදි ප්‍රකාශ කර ඇත.\nරජයේ ගිණුම් පිළිබඳ කාරක සභාව එහි සභාපති, රාජ්‍ය අමාත්‍ය ලසන්ත අලගියවන්න මහතාගේ ප්‍රධානත්වයෙන් පසුගියදා පාර්ලිමේන්තු සංකීර්ණයේදී රැස්වූ අතර එහිදි මෙම තොරතුරු අනාවරණය වී ඇත.\nඑහිදි වැඩිදුරටත් අනාවරණය වූයේ සිවිල් ආරක්ෂක දෙපාර්තමේන්තුවට නව බඳවා ගැනීම් සිදු නොකරන බවත් එම දෙපාර්තමේන්තුව ක්ෂය වෙමින් පවතින හමුදාවක් ලෙස සලකන බවත්ය.\nආරක්ෂක අමාත්‍යාංශ ලේකම් මේජර් ජනරාල් කමල් ගුණරත්න මහතා,\nසිවිල් ආරක්ෂක දෙපාර්තමේන්තුවේ භටයින් 40000කට පුහුණුව ලබාදී තිබෙනවා. මේ අය මොන ක්ෂේත්‍රයටද යොදවන්නේ කියලා ඒ කාලේ ආණ්ඩුවට ප්‍රශ්නයක් එන්න ඇති. කෘෂිකාර්මික කටයුතුවලට පිරිසක් යොදවා තිබෙනවා. තවත් පිරිසක් රජයේ අමාත්‍යාංශ, සහ ආයතන වෙත ආරක්ෂක අංශ කටයුතු වෙනුවෙන් යොදවා තිබෙනවා. පසුකාලීනව ගම්වලට ඇතිවූ වන අලි තර්ජන හේතුවෙන් අලිවැට කටයුතු වෙනුවෙන් තවත් පිරිසක් යොදවා තිබෙනවා. අක්‍රමිකතා රැසක් සිදුවූ ආයතනයක් මේක. ගත හැකි උපරිම නීතිමය පියවර අපි අරන් තිබෙනවා. මේ දෙපාර්තමේන්තුව ව්‍යාපාර කර උපයන හැම සතයක්ම මහා භාණ්ඩාගාර ගිණුමකට යන විදිහට තමයි අපි කටයුතු කර තිබෙන්නෙ.\nසභාපති ලසන්ත අලගියවන්න මහතා,\nවසරකට මිලියන නවසියයක් විතර ආදායමක් ලබන ආයතනයක් මේක. මේ ආයතනයට කියල වෙනම පනතක් නැහැ. ඒ නිසා මේ පනත සංශෝධනය විය යුතුයි.\nවිගණකාධිපති දෙපාර්තමේන්තු ප්‍රධානියා.\nඒ වගේම අපට වාර්තා වුණා. දැනට විශ්‍රාම ගිය හෝ මියගිය සේවකයින් 440කට තවදුරටත් සේවයේ නිරතවන සේ සලකා මිලියන 10.08ක වැටුප් ගෙවා ඇති බවට\nසිවිල් ආරක්ෂක දෙපාර්තමේන්තුවේ අධ්‍යක්ෂ (පරිපාලන) බ්‍රිගේඩියර් වීරක්කොඩි.\nමේකෙ තිබෙන්නේ 2019, 2020, 2021 වැනි වසරවල දත්ත නිවැරදි ලෙස වාර්තා වී නැහැ. පරිපාලනමය දුර්වලතා ටිකක් තිබී තිබෙනවා. වාර්තාකරණය නිවැරදි නැති නිසා ඒ මාසේ 25 වනදා වන විට ඒ අයගේ වැටුප සකස් කර දී තිබෙනවා. දැන් ඒක අය කරගනිමින් තිබෙනවා. ඒ කාලේ පරිපාලන දුර්වලතා ටිකක් තිබී තිබෙනවා.",
       "URL": "https://www.dinamina.lk/2023/08/14/local/13922/%e0%b7%83%e0%b7%92%e0%b7%80%e0%b7%92%e0%b6%bd%e0%b7%8a-%e0%b6%86%e0%b6%bb%e0%b6%9a%e0%b7%8a%e0%b7%82%e0%b6%9a%e0%b6%ba-%e0%b6%b8%e0%b7%92%e0%b6%ba%e0%b6%9c%e0%b7%92%e0%b6%ba-%e0%b7%80%e0%b7%92/",
       "Category": "local",
       "Parent URL": "https://www.dinamina.lk/category/local//page/248/"
}