{
       "Source": "dinamina",
       "Timestamp": "July 28, 2023 1:00 am",
       "Headline": "ගන්නෝරුව පශු පර්යේෂණ කැෂියර් නෝනා ලක්ෂ 150ක් වංචා කළැයි චෝදනා",
       "News Content": "සත්ත්ව නිෂ්පාදන හා සෞඛ්‍ය දෙපාර්තමේන්තුව යටතේ පාලනය වන ගන්නෝරුව පශු පර්යේෂණ ආයතනයේ මුදල් අයකැමිවරිය මුදල් භාර ගැනීමට අදාළ රිසිට් පත් වල මිල ගණන් පරිගණකගත කිරීමේ දී ව්‍යාජ ගණන් ඇතුළත් කරමින් වසර ගණනාවක් තිස්සේ රු. ලක්ෂ 150ක පමණ මුදලක් වංචා කළ බව කියන සිද්ධියක් සම්බන්ධයෙන් එම ආයතනය මඟින් අපරාධ පරීක්ෂණ දෙපාර්තමේන්තුවට ඊයේ (27) පැමිණිල්ක් ඉදිරිපත් කර තිබේ. අදාළ වංචාව සම්බන්ධයෙන් සත්ත්ව නිෂ්පාදන හා සෞඛ්‍ය දෙපාර්තමේන්තුව මඟින්ද අභ්‍යන්තර පරීක්ෂණයක් ආරම්භ කරමින් ගංගා ජිනරතන නමැති මුදල් අයකැමිවරියගේ සේවය තාවකාලිව අත්හිටුවීමට ද පියවර ගෙන ඇත.\n\nසතුන් මෙන්ම සත්ත්ව ආහාර ආනයනයේදී මෙන්ම අපනයනයේදීද පරීක්ෂණ වාර්තා ගත යුත්තේ පශු පර්යේෂණ ආයතනයෙනි. ඒ සඳහා වන සියලු ගෙවීම් භාර ගැනීම සිදු කරනු ලැබ ඇත්තේ මේ නිලධාරිනිය විසිනි. වර්ෂ 2018 සිට මේ දක්වා වසර පහක් වැනි කාලයකදී මේ වංචාව සිදු කර තිබෙන බවට දැනට සිදු කර තිබෙන පරීක්ෂණ මඟින් හෙළිව ඇත.\n\nපෞද්ගලික අංශය මෙන්ම රාජ්‍ය අංශයද සතුන් හා සත්ත්ව ආහාර ආනනයේදී හා අපනයනයේදී ගෙවීම් සිදු කර මේ ස්ථානයෙන් වාර්තා ලබාගැනීම අනිවාර්ය කටයුත්තකි. මෙයට අමතරව මධ්‍යම කුකුළු පර්යේෂණායතනයෙන් දිනක් වයැසැති කුකුළු පැටවුන් මිලට ගන්නා අවස්ථාවේදීද මුදල් ගෙවීම් කළ යුතු වන්නේ පශු පර්යේෂණ ආයතනයේ මුදල් අයකැමි වෙතය. කුකුළු පැටවුන් අදාළ ස්ථානයෙන් ලබාගැනීමට අවස්ථාව ලැබෙන්නේ මුදල් ගෙවූ බවට මුදල් අයකැමි නිකුත් කරන රිසිට් පත් පෙන්වීමෙන් පසුය.\n\nතවද විවිධ රෝග හේතුවෙන් මරණයට පත් වන වන සතුන්, සුරතල් සතුන් සම්බන්ධ පරීක්ෂණ වාර්තාද නිකුත් කරනු ලබන්නේ මේ ස්ථානයෙනි.\n\nසුනඛයකු සම්බන්ධ පරීක්ෂණ වාර්තාවක් ලබාගැනීමට පැමිණි පශු වෛද්‍යවරයකු රු. 90,000ක පමණ මුදලක් ඒ සඳහා ගෙවීම් කර තිබෙන අතර, අදාළ වාර්තාව අස්ථානගත වීම නිසා සුළු කාලයකට පසු ඔහු යළි පැමිණ එහි පිටපතක් ඉල්ලූ අවස්ථාවේ රු. 90,000 වෙනුවට ගිණුම්වල රු. 9,000ක් ඇතුළත්ව තිබෙන බව නිරීක්ෂණය වී ඇත.\n\nඒ ඔස්සේ සිදු කළ පරීක්ෂණ මඟින් අනාවරණය වී ඇත්තේ පාරිභෝගිකයා වෙත නිකුත් කරන රිසිට් පතේ සඳහන් මිලට වඩා වෙනස් මිල ගණන් පරිගණකගත කරමින් ඇය අදාළ වංචාව කලක පටන් සිදු කර තිබෙන බවයි.\n\nමේ නිලධාරිනිය කලක් අදාළ ආයතනයේම කාර්යාල කාර්ය සහායිකාවක ලෙස සේවය කර තිබෙන අතර, පසුව විභාගවලට පෙනී සිට එම ස්ථානයේම අයකැමි ලෙස පත්වීම් ලබන්නට ඇය සමත්ව ඇත.\n\nසුළු සේවිකයකු ලෙස කටයුතු කළ අයකු විභාග සමත්ව උසස් තනතුරක් සඳහා සුදුසුකම් සපිරූ විට එම පුද්ගලයාට අදාළ සේවා ස්ථානයේම ඉහළ රැකියාවක් නොදෙන තත්ත්වයක් මත මේ සේවිකාව පශු පර්යේෂණ ආයතනයේම අයකැමි ලෙස පත්ව තිබෙන බවට සේවකයෝ චෝදනා කරති.\n\nමේ සම්බන්ධව පශු පර්යේෂණ ආයතනයේ අධ්‍යක්ෂ හේමාල් කොතලාවල මහතාගෙන් කළ විමසීමකදී ඔහු පැවසුවේ තමන්ට ඒ පිළිබඳ කිසිවක් ප්‍රකාශ කළ නොහැකි බවයි. පසුව සත්ත්ව නිෂ්පාදන හා සෞඛ්‍ය දෙපාර්තමේන්තුවේ අධ්‍යක්ෂ ජනරාල් හේමාලි කොතලාවල මහත්මියගෙන් කළ විමසීමකදී ඇය පැවසුවේ වංචාවක් සම්බන්ධයෙන් මුදල් අයකැමි වෙත චෝදනාවක් එල්ල වී තිබෙන බවත්, ඒ සම්බන්ධව පොලීසියට පැමිණිල්ලක් ඉදිරිපත් කර ආයතන මට්ටමින් පරීක්ෂණයක් කරන බවත්ය.\n\nසත්ත්ව නිෂ්පාදන දෙපාර්තමේනතුව සතුව අභ්‍යන්තර විගණන ඒකකයක් පවතින අතර, එමඟින් මෙන්ම රජයේ විගණන අංශ මඟින්ද වසර ගණනාවක් තිස්සේ මේ අයතනය විගණනයට ලක්ව නැත.\n\nඅසේල කුරුළුවංශ",
       "URL": "https://www.dinamina.lk/2023/07/28/local/9920/%e0%b6%9c%e0%b6%b1%e0%b7%8a%e0%b6%b1%e0%b7%9d%e0%b6%bb%e0%b7%94%e0%b7%80-%e0%b6%b4%e0%b7%81%e0%b7%94-%e0%b6%b4%e0%b6%bb%e0%b7%8a%e0%b6%ba%e0%b7%9a%e0%b7%82%e0%b6%ab-%e0%b6%9a%e0%b7%90%e0%b7%82/",
       "Category": "local",
       "Parent URL": "https://www.dinamina.lk/category/local//page/318/"
}