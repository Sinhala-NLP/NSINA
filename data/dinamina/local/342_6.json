{
       "Source": "dinamina",
       "Timestamp": "July 24, 2023 1:00 am",
       "Headline": "තුර්කි ශ්‍රී ලංකා තානාපති කාර්යාලයත්  ව්‍යාපාරික කවුන්සිලයත් එක්ව පැවැත්වූ  ‘ශ්‍රී ලංකා දින’ සැමරුමෙන්…",
       "News Content": "තුර්කි ව්‍යාපාරික ප්‍රජාව තුළ ශ්‍රී ලංකාවේ වෙළෙඳ, ආයෝජන සහ සංචාරක ක්ෂේත්‍රවල සහයෝගිතා අවස්ථා පැහැදිලි කිරීමට තුර්කියේ ශ්‍රී ලංකා තානාපති කාර්යාලය තුර්කි – ශ්‍රී ලංකා ව්‍යාපාරික කවුන්සිලය සමඟ එක්ව ‘ශ්‍රී ලංකා දින’ සැමරුමක් පසුගිය 20 වැනිදා තුර්කියේ ශ්‍රී ලංකා තානාපති නිල නිවෙසේදී පැවැත්විය.\n\nශ්‍රී ලංකාව සමඟ වෙළෙඳාම, ශ්‍රී ලංකාවේ ආයෝජනය සහ ශ්‍රී ලංකා සංචාරක යන අංශ යටතේ මේ උත්සවය සංවිධාන කර තිබුණි.\n\nදෙරට අතර රාජ්‍ය තාන්ත්‍රික සබඳතාවලට වසර 75ක් සැපිරෙන මේ වසර ශ්‍රී ලංකාව සහ තුර්කිය අතර ද්වි-පාර්ශ්වික සබඳතා ප්‍රවර්ධනය කිරීම සඳහා වැදගත් වන බව තුර්කියේ ශ්‍රී ලංකා තානාපතිනි හසන්ති දිසානායක මහත්මිය සඳහන් කළාය.\n\n2014 වසරේ ආරම්භ වූ ව්‍යාපාරික කවුන්සිලයේ ක්‍රියාකාරකම් සහ දෙරට අතර ද්වි-පාර්ශ්වික වාණිජ සබඳතා වැඩිදියුණු කිරීම සඳහා එහි දායකත්වය පිළිබඳව පැහැදිලි කළ තුර්කි ශ්‍රී ලංකා ව්‍යාපාරික කවුන්සිලයේ සභාපති මෙහෙමත් අලි උගුර් මහතා තුර්කි ව්‍යාපාරිකයන් ශ්‍රී ලංකාවේ උපායමාර්ගික පිහිටීම පිළිබඳව මෙන්ම ශ්‍රී ලංකාව සහ කලාපය කෙරෙහි වැඩි අවධානයක් යොමු කළ යුතු බව පැහැදිලි කළේය.\n\nශ්‍රී ලංකාව සහ තුර්කි අතර වර්තමානයේ පවතින වෙළෙඳ සහ ආයෝජන සබඳතා ආකර්ෂණීය නොවූවත් ඒ සඳහා අවස්ථා බෙහෙවින් වැඩි බවත්, එය දෙරටටම ප්‍රයෝජනවත් වනු ඇති බවත් මේ අවස්ථාවට සහභාගි වූ තුර්කියේ වෙළෙඳ අමාත්‍යාංශයේ ආසියා සහ පැසිෆික් රටවල දෙපාර්තමේන්තු ප්‍රධානී, ජාත්‍යන්තර ගිවිසුම් පිළිබඳ සාමාන්‍ය අධ්‍යක්ෂ මණ්ඩලය සහ යුරෝපා සංගමයේ ප්‍රධානී කැගාටේ ඔස්ඩෙන් මහතා පැවැසීය.\n\nශ්‍රී ලංකා තානාපති කාර්යාලයේ ඇමැති (වාණිජ) තව්ෂියාමුල්ලේගම්ගොඩ මහත්මිය ශ්‍රී ලංකාවේ වෙළෙඳ, ආයෝජන සහ සංචාරක අවස්ථා පැහැදිලි කරමින් ඇඟලුම්, තේ, කුළුබඩු, ස්පා සහ ශාකසාර නිෂ්පාදන, පොල් සහ කොහු ආශ්‍රිත නිෂ්පාදන, මැණික්, ආහාර සහ පාන වර්ග, ධීවර නිෂ්පාදන, කෘෂිකාර්මික නිෂ්පාදන, යාත්‍රා සහ බෝට්ටු නිෂ්පාදන ඉදිකිරීම් කර්මාන්තය වැනි මූලික කරුණු ඉදිරිපත් කළාය.\n\nතුර්කි ආයෝජකයන්ගේ නිෂ්පාදන මූලාශ්‍ර සහ ව්‍යාපාර පුළුල් කරන විට සහ ආයෝජන හෝ හවුල් ව්‍යාපාර ආරම්භ කිරීමට ශ්‍රී ලංකාවේ පවතින අවස්ථා ද තුර්කි සංචාරකයන්ගේ ඊළඟ සංචාරක ගමනාන්තය සඳහා ශ්‍රී ලංකාවේ පවතින අවස්ථා පිළිබඳව ද ඇය පැහැදිලි කළාය.\n\nශ්‍රී ලංකාව සමඟ සංචාරක ක්ෂේත්‍රයේ අත්දැකීම් බෙදා ගැනීමේ සැසියේදී, තුර්කියේ කැපඩෝකියා සංචාරක කලාපයේ දිගු කාලීන සංචාරක ව්‍යාපාරයේ නියුතු තුර්කියේ උලුඅර් සමූහ ව්‍යාපාරයේ සභාපති සහ ශ්‍රී ලංකා බැලූන් සමාගමේ සාමාන්‍යාධිකාරීවරයා වන මහමුත් සාමි උලූර් මහතා පැවැසුවේ ඔහුගේ සමාගම 2016 වසරේ උණුසුම් වායු බැලූන මෙහෙයුම් ශ්‍රී ලංකාවේ ක්‍රියාත්මක වීම ආරම්භ කළ බවයි. ශ්‍රී ලංකාවේ රාජ්‍ය බදු බෙහෙවින් අඩු බැවින් ශ්‍රී ලංකාවේ ආයෝජනය කිරීම ඉතා ආකර්ෂණීය බවත් ඔහු සඳහන් කළේය.\n\nශිරෝමි අබයසිංහ",
       "URL": "https://www.dinamina.lk/2023/07/24/local/8650/%e0%b6%ad%e0%b7%94%e0%b6%bb%e0%b7%8a%e0%b6%9a%e0%b7%92-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%ad%e0%b7%8f%e0%b6%b1%e0%b7%8f%e0%b6%b4%e0%b6%ad/",
       "Category": "local",
       "Parent URL": "https://www.dinamina.lk/category/local//page/342/"
}