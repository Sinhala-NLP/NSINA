{
       "Source": "dinamina",
       "Timestamp": "September 5, 2023 2:56 am",
       "Headline": "කාන්තා ගැටලුවලට විසඳුම් දීමට  පාර්ලිමේන්තුවේ කාන්තා නියෝජනය ඉහළ දැමිය යුතුයි",
       "News Content": "\n\nපාර්ලිමේන්තු මන්ත්‍රී රෝහිණී කවිරත්න මහත්මියට මහනුවර උසස් බාලිකා විදුහලේ විදුහල්පතිනී මල්කාන්ති අබේගුණසේකර මහත්මිය විසින් තිළිණයක් දුන් අයුරු.\n\nකාන්තාවන්ගේ ප්‍රශ්න සම්බන්ධයෙන් මෙරට පාර්ලිමේන්තුව ප්‍රමාණවත් ලෙස ආමන්ත්‍රණය නොකිරීම නිසා මතුව තිබෙන ගැටලුවලට විසඳුම් සෙවීමට නම් පාර්ලිමේන්තුවේ කාන්තා නියෝජනය ඉහළ දැමිය යුතු යැයි පාර්ලිමේන්තු මන්ත්‍රී රෝහිණී කවිරත්න මහත්මිය පැවැසුවාය.\n\nමන්ත්‍රීවරිය මේ බව පැවැසුවේ මහනුවර උසස් බාලිකා විදුහලේ ශිෂ්‍ය පාර්ලිමේන්තුවට ආරාධිතයා ලෙස සහභාගි වෙමිනි.\n\nඑහිදී වැඩිදුරටත් අදහස් දැක්වූ මන්ත්‍රීවරිය මෙලෙස ද කීවාය.\n\n“ප්‍රධාන විශ්වවිද්‍යාල ක්ෂේත්‍රය ගත්තොත් කාන්තා නියෝජනය මේ වන විට 80%ක් දක්වා ඉහළ ගොස් තිබෙනවා. නමුත් ශ්‍රී ලංකා පාර්ලිමේන්තුවේ කාන්තා නියෝජනය පවතින්නේ 6%ක් පමණයි. මෙරට ජනගහනය සැලකීමේදී 52%ක් කාන්තාවන්. ඡන්දදායකයන් සැලකීමේදී 54%ක් කාන්තාවන්. ඊට සරිලන කාන්තා නියෝජනයක් පාර්ලිමේන්තුවේ නොතිබීම විශේෂ අවධානයක් යොමු කළ යුතු කාරණයක්.\n\nලොව රටවල් සැලකීමේදී පාර්ලිමේන්තුවේ කාන්තා නියෝජනය වැඩි රටවල වංචාව, දූෂණය, නාස්තිය අවම තත්ත්වයක පවතිනවා. කාන්තා නියෝජනය 50%ක් ඉක්මවා තිබෙන නවසීලන්ත පාර්ලිමේන්තුව ලොව සෙසු රටවල් ආදර්ශයට ගන්නා පාර්ලිමේන්තුවක්. මෙරට දරුවන් සහ කාන්තාවන් සම්බන්ධයෙන් මෙන්ම ජනතාවගේ ප්‍රජාතන්ත්‍රවාදී අයිතිවාසිකම් පිළිබඳව තීන්දු තීරණ ගන්නා පාර්ලිමේන්තුවේ කාන්තා නියෝජනය වැඩි කර වංචාව, දූෂණය පිටු දැකීමට ක්‍රියා කළ යුතු කාලය එළැඹ තිබෙනවා.\n\nමෙරට සංස්කෘතිය, මැතිවරණ ක්‍රමය සහ ආකල්ප සැලකීමේදී කාන්තාවන්ට මැතිවරණයකට තරග කර පාර්ලිමේන්තුවට පත්වීමට ඇති හැකියාව ඉතා අඩුයි. පළාත් පාලන ආයතන සඳහා 25%ක කෝටාවක් කාන්තාවන්ට දුන්නා සේ පළාත් සභාව හා පාර්ලිමේන්තුව සඳහාත් 30%ක පමණ කෝටාවක් දිය යුතුයි. මේ වැඩපිළිවෙළ කාන්තාව දේශපාලනයට සුදුසු යැයි කියන මතය සමාජගත වන තෙක් හෝ ක්‍රියාත්මක කළ යුතුයි.”\n\nඅසේල කුරුළුවංශ",
       "URL": "https://www.dinamina.lk/2023/09/05/local/19550/%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f-%e0%b6%9c%e0%b7%90%e0%b6%a7%e0%b6%bd%e0%b7%94%e0%b7%80%e0%b6%bd%e0%b6%a7-%e0%b7%80%e0%b7%92%e0%b7%83%e0%b6%b3%e0%b7%94%e0%b6%b8%e0%b7%8a/",
       "Category": "local",
       "Parent URL": "https://www.dinamina.lk/category/local//page/152/"
}