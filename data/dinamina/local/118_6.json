{
       "Source": "dinamina",
       "Timestamp": "September 14, 2023 12:25 am",
       "Headline": "අගෝස්තු 26දා සයිබර් ප්‍රහාරය ගැන  පුළුල් විමර්ශනයක්",
       "News Content": "ICTA ආයතනයට භාර දෙයි\n\nඅගෝස්තු මස 26දා එල්ල වූ සයිබර් ප්‍රහාරය සම්බන්ධයෙන් පුළුල් විමර්ශනයක් සිදු කිරීමට තාක්ෂණ රාජ්‍ය ඇමැති කනක හේරත් මහතා තීරණය කර තිබේ. ඒ අනුව තොරතුරු හා සන්නිවේදන තාක්ෂණ නියෝජිතායතනය (ICTA) සහ ශ්‍රී ලංකා පරිගණක හදිසි ප්‍රතිචාර සංසදය (SLCERT) වෙත මේ සයිබර් ප්‍රහාරය පිළිබඳ තොරතුරු අනාවරණය කිරීමේ විමර්ශන කාර්ය භාර දී ඇත.\n\n“gov.lk” domain නාමය යටතේ පවතින විද්‍යුත් තැපැල් පද්ධති ඉලක්ක කරගෙන එල්ල වී ඇති මේ සයිබර් ප්‍රහාරයේ ප්‍රතිඵලයක් ලෙස සැලකිය යුතු දත්ත ප්‍රමාණයක් අහිමි වූ අතර රාජ්‍ය අංශයේ කාර්යාල රැසක සන්නිවේදන කටයුතු ඒ හේතුවෙන් අඩාල වූ බව පෙන්වා දෙන තාක්ෂණ රාජ්‍ය අමාත්‍යාංශය සයිබර් ප්‍රහාරය කප්පම් මෘදුකාංග ප්‍රහාරයක් බවට තොරතුරු හා සන්නිවේදන තාක්ෂණ නියෝජිතායතනය විසින් අනාවරණය කරගෙන තිබෙන බවද කියා සිටී.\n\nසති දෙකක් වැනි කෙටි කාලයක් තුළ බලපෑමට ලක්වූ විද්‍යුත් තැපෑල, රජයට සිදුවූ දත්ත හානිය, සිදුවූ දත්ත හානියේ වටිනාකම සහ වළක්වා ගැනීමේ පියවර ආදිය සම්බන්ධයෙන් අවධානය යොමු කරමින් මේ ප්‍රහාරය පිළිබඳ සම්පූර්ණ වාර්තාවක් තමන් වෙත ඉදිරිපත් කරන ලෙස ඇමැතිවරයා දැනුම් දී තිබේ.\n\nශ්‍රී ලංකාවේ ඩිජිටල් භූ දර්ශනය සුරක්ෂිත කිරීමේ මෙහෙවරේ නොසැලී සිටිමින්, සයිබර් ප්‍රහාර තර්ජනයන්ගෙන් තොර නවෝත්පාදනයෙන් ගොඩනැඟෙන ආර්ථික වර්ධනයක් අත්කර ගැනීම වෙනුවෙන් තොරතුරු තාක්ෂණ කර්මාන්තයට එහි වැදගත් කාර්යභාරය දිගටම කරගෙන යා හැකි අයුරින් පවත්වා ගැනීම මේ විමර්ශනවලින් තාක්ෂණ අමාත්‍යාංශය අපේක්ෂා කරයි.\n\nමහින්ද අලුත්ගෙදර",
       "URL": "https://www.dinamina.lk/2023/09/14/local/21963/%e0%b6%85%e0%b6%9c%e0%b7%9d%e0%b7%83%e0%b7%8a%e0%b6%ad%e0%b7%94-26%e0%b6%af%e0%b7%8f-%e0%b7%83%e0%b6%ba%e0%b7%92%e0%b6%b6%e0%b6%bb%e0%b7%8a-%e0%b6%b4%e0%b7%8a%e0%b6%bb%e0%b7%84%e0%b7%8f/",
       "Category": "local",
       "Parent URL": "https://www.dinamina.lk/category/local//page/118/"
}