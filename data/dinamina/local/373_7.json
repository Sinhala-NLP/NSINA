{
       "Source": "dinamina",
       "Timestamp": "July 17, 2023 1:00 am",
       "Headline": "පඬුකරඳ ගස කපා ඉවත් කිරීමේ කිසිදු වරදක් නෑ",
       "News Content": "අධිවේගී මාර්ගවලින් මිනිසුන්ට සිදු වන්නේ විශාල මෙහෙවරක්\n\nපඬුකරඳ ගස කපා ඉවත් කිරීමේ කිසිදු වරදක් නැතැයි රුහුණු මාගම්පත්තුවේ ප්‍රධාන සංඝනායක, කතරගම අභිනවාරාමාධිපති කපුගම සරණතිස්ස නායක ස්වාමීන් වහන්සේ පැවසූහ.\n\nඋන් වහන්සේ මේ බව පැවසුවේ ප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතාගේ ප්‍රධානත්වයෙන් කතරගම කෞතුකාගාර පරිශ්‍රයේ පඬුකරඳ පැළ රෝපණය කිරීමේ විශේෂ වැඩසටහනට එක් වූ අවස්ථාවේදීය. ඇමැතිවරයාගේ සංකල්පයක් මත පඬුකරඳ ශාකය සුරක්ෂිත කොට පෝෂණය කොට ව්‍යාප්ත කිරීමේ ජාතික වැඩසටහනේ පියවරක් ලෙස ඊයේ (16) පෙරවරුවේ මේ වැඩසටහන ආරම්භ කෙරිණි.\n\nමේ අවස්ථාවේ විශේෂ අනුශාසනාවක් සිදු කළ කතරගම අභිනවාරාමාධිපති කපුගම සරණතිස්ස නායක ස්වාමීන් වහන්සේ මෙසේ ද කීහ.\n\nකෝටි සංඛ්‍යාත මිනිසුන්ගේ ගමනාගමනය වෙනුවෙන් අධිවේගී මාර්ග තුළින් සිදුවන්නේ විශාල මෙහෙවරක්. මෙවැනි දැවැන්ත සංවර්ධන ව්‍යාපෘති සිදු වන විට ඊට අයත් වන ප්‍රදේශයේ ඇතැම් ගස් වැල් ද ඉවත් කිරීමට සිදුවීම වැළැක්විය නොහැකි කරුණක්. ලෝකයේ සංවර්ධිත රටවල් දෙස ද බලමින් මේ තත්ත්වය පිළිබඳ අපි සියලු දෙනා අවබෝධයෙන් යුක්තව කටයුතු කළ යුතුයි.\n\n\n\nනැතහොත් අප සියලු දෙනාටම ආදිවාසීන් මෙන් ගස් උඩ පැලක්‌ අටවාගෙන ජීවත් වනවා මිස රට තුළ කිසිදු සංවර්ධනයක් සිදු කිරීමට හැකියාවක් ලැබෙන්නේ නැහැ. ඇතැම් පිරිස් මිථ්‍යා මත අනුව කටයුතු කරමින් පඬුකරඳ ගස ඉවත් කිරීම වැළැක්වීමට එම ගස පැවිදි කළා. එය බුදුසසුන හෑල්ලු කිරීමක් ලෙසයි මා දකින්නේ. ඇතැම් රාජ්‍ය නොවන සංවිධානවල බුදු දහම විනාශ කිරීමේ උපක්‍රමයක් ලෙසත් මා සැක කරනවා. බුදුන් වහන්සේ දේශනා කළ පරිදි පැවිදිභාවය ලැබීමට ගිහියකු පවා ගුණාංග රාශියක් සම්පූර්ණ කළ යුතුයි.\n\nඅතිවිශාල අමතර මුදලක් වැය කරමින් අධිවේගී මාර්ගය නැවත ඉදි කිරීමේ හැකියාවක් මේ මොහොතේ නැහැ. එම නිසා මේ ගස ඉවත් කිරීමේ කිසිදු වරදක් මා දකින්නේ නැහැ. ඊට විරුද්ධ වන්නේ මේ රටේ සංවර්ධන කාර්යට අකුල් හෙළන අයයි. ඇතැම් මාධ්‍ය පවා මෙම පුවතට වැරදි මුහුණුවරක් ලබාදීමට උත්සාහ කළා. අප සියලු දෙනාම සොබාදහම ආරක්ෂා කළ යුතුයි. නමුත් සංවර්ධන අවශ්‍යතාවකදී ගස්වැල් ආදිය මෙන්ම බොහෝ අනවශ්‍ය ඉදි කිරීම් ඉවත් කිරීමට සිදුවීම වැළැක්වීමට නොහැකියි.\n\nකෙසේ නමුත් ප්‍රවාහන හා මහාමාර්ග අමාත්‍යවරයා වශයෙන් එම ඉවත් කළ ගස වෙනුවට තවත් ගස් රාශියක් මේ ස්ථානය වගේම දිවයින පුරා බොහෝ ස්ථානවල රෝපණය කිරීමට කටයුතු කිරීම අප අගය කරනවා. රුක් රෝපණය විශාල කුසලකර්මයක් ලෙස බුදුරජාණන් වහන්සේ පවා අනුශාසනා කර තිබෙනවා. ඔබතුමන්ලා සිදු කරන සෑම හොඳ කටයුත්තකදීම අපි ඒ වෙනුවෙන් පෙනී සිටිනවා. රටේ ජනතාවත් ඒ සමඟ සිටිනවා. එසේ නැති වුවහොත් අප හැමදාම එකම තැන පල්වන රටක් බවට පත්වේවි. හැමදාම පනිමින් සිටින ජාතියක් බවට පත්වේවි යැයි පැවසූහ.\n\nමේ අවස්ථාව සඳහා රුහුණු මහා කතරගම දේවාලයේ බස්නායක නිලමේ ඩිෂාන් ගුණසේකර මහතා සහ මාර්ග සංවර්ධන අධිකාරියේ, නාගරික සංවර්ධන අධිකාරියේ නිලධාරීහු ඇතුළු විශාල පිරිසක් එක්ව සිටියහ.\n\nකතරගම – කේ.ඩී. දේවප්‍රිය",
       "URL": "https://www.dinamina.lk/2023/07/17/local/6913/%e0%b6%b4%e0%b6%ac%e0%b7%94%e0%b6%9a%e0%b6%bb%e0%b6%b3-%e0%b6%9c%e0%b7%83-%e0%b6%9a%e0%b6%b4%e0%b7%8f-%e0%b6%89%e0%b7%80%e0%b6%ad%e0%b7%8a-%e0%b6%9a%e0%b7%92%e0%b6%bb%e0%b7%93%e0%b6%b8%e0%b7%9a/",
       "Category": "local",
       "Parent URL": "https://www.dinamina.lk/category/local//page/373/"
}