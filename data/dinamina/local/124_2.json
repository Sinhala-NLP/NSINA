{
       "Source": "dinamina",
       "Timestamp": "September 13, 2023 1:00 am",
       "Headline": "නැව්වලින් තෙල් කාන්දුවීම් නිරීක්ෂණයට ප්‍රංශය සමඟ අවබෝධතා ගිවිසුමකට",
       "News Content": "මෙරට මුහුදු තීරයේ ගමන් ගන්නා නැව් මගින් සිදුවන තෙල් කාන්දුවීම් චන්ද්‍රිකා තාක්ෂණය මගින් නිරීක්ෂණ කිරීමේ සේවාවට අදාළව ප්‍රංශ රජය සමඟ අවබෝධතා ගිවිසුමකට එළඹීම නාගරික සංවර්ධන හා නිවාස ඇමැති ප්‍රසන්න රණතුංග සහ ශ්‍රී ලංකාවේ ප්‍රංශ තානාපති ජින් ෆ්‍රැන්කොයිස් පැක්ටේට් මහත්වරුන්ගේ ප්‍රධානත්වයෙන් රජයේ ප්‍රවෘත්ති දෙපාර්තමේන්තුවේදී ඊයේ (12) දින සිදු කෙරිණි.\n\nමෙම ගිවිසුම සඳහා ශ්‍රී ලංකා රජය වෙනුවෙන් සමුද්‍රීය පරිසර ආරක්ෂණ අධිකාරියේ සභාපති අසේල බී රැකව මහතා සහ ප්‍රංශ රජය වෙනුවෙන් ප්‍රංශයේ Collected Localization Satellites (CLS) සමාගමේ සමුද්‍රීය ආරක්ෂණ අධ්‍යක්ෂ ඩේවිඩ් බජුකෝ මහතා විසින් අත්සන් කෙරිණ.\n\nමෙම ගිවිසුම වසරක කාලයක් සඳහා බලපැවැත්වෙන අතර ව්‍යාපෘතියේ සම්පූර්ණ වටිනාකම යුරෝ 601,810 කි. මෙම ව්‍යාපෘතිය සඳහා සම්පූර්ණ මූල්‍ය පිරිවැය ප්‍රංශ රජයෙන් ප්‍රදානයක් ලෙස හිමිවේ. එම නිසා මෙම ව්‍යාපෘතිය ක්‍රියාත්මක කිරීම සඳහා ශ්‍රී ලංකා රජයට පිරිවැයක් දැරීමට සිදු නොවේ.\n\nමෙරට මුහුදු තීරයේ නැව් ගමන් ගන්නා මාර්ග හඳුනා ගැනීම, තෙල් කාන්දුවීමට එරෙහිව ක්ෂණිකව ප්‍රතිචාර දැක්වීම හා නීතිය ක්‍රියාත්මක කිරීම මෙම ව්‍යාපෘතියේ ප්‍රධාන අරමුණු වේ.\n\nආසියාව, යුරෝපය සහ අප්‍රිකාව අතර අත්‍යවශ්‍ය සම්බන්ධකයක් ලෙස ක්‍රියා කරන ප්‍රධාන ගෝලීය නැව් මාර්ග මංසන්ධියක ශ්‍රී ලංකාව පිහිටා තිබේ. ඉන්දියන් සාගරයේ හදවතේ පිහිටා ඇති ලංකාව, ජාත්‍යන්තර වෙළදාමේ ප්‍රධාන කාර්යභාරයක් ඉටු කරයි.\n\nශ්‍රී ලංකාවේ දකුණු මුහුදු තීරයේ දිනකට නැව් 300 – 350 ක් පමණ ගමන් කරන බැවින් වෙරළබඩ මුහුදු තීරයේ සමුද්‍ර ගමනාගමන ඝනත්වය ඉතා ඉහළ මට්ටමක පවතී.\n\nමෙම ව්‍යාපෘතිය ක්‍රියාත්මක කරනු ලබන Collected Localization Satellites (CLS) නැමති ප්‍රංශ ජාතික සමාගම මේ වනවිට ලෝකය පුරා ස්ථාන 34 ක සිට චන්ද්‍රිකා තාක්ෂණය ඔස්සේ පෘතුවියේ අධීක්ෂණ කටයුතු හා නිරීක්ෂණ කටයුතු සිදුකරනු ලබයි.\n\nමෙහිදී අදහස් දක්වමින් නාගරික සංවර්ධන හා නිවාස රාජ්‍ය ඇමැති අරුන්දික ප්‍රනාන්දු මහතා ප්‍රකාශ කළේ, නාවුක ගමනා ගමනයේදී සමුද්‍ර දූෂණය අවම කිරීමට මෙම වැඩ සටහන තුළින් හැකිවන බවයි. ලංකාව වටා ඉතා දැකුම්කලු වෙරළ තීරයක් පවතින බවද කී රාජ්‍ය ඇමැතිවරයා මෙම වැඩ සටහන සඳහා උසස් තාක්ෂණයක් භාවිතා කරන බවද පැවසීය. පසුගිය කාලයේ සාගරය හා සබැඳි ප්‍රශ්න රාශියක් ඇතිවූ බවද සඳඟහන් කළ අරුන්දික ප්‍රනාන්දු රාජ්‍ය ඇමැතිවරයා එක්ස්ප්‍රස් පර්ල් නෞකා සිද්ධිය පිළිබඳව මෙහිදී සඳහන් කළේය . ප්‍රංශ රජයට ස්තුතිය පුදකරන බවද ඔහු පැවසීය.\n\nශ්‍රී ලංකාවේ ප්‍රංශ තානාපති ජින් ෆ්‍රැන්කොයිස් පැක්ටේට් මහතා-\n\nප්‍රංශය මෙම ව්‍යාපෘතියට අරමුදල් සපයනුයේ සාගරට ඇතිවන තර්ජන අවම කිරීම සඳහා තිබෙන කැපවීමේ කොටසක් ලෙසයි. මෙම අවස්ථාවට ප්‍රංශ තානාපති කාර්යාලයේ ආර්ථික උපදේශක ජීන් ඇලෙක්සැන්ඩර්, නාගරික සංවර්ධන හා නිවාස අමාත්‍යංශයේ ලේකම් ඩබ්ලිව්.එස්. සත්‍යානන්ද, සමුද්‍රීය පරිසර ආරක්ෂණ අධිකාරියේ සාමාන්‍යාධිකාරී ඒ.ජේ.එම්. ගුණසේකර මහත්වරුන්, ත්‍රිවිධ හමුදා නිලධාරීන් ඇතුළු පිරිසක් සහභාගි වූහ.\n\nඡායාරූපය- රුක්මාල් ගමගේ",
       "URL": "https://www.dinamina.lk/2023/09/13/local/21592/%e0%b6%b1%e0%b7%90%e0%b7%80%e0%b7%8a%e0%b7%80%e0%b6%bd%e0%b7%92%e0%b6%b1%e0%b7%8a-%e0%b6%ad%e0%b7%99%e0%b6%bd%e0%b7%8a-%e0%b6%9a%e0%b7%8f%e0%b6%b1%e0%b7%8a%e0%b6%af%e0%b7%94%e0%b7%80%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/124/"
}