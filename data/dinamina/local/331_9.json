{
       "Source": "dinamina",
       "Timestamp": "July 26, 2023 1:00 am",
       "Headline": "අරගලයේ රැල්ලට ආ පක්ෂ අද ගහගෙන ගිහින්",
       "News Content": "පසුගිය කාලයේ පැවති අරගලය සමඟ රැල්ලට පැමිණි ඇතැම් දේශපාලන පක්ෂ රැල්ලත් එක්කම අද ගසාගෙන ගොස් ඇති බව නාගරික සංවර්ධන හා නිවාස ඇමැති ප්‍රසන්න රණතුංග මහතා පැවැසීය.\n\nඇමැතිවරයා මේ බව සඳහන් කළේ පසුගියදා (23) ශ්‍රී ලංකා පොදුජන පෙරමුණේ දොම්පේ ආසන බල මණ්ඩලයට සහභාගී වෙමිනි.\n\nඑහිදී වැඩිදුරටත් අදහස් දැක්වූ ඇමැතිවරයා මෙලෙස ද කීවේය.\n\n“අලුතින් පක්ෂයට පැමිණි අය පක්ෂය දාලා යද්දී පොහොට්ටුව රැක ගන්න ඉතුරු වුණේ මමත් එක්ක ටික දෙනයි. පොහොට්ටුව කියන්නේ ජනතාවගේ පක්ෂයක්. එම පක්ෂය වට්ටවන්න කිසිවකුට බෑ. පොහොට්ටුව ආරම්භ වෙන්නේ ශ්‍රීලනිපයෙන් වෙන් වුණු කොටසක් ලෙස. 2015දී මෛත්‍රීපාල සිරිසේන මහතා සමඟ ඇති වූ විරසකයත් එක්ක ශ්‍රී ලංකා පොදුජන පෙරමුණ ආරම්භ වුණා. පක්ෂය ආරම්භ කරන්න යද්දී එදා සමහර නායකයන් කිව්වා, අලුත් පක්ෂ හැදුවොත් මහ පාරේ ඇවිද්දවනවා කියලා. එහෙම කියද්දීත් අපි අභියෝග රැසක් මැද මහ පාරේ ඇවිදලා මිනිස්සු ඒකරාශී කරගෙන මේ පක්ෂය හැදුවා.\n\nවසර තිහක් තිබ්බ යුද්ධය අවසන් කරන්න නායකත්වය දුන්නේ මහින්ද රාජපක්ෂ මහතා. 2015දී මහින්ද මහතා පැරදිලා ගෙදර යද්දී බහුතරයත් ජනතාව දුක් වුණා. ඇස්වලට කඳුළු ආවා. අපි එක්ක හිටපු ඒ මිනිසුන්ට සාධාරණයක් ඉටු කරන්න මහින්ද සුළඟ අපි හැදුවා. අපට ජනතාව අතරට යන්න පක්ෂයක් ඕනෙ වුණා. ඉතින්, ගමේ ජනතාව එකතු කරගෙන අපි මේ පක්ෂය නිර්මාණය කළා. අපි හදපු මේ පක්ෂය තමයි අද වන විටත් ශක්තිමත්ම පක්ෂය.\n\nඅද ගෝඨාභය රාජපක්ෂ හිටපු ජනාධිපතිවරයාට සමහරු බණිනවා. ඒත් මම ඔහුට කවදාවත් බනින්නේ නෑ. මොකද? මහින්ද රාජපක්ෂ මහතා යුද්ධයෙන් රට බේරා ගත්තා වගේම කොවිඩ් වසංගතයෙන් ජනතාව බේරා ගත්තේ ගෝඨාභය හිටපු ජනාධිපතිවරයා. තමන්ගේ ගෙදරට මිනිස්සු ආ වෙලේ ගහලා එළවන්න ගෝඨාභය මහත්තයට තිබ්බා. ඒත් ඔහු එහෙම කළේ නෑ. අපි කවදාවත් මිනී මරපු පක්ෂයක් නෙමෙයි. ජනතාව බේරා ගත්ත නායකයන් ඉන්න පක්ෂයක් මේක.”",
       "URL": "https://www.dinamina.lk/2023/07/26/local/9181/%e0%b6%85%e0%b6%bb%e0%b6%9c%e0%b6%bd%e0%b6%ba%e0%b7%9a-%e0%b6%bb%e0%b7%90%e0%b6%bd%e0%b7%8a%e0%b6%bd%e0%b6%a7-%e0%b6%86-%e0%b6%b4%e0%b6%9a%e0%b7%8a%e0%b7%82-%e0%b6%85%e0%b6%af-%e0%b6%9c%e0%b7%84/",
       "Category": "local",
       "Parent URL": "https://www.dinamina.lk/category/local//page/331/"
}