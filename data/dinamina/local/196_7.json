{
       "Source": "dinamina",
       "Timestamp": "August 24, 2023 12:19 pm",
       "Headline": "රාජ්‍ය විශ්වවිද්‍යාල පද්ධතියම නවීකරණයට ජපුරෙන් උපාය මාර්ගික සැලැස්මක්",
       "News Content": "පාර්ලිමේන්තු මන්ත්‍රී මහාචාර්ය රංජිත් බණ්ඩාර මහතාගේ සභාපතීත්වයෙන් පසුගිය 22 වැනිදා පොදු ව්‍යාපාර පිළිබද කාරක සභාවට (කෝප් කමිටුව) ශ්‍රී ජයවර්ධනපුර විශ්ව විද්‍යාලය කැඳවා තිබිණි.\n\nමෙහිදී 2023 මාර්තු 24 වැනි දින පැවති කෝප් කමිටු රැස්වීමේදී ලබා දුන් නිර්දේශයකට අනුව සමස්ත රාජ්‍ය විශ්වවිද්‍යාල පද්ධතියම නවීකරණය කිරීම සඳහා ජයවර්ධනපුර විශ්ව විද්‍යාලය විසින් පිළියෙල කළ ජාතික උපාය මාර්ගික සැලැස්ම කමිටුවට ඉදිරිපත් කිරීම සිදුවිය.\n\nඅධ්‍යාපන අමාත්‍යාංශයේ ලේකම් නිහාල් රණසිංහ, විශ්ව විද්‍යාල ප්‍රතිපාදන කොමිෂන් සභාවේ සභාපති ජ්‍යේෂ්ඨ මහාචාර්ය සම්පත් අමරතුංග, ශ්‍රී ජයවර්ධනපුර විශ්ව විද්‍යාලයේ උපකුලපති ජේෂ්ඨ මහාචාර්ය එම් පත්මලාල් යන මහත්වරු ඇතුළු පිරිසක් මෙම අවස්ථාවට කැදවා තිබිණි.\n\nරාජ්‍ය විශ්වවිද්‍යාල පද්ධතියම නවීකරණය කිරීම සඳහා ජාතික උපාය මාර්ගික සැලැස්මක් සකස් කිරීමේ වගකීම ශ්‍රී ජයවර්ධනපුර විශ්ව විද්‍යාලයට භාරදීම සිදුවූයේ කළමනාකරණය සදහා කීර්තිමත් නාමයක් සහිතවූ බැවින් සහ එය පාර්ලිමේන්තුව විසින් එම විශ්ව විද්‍යාලයට ලබාදුන් ගෞරවයක් ලෙස සැලකිය යුතු බව කමිටු සභාපතිවරයා පැවසීය. එසේම මෙම කටයුත්ත සදහා කැපවූ අධ්‍යාපන අමාත්‍යාංශයටත්, ජයවර්ධනපුර විශ්ව විද්‍යාලයේ උපකුලපතිතුමා ප්‍රමුඛ පාලක මණ්ඩලයටත්, විශ්ව විද්‍යාල ප්‍රතිපාදන කොමිෂන් සභාවටත්, ජේෂ්ඨ මහාචාර්ය දිසා බණ්ඩාර මහතා ප්‍රමුඛ කණ්ඩායමටත් විශේෂ ස්තූතිය පුදකරන බව ද කමිටු සභාපතිවරයා සදහන් කළේය.\n\nඑක් එක් විශ්ව විද්‍යාලවලට අනන්‍යවූ වෙනම තත්ත්වයන් ඇති බැවින් ඒ සියලු දේ කෙරෙහි අවධානය යොමු කරමින් මෙම කෙටුම්පත අනුව කටයුතු කිරීමේ හැකියාව ඇති බව ජේෂ්ඨ මහාචාර්ය දිසා බණ්ඩාර මහතා පෙන්වා දුන්නේය. මෙරට විශ්ව විද්‍යාල පද්ධතිය කඩාවැටීමේ අවධානමකට ලක්ව ඇති පසුබිමක සති දෙකක් තුළ කාර්ය සාධක බලකායක් පත් කොට මේ සම්බන්ධ වාර්තාවක් ලබා දෙන ලෙස අධ්‍යාපන අමාත්‍යාංශ ලේකම්වරයාට කාරක සභාවට දැනුම් දුන්නේය.\n\nඇතැම් කුඩා ශීෂ්‍ය කණ්ඩායම්වලට සමස්ත විශ්වල පද්ධතියම කඩා වැට්ටවීම සදහා ඉඩ නොදිය යුතු බවටත් කෝප් සභාපතිවරයා කරුණු පෙන්වා දුන්නේය. එසේම විශ්ව විද්‍යාලවල ගුණාත්මක බව පවත්වා ගැනීමට ප්‍රතිපාදන කොමිෂන් සභාවට ද වගකීමක් පවතින බවත් කෝප් සභාපතිවරයා පැවසීය.\n\nඑසේම මෙරට විශ්ව විද්‍යාලවලින් 50%ක් පමණ හෝ පර්යේෂණ විශ්ව විද්‍යාල බවට පත්විය යුතු බවත් මහාචාර්ය රංජිත් බණ්ඩාර මහතා පෙන්වා දුන්නේය.\n\nවිශ්ව විද්‍යාල ආචාර්යවරු 12992 ක් සිටිය යුතු වුවද මේවන විට සේවයේ නියුක්ත වන්නේ ආචාර්යවරු 6548ක් බව ප්‍රතිපාදන කොමිෂමේ සභාපතිවරයා පැවසීය. එසේම අනධ්‍යයන කාර්ය මණ්ඩලයේද මෙම තත්ත්වය දැකිය හැකි බැවින් මෙය විසදාගැනීමට කටයුතු කළ යුතු බවත් පෙන්වා දුන්නේය. එසේම මෙරට ආර්ථික අර්බුදය සමග ආචාර්ය මහාචාර්යවරු රට හැර යාම ගැටලුවක් බවට පත්ව ඇති බවත් අවම වශයෙන් 1000ක ආචාර්යවරු ප්‍රමාණයක් බදවා ගත යුතු බවත් වි.වි. ප්‍රතිපාදන කොමිෂන් සභාවේ සභාපතිවරයා පැවසීය.\n\nරාජ්‍ය අමාත්‍යවරුන් වන  ජගත් පුෂ්පකුමාර,  ශාන්ත බණ්ඩාර, පාර්ලිමේන්තු මන්ත්‍රීවරුන් වන  දයාසිරි ජයසේකර,  ඉරාන් වික්‍රමරත්න,  උපුල් මහේන්ද්‍ර රාජපක්ෂ,  මධුර විතානගේ සහ  මහාචාර්ය චරිත හේරත් යන මහත්වරු මෙම කාරක සභා රැස්වීමට සහභාගී වූහ.\n\n\n\n",
       "URL": "https://www.dinamina.lk/2023/08/24/local/16904/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b7%80%e0%b7%92%e0%b7%81%e0%b7%8a%e0%b7%80%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b6%bd-%e0%b6%b4%e0%b6%af%e0%b7%8a/",
       "Category": "local",
       "Parent URL": "https://www.dinamina.lk/category/local//page/196/"
}