{
       "Source": "dinamina",
       "Timestamp": "August 19, 2023 1:00 am",
       "Headline": "කුඹුරු පිඹුරුපත්වලට කාට වත් සල්ලි දෙන්න එපා",
       "News Content": "මෙරට කුඹුරු සිතියම්ගත කිරීම ගොවිජන සංවර්ධන දෙපාර්තමේන්තුව විසින් නොමිලේ සිදු කරන බැවින් ඒ සඳහා කිසිවකුට මුදල් නොදෙන ලෙස එම දෙපාර්තමේන්තුව ගොවි ජනතාවට දන්වා සිටී.\n\nඑහෙත් ඇතැම් කෘෂිකර්ම පර්යේෂණ නිෂ්පාදන සහකාරවරුන් මේ සඳහා කුඹුරු ඉඩම් හිමි ගොවීන්ගෙන් මුදල් අය කරන බව වාර්තා වී ඇත. ආසන්න සිදුවීම වශයෙන් පොල්පිතිගම රඹේ ප්‍රදේශයේ කෘෂිකර්ම පර්යේෂණ නිෂ්පාදන සහකාර නිලධාරීන් ගොවීන්ගෙන් මේ සඳහා මුදල් ගෙන ඇති බව වාර්තා වූ අතර, මේ සිද්ධිය සම්බන්ධයෙන් වහාම විමර්ශනයක් කරන්නැයි කෘෂිකර්ම ඇමැති මහින්ද අමරවීර මහතා ගොවිජන සංවර්ධන දෙපාර්තමේන්තුවේ කොමසාරිස් ජනරාල්වරයාට නියෝග කර තිබේ.\n\nඑමෙන්ම කුඹුරු සිතියම්ගත කිරීමට ගොවීන්ගෙන් යම් පුද්ගලයකු හෝ නිලධාරියකු මුදල් දෙන ලෙස ඉල්ලීමක් කළ හොත් වහාම දිස්ත්‍රික් ගොවිජන සහකාර කොමසාරිස්වරයාට දැනුම් දෙන ලෙසද ගොවිජන සංවර්ධන දෙපාර්තමේන්තුව ගොවිජනතාවට දැනුම් දෙයි. ගොවිජන සංවර්ධන දෙපාර්තමේන්තුව මේ දිනවල රට පුරා ඇති කුඹුරු සිතියම්ගත කිරීම ආරම්භ කර ඇති අතර GEO Goviya යෙදවුම ඔස්සේ දැනට අප රටේ තිබෙන කුඹුරු ඉඩම් ප්‍රමාණය සහ කුඹුරු ඉඩම්වල සත්‍ය ප්‍රමාණය මැනීම සඳහා කුඹුරු සිතියම්ගත කරනු ලබයි.\n\nබුද්ධිකා ඉඹුලාන",
       "URL": "https://www.dinamina.lk/2023/08/19/local/15586/%e0%b6%9a%e0%b7%94%e0%b6%b9%e0%b7%94%e0%b6%bb%e0%b7%94-%e0%b6%b4%e0%b7%92%e0%b6%b9%e0%b7%94%e0%b6%bb%e0%b7%94%e0%b6%b4%e0%b6%ad%e0%b7%8a%e0%b7%80%e0%b6%bd%e0%b6%a7-%e0%b6%9a%e0%b7%8f%e0%b6%a7/",
       "Category": "local",
       "Parent URL": "https://www.dinamina.lk/category/local//page/221/"
}