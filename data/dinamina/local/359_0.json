{
       "Source": "dinamina",
       "Timestamp": "July 20, 2023 1:00 am",
       "Headline": "උඩුවර 7 කණුවේ බස් අනතුර  බලන්න ආ කතත් ගිලන් රියේ  දාගෙන ගිහින්",
       "News Content": "බදුල්ල සිට කොළඹ බලා ධාවනය වෙමින් තිබියදී උඩුවර 7 කණුව ප්‍රදේශයේදී මල්ශාලාවක මිදුලට පෙරළී ගිය අර්ධ සුඛෝපභෝගි පෞද්ගලික බස් රථ අනතුරේ තුවාලකරුවන් බදුල්ල මහ රෝහලට රැගෙන යන අතරතුර අනතුර නැරඹීමට පැමිණ සිටි කාන්තාවක ද තුවාලකාරියක යැයි සිතා ගිලන් රථයක දමාගෙන බදුල්ල මහ රෝහලට රැගෙන ඒමේ පුවතක් බදුල්ලෙන් වාර්තා වේ.\n\nදෙමෝදර ප්‍රදේශයේ පදිංචි මැදි වයසේ පසුවෙන මෙම කාන්තාව එදින උදෑසන නිවෙසට අවශ්‍ය බඩුබාහිරාදිය රැගෙන ඒමට වෙළෙඳසලට ගොස් එන අතරතුරේදී බදුල්ල සිට කොළඹ බලා ධාවනය වෙමින් තිබූ මෙම අර්ධ සුඛෝපභෝගි පෞද්ගලික බස් රථය උඩුවර 7 කණුව ප්‍රදේශයේදී පෙරළී යෑමෙන් අනතුරට පත්ව ඇත.\n\nඑම අනතුර සැලවීමත් සමඟ මෙම කාන්තාව බඩු බාහිරාදිය රැගත් බෑගය අතැතිව එම බස් රථ අනතුර නැරඹීමට ගොස් ඇති අතර, අනතුර දැකීමෙන් තුවාලකරුවන් දැක ඇය තරමක කම්පනයට පත්ව තිබේ.\n\nමේ අවස්ථාවේ බදුල්ල මහ රෝහලේ ගිලන් රථ පැමිණ තුවාලකරුවන් වහා රෝහල් කරා ගෙන යෑමට පටන්ගෙන ඇති අතර, කම්පනයට පත්ව පසෙකට වී සිටි මෙම කාන්තාව ද බස් රථයේ පැමිණ තුවාල ලැබූ තැනැත්තියක යැයි සිතා ඇය ගිලන් රථයක දමාගෙන බදුල්ල මහ රෝහලට රැගෙනවිත් තිබේ.\n\nගිලන් රථයෙන් බැස බාහිර රෝගී අංශයේදී විමතියට පත්ව සිටි ඇගෙන් ප්‍රශ්න කිරීමේදී ඇය සිද්ධිය පවසා ඇති අතර, පසුව රෝහල් පරිශ්‍රයේ සිටි පිරිසක් ඇයට දෙමෝදරට යෑමට මුදල් දී ඇය පිටත් කර යවා තිබේ.\n\nසොරණාතොට සමූහ – සී. ගමගේ",
       "URL": "https://www.dinamina.lk/2023/07/20/local/7889/%e0%b6%8b%e0%b6%a9%e0%b7%94%e0%b7%80%e0%b6%bb-7-%e0%b6%9a%e0%b6%ab%e0%b7%94%e0%b7%80%e0%b7%9a-%e0%b6%b6%e0%b7%83%e0%b7%8a-%e0%b6%85%e0%b6%b1%e0%b6%ad%e0%b7%94%e0%b6%bb-%e0%b6%b6%e0%b6%bd%e0%b6%b1/",
       "Category": "local",
       "Parent URL": "https://www.dinamina.lk/category/local//page/359/"
}