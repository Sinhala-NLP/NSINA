{
       "Source": "dinamina",
       "Timestamp": "September 25, 2023 1:30 am",
       "Headline": "කළුබෝවිල රෝහලේ අලුත උපන්  නිවුන් දරුවන්ගේ මරණ ගැන සැකයක්",
       "News Content": "කළුබෝවිල ශික්ෂණ රෝහලේ දී උපත ලැබු නිවුන් දරු දෙදෙනෙකු දින දහ හතරක් ඇතුළත සැක කටයුතු ලෙස අවස්ථා දෙකක දී මියයාමේ සිද්ධියක් සම්බන්ධයේන් රෝහල් පාලනාධිකාරියට එරෙහිව පැමිණිලි කර ඇතැයි පොලිසිය පවසයි. මෙම දරු දෙදෙනා ඉකුත් 19 සහ 23 දෙදින අවස්ථා දෙකකදී මියගොස් ඇති බව පොලිසිය කියයි. පිළියන්දල, හොන්නන්තර, සර්වෝදය මාවත, 5 පටුමගේ, අංක 31 / 4 නිවසේ පදිංචි අකිලා බොනිපස් හා කලුනායක අලවල ආරච්චිගේ හෂාන් දිල්රංග යන දෙපළට මෙම මස 23 දා ලැබීමට නියමිතව තිබූ දරු ප්‍රසූතියක් සඳහා එම කාන්තාව ඉකුත් 08 දා කළුබොවිල ශික්ෂණ රෝහලට ඇතුළත් කර තිබේ. එහිදී පුතෙකු සහ දියණියක ඉකුත් 09 දා උපත ලබා තිබූ අතර එය අඩු බර දරු උපතක් වීම නිසා දරුවන් දෙදෙනා නොමේරු ළදරු ඒකකයට ඇතුළත් කොට සිටියදී ඉකුත් 19 දා පිරිමි දරුවා මියගොස් තිබුණි. එහිදී දරුවා මියගොස් ඇත්තේ විෂබිජයක් ඇතුළු වීම නිසා බවට වෛද්‍යවරුන් පළමුව පවසා තිබිණි. පසුව ශ්වසන අපහසුතාවක් නිසා දරුවා මියගිය බවට වෛද්‍යවරුන් පැවසූ බව පැමිණිල්ලේ සඳහන්. මේ අතර ඉතිරි ගැහැණු දරුවා ද නොමේරු ළදරු ඒකකයේ ප්‍රතිකාර ලබමින් සිටියදී මියගොස් තිබූ බවත් (23) දා උදෑසන කිරි දීම සඳහා නොමේරු ළදරු ඒකකයට ගිය අවස්ථාවේදී එහි කාර්ය මණ්ඩලය විසින් දරුවා මියගිය බව දන්වා තිබේ. මේ පිළිබඳව දරුවාගේ මව අකිලා බොනිපස් මෙසේ කීවාය. මේ මගේ දෙවැනි දරු උපත. මීට පෙර පුතෙක් ඉන්නවා. 9 දා නිවුන් දරු උපතින් දුවෙක් සහ පුතෙක් ලැබුණා. මගේ පළමු බබා 19 දා මියගියා. ඊට පස්සෙ හිත හදා ගත්ත තව දරුවෙක් ඉන්න නිසා එයාව හදාගෙන ජීවත් වෙනව කියල. ඒ බබා උපත ලැබූ දිනයේ සිට ඉතා හොඳ මට්ටමක සිටින බවයි වෛද්‍යවරුන් කීවේ. බබාගේ බර තමයි අඩු. ඒ නිසා සති 34 සම්පූර්ණ වන තෙක් රෝහලේ ඉන්න වෙනවා කියලයි රෝහලෙන් අපට කීවෙ. ඒ අනුව බබා නොමේරූ ළදරු ඒකකයේ හිටියා. ඒත් 23 දා උදේ බබාට කිරි දෙන්න ගියාම බබා පෙන්නන්න බෑ කිව්ව. ඇයි ඇහුවාම හේතුවක් කීවෙ නෑ. පස්සෙ තමයි 22 දා රෑ එකපාරටම දරුවාට උණ ඇවිත් ලේ මට්ටම අඩු වෙලා හදවත නැවතුණා කියල කිව්වෙ. අනේ එයාට කිසිම ලෙඩක් තිබුණේ නෑ. එයා හොඳයි කියලනෙ දොස්තරෙවරුන් මාත් එක්ක කිව්වේ. ඇයි මට මෙහෙම වුණේ. මේක ගැන අ‍ෙට සැකයි. ඒ නිසා මේ ගැන පරීක්ෂණයක් කරන්න. තවත් අම්ම කෙනෙකුට මෙවන් දුකක් වෙන්න ඉඩ තියන්න එපා. මේක අසාධාරණයක්. ඒ ගැන පරීක්ෂණයක් කරන්නැයි ඉල්ලා සිටිනවා යැයි පැවසුවාය.\n\nමේ සම්බන්ධයේන් දරුවාගෙ පියා වන හෂාන් දිල්රංග මෙසේ කීය. අපිට බරපතළ සැකයක් තියේනවා. ඒ නිසා විධිමත් පරීක්ෂණයක් කරන්න කියල අපි ඉල්ලනව. මේ ගැන රෝහලට පැමිණිලි කළා. අදාළ සිදුවීම කළුබෝවිල ශික්ෂණ රෝහලේ දී සිදුව තිබීම නිසා එම රෝහල පිහිටි බල ප්‍රදේශය අයත් කොහුවල පොලිසියේ අදාළ පැමිණිල්ල සිදු කරන ලෙසට කැස්බෑව මහේස්ත්‍රාත් අධිකරණය නියෝග කර තිබුණා. ඒ අනුව සිද්ධිය සම්බන්ධයේන් කොහුවල පොලීසියේ පැමිණිල්ලක් කළා. මේ සම්බන්ධයේන් කළුබෝවිල ශික්ෂණ රෝහලේ නියෝජ්‍ය අධ්‍යක්ෂ වෛද්‍ය නිරන්ජන් බාලක්‍රිෂ්ණන් මහතාගෙන් විමසූ විට ඔහු පැවසූවේ මේ පිළිබඳව මියගිය දරු දෙදෙනාගේ මාපියන් පැමිණිල්ලක් කර ඇති බවත් එය ඉදිරි විමර්ශන සඳහා සෞඛ්‍ය සේවා අධ්‍යක්ෂවරයා වෙත යොමුකර ඇති බවත්ය.\n\nසිද්ධිය සම්බන්ධයේන් කොහුවල පොලීසිය වැඩිදුර පරීක්ෂණ පවත්වයි.\n\nකොට්ටාව ප්‍රදීප් කුමාර බණ්ඩාරගම – බිමල් ජයසිංහ",
       "URL": "https://www.dinamina.lk/2023/09/25/local/25164/%e0%b6%9a%e0%b7%85%e0%b7%94%e0%b6%b6%e0%b7%9d%e0%b7%80%e0%b7%92%e0%b6%bd-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%85%e0%b6%bd%e0%b7%94%e0%b6%ad-%e0%b6%8b%e0%b6%b4%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/74/"
}