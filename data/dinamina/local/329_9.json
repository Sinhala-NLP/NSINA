{
       "Source": "dinamina",
       "Timestamp": "July 26, 2023 1:00 am",
       "Headline": "පුරන් කුඹුරු අස්වැද්දීමට අක්කරයකට රු.36,000ක්",
       "News Content": "පුරන් කුඹුරු අස්වැද්දීමට කටයුතු කරන පුද්ගලයන්ට මූලික බිම් සැකසීම සඳහා අක්කරයකට රුපියල් 36,000ක මූල්‍ය සහනාධාරයක් දීමට සැලසුම් කර ඇතැයි කෘෂිකර්ම ඇමැති මහින්ද අමරවීර මහතා පවසයි.\n\nමෙම වසරේ (2023) පුරන් කුඹුරු අස්වැද්දීම සඳහා රුපියල් මිලියන 430ක මුදලක් රජය මඟින් වෙන් කර තිබේ. ඒ යටතේ මූලික බිම් සැකසීම සඳහා වූ මෙම මුදල ගොවිජන සංවර්ධන දෙපාර්තමේන්තුව මඟින් දීමට පියවර ගන්නා බව කෘෂිකර්ම ඇමැති මහින්ද අමරවීර මහතා සඳහන් කරයි.\n\nදැනට වගා නොකර අත්හැර දමා ඇති පුරන් කුඹුරු ප්‍රමාණය අක්කර 47,000ක් බව ගොවිජන සංවර්ධන දෙපාර්තමේන්තුවේ සංඛ්‍යා ලේඛන පෙන්වා දෙයි. මින් වැඩි ප්‍රමාණයක් බස්නාහිර පළාතේ කොළඹ, ගම්පහ සහ කළුතර දිස්ත්‍රික්කවලින් වාර්තා වේ. කොළඹ දිස්ත්‍රික්කයේ ඇති සමස්ත පුරන් කුඹුරු ප්‍රමාණය හෙක්ටයාර 2749කි. ඉන් වගා කළ නොහැකි කුඹුරු ප්‍රමාණය හෙක්ටයාර 1012ක් වේ.\n\nඅස්වැන්න අඩු නිසා ආර්ථික වශයෙන් ලාභදායී නොවන බැවින් වගා කිරීම අත්හැර දැමීම, ශ්‍රම හිඟය හා කුඹුරු අයිතිකරුවන් වි‌දේශගත වීම මෙන්ම ඇතැම් කුඹුරු ජලය බැස නොයාම නිසා වගුරු බවට පත් වීම නාගරික ප්‍රදේශවල ඇති කුඹුරු විශාල ප්‍රමාණයක් පුරන් කුඹුරු බවට පත් වීමට ප්‍රධාන හේතුන් ලෙස වාර්තා වී තිබේ.\n\nමෙම කුඹුරු වගා කිරීම අයිතිකරුවන්ගේ වගකීමක් වන අතර ඔවුන් විසින් වගා නොකරන්නේ නම් ගොවිජන සේවා පනත යටතේ එම කුඹුරු ඉඩම් ගොවිජන සංවර්ධන දෙපාර්තමේන්තුවට පවරාගෙන වගා කළ හැකි පුද්ගලයන්ට පැවරීමට ගොවිජන සංවර්ධන දෙපාර්තමේන්තුවට බලතල තිබේ.\n\nඑමෙන්ම බස්නාහිර පළාතේ ඇතැම් පුරන් කුඹුරු මෙන්ම වගා කටයුතු සිදුවෙන කුඹුරු ද සෝජාන් ක්‍රමය යටතේ එළවළු හා පලතුරු මෙන්ම මත්ස්‍ය වගාව සඳහා ද මේ වන විට යොදාගෙන ඇත. ශ්‍රී ලංකාවේ ආහාර සුරක්ෂිතතාව උදෙසා වගා කළ හැකි හැම ඉඩමක්ම වගා කිරීම රජයේ ප්‍රතිපත්තිය වන බැවින් මෙම පුරන් කුඹුරු ද වගා කිරීම සඳහා රජය සම්පූර්ණ සහයෝගය දක්වන බව කෘෂිකර්ම ඇමැති මහින්ද අමරවීර මහතා අවධාරණය කරයි.",
       "URL": "https://www.dinamina.lk/2023/07/26/local/9375/%e0%b6%b4%e0%b7%94%e0%b6%bb%e0%b6%b1%e0%b7%8a-%e0%b6%9a%e0%b7%94%e0%b6%b9%e0%b7%94%e0%b6%bb%e0%b7%94-%e0%b6%85%e0%b7%83%e0%b7%8a%e0%b7%80%e0%b7%90%e0%b6%af%e0%b7%8a%e0%b6%af%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/329/"
}