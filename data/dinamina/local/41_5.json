{
       "Source": "dinamina",
       "Timestamp": "October 3, 2023 1:00 am",
       "Headline": "වැඩිවන ඉන්ධන ගැටලුවට ඇති එකම විකල්පය විදුලි වාහනයි",
       "News Content": "විදුලි වාහන ජනතාව අතර වඩාත් ප්‍රචලිත කිරීමේ අරමුණින්,දේශීය නිර්මාණකරුවන්ගේ හරිත රථ වාහන නිෂ්පාදන ප්‍රදර්ශනයක් මේ මස 14 සහ 15 දෙදින හෝමාගමදී පැවැත්වේ.\n\nමේ සම්බන්ධයෙන් සාකච්ඡාවක් ප්‍රවාහන,මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතාගේ ප්‍රධානත්වයෙන් අමාත්‍යාංශ ශ්‍රවණාගාරයේදී පසුගියදා පැවැත්විණි.\n\nමේ සාකච්ඡාවේ දී ඇමැතිවරයා මෙසේ ද පැවසීය.\n\n“ප්‍රවාහන අමාත්‍යාංශය යටතේ තෝරාගත් එක් ගමක් හරිත ගම්මානයක් ලෙස සංවර්ධනය කිරීමේ සංකල්පය යටතේ හෝමාගම පිටිපන ප්‍රදේශය වඩාත් සුදුසු බව හඳුනාගෙන තිබෙනවා. මේ වන විටත් NSBM හරිත සරසවිය CINTECH ආයතනය ඇතුළු තවත් ආයතන රැසක් තිබෙන්නේ මේ ප්‍රදේශයේයි. ප්‍රවාහන පහසුකම් සපයන සියලු වාහන ක්‍රමානුකූලව විදුලියට පරිවර්තනය කළ යුතුයි. ලංකාවේ ආයතන රැසක් මඟින් නිෂ්පාදනය කරන විදුලි පාපැදි ඇතුළු රථවාහන විශාල ප්‍රමාණයක් තිබෙනවා. මේ ප්‍රදේශයේ ආයතනවල කාර්ය මණ්ඩලවලට මේ වාහන හඳුන්වාදීමේ හැකියාව තිබෙනවා. ශ්‍රී ලංකාව පුරා ආයතන 20කට වැඩි ප්‍රමාණයක් විදුලි වාහන නිෂ්පාදනයේ නිරතයි. නමුත් රටේ බහුතර පිරිසකට මේ ගැන ප්‍රායෝගික අවබෝධයක් නැහැ. කිලෝමීටරයකට ශත ගණනක පිරිවැයකට ධාවනය කළ හැකි විදුලි වාහන මේ වන විට ලංකාවේ නිෂ්පාදනය වී තිබෙනවා. රටට ආදර්ශයක් ලෙස ප්‍රවාහන අමාත්‍යංශය හරිතකරණය කිරීමේ සංකල්පය යටතේ අමාත්‍යංශ නිලධාරීන්ටත් මේ වාහන භාවිතය හඳුන්වාදීමේ හැකියාව තිබෙනවා. මේ මස 14 සහ 15 දිනවලදී පිටිපන ප්‍රදේශයේදී පැවැත්වෙන ප්‍රදර්ශනයේදී මුදල් අමාත්‍යාංශය, රේගුව, දේශීය ආදායම් දෙපාර්තමේන්තුව, කර්මාන්ත අමාත්‍යංශය, පරිසර අමාත්‍යංශය,කර්මාන්ත සංවර්ධන මණ්ඩලය ඇතුළු සියලු අමාත්‍යාංශවල හා ආයතනවල තීරණ ගන්නා මට්ටමේ ඉහළ නිලධාරීන්ට මේ ගැන ප්‍රායෝගික අත්දැකීමක් ලබාදීමට සැලසුම් කර තිබෙනවා. ඒ සඳහා හරිත සරසවිය, නැනෝ තාක්ෂණ ආයතනය, මෝටර් රථ ප්‍රවාහන කොමසාරිස් දෙපාර්තමේන්තුව, මහින්ද රාජපක්ෂ විද්‍යාලය, ඇතුළු ප්‍රදේශ ආයතනවල දායකත්වය ද ලබා ගැනීමට නියමිතයි.\n\nමේ ප්‍රදර්ශනයේ ප්‍රධාන අරමුණ විදුලි පාපැදි සහ යතුරුපැදි සහ අනෙකුත් වාහන නිෂ්පාදකයන් රාජ්‍ය ආයතනවල ප්‍රධානීන්ගේ අවධානයට යොමු කර විශේෂ සැසිවාරයක් පවත්වා වැඩිවන ඉන්ධන ගැටලුවට ඇති එකම විකල්පය විදුලි වාහන භාවිතය ප්‍රවර්ධනය කිරීමයි. මෙවැනි නිෂ්පාදකයන් දිරිගැන්වීමට රජය වශයෙන් දිය හැකි උපරිම සහයෝගය මේ අවස්ථාවේදී දිය යුතුයි. බොහෝ විදේශීය රටවල් අනුගමනය කරන්නේද එම පිළිවෙතයි.\n\nශ්‍රී ලංකාවේ පවතින විශේෂත්වය වන්නේ මේ රථවාහන නිෂ්පාදනයට කිසිදු උපාංගයක් රටින් ආනයනය කිරීමට අවශ්‍ය නොවීමයි.\n\nප්‍රවාහන හා මහාමාර්ග අමාත්‍යාංශය සංවිධායකත්වයෙන් අනෙකුත් ආයතනවල ද දායකත්වයෙන් සහ සහායෙන් පැවැත්වෙන මේ ප්‍රදර්ශනයෙන් හරිත සංකල්පය වඩාත් ජනතාවට සමීප කිරීමට හැකියාව ලැබෙනු ඇති බව මා විශ්වාස කරනවා”යැයිද පැවසීය.\n\nප්‍රවාහන හා මහාමාර්ග අමාත්‍යංශයේ ලේකම් ප්‍රියන්ත මායාදුන්නේ මහතා ඇතුළු අමාත්‍යාංශයේ අතිරේක ලේකම්වරුන්, අමාත්‍යංශය යටතේ ක්‍රියාත්මක ආයතනවල ප්‍රධානීන් පිරිසක් මේ සාකච්ඡාවට එක්ව සිටියහ.",
       "URL": "https://www.dinamina.lk/2023/10/03/local/27229/%e0%b7%80%e0%b7%90%e0%b6%a9%e0%b7%92%e0%b7%80%e0%b6%b1-%e0%b6%89%e0%b6%b1%e0%b7%8a%e0%b6%b0%e0%b6%b1-%e0%b6%9c%e0%b7%90%e0%b6%a7%e0%b6%bd%e0%b7%94%e0%b7%80%e0%b6%a7-%e0%b6%87%e0%b6%ad%e0%b7%92/",
       "Category": "local",
       "Parent URL": "https://www.dinamina.lk/category/local//page/41/"
}