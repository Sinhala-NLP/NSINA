{
       "Source": "dinamina",
       "Timestamp": "October 4, 2023 12:07 am",
       "Headline": "2023 සරසවි ප්‍රවේශ අයැදුම්පත් යැවීම හෙටින් අවසන්",
       "News Content": "අධ්‍යයන පොදු සහතික පත්‍ර උසස් පෙළ විභාගයේ ප්‍රතිඵල අනුව 2022/2023 අධ්‍යයන වර්ෂය සඳහා විශ්වවිද්‍යාල ප්‍රවේශ අයැදුම්පත් යොමු කිරීමේ කාලය හෙටින් (05) අවසන් වන බව විශ්වවිද්‍යාල ප්‍රතිපාදන කොමිෂන් සභාව දැනුම් දෙයි.\n\nසැප්තැම්බර් මස 14 වැනිදා සිට විශ්වවිද්‍යාලවලට අයැදුම්පත් ඉදිරිපත් කිරීමට සිසුන්ට කාලය ලබා දුන් අතර විශ්වවිද්‍යාල 17ක් සඳහා අයැදුම්කරුවන් 43,209ක් මෙවර තෝරා ගැනීම සිදු කරයි.\n\nමෙවර අධ්‍යයන පොදු සහතික පත්‍ර උසස් පෙළ 2022(2023) විභාගයේ විශ්වවිද්‍යාල ප්‍රවේශය සඳහා සිසුන් 166,938ක් සුදුසුකම් ලැබූ බව විභාග කොමසාරිස් ජනරාල් අමිත් ජයසුන්දර මහතා පැවසීය.\n\nඋසස් පෙළ විභාගය ප්‍රතිඵල සැප්තැම්බර් 04 වැනිදා නිකුත් කළ අතර මෙවර උසස් පෙළ විභාගයට අයැදුම්කරුවන් 263,933ක් පෙනී සිටි බවත් විවිධ හේතු මත 84කගේ ප්‍රතිඵල අත්හිටුවා ඇති බවත් ශ්‍රී ලංකා විභාග දෙපාර්තමේන්තුව දැනුම් දෙයි.\n\nවිශ්වවිද්‍යාල ප්‍රවේශය සඳහා සුදුසුකම් ලැබූ 166,938න් 149,487ක් පාසල් අයැදුම්කරුවන් වන අතර 17,451ක් පෞද්ගලික අයැදුම්කරුවන් වේ.\nමෙවර උසස් පෙළ විභාගයට පෙනී සිටි අයැදුම්කරුවන් 96,995ක් විශ්වවිද්‍යාල ප්‍රවේශයට සුදුසුකම් ලබා නැති බව විභාග දෙපාර්තමේන්තුව සඳහන් කරයි.\n\nසන්ධ්‍යා කරුණාරත්න",
       "URL": "https://www.dinamina.lk/2023/10/04/local/27651/2023-%e0%b7%83%e0%b6%bb%e0%b7%83%e0%b7%80%e0%b7%92-%e0%b6%b4%e0%b7%8a%e0%b6%bb%e0%b7%80%e0%b7%9a%e0%b7%81-%e0%b6%85%e0%b6%ba%e0%b7%90%e0%b6%af%e0%b7%94%e0%b6%b8%e0%b7%8a%e0%b6%b4%e0%b6%ad/",
       "Category": "local",
       "Parent URL": "https://www.dinamina.lk/category/local//page/38/"
}