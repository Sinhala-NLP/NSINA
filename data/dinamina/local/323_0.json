{
       "Source": "dinamina",
       "Timestamp": "July 27, 2023 1:43 am",
       "Headline": "පාතාලයන් තුන් දෙනකු බලන්න කොටුව මහේස්ත්‍රාත් සී.අයි.ඩී. යයි",
       "News Content": "මැඩගස්කරයෙන් පිටුවහල් කිරීමෙන් අනතුරුව අපරාධ පරීක්ෂණ දෙපාර්තමේන්තු ආරක්ෂාව යටතේ මෙරටට ගෙනා රැඳවුම් නියෝග මත අපරාධ පරීක්ෂණ දෙපාර්තමේන්තුව භාරයේ රඳවා ප්‍රශ්න කරමින් සිටින මත්කඩු ජාවාරමේ යෙදුණු පාතාලයේ ප්‍රබලයන් තිදෙනකු වන සෙල්ලප්පෙරුමගේ සළිඳු ගුණරත්න නොහොත් කුඩු සළිඳු සහ වික්‍රමරත්න කසුන් චින්තක නොහොත් හරක් කටා සහ තෙවරාසගේ අමිල සුසිර ප්‍රනාන්දු නොහොත් පානදුර චුට්ටේ. හෙවත් ටිංටිං යන අයවලුන් නිරීක්ෂණය කිරීමට කොටුව මහේස්ත්‍රාත් තිළිණ ගමගේ මහතා ඊයේ (26) පස්වරුවේ අපරාධ පරීක්ෂණ දෙපාර්තමේන්තුවට ගියේය.\n\nවිදේශගතව සිටිමින් මෙරට පාතාල කල්ලි සාමාජිකයන් මෙහෙයවීම, මනුෂ්‍ය ඝාතන, මත්ද්‍රව්‍ය ජාවාරම්, සංවිධානාත්මක අපරාධ ක්‍රියාවන් සිදු කරමින් ජාතික ආරක්ෂාවට, මහජන සාමයට අවහිර වන ලෙස කටයුතු කිරීම සම්බන්ධයෙන් විත්තිකරුවන් අත්අඩංගුවට ගෙන තිබිණි.\n\nසැකකරුවන්ට පහරදීම් තුවාල හෝ සැකකටයුතු කිසිවක් නිරීක්ෂණය නොවන බවත් සැකකරුවන් තිදෙනා නිසි වාතාශ්‍රයක් යටතේ සිටින බවත් ඔවුන්ට වැසිකිළි පහසුකම් නාන කාමර පහසුකම් ඇති බවටත් මහේස්ත්‍රාත්වරයා විසින් නිරීක්ෂණය කරනු ලැබූ අතර, සැකකරුවන්ට ඉල්ලීමට යමක් තිබේදැයි මහේස්ත්‍රාත්වරයා ඔවුන්ගෙන් ප්‍රශ්න කර ඇත.\n\nසැකකරුවන් තිදෙනා නිරීක්ෂණය කිරීමෙන් අනතුරුව ඔවුන් තවදුරටත් රඳවාගෙන ප්‍රශ්න කිරීමට මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට අවසර ලබා දුන්නේය.\nසැකකරුවන් තිදෙනා නිරීක්ෂණය කළ මහේස්ත්‍රාත්වරයා නඩු පොතෙහි නිල සටහන් සහ නියෝග යොදනු ලැබීය.\n\nසුභාෂිණී සේනානායක",
       "URL": "https://www.dinamina.lk/2023/07/27/local/9710/%e0%b6%b4%e0%b7%8f%e0%b6%ad%e0%b7%8f%e0%b6%bd%e0%b6%ba%e0%b6%b1%e0%b7%8a-%e0%b6%ad%e0%b7%94%e0%b6%b1%e0%b7%8a-%e0%b6%af%e0%b7%99%e0%b6%b1%e0%b6%9a%e0%b7%94-%e0%b6%b6%e0%b6%bd%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/323/"
}