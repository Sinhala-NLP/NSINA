{
       "Source": "dinamina",
       "Timestamp": "August 19, 2023 1:00 am",
       "Headline": "කෙල්ලන් පරදා මුහුදේ පිහිනූ අත්තම්මා",
       "News Content": "යාපනයේදී සංවිධානය කළ කාන්තා පිහිනුම් තරගාවලියකදී වයස අවුරුදු 56ක කාන්තාවක මුහුදු සැතපුමක් දුර පීනා පෙරේදා (17) තුන් වැනි ස්ථානයට පැමිණ තිබේ.\n\nමෙලෙස ජය ලබා ඇත්තේ දරුවන් හය දෙනකුගේ මවක හා මුනුපුරන් පස් දෙනකුගේ ආච්චි අම්මා කෙනකු වන එස්. සෙල්වරානී නමැති කාන්තාවයි.\n\nයාපනය වඩමාරච්චි කාන්දීපන් ක්‍රීඩා සමාජය විසින් වඩමාරච්චි මුහුදේ සංවිධානය කොට තිබූ මේ පිහිනුම් තරගාවලියට ක්‍රීඩිකාවන් 27 දෙනකු සහභාගි වී ඇති අතර, මේ කාන්තාව ඉන් 3 වැනි ස්ථානයට පත්ව ඇත්තේ ළාබල ක්‍රීඩිකාවන් රැසක් පරාජයට පත් කරමිනි. කෙසේ වෙතත් තරගාවලියේ පළමු හා දෙවැනි ස්ථාන හිමි කරගෙන ඇත්තේ ඉතා අඩු වයස්වල ක්‍රීඩිකාවෝය. සෙල්වරානීට තුන් වැනි ස්ථානයට හිමි ත්‍යාගය ප්‍රදානය කළ අවස්ථාවේ තරගාවලිය නැරඹීමට පැමිණ සිටි ජනකාය අතුරින් විශාල පිරිසක් ඇයට මුදල් ත්‍යාගද පිරිනමා ඇත.\n\nඋතුරු පළාත් විශේෂ, රසුල දිල්හාර ගමගේ",
       "URL": "https://www.dinamina.lk/2023/08/19/breaking-news/15583/%e0%b6%9a%e0%b7%99%e0%b6%bd%e0%b7%8a%e0%b6%bd%e0%b6%b1%e0%b7%8a-%e0%b6%b4%e0%b6%bb%e0%b6%af%e0%b7%8f-%e0%b6%b8%e0%b7%94%e0%b7%84%e0%b7%94%e0%b6%af%e0%b7%9a-%e0%b6%b4%e0%b7%92%e0%b7%84%e0%b7%92/",
       "Category": "local",
       "Parent URL": "https://www.dinamina.lk/category/local//page/219/"
}