{
       "Source": "dinamina",
       "Timestamp": "October 11, 2023 1:00 am",
       "Headline": "වනජීවියේ අවු. 10ට වැඩි ස්වේච්ඡා සේවක පිරිස ස්ථිර කරන්න",
       "News Content": "පරිසර ක්ෂේත්‍රය සම්බන්ධයෙන් තීන්දු තීරණ ගත යුත්තේ විද්‍යාත්මකව බවත් එහිදී සතා සිව්පාවා, ගහ කොළ මෙන්ම මානව සම්පත ගැන දත්ත අතිශය වැදගත් බවත් විපක්ෂ නායක සජිත් ප්‍රේමදාස මහතා පැවසීය.\n\nවිපක්ෂ නායක සජිත් ප්‍රේමදාස මහතා මේ බව කියා සිටියේ වන අලි ගැටලුව වනජීවී පරිසර හා ස්වාභාවික සම්පත් පිළිබඳ ආංශික අධීක්ෂණ කාරක සභා අවස්ථාවට ඊයේ (10) එක් වෙමිනි.\n\nමෑත කාලයේ සිට පරිසර ක්ෂේත්‍රය සම්බන්ධයෙන් ඇති උනන්දුව වැඩි වීම සුබවාදී බවත් මේ නිසාම තොරතුරු දත්ත සම්බන්ධයෙන් සොයන කණ්ඩායම් පවා වැඩි වීම සුබවාදී කරුණක් බවත් විපක්ෂ නායකවරයා මෙහිදී කීවේය.\n\nමෙම උනන්දුවට සාපේක්ෂව විෂය තුළ භෞතික හා මානව සම්පත් වර්ධනය වී ඇත්ද යන්න බරපතළ ගැටලුවක් බවත් එම නිසා වන ජීවීන් සම්බන්ධයෙන් කටයුතු කරන වන ජීවී දෙපාර්තමේන්තුවේ මානව හා භෞතික සම්පත් වර්ධනය විය යුතු බවත් හෙතෙම කිවේය.\n\nහරිත ආර්ථික හා ප්‍රතිපත්ති සම්බන්ධයෙන් කතා කළත් ඒවා ප්‍රායෝගිකව ක්‍රියාත්මක නොවන්නේ නම් එහි වැඩක් නැති බවත් විපක්ෂ නායකවරයා මෙහිදී අවධාරණය කළේය.\n\nඑසේම වසර 10කට වඩා වැඩි කාලයක් ස්වේච්ඡා සේවකයන් ලෙස කටයුතු කරන පිරිසක් මෙම දෙපාර්තමේන්තුවේ සේවය කරන බැවින් ඔවුන් ස්ථිර කළ යුතු බවත් මේ සඳහා අවශ්‍ය මුදල් සෙවීමට වන ජීවී දෙපාර්තමේන්තුව වන සම්පත මූලික කර ගත් ව්‍යවසායකයකු විය යුතු බවත් දෙපාර්තමේන්තුවට අයත් කඳවුරු භූමි සංචාරකයන්ට විවෘත කර ඒ තුළින් ආදායම් උත්පාදනය කළ හැකි බවත් විපක්ෂ නායකවරයා පැවසීය.",
       "URL": "https://www.dinamina.lk/2023/10/11/breaking-news/29718/%e0%b7%80%e0%b6%b1%e0%b6%a2%e0%b7%93%e0%b7%80%e0%b7%92%e0%b6%ba%e0%b7%9a-%e0%b6%85%e0%b7%80%e0%b7%94-10%e0%b6%a7-%e0%b7%80%e0%b7%90%e0%b6%a9%e0%b7%92-%e0%b7%83%e0%b7%8a%e0%b7%80%e0%b7%9a/",
       "Category": "local",
       "Parent URL": "https://www.dinamina.lk/category/local//page/6/"
}