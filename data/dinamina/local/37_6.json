{
       "Source": "dinamina",
       "Timestamp": "October 4, 2023 12:59 am",
       "Headline": "ආරුගම්බේදී අසු වූ සැකකරු ළඟ කොකේන් සහ මත්පෙති",
       "News Content": "සංචාරක නවාතැනක් වූ සුන්දර ආරුගම්බේ ප්‍රදේශයේ මත්ද්‍රව්‍ය ජාවාරම් කළ අයකු කොකේන් සහ මත්පෙති සමඟ පෙරේදා (02) පොතුවිල් පොලිස් වසමේ ආරුගම්බේ ප්‍රදේශයේ දී පොලිස් විශේෂ කාර්ය බළකායේ නිලධාරීන් පිරිසක් විසින් අත්අඩංගුවට ගෙන තිබේ.\n\nපොලිස් විශේෂ කාර්ය බළකායේ නිලධාරීන් පිරිසකට ලද තොරතුරක් මත පොතුවිල් පොලිස් වසමේ ආරුගම්බේ, ප්‍රදේශයේ දී වැටලීමක් කර ඇත.\nඑහිදී කොකේන් මත්කුඩු ග්‍රෑම් 02 මිලිග්‍රෑම් 300 හා මත්පෙති 110ක් සමඟ ජාවාරමෙන් උපයා ගත් රුපියල් 140,000ක මුදලක් ද සමඟ සන්තකයේ තබාගෙන ජාවාරම් කරමින් සිටි නුගදූව, ගාල්ල ප්‍රදේශයේ පදිංචි වයස අවුරුදු 22ක් වන පුද්ගලයකු අත්අඩංගුවට ගෙන වැඩිදුර විමර්ශන කටයුතු සඳහා පොතුවිල් පොලිස් ස්ථානය වෙත භාර දී ඇත.\n\nපොලිස් විශේෂ කාර්ය බළකාය ලාහුගල කඳවුරේ නිලධාරීන්ට ලද තොරතුරකට අනුව විශේෂ කාර්ය බළකාය අණදෙන නිලධාරී නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි ජ්‍යෙෂ්ඨ පොලිස් අධිකාරී ගුණරත්න මහතාගේ මෙහෙයවීම මත සහකාර පොලිස් අධිකාරී ඒ. එස්. සී. අශෝක මහතාගේ අධීක්ෂණයෙන් විශේෂ කාර්ය බළකාය ලාහුගල කඳවුරේ කඳවුර අණදෙන නිලධාරි පොලිස් පරීක්ෂක ඩී. එච්. එම්. එස්. දිසානායක ඇතුළු නිලධාරීහු කණ්ඩායමක් මේ වැටලීම කළහ.\n\n\n\nරක්ෂණ ශ්‍රියන්ත",
       "URL": "https://www.dinamina.lk/2023/10/04/local/27657/%e0%b6%86%e0%b6%bb%e0%b7%94%e0%b6%9c%e0%b6%b8%e0%b7%8a%e0%b6%b6%e0%b7%9a%e0%b6%af%e0%b7%93-%e0%b6%85%e0%b7%83%e0%b7%94-%e0%b7%80%e0%b7%96-%e0%b7%83%e0%b7%90%e0%b6%9a%e0%b6%9a%e0%b6%bb%e0%b7%94/",
       "Category": "local",
       "Parent URL": "https://www.dinamina.lk/category/local//page/37/"
}