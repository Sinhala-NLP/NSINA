{
       "Source": "dinamina",
       "Timestamp": "August 31, 2023 1:00 am",
       "Headline": "කැලණිය රාජමහා විහාරයෙන් ඇරඹි දීඝවාපි සෑ රදුන්ගේ සර්වඥ ධාතු සහ චූඩා මාණික්‍ය ප්‍රදර්ශනයෙන්…",
       "News Content": "දීඝවාපිය මහ සෑ රදුන්ගේ සර්වඥ ධාතූන් වහන්සේලා සහ චුඩා මාණික්‍ය ප්‍රදර්ශනය කැලණිය රාජමහා විහාරයෙන් ඇරඹේ. දීඝවාපිය සෑයේ සර්වඥ ධාතූන් වහන්සේලා හා චූඩා මාණික්‍ය දිවයින පුරා මහජන වන්දනාමාන සඳහා වැඩම කරවීම ආගමික ආශිර්වාද මධ්‍යයේ කැලණිය රාජමහා විහාරස්ථානයේදී පෙරේදා (29) ආරම්භ විය. ‘දීඝවාපිය අරුණභාරය’ භාරකර්තෘ සහ පළමු වන භාරකරු මෙන්ම වත්මන් ආරක්‍ෂක ලේකම්වරයා ද වන ජෙනරාල් කමල් ගුණරත්න මහතාගේ ආරාධනයෙන් ආරක්‍ෂක රාජ්‍ය ඇමැති ප්‍රමිත බණ්ඩාර තෙන්නකෝන් මහතා ප්‍රධාන ආරාධිත අමුත්තා ලෙස සහභාගි විය. දින 150ක් පුරාවට පැවැත්වීමට නියමිත සර්වඥ ධාතූන් වහන්සේලා සහ චූඩාමාණික්‍ය ප්‍රදර්ශනයේ සමාරම්භය කැලණිය රාජ මහා විහාර පරිශ්‍රයේදී විහාරාධිපති, මහාචාර්ය කොල්ලුපිටියේ මහින්ද සංඝරක්ඛිත නාහිමිගේ ආශීර්වාද මධ්‍යයේ සුබ මොහොතින් ආරම්භ වූ එය විචිත්‍රවත් පෙරහරකින් ද සමන්විත විය.\n\nදීඝවාපිය මහ සෑ රදුන්ගේ ප්‍රතිසංස්කරණ කටයුතු අතරතුර සොයා ගන්නා ලද සර්වඥ ධාතූන් වහන්සේලා හා මැණික් ගල් 2800ක් ඔබ්බවා නිම කර ඇති චූඩාමාණික්‍ය බැතිමතුන්ගේ වන්දනාමානය සඳහා පෙරේදා (29) සිට සැප්තැම්බර් මස 03 වැනිදා දක්වා කැලණිය රාජමහා විහාරයේදී ප්‍රදර්ශනය කරනු ඇත. ආරක්‍ෂක ලේකම් ජෙනරාල් කමල් ගුණරත්න මෙහිදී ජනාධිපති රනිල් වික්‍රමසිංහ මහතා ආරක්‍ෂක ඇමැති වශයෙන් මේ සද්කාරය සඳහා දැක්වූ සහයෝගය ගෞරව පූර්වකව සිහිපත් කරන ලදි . නා උයන විහාරාධිකාරී නා උයන පාරමිතා අසපුවේ නාඋයන අගුල්ගමුවේ අරියනන්ද ස්වාමීන් වහන්සේ, දීඝවාපිය විහාරස්ථානයේ විහාරාධිපති මහඔය සෝභිත ස්වාමීන් වහන්සේ සහ ශ්‍රී සම්බෝධි විහාරයේ විහාරාධිපති සහ බෞද්ධයා මාධ්‍ය ජාලයේ සභාපති බොරලන්දේ වජිරඥාන ස්වාමීන් වහන්සේ ප්‍රධාන මහා සංඝයා වහන්සේලා විසින් මෙහිදී ආගමික වතාවත් සිදු කරන ලදි. යුද හමුදාපති ලුතිතන් ජෙනරාල් විකුම් ලියනගේ, නාවික හමුදාපති වයිස් අද්මිරාල් ප්‍රියන්ත පෙරේරා, පොලිස්පති සී. ඩී. වික්‍රමරත්න, සිවිල් ආරක්‍ෂක දෙපාර්තමේන්තුවේ අධ්‍යක්‍ෂ ජනරාල් එයර් වයිස් මාර්ෂල් රොෂාන් බියන්විල, ආරක්‍ෂක අමාත්‍යාංශ කාර්ය මණ්ඩලය, ජ්‍යෙෂ්ඨ රාජ්‍ය හා හමුදා නිලධාරීන් ඇතුළු බැතිමතුන් විශාල පිරිසක් මේ අවස්ථාව දැක බලා ගැනීමට පැමිණ සිටියහ.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/31/local/18344/%e0%b6%9a%e0%b7%90%e0%b6%bd%e0%b6%ab%e0%b7%92%e0%b6%ba-%e0%b6%bb%e0%b7%8f%e0%b6%a2%e0%b6%b8%e0%b7%84%e0%b7%8f-%e0%b7%80%e0%b7%92%e0%b7%84%e0%b7%8f%e0%b6%bb%e0%b6%ba%e0%b7%99%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/169/"
}