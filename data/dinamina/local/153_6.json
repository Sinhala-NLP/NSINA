{
       "Source": "dinamina",
       "Timestamp": "September 5, 2023 1:08 am",
       "Headline": "පළාත් ඡන්දය අත්හිටුවනු! විශ්‍රාමික හමුදා කර්නල්ගේ පෙත්සම විභාගයට",
       "News Content": "ආර්ථික අර්බුදයක් පවතින අවස්ථාවක පළාත් පාලන ඡන්ද විමසීම පැවැත්වීමට ගත් තීරණය අත්හිටුවන ලෙස ඉල්ලා විශ්‍රාමික යුද හමුදා කර්නල් ඩබ්ලිව්. එම්. ආර්. විජේසුන්දර මහතා ගොනුකළ රිට් පෙත්සමට එරෙහිව මැතිවරණ කොමිසම ඉදිරිපත් කළ මූලික විරෝධතා ඉවත දැමූ ශ්‍රේෂ්ඨාධිකරණය එම පෙත්සම විභාගයට ගැනීමට ඊයේ (04) අවසර ලබා දුන්නේය.\nඑම මූලික විරෝධතා සම්බන්ධයෙන් සහ ඊට විරුද්ධව ඉදිරිපත් වූ කරුණු දීර්ඝ ලෙස සලකා බැලීමෙන් අනතුරුව මෙම පෙත්සම විභාගයට ගැනීමට තීරණය කෙරිණි.\nඑස්. තුරෙයිරාජා, ඒ. එච්. එම්. ඩී. නවාස් සහ ශිරාන් ගුණරත්න යන ශ්‍රේෂ්ඨාධිකරණ විනිසුරු මඬුල්ල විසින් මේ බව තීන්දු කරන ලදි. පෙත්සමේ වගඋත්තරකරුවන්ට පෙත්සම සම්බන්ධයෙන් කරුණු දක්වන ලෙස නියම කරමින් නොතිසි නිකුත් කරන ලදි.\nපෙත්සම් විභාගය ලබන වසරේ පෙබරවාරි මස 14 වැනිදා සිදු කිරීමට නියම කෙරිණ.\nනෙල්කා මැදගෙදර",
       "URL": "https://www.dinamina.lk/2023/09/05/local/19650/%e0%b6%b4%e0%b7%85%e0%b7%8f%e0%b6%ad%e0%b7%8a-%e0%b6%a1%e0%b6%b1%e0%b7%8a%e0%b6%af%e0%b6%ba-%e0%b6%85%e0%b6%ad%e0%b7%8a%e0%b7%84%e0%b7%92%e0%b6%a7%e0%b7%94%e0%b7%80%e0%b6%b1%e0%b7%94-%e0%b7%80/",
       "Category": "local",
       "Parent URL": "https://www.dinamina.lk/category/local//page/153/"
}