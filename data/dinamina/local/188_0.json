{
       "Source": "dinamina",
       "Timestamp": "August 26, 2023 1:00 am",
       "Headline": "අපරාධ චෝදනා ලද ශ්‍රී ලාංකික 3ක් ඉන්දියාවේදී අත්අඩංගුවට",
       "News Content": "මිනීමැරීම් ඇතුළු අපරාධ රැසකට සම්බන්ධ ශ්‍රී ලාංකිකයෝ තිදෙනෙක් ඉන්දීය මධ්‍යම අපරාධ විමර්ශන අංශය මගින් අත්අඩංගුවට ගනු ලැබූහ.\n\nබැංගලෝරයේ සැඟව සිටියදී ඉන්දීය මධ්‍යම අපරාධ විමර්ශන අංශය මඟින් මොවුන් අත්අඩංගුවට ගෙන තිබෙන අතර, මේ ශ්‍රී ලාංකික අපරාධකරුවන්ට අමතරව ඔවුන්ට ඉන්දියාවේ දී අනුබල දුන් ඉන්දීය ජාතිකයකුද අත්අඩංගුවට ගෙන තිබෙන බව වාර්තා වේ.\n\nකොටි සංවිධානයට යළි පණ දීම සඳහා එම සංවිධානය පිළිබඳ ප්‍රචාරක කටයුතුවල නිරත වූ යාපනයේ තරුණයන් තුන් දෙනකු මෙලෙස ඉන්දියාවේ බැංගලෝරයේ පිහිටි මහල් නිවාසයක සිටියදී අත්අඩංගුවට ගෙන තිබෙන අතර, අත්අඩංගුවට පත් ඉන්දීය ජාතිකයා 2015 වසරේ සිදු කළ මිනීමැරුමක් සම්බන්ධයෙන් අත්අඩංගුවට ගෙන තිබේ. මේ ශ්‍රී ලාංකිකයන් තිදෙනාට මුහුදු මාර්ගයෙන් නීතිවිරෝධී ලෙස ඉන්දියාවට පැමිණීමට පහසුකම් සැලසූ බව කියන චෙන්නායිහි පදිංචි ජලාල් නමැත්තා බැංගලෝරයේ නවාතැන් සලසා දුන් බවට පොලිසිය අනාවරණය කරගෙන තිබෙන අතර, රංගන ප්‍රසාද් ගුණසේකර නොහොත් වනාතේ චුට්ටං, කසුන් කුමාර කාලිංග සිල්වා නොහොත් හීනටියන සංඛ සහ සෙල්වරාජා ධනේෂන් නොහොත් කෙසෙල්වත්තේ ධනේෂන් මෙලෙස අත්අඩංගුවට පත්ව ඇත.\n\nඅසංක නමැත්තාට මිනීමැරුම් නඩු 5ක් සහ සංඛ නමැත්තාට ඝාතන නඩු 4ක් තිබෙන අතර රංග නමැත්තාට නඩු දෙකක් තිබෙන බව පරීක්‍ෂණවලින් හෙළි විය. අත්අඩංගුවට ගත් සැකකරුවන් තිදෙනා කොටි සංවිධානාය උතුරේ බලවත්ව තිබූ කාලයේ ඊට සහාය දී ඇති අතර, ඔවුන් කොටි සංවිධානයෙන් අවි පුහුණුව ලබා ඇති 3 දෙනෙකු බවටත් බැංගලෝර් මධ්‍යම අපරාධ අංශය තොරතුරු අනාවරණය කරගෙන ඇතැයි ඉන්දීය මාධ්‍ය වාර්තා කරයි.\n\nබැංගලෝර් නගරයට ආසන්නයේ මහල් නිවෙසක කාමරයක් කුලියට ගෙන මේ තුන්දෙනා මාස 9ක කාලයක් එහි සිට ඇති අතර, අත්අඩංගුවට ගත් මොවුන් පිරිස රඳවාගැනීමේ නියෝගයක් මත රඳවාගෙන ප්‍රශ්න කරගෙන යන බවද එම වාර්තා සඳහන් කරයි.\n\nමහින්ද අලුත්ගෙදර",
       "URL": "https://www.dinamina.lk/2023/08/26/local/17465/%e0%b6%85%e0%b6%b4%e0%b6%bb%e0%b7%8f%e0%b6%b0-%e0%b6%a0%e0%b7%9d%e0%b6%af%e0%b6%b1%e0%b7%8f-%e0%b6%bd%e0%b6%af-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b7%8f%e0%b6%82%e0%b6%9a/",
       "Category": "local",
       "Parent URL": "https://www.dinamina.lk/category/local//page/188/"
}