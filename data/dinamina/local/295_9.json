{
       "Source": "dinamina",
       "Timestamp": "August 2, 2023 11:36 am",
       "Headline": "දහම් අරුණ පෝදා ධර්ම දේශනා ඇමති රොෂාන් ප්‍රධානත්වයෙන්",
       "News Content": "දහම් අරුණ 47 වන පෝදා ධර්ම දේශනා වැඩසටහන ශාස්ත්‍රපති රාජකීය පණ්ඩිත පූජ්‍ය වැලිමඩ සාරද ස්වාමීන් වහන්සේගේ අනුශාසනාවෙන් දොම්පේ ශ්‍රී කල්‍යාන ධර්මාශ්‍රම භාවනා මධ්‍යස්ථානයේ දී අමාත්‍ය රොෂාන් රණසිංහ මහතාගේ ප්‍රධානත්වයෙන් ඇසළ පුර පසළොස්වක පොහෝ දිනය වූ ඊයේ උදෑසන දී පැවැත්වුණි.\n\nතෙරුවන් සරණ මූලික කරගත් සොඳුරු සංස්කෘතියකට උරුමකම් කියන රටක ජීවත්වෙන බෞද්ධ ජනතාවට ,ශාසනික වශයෙන් සහ සංස්කෘතික වශයෙන් සුවිසල් වටිනා සිදුවීම් රැසක් ඇසළ පොහො දින සිදු වූ බව ශාසන ඉතිහාසයේ සඳහන් වේ.\n\nසම්මා සම්බුද්ධත්වයට පත් බුදුරජාණන් වහන්සේගේ මංගල ධර්ම දේශනාව වන ‘දම්සක් පැවතුම් සුතුර’ දේශනා කිරීමත් සමඟ ප්‍රඥා ගෝචර දෙව්මිනිසුන්ට දහම්මග විවිර විය.\n\nමහබෝසතාණන් වහන්සේ මහාමායා දේවියගේ කුස පිළිසිඳගැනීම, පුරා එකුන් තිස්වසක් වින්දා වූ සියලු යස ඉසුරු සම්පත් හැර දා අභිනිෂ්ක්‍රමණය කිරීම , රාහුල කුමරාගේ උපත,කොණ්ඩඤ්ඤ තවුසා සෝවාන් වීම ,තීර්ථක මානය බිඳ හෙළනු පිණිස යමා මහ පෙළහර පා වදාළේ ද, තමන් වහන්සේගේ ගිහි කල මෑණියන් ව සිට කලුරිය කර තව්තිසා දෙව්ලොව උපන් මාතෘ දිව්‍ය රාජයා ප්‍රධාන දිව්‍ය සමූහයාට අභිධර්මය දේශනා කරන ලද්දේ ද සම්බුද්ධ පරිනිර්වාණයෙන් තෙමසකට පසු පළමු ධර්ම සංගායනාව පැවැත්වෙන්නේ ද ඇසළ පොහෝදිනකය.\n\nකීර්ති ශ්‍රී රාජසිංහ රජු සමයේදී උපසම්පදා නොවූ භික්ෂූන් අතට පත් ව පරිහානියට පත් වෙමින් තිබු ලක්දිව සම්බුද්ධ ශාසනය සියම් රටින් උපාලි තෙරුන් වහන්සේ ඇතුළු පිරිස ගෙන්වා ලංකාවේ උපසම්පදාව ප්‍රතිස්ථාපනය කිරීම සිදු වීම,බුදුරජාණන් වහන්සේගේ ද්‍රෝණයක් ධාතූන් වහන්සේලා වැඩ සිටින රුවන්වැලි මහා සෑය සඳහා මංගල ශිලා ප්‍රතිෂ්ඨාපනය සිදු වූයේ ද, මහ සෑයේ ධාතු නිධානය අනේප්‍රකාර ප්‍රාතිහාර්ය මැද සිදුවීම.\n\nකඨින මහා පූජෝත්සවයේ ආරම්භය සිදු වන පෙර වස් සමාදන් වීම, ශ්‍රී දළදා පෙරහර සමය ආරම්භ වීම සිදු වන්නේ ද ඇසළ පොහොය දිනය මුල් කර ගෙන ය.මෙවන් ශාසනික වටිනාකම් රැසක් සිදු වීම සනිටුහන් වෙයි.\n\n",
       "URL": "https://www.dinamina.lk/2023/08/02/local/11116/%e0%b6%af%e0%b7%84%e0%b6%b8%e0%b7%8a-%e0%b6%85%e0%b6%bb%e0%b7%94%e0%b6%ab-%e0%b6%b4%e0%b7%9d%e0%b6%af%e0%b7%8f-%e0%b6%b0%e0%b6%bb%e0%b7%8a%e0%b6%b8-%e0%b6%af%e0%b7%9a%e0%b7%81%e0%b6%b1%e0%b7%8f/",
       "Category": "local",
       "Parent URL": "https://www.dinamina.lk/category/local//page/295/"
}