{
       "Source": "dinamina",
       "Timestamp": "October 10, 2023 1:00 am",
       "Headline": "ෂාෆ්ටර්ගේ මරණයට හේතුව සඳහන් වාර්තාව කඩිනමින් උසාවියට ඉදිරිපත් කරන්න",
       "News Content": "ජනශක්ති සමූහ ව්‍යාපාරයේ අධ්‍යක්ෂක දිනේෂ් ෂාෆ්ටර් මහතාගේ මරණයට හේතුව සඳහන් විමර්ශන වාර්තාව කඩිනමින් අධිකරණයට ඉදිරිපත් කරන ලෙස කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය විද්වත් කමිටුවේ සභාපති මහාචාර්ය අසේල සම්පත් මහතාට ඊයේ (10) නියෝග කළාය.\n\nදිනේෂ් ෂාෆ්ටර් මහතාගේ මෘත ශරීරය ආදාහනය කිරීමට ඉඩදීම ගැන මතය දන්වන ලෙස කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය පංච පුද්ගල විද්වත් මණ්ඩලයට ඊයේ (09දා) නියෝග කළාය.\n\nමරණයට හේතුව සෙවීම සඳහා පංච පුද්ගල විශේෂඥ අධිකරණ වෛද්‍ය කමිටුවක් පත්කර ඇති අතර, එහි වාර්තාව මෙතෙක් ලැබී නැති බව නඩුව විභාගයට ගත් අවස්ථාවේ අපරාධ පරීක්ෂණ දෙපාර්තමේන්තුව අධිකරණයට දැන්වීය.\n\nජනශක්ති සමූහ ව්‍යාපාරයේ අධ්‍යක්ෂක දිනේෂ් ෂාෆ්ටර් මහතාගේ මරණයට හේතුව සඳහන් අවසන් විමර්ශන වාර්තාව සකස් කර ඇති බවට පංච පුද්ගල විශේෂඥ වෛද්‍ය මණ්ඩලය අධිකරණයට දැනුම් දී ඇති අතර, එකි වාර්තාව අධිකරණයට ඉදිරිපත් කළ හැක්කේ දේහය ඥාතීන්ට භාරදීමෙන් අනතුරුව බව කමිටුව අධිකරණයට දැනුම් දී ඇත. මරණකරුගේ මෘත දේහය නැවත ආදාහනය හෝ භූමදානය සඳහා ඥාතීන්ට භාර දීමෙන් පසුව එකී වාර්තාව අධිකරණයට ඉදිරිපත් කරන ලෙසට මහේස්ත්‍රාත්වරිය වැඩිදුරටත් නියෝග දෙමින් සඳහන් කළාය.\n\nසිරන්ජනී කුමාරි සහ චන්දන ජයවීර",
       "URL": "https://www.dinamina.lk/2023/10/10/local/29376/%e0%b7%82%e0%b7%8f%e0%b7%86%e0%b7%8a%e0%b6%a7%e0%b6%bb%e0%b7%8a%e0%b6%9c%e0%b7%9a-%e0%b6%b8%e0%b6%bb%e0%b6%ab%e0%b6%ba%e0%b6%a7-%e0%b7%84%e0%b7%9a%e0%b6%ad%e0%b7%94%e0%b7%80-%e0%b7%83%e0%b6%b3/",
       "Category": "local",
       "Parent URL": "https://www.dinamina.lk/category/local//page/14/"
}