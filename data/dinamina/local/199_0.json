{
       "Source": "dinamina",
       "Timestamp": "August 24, 2023 12:46 am",
       "Headline": "මහනුවර රෝහලේ කෝටි 6ක හිඟ ජල බිලක්",
       "News Content": "මහනුවර ජාතික රෝහල මඟින් රුපියල් කෝටි 06ක ජල බිලක් නගර සභාවට ගෙවීමට තිබෙන බව හිටපු නාගරික මන්ත්‍රී විපුල රණසිංහ මහතා පවසයි.\nරජය මේ අවස්ථාවේ පත්ව සිටින ආර්ථික අර්බුදය හා රෝගී ජනතාව සම්බන්ධයෙනුත් කල්පනා කර නගර සභාව මඟින් රෝහල්වලට මෙන්ම අනෙකුත් රාජ්‍ය ආයතනවලට සහන දී තිබියදී ජල සම්පත් හා ජලාපවහන මණ්ඩලය මඟින් නාගරික ජලසම්පාදන දෙපාර්තමේන්තුව ඔවුන්ගේ පාලනය යටතට ගැනීමට උත්සාහ කරමින් සිටින බවත් ඒ මහතා කීය.\nමහනුවරදී පෙරේදා (22) මාධ්‍ය හමුවක් පවත්වමින් රණසිංහ මහතා මේ බව ප්‍රකාශ කළේය.\nමහනුවර නගර සභාවේ හිටපු විපක්ෂ නායක සේනා දිසානායක මහතා ඇතුළු මන්ත්‍රීවරුන් 15 දෙනකු පමණ මෙම අවස්ථාවට සහභාගි වූහ.\nජල සම්පත් හා ජලාපවහන මණ්ඩලය මඟින් පේරාදෙණියේ පවත්වාගෙන යන කාර්යාල බිම වෙනුවෙන් එම මණ්ඩලය නගර සභාවට රුපියල් කෝටි 18ක මුදලක් බදු ලෙස ගෙවිය යුතු බවත් නාගරික ජලසම්පාදන දෙපාර්තමේන්තුව ඔවුන් යටතට ගෙන මෙම මුදල් ගෙවීමෙන්ද නිදහස් වීමට මණ්ඩලය උත්සාහ කරන බවත් හෙතෙම පැවසුවේය.\nමේ වන විට නගර සභාව නාගරික ජනතාවට ජලය ලබා දෙන්නේ මණ්ඩලයට වඩා දෙගුණයකටත් වඩා අඩු මුදලකට බවත් නාගරික ජලසම්පාදන දෙපාර්තමේන්තුව ජල මණ්ඩලය යටතට පත් වුවහොත් නාගරික ව්‍යාපාරික ප්‍රජාවට මෙන්ම නගරවාසීන්ට ද දැනට පවතින බිලට වඩා වැඩි ජල බිලක් ගෙවීමට සිදුවනු ඇතැයි ද හිටපු මන්ත්‍රීවරයා ප්‍රකාශ කළේය.\nමහනුවර නගරයේ පාසල් 58කට හා සියලු පූජනීය ස්ථානවලට නගර සභාව ජලය ලබා දෙන්නේ අය කිරීමකින් තොරව යැයි ද මණ්ඩලය යටතේ එවැනි සහන අපේක්ෂා කළ නොහැකි යැයි ද හිටපු මන්ත්‍රීවරයා පැවසුවේය.\nමේ වන විට නගරයේ බදු ගෙවන ජනතාව වෙනුවෙන් නගර සභාව මඟින් සිදු කරනු ලබන ප්‍රධානතම සේවාවන් වන්නේ කසළ ඉවත් කිරීම සහ ජලය ලබා දීම බවත් කිසියම් හෝ හේතුවකින් නාගරික ජල දෙපාර්තමේන්තුව ජලසම්පාදන හා ජලාපවහන මණ්ඩලය යටතට පත් වුවහොත් නගර සභාවට ඉතිරි වන්නේ කුණු ඉවත් කිරීම පමණක් යැයි ද ඒ මහතා කීය.",
       "URL": "https://www.dinamina.lk/2023/08/24/local/16878/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%9a%e0%b7%9d%e0%b6%a7%e0%b7%92-6%e0%b6%9a-%e0%b7%84%e0%b7%92%e0%b6%9f-%e0%b6%a2%e0%b6%bd/",
       "Category": "local",
       "Parent URL": "https://www.dinamina.lk/category/local//page/199/"
}