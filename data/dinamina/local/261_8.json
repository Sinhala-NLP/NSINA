{
       "Source": "dinamina",
       "Timestamp": "August 11, 2023 12:54 am",
       "Headline": "දකුණු පළාත් හිටපු මන්ත්‍රී අතින් අතවරයට ලක් වූ චීන කතගේ සාක්කි විමසීම ස්කයිප් තාක්ෂණයෙන්",
       "News Content": "චීන ජාතික කාන්තාවක් දූෂණය කිරීම සම්බන්ධයෙන් දකුණු පළාත් සභාවේ හිටපු මන්ත්‍රි වීරසිංහ ආරච්චිගේ ක්‍රිශාන්ත පුෂ්ප කුමාර හෙවත් රත්තරන් සහ ඔහුගේ රියැදුරු වන විතානගේ කැලුම් සමීර හෙවත් සුදා යන සැකකරුවන් දෙදෙනාට එරෙහිව පවරා ඇති නඩුව ගාල්ල අතිරේක මහේස්ත්‍රාත් ලක්මිණි විදානගමගේ මහත්මිය හමුවේ විභාගයට ගත් අවස්ථාවේ නීතිපතිවරයා වෙනුවෙන් පෙනී සිටි රජයේ නීතිඥවරිය කියා සිටියේ පැමිණිලිකාරිය විදේශගතව සිටින නිසා වින්දිතයන් ආරක්ෂා කිරීමේ ජාතික අධිකාරියේ සම්බන්ධීකරණයෙන් ස්කයිප් තාක්ෂණය ඔස්සේ සාක්කි ලබා ගන්නා බවය.\n\nරංචු ගැසී තිස් හය හැවිරිදි චීන ජාතික කාන්තාවක් දූෂණය කිරීම සම්බන්ධයෙන් සැකකරුවන් දෙදෙනාට එරෙහිව පැමිණිල්ල ගොනුකර ඇත. දූෂණයට ලක්වූ බව කියන චීන ජාතික කාන්තාව 2018 වසරේ ලංකාවට පැමිණ ඇති අතර, ඇය පළමුවන සැකකාර මන්ත්‍රීවරයා හඳුනාගෙන ඔහුගේ නි‍ෙවසේ ටික කලක් නතරව සිට පසුව ගාල්ල කළුවැල්ලේ නි‍ෙවසක නතරව ඇත. මන්ත්‍රීවරයා සහ ඔහුගේ රියැදුරු එම නි‍ෙවසට ගොස් කාන්තාව සමඟ අඹු සැමියන් ලෙස හැසිරී ඇති අතර උණවටුන රූමස්සල ප්‍රදේශයේ පැවති සාදයකටද සහභාගි වී ඇත.මේ අතර ඇය 2019 මැයි 3වන දින ගාල්ල පොලිසියේ ළමා හා කාන්තා කාර්යාංශයට පැමිණ තමන් එම දෙදෙනා සමඟ අඹු සැමියන් ලෙස හැසිරුණේ කැමැත්තකින් නොවන බවට පැමිණිල්ලක් කර තිබේ.\n\nපසුව පොලිසිය 2019 මැයි 6 වන දින අධිකරණයට කරුණු වාර්තාකොට විමර්ශන අවසන්කර එහි උද්ධෘත නීතිපතිවරයා වෙත යවා ඇත. ඒ අනුව නීතිපතිවරයාගේ උපදෙස් පරිදි සැකකරුවන් දෙදෙනා අත්අඩංගුවට ගෙන 2020 03.05 වනදින අධිකරණයට ඉදිරිපත් කිරීමෙන් පසු එක් අයෙකු රුපියල් දස දහසක මුදල් ඇපයක් සහ රුපියල් ලක්ෂ පහ බැගින්වූ ශරීර ඇප දෙකක් මත මුදා හැර ඔවුන්ගේ විදේශ ගමන්ද තහනම් කර ඇත.\n\nමෙදින නඩුව කැඳවූ අවස්ථාවේ රජයේ නීතිඥවරිය අධිකරණයට කියා සිටියේ පැමිණිලිකාරිය හොංකොංහි පිහිටි ශ්‍රී ලංකා දූත මණ්ඩල පරිශ්‍රයේ සිට ස්කයිප් තාක්ෂණය මගින් සාක්කි ලබාදීමට කැමැත්ත පළ කර ඇති බව අපරාධයක වින්දිතයින් සහ සාක්කිකරුවන් ආරක්ෂා කිරීම සඳහාවූ අධිකාරියට දැනුම්දී ඇති බවය. ඒ අනුව ඉදිරි දිනයක් ලබා දෙන ලෙසද රජයේ නීතිඥවරිය ඉල්ලා සිටියාය. මේ සම්බන්ධ නඩු විභාගය නොවැම්බර් 29 වන දිනට කල් තබන ලදී. නීතිපතිවරයා වෙනුවෙන් රජයේ නීතිඥ ලක්මිණි ගිරියාගම මහත්මිය පෙනී සිටි අතර, ගාල්ල පොලිසියේ ළමා හා කාන්තා කාර්යාංශයේ ස්ථානාධිපතිනී පොලිස් පරීක්ෂිකා චෞද්රි, උප පොලිස් පරීක්ෂක නිහාල් මිගෙල්හේව‍ා යන මහත්ම මහත්මීන් විසින් පැමිණිල්ල මෙහෙයවන ලදි.",
       "URL": "https://www.dinamina.lk/2023/08/11/local/13296/%e0%b6%af%e0%b6%9a%e0%b7%94%e0%b6%ab%e0%b7%94-%e0%b6%b4%e0%b7%85%e0%b7%8f%e0%b6%ad%e0%b7%8a-%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%b8%e0%b6%b1%e0%b7%8a%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/261/"
}