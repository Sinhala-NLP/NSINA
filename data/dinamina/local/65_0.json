{
       "Source": "dinamina",
       "Timestamp": "September 27, 2023 1:00 am",
       "Headline": "සජබ රජයක් යටතේ IMF ගිවිසුම යළි සංශෝධනය කරනවා",
       "News Content": "සමඟි ජන බලවේගයේ රජයක් යටතේ අයි.එම්.එෆ්. ගිවිසුම නැවත සංශෝධනය කරනවා යැයි විපක්ෂ නායක සජිත් ප්‍රේමදාස මහතා කීවේය.\n\nවිපක්ෂ නායකවරයා මේ බව කියා සිටියේ දඹුල්ල අකුරම්බොඩ මධ්‍ය විද්‍යාලයට රුපියල් ලක්ෂ 50ක් වටිනා බස් රථයක් ලබා දීමේ අවස්ථාවට ඊයේ (26) එක්වෙමිනි.\n\nතමා ඇතුළු සමඟි ජන බලවේගය හා සමඟි ජන සන්ධානය නියෝජනය කරන මන්ත්‍රීවරුන් කණ්ඩායමකට ජාත්‍යන්තර මූල්‍ය අරමුදලේ නියෝජිතයන් සමඟ සාකච්ඡා කිරීමට ලැබුණු අවස්ථාවකදී වත්මන් රජය ජාත්‍යන්තර මූල්‍ය අරමුදල සමඟ ඇති කරගත් ගිවිසුම සමඟි ජන බලවේග රජයක් යටතේ වැඩ කරන ජනතාවට හා පොදු ජනතාවට ගැළපෙන ලෙස වෙනස් කරන බව පැහැදිලි කළේ යැයිද විපක්ෂ නායකවරයා සඳහන් කළේය.\n\nවත්මන් රජය දේශීය ණය ප්‍රතිව්‍යුහගත කිරීම හරහා සුපිරි පොහොසතුන්ට හා බැංකුකරුවන්ට සහන ලබා දෙමින් වැඩ කරන ජනතාවගේ සේවක අර්ථසාධක අරමුදලට සිදු කළ බලපෑම සම්බන්ධයෙන්ද ජාත්‍යන්තර මූල්‍ය අරමුදලේ නියෝජිතයන්ට තමන් පැහැදිලි කළ බවත් හෙතෙම කීවේය.",
       "URL": "https://www.dinamina.lk/2023/09/27/breaking-news/25752/%e0%b7%83%e0%b6%a2%e0%b6%b6-%e0%b6%bb%e0%b6%a2%e0%b6%ba%e0%b6%9a%e0%b7%8a-%e0%b6%ba%e0%b6%a7%e0%b6%ad%e0%b7%9a-imf-%e0%b6%9c%e0%b7%92%e0%b7%80%e0%b7%92%e0%b7%83%e0%b7%94%e0%b6%b8-%e0%b6%ba/",
       "Category": "local",
       "Parent URL": "https://www.dinamina.lk/category/local//page/65/"
}