{
       "Source": "dinamina",
       "Timestamp": "October 1, 2023 1:06 am",
       "Headline": "සමාජ මාධ්‍ය පනතින්  මාධ්‍ය නියාමනයක් මිස  වාරණයක් නෑ",
       "News Content": "සමාජ මාධ්‍ය නියාමනය කිරීමක් මිස කිසිසේත් වාරණයක් නොකරන බව ජනමාධ්‍ය, ප්‍රවාහන හා මහාමාර්ග ඇමැති, කැබිනට් ප්‍රකාශක, ආචාර්ය බන්දුල ගුණවර්ධන මහතා පැවසීය.\n\nරජයේ ප්‍රවෘත්ති දෙපාර්තමේන්තුවේ ඊයේ (03) පැවති කැබිනට් තීරණ දැනුම් දීමේ මාධ්‍ය හමුවේදී මාධ්‍යවේදියකු ඇසූ ප්‍රශ්නයකට පිළිතුරු දෙමින් ඇමැතිවරයා මේ බව සඳහන් කළේය.\n\nරටට, ජාතියට හෝ පුරවැසියන්ට අගතියක් වන දේ වැළැක්වීම මිස ප්‍රගතියක්, සුගතියක් ඇති වන දේ වැළැක්වීමට කිසිදු දෙයක් මේ පනතට ඇතුළත් නොවන බව ඒ මහතා කියා සිටියේය.\n\nඑවැනි අගතියක් ඇති වන දෙයක් මෙහි ඇතුළත් වී ඇති බවට කුමන අයකුට හෝ සැකයක් තිබේ නම් ඒ සම්බන්ධයෙන් ශ්‍රේෂ්ඨාධිකරණය වෙත ගොස් සිය කරුණු ඉදිරිපත් කළ හැකි බවත් එවැනි දෙයක් තිබේ නම් ශ්‍රේෂ්ඨාධිකරණයේ උගත් විනිසුරුවරුන් විසින් එය සම්මත කිරීමට පාර්ලිමේන්තුවට ඉඩ නොදෙනු ඇති බවත් ගුණවර්ධන මහතා කියා සිටියේය.\n\nඇමැතිවරයා වැඩිදුරටත් මෙසේ ද පැවසීය.\n\nසමාජ මාධ්‍ය මඟින් නිරායුධ, අවිහිංසක විශාල පිරිසකට විවිධ ආකාරයේ අඩන්තේට්ටම්, අවහිරයන්, අපහාස, උපහාස හා වෛරය, ක්‍රෝධය පැතිරවීම තුළ මනුෂ්‍ය ජීවිත විශාල ප්‍රමාණයක් විනාශ වීම කරා යන කටයුතු සිදු වෙනවා. හොඳ මෙන්ම යහපත් දෙත් සිද්ධ වෙනවා. සමාජ මාධ්‍ය වාරණය කිරීමක් බලාපොරොත්තු වෙන්නේ නැහැ. මේ තුළින් බලාපොරොත්තු වෙන්නේ අසත්‍ය අපහාසාත්මක, ආගමික, වාර්ගික වෛරයන් ඇති කරන, ළමා අපයෝජන සිදු කරන, ඒ සඳහා අනුබල දෙන අසත්‍ය පතුරුවා හැරලා ඒ තුළින් සමාජයේ යහපැවැත්මට අවහිර වන දේ වැළැක්වීම සඳහා අධිකාරියක් ඇති කිරීම තමයි මේ පනතේ අරමුණ.\n\nමහජන චීනය වගේ රටක් ගත්තොත් කිසිම සමාජ මාධ්‍යයක් භාවිත වෙන්නේ නැහැ. භාවිත කිරීම තහනම්. එවැනි වාරණයක් පනවන්න රජය කිසිම බලාපොරොත්තුවක් නැහැ. හොඳ සංවාද, විවේචන, ප්‍රබුද්ධ සංවාද ඒ තුළ ඇති වෙන්න පුළුවන්.\n\nවෙළෙඳ ආයතන ප්‍රචාරයකට, අලෙවි ප්‍රවර්ධනයටත් ඒ තුළින් ආදායම් උත්පාදනයට මේ පනත තුළින් කිසිදු අවහිරතාවක් වෙන්නේ නැහැ. ඒවා ඕනෑම කෙනකුට සාධාරණ ලෙස කරන්න පුළුවන්. එහෙත් බුද්ධිමය දේපොළ නීති සංග්‍රහයෙත් තිබෙනවා වෙළෙඳ ලකුණු, සේවා ලකුණු නම් යෙදීමේදී ආගමික, ජනවාර්ගික හැඟීම් පහර වන දේවල් ඒවාට ඇතුළු කරන්න බැහැ කියලා. මේ පනත සම්මත වෙලා මේ පනතේ කටයුතු නියාමනය සඳහා කොමිසමක් පත් වෙනවා. එහි නීතිමය විධිවිධානවලට අනුව කටයුතු කරන්නේ යැයි ද හෙතෙම කීවේය.\n\nකටුනායක – ටී.කේ.ජී. කපිල",
       "URL": "https://www.dinamina.lk/2023/10/01/breaking-news/27621/%e0%b7%83%e0%b6%b8%e0%b7%8f%e0%b6%a2-%e0%b6%b8%e0%b7%8f%e0%b6%b0%e0%b7%8a%e0%b6%ba-%e0%b6%b4%e0%b6%b1%e0%b6%ad%e0%b7%92%e0%b6%b1%e0%b7%8a-%e0%b6%b8%e0%b7%8f%e0%b6%b0%e0%b7%8a/",
       "Category": "local",
       "Parent URL": "https://www.dinamina.lk/category/local//page/48/"
}