{
       "Source": "dinamina",
       "Timestamp": "October 3, 2023 1:00 am",
       "Headline": "පොලොන්නරුව වටදාගේ පුපුරා හැරීමට උත්සාහ කළ පිරිස් ගැන පරීක්ෂණ පවත්වා අත්අඩංගුවට ගන්න",
       "News Content": "ආරක්ෂක නිලධාරීන් සිටියදීත් පොලොන්නරුව වටදාගේ නැඟෙනහිර දොරටුව ප්‍රදේශයේ යාන්ත්‍රික ක්‍රමයකින් ග්‍රිල් වැනි නවීන මැෂින් යොදා ගනිමින් පුරාණ ගල කීප තැනකින් විද පුපුරා හැරීමට උත්සාහ ගැනීම සම්බන්ධයෙන් වහා පරීක්ෂණ පවත්වා වගකිවයුත්තන් අත්අඩංගුවට ගත යුතු බව පුරාවස්තු සුරැකීමේ සංවිධානයේ සභාපති, උඩස්ගිරියේ සමිත හිමියෝ ඊයේ (2) පැවති මාධ්‍ය හමුවකදී සඳහන් කළහ.\n\nකිසියම් කඩාකප්පල්කාරී පිරිසක් හෝ නිදන් හොරු කණ්ඩායමක් වටදාගෙය පුපුරවා හැරීමට උත්සාහ ගෙන ඇති බවට සැකකරන බව උන්වහන්සේ පැවසූහ.\n\nවටදාගේ ආරක්ෂාවට, පොලිස් නිලධාරින්, මධ්‍යම සංස්කෘතික අරමුදලේ නිලධාරීන්, පුරාවිද්‍යා නිලධාරීන් මෙන්ම සිවිල් ආරක්ෂක නිලධාරීන් ද යොදවා සිටියදී මෙසේ ඓතිහාසික ස්ථාන විනාශ වී යෑමට ඉඩ හැරීම බලවත් වරදක් බව ද සමිත හිමියෝ පැවසූහ.\n\nවිශාල පිරිසක් වටදාගෙයි ආරක්ෂාවට සිටියත් ඔවුන් ආරක්ෂාව ලබා දීමට අසමත් වී ඇතැයි ද මේ සම්බන්ධව පුරාවිද්‍යා අධ්‍යක්ෂ ජනරාල්වරයා සහ පොලොන්නරුව ජ්‍යෙෂ්ඨ පොලිස් අධිකාරිවරයාද දැනුවත් කරන ලද බව ද සමිත හිමියෝ පැවසූහ.\n\nමේ සම්බන්ධයෙන් පරීක්ෂණ පවත්වා වහාම මේ නිදන් හොරුන් අත්අඩංගුවට ගෙන නීතිය ක්‍රියාත්මක කරන ලෙස ඉල්ලා සිටින බවද තම සංවිධානයේ ඉල්ලීම නොසලකා හැරියොත් එහි ප්‍රතිඵල මීට වඩා භයානක විය හැකි යැයි ද කී සමිත හිමියෝ ඓතිහාසික පොලොන්නරු රාජධානියේ දළදා මළුවේ ඇති වටදාගෙය අපේ රටේ වටදාගෙවල් අතර කලාත්මක වටදාගේ වශයෙන් හැඳින්වෙන බව ද අවධාරණය කළහ.\n\nපොලොන්නරු යුගයේ ඇති කලාත්මක සඳකඩ පහණ මෙහි ඇති අතර, මහා පැරකුම්බා මහා රජු ඉදිකර තිබෙන මෙම වටදාගෙය මෙහි තිබෙන ගලින් කළ සියුම් කැටයම් අතර ලියකම්, මල්කම්වලින් යුක්ත වන අතර දළදා වහන්සේ ප්‍රදර්ශනයට මෙම ගොඩනැගිල්ල ඉදිකළ බව ඓතිහාසික තොරතුරුවල සඳහන් වන බැවින් මෙවැනි ඓතිහාසික ස්ථානයක් ආරක්ෂා කර ගැනීම බලධාරීන්ගේ යුතුකමක් මෙන්ම වගකීමක් වන්නේ යැයිද සමිත හිමියෝ කීහ.",
       "URL": "https://www.dinamina.lk/2023/10/03/local/27240/%e0%b6%b4%e0%b7%9c%e0%b6%bd%e0%b7%9c%e0%b6%b1%e0%b7%8a%e0%b6%b1%e0%b6%bb%e0%b7%94%e0%b7%80-%e0%b7%80%e0%b6%a7%e0%b6%af%e0%b7%8f%e0%b6%9c%e0%b7%9a-%e0%b6%b4%e0%b7%94%e0%b6%b4%e0%b7%94%e0%b6%bb%e0%b7%8f/",
       "Category": "local",
       "Parent URL": "https://www.dinamina.lk/category/local//page/42/"
}