{
       "Source": "dinamina",
       "Timestamp": "July 10, 2023 1:00 am",
       "Headline": "අල්ලස හා දූෂණය මැඬලීම  ජනතා අපේක්ෂාවක්",
       "News Content": "අල්ලස් හෝ දූෂණ විමර්ශන කොමිසමේ හිටපු අධ්‍යක්ෂ ජනරාල් ජනාධිපති නීතිඥ සරත් ජයමාන්න\n\nනව දූෂණ විරෝධී පනත වචනයේ පරිසමාප්ත අර්ථයෙන්ම ස්වාධීන කොමිෂන් සභාවක්\n\nසමස්ත රටේම අපේක්ෂාවක් වූ දූෂණ විරෝධී පනත යටපත් කිරීමට යම් බලවේගයක් උත්සාහ දරන්නේ නම් එම බලවේගය ජනතාවගෙන් ප්‍රතික්ෂේප වන බව අල්ලස් හෝ දූෂණ විමර්ශන කොමිසමේ හිටපු අධ්‍යක්ෂ ජනරාල් ජනාධිපති නීතිඥ සරත් ජයමාන්න මහතා පැවසීය.\n\nරාජ්‍ය අංශය තුළින් අල්ලස හා දූෂණය තුරන් කිරීමට ජනාධිපතිවරයාගේ මඟ පෙන්වීම යටතේ මේ වන විට ව්‍යුහාත්මක වෙනස්කම් රැසක් සිදු වෙමින් පවතින බවත් නව පනත හරහා එම කටයුතු වඩාත් විධිමත් වන බවත් ඒ මහතා පෙන්වා දුන්නේය.\n\nජනාධිපති නීතිඥ සරත් ජයමාන්න මහතා මේ බව සඳහන් කර සිටියේ ජනාධිපති මාධ්‍ය අංශය නිෂ්පාදනය කරන ‘101 කතා’ වැඩසටහනට එක්වෙමිනි.\n\nඅල්ලස හා දූෂණය සටන් පාඨයක් කර ගැනීමට ඉඩ නොතබා ඒවා මර්දනය කිරීම පිණිස මෙවලමක් ලෙස දූෂණ විරෝධී පනත ගෙනැවිත් තිබෙන බවත් නව දූෂණ විරෝධී පනත හරහා අල්ලස් හෝ දූෂණ විමර්ශන කොමිසමේ පූර්ණ ස්වාධීනත්වය තහවුරු වන බවත් සරත් ජයමාන්න මහතා පෙන්වා දුන්නේය.\n\nනව දූෂණ විරෝධී පනත සම්බන්ධයෙන් වැඩිදුරටත් අදහස් දැක්වූ සරත් ජයමාන්න මහතා මෙසේ ද සඳහන් කළේය.\n\nඅල්ලස හා දූෂණය යන්න අද ශ්‍රී ලංකාව පමණක් නොවෙයි මුළු ලෝකයම මුහුණ දෙන ගැටලුවක්. ඕනෑම රටක් දූෂිත රාජ්‍යයක් ද යන කාරණය එම රටේ ආර්ථිකයට ඍජුවම බලපානවා. ඒ නිසා තම රට දියුණු වෙනවාට කැමති, රටට ආදරය කරන නායකයන් මෙන්ම ජනතාවත් අල්ලස හා දූෂණය අවම කර ගැනීමට උත්සාහ කරනවා.\n\nවසර 2004දී ලෝක ප්‍රජාව එක්වී අල්ලස හා දූෂණයට එරෙහි ප්‍රඥප්තියක් සකස් කර ගත්තේ මේ නිසයි. තම රට අල්ලස හා දූෂණයෙන් තොර අභිමානවත් රටක් බව පෙන්වීමට අවශ්‍ය ඕනෑම රටකට එම ප්‍රඥප්තියට අනුගත විය හැකියි. අප රට ද 2004දී ඊට අත්සන් තැබුවද අද වනතුරු අප ඊට අනුගත වී නොතිබීම කනගාටුව කරුණක්. අපේ රටේ සම්පූර්ණ රාජ්‍ය තන්ත්‍රයත්, පුද්ගලික අංශයත් අල්ලස හා දූෂණයෙන් පිරී තිබෙන බව ජනතාව සිතන්නේ මේ නිසයි.\n\nමුලින්ම අල්ලස හා දූෂණය තුරන් කළ රටවල් එම තත්ත්වය අත්කරගත්තේ කෙසේද යන්න අප සොයා බැලිය යුතුයි. සිංගප්පූරුව, හොංකොං, භූතානය , ඉන්දුනීසියාව, මැලේසියාව යන ආසියාතික රටවල් වගේම ස්කැන්ඩිනේවියානු රටවල් අල්ලස හා දූෂණය තුරන් කළ ලැයිස්තුවේ ඉහළින්ම සිටිනවා. අල්ලස හා දූෂණය හොඳ නෑ කියන කාරණය ඔවුන්ගේ ජානවලම තිබෙන දෙයක්. නමුත් එම හරයන් අපේ රටේ ජනතාවගේ ලේ සමඟ බද්ධ වී නැති නිසා එම හරයන් ජනතාවට කාවැද්දීමට සිදුව තිබෙනවා. ඒ සඳහා අධ්‍යාපන ක්ෂේත්‍රයේ පූර්ණ වෙනසක් අවශ්‍යයි. ඒ වගේම නීතිය ක්‍රියාත්මක විය යුතුයි.\n\nඅප මේ පසු කරමින් සිටින්නේ මේ රටේ ඉතිහාසයේ ඉතාමත් කේන්ද්‍රීය අවදියක්. අලුත් පනතක් ගෙන ඒමෙන් අපට යම් අභිමානයක් ඇති වෙනවා. නමුත් අලුත් පනතක් ගෙන ආ පමණින්, එක රැයකින් මේ රටේ අල්ලස හා දූෂණය තුරන් වෙන්නේ නැහැ.\n\n1954 ගෙන ආ අල්ලස් පනත 1994 සංශෝධනය කර අල්ලස් දූෂණ කොමිෂන් සභාව ස්ථාපිත කළා. එදා සිට වසර 30කට ආසන්න කාලය තුළ වෙනත් කිසිවක් සිදුව නැහැ. අප එක්සත් ජාතීන්ගේ සංවිධානය සමඟ අනුගත වී දැන් වසර 20කට ආසන්න වෙනවා.\n\nමෙහි වැදගත් කම කරුණ වන්නේ මෙම පැමිණිල්ල භාරව සිටින ආයතනය වන අල්ලස් හෝ දූෂණ විමර්ශන කොමිෂන් සභාවේ ප්‍රධානීන් වචනයේ පරිසමාප්ත අර්ථයෙන්ම ස්වාධීන විය යුතුයි. ඔවුන් ස්වාධීන ලෙස තීන්දු ගත යුතුයි පමණක් නොවෙයි ඔවුන්ට ස්වාධීන ලෙස කටයුතු කළ හැකි වටපිටාවක් තිබිය යුතුයි.\n\n1954 සිට මේ දක්වා අපේ රටේ අල්ලස් හෝ දූෂණ කොමිෂන් සභාවේ කටයුතු කෙරෙන්නේ අධ්‍යයන පොදු සහතික පත්‍ර විභාගය සමත් පොලිස් නිලධාරීන්ගෙන්. නමුත් අල්ලස් හා දූෂණ වැනි සංකීර්ණ වරදවල් විනිවිද දැකිය හැකි බුද්ධියක් තිබෙන්නේ ගණිතය, ඉංජිනේරු විද්‍යාව, වෝහාරික විගණනය, ගණකාධිකරණය වැනි විෂයන් හැදෑරූ හසළ දැනුමක් ඇති විශේෂඥයන්ටයි. ඔවුන්ට ඉතා කෙටි වේලාවකින් යම් සිදුවීමක සුලමුල සොයාගත හැකියි. පොලිස් නිලධාරීන්ට එම කටයුතු සඳහා මාස කිහිපයක් ගත වෙනවා.\n\nහොංකොං හා භූතානය වැනි රටවල මෙම විමර්ශන සිදු කරන්නේ පොලිස් නිලධාරීන් නොවෙයි. ඉංජිනේරුවරු, වෝහාරික ගණකාධිකාරිවරු. නමුත් මේ සඳහා අපේ රටේ නිලධාරීන් බඳවා ගැනීමේදී අනුගමනය කෙරුණේ සිවිල් පරිපාලකයන් බඳවාගත් ක්‍රමවේදයයි.\n\nමෙම නව පනතින් තමන්ට අභිමත විශේෂඥයන්, විමර්ශකයන් ලෙස බඳවා ගැනීමට අලුතින් බිහිවන කොමිෂන් සභාවට බලය දී තිබෙනවා. ඔවුන්ගේ සේවය යහපත් නොවන්නේ නම් කොන්ත්‍රාත් කාලය දීර්ඝ නොකර සිටිය හැකියි. ඒ අනුව දක්ෂ විමර්ශකයන් බඳවා ගැනීමේ ඉඩ ප්‍රස්ථාව මෙම පනතින් අල්ලස් හෝ විමර්ශන කොමිෂන් සභාව වෙත ලබා දී තිබෙනවා. ඒ වගේම ඔවුන්ට අවශ්‍ය මුදල් ලබා ගැනීම සඳහා මුදල් අමාත්‍යාංශයට හෝ භාණ්ඩාගාරයට යෑමට අවශ්‍ය වන්නේ නෑ. පාර්ලිමේන්තුව හරහා භාණ්ඩාගාරයෙන් අදාළ මුදල් ලබාදීම සිදු වෙනවා.\n\nබැඳියාවන් අතර ඝට්ටනය, පුද්ගලික අංශය, අල්ලස් දූෂණය නිවාරණය ආදී සුවිශේෂ අංශ සඳහා බලය මෙම පනතින් හිමි වෙනවා. එසේම ඉතිහාසයේ ප්‍රථම වතාවට රජයේ විධායක නිලධාරීන්ගේ වත්කම් බැරකම් ප්‍රකාශ ඉලෙක්ට්‍රොනික ක්‍රමයට අල්ලස් කොමිෂන් සභාවට ලබා දීම මෙමඟින් සිදු වෙනවා. එසේම කලින් කළ වැරදි සම්බන්ධයෙන් දැනටමත් අල්ලස් කොමිෂන් සභාව විමර්ශන ආරම්භ කර තිබේ නම් පැරණි නීති යටතේම විමර්ශනය සිදු කර ඒ යටතේම දඬුවම් කළ හැකි වන පරිදි මෙහි සංක්‍රාන්ති ප්‍රතිපාදන තිබෙනවා.\n\nඅතීතයට බලපාන පරිදි සාමාන්‍යයෙන් නීති සකස් කළ නොහැකියි. මෙහි කොමසාරිස්වරුන් තෝරා ගන්නේ ආණ්ඩුක්‍රම ව්‍යවස්ථා සභාව මඟින්. ඒ වගේම මෙතෙක් කල් ජනාධිපතිවරයාගේ තනි අභිමතයට පත් කළ අධ්‍යක්ෂ ජනරාල්වරයා පත් කිරීම සිදු වෙන්නේ ව්‍යවස්ථා සභාවෙනුයි. එසේ නිර්දේශ කරනු ලබන තැනැත්තා පිළිබඳව ජනාධිපතිවරයා කොමිෂන් සභාවෙන් විමසීමෙන් අනතුරුව පත් කිරීම සිදු කරනවා.\n\nඒ අනුව නව දූෂණ විරෝධී පනත හරහා වචනයේ පරිසමාප්ත අර්ථයෙන්ම ස්වාධීන කොමිෂන් සභාවක් තව ටික දිනකින් බිහි වේවි. එය යටපත් කිරීමට යම් බලවේගයක් කටයුතු කළහොත් ජනතාවගෙන් එම බලවේගය ප්‍රතික්ෂේප වෙනවා. හොරු ඇල්ලුවේ නෑ, අපි ආවා නම් හොරු අල්ලනවා කියන ප්‍රසිද්ධ සටන් පාඨයේ ඇලෙන්නේ නැතුව මේ වෙනස කිරීමට අදාළ රාජ්‍ය නායකයන්, නිලධාරීන් පෙලඹවීමට ජනතාවට යුතුකමක් තිබෙනවා.\n\nඒ වගේම නව කොමිසට බලය ලබාදී තිබෙනවා රාජ්‍ය ආයතන පිළිබඳ අවධානය යොමු කර අල්ලස හා දූෂණය ඇති වන තැන් තිබෙනවා නම් ඒවා වළක්වා ගැනීමට අවශ්‍ය පියවර ගනිමින් අදාළ නියෝග ලබාදීමට. රාජ්‍ය අංශය තුළ අල්ලස සහ දූෂණය පිටුදැකීමට ජනාධිපතිවරයා ගෙන යන වැඩපිළිවෙළට එය මහඟු ශක්තියක් වනු ඇතැයි ද කීවේය.",
       "URL": "https://www.dinamina.lk/2023/07/10/local/5312/%e0%b6%85%e0%b6%bd%e0%b7%8a%e0%b6%bd%e0%b7%83-%e0%b7%84%e0%b7%8f-%e0%b6%af%e0%b7%96%e0%b7%82%e0%b6%ab%e0%b6%ba-%e0%b6%b8%e0%b7%90%e0%b6%ac%e0%b6%bd%e0%b7%93%e0%b6%b8-%e0%b6%a2%e0%b6%b1%e0%b6%ad/",
       "Category": "local",
       "Parent URL": "https://www.dinamina.lk/category/local//page/400/"
}