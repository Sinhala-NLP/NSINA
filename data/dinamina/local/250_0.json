{
       "Source": "dinamina",
       "Timestamp": "August 14, 2023 2:27 am",
       "Headline": "ශ්‍රවණාබාධිතයන්ට රියැදුරු බලපත් දීම වයඹින් ඇරැඹේ – බිහිරි අයට ලයිසන් නොදීම මානව අයිතීන් කැඩීමක්",
       "News Content": "ශ්‍රවණ අබාධිත කතක් වෙත අමාත්‍ය බන්දුල ගුණවර්ධන මහතා විසින් රියැදුරු බලපත්‍රය පිරිනමන ආකාරය. මෙම අවස්ථාව සඳහා ප්‍රවාහන රාජ්‍ය අමාත්‍ය ලසන්ත අලගියවන්න මහතා, පාර්ලිමේන්තු මන්ත්‍රිනී මංජුලා දිසානායක මහත්මිය, පාර්ලිමේන්තු මන්ත්‍රී සමන්ප්‍රිය හේරත් මහතා, වයඹ පළාත් ප්‍රධාන ලේකම් රංජිත් ආරියරත්න මහතා, මෝටර් රථ ප්‍රවාහන කොමසාරිස් ජනරාල් නිශාන්ත අනුරුද්ධ වීරසිංහ මහතා, රාජ්‍ය සහ පෞද්ගලික ආයතනවල නිලධාරීන් ඇතුළු පිරිසක් සහභාගී වූහ\n\n\n\nශ්‍රවණාබාධ සහිත ජනතාව වෙනුවෙන් විශේෂ රියැදුරු බලපත්‍ර නිකුත් කිරිමේ වැඩපිළිවෙළ පසුගිය දා වයඹ පළාතෙන් ආරම්භ කෙරිණි.\n\nමෝටර් රථ ප්‍රවාහන කොමසාරිස් දෙපාර්තමේන්තුව විසින් මේ සඳහා සංවිධාන කරන ලද විශේෂ ජංගම සේවයක් කුරුණෑගල ජෝන් කොතලාවල විද්‍යාල පරිශ්‍රයේදී ප්‍රවාහන, මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන මහතාගේ ප්‍රධානත්වයෙන් පසුගිය දා පැවැත්විය.\n\nගම්පහ දිස්ත්‍රික්කය තුළ ක්‍රියාත්මක වූ නියමු ව්‍යාපෘතිය ඉන් අනතුරුව, හිමි වූ කැබිනට් අනුමැතියට අනුව ශ්‍රවණ ආබාධ සහිත ජනතාව සඳහා විශේෂ රියැදුරු බලපත්‍ර නිකුත් කිරීමේ උපදේශන සේවාව සහ ලිඛිත පරීක්ෂණ පැවැත්වීම, වාහන පැවරීම, රියැදුරු බලපත්‍ර, කාර්මික අංශය, ප්‍රවාහන වෛද්‍ය ආයතනය ඇතුළු අනෙකුත් ආයතනවල සේවාවන්, බැංකු, රක්ෂණ සහ ලීසිං ඇතුළු සේවාවන් රැසක් ලබා ගැනීමේ අවස්ථාව මෙහිදී වයඹ පළාතේ ජනතාවට හිමි විය.\n\nනිදහසින් පසු ප්‍රථම වරට නීත්‍යනූකූල බලපත්‍රයක් සහිතව රිය පැදවීමේ අවස්ථාව ශ්‍රවණාබාධිත ජනතාවට හිමිවන බව ප්‍රවාහන, මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන මහතා මෙහිදී පැවසීය.\n\nවැඩසටහනේ සමාරම්භක උත්සවය අමතමින් අදහස් දැක්වූ අමාත්‍යවරයා මෙසේ ද පැවසුවේය.\n\nÒනිදහසින් පසු ශ්‍රී ලංකාව තුළ ක්‍රියාත්මක වන අතිශයින්ම වැදගත් සමාජ සත්කාරක වැඩසටහනක්‌ ලෙස මෙම ජංගම සේවාව හැඳින්විය හැකියි. දැනට වයඹ පළාත තුළ ශ්‍රවණ ආබාධ සහිත 77,000ක පමණ පිරිසක් ජීවත් වනවා. එම පිරිසට මෙන්ම දිවයින පුරා ශ්‍රවණාබාධිත ජනතාවට රිය පැදවීමෙන් වලංගු බලපත්‍රයක් ලබා ගැනීමට පැවැති බාධාවන් මෙතැන් සිට ඉවත් වනවා.\n\nවිශේෂ අවශ්‍යතාවයන් සහිත පිරිසක් ලෙස ශ්‍රවණාබාධිත ජනතාවටත් සිය දෛනික කටයුතු වෙනුවෙන් රථවාහන ධාවනය කිරීමේ අවශ්‍යතාවය ඇති වනවා. ඉන් බොහෝ පිරිසක් රිය ධාවනයේ නිරත වනවා. දීර්ඝ කාලයක් තුළ විවිධ රජයන්ගෙන් ඉල්ලීම් සිදු කළත් ඔවුන්ට නීත්‍යනුකූල රියැදුරු බලපත්‍රයක් ලබා ගැනීමේ හැකියාව මෙතෙක් හිමි වූයේ නැහැ.\n\nයුරෝපය ඇමරිකාව ඇතුළු ලෝකයේ බොහෝ දියුණු රටවල විශේෂ අවශ්‍යතා සහිත ප්‍රජාව සඳහා අන්තර්ජාතිකව පිළිගත් රියැදුරු බලපත්‍ර ලබා ගැනීමේ හැකියාව පවතිනවා. නමුත් ශ්‍රී ලංකාවේ විශේෂ අවශ්‍යතා සහිත ප්‍රජාවට මෙතෙක් එම වරප්‍රසාදය හිමිවී නැහැ. ඒ නිසාම රථවාහන ධාවනයේදී විවිධාකාර වූ පීඩාවන්වලට නිරන්තරයෙන් මුහුණ දීමට ඔවුන්ට සිදු වනවා. එය මානව අයිතියට සුදුසු තත්වයක් නොවන බව මාගේ අදහසයි.\n\nවිශේෂ අවශ්‍යතා සහිත වූවන්ගේ සහ ශ්‍රවණාබාධිත වූවන්ගේ සංවිධාන විසින් දීර්ඝ කාලයක් තිස්සේ සිදුකරන ලද ඉල්ලීම් ද සැලකිල්ලට ගනිමින් ඔවුන් වෙත රියැදුරු බලපත්‍රයක් ලබා දීම සඳහා අවශ්‍ය පසුබිම සොයා බලා කටයුතු කරමින් අප අමාත්‍යාංශයේ රාජ්‍ය අමාත්‍ය ලසන්ත අලගියවන්න මහතා විශාල කාර්යභාරයක් ඉටු කළා. අභියෝග රැසක් මැද, අපහසුතාවන් රාශියකට මුහුණ දෙමින් ඒ පිළිබඳව නියමු ව්‍යාපෘතියක් ගම්පහ දිස්ත්‍රික්කය තුළ ක්‍රියාත්මක කිරීමෙන් අනතුරුව ශ්‍රවණාබාධිත පිරිස් වෙත රියැදුරු බලපත්‍ර ලබා දීමට කැබිනට් අනුමැතිය ලබා ගැනීමට අපට හැකි වුණා.\n\nඒ අනුව හෙට දිනයේ සිට බයකින් හෝ සැකයකින් තොරව නීත්‍යනුකූලව රිය ධාවනය කිරීමේ අවස්ථාව මෙම විශේෂ අවශ්‍යතා සහිත පිරිසටද හිමිවනවා. ඔවුන් වෙනුවෙන් විශේෂ හඳුනාගැනීමේ සලකුණක් සහිතව රිය ධාවනය කිරීමේ අයිතිය ලබාදීමට පියවර ගෙන තිබෙනවා.\n\nනිදහසින් පසු ප්‍රථම වතාවට ශ්‍රී ලංකාව තුළ රිය ධාවනයට නීත්‍යනුකූල අයිතිය ඉඳිවන විශේෂ අවශ්‍යතා සහිත ශ්‍රවණාබාධිත පිරිස් හඳුනාගනිමින් ඔවුන් පිළිබඳව පොලිසිය ඇතුළු සියලු පාර්ශ්ව දැනුම්වත් කිරීමේ වගකීම ජනමාධ්‍යවේදීන් ඇතුළු අප සැමට හිමිවනවා.\n\nසමාජයෙන් වෙනස් කොට සැලකීම වෙනුවට ජීවිතයට වැඩි අගයක් එකතු කරගැනීමට රජය ලබා දුන් මෙම විශේෂ අවස්ථාව තුළින් වගකීමෙන් යුතුව රිය පදවමින් රටට වැඩදායී මෙහෙවරක් ඉටු කරන්නට මෙම පිරිසට ද ශක්තිය ලැබේවායි මම ප්‍රාර්ථනා කරනවා යැයි කීවේය.\n\nප්‍රවාහන රාජ්‍ය අමාත්‍ය ලසන්ත අලගියවන්න මහතා, පාර්ලිමේන්තු මන්ත්‍රිනී මංජුලා දිසානායක මහත්මිය, පාර්ලිමේන්තු මන්ත්‍රී සමන්ප්‍රිය හේරත් මහතා, වයඹ පළාත් ප්‍රධාන ලේකම් රංජිත් ආරියරත්න මහතා, මෝටර් රථ ප්‍රවාහන කොමසාරිස් ජනරාල් නිශාන්ත අනුරුද්ධ වීරසිංහ මහතා, රාජ්‍ය සහ පෞද්ගලික ආයතනවල නිලධාරීන් ඇතුළු විශාල පිරිසක් මෙම අවස්ථාවට එක්ව සිටියහ.\n\nසුභාෂිණී සේනානායක",
       "URL": "https://www.dinamina.lk/2023/08/14/local/13787/%e0%b7%81%e0%b7%8a%e0%b6%bb%e0%b7%80%e0%b6%ab%e0%b7%8f%e0%b6%b6%e0%b7%8f%e0%b6%b0%e0%b7%92%e0%b6%ad%e0%b6%ba%e0%b6%b1%e0%b7%8a%e0%b6%a7-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94/",
       "Category": "local",
       "Parent URL": "https://www.dinamina.lk/category/local//page/250/"
}