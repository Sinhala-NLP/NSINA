{
       "Source": "dinamina",
       "Timestamp": "October 9, 2023 12:50 am",
       "Headline": "රජයේ නිලධාරීන් බිය ගන්වමින් විවිධ පුවත් පළ කළ වෙබ් අඩවි හිමිකරු රිමාන්ඩ්",
       "News Content": "\n\nඅන්තර්ජාලය ඔස්සේ රජයේ නිලධාරීන් සාපරාධී බිය ගැන්වීම් සිදු කරමින් විවිධ පුවත් පළ කරමින් වෙබ් අඩවියක් පවත්වාගෙන ගිය බවට ත්‍රස්ත මර්දන කොට්ඨාසයෙන් අත්අඩංගුවට ගෙන අධිකරණයට ඉදිරිපත් කළ අනුජ එරන්ජිත් රාජපක්ෂ යන අය ලබන 20 වැනිදා තෙක් රක්ෂිත බන්ධනාගාරගත කරන ලෙස අලුත්කඩේ වැඩ බලන මහේස්ත්‍රාත් තිළිණ ගමගේ මහතා ඊයේ (08) නියෝග කළේය.\n\nසැකකරු අධිකරණ වෛද්‍ය නිලධාරිවරයාට ඉදිරිපත් කළ අවස්ථාවේ කළ ප්‍රකාශයක් මත කළ නිර්දේශයක් අනුව සැකකරු මානසික ප්‍රතිකාර සඳහා කොළඹ ජාතික රෝහලට යොමු කරන ලෙස මහේස්ත්‍රාත්වරයා සිය නියෝගය ප්‍රකාශ කරමින් දන්වා සිටියේය.\n\nසැකකරු පවත්වාගෙන ගිය වෙබ් අඩවියේ තම කීර්තිනාමයට අපහාස වන අයුරින් පුවත් පළ කර ඇති බවට අධිකරණ ඇමැති විජේදාස රාජපක්ෂ මහතා ද පැමිණිල්ලක් ඉදිරිපත් කර ඇති බව කියා සිටි ත්‍රස්ත මර්දන ඒකකය සැකකරු සම්බන්ධයෙන් අපරාධ පරීක්ෂණ දෙපාර්තමේන්තුවේ ඩිජිටල් වෝහාරික අංශය විසින් ද විමර්ශනයක් සිදු කරන බව කීවේය.\n\nසැකකාර පුද්ගලයා දිල්හානි අශෝකමාලා සහ දිලානි කරුණාරත්න නමැති කාන්තාවන් දෙදෙනකුගේ ව්‍යාජ නම් භාවිත කරමින් වෙබ් අඩවි දෙකක් පවත්වාගෙන ගොස් තිබෙනවා. එක් ව්‍යාජ නාමයක් සහිත දිලානි කරුණාරත්න නාමය භාවිත කරමින් D K Cyber News වෙඩ් අඩවිය සකස් කර ඇති බවට විමර්ශනය අනාවරණය කර තිබෙනවා. අසභ්‍ය ප්‍රකාශ සංශෝධන පනතේ 2 වගන්තිය ප්‍රකාරව සහ දණ්ඩ නීති සංග්‍රහයේ 483,484 වරදවල් යටතේ සැකකරුට චෝදනා ගොනු කරනවා. සැකකරු සන්තකයේ තිබී මේ සඳහා භාවිතා කළ ජංගම දුරකතනය ඇතුළු උපාංග අත්අඩංගුවට ගත්තා. ඒවා සම්බන්ධයෙන් විමර්ශන සිදු කරනවා” යැයි ත්‍රස්ත මර්දන ඒකකය සැකකරු ඉදිරිපත් කරමින් කියා සිටියේය.\n\nසැකකරු සම්බන්ධයෙන් සිදු කළ ඇප ඉල්ලීම ප්‍රතික්ෂේප කළ මහේස්ත්‍රාත්වරයා සැකකරු සම්බන්ධයෙන් විමර්ශන සිදු කර අධිකරණයට වාර්තා කරන ලෙස නියෝග කළේය.\n\nසුභාෂිණී සේනානායක",
       "URL": "https://www.dinamina.lk/2023/10/09/local/29179/%e0%b6%bb%e0%b6%a2%e0%b6%ba%e0%b7%9a-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a-%e0%b6%b6%e0%b7%92%e0%b6%ba-%e0%b6%9c%e0%b6%b1%e0%b7%8a%e0%b7%80%e0%b6%b8/",
       "Category": "local",
       "Parent URL": "https://www.dinamina.lk/category/local//page/18/"
}