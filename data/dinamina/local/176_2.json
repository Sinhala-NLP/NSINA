{
       "Source": "dinamina",
       "Timestamp": "August 30, 2023 12:57 am",
       "Headline": "උනුත් එකයි මුනුත් එකයි කියා ජවිපෙ හැමවිටම එක් කණ්ඩායමක් බලයට ගේන්න උදව් කළා -එජාප මහලේකම්",
       "News Content": "\n\nඋනුත් එකයි මුනුත් එකයි කියමින් ජනතාව ඉදිරියේ කෑ ගසන ජනතා විමුක්ති පෙරමුණ සැමවිටම එක් කණ්ඩායමක් බලයට ගේන්න උදව් කළ බව එක්සත් ජාතික පක්ෂයේ මහලේකම් පාලිත රංගේ බණ්ඩාර මහතා පැවසීය.\nසිරිකොත පක්ෂ මූලස්ථානයේ ඊයේ (29) පැවැති මාධ්‍ය හමුවේදී අදහස් දක්වමින් ඒ මහතා මේ බව සඳහන් කළේය.\nරංගේ බණ්ඩාර මහතා එහිදී මෙසේද කීය.\n1977දී සිරිමාවෝ බණ්ඩාරනායක මහත්මියගේ පාලන සමයේදී රට බරපතළ අගාධයකට වැටුනා. එදා ජේ.ආර්. ජයවර්ධන මහතා රට බාර ගෙන රට ඉදිරියට ගෙන ගියා. ඒ වගේම පසුගිය කාලයේදී අගාධයට වැටුණු රට කෘෂිකර්මාන්තය, සෞඛ්‍ය, අධ්‍යාපනය, කර්මාන්තකරණය, විදේශ සම්බන්ධතා, වාරිකර්මාන්තය ආදී සියලුම ක්ෂේත්‍ර තුළින් ඉදිරියට ගෙන යාමට අද රනිල් වික්‍රමසිංහ ජනාධිපතිවරයා කටයුතු කරමින් සිටිනවා. ජයවර්ධන ජනාධිපතිවරයා කළ යුග පෙරළිය රනිල් වික්‍රමසිංහ මහතාත් සිදුකරමින් සිටිනවා.\nරනිල් වික්‍රමසිංහ මහතා රට බාර ගනිද්දී අප ලෝකයේ තනි වී සිටියා. දැන් ලෝකයේ බලවත් රාජ්‍යයන් එක්ක ගනුදෙනු කර ඔවුන්ගේ විශ්වාසය දිනා ගැනීමට ජනාධිපතිවරයාට හැකියාව ලැබිලා තිබෙනවා. පසුගිය සිංගප්පූරු සංචාරයේ දී එහි අග්‍රාමාත්‍යවරයා සමඟ සාකච්ඡා කර විශේෂ ගිවිසුම් ගණනාවකට අත්සන් කරන්න ඔහුට හැකියාව ලැබුණා. සාර්ථක විදේශ ප්‍රතිපත්තියක් සහ විදේශ රටවල් සමඟ තිබෙන සබඳතාවල වර්ධනයක් ඇති වෙලා තිබෙන බව හොඳින්ම පෙනෙන්නට තිබෙනවා.\nරටේ ධනස්කන්ධය අරන් ගිහින් මෝල්ටාවේ ආයෝජනය කර ඇතැයි ජනතා විමුක්ති පෙරමුණට චෝදනාවක් එල්ල වී තිබෙනවා. පාර්ලිමේන්තුවේ වැඩියෙන්ම කතාකරන කථිකයෙක් විදිහට අනුර කුමාර දිසානායක මහත්මයාට පාර්ලිමේන්තුව තුළ මේ සම්බන්ධව පිළිතුරු ලබාදෙන සාකච්ඡාවක් හෝ විවාදයක් යෝජනා කර ඔවුන්ගේ නිර්දෝෂීභාවය ඔප්පු කිරීමට හැකියාව තිබෙනවා. ඒ වගේම ඉතා ඉක්මනින් පරීක්ෂණ කටයුතු සිදුකරන තීන්දුවක් ලබා දෙන්න කියලා අපරාධ පරීක්ෂණ දෙපාර්තමේන්තුවට ගිහිල්ලා පැමිණිලි කිරීමේ හැකියාව ඔවුන්ට තිබෙනවා. මොවුන් සිදු කර තියෙන්නෙ, එන්තරවාසි යවලා අපහාස නඩු පැවරීමයි. මෙවැනි නඩු කටයුතු අවසන් වෙන්න අවුරුදු දහයක් දොළහක් වගේ කාලයක් ගත වෙනවා. ඒ වෙනකොට මෝල්ටාවවත් උගන්ඩාවවත් කිසිම කෙනකුට මතකයේ හිටින එකක් නෑ. අනුර කුමාරලා අපරාධ පරීක්ෂණ දෙපාර්තමේන්තුවට යන්නේ නැත්තේ ඇයි කියල මහජනතාව විමසනවා.\nමෙවැනි ගනුදෙනුවක් සිද්ධ වුණා නම්, රාජපක්ෂවරුන්ගේ සල්ලිත් එතන තියෙනව ද කියන කාරණය විමසිය යුතු වෙනවා. රාජපක්ෂවරු බලයට ගේන්න උදව් කළේ, ජනතා විමුක්ති පෙරමුණ නිසා අපිට එවැනි සැකයක් ඇතිවෙනවා. යාළු මිත්‍රකම් හාදකම් තුළ මෙවැනි ගනුදෙනුවක් සිදුවීමේ හැකියාව තිබෙනවා.\nයහපාලන ආණ්ඩු සමයේ දූෂණ විරෝධී කමිටුවේ සේවය කළ ජේ. සී. වැලිඅමුණ මහත්මයා තොරතුරු විකෘති කර ඉදිරිපත් කළ බවට චෝදනාවක් තිබෙනවා. ජේ. සී වැලිඅමුණ මහත්තයා රටින් පැනලා ගියා. ඒ වගේම ජයම්පති වික්‍රමරත්න මහත්තයත්, රටින් පැනලා ගියා. දැන් රටේ ඉතිරිවෙලා ඉන්නෙ ආනන්ද විජයපාල මහත්මයා පමණයි. ආනන්ද විජයපාල කියන්නේ අනුර කුමාර දිසානායක මහත්මයගෙ හිටපු ලේකම්වරයෙක්. ඒ වගේම මාලිමාවෙ මැතිවරණ අපේක්ෂකයෙක්. ඒවගේම ජයම්පති වික්‍රමරත්න සහ ජේ.සී. වැලිඅමුණ රටේ නැතිවෙන්නත්, ආනන්ද විජේපාල රට තුළ සිටීමටත් මොකක් හරි රහසක් තිබිය යුතුයි, කියන එක අපට පේනවා. එය හෙළි කිරීමේ හැකියාව සහ වගකීම තියෙන්නෙ අනුර කුමාර දිසානායක මහත්මයගෙ පාර්ශ්වයට බව මතක් කළ යුතුයි.\nඒ වගේම උනුත් එකයි, මුනුත් එකයි කියපු ජනතා විමුක්ති පෙරමුණ හැමදාමත් එක කණ්ඩායමකට උදව් කළා. එක් මොහොතකදී චන්ද්‍රිකා බණ්ඩාරනායකට උදව් කළා. මහින්ද රාජපක්ෂට උදව් කළා. නමුත් ජනතාව ඉදිරියේදී උනුත් එකයි මුනුත් එකයි කියා බනිනවා.\nශිරෝමි අබයසිංහ",
       "URL": "https://www.dinamina.lk/2023/08/30/local/18268/%e0%b6%8b%e0%b6%b1%e0%b7%94%e0%b6%ad%e0%b7%8a-%e0%b6%91%e0%b6%9a%e0%b6%ba%e0%b7%92-%e0%b6%b8%e0%b7%94%e0%b6%b1%e0%b7%94%e0%b6%ad%e0%b7%8a-%e0%b6%91%e0%b6%9a%e0%b6%ba%e0%b7%92-%e0%b6%9a%e0%b7%92/",
       "Category": "local",
       "Parent URL": "https://www.dinamina.lk/category/local//page/176/"
}