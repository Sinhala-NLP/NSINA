{
       "Source": "dinamina",
       "Timestamp": "August 29, 2023 4:21 am",
       "Headline": "අය වැයට පෙර සමෘද්ධි නිලධාරීන්ගේ පරිපාලන ගැටලු විසඳීමට පියවර ගන්න",
       "News Content": "ඉදිරි අය වැයට පෙර සමෘද්ධි නිලධාරීන්ගේ පරිපාලන ගැටලු විසඳීම සඳහා අවශ්‍ය පියවර ගන්නැයි අගමැති දිනේෂ් ගුණවර්ධන මහතා නිලධාරීන්ට උපදෙස් දුන්නේය.\n\nසමෘද්ධි නිලධාරීන්ගේ මෙතෙක් නොවිසඳුණු ගැටලු සම්බන්ධයෙන් අරලියගහ මන්දිරයේ ඊයේ (28) පැවැති සාකච්ඡාවකට එක්වෙමින් අගමැතිවරයා මේ බව සඳහන් කෙළේය.\n\nසමෘද්ධි දෙපාර්තමේන්තුවට අන්තර්ග්‍රහණය කිරීමේදී 44 ඉ (11) වගන්තිය යටතේ මනාපය පළ කළ නිලධාරීන් රජයට ගෙවිය යුතු සියයට 60 අර්ථසාධක අරමුදලේ දායකත්වය ගෙවීමේදී අමතර සියයට 4 පොලියක් අය කිරීමට ඇති තීරණය අසාධාරණ බවද වෘත්තීය සමිති සඳහන් කෙළේය. සමෘද්ධි සංවර්ධන දෙපාර්තමේන්තුවේ තනතුරු හා සේවක සංඛ්‍යාව අනුමත කරවා ගැනීම, සමෘද්ධි නිලධාරීන් එම්. එන්. 02 වැටුප් තලයේ පිහිටුවීම, උසස්වීමේ ක්‍රමවේදයක් සැකසීම, සමෘද්ධි නියාමක සේවා කාලය සමෘද්ධි සංවර්ධන සේවා කාලයට එක් කිරීම, වැන්දඹු අනත්දරු අරමුදල් සඳහා හිඟ වාරික ගෙවීමේදී සමෘද්ධි සංවර්ධන නිලධාරීන්ට වැල් පොලිය සහිත සියයට 4ක අධිභාරයක් ගෙවීම ආදී ගැටලු මෙහිදී අවධානයට යොමු විය.\n\nමෙම ගැටලු විසඳීමට බාධා වී ඇති අණ පනත්, චක්‍ර ලේඛන සම්බන්ධයෙන් නිලධාරීන් කරුණු පැහැදිලි කෙළේය.\n\nඉදිරි අය වැයට පෙර සමෘද්ධි නිලධාරීන්ගේ පරිපාලන ගැටලු විසඳීමට අවශ්‍ය පියවර ගන්නා ලෙස නිලධාරීන්ට උපදෙස් දුන් අගමැතිවරයා, රට අර්බුදයකට මුහුණ දී සිටින මේ මොහොතේ නිහතමානීව මෙකී ගැටලු විසඳා ගැනීමට සියලු දෙනාගේ කැපවීම අවශ්‍ය බව අවධාරණය කළේය.\n\nසමෘද්ධි නිලධාරීන්, සමෘද්ධි දෙපාර්තමේන්තුවට අන්තර්ග්‍රහණය කළ ආකාරයටම වෙනත් අධිකාරීන් දෙපාර්තමේන්තු බවට අන්තර්ග්‍රහණය කිරීම් සිදුව ඇති හෙයින් එවැනි අවස්ථාවන් පූර්වාදර්ශ කර ගනිමින් මෙම ගැටලු කඩිනමින් විසඳීමට පියවර ගන්නා ලෙස අගමැති ලේකම් අනුර දිසානායක මහතා ද සඳහන් කෙළේය. රජයේ සේවකයන්ගේ ගැටලු නොවිසඳීම කාර්ය සාධනය පසුබැසීමට හේතුවක් බව ද ඒ මහතා පෙන්වා දුන්නේය.\n\nමෙම අවස්ථාවට පාර්ලිමේන්තු මන්ත්‍රී ජගත් කුමාර, රාජ්‍ය පරිපාලන අමාත්‍යාංශ ලේකම් කේ. ඩී. එන්. රංජිත් අශෝක, කාන්තා ළමා කටයුතු හා සමාජ සවිබල ගැන්වීම් අමාත්‍යාංශ ලේකම් යමුනා පෙරේරා, සමෘද්ධි සංවර්ධන දෙපාර්තමේන්තුවේ අධ්‍යක්ෂ ජනරාල් ආර්. බී. පී. තිලකසිරි, විශ්‍රාම වැටුප් අධ්‍යක්ෂ ජනරාල් ඒ. ජගත් ඩී. ඩයස් ඇතුළු නිලධාරීන් හා සමස්ත ලංකා සමෘද්ධි සංවර්ධන හා කෘෂිකර්ම පර්යේෂණ නිෂ්පාදන සහකාර නිලධාරි සංගමයේ නියෝජිතයන් මේ සඳහා සහභාගි වූහ.\n\nනුවන් කොඩිකාර",
       "URL": "https://www.dinamina.lk/2023/08/29/breaking-news/17941/%e0%b6%85%e0%b6%ba-%e0%b7%80%e0%b7%90%e0%b6%ba%e0%b6%a7-%e0%b6%b4%e0%b7%99%e0%b6%bb-%e0%b7%83%e0%b6%b8%e0%b7%98%e0%b6%af%e0%b7%8a%e0%b6%b0%e0%b7%92-%e0%b6%b1%e0%b7%92%e0%b6%bd%e0%b6%b0%e0%b7%8f/",
       "Category": "local",
       "Parent URL": "https://www.dinamina.lk/category/local//page/179/"
}