{
       "Source": "dinamina",
       "Timestamp": "July 27, 2023 1:00 am",
       "Headline": "කුඩ්ඩන් බේරන්න බල්ලන් උසිගැන්වූ මව-පියා-දියණිය අත්අඩංගුවට",
       "News Content": "මත්කුඩු පානය කරමින් සිටි සිව් දෙනකු අත්අඩංගුවට ගත් අවස්ථාවේ පොලිස් නිලධාරීන් වෙත බල්ලන් දෙදෙනකු උසිගන්වා සැකකරුවන්ට පලා යෑමට සහාය දැක්වූ බව කියන එකම පවුලේ මව, පියා සහ දියණිය මහනුවර පොලිසියේ දූෂණ මර්දන අංශයේ නිලධාරීන් කණ්ඩායමක් විසින් ඊයේ (26) සැකපිට අත්අඩංගුවට ගනු ලැබ තිබේ.\n\nතැන්කුඹුර, ඉළුක්මෝදර සුසානභූමිය ආසන්නයේ පිහිටි නිවෙසක තරුණ‍යන් පිරිසක් නිතර මත්කුඩු පානය කරන බවට පොලිස් බුද්ධි අංශ විසින් දී තිබූ තොරතුරකට අනුව පොලිස් පරීක්ෂක අමුණුපුර මහතා ඇතුළු කණ්ඩායමක් අදාළ ස්ථානය වටලා ඇත්තේ පෙරේදා (25) පස්වරුවේය. අත්අඩංගුවට ගත් සිව් දෙනා අතුරින් දෙදෙනකුට මාංචු දමා අනෙක් දෙදෙනාද සමඟ කුඩා මාවතක් ඔස්සේ ප්‍රධාන මාර්ගයට රැගෙන එමින් සිටියදී හොඳින් වැඩුණු ජර්මන් ෂෙපර්ඩ් හා රොට් වයලර් සුනඛයන් දෙදෙනකු පොලිස් නිලධාරීන් වෙත උසිගැන්වීමට අසල්වැසි කාන්තාවක කටයුතු කළ බව පොලිසිය පවසයි.\nඅසේල කුරුළුවංශ",
       "URL": "https://www.dinamina.lk/2023/07/27/local/9583/%e0%b6%9a%e0%b7%94%e0%b6%a9%e0%b7%8a%e0%b6%a9%e0%b6%b1%e0%b7%8a-%e0%b6%b6%e0%b7%9a%e0%b6%bb%e0%b6%b1%e0%b7%8a%e0%b6%b1-%e0%b6%b6%e0%b6%bd%e0%b7%8a%e0%b6%bd%e0%b6%b1%e0%b7%8a-%e0%b6%8b%e0%b7%83/",
       "Category": "local",
       "Parent URL": "https://www.dinamina.lk/category/local//page/324/"
}