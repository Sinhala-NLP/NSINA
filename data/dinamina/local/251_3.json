{
       "Source": "dinamina",
       "Timestamp": "August 14, 2023 1:43 am",
       "Headline": "කටුනායක කැරම්වත්තේ කාමර පේළියක කසිප්පු ස්කාගාරයක් – කසිප්පු ලීටර් 150,000ක් – ගෝඩා ලීටර් ලක්ෂ 20කට අධික ප්‍රමාණයක් ඒ අතර",
       "News Content": "\n\nකටුනායක වෙළෙඳ කලාපයේ සේවයේ නිරත කාන්තාවන්ට නවාතැන් දීමට මෙන් සකස් කර ඇති කාමර පේළියක් සහිත ගොඩනැඟිල්ලක කාලයක් මුළුල්ලේ ඉතා රහසිගතව පවත්වාගෙන ගිය මත්පැන් පෙරීමේ ස්කාගාරයක් වැටලීමට පාණදුර, වලානේ පිහිටි මධ්‍යම දූෂණ මර්දන ප්‍රහාරක බළකාය ඊයේ (13) අලුයම සමත් විය.\n\nකටුනායක, කැරම්වත්තේ පිහිටි මේ කසිප්පු ස්කාගාරය පවත්වාගෙන ගොස් ඇත්තේ මේ එක් කාමරයක බිම බැරල් 08ක් වළ දමා ඒ තුළ ඇති ගෝඩා තවත් කාමරයකට බට මගින් රැගෙනවිත් කසිප්පු පෙරමිනි. තවත් කාමරයක ගෝඩා සකස් කිරීමට යොදා ගන්නා ද්‍රව්‍ය පෙරන ලද කසිප්පු ගොඩ ගසා තිබී ඇත.\n\nවලාන මධ්‍යම දූෂණ මර්දන ප්‍රහාරක බළකායේ නිලධාරීන් මේ ස්ථානයට යන විට පුද්ගලයන් දෙදෙනෙක් කසිප්පු පෙරමින් සිට ඇත. ඔවුන් අත්අඩංගුවට ගෙන පෙරන ලද කසිප්පු ලීටර් 150,000ක් ද, ගෝඩා ලීටර් ලක්ෂ 20කට අධික ප්‍රමාණයක් ද සොයාගෙන ඇත.\nමේ ස්ථානයෙන් දිනකට කසිප්පු ලීටර් 75,000ක් පෙරන බව විමර්ශනවලින් අනාවරණයවී තිබේ.\n\nමේ කසිප්පු නිෂ්පාදනාගාරය පවත්වාගෙන ගිය ඉඩමේම දෙමහල් නවාතැන්පළක් ඇති බවත්, එහි කලාපයේ සේවයේ නිරත තරුණ තරුණියන් රැඳී සිටින බවත් පොලිසිය කියයි. මේ ඉඩම එම ප්‍රදේශයේ ප්‍රසිද්ධ කසිප්පු ජාවාරම්කරුවකු වන ලෙන්සිනාට අයත් එකක් බව පොලිසිය කියයි.\nපෙරේදා (12) ඔහුගේ උපන්දිනය යෙදී තිබී ඇති බැවින් ඒ වෙනුවෙන් ඔහු සාදයක් පවත්වා ඇති බව ද අනාවරණයවී ඇත. එම සාදය නොතිබෙන්නට කසිප්පු පෙරන ස්ථානයේ ඔහු රැඳී සිටින බව මධ්‍යම දූෂණ මර්දන ප්‍රහාරක බළකාය සඳහන් කරයි.\n\nමධ්‍යම දූෂණ මර්දන බළකායේ බුද්ධි අංශයට ලද තොරතුරකට අනුව කළ ආවේක්ෂණයකින් අනතුරුව මේ ස්ථානය වටලා තිබේ. මේ ස්ථානය කාමර 10කින් යුක්ත නවාතැන්පළක් බවත්, එහි කාමරවල කලාපයේ සේවයේ නිරත අය සිටින බවට පිටතට පෙනෙන්න ඇඳුම් පවා දමා තිබූ බවත් මධ්‍යම දූෂණ මර්දන ප්‍රහාරක බළකායේ බුද්ධි නිලධාරීන්ට නිරීක්ෂණයවී තිබේ.\n\nමේ ස්ථානය වැටලීමෙන් පසු භූගත ටැංකි විනාශ කර දමා සැකකරුවන්, අල්ලාගත් ගෝඩා සහ කසිප්පු සමඟ කටුනායක පොලිස් ස්ථානයට භාරදී තිබේ. මධ්‍යම දූෂණ මර්දන ප්‍රහාරක බළකායේ අධ්‍යක්ෂ සහකාර පොලිස් අධිකාරී උදය කුමාර මහතාගේ අධික්ෂණයෙන් එහි ස්ථානාධිපති ප්‍රධාන පොලිස් පරීක්ෂක ඉන්දික වීරසිංහ මහතාගේ මෙහෙයවීමෙන් උප පොලිස් පරීක්ෂක ජයවීර, සැරයන්වරුන් වන සම්පත් (34950) , ඉන්දික (75056) කොස්තාපල්වරුන්වන රස්මික (91305), තිසර (80501), සේනාරත්න (104543) , දක්ෂාන් (105087), රත්නායක (105577) සහ ප්‍රසන්න (105059) නිලධාරීන් මේ වැටලීම කර ඇත.\n\nගයාන් කුමාර වීරසිංහ",
       "URL": "https://www.dinamina.lk/2023/08/14/local/13736/%e0%b6%9a%e0%b6%a7%e0%b7%94%e0%b6%b1%e0%b7%8f%e0%b6%ba%e0%b6%9a-%e0%b6%9a%e0%b7%90%e0%b6%bb%e0%b6%b8%e0%b7%8a%e0%b7%80%e0%b6%ad%e0%b7%8a%e0%b6%ad%e0%b7%9a-%e0%b6%9a%e0%b7%8f%e0%b6%b8%e0%b6%bb/",
       "Category": "local",
       "Parent URL": "https://www.dinamina.lk/category/local//page/251/"
}