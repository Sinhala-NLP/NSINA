{
       "Source": "dinamina",
       "Timestamp": "August 16, 2023 1:00 am",
       "Headline": "මත්පැන් පානය කර කාරයක් පැදවූ ඇඟලුම් කළමනාකරුට දඩ",
       "News Content": "මත්පැන් පානය කර කාරයක් පදවා ගෙන ගිය බවට වරද පිළිගත් විත්තිකාර ඇඟලුම් කම්හල් කළමනාකරුවෙකුට අත්තනගල්ල අංක 02 මහේස්ත්‍රාත් මංජුල කරුණාරත්න මහතා පෙරේදා (14) පස්වරුවේ රුපියල් විසිපන්දහසක දඩ නියම කර ඔහුගේ රියැදුරු බලපත්‍රය මාස හයක කාලයකට අත්හිටුවීමට නියෝග කළේය.\n\nවතුපිටිවල අපනයන සැකසුම් කලාපයේ ඇඟලුම් කර්මාන්ත ශාලාවක කළමනාකරුවකු වන කේ.කේ. එරංග ප්‍රසාද් සුමනසිරි නමැත්තෙකුට එසේ දඩ නියම කෙරිණි.\n\nමත්පැන් පානය කර කාරයක් පදවා ගෙන යද්දි නිට්ටඹුව පොලිසියේ රථ වාහන අංශය විසින් විත්තිකරු අත්අඩංගුවට ගෙන තිබිණ.\n\nනිට්ටඹුව පොලිසියේ රථ වාහන අංශයේ උප පොලිස් පරීක්ෂක ජී.ඩී. මංජුල රාජපක්ෂ මහතා කරුණු දක්වමින් සැකකරු අධික ලෙස මත්පැන් පානය කර කාරයක් පදවා ගෙන යද්දී අත්අඩංගුවට ගත් බව කියා සිටියේය.\n\nමොහු වතුපිටිවල අපනයන සැකසුම් කලාපයේ ඇඟලුම් කර්මාන්ත ශාලාවක කළමනාකරුවකු බවත් උප පොලිස් පරීක්ෂකවරයා කීය. පොලිසියේ කරුණු දැක්වීම්වලින් අනතුරුව එසේ විත්තිකරුට දඩ නියම කර මාස හයකට රියදුරු බලපත්‍රය අත්හිටුවීමට නියෝග කෙරිණි. විත්තිය වෙනුවෙන් නීතිඥ රුක්මන් සිල්වා මහතා පෙනී සිටියේය.\n\nනිට්ටඹුව පොලිසියේ රථ වාහන අංශයේ උප පොලිස් පරීක්ෂක ජී.ඩී. මංජුල රාජපක්ෂ මහතා පැමිණිල්ල මෙහෙය වීය.",
       "URL": "https://www.dinamina.lk/2023/08/16/local/14483/%e0%b6%b8%e0%b6%ad%e0%b7%8a%e0%b6%b4%e0%b7%90%e0%b6%b1%e0%b7%8a-%e0%b6%b4%e0%b7%8f%e0%b6%b1%e0%b6%ba-%e0%b6%9a%e0%b6%bb-%e0%b6%9a%e0%b7%8f%e0%b6%bb%e0%b6%ba%e0%b6%9a%e0%b7%8a-%e0%b6%b4%e0%b7%90/",
       "Category": "local",
       "Parent URL": "https://www.dinamina.lk/category/local//page/237/"
}