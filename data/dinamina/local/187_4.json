{
       "Source": "dinamina",
       "Timestamp": "August 26, 2023 1:00 am",
       "Headline": "පාණදුර උසාවි නඩු බඩු ගබඩාවෙන් කෝටි 3ක කුඩු ඉස්සූ පීසී හා මිතුරා දැලේ",
       "News Content": "පාණදුර අධිකරණයේ නඩු භාණ්ඩ ගබඩාව බිඳ, රු. කෝටි 3කට අධික වටිනාකමක් ඇති කි.ග්‍රෑ. 3කට වැඩි බරකින් යුත් හොරොයින් පාර්සල් 3ක් සොරාගෙන ඒවා අලෙවි කිරීමට සූදානම් වූ, දැනට සේවය අත්හිටුවා සිටින ආධුනික පොලිස් කොස්තාපල්වරයෙක් සහ ඔහුගේ මිතුරෙක් ගම්පොළ කොට්ඨාස අපරාධ විමර්ශන කාර්යාංශයේ නිලධාරීන් විසින් පෙරේදා (24) මාතලේදී අත්අඩංගුවට ගනු ලැබූහ.\n\nපසුගිය සෙනසුරාදා (19) රාත්‍රියේ පාණදුර අධිකරණයේ නඩු භාණ්ඩ ගබඩාවේ වහලයේ ඇස්බැස්ටෝස් සෙවිලි තහඩු ගලවා, ඒ තුළින් නඩු භාණ්ඩ කාමරයට බැස, මත්කුඩු පාර්සල් 3 සොරාගෙන ඇති බව විමර්ශනවලදී හෙළිව තිබේ. ඔවුන් වහලයෙන් නඩු භාණ්ඩ ගබඩාවට බසින විට සිවිලිමේ කොටසක් කඩාවැටී තිබේ. එය එසේම තිබියදී ඇස්බැස්ටෝස් තහඩුව නැවත තිබූ ආකාරයට සකස් කර මත්කුඩු පාර්සල්ද රැගෙන කොස්තාපල්වරයා පලාගොස් ඇති බව විමර්ශනයේදී අනාවරණය විය.\n\nපසුගිය සඳුදා (21) අධිකරණයේ කාර්ය මණ්ඩලය පැමිණි විට සිවිලිම කඩාවැටී ඇති බව දැක, ඒ බව නඩු භාණ්ඩ ගබඩාවේ භාරකරු විසින් බලධාරීන් දැනුම්වත් කර ඇතත්, එහි සොරකමක් සිදුව ඇති බවට කිසිවකුට සැකයක් ඇතිව නැත. නඩු භාණ්ඩ ගබඩාවට හොරු පැන කිලෝ 3කට අධික මත්කුඩු පාර්සල් 3ක් සොරාගෙන ගොස් ඇති බව අධිකරණ කාර්ය මණ්ඩලයද දැනගෙන ඇත්තේ පෙරේදා (24) මේ සැකකරුවන් අත්අඩංගුවට ගෙන මත්කුඩු තොගයද සොයාගැනීමෙන් අනතුරුවය.\n\nමාතලේ ඕවිල්කන්ද ප්‍රදේශයේ පදිංචි අලෙවි නියෝජිතයකු ලෙස මෝටර් රථයකින් සැරිසරන පුද්ගලයකු මත්කුඩු තොගයක් අලෙවි කිරීමට ගැනුම්කරුවකු සොයමින් සිටින බවට ලද තොරතුරකට අනුව මධ්‍යම පළාත භාර ජ්‍යෙෂ්ඨ නියෝජ්‍ය පොලිස්පති ලලිත් පතිනායක මහතාගේ උපදෙසින් ගම්පොළ කොට්ඨාස අපරාධ විමර්ශන කාර්යාංශයේ නිලධාරීහු මාතලේට ගොස් මේ වැටලීම කළහ. මෙහිදී මුලින්ම අත්අඩංගුවට ගෙන ඇත්තේ මාතලේ ඕවිල්කන්ද ප්‍රදේශයේ පදිංචිකරුවකු වූ ලක්මාල් බුලත්වත්ත නමැති අලෙවි නියෝජිතයකු ලෙස පෙනී සිටි 30 හැවිරිදි තැනැත්තාය. මාතලේ නගර සභාවේ ළමා ක්‍රීඩාංගණය ආසන්නයේදී මේ සැකකරු අත්අඩංගුවට ගෙන ඇත්තේ හෙරොයින් ග්‍රෑ. 20ක් සමඟය. පොලිස් නිලධාරියා ගැන තොරතුරු අනාවරණය වී ඇත්තේ ඔහුගෙන් කළ ප්‍රශ්න කිරීමේදීය.\n\nඒ අනුව මාතලේ ඕවිල්කන්ද නිවෙසේදී හෙරොයින් කි.ග්‍රෑ. 3යි ග්‍රෑ. 75ක් සමඟ පොලිසිය ඔහු අත්අඩංගුවට ගෙන තිබේ. මේ හෙරොයින් තොගය වළ දමා තිබියදී සොයාගත් බව පොලිසිය පැවසීය. පාණදුර අධිකරණයේ නඩු භාණ්ඩ ගබඩාවෙන් මේ මත්කුඩු තොගය සොරාගත් බව හෙළිව ඇත්තේ ඔහුගෙන් කළ දීර්ඝ ප්‍රශ්න කිරීම් හමුවේය. මේ පොලිස් නිලධාරියාත් ඔහුගේ මිතුරාත් මෝටර් රථයේ නැඟී පාණදුරට ගොස් රථය මඟ නතර කර අධිකරණය පිටුපස තාප්පයෙන් පැන අධිකරණ සංකීර්ණ භූමියට ඇතුළුව මේ සොරකම කර ඇති බව විමර්ශනයේදී හෙළි විය. මේ පොලිස් නිලධාරියා ආධුනික සේවා කාලයේ ආරම්භක කාල වකවානුව සේවයේ නිරතව සිට ඇත්තේ මොරන්තුඩුව පොලිසියේය. එහිදී මොහු උසාවි සැරයන් සමඟ පාණදුර අධිකරණයට පැමිණ ඇති බවද අනාරවරණය වී තිබේ. ඒ පැමිණි අවස්ථාවලදී ඔහු නඩු භාණ්ඩ කාමරයට රිංගීමට හැම විටම උනන්දුවක් දක්වා ඇති බවද අනාවරණය වී ඇත.\n\nමේ කොස්තාපල්වරයා මත්ද්‍රව්‍ය භාවිත කරන බවට වූ යම් සැකයක් මත උසස් පොලිස් නිලධාරීන් විසින් ඔහු පසුව මොරන්තුඩුවේ සිට මීරිගම පොලිස් ස්ථානයට ස්ථාන මාරු කර ඇති අතර, මොහුගේ සේවය අත්හිටුවා ඇත්තේ මීරිගම සේවයේ නිරතව සිටියදීය. ඒ ඔහු පසුගිය ජූලි 16 දා මීරිගම පොලිසියේ බැරක්කයේ සිටින නිලධාරීන්ගේ මුදල් පසුම්බිවලින් මුදල් සොරාගැනීමක් සම්බන්ධයෙනි. එක් නිලධාරියකුගේ ලොකරයක් ඇර භාණ්ඩ සොරාගන්නා විටදීම ඔහු හසුව ඇති බවත්, ඒ අවස්ථාවේදී ඔහු සතුව තිබී විවිධ වර්ගයේ පතොරම් රැසක් සහ අබිංද සොයාගෙන තිබිණි. අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාරගත කරන ලද මේ නිලධාරියා ඇප මත නිදහස් වීමෙන් පසු මාතලේට ගොස් මේ සොරකම සැලසුම් කර ඇති බවද විමර්ශනවලදී පෙනී ගොස් තිබේ. මේ තැනැත්තා පසුගිය 13 දා විවාහ දිවියට පිවිස ඇති බවද වාර්තා වේ.\n\nමේ කොස්තාපල්වරයාත් මිතුරාත් මත්කුඩු භාවිතයට තදින්ම ඇබ්බැහි වී සිටින බවද අනාවරණය වී ඇති බවත්, මොවුන් සොරාගත්තේ කුමන නඩුවකට අදාළ මත්කුඩු පාර්සල්ද යන්න පිළිබඳ මේ වන විට පාණදුර අධිකරණය පැත්තෙන්ද විමර්ශනයක් පැවැත්වෙන බව පොලිස් තොරතුරු අනාවරණය කළේය.\n\nගයාන් කුමාර වීරසිංහ, අසේල කුරුළුවංශ, ගම්පොළ සමූහ – සුරංග දිල්හාන්, බණ්ඩාරගම බිමල් ජයසිංහ, පොතුපිටියේ සුමිත්",
       "URL": "https://www.dinamina.lk/2023/08/26/local/17491/%e0%b6%b4%e0%b7%8f%e0%b6%ab%e0%b6%af%e0%b7%94%e0%b6%bb-%e0%b6%8b%e0%b7%83%e0%b7%8f%e0%b7%80%e0%b7%92-%e0%b6%b1%e0%b6%a9%e0%b7%94-%e0%b6%b6%e0%b6%a9%e0%b7%94-%e0%b6%9c%e0%b6%b6%e0%b6%a9%e0%b7%8f/",
       "Category": "local",
       "Parent URL": "https://www.dinamina.lk/category/local//page/187/"
}