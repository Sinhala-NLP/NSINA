{
       "Source": "dinamina",
       "Timestamp": "August 18, 2023 1:00 am",
       "Headline": "ජල මූලාශ්‍ර 42ක් අවදානමේ බොන වතුර වෙන වැඩට ගන්න එපා",
       "News Content": "පවතින වියළි කාලගුණ තත්ත්වය හමුවේ මෙරට ජල මූලාශ්‍ර 42ක් අවදානමට ලක් ඇති බවත්, මේ හේතුවෙන් 9%ක ජල ධාරිතාවක් අඩුවෙන් සැපයීමට සිදුව ඇති බවත් ජාතික ජල සම්පාදන හා ජලාපවහන මණ්ඩලය පවසයි. එබැවින් පවතින තත්ත්වය හමුවේ පානීය ජලය වෙනත් බාහිර කටයුතු සඳහා යොදා නොගන්නා ලෙසත්, අරපිරිමැස්මෙන් යුතුව ජලය පරිහරණය කරන ලෙසත් මණ්ඩලය ජනතාවගෙන් ඉල්ලා සිටියි. ජල සම්පාදන මණ්ඩලයේ නියෝජ්‍ය සාමාන්‍යාධිකාරි අනෝජා කළුආරච්චි මහත්මිය සඳහන් කළේ ජල සම්පාදන හා ජලාපවහන මණ්ඩලය සතුව ජල සම්පාදන ව්‍යාපෘති 344ක් පවතින අතර, ජල මූලාශ්‍රය 267ක් තිබෙන බවයි. ඒ ජල මූලාශ්‍රයවලින් 42ක් මෙලෙස අවදානමට ලක්ව ඇති අතර, ඒ අනුව ජල සම්බන්ධතා 54,580ක් අවදානමට ලක්ව ඇති බවද ඇය සඳහන් කළාය. නියෝජ්‍ය සාමාන්‍යාධිකාරිවරිය මේ බව සඳහන් කළේ වතු යටිතල පහසුකම් සංවර්ධන අමාත්‍යංශයේදී ඊයේ (17) පැවති මාධ්‍ය හමුවකට එක් වෙමිනි.\n\nඑමෙන්ම පවතින අවදානම් තත්ත්වය යටතේ තවත් ජල සම්බන්ධතා 58,866ක් අවදානමට ලක් විය හැකි බවද කළුආරච්චි මහත්මිය සඳහන් කළාය. ජල සම්පාදන මණ්ඩලය මේ ගැටලු සම්බන්ධයෙන් ඍජු අවධානය යොමු කර ඇතත්, ඇතැම් ප්‍රදේශවලට ජලය සපයන්නේ නගර සභා මඟින් බවද ප්‍රකාශ කළාය. බණ්ඩාරවෙල, මොනරාගල, මහනුවර, අම්පාර, අනුරාධපුර, මාතර, රත්නපුර සහ කළුතර ආදි දිස්ත්‍රික්කවල ජල මූලාශ්‍රය මෙලෙස අවදානමට ලක්ව ඇති බවද නියෝජ්‍ය සාමාන්‍යාධිකාරිවරිය අනාවරණය කළාය.\n\nමෙහිදී වැඩිදුරටත් අදහස් දැක්වූ ජල සම්පාදන මණ්ඩලයේ සභාපති නිශාන්ත රණතුංග මහතා සඳහන් කළේ පාසල් දරුවන්ට අවශ්‍ය ජලය රජය මඟින් නොමිලේ සැපයීමට පියවර ගන්නා බවයි. මේ අවස්ථාවට ජල සම්පාදන, ජලාපවහන හා වතු යටිතල පහසුකම් ඇමැති ජීවන් තොන්ඩමන් මහතාද සහභාගි විය.",
       "URL": "https://www.dinamina.lk/2023/08/18/local/15095/%e0%b6%a2%e0%b6%bd-%e0%b6%b8%e0%b7%96%e0%b6%bd%e0%b7%8f%e0%b7%81%e0%b7%8a%e0%b6%bb-42%e0%b6%9a%e0%b7%8a-%e0%b6%85%e0%b7%80%e0%b6%af%e0%b7%8f%e0%b6%b1%e0%b6%b8%e0%b7%9a-%e0%b6%b6%e0%b7%9c/",
       "Category": "local",
       "Parent URL": "https://www.dinamina.lk/category/local//page/226/"
}