{
       "Source": "dinamina",
       "Timestamp": "September 14, 2023 12:16 am",
       "Headline": "බරවාකුඹුක අන්තර් හුවමාරුවේදී වෙඩි වැදුණු ලොරිය හොර හරක් ජාවාරමකට සම්බන්ධලු",
       "News Content": "දක්ෂිණ අධිවේගී මාර්ගයේ බරවාකුඹුක අන්තර් හුවමාරුවේ පිටවීමේ දොරටුවේදී පොලිස් අණ නොතකා ධාවනය කළ ලොරි රථයකට අධිවේගී මාර්ග ආරක්ෂක පොලිස් නිලධාරියෙක් පෙරේදා (12) වෙඩි තැබුවේය.\n\nඅංක LP – 0619 දරන මෙම ලොරි රථය අපරැක්කෙන් අධිවේගී මාර්ගයට ඇතුළු කර ඇති බව විමර්ශනයේදී අනාවරණය වී තිබේ.\n\nමෙයට මාසයකට පමණ පෙර මාතර ප්‍රදේශයේ ක්ෂණික මාර්ග බාධකයක රාජකාරියේ නිරතව සිටි පොලිස් නිලධාරීන් කණ්ඩායමක් විසින් නතර කරන ලෙස අණ කරන විට පොලිස් නිලධාරියකු හප්පා පලා ගොස් තිබුණේ ද මෙම ලොරි රථය බව උසස් පොලිස් නිලධාරියෙක් සඳහන් කළේය.\nමෙම ලොරි රථය නීති විරෝධී ලෙස ගවයන් ප්‍රවාහනය කිරීමටත් සොරා ගන්නා ගවයන් මස් මඩුවලට රැගෙන යාමටත් යොදා ගන්නා එකක් බව විමර්ශනයේදී අනාවරණය වී තිබේ.\n\nමෙම රථය අපරැක්කෙන් අධිවේගී මාර්ගයට ඇතුළු කරන විට ඒ සම්බන්ධයෙන් පොලිසියට ලද තොරතුරකට අනුව අධිවේගී මාර්ගයේ ආරක්ෂාවට යොදවා සිටින පොලිස් නිලධාරීන් ඒ සම්බන්ධයෙන් දැනුවත් කිරීමට පියවර ගෙන තිබී ඇත. ලොරි රථය බරවාකුඹුක හුවමාරුවේදී පිටවීමට යන අවස්ථාවේදී නතර කර පරීක්ෂා කිරීමට සූදානම් වී ඇත්තේ එබැවිනි.\n\nගයාන් කුමාර වීරසිංහ",
       "URL": "https://www.dinamina.lk/2023/09/14/local/22169/%e0%b6%b6%e0%b6%bb%e0%b7%80%e0%b7%8f%e0%b6%9a%e0%b7%94%e0%b6%b9%e0%b7%94%e0%b6%9a-%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a-%e0%b7%84%e0%b7%94%e0%b7%80%e0%b6%b8%e0%b7%8f%e0%b6%bb%e0%b7%94/",
       "Category": "local",
       "Parent URL": "https://www.dinamina.lk/category/local//page/118/"
}