{
       "Source": "dinamina",
       "Timestamp": "September 13, 2023 1:00 am",
       "Headline": "කරන්නාගොඩට එරෙහි නඩුව ජනවාරි 19 වැනිදා  විභාගයට ගන්නැයි නියෝගයක්",
       "News Content": "තරුණයන් 11 දෙ‍ෙනකු පැහැර ගෙන ගොස් අතුරුදන් කළේ යැයි හිටපු නාවික හමුදාපති අද්මිරාල් ඔෆ් ද ෆ්ලීට් වසන්ත කරන්නාගොඩ මහතාට එරෙහිව ස්ථිර ත්‍රිපුද්ගල මහාධිකරණය හමුවේ පවරා ඇති නඩුව විභාග කිරීම අත්හිටුවන අතුරු තහනම් නියෝගයක් නිකුත් කරන්නැයි ඉල්ලා ඒ මහතා ගොනු කළ රිට් පෙත්සම ලබන වසරේ ජනවාරි 19 වැනිදා විභාගයට ගැනීමට අභියාචනාධිකරණය ඊයේ (12) දින නියම කළේය.\n\nඅභියාචනාධිකරණ සභාපති විනිසුරු නිශ්ශංක බන්දුල කරුණාරත්න සහ අභියාචනාධිකරණ විනිසුරු එම්.සී.බී.එස්.මොරායස් යන මහත්වරුන්ගෙන් සමන්විත අභියාචනාධිකරණ විනිසුරු මඬුල්ල ඉදිරියේ මෙම පෙත්සම කැඳවනු ලැබීය.\n\nමෙම පෙත්සම වෙනත් දිනයක කැඳවන ලෙස පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා ඉල්ලා සිටියේය.\n\nමෙම පෙත්සමේ වගඋත්තරකරු ලෙස නීතිපතිවරයා නම් කර තිබේ.\n\nතරුණයින් 11 දෙනෙකු පැහැර ගෙන ගොස් අතුරුදන් කිරීම හා ඝාතනය කිරීම සම්බන්ධයෙන් නාවික හමුදාපති, අද්මිරාල් ඔෆ් ද ෆ්ලීට් වසන්ත කරන්නාගොඩ මහතාට එරෙහිව කොළඹ විශේෂ ත්‍රිපුද්ගල මහාධිකරණයේ පැවත්වෙන නඩුව විභාගයට ගැනීම අත්හිටුවමින් අභියාචනාධිකරණය පසුගිය වසරේ ජුනි 25 වැනිදා අතුරු නියෝගයක් නිකුත් කළ අතර රිට් පෙත්සම විභාගයට ගෙන අවසන් වන තෙක් බල පැවැත්වෙන පරිදි එම නියෝගය පැනවිණි.\n\nඑවකට සිටි අභියාචනාධිකරණ සභාපති විනිසුරු ඒ. එච්. එම්. ඩී. නවාස් සහ විනිසුරු සෝභිත රාජකරුණා යන මහත්වරුන් මෙම අතුරු තහනම් නියෝගය නිකුත් කරන ලදි. මෙම පෙත්සමට මැදිහත්ව කරුණු ඉදිරිපත් කිරීමට අතුරුදන්වූ දරුවන්ගේ මවුපියන් ඉදිරිපත් කළ පෙත්සමකට මීට පෙර අධිකරණය අවසර දුන්නේය.\n\nඑම මවුපියන් වෙනුවෙන් නීතිඥ නුවන් බෝපගේ මහතා පෙනී සිටියේය.\n\nපෙත්සම්කාර හිටපු නාවික හමුදාපති වෙනුවෙන් ජනාධිපති නීතිඥ රොමේෂ් ද සිල්වා මහතා පෙනී සිටියේය.",
       "URL": "https://www.dinamina.lk/2023/09/13/local/21716/%e0%b6%9a%e0%b6%bb%e0%b6%b1%e0%b7%8a%e0%b6%b1%e0%b7%8f%e0%b6%9c%e0%b7%9c%e0%b6%a9%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92-%e0%b6%b1%e0%b6%a9%e0%b7%94%e0%b7%80-%e0%b6%a2%e0%b6%b1/",
       "Category": "local",
       "Parent URL": "https://www.dinamina.lk/category/local//page/122/"
}