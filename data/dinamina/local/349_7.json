{
       "Source": "dinamina",
       "Timestamp": "July 21, 2023 1:00 am",
       "Headline": "නව නීති ගෙන ආ පමණින් අල්ලස හා දූෂණය අවම කරන්න බෑ",
       "News Content": "ආණ්ඩුව නොබෝදා සම්මත කළ දූෂණ විරෝධී පනතේ විධිවිධාන ප්‍රකාරව අල්ලස දූෂණයට එරෙහිව නීතිය ක්‍රියාත්මක කළ හැකි පූර්ණ බලතල සහිත නව අල්ලස් කොමිසමක් ස්ථාපිත කරන බව අධිකරණ ඇමැති ආචාර්ය විජයදාස රාජපක්ෂ මහතා ඊයේ (20) පැවසීය.\n\nඇමැතිවරයා මේ බව පැවසුවේ අධිකරණ අමාත්‍යාංශ ශ්‍රවණාගාරයේ ඊයේ (20) පැවති මාධ්‍ය හමුවට එක්වෙමිනි.\n\nඇමැති ජනාධිපති නීතිඥ ආචාර්ය විජයදාස රාජපක්ෂ මහතා තවදුරටත් මෙසේ ද පැවසීය.\n\nදූෂණ විරෝධී පනත් කෙටුම්පත නීතිගත කිරීමට සහාය ලබා දුන් සියලු පාර්ශ්වයන්ට ස්තුති කරනවා.\n\nඅල්ලස හා දූෂණය අවම කිරීමට නව නීති සකස් කළ පමණින් සිදු වන්නේ නැහැ. එම නීති ක්‍රියාත්මක කිරීමට දේශපාලනඥයන් ඇතුළු රාජ්‍ය නිලධාරීන් සහාය ලබා දිය යුතුයි.\n\nඅපේ රටේ සිදුවන අල්ලස් හා දූෂණ සඳහා දේශපාලනඥයන් හා රාජ්‍ය නිලධාරීන් සම්බන්ධ බවට ජනතාව අතර මතයක් තිබෙනවා. එහෙත් එම මතය නිවැරදි කරන්න කිසිම අයෙක් නිසි ක්‍රියාමාර්ග ගත්තේ නැහැ. දූෂණ විරෝධී නව පනත සම්මත වීමත් සමඟ ඉදිරියේදී පත් කරනු ලබන නව අල්ලස් කොමිෂන් සභාවට අල්ලස හා දූෂණය තුරන් කිරීමට අවශ්‍ය පූර්ණ බලය පවතිනවා. මීට වසර කිහිපයකට පෙර මේ කලාපයේ අල්ලස හා දූෂණය වැඩිම රටවල් ලෙස හොංකොං දේශය සහ සිංගප්පූරුව සලකනු ලැබුවා. එහෙත් එම රටවල් දෙකම නීතියේ ආධිපත්‍යය තහවුරු කරමින් නව නීති සකස් කළා. අල්ලස හා දූෂණය අවම කරන්න නව නීති සකස් කළ පමණින් ප්‍රමාණවත් වන්නේ නැහැ. එම නීති නිසි පරිදි ක්‍රියාත්මක කරන්න දේශපාලනඥයින් සහ රාජ්‍ය නිලධාරීන් අවශ්‍ය සහාය ලබා දිය යුතුයි. දූෂණ විරෝධී පනත පිළිබදව වැරදි මතයන් සමාජ ගත වුණා.\n\n",
       "URL": "https://www.dinamina.lk/2023/07/21/local/8101/%e0%b6%b1%e0%b7%80-%e0%b6%b1%e0%b7%93%e0%b6%ad%e0%b7%92-%e0%b6%9c%e0%b7%99%e0%b6%b1-%e0%b6%86-%e0%b6%b4%e0%b6%b8%e0%b6%ab%e0%b7%92%e0%b6%b1%e0%b7%8a-%e0%b6%85%e0%b6%bd%e0%b7%8a%e0%b6%bd%e0%b7%83/",
       "Category": "local",
       "Parent URL": "https://www.dinamina.lk/category/local//page/349/"
}