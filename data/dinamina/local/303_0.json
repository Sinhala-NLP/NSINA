{
       "Source": "dinamina",
       "Timestamp": "August 1, 2023 1:36 am",
       "Headline": "රත්නපුර කියන්නේ ජාතික දේශපාලනයට  ශ්‍රේෂ්ඨ චරිත එක් කළ ප්‍රදේශයක්",
       "News Content": "1948දී අපි නාමිකව නිදහස ලබන විට අකුරු කියවීමේ හැකියාව ලැබී තිබුණේ ජනගහනයෙන් සියයට 48කට පමණයි. 1945දී කන්නන්ගර මහතා ඉදිරිපත් කළ නිදහස් අධ්‍යාපන පනත නිසා අද ආසියාවේ අධ්‍යාපනය අතින් දියුණුම තැනකට අපේ රට පත් වෙලා තියෙනවා. 1945දී ලංකාවටම තිබුණේ පාසල් 3200යි. 2022 වන විට එම සංඛ්‍යාව දහ දහස් පනස් හය දක්වා වැඩි කර තියෙනවායැයි ගාල්ල දිස්ත්‍රික් පාර්ලිමේන්තු මන්ත්‍රී වැවිලි කර්මාන්ත හා කර්මාන්ත ඇමැති රමේෂ් පතිරණ මහතා ප්‍රකාශ කළේය.\n\nඅමාත්‍යවරයා එසේ ප්‍රකාශ කළේ ශ්‍රී ලංකා පොදුජන පෙරමුණේ කලවාන මැතිවරණ කොට්ඨාසයේ ආසන සම්මේලන රැස්වීම අමතමිනි. පළාත් සභා හා පළාත් පාලන රාජ්‍ය ඇමැති කලවාන ආසන සංවිධායක ජනක වක්කුඹුර මහතාගේ ප්‍රධානත්වයෙන් පෙරේදා (30) කලවානේ රුවන් උත්සව ශාලාවේදී රැස්වීම පැවැත්විණි.\n\nතවදුරටත් සභාව අමතා කතා කළ අමාත්‍ය රමේෂ් පතිරණ මහතා මෙසේ ද පැවසීය.Óරත්නපුර දිස්ත්‍රික්කය අපේ රටේ ජාතික දේශපාලනයට ශ්‍රේෂ්ඨ චරිත කීපයක් එක් කළ ප්‍රදේශයක්. සරත් මුත්තෙට්ටුවේගම, නන්ද එල්ලාවල, නාලන්ද එල්ලාවල, වාසුදේව නානායක්කාර වැනි වාමාංශික දේශපාලන නායකයන් බිහිකළ ප්‍රදේශයක ජනතාව ආමන්ත්‍රණය කිරීමට ලැබීම ගැන සතුටු වෙනවාÓ\n\nපසුගිය අවුරුදු හැත්තෑ පහක කාලයේ අවුරුදු 45 ආණ්ඩු කර තියෙන්නේ අපි හෝ අපට සම්බන්ධ දේශපාලන පක්ෂ. අපි රටේ සෞඛ්‍යය අධ්‍යාපනය වැනි දේ සංවර්ධනය කිරීමට විශාල වැඩ කොටසක් කර තියෙනවා. ඒ නිසා අද අධ්‍යාපනය හා සෞඛ්‍ය සේවාව දියුණු මට්ටමක පවතිනවා. පසුගිය කොරෝනා වසංගත කාලයේ ලෝකය පුරා මිනිසුන් මැරෙන විට අපි හැකි සෑම උත්සාහයක්ම යොදා ජීවිත සිය දහස් ගණනක් බේරගත්තා. ඒ සඳහා විදේශවලින් ණය ගත්තා. ලෝකය පුරා අසාමාන්‍ය තත්ත්වයක් ඇති වුණා. අපේ රටට ද ඒවා බලපෑවා. අපේ ආණ්ඩුව වුණත් ගනු ලැබූ ඇතැම් තීරණ වැරදි බව දැන් අවබෝධ වී තිබෙනවා. රසායනික පොහොර තහනම ඒ වගේ වැරදි තීන්දුවක්. අධිරාජ්‍යවාදීන් වසර ගණනක් තිස්සේ රටේ වටිනා සම්පත් රැගෙන ගියා. එහෙම රටක් තමයි අපට භාර ගන්න වුණේ. පසුගිය දවස්වල යම් යම් අවශ්‍යතාවලදී ඔබට විවිධ දුෂ්කරතා විඳින්න සිදු වුණු බව අප නොදන්නවා නොවෙයි. මේ සඳහා වැරදි තීරණ වගේම වැරදි උපදෙස් බලපෑවා. එවැනි දේ නිවැරදි කරමිනුයි දැන් අප සිටින්නේ. කොහොම වුණත් රටේ ඉදිරි මැතිවරණයේදී අප සමඟ රැඳී සිටින්න යම් යම් අවස්ථාවලදී පසු බැසීමට සිදු වුණත් නිරතුරුවම අපි සමඟ රැඳී සිටීම ගැන ස්තූතිවන්ත වෙනවා. රටේ ඉදිරියේ තීරණය ඔබ අප බව පැහැදිලිව විශ්වාසයෙන් ප්‍රකාශ කරනවා.\n\nපළාත් සභා හා පළාත් පාලන රාජ්‍ය ඇමැති රත්නපුර දිස්ත්‍රික් පාර්ලිමේන්තු මන්ත්‍රී කලවාන ප්‍රධාන සංවිධායක ජානක වක්කුඹුර මහතා-\n\nÒමම කලවාන ආසනයට සම්බන්ධ වුණේ 2006 අවුරුද්දේ. කලවාන කියන්නේ ලංකාවේ දුෂ්කරම කොට්ඨාසවලින් එකක්. ලයිට් තිබුණේ සියයට 40කට අඩු සියලුම ගම්මානවලට ලයිට් දීලා තියෙනවා. අඩිපාරවල් තිබුණා. වැවගම වගේ දුෂ්කර ගම්මාන ගණනාවකට පාරවල් හදලා දීලා තියෙනවා.\n\nමට මේ ආසනේ භාර දෙනවිට මහින්ද රාජපක්ෂ මහතා කීවේ කලවානට ගිහින් සරත් මුත්තෙට්ටුවේගම වගේ වැඩ කරන්න කියලයි. ඉතින් මට හැකි හැම දෙයක්ම ඔබ වෙනුවෙන් කරනවා.\n\nරැකියා නැති අට සමතුන් ලක්ෂයකට රැකියා දීමේ වැඩපිළිවෙළ අනුව 34 දාහකට රැකියා දුන්නා. උපාධිධාරීන් 64 දාහකට රැකියා දුන්නා. ඔබ හැමදාම මා වෙත දක්වන සහයෝගයට ස්තුතියි.\n\nපිළිගැනීමේ කතාව කලවාන ප්‍රාදේශිය සභාවේ හිටපු සභාපති හා සබරගමුව පළාත් සභාවේ හිටපු මන්ත්‍රී චමින්ද ඉන්ද්‍රප්‍රිය මහතා විසින් සිදු කරන ලදී.\n\nදිගාමඬුල්ල දිස්ත්‍රික් පාර්ලිමේන්තු මන්ත්‍රී ඩී. වීරසිංහ, රාජ්‍ය අමාත්‍ය ඩී. වී. චානක, රාජ්‍ය අමාත්‍ය ඉන්දික අනුරුද්ධ මහත්වරුන්ද මෙහිදී කතා කළහ.\n\nකලවාන සමූහ – සේන වේරගම",
       "URL": "https://www.dinamina.lk/2023/08/01/local/10635/%e0%b6%bb%e0%b6%ad%e0%b7%8a%e0%b6%b1%e0%b6%b4%e0%b7%94%e0%b6%bb-%e0%b6%9a%e0%b7%92%e0%b6%ba%e0%b6%b1%e0%b7%8a%e0%b6%b1%e0%b7%9a-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%af%e0%b7%9a/",
       "Category": "local",
       "Parent URL": "https://www.dinamina.lk/category/local//page/303/"
}