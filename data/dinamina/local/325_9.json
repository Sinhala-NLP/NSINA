{
       "Source": "dinamina",
       "Timestamp": "July 27, 2023 1:00 am",
       "Headline": "පක්ෂ විපක්ෂ නායකයෝ  විදෙස් තානාපතිවරු සමඟ විශේෂ සාකච්ඡාවක්",
       "News Content": "\n\nරටවල් 12ක් නියෝජනය කරන තානාපතිවරුන් සහ පක්ෂ විපක්ෂ නායකයන් ඇතුළු නියෝජිත පිරිසක් සමඟ විශේෂ සාකච්ඡාවක් පෙරේදා (25) කොළඹදී පැවැත්විණි. ඒ විපක්ෂ නායක සජිත් ප්‍රේමදාස මහතාගේ ප්‍රධානත්වයෙනි.\n\nසුවිශේෂී කරුණු රැසක් පිළිබඳව එහිදී විශේෂ අවධානය යොමු කළ අතර, විශේෂයෙන්ම මෙරට වර්තමාන තත්ත්වය පිළිබඳව දීර්ඝ වශයෙන් සාකච්ඡා කරනු ලැබීය. මෙහිදී ප්‍රජාතන්ත්‍රවාදය තහවුරු කිරීම, ව්‍යවස්ථාව ආරක්ෂා කරගැනීම සහ පළාත් පාලන මැතිවරණය පැවැත්වීම වැනි කරුණු පිළිබඳව ද සාකච්ඡාවට ලක් විය.\n\nරජය විසින් ප්‍රජාතන්ත්‍රවාදය ⁣අමු අමුවේ කෙලෙසීම මෙන්ම ජනතාව මුහුණ දෙන ප්‍රශ්න කෙරෙහි රජය දක්වන අකාර්යක්ෂමභාවය, දූෂණ විරෝධී ක්‍රියාදාමය නිසි පරිදි ක්‍රියාත්මක නොකිරීම සහ නීති සම්පාදනය ක්ෂේත්‍රයේ මතුව ඇති ගැටලු රැසක් සම්බන්ධයෙන් ද අවධානය යොමු කරන ලදී.\n\nමේ සඳහා අමෙරිකා එක්සත් ජනපද තානාපති Julie J Chung, නෙදර්ලන්ත තානාපති Bonnie Horbach, ඉන්දීය මහකොමසාරිස් Gopal Baglay, නවසීලන්ත මහකොමසාරිස් Michael Appleton, ඕස්ට්‍රේලියාවේ මහකොමසාරිස් Paul Wesley Stephens, ප්‍රංශ මහ කොමසාරිස් Jean Francois Pactet , කැනඩාවේ මහකොමසාරිස් Eric Walsh, එක්සත් රාජධානියේ වැඩබලන නියෝජ්‍ය මහකොමසාරිස් Lisa Whanstall, රුමේනියානු තානාපති Victor Chiujdea, ජපාන නියෝජ්‍ය දූත මණ්ඩල ප්‍රධානී Katsuki Kotaro, ඉතාලි නියෝජ්‍ය දූත මණ්ඩල ප්‍රධානී Dr. Francesco Perale, යුරෝපා සංගමයේ දේශපාලන අංශයේ Anne Vaugier Chatterjee සහභාගී වූහ.\n\nමෙහිදී විපක්ෂය නියෝජනය කරමින් විපක්ෂ නායක සජිත් ප්‍රේමදාස මහතා විසින් තානාපතිවරුන් සහ මහකොමසාරිස්වරුන් අමතා රට මුහුණ දී ඇති ගැටලු සම්බන්ධයෙන් දැනුම්වත් කරන ලදී.\n\nචේතනාන්විතව මැතිවරණ කල් දැමීම හරහා ප්‍රජාතන්ත්‍රවාදයට එල්ලවී ඇති බරපතළ තර්ජනය පිළිබඳව මෙහිදී විපක්ෂ නායකවරයා විශේෂයෙන් තනාපතිවරුන්ගේ අවධානයට යොමු කරනු ලැබීය.\n\nජනතාවගේ ප්‍රශ්න කෙරෙහි සංවේදී නොවීමෙන් අස්වැසුම වැනි වැඩසටහන් අසාර්ථක වීම ගැන ද දැනුම්වත් කළ විපක්ෂ නායකවරයා මේ වන විට රටේ සෞඛ්‍ය ක්ෂේත්‍රය කඩා වැටී ඇති ආකාරයත්, බාල ඖෂධ හේතුවෙන් ජනතාව පීඩාවට පත්ව ඇති ආකාරයත් සිහිපත් කරනු ලැබීය.\n\nඊට අමතරව දූෂණය පිටු දැකීමට පනත් රැසක් සම්මත කර ගනු ලැබුවත් දූෂණ වංචා තවමත් අවසන් නැති බවත්, රටින් සොරකම් කළ මුදල් නැවත ගැනීමට සුදුසු ආකාරයක් සකස් කර නොමැති බවත්, නීති සම්පාදන ක්ෂේත්‍රයේ ගැටලු රැසක් ඇති බවත්, සියලුම පනත්වල දෝෂ ඇති බවත්, මේ හේතුවෙන් නීති පද්ධතියේ ගුණාත්මකභාවය අඩු වී ඇති බවත් විපක්ෂ නායකවරයා පැවැසීය.\n\nරක්ෂණ ශ්‍රියන්ත",
       "URL": "https://www.dinamina.lk/2023/07/27/local/9623/%e0%b6%b4%e0%b6%9a%e0%b7%8a%e0%b7%82-%e0%b7%80%e0%b7%92%e0%b6%b4%e0%b6%9a%e0%b7%8a%e0%b7%82-%e0%b6%b1%e0%b7%8f%e0%b6%ba%e0%b6%9a%e0%b6%ba%e0%b7%9d-%e0%b7%80%e0%b7%92%e0%b6%af%e0%b7%99%e0%b7%83/",
       "Category": "local",
       "Parent URL": "https://www.dinamina.lk/category/local//page/325/"
}