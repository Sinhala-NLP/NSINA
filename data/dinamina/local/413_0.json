{
       "Source": "dinamina",
       "Timestamp": "July 5, 2023 9:31 am",
       "Headline": "අලි-මිනිස් ගැටුම විසඳන්න ජාතික ප්‍රතිපත්තියක් ඕනෑ",
       "News Content": "අලි මිනිස් ගැටුම විසඳීම සම්බන්ධයෙන් ජාතික ප්‍රතිපත්තියක් සහ වැඩපිළිවෙළක් ඇති කළ යුතු බව වනජීවී හා වන සම්පත් සංරක්ෂණ ඇමැතිනි නීතිඥ පවිත්‍රා වන්නිආරච්චි මහත්මිය පැවැසුවාය. වනජීවී හා වන සම්පත් සංරක්ෂණ අමාත්‍යාංශයේ මූලිකත්වයෙන් හා ඊට අදාළ අනෙකුත් සියලු ආයතනයන්ගේ මැදිහත් වීමෙන් සකස් කෙරෙන මේ ජාතික ප්‍රතිපත්තිය හා වැඩපිළිවෙළ පාර්ලිමේන්තුවේ විවාදයට බඳුන් කළ යුතු බවත්, ආංශික අධීක්ෂණ කමිටු ආදියට යොමු කර අවශ්‍ය ක්‍රියාමාර්ග සම්බන්ධයෙන් නිසි සැකැස්මක් සකස් කළ යුතු බවත් ඇමැතිනිය අවධාරණය කළාය. ඇය මේ බැව් අවධාරණය කළේ අලි මිනිස් ගැටුම කළමනාකරණය කිරීම සම්බන්ධයෙන් සාකච්ඡා කිරීම සඳහා ඊට අදාළ සියලු ආයතන ඒකාබද්ධ කරගනිමින් ශ්‍රී ලංකා පදනම් ආයතනයේදී ඊයේ (4) පැවති වැඩමුළුවට සහභාගි වෙමිනි.\n\nවත්මන් තත්ත්වය මත අලි මිනිස් ගැටුම මෙරට ප්‍රධාන ගැටලුවක් බවට පත් වී ඇති බවත්, ඒ සම්බන්ධයෙන් විසඳුම් සෙවීමේදී වැය වුවද වැය වන මුදල නොව ස්ථිරසාර විසඳුමක් ලබාගැනීමට කටයුතු කළ යුතු බවත් පෙන්වා දුන් ඇමැතිනිය අවධාරණය කළේ මේ ගැටලුව සම්බන්ධයෙන් ප්‍රතිපත්ති හා වැඩපිළිවෙළ සකසන විට කෙටිකාලීන, මධ්‍යකාලීන හා දිගුකාලීන විසඳුම් සහිතව සැකසිය යුතු බවයි. අලි මිනිස් ගැටලුව උග්‍ර වීමට අතීතයේ ගත් තීන්දු තීරණ බලපෑ බවද පැවසූ ඇමැතිනිය මේ ගැටලුව හේතුවෙන් මෙරට ජනතාව මෙන්ම අලින්ද දුක් විඳින බවත්, වන අලි සංරක්ෂණය වෙනුවෙන් ප්‍රධාන සැලසුමක් හැකි ඉක්මනින් සකස් කළ යුතු බවත් කීවාය.",
       "URL": "https://www.dinamina.lk/2023/07/05/local/4330/%e0%b6%85%e0%b6%bd%e0%b7%92-%e0%b6%b8%e0%b7%92%e0%b6%b1%e0%b7%92%e0%b7%83%e0%b7%8a-%e0%b6%9c%e0%b7%90%e0%b6%a7%e0%b7%94%e0%b6%b8-%e0%b7%80%e0%b7%92%e0%b7%83%e0%b6%b3%e0%b6%b1%e0%b7%8a%e0%b6%b1/",
       "Category": "local",
       "Parent URL": "https://www.dinamina.lk/category/local//page/413/"
}