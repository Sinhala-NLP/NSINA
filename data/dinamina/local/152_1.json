{
       "Source": "dinamina",
       "Timestamp": "September 5, 2023 3:59 am",
       "Headline": "අයහපත් කාලගුණයෙන්  දිස්ත්‍රික 9ක  පවුල් 1630ක්  පුද්ගලයන් 6049ක්  පීඩාවට පත් වෙලා",
       "News Content": "පවතින අයහපත් කාලගුණ තත්ත්වය හේතුවෙන් දිස්ත්‍රික නවයක පවුල් 1630 ක පුද්ගලයන් 6049ක් ඊයේ (04) පස්වරුව වනවිට බලපෑමට ලක්ව සිටි බව ආපදා කලමනාකරණ මධ්‍යස්ථානය සිය දෛනික තත්ත්ව වාර්තාව නිකුත් කරමින් කියා සිටී.\n\nගස් කඩා වැටීම්, අධික සුළං, අකුණු, ජලය පිටාර ගැලීම, නායයෑම් පිළිබඳ අනතුරු ඇඟවීම් හේතුවෙන් ගාල්ල කළුතර කොළඹ රත්නපුර කෑගල්ල මඩකලපු ත්‍රිකුණාමලය ,පුත්තලම, වව්නියාව දිස්ත්‍රික්කවල ජනතාව එසේ බලපෑමට ලක්ව තිබේ.\n\nඑක් පුද්ගලයකු තුවාල ලබා ඇති බවත් අර්ධ නිවාස හානි 122ක් බවත් එම වාර්තාවේ සඳහන් වේ.\n\nකළුතර දිස්ත්‍රික්කයේ ප්‍රාදේශීය ලේකම් කොට්ඨාස හයක ග්‍රාම නිලධාරි වසම් 14ක නිවාස මතට ගස් කඩාවැටීම, සුළං නිසා වහල්වල සෙවිලි ගැලවී යාම ඇතුළු හේතුන් මත පුද්ගලයන් පනස්දෙනකු පීඩාවට පත්ව ඇතැයි කළුතර ආපදා කළමනාකරණ මධ්‍යස්ථානයේ සහකාර අධ්‍යක්ෂ කර්නල් අරවින්ද අමරසේකර මහතා පැවසීය. අද (05) බස්නාහිර, සබරගමුව, දකුණ, මධ්‍යම සහ වයඹ පළාත්වල විටින් විට වැසි හෝ ගිගුරුම් සහිත වැසි ඇතිවන බව කාලගුණ විද්‍යා දෙපාර්තමේන්තුව සඳහන් කරයි. බස්නාහිර සහ සබරගමුව පළාත්වලත් ගාල්ල, මාතර සහ නුවරඑළිය දිස්ත්‍රික්කවලත් ඇතැම් ස්ථානවලට මිලිමීටර 50ට වැඩි තරමක් තද වැසිද ඇති විය හැකි බවද සඳහන් කරන කාලගුණ විද්‍යා දෙපාර්ත්මේන්තුව යාපනය, මන්නාරම සහ අනුරාධපුර දිස්ත්‍රික්කවල වැසි ස්වල්පයක් ඇතිවිය හැකි බවද පවසයි.\n\nමධ්‍යම කඳුකරයේ බටහිර බෑවුම් ප්‍රදේශවලත්, බස්නාහිර, දකුණ, වයඹ, උතුරු සහ උතුරු-මැද පළාත්වලත් විටින් විට හමන පැ.කි.මී. (40 – 45)ක පමණ තරමක තද සුළං ඇතිවිය හැක. දෘශ්‍ය ලෙස සූර්යයා දකුණට ගමන් කිරීමේදී අගෝස්තු මස 28 වන දින සිට සැප්තැම්බර් 07 දක්වා ශ්‍රී ලංකාව ආසන්න අක්ෂාංශවලට සෘජුවම ඉහළින් පවතී. අද (05) දින දහවල් 12:09ට බම්බලපිටිය, මාලිබොඩ, කැප්පෙටිපොළ, බඩල්කුඹුර සහ පොතුවිල් යන ප්‍රදේශවලට හිරු මුදුන්ව පවතී.\n\nහෙටින් (06) පසු පවතින වැසි තත්ත්වයේ යම් අඩු වීමක් සිදුවිය හැකි බවද කාලගුණ විද්‍යා දෙපාර්තමේන්තුව සඳහන් කරයි.\n\nඅධික වර්ෂා තත්ත්වය හමුවේ රත්නපුර දිස්ත්‍රික්කයේ ඇහැළියගොඩ ප්‍රාදේශීය ලේකම් කොට්ඨාසයට අද (05) සවස 4.00 දක්වා නායයෑමේ රතු නිවේදන නිකුත් කළ බව ජාතික ගොඩනැඟිලි පර්යේෂණ සංවිධානය පැවසීය.\n\n“පසුගිය පැය 24 තුළ වර්ෂාපතනය මිලිමීටර 150 ඉක්මවා ඇති බැවින් වර්ෂාව තවදුරටත් පවතී නම් නායයෑම, බෑවුම් කඩාවැටීම්, ගල් පෙරළීම්, පොළොව ගිලා බැසීම් සහ පස්කණ්ඩි කඩා වැටීම් අනතුරුවලින් වැළකීමට ආරක්‍ෂිත ස්ථානවලට යන්න” ලෙස රතු නිවේදනයේ සඳහන් වේ.\n\nකාසල්රී සහ මාවුස්සාකැලේ ජල පෝෂක ප්‍රදේශවලට 04 දින දක්වා වූ පැය 24ක කාලයක් තුළ පසුගිය දිනයන්ට සාපෙක්ෂව සැලකිය යුතු වර්ෂාපතනයක් පතිත වූ බව ලක්ෂපාන ජල විදුලි බලාගාරයේ උසස් නිලධාරියකු පැවසීය.\n\nමාවුස්සාකැලේ ජල පෝෂක ප්‍රදේශවලට මිලිමීටර් 71ක වර්ෂාපතනයක් පතිත වී ඇති බවත්, ඒ අනුව අඩි 120ක උස මාවුස්සාකැලේ ජලාශයේ ජල මට්ටමට පිටාර මට්ටමට අඩි 51.3 දක්වා ඉහළ ගොස් ඇති බවත්, කාසල්රී ජල පෝෂක ප්‍රදේශලට ගත වූ පැය 24ක කාලය තුළ මිලිමිටර් 56ක වර්ෂාපතනයක් පතිත වූ බවත්, ඒ අනුව අඩි 150ක උසකින් යුතු කාසල්රී ජලාශයේ ජලෙමට්ටම පිටාර මට්ටමට අඩි 36.5 දක්වා ඉහළ ගොස් ඇති බවද එම නිලධාරියා පැවසීය.\n\nතවද ලක්ෂපාන ජල විදුලි බලාගාර සංකීර්ණ ප්‍රදේශවලට මිලිමීටර් 90ක වර්ෂාපතනයක් පතිත වූ බවත්, දැනට එම ජලාශවල තිබෙන ජල ධාරිතාවෙන් කැනියොන්, ලක්ෂපාන, නව ලක්ෂපාන, පොල්පිටිය සහ විමලසුරේන්ද්‍ර යන ජල විදුලි බලාගාරවල විදුලි උත්පාදනය අඛණ්ඩව සිදු කරන බවද එම නිලධාරියා පැවසීය.\n\nඋපාලි කරුණාරත්න, රක්ෂණ ශ්‍රියන්ත, රක්වාන – ඉන්දික සී. කුමාර, අලුත්ගම තුසිත කුමාර ද සිල්වා, ගාල්ල දිසා සමූහ\n\nනන්දසිරි වැලිගමගේ, කහවත්ත – නිරෝෂණ පෙරේරා, කේ.ඒ. සුනිල් – කුරුවිට,\n\nහැටන් – රංජිත් රාජපක්ෂ",
       "URL": "https://www.dinamina.lk/2023/09/05/local/19630/%e0%b6%85%e0%b6%ba%e0%b7%84%e0%b6%b4%e0%b6%ad%e0%b7%8a-%e0%b6%9a%e0%b7%8f%e0%b6%bd%e0%b6%9c%e0%b7%94%e0%b6%ab%e0%b6%ba%e0%b7%99%e0%b6%b1%e0%b7%8a-%e0%b6%af%e0%b7%92%e0%b7%83%e0%b7%8a%e0%b6%ad/",
       "Category": "local",
       "Parent URL": "https://www.dinamina.lk/category/local//page/152/"
}