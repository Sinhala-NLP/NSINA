{
       "Source": "dinamina",
       "Timestamp": "August 1, 2023 1:22 am",
       "Headline": "තොටළඟ හොර කුළුබඩු ගබඩාවක් වටලති",
       "News Content": "කුළු බඩුවලට පාන් පිටි-පාන් කුඩු-බඩඉරිඟු-අජිනමොටේ-හාල් කුඩු කෘතිම වර්ණක එකතු කිරීම අතටම අසුවෙලා\n\nමිනිස් ශරීරයට නුසුදුසු මිරිස්, කහකුඩු ඇතුළු කුළු බඩු නිෂ්පාදනය කරන ගබඩාවක් කොළඹ තොටළඟ සේදවත්ත ප්‍රදේශයෙන් සොයා ගැනීමට පාරිභෝගික කටයුතු පිළිබඳ අධිකාරිය සමත්වී තිබේ.\nමෙම ගබඩාවේ මිරිස්, කහ, ගම්මිරිස් කුඩු ඇතුළු තුනපහ කුඩුවලට මිනිස් ශරීරයට නුසුදුසු විවිධ දේවල් එකතු කරමින් පැකට් කිරීමේ ජවාරමක් මෙම ගබඩාව තුළ සිදුවෙමින් තිබී ඇත. මෙහිදී පාරිභෝගික කටයුතු පිළිබඳ අධිකාරිය එම ස්ථානයට යනවිට මිරිස් කුඩු සඳහා පරණ පාන්කුඩු එකතු කිරීම, තුනපහ කුඩු සඳහා පරණ බඩඉරිඟු අජිනෝමොටෝ එකතු කිරීම, ගම්මිරිස් සඳහා පරණ හාල් කුඩු එකතු කිරීම සහ මේ සියලුම වර්ග කෘතිම වර්ණ හා රසකාරක එකතු කිරීම සිදුවෙමින් තිබෙන අයුරු දක්නට ලැබී ඇත.\nමෙසේ ප්‍රමිතියකින් තොරව නිෂ්පාදනය කෙරෙන මිරිස් හා කුළු බඩු පැකට් වත්තල, ග්‍රෑන්ඩ්පාස් හා මට්ටක්කුලිය යන කොළඹ අවට ප්‍රදේශවල අලෙවි කරන බව වාර්තාවේ.\nඅධිකාරියේ වැටලීම් හා විශේෂ විමර්ශන අංශයේ අධ්‍යක්ෂ රසල් ද සොයිසා , සහකාර අධ්‍යක්ෂ ප්‍රදීප් කළුතර ආරච්චි යන මහත්වරුන්ගේ ඍජු අධීක්ෂණය යටතේ මෙම වැටලීම සිදු කර ඇත.\n\nඅනුර ප්‍රේමලාල්",
       "URL": "https://www.dinamina.lk/2023/08/01/local/10716/%e0%b6%ad%e0%b7%9c%e0%b6%a7%e0%b7%85%e0%b6%9f-%e0%b7%84%e0%b7%9c%e0%b6%bb-%e0%b6%9a%e0%b7%94%e0%b7%85%e0%b7%94%e0%b6%b6%e0%b6%a9%e0%b7%94-%e0%b6%9c%e0%b6%b6%e0%b6%a9%e0%b7%8f%e0%b7%80%e0%b6%9a/",
       "Category": "local",
       "Parent URL": "https://www.dinamina.lk/category/local//page/303/"
}