{
       "Source": "dinamina",
       "Timestamp": "October 12, 2023 1:00 am",
       "Headline": "අන්‍යොන්‍ය අවිශ්වාසය තුරන් කරන පිළිගත හැකි වැඩපිළිවෙළක් ක්‍රියාත්මක කිරීමට අප සූදානම්",
       "News Content": "මව්බිම ජනතා පක්ෂයේ ජාතික මූලස්ථානය කොළඹ 08, උද්‍යාන මාවත, අංක 11 දරණ ස්ථානයේදී පක්ෂ නායක දිලිත් ජයවීර මහතාගේ ප්‍රධානත්වයෙන් පක්ෂයේ ජ්‍යෙෂ්ඨ නායක ආචාර්ය හේමකුමාර නානායක්කාර මහතා ඇතුළු විධායක කමිටු සාමාජිකයන්ගේ සහභාගීත්වයෙන් ඊයේ (11) විවෘත කෙරිණි. මව්බිම ජනතා පක්ෂයේ නායක දිලිත් ජයවීර පක්ෂ මුලස්ථානය විවෘත කරමින් සිය පක්ෂයේ ඉදිරි ගමන්මඟ සහ වැඩපිළිවෙළ ගැන මෙසේ අදහස් දැක්වීය.\n\n‘ අද සුවිශේෂී දිනයක්. ‘සතුටු දැයක්’ නිර්මාණය කිරීමේ තේමාව යටතේ සුහුරු ව්‍යවසායකත්ව රාජ්‍යයක් නිර්මාණය කිරීම උදෙසා ශ්‍රී ලාංකික තරුණ ප්‍රජාව, ශ්‍රී ලාංකික කාන්තාවන් ඇතුළු සමස්ත ශ්‍රී ලාංකික ජනතාව බල ගැන්වීම වෙනුවෙන් මව්බිම ජනතා පක්ෂයේ ජාතික මුලස්ථානය විවෘත වෙනවා. මේ රට ව්‍යවසායකයන්ගේ තෝතැන්නක් බවට පත්විය යුතු බව මා දැඩිව විශ්වාස කරනවා. නිදහසින් පසු අපේ රටේ දිගින් දිගටම ඇති වූ සමාජ, ආර්ථික දේශපාලන තත්ත්වයන් පිටුපස තිබු ජාතික උපාය මාර්ගික ප්‍රවේශයන්හි අඩුව පුරවාලමින් ඉහළ දේශපාලන සාක්ෂරතාවකින් හෙබි ශ්‍රී ලාංකික සමාජයක් නිර්මාණය කළ යුතු වෙනවා. එමගින් සහභාගිත්ව දේශපාලන අවකාශයක් නිර්මාණය කිරීමට අපි බලාපොරොත්තු වෙනවා.\n‘ ශ්‍රී ලාංකික අපගේ ජාතික සභ්‍යත්වය පිළිබඳ පොදු නිර්වචනයකින් මේ වන විට විවිධ දේශපාලන අවශ්‍යතාවන් සඳහා ජාති, ආගම් වශයෙන් බෙදී ඇති මව්බිමේ සියලු බෙදීම් අතික්‍රමණය කළ යුතුයි.\n\nඑහිදී සියලු දෙනාම එකම රටක එකම හද ගැස්මකට එකාවන්ව නැගී සිටින හැඟීම ඔවුනොවුන්ට දැනෙන ජාතික මතවාදයක් ජන ගත කළ යුතු බව මා විශ්වාස කරනවා.\n\nඒ හැඟීමෙන් දීර්ඝ කාලයක් පුරා අප මුහුණ දෙමින් සිටින අන්‍යොන්‍ය අවිශ්වාසය තුරන් කිරීමට පිළිගත හැකි වැඩපිළිවෙළක් අපි මව්බිම ජනතා පක්ෂය හරහා ඉදිරියේදී ක්‍රියාත්මක කිරීමට සූදානම්’ යැයි පැවසීය.\n\nමව්බිම ජනතා පක්ෂයේ ජ්‍යෙෂ්ඨ නායක හේමකුමාර නානායක්කාර මහතා-\nමේ මාතෘභූමියේ දේශපාලන අවකාශයේ අන් මත නොඉවසීමේ සංස්කෘතිය වෙනුවට වඩාත් ප්‍රජාතන්ත්‍රවාදී සියලු අදහස් වෙත විවෘත මනසකින් සවන් දිය හැකි සමාජයක් සහ ඒ හරහා ප්‍රශස්ත වූත්, සහෘද වූත්, දේශපාලන සංස්කෘතියක් නිර්මාණය කිරීමට අපි අපේක්ෂා කරනවා’යැයි පැවසීය.\n\nඡායාරූපය-සුදත් මලවිර",
       "URL": "https://www.dinamina.lk/2023/10/12/local/29927/%e0%b6%85%e0%b6%b1%e0%b7%8a%e0%b6%ba%e0%b7%9c%e0%b6%b1%e0%b7%8a%e0%b6%ba-%e0%b6%85%e0%b7%80%e0%b7%92%e0%b7%81%e0%b7%8a%e0%b7%80%e0%b7%8f%e0%b7%83%e0%b6%ba-%e0%b6%ad%e0%b7%94%e0%b6%bb/",
       "Category": "local",
       "Parent URL": "https://www.dinamina.lk/category/local//page/4/"
}