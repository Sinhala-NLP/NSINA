{
       "Source": "dinamina",
       "Timestamp": "October 9, 2023 1:00 am",
       "Headline": "කුරුඳු පැටවූ කැබ් රථයක් ඇළ මාර්ගයකට පෙරළිලා රියැදුරුට සහ සහායකයාට සුළු තුවාල",
       "News Content": "කුරුඳු පැටවූ බොලරෝ වර්ගයේ කැබ් රථයක් හොරණ පාදුක්ක මාර්ගයේදී බෝක්කුවකින් ඇළ මාර්ගයකට වැටී අනතුරකට ලක්වී ඇතැයි හොරණ මූලස්ථාන පොලිසිය කියයි.\nමේ අනතුරින් රියැදුරා සහ එහි සහායකයා සුළු තුවාල ලබා ඇතැයි පොලිසිය කියයි.\nකැබ් රථය බෝක්කුවෙන් පහළට වැටීමට පෙර ජල නළ පද්ධතියට, විදුලි කණුවකට, දුරකතන කණුවකට සහ වෙළෙඳ සැල් දෙකකට අලාභහානි සිදුවී ඇති අතර, අලාභයේ වටිනාකම රුපියල් ලක්ෂ පහළොවකට ආසන්න වෙතැයි පොලිසිය කියයි.\nමාවතගම සිට කරන්දෙණිය දක්වා කුරුඳු ප්‍රවාහනය කරමින් සිටියදී රියැදුරුට නින්ද යෑම හේතුවෙන් මේ අනතුර සිදුවන්නට ඇතැයි පොලිසිය පවසයි. කැබ් රථය ධාවනයට නුසුදුසු තත්ත්වයට පත්ව ඇතැයි ද පොලිසිය කියයි.\nපාණදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ, සහකාර පොලිස් අධිකාරී උදය කුමාර මහත්වරුන්ගේ උපදෙස් මත, හොරණ පොලිසියේ ස්ථානාධිපති ප්‍රධාන පොලිස් පරීක්ෂක පී. එස්. පනාවල මහතාගේ මෙහෙයවීමෙන්, රථවාහන අංශයේ ස්ථානාධිපති උප පොලිස් පරීක්ෂක විජේසිංහ පොලිස් සැරයන් 37999 මහේෂ්, 48021 සම්පත් මහත්වරු පරීක්ෂණ පවත්වති.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/10/09/local/29070/%e0%b6%9a%e0%b7%94%e0%b6%bb%e0%b7%94%e0%b6%b3%e0%b7%94-%e0%b6%b4%e0%b7%90%e0%b6%a7%e0%b7%80%e0%b7%96-%e0%b6%9a%e0%b7%90%e0%b6%b6%e0%b7%8a-%e0%b6%bb%e0%b6%ae%e0%b6%ba%e0%b6%9a%e0%b7%8a-%e0%b6%87/",
       "Category": "local",
       "Parent URL": "https://www.dinamina.lk/category/local//page/17/"
}