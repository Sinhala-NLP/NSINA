{
       "Source": "dinamina",
       "Timestamp": "October 5, 2023 12:59 am",
       "Headline": "කාලගුණ විද්‍යා සේවය ජනතාවට  සමීප කරවීමට පියවර ගන්නවා -රාජ්‍ය ඇමැති ප්‍රමිත බණ්ඩාර",
       "News Content": "නවීන තාක්ෂණය උපයෝගි කරගනිමින් කාලගුණ විද්‍යා දෙපාර්තමේන්තුවෙන් සලසන සේවය වඩා සමීපව රටේ ජනතාවට සැලසීමට අවශ්‍ය ක්‍රියාමාර්ග ගන්නා බව ආරක්ෂක රාජ්‍ය ඇමැති ප්‍රමිත බණ්ඩාර තෙන්නකෝන් මහතා ප්‍රකාශ කළේය. ඔහු මේ බව පැවසුවේ කාලගුණ විද්‍යා දෙපාර්තමේන්තුව ස්ථාපිත කර වසර 75ක් සපිරීම නිමිත්තෙන් ඊයේ (4) කාලගුණ විද්‍යා දෙපාර්තමේන්තු ශ්‍රවණාගාරයේදී පැවති උත්සවයට සහභාගී වෙමිනි.\n\nඑහිදී වැඩිදුරටත් අදහස් පළ කළ ආරක්ෂක රාජ්‍ය ඇමැති ප්‍රමිත බණ්ඩාර තෙන්නකෝන් මහතා:\n\n“කාලගුණ විද්‍යා දෙපාර්තමේන්තුවේ 75 වැනි සංවත්සරය සමරන අද දින මේ අවස්ථාවට සම්බන්ධ වෙන්න ලැබීම ගැන සතුටු වෙනවා. කාලගුණ විද්‍යා දෙපාර්තමේන්තුවට 75 වසරක කරන ලද සේවයට අපේ උත්තමාචාරය, ගෞරවය මේ අවස්ථාවේදි අපි පුද කරනවා.\n\n“කාලගුණ විද්‍යා දෙපාර්තමේන්තුවෙ වටිනාකම, වැදගත්කම, විශේෂත්වය පුරවැසියකු විදියට අවබෝධ කරගන්න පසුගිය කෙටි කාලය තුළ මට අවස්ථාව ලැබුණා. කාලගුණ විද්‍යා දෙපාර්තමේන්තුවේ කාර්යභාරය පිළිබඳව අවබෝධයක් ලබා ගන්න මට අවස්ථාව ලැබුණා. අපි මීට වසරකට පමණ පෙර මේ අමාත්‍යාංශයේ වැඩ ජනාධිපතිවරයා විසින් පැවරීමත් සමඟ අපි උත්සහ කළා මේ දෙපාර්තමේන්තුවෙත්, අනුබද්ධ ආයතනත් අපේ අමාත්‍යාංශයේ පුලුල් වෙනස්කම්වලට භාජනය කරන්න ඕනැ කියලා. අපට තේරුණ, දැනුණ, හැඟුණ ලෝකය හා සංසන්දනය කරද්දි කාලගුණ විද්‍යා දෙපාර්තමේන්තුවේ අපට තිබෙන අවම සම්පත්, තාක්ෂණය පිළිබඳව අපිට අවබෝධයක් ලබා ගන්න හැකියාව ලැබුණා. ගිය වසරේ අපි දරුණු ආර්ථික අර්බුදයකට මුහුණ දුන් වෙලාවෙ රජයට සිදු වුණා ව්‍යාපෘති ගණනාවක් නවත්වන්න. එහෙමත් නැත්නම් නැවත සලකා බලන්න. එම තත්ත්වය යටතේ රජය ලෝක බැංකුවත් සමඟ අපි ගන්න ණය මුදලකින් කාලගුණ විද්‍යා දෙපාර්තමේන්තුව නව්‍යකරණය කිරීම අපි අර්බුද මැදත්කරගෙන ආවා. අපි කිසිම අවස්ථාවක ව්‍යාපෘතිය නවත්වන්න උත්සහා කළේ නැහැ.\n\n“සේවාවක් විදියට මහජනතාවට සේවා සලසන ගමන්ම කාලගුණ විද්‍යා දෙපාර්තමේන්තුවේ අනාගතය වෙනුවෙන් අනෙකුත් ක්ෂේත්‍රවලින් අපි ලබාදෙන වැදගත් පුරෝකථනය වෙනුවෙන් මුදල් අය කිරීමක් කරන්න අපි යෝජනා කර තිබෙනවා. ඒ අකාරයෙන් තමයි අනෙකුත් රටවල් කාලගුණ විද්‍යා අංශයේ දියුණුවක් ඇති කරගෙන තියන්නෙ. නවීන තාක්ෂණය උපයෝගී කර ගනිමින් ජනතාවට මීටත් වඩා කිට්ටු සේවාවක් ලබාදීම අපේ වගකීම, යුතුකම විදියට අපි කල්පනා කරනවා” යැයි පැවසීය.\n\nආරක්ෂක අමාත්‍යාංශයේ ලේකම් මේජර් ජෙනරාල් (විශ්‍රාමික) කමල් ගුණරත්න, රාජ්‍ය පරිපාලන ස්වදේශ කටයුතු පළාත් පාලන හා පළාත් සභා අමාත්‍යාංශයේ ලේකම් රංජිත් අශෝක, නවීන තාක්ෂණය පිළිබඳ ආතර් සී. ක්ලාක් මධ්‍යස්ථානයේ සභාපති චන්දන ජයරත්න, කාලගුණ විද්‍යා දෙපාර්තමේන්තුවේ අධ්‍යක්ෂක ජෙනරාල් අතුල කරුණානායක ඇතුළු පිරිසක්ද සහභාගි වී සිටියහ.\n\nඡායාරූපය – ගයාන් පුෂ්පික\n\nනෙත්මි පූජනී රත්නායක",
       "URL": "https://www.dinamina.lk/2023/10/05/local/28040/%e0%b6%9a%e0%b7%8f%e0%b6%bd%e0%b6%9c%e0%b7%94%e0%b6%ab-%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f-%e0%b7%83%e0%b7%9a%e0%b7%80%e0%b6%ba-%e0%b6%a2%e0%b6%b1%e0%b6%ad%e0%b7%8f/",
       "Category": "local",
       "Parent URL": "https://www.dinamina.lk/category/local//page/33/"
}