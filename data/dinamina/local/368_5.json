{
       "Source": "dinamina",
       "Timestamp": "July 18, 2023 1:00 am",
       "Headline": "නිවාස සංකීර්ණයක සිවුවන මහලින් වැටී කතක් මියයෑම ගැන පරීක්ෂණ",
       "News Content": "අලුත්ගම – බෝගමුව ප්‍රදේශයේ නිවාස සංකීර්ණයක සිවුවන මහලින් ඇද වැටුණු එක්දරු මවක් ජීවිතක්ෂයට පත්වීමේ සිද්ධියක් පිළිබඳව පරීක්ෂණ පවත්වන බව බෙම්මුල්ල පොලිසිය පැවසීය.\nමෙසේ මියගොස් ඇත්තේ වෙරගලගේ චතුරිකා මදුෂානි අබේරත්න නමැති 31 හැවිරිදි එක් දරු මවකි. මියගිය කාන්තාව කලක සිට අලුත්ගම – බෝගමුව ප්‍රදේශයේ පිහිටි නිවාස සංකීර්ණයක, නිවෙසක් කුලියට ගෙන පදිංචිව සිට ඇතැයි පොලිසිය කියයි. මියගිය තැනැත්තිය සැමියා සහ දරුවා සමඟ මෙම නිවෙසේ වාසය කොට ඇති අතර, පෙරේදා (16) රාත්‍රී 11.00ට පමණ නිවෙසේ සිවුවන මහලින් බිමට වැටී ඇති බවත්, ඇගේ සැමියා කාන්තාව ගම්පහ රෝහලට ඇතුළත් කරන විටත් මියගොස් ඇති බවත් මූලික විමර්ශනවලදී හෙළි වී ඇත.\nකාන්තාව බිම ඇද වැටුණාද, නැතහොත් බිමට තල්ලු කර දැමුවාදැයි හෙළිකර ගැනීමට පොලිස් පරීක්ෂණ සිදු කරයි. දේහය සම්බන්ධයෙන් මහේස්ත්‍රාත් පරීක්ෂණය පැවැත්වීමට නියමිතව තිබිණි.\nගම්පහ කොට්ඨාසය භාර ජ්‍යෙෂ්ඨ පොලිස් අධිකාරී ජගත් රෝහණ මහතාගේ උපදෙස් පරිදි සහකාර පොලිස් අධිකාරී තුසිත කුමාර මහතාගේ අධීක්ෂණය යටතේ බෙම්මුල්ල වැඩබලන පොලිස්ථානාධිපති උප පොලිස් පරීක්ෂක ආර්. එම්. පී. ඒ. රණවීර මහතාගේ මෙහෙයවීමෙන් වැඩිදුර පරීක්ෂණ පැවැත්වේ.\n\nකොටදෙණියාව සමූහ එම්. පී. කුමාර සහ වේයන්ගොඩ විශේෂ",
       "URL": "https://www.dinamina.lk/2023/07/18/local/7296/%e0%b6%b1%e0%b7%92%e0%b7%80%e0%b7%8f%e0%b7%83-%e0%b7%83%e0%b6%82%e0%b6%9a%e0%b7%93%e0%b6%bb%e0%b7%8a%e0%b6%ab%e0%b6%ba%e0%b6%9a-%e0%b7%83%e0%b7%92%e0%b7%80%e0%b7%94%e0%b7%80%e0%b6%b1-%e0%b6%b8/",
       "Category": "local",
       "Parent URL": "https://www.dinamina.lk/category/local//page/368/"
}