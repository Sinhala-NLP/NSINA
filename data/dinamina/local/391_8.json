{
       "Source": "dinamina",
       "Timestamp": "July 12, 2023 1:00 am",
       "Headline": "සබරගමුව සමන් දේවාලයේ රන්දෝලී පෙරහර 28දා සිට",
       "News Content": "සබරගමුව මහ සමන් දේවාලයේ රන්දෝලී මහ පෙරහර මේ මස 28දා සිට අගෝස්තු 01 වැනි දින දක්වා වීදි සංචාරය කෙරේ.\n\nසබරගමුව මහ සමන් දේවාලයේ 2023 වාර්ෂික ඇසළ මහ පෙරහරේ කප් සිටුවීම මේ මස 18 වැනිදා සිදු කිරීමටත්, රන්දෝලී මහ පෙරහර මේ මස 28දා සිට අගෝස්තු 01 වැනි දින දක්වා පවත්වා දිය කැපීමේ මංගල්‍යය අගෝස්තු මස 2 වැනි දින සිරිත් පරිදි ඓතිහාසික රතඹලඇල්ල ප්‍රදේශයේදී සිදුකර දහවල් පෙරහර පවත්වා ගෙට ගෙවැදීමෙන් නිමාවට පත් කිරීමට සැලසුම් කර ඇත.\n\nමේ සම්බන්ධව ඉකුත්දා දිස්ත්‍රික් ලේකම් කාර්යාල ශ්‍රවණාගාරයේදී පැවති පෙරහර සම්බන්ධ සාකච්ඡාවේදී සබරගමුව මහ සමන් දේවාලයේ බස්නායක නිලමේවරයා වන මිගාර ජයසුන්දර බණ්ඩාර මහතා අදහස් දක්වමින් පැවසුවේ, සබරගමුව මහ සමන් දේවාලයේ මෙවර පැවැත්වෙන ඇසළ පෙරහර මංගල්‍යය එහි 798 වන පෙරහර මංගල්‍යය වන බවත්, සියලු චාරිත්‍ර නොපිරිහෙළා ඉටුකරමින් අභිමානවත් හා උත්කර්ෂවත් අන්දමින් පෙරහර මංගල්‍යය සිදු කිරීමටත් කටයුතු කරන බවත්ය.\n\nඒ අනුව මේ මස 16 වැනි දින ඇසළ පෙරහර වෙනුවෙන් පවත්වන සර්ව රාත්‍රික පරිත්‍රාණ ධර්ම දේශනයත්, 17 වැනි දින මහ සඟරුවන විෂයෙහි පවත්වනු ලබන සපිරිකර සහිත හීල් දානමය පින්කමත්, 18 දින ඇසළ මහ පෙරහර වෙනුවෙන් පවත්වන පෞරාණික කප් සිටුවීමත්,18 සිට 22 දක්වා කුඹල් පෙරහරත්, 23 දින සිට 27 දින දක්වා වීථි පෙරහරත්, 28 සිට 01 දක්වා රන්දෝලී මහ පෙරහරත් පවත්වා අගෝස්තු මස 02 වැනි දින දිය කැපීමේ මංගල්‍ය සිරිත් පරිදි ඓතිහාසික රතඹලඇල්ල ප්‍රදේශයේදී සිදු කර දහවල් පෙරහර පවත්වා ගෙට ගෙවැදීමෙන් මෙවර පෙරහර මංගල්‍යය නිමාවට පත්වේ.",
       "URL": "https://www.dinamina.lk/2023/07/12/local/5794/%e0%b7%83%e0%b6%b6%e0%b6%bb%e0%b6%9c%e0%b6%b8%e0%b7%94%e0%b7%80-%e0%b7%83%e0%b6%b8%e0%b6%b1%e0%b7%8a-%e0%b6%af%e0%b7%9a%e0%b7%80%e0%b7%8f%e0%b6%bd%e0%b6%ba%e0%b7%9a-%e0%b6%bb%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/391/"
}