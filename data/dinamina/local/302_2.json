{
       "Source": "dinamina",
       "Timestamp": "August 1, 2023 3:00 am",
       "Headline": "අවංක නිලධාරීන්  ශ්‍රී ලංකා පොලිසියට ආදර්ශයක්",
       "News Content": "\n\nඅල්ලස් නොගෙන රාජකාරිය අකුරටම ඉටු කරන පොලිස් නිලධාරීන් ශ්‍රී ලංකා පොලිසියටම ආදර්ශයක් බවත් අපරාධ මැඬලීමට මහජනතාවගේ සහයෝගය පොලිසිය නිරන්තරයෙන් බලාපොරොත්තු වන්නේ යැයි මහජන ආරක්ෂක ඇමැති ටිරාන් අලස් මහතා පවසයි.\n\nපොලිස් නිලධාරීන් හා සිවිල් පුද්ගලයන් සිදු කරන ලද යහපත් ක්‍රියාවන් අගයමින් ඔවුනට ත්‍යාග හා ප්‍රශංසා පිරිනැමීම ඊයේ (31) දින මහජන ආරක්ෂක ඇමැති ටිරාන් අලස් මහතාගේ ප්‍රධානත්වයෙන් මහජන ආරක්ෂක අමාත්‍යාංශයේදී පැවැත්විණි.\n\nමහජන ආරක්ෂක ඇමැතිවරයා පොලිස් නිලධාරීන්ට හා සිවිල් පුද්ගලයන්ට ත්‍යාග හා ප්‍රශංසා පිරිනැමීම\n\nමෙහිදී සිදු කෙළේය.\n\nතවදුරටත් ඇමැතිවරයා මෙසේද පැවසීය.\n\nඅල්ලස් නොගෙන රාජකාරිය අකුරටම ඉටු කරන මෙවැනි පොලිස් නිලධාරීන් ශ්‍රී ලංකා පොලිසියට ආදර්ශයක්. අපරාධ මැඬලීමට මහජනතාවගේ සහයෝගය ශ්‍රී ලංකා පොලිස් දෙපාර්තුමේන්තුව අඛණ්ඩව බලාපොරොත්තු වෙනවා.\n\nමහමඟ යතුරුපැදිවලින් පැමිණ වෙඩි තැබීම් සිද්ධීන් පිළිබඳව මාධ්‍යවේදියකු නැඟූ ප්‍රශ්නයකට පිළිතුරු වශයෙන් ටිරාන් අලස් මහතා පැවසුවේ ,පසුගිය කාලයේ විශේෂයෙන් දකුණු පළාතේ දිනපතා මෙවැනි සිද්ධීන් වාර්තා වූ බවත් ගනු ලැබූ යම් ක්‍රියාමාර්ග නිසා අපරාධවල අඩුවක් වී ඇති බවත් මෙවැනි අපරාධ මැඬපැවැත්වීමට තවදුරටත් ක්‍රියාමාර්ග ගෙන ඇති බව පැවසීය.\n\nඇමැතිවරයා අතින් ඇගැයීමට ලක් වූ පොලිස් නිලධාරීන් දෙදෙනා සහ සිවිල් පුද්ගලයන් දෙදෙනා වූයේ පසුගිය 17 වැනි දින දොරටියාව පොලිස් ස්ථානයේ නිලධාරීන් දෙදෙනකු දඹුල්ල දෙස සිට කුරුණෑගල දෙසට සත්ව හිංසාව ඇති වන ආකාරයට ලොරි රථයකින් ගවයින් 10 දෙනකු ප්‍රවාහනය කරන ලද සැකකරුවන් අත්අඩංගුවට ගැනීමට යෑමේදී ඔවුන් නිලධාරීන් වෙත ලබා දීමට උත්සාහ කළ රුපියල් 100,000 ක අල්ලස් මුදලක් ප්‍රතික්ෂේප කර නිසිපරිදි රාජකාරී ඉටු කිරීම නිසා පො.සැ.(39301) ඩී.එම්.එස්.කේ. දිසානායක සහ පො.සැ.(72248) එල්.ඒ.අයි.ජී.එච්.ලියනආරච්චි යන නිලධාරීන් දෙදෙනා ඇගැයීමට ලක් කෙළේය. පසුගිය 23 වැනි දින දිවුලපිටිය පොලිස් වසමේ කාන්තාවකගේ ගෙල බැඳි රන් මාලයක් කොල්ලකා යතුරුපැදියකින් පලා යමින් සිටි සැකකරුවෙකු, මෝටර් රථයකින් පැමිණි සිවිල් පුද්ගලයින් දෙදෙනකු යතුරුපැදියේ මඟ හරස් කර සැකකරු අල්ලා පොලිස් නිලධාරීන් වෙත භාර දීමට කටයුතු කළහ.\n\n\n\nරක්ෂණ ශ්‍රියන්ත",
       "URL": "https://www.dinamina.lk/2023/08/01/local/10679/%e0%b6%85%e0%b7%80%e0%b6%82%e0%b6%9a-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a/",
       "Category": "local",
       "Parent URL": "https://www.dinamina.lk/category/local//page/302/"
}