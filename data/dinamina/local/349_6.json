{
       "Source": "dinamina",
       "Timestamp": "July 21, 2023 1:00 am",
       "Headline": "කෝටිපතියාගේ බිරියගේ නිරුවත් රූප අරන් බිය කර රන් බඩු උස්සලා",
       "News Content": "මීගමුවේ තොග සහ සිල්ලර රෙදිපිළි වෙළෙඳාමේ නිරත කෝටිපති ව්‍යාපාරිකයකුගේ බිරියක සමඟ අනියම් ඇසුරක් පැවැත්වූ එම ව්‍යාපාරික ස්ථානයේ සේවකයකු ඇයගේ නිරුවත් ඡායාරූප සැමියාට පෙන්වන බව කියා ඇය බිය ගන්වා රුපියල් ලක්ෂ 17කට අධික වටිනා රන් ආභරණ බලෙන් ලබාගැනීමක් සම්බන්ධයෙන් විමර්ශනයක් පැවැත්වූ මීගමුව කොට්ඨාස අපරාධ විමර්ශන කාර්යාංශයේ නිලධාරීන් ඊට සම්බන්ධ සේවකයා පෙරේදා (19) අත්අඩංගුවට ගෙන තිබේ.\n\nව්‍යාපාරිකයාගේ බිරිය කළ පැමිණිල්ලකට අනුව මේ විමර්ශනය පවත්වා ඇති බව පොලිස් තොරතුරු අනාවරණය කළේය. අත්අඩංගුවට ගත් සැකකරු 23 හැවිරිදි වියේ පසු වන මීගමුව ගෝමස්වත්තේ පදිංචිකරුවෙකි. ඔහු ඇයගෙන් ගත්තේ යැයි කියනු ලබන රන් භාණ්ඩ මීගමුවේ ස්වර්ණාභරණ අලෙවි සලකට අලෙවි කර තිබේ. මේ රන් භාණ්ඩ එම ස්වර්ණාභරණ අලෙවි සල අලුත් රන් භාණ්ඩ නිෂ්පාදනය කිරීමට උණු කර ඇති බවත්, ග්‍රෑම් 4ක් බරැති රන් ගුළියක්ද සොයාගත් බවත් කොට්ඨාස අපරාධ විමර්ශන කාර්යංශය සඳහන් කළේය. මේ සේවකයා සමඟ 38 හැවිරිදි තිදරු මවක වන ව්‍යාපාරික බිරිය සමඟ වසර දෙකක පමණ කාලයක් තිස්සේ අනියම් ඇසුර පවත්වාගෙන ගොස් ඇති බව විමර්ශනවලදී අනාවරණය වී තිබේ. ඇය මේ සේවකයා සමඟ හෝටල්වලට පවා ගොස් කාලය ගත කර ඇති බවත්, ඒ අවස්ථාවල සේවකයා ඇයට හොරා ඇයගේ නිරුවත වීඩියෝගත කර ඇති බවත් විමර්ශනවලදී පෙනී ගොස් තිබේ. ඇය මේ සේවකයාට මුදල් හා රන් භාණ්ඩ දෙමින් උදවු උපකාර කර ඇති බවත් දෙදෙනා අතර මෑතකදී සිදු වූ විරසික භාවයක් හේතුවෙන් මෙසේ ඇය බිය ගන්වා ඔහු රන් භාණ්ඩ ගෙන ඇති බවත් විමර්ශනයේදී පෙනී ගොස් ඇත. මේ සම්බන්ධයෙන් අත්අඩංගුවට ගත් සැකකරුගෙන් ප්‍රශ්න කිරීමේදී ඔහු පොලිසියට පවසා ඇත්තේ ඇය මුදල් හා රන් භාණ්ඩ තමාට දුන්නේ කැමැත්තෙන් බවයි. එයින් කොටසක් ඇයගේ සහෝදරයාට දුන් බවත්, ඇය එම රන් භාණ්ඩ හා මුදල් තමාට දුන්නේද සහෝදරයාට දීමට බවත් ඔහු පවසා තිබේ. ඇයගේ සහෝදරයා මේ වන විට ඩුබායිහි රැකියාවක් සඳහා ගොස් ඇති බව විමර්ශනයේදී පෙනී ගොස් ඇත. ඔහු විදෙස්ගත වූයේ ඇය දුන් මුදල් හා රන් භාණ්ඩ විකුණා බවද සැකකරු විසින් ප්‍රශ්න කිරීම් හමුවේ පවසා තිබේ. තමා හරහා එම මුදල් හා රන් භාණ්ඩ ඇය සහෝදරයාට දුන්නේ ඇගේ සැමියා වරක් ඔහුට පහරදී නිවෙසින් පලවා හළ බැවින් යැයිද ඔහු වැඩිදුරටත් සඳහන් කර ඇත.\n\nමේ අතර මෙම ව්‍යාපාරිකයාගේ දියණියකද සේවකයකු සමඟ සම්බන්ධයක් පවත්වාගෙන ගොස් ඇයවද බිය ගන්වමින් එම සේවකයා මුදල් හා වටිනා දේපොළ ලබාගෙන ඇති බව පොලීසිය කියයි. ඒ සම්බන්ධයෙන්ද විමර්ශනයක් පවත්වා 28 හැවිරිදි වියේ පසුවන සේවකයකු අත්අඩංගුවට ගෙන මීගමු අධිකරණයට ඉදිරිපත් කිරීමෙන් අනතුරුව ලබන 28 දා දක්වා රක්ෂිත බන්ධනාගාරගත කළ බවත් පොලිසිය කියයි.\n\nමීගමුව කොට්ඨාසය භාර ජ්‍යෙෂ්ඨ පොලිස් අධිකාරි සමන් සිග්‍රේරා මහතාගේ අධීක්ෂණයෙන්, කොට්ඨාස අපරාධ විමර්ශන කාර්යාංශයේ ස්ථානාධිපති (පො.ප) කේ.එම්. වික්‍රමසිංහ මහතාගේ මෙහෙයවීමෙන් සැරයන්වරුන් වන ඉන්දික (61836), සෙනෙවිරත්න (60449), කොස්තාපල් උදයකුමාර (82685) සහ කොස්තාපල් රියැදුරු මධුෂාන් (89904) යන නිලධාරීන් විමර්ශන කටයුතු පවත්වා ඇත.",
       "URL": "https://www.dinamina.lk/2023/07/21/local/8264/%e0%b6%9a%e0%b7%9d%e0%b6%a7%e0%b7%92%e0%b6%b4%e0%b6%ad%e0%b7%92%e0%b6%ba%e0%b7%8f%e0%b6%9c%e0%b7%9a-%e0%b6%b6%e0%b7%92%e0%b6%bb%e0%b7%92%e0%b6%ba%e0%b6%9c%e0%b7%9a-%e0%b6%b1%e0%b7%92%e0%b6%bb/",
       "Category": "local",
       "Parent URL": "https://www.dinamina.lk/category/local//page/349/"
}