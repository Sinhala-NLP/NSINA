{
       "Source": "dinamina",
       "Timestamp": "September 5, 2023 1:20 am",
       "Headline": "වංචනිකව විදේශ රටවල  ඇතැමුන් තැන්පත් කළ මුදල්  අය කර ගන්න  එ.ජා. සහාය දෙනවා",
       "News Content": "වංචනික ලෙස වත්කම් උපයමින් විදේශ රටවල තැන්පත් කරන ලද පුද්ගලයන්ගේ මුදල් නැවත අය කර ගැනීම සිදු කිරීමට අවශ්‍ය සහාය ලබා දීමට මත්ද්‍රව්‍ය සහ අපරාධ පිළිබඳව එක්සත් ජාතීන්ගේ කාර්යාලය එකඟතාව පළ කැර ඇතැයි අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ ඇමැති, ජනාධිපති නීතිඥ, ආචාර්ය විජයදාස රාජපක්ෂ මහතා පවසයි.\n\nමෙම සහාය පළවීමත් සමඟ එම කටයුත්ත ඉදිරි දින කිහිපය තුළ කඩිනමින් ආරම්භ කරන බව ද ඇමැතිවරයා කියයි.\n\nඑවැනි ආකාරයෙන් මුදල් උපයා විදේශ රටවල තැන්පත් කරන ලද පුද්ගලයන්ගේ මුදල් නැවත අය කර ගැනීම සම්බන්ධයෙන් ලෝක බැංකුව වෙනුවෙන් මත්ද්‍රව්‍ය සහ අපරාධ පිළිබඳව එක්සත් ජාතීන්ගේ කාර්යාලය කටයුතු කරන බවත්, නව දූෂණ විරෝධී පනත මෙම මස 15 වැනි දින සිට බලාත්මක වීමත් සමඟ එවැනි පුද්ගලයන් පිළිබඳව කටයුතු කිරීමේ හැකියාව නව අල්ලස් හෝ දුෂණ විමර්ශන කොමිෂන් සභාවට හැකියාව ලැබෙන බවත් ඇමැතිවරයා අවධාරණය කරයි.\n\nසොරකම් කරන ලද වත්කම් නැවත ලබා ගැනීම සඳහා ලෝක බැංකුව සහ මත්ද්‍රව්‍ය සහ අපරාධ පිළිබඳව එක්සත් ජාතීන්ගේ කාර්යාලය එක්ව කටයුතු කරනු ලබන STAR ක්‍රමවේදය අනුව වංචනික ලෙස වත්කම් උපයමින් විදේශ රටවල තැන්පත් කරන ලද පුද්ගලයන්ගේ මුදල් නැවත අය කැර ගැනීමට කටයුතු කිරීමට නියමිතයි.\n\nඅධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ ඇමැති, ජනාධිපති නීතිඥ, ආචාර්ය විජයදාස රාජපක්ෂ මහතා සහ මත්ද්‍රව්‍ය සහ අපරාධ පිළිබඳව එක්සත් ජාතීන්ගේ කාර්යාලයේ දකුණු ආසියානු කලාපීය නියෝජිත Marco Teixeira මහතා අතර විශේෂ හමුවක් ඊයේ (04) පෙරවරුවේ අධිකරණ අමාත්‍යාංශයේදී පැවැත්වුණු අවස්ථාවේ මේ පිළිබඳව සාකච්ඡාවක් පැවැත්විණි. මත්ද්‍රව්‍ය අපරාධ දූෂණය සහ ත්‍රස්තවාදයෙන් තොරව ලෝකය සුරක්ෂිත කිරීම, ලෝක සාමය ආරක්ෂා කිරීම, සංවර්ධනය කටයුතු සඳහා දායකවීම අරමුණු කර ගනිමින් 1997 වසරේදී මත්ද්‍රව්‍ය සහ අපරාධ පිළිබඳව එක්සත් ජාතීන්ගේ කාර්යාලය ස්ථාපිත කර තිබේ.\n\nඅපරාධ සිදු වීම වැළැක්වීම සඳහා මෙරට ක්‍රියාත්මක අධිකරණ ක්‍රමවේදය, දූෂණ අවම කිරීම සඳහා සම්මත කරන ලද නව දූෂණ විරෝධී පනත, නව ත්‍රස්ත විරෝධී පනත් කෙටුම්පත හා මත්ද්‍රව්‍ය සඳහා ඇබ්බැහි වූවන් පුනරුත්ථාපනය කිරීම වෙනුවෙන් ක්‍රියාත්මක පුනරුත්ථාපන ක්‍රියාවලිය පිළිබඳව අධිකරණ ඇමැතිවරයා මෙහිදී අදහස් පළ කෙළේය.\n\nපුනරුත්ථාපන ක්‍රියාවලිය ශක්තිමත්ව සිදු කිරීම සඳහා නව පනත් සම්මත කිරීම, මත්ද්‍රව්‍ය සඳහා ඇබ්බැහිවූවන් පුනරුත්ථාපනය කිරීමට නව මධ්‍යස්ථාන ස්ථාපිත කිරීම, බන්ධනාගාර තුළ සිදු වන පුනරුත්ථාපන ක්‍රියාවලිය හා ප්‍රජා විශෝධන ක්‍රමවේදය පිළිබඳව ඇමැතිවරයා කරුණු පැහැදිලි කෙළේය.\n\nශ්‍රී ලංකාවේ අපරාධ සහ දූෂණ මර්දනය කිරීම සඳහා මේ වන විටත් වැඩසටහන් රැසක් ක්‍රියාත්මක අතර, ඉදිරියේදී තවදුරටත් එම වැඩසටහන් ශක්තිමත්ව ක්‍රියාත්මක කිරීම හා අපරාධවලින් හා දූෂණයෙන් තොර රටක් සඳහා අවශ්‍ය සියලු සහාය ශ්‍රී ලංකාවට ලබා දෙන බව මත්ද්‍රව්‍ය සහ අපරාධ පිළිබඳව එක්සත් ජාතීන්ගේ කාර්යාලයේ දකුණු ආසියානු කලාපීය නියෝජිතවරයා මෙහිදි සඳහන් කෙළේය.\n\nඅධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශයේ ලේකම් වසන්තා පෙරේරා, මත්ද්‍රව්‍ය සහ අපරාධ පිළිබඳව එක්සත් ජාතීන්ගේ කාර්යාලයේ දකුණු, නැඟෙනහිර හා පැසිපික් කලාපීය මෙහෙයුම් ඒකකයේ Ekaterina Kolykhalova, මත්ද්‍රව්‍ය සහ අපරාධ පිළිබඳව එක්සත් ජාතීන්ගේ කාර්යාලයේ ශ්‍රී ලංකා වැඩසටහනේ ගෝලීය සමුද්‍ර හා අපරාධ අංශයේ ප්‍රධානී Siri Bjune, මත්ද්‍රව්‍ය සහ අපරාධ පිළිබඳව එක්සත් ජාතීන්ගේ කාර්යාලයේ මෙරට ජාතික වැඩසටහන් සම්බන්ධීකාරක අනූෂා මුණසිංහ මහත්ම මහත්මීහු ද මෙම අවස්ථාවට එක්ව සිටියහ.",
       "URL": "https://www.dinamina.lk/2023/09/05/local/19578/%e0%b7%80%e0%b6%82%e0%b6%a0%e0%b6%b1%e0%b7%92%e0%b6%9a%e0%b7%80-%e0%b7%80%e0%b7%92%e0%b6%af%e0%b7%9a%e0%b7%81-%e0%b6%bb%e0%b6%a7%e0%b7%80%e0%b6%bd-%e0%b6%87%e0%b6%ad%e0%b7%90%e0%b6%b8%e0%b7%94/",
       "Category": "local",
       "Parent URL": "https://www.dinamina.lk/category/local//page/153/"
}