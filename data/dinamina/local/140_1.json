{
       "Source": "dinamina",
       "Timestamp": "September 8, 2023 1:00 am",
       "Headline": "වෑඋඩ කන්දෙවිහාරයේ වසර 250ක් පැරණි ඝණ්ටාරය ඉස්සූ කසිප්පු ජාවාරමා මාට්ටු",
       "News Content": "වෑඋඩ පුරාණ කන්දෙ විහාරස්ථාන භූමියේ තිබුණු වසර 250කට වැඩි කාලයක් පැරණි පෞරාණික වටිනාකමක් ඇති බව විශ්වාස කරන ඝණ්ටාරය සොරා ගැනීම සම්බන්ධයෙන් විමර්ශනයක් පැවැත්වූ මාවතගම පොලිසියේ නිලධාරීන් ඝණ්ටාරය ද සොයා ගනිමින් එම සොරකමට සම්බන්ධ පුද්ගලයකු පෙරේදා (06) සවස අත්අඩංගුවට ගෙන තිබිණ.\n\nඅත්අඩංගුවට ගත් පුද්ගලයා ගලගෙදර උණපතයායේ පදිංචි නීති විරෝධී මත්පැන් ජාවාරමකට සම්බන්ධ අවුරුදු 74ක් වයසැති පුද්ගලයකු බව පොලිසිය කියයි.\n\nමෙම ඝණ්ටාර සොරකම සිදුව ඇත්තේ පසුගිය 05 වැනිදා මධ්‍යම රාත්‍රියේදීය. විහාරස්ථාන භූමියේ පිහිටි ඝණ්ටාර කුලුනේ තිබුණු ඝණ්ටාරය අතුරුදන්ව ඇති බවට විහාරාධිපති හිමියන් විසින් පොලිසියට පැමිණිලි කර ඇත්තේ පෙරේදා (06) දහවල් කාලයේදීය.\n\nඑම පැමිණිල්ල ලද වහාම පොලිස් ස්ථානාධිපතිවරයා ඇතුළු නිලධාරීන් කණ්ඩායමක් විහාරස්ථාන භූමියට ගොස් විමර්ශන ආරම්භ කර තිබේ. මෙම විහාරස්ථානය වළගම්බා රජ කාලය දක්වා ඉතිහාසයකට උරුමකම් කියන ගල්ලෙන් සහිත විහාරාස්ථානයක් බව පොලිසිය කියයි. ඝණ්ටාර කුලුන පිහිටා තිබී ඇත්තේ ද කළුගල් තලාවක් මත බව පොලිසිය කියයි.\n\nඑම ස්ථානයට ගොස් පරීක්ෂා කිරීමේදී පෙනී ගොස් ඇත්තේ මෙම සොරකම කිහිපදෙනකු විසින් කර ඇති එකක් බවය. ඒ අවට වල්බිහිවී තිබී ඇති බවත් එම වල් පැළෑටි සහ ගස්වැල් පොඩි වී ඇති ගමන් මාර්ගයක් ඔස්සේ පොලිස් නිලධාරීන් ගමන් කිරීමේදී කැලෑවට ගිය කොටසක කොළරොඩු අස්සේ සඟවා තිබී ඝණ්ටාරය හමුවූ බවත් පොලිසිය කියයි.\n\nමේ ගැන දීර්ඝ ලෙස විමර්ශන පැවැත්වීමේදී මෙම ඝණ්ටාර සොරකමට නීති විරෝධී මත්පැන් ජාවාරම්කරුගේ සම්බන්ධයක් හෙළිවූ බැවින් ඔහුව අත්අඩංගුවට ගත් බව පොලිසිය කියයි.\n\nඝණ්ටාරය කුලුනෙන් බිමට බා එය ලීයක එල්ලාගෙන ගොස් ඇති බවත් එම ලීයද කොළරොඩු අස්සේ තිබී හමුවූ බවත් පොලිසිය කියයි.\n\nමෙම ඝණ්ටාරය කිලෝ 80ක් පමණ බරැති බවත් එහි 1767 යනුවෙන් වර්ෂයක් සටහන් කර තිබෙන බවත් පොලිසිය කියයි.\n\nමෙම ඝණ්ටාරයේ පෞරාණික වටිනාකම සම්බන්ධයෙන් වාර්තාවක් ලබා ගැනීමට පුරාවිද්‍යා දෙපාර්තමේන්තුවෙන් සහාය ලබා ගන්නා බවද පොලිසිය කියයි.\n\nසැකකරුව පිලැස්ස අධිකරණයට ඉදිරිපත් කිරීමට නියමිතව තිබිණ. මෙම සොරකමට සම්බන්ධ සෙසු සැකකරුවන් අත්අඩංගුවට ගැනීමට වැඩිදුර විමර්ශන පැවැත්වෙන බව පොලිසිය කියයි.",
       "URL": "https://www.dinamina.lk/2023/09/08/local/20623/%e0%b7%80%e0%b7%91%e0%b6%8b%e0%b6%a9-%e0%b6%9a%e0%b6%b1%e0%b7%8a%e0%b6%af%e0%b7%99%e0%b7%80%e0%b7%92%e0%b7%84%e0%b7%8f%e0%b6%bb%e0%b6%ba%e0%b7%9a-%e0%b7%80%e0%b7%83%e0%b6%bb-250%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/140/"
}