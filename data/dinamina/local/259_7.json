{
       "Source": "dinamina",
       "Timestamp": "August 11, 2023 1:00 am",
       "Headline": "වරාය පිවිසුම් ගුවන් මාර්ග ව්‍යාපෘතියේ ඉදිකිරීම් කඩිනමින් නිම කිරීම අරමුණයි",
       "News Content": "සියලු අභියෝග ජය ගනිමින් වරාය පිවිසුම් ගුවන් මාර්ග ව්‍යාපෘතියේ ඉදිකිරීම් කඩිනමින් අවසන් කිරීම බලාපොරොත්තුව බව ප්‍රවාහන මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතා පවසයි.\n\nඇමැතිවරයා එසේ පැවසුවේ වරාය පිවිසුම් ගුවන් මාර්ග ව්‍යාපෘතියට සමගාමීව කොළඹ වරාය පරිශ්‍රයේ ඉදිකරන සමුද්‍රීය පහසුකම් මධ්‍යස්ථානය එහි පියස්ස දක්වා ඉදිකිරීම් අවසන් කිරීමෙන් අනතුරුව චීන සම්ප්‍රදානුකූලව පැවති සමරු උත්සවයට ප්‍රධාන අමුත්තා ලෙස එක්වෙමිනි.\n\nකි. මී.5.3 ක දිගින් යුතු වරාය පිවිසුම් ගුවන් මාර්ග ව්‍යාපෘතිය ඉදි කිරීමේදී ඊට පහසුකම් සැපයීම උදෙසා ඉවත් වීමට සිදු වන වරාය පරිශ්‍රයේ ඉදිකිරීම් වෙනුවට මහල් 17කින් සමන්විත මේ නව ගොඩනැඟිලි සංකීර්ණය චීන සිවිල් ඉදිකිරීම් ඉංජිනේරු සමාගම (CCECC) විසින් ඉදිකර තිබෙනවා. ආසියානු සංවර්ධන බැංකු අරමුදල් යටතේ ඒ වෙනුවෙන් වැය කර ඇති මුදල රුපියල් බිලියන 5ක්‌.\n\nඑහිදී ඇමැතිවරයා මෙසේද පැවසීය.\n\nÒවරාය පිවිසුම් ගුවන් මාර්ගය වර්තමානයේ ශ්‍රී ලංකාවේ සිදු කෙරෙන අතිශය වැදගත් මාර්ග සංවර්ධන ව්‍යාපෘතියක්. එයින් කොළඹ නගරය, වරාය නගරය, අධිවේගී මාර්ග ජාලය හා සම්බන්ධ කරනවා. එය වරාය සහ ගුවන් තොටුපොළ සම්බන්ධ කරමින් වරාය නාවික සහ ගුවන් සේවා අමාත්‍යාංශයේ කටයුතුවලට ද ඉහළ වටිනාකමක් එකතු කරනවා. වසර තුනක ව්‍යාපෘතියක් ලෙස ආරම්භ කළ මේ ව්‍යාපෘතිය කොවිඩ් වසංගත තත්ත්වය සහ ආර්ථික අර්බුද තත්ත්වය තුළ පවා ඉදිකිරීම්වලින් 71%ක ප්‍රමාණයක් අවසන් කර තිබෙනවා. ඒ පිළිබඳව මීට සම්බන්ධ සියලූ පාර්ශ්වයන් අතිශය සතුටට පත්වනු ඇති බව මට විශ්වාසයි.එළඹෙන වසරේ අගෝස්තු මාසය වන විට එහි ඉදිකිරීම් සම්පූර්ණයෙන් අවසන් කිරීමට හැකිවනු ඇති බව මා විශ්වාස කරනවා. අභියෝග රාශියක් මධ්‍යයේ වුවත් මේ වරාය පිවිසුම් ගුවන් මාර්ග ව්‍යාපෘතිය වෙනුවෙන් ඉවත් කිරීමට සිදුවූ වරාය පරිශ්‍රයේ ඉදිකිරීම් වෙනුවට මේ අතිනවීන පහසුකම් සහිත, මහල් 17කින් සමන්විත සමුද්‍රීය පහසුකම් මධ්‍යස්ථානය පියස්ස දක්වා ඉදිකිරීම් අවසන් කිරීම පිළිබඳව ඊට දායක වූ සියලු පාර්ශ්වයන් වෙත මගේ ගෞරවය පිරිනමනවා. ඉංජිනේරු ඇස්තමේන්තුවටත් වඩා අවම පිරිවැයකින් මේ ගොඩනැඟිලි සංකීර්ණයේ ඉදිකිරීම් අවසන් කිරීමට ඉදිකිරීම් භාර සමාගම කටයුතු කර තිබෙනවා.\n\nමේ වන විට මතුව තිබෙන ඩොලරයේ අගය ඉහළයෑමත් සමඟ ඉතිරි ඉදිකිරීම් සඳහා ආනයන කළයුතු විශේෂ ගොඩනැඟිලි ද්‍රව්‍ය සඳහා දැරීමට සිදුවන පිරිවැය පිළිබඳව ඉදිකිරීම් භාරව කටයුතු කරන සමාගමේ ඉල්ලීම පරිදි අප කැබිනට් මණ්ඩලය ද දැනුම්වත් කර තිබෙනවා. ඒ පිළිබඳවද කඩිනම් ක්‍රියාමාර්ගයක් ගැනීමට අප බලාපොරොත්තු වෙනවා. කෙසේ නමුත් මේ සියලු අභියෝග ජය ගනිමින් එළඹෙන වසර වන විට මෙහි සියලු ඉදිකිරීම් අවසන් වනු දැකීම අප සියලු දෙනාගේම බලාපොරොත්තුවයි.Ó\n\nවරාය නාවික හා ගුවන් සේවා ඇමැති නිමල් සිරිපාල ද සිල්වා,වරාය නාවික හා ගුවන් සේවා අමාත්‍යාංශයේ ලේකම්, නිලධාරින්, ප්‍රවාහන හා මහාමාර්ග අමාත්‍යාංශයේ සහ මාර්ග සංවර්ධන අධිකාරියේ නිලධාරීන්, වරාය පිවිසුම් ගුවන් මාර්ග ව්‍යාපෘති අධ්‍යක්ෂ ඇතුළු කාර්ය මණ්ඩලය, චීන සිවිල් ඉදිකිරීම් ඉංජිනේරු සමාගමේ දේශීය හා විදේශීය කාර්ය මණ්ඩලය මේ අවස්ථාවට එක්ව සිටියහ.\n\n",
       "URL": "https://www.dinamina.lk/2023/08/11/local/13211/%e0%b7%80%e0%b6%bb%e0%b7%8f%e0%b6%ba-%e0%b6%b4%e0%b7%92%e0%b7%80%e0%b7%92%e0%b7%83%e0%b7%94%e0%b6%b8%e0%b7%8a-%e0%b6%9c%e0%b7%94%e0%b7%80%e0%b6%b1%e0%b7%8a-%e0%b6%b8%e0%b7%8f%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/259/"
}