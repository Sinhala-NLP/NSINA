{
       "Source": "dinamina",
       "Timestamp": "July 27, 2023 7:11 am",
       "Headline": "ජෝර්ජ් සීලන්  100 වැනි වතාවටත්  ශ්‍රී ලංකාව බලන්න ඇවිත්",
       "News Content": "ගමනට මාස පහක් ගියා\n\nවිදේශීය සංචාරකයකු වන ජර්මන් ජාතික ජොර්ජ් සීලන් (72) මහතා 100 වැනි වතාවටත් ශ්‍රී ලංකාවට පැමිණ තිබේ. ඔහු පිළිගැනීමේ උත්සවයක් පෙරේදා (25) රුහුණු සංචාරක කාර්යංශයේදී පැවැත්විණි.\n\nසිංහල භාෂාව චතුර ලෙස කතා කළ හැකි ජෝර්ජ් සීලන් මහතා පළමු වරට මෙරටට පැමිණ ඇත්තේ 1971 වර්ෂයේදී 19 හැවිරිදි තරුණයකු වශයෙනි. ඉන් පසු සෑම වර්ෂයකම පාහේ ජෝර්ජ් සීලන් මහතා මෙරටට පැමිණ ඇත. අවිවාහකයකු වන ජෝර්ජ් සීලන් මහතා වැඩිහිටි නිවාසයක රැකියාවක නිරතව සිට ඇති අතර, මේ වන විට විශ්‍රාම සුවයෙන් පසු වෙයි.\n\nසිය අත්දැකිම් විස්තර කරමින් ජෝර්ජ් සීලන් මහතා මෙසේ පැවසීය:\n\n“මම 1971 වර්ෂයේ ලංකාවට ආවේ ගොඩබිම් මාර්ගයෙන්. ජර්මනියේ ඉඳලා යුගොස්ලියාව, බල්ගෙරියා, රුමේනියාව ශ්‍රිසිය. තුර්කිය යන රටවල් හරහා දුම්රියෙන් හා බස් රථවලින් ඉරාන දේශ සීමාවට ආවා. ඉන් පසු ඇෆ්ගස්ථානය හරහා පාකිස්තානයට ආවා. ඉන්දියාවට ඇවිත් දුම්රියෙන් රාමේශ්වරම්වලට ආවා. එතැන ඉඳලා බෝට්ටුවකින් තලෙයිමන්නාරමට ආවා. ජර්මනියේ ඉඳලා ගොඩබිම් මාර්ග ඔස්සේ ලංකාවට එන්න මාස පහක් විතර ගියා. පසුව කොළඹ නගරයට ආවා. මම පළමුවරට ලංකාවට එන විට\n\nරටේ කලබල. ඒත් මට කිසි ප්‍රශ්නයක් ඇති වුණේ නැහැ. ලංකාවේ මාසයක් විතර හිටියා. ඒත් පොලිසිය මට දකුණු පළාතට එන්න දුන්නෙ නැහැ. ඉන්දියාවට යන්න කිවුවා. නැවත ආපු ගමන් මාර්ගය ඔස්සේ ජර්මනියට ගියා. ඉන්දියාවේ සමාජ සේවා ආයතනයක වසර දෙකක් වැඩ කළා. එහිදී තේරේසා මවුතුමිය හමු වීමට අවස්ථාව ලැබුණා. නැවත 1973 වර්ෂයේදී තමයි ලංකාවට ආවේ. ඒ කාලයේ අපට ලංකාවේ මිනිස්සු කිවේ ‘හිපියෝ‘ කියලා. මට හික්කඩුවේදි ගාමිණී මහතා හඳුනාගැනීමට හැකි වුණා. ඒ මිතුදමට දැන් වසර 50ක් වෙනවා. ගාමිණී මහතාගේ දරුවන් තමයි මට සිංහල ඉගැන්නුවේ. ඒ දරුවන් මට සිංහල හෝඩිය කියලා දුන්නා. දැන් ඒ අය විවාහ වෙලා. විවාහ මංගල පහකටම මම ආවා. සිංහල ටිකක් ලිවීමටත් පුළුවන්. 71 වර්ෂයේ ලංකාවට එන විට දුම්රියෙන්, බස් රියෙන් ගමන් බිමන් යන විට සිංහල මිනිස්සු අපට අසුන් පවා දුන්නා. දැන් නම් එහෙම නැහැ. ලංකාවේ මිනිස්සු ප්‍රියමනාපයි; ආගන්තුක සත්කාරක අතින් ඉතා හොඳයි. ඒ කාලයේ මම දුම්පානය සහ මත්පැන් පානයට පුරුදු වී සිටියා. ඒත් දැන් ඒ සියල්ල නතර කරලා තියෙන්නේ. කිරිබත්වලට හා කට්ටසම්බල්වලට, ඉදිආප්ප, කිරිහොදි, පොල්සම්බල් හා කැවුම්, පැණිවළලු යන සිංහල ආහාරවලට මම ගොඩක් කැමතියි. මට හොඳට උයන්නත් පුළුවන්. ලංකාව හරිම ලස්සන රටක්. පෞරාණික ස්ථාන නැරඹීමට තමයි මම ගොඩක් කැමති. ලංකාවට ආපු හැම අවස්ථාවකම අනුරාධුපරය, පොලොන්නරුව, සීගිරිය ආදි ප්‍රදේශවල ඇති පෞරාණික ස්ථාන නැරඹීමට යනවා. ලංකාවේ මාර්ග පද්ධතිය දැන් ගොඩක් දියුණුයි. ඒ කාලයට වඩා ලංකාව විශාල සංවර්ධනයක් ලබලා තියෙනවා. සියවැනි වතාවටත් ලංකාවට පැමිණීමට ලැබීම ගැන සතුටු වෙනවා. ඇතැම් වර්ෂවල දෙවතාවක් පමණ ලංකාවට ආවා. සිංහල අවුරුද්දට ගොඩක් වේලාවට ලංකාවට එනවා.“\n\nරුහුණු සංචාරක කාර්යාංශයේ සභාපති චන්න සාලිය මෙන්ඩිස් මහතා ඇතුළු අධ්‍යක්ෂ මණ්ඩල සාමාජිකයන් විසින් ජොර්ජ් සීලන් මහතා වෙත සමරු තිළිණයක්ද මෙහිදී පිරිනමන ලදි.\n\nහිනිඳුම – රවීන්ද්‍ර ලියනගේ",
       "URL": "https://www.dinamina.lk/2023/07/27/local/9644/%e0%b6%a2%e0%b7%9d%e0%b6%bb%e0%b7%8a%e0%b6%a2%e0%b7%8a-%e0%b7%83%e0%b7%93%e0%b6%bd%e0%b6%b1%e0%b7%8a-100-%e0%b7%80%e0%b7%90%e0%b6%b1%e0%b7%92-%e0%b7%80%e0%b6%ad%e0%b7%8f%e0%b7%80%e0%b6%a7%e0%b6%ad/",
       "Category": "local",
       "Parent URL": "https://www.dinamina.lk/category/local//page/321/"
}