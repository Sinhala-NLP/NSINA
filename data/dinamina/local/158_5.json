{
       "Source": "dinamina",
       "Timestamp": "September 4, 2023 2:01 am",
       "Headline": "දික්වැල්ල පොලිසිය නිදි  සිර මැදිරියේ  කම්බි කපා  කුඩ්ඩෝ 3ක්  පැන යති",
       "News Content": "\n\n\n\nදික්වැල්ල පොලිස් සිරමැදිරියේ කම්බි කූරක් කපා ඒ තුළින් පෙරේදා (02) අලුයම 4.30ට පමණ පලාගිය මත්කුඩු ලෝලීන් දෙදෙනෙකුව පැය 10ක් යන්නට මත්තෙන් අත්අඩංගුවට ගැනීමට දික්වැල්ල පොලිසියේම නිලධාරීන් සමත්ව ඇත. මෙම මත්කුඩු ලෝලීන් දෙදෙනා දික්වැල්ලේම පදිංචිකරුවන්ය. නි‍ෙවසක් බිඳ රුපියල් 95,000ක් වටිනා දේපොළ සොරා ගැනීමක් සම්බන්ධයෙන් කළ විමර්ශනයකට අදාළව මෙම මත්කුඩු ලෝලීන් දෙදෙනාව දික්වැල්ල පොලිසියේ නිලධාරීන් විසින් අත්අඩංගුවට ගෙන ඇත්තේ පසුගිය 01 වෙනිදා පෙරවරුවේදීය.\n\nඔවුන් දෙදෙනා සතුව හෙරොයින් මිලිග්‍රෑම් 2750ක් සහ මිලිග්‍රෑම් 2550ක් ද තිබී ඇත.\n\nමෙම මත්කුඩු ලෝලීන් දෙදෙනා සිරමැදිරියේ රඳවා සිටියදී ඔහුගේ සුවදුක් විමසා බැලීමට කුඩාවැල්ලේ පදිංචි ධීවරයෙක් පැමිණ ඇති බවත් ඔහුට කියා මොවුන් දෙදෙනා කියත් පටි කැබැල්ලක් සිරමැදිරියට ගෙන්වාගෙන ඇති බවත් විමර්ශනවලින් අනාවරණය වී තිබේ. එම පුද්ගලයා මේ වන විට පලාගොස් සැඟව සිටින බව උසස් පොලිස් නිලධාරියෙක් සඳහන් කළේය. එම පුද්ගලයා සමඟ මෙම මත්කුඩු ලෝලීන් දෙදෙනා එකට මුහුදු ගොස් ඇති බවත් ඒ ඔස්සේ ඇති දැන හැඳුනුම්කම් මත කියත් පිටිය කැබැල්ල සිරමැදිරියට ලබාදී ඇති බවත් විමර්ශනවලින් පෙනී ගොස් ඇත.\n\nමෙම සිරමැදිරියේ රඳවා සිට ඇත්තේ මෙම සැකකරුවන් දෙදෙනා පමණක් බව පොලිසිය කියයි. ඔවුන් සිරමැදිරිය අසල බිම දිගා වී සිටිමින් කියත් පටි කැබැල්ලෙන් ටික ටික සිර මැදිරියේ කම්බිය 01 වෙනිදා දහවල් කාලයේ සිට 02 වෙනිදා අලුයම් කාලය තුරු කපා ඇති බව විමර්ශනවලින් අනාවරණය වී ඇත.\n\nඅලුයම් කාලයේදී පොලිස් ස්ථානයේ සිට ඇත්තේ රාත්‍රී රාජකාරි භාරව නිරතව සිටි පොලිස් පරීක්ෂකවරයෙක්, දුරකතන ක්‍රියාකාරු ලෙස සේවයේ නිරත පොලිස් සැරයන්වරයෙක් සහ උප සේවයේ නිරත පොලිස් කොස්තාපල්වරයෙක් පමණි.\n\nසිරමැදිරියේ කම්බිය මුළුමනින්ම වෙන් වන්නට කැපීමෙන් අනතුරුව මෙම මත්කුඩු ලෝලීන් දෙදෙනා එම කම්බිය ඉහළට ඔසවා ඒ තුළින් රිංගා පහසුවෙන්ම පලාගොස් ඇත්තේ පොලිස් ස්ථානයේ සේවයේ නිරත එම නිලධාරීන් නිදා සිටි බැවින් බවද විමර්ශනයේ දී අනාවරණය වී ඇත.\n\nඅලුයම 4.20ට පමණ සිරමැදිරියෙන් එසේ සැකකරුවන් දෙදෙනෙක් පලාගොස් පැයක් පමණ යන තුරුම එම පලායාම පොලිසියේ කිසිදු නිලධාරියෙක් දැන සිට නැති බව උසස් පොලිස් නිලධාරියෙක් සඳහන් කළේය.\n\nඒ සම්බන්ධයෙන් වහාම ක්‍රියාත්මක වූ පොලිස් ස්ථානාධිපතිවරයා නිලධාරීන්ව මෙහෙයමින් කළ විමර්ශනයක ප්‍රතිඵලයක් ලෙස පෙරේදා සවස 1.30ට පමණ පලාගිය සැකකරුවන් දෙදෙනාව කෝට්ටේගොඩ ප්‍රදේශයේදී අත්අඩංගුවට ගැනීමට හැකිවී තිබේ.\n\nමේ සම්බන්ධයෙන් එදින රාත්‍රී රාජකාරියේ නිරත නිලධාරීන් සම්බන්ධයෙන්ද විමර්ශනයක් ආරම්භ කර ඇත. ඔවුන්ට එරෙහිව විනය පියවර ගන්වා බව උසස් පොලිස් නිලධාරියෙක් පැවසීය. මේ අනුව බොහෝ විට පොලිස් නිලධාරීන් දෙදෙනෙකුගේ වැඩ තහනම් වනු ඇති බවද එම නිලධාරියා වැඩිදුරටත් සඳහන් කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/09/04/local/19356/%e0%b6%af%e0%b7%92%e0%b6%9a%e0%b7%8a%e0%b7%80%e0%b7%90%e0%b6%bd%e0%b7%8a%e0%b6%bd-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba-%e0%b6%b1%e0%b7%92%e0%b6%af%e0%b7%92-%e0%b7%83/",
       "Category": "local",
       "Parent URL": "https://www.dinamina.lk/category/local//page/158/"
}