{
       "Source": "dinamina",
       "Timestamp": "July 7, 2023 1:00 am",
       "Headline": "තෙල්දෙණියේ වාහන කොල්ලයට තව තුනක් කොටු",
       "News Content": "තෙල්දෙණිය පොලිස් වසමේ කෙන්ගල්ලේ පිහිටි වාහන අලෙවි ස්ථානයකට කඩාවැදී එහි සිටි සේවකයන්ට පහර දී ඔවුන්ගේ අත්පා බැඳ ඩි‍ෆෙන්ඩර් රථ තුනක් ඇතුළු වාහන 04ක් පැහැරගෙන යෑමේ සිද්ධිය සම්බන්ධයෙන් තවත් පුද්ගලයන් තිදෙනෙකු පොලිසිය විසින් අත්අඩංගුවට ගනු ලැබ තිබේ.\n\nසැකකරුවෝ ගුන්නෑපාන ප්‍රදේශයේ පදිංචිකරුවෝ වෙති. කොල්ලය මෙහෙයවූ බව කියන පුද්ගලයාට අයත් ගරාජයේ මෙම පුද්ගලයන් සේවය කර තිබෙන බව පොලිස් පරීක්ෂණ මඟින් අනාවරණය වී තිබේ.\n\nමේ වන විට සිද්ධිය සම්බන්ධයෙන් අත්අඩංගුවට ගෙන තිබෙන සැකකරුවන් සංඛ්‍යාව 07 දෙනෙකි. සැකකරුවන්ගෙන් කළ ප්‍රශ්න කිරීම මඟින් කොල්ලයට සම්බන්ධ වූ තවත් පුද්ගලයින් 05 දෙනෙකු සම්බන්ධයෙන් තොරතුරු අනාවරණය වී තිබෙන බව පොලිසිය පවසයි.\n\nසිද්ධිය සම්බන්ධයෙන් තෙල්දෙණිය කොට්ඨාස භාර ජ්‍යෙෂ්ඨ පොලිස් අධිකාරී එම්.බී. පලිහවඩන මහතාගේ මෙහෙයවීමෙන් තෙල්දෙණිය පොලිසිය පරීක්ෂණ පවත්වයි.",
       "URL": "https://www.dinamina.lk/2023/07/07/local/4759/%e0%b6%ad%e0%b7%99%e0%b6%bd%e0%b7%8a%e0%b6%af%e0%b7%99%e0%b6%ab%e0%b7%92%e0%b6%ba%e0%b7%9a-%e0%b7%80%e0%b7%8f%e0%b7%84%e0%b6%b1-%e0%b6%9a%e0%b7%9c%e0%b6%bd%e0%b7%8a%e0%b6%bd%e0%b6%ba%e0%b6%a7/",
       "Category": "local",
       "Parent URL": "https://www.dinamina.lk/category/local//page/409/"
}