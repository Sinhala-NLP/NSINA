{
       "Source": "dinamina",
       "Timestamp": "July 24, 2023 1:00 am",
       "Headline": "KDU රෝහලේ  අකුණු සන්නායකවල  ලක්ෂ 65ක තඹවලට විදලා",
       "News Content": "ශ්‍රීමත් ජෝන් කොතලාවල ආරක්ෂක විශ්වවිද්‍යාලයට අයත් රෝහලේ ගොඩනැඟිලි 10ක සවි කර තිබුණු රුපියල් ලක්ෂ හැටපහකට අධික වටිනාකමක් ඇති අකුණු සන්නායකවල ඇති තඹ පටි කිසිවකු විසින් සොරාගෙන ගොස් තිබේ. මේ සම්බන්ධයෙන් බොරලැස්ගමුව පොලිසියට පෙරේදා (22) පැමිණිල්ලක් ඉදිරිපත්කර ඇත්තේ රෝහලේ ජ්‍යෙෂ්ඨ විදුලි ඉංජිනේරු නාවික හමුදාවේ ලුතිනන් කර්නල් පී.කේ.ඩී. ගොඩකන්ද මහතා විසිනි. එම පැමිණිල්ලට අනුව සොරාගත් තඹ පටිවල වටිනාකම රුපියල් ලක්ෂ 65,97,000ක් පමණ වේ.\n\nමෙම සොරකම ජනවාරි 30 වෙනිදාත් ජූලි 03 වෙනිදාත් අතර කාලය තුළ සිදුව ඇතැයි පැමිණිල්ල අනුව කියැවෙන බව පොලිසිය කියයි.\n\nදැඩි ආරක්ෂක විධිවිධාන ඇති මෙම රෝහල් භූමියට පිටස්තර පුද්ගලයින්ට ඇතුළුවී මෙවන් සොරකමක් කිරීමට ඉඩක් නොමැති බව මූලික විමර්ශනයේදි ම පොලිසියට පෙනී ගොස් ඇත.\n\nමෙම සොරකම කවුරුන් විසින් කළේදැයි මේ වන විට තොරතුරු රැසක් ලැබී ඇති බවත්, එම තොරතුරු ඔස්සේ විමර්ශන සිදුවන බව උසස් පොලිස් නිලධාරියෙක් ‘දිනමිණ‘ට පැවැසීය.\n\nගයාන් කුමාර වීරසිංහ",
       "URL": "https://www.dinamina.lk/2023/07/24/local/8791/kdu-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%85%e0%b6%9a%e0%b7%94%e0%b6%ab%e0%b7%94-%e0%b7%83%e0%b6%b1%e0%b7%8a%e0%b6%b1%e0%b7%8f%e0%b6%ba%e0%b6%9a%e0%b7%80%e0%b6%bd-%e0%b6%bd%e0%b6%9a/",
       "Category": "local",
       "Parent URL": "https://www.dinamina.lk/category/local//page/338/"
}