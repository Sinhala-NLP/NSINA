{
       "Source": "dinamina",
       "Timestamp": "August 11, 2023 12:56 am",
       "Headline": "කඳානේ ඌරුමස් ව්‍යාපාරිකයාගේ නිවෙසට වෙඩි තැබූ පාතාලයාට රැකවල් දුන් කාන්තාවෝ කොටු වෙති",
       "News Content": "කඳානේ පදංචිව සිටින ඌරුමස් ව්‍යාපාරිකයකුගේ නි‍ෙවසකට පසුගිය 04 වෙනිදා එල්ල කළ වෙඩි තැබීමට පැමිණි සැකකරුවන්ට රැකවරණය හා සැඟවීමට පහසුකම් සැලසූ කාන්තාවන් දෙදෙනෙක් කැලණිය කොට්ඨාස අපරාධ විමර්ශන කාර්යාංශයේ නිලධාරීහු විසින් පෙරේදා (09) අත්අඩංගුවට ගනු ලැබූහ.\n\nමෙසේ අත්අඩංගුවට ගෙන ඇත්තේ අවුරුදු 29ක් සහ අවුරුදු 41ක් වයසැති කඳාන සහ මහව ප්‍රදේශවල පදිංචිකාරියන් දෙදෙනෙකි. ඩුබායි හි රැඳී සිටින පාතාල අපරාධකරුවකු විසින් දුරකතනයෙන් තර්ජනය කරමින් ඉල්ලා සිටි රුපියල් ලක්ෂ 50ක කප්පමක් නොදීම හේතුවෙන් මෙම වෙඩි තැබීම සිදු කර ඇති බව සැලකේ.\n\nමෙම වෙඩි තැබීම සම්බන්ධයෙන් සැකපිට අත්අඩංගුවට ගත් සැකකරුවෙකුගෙන් ලද තොරතුරකට අනුව මෙම කතුන් දෙදෙනා අත්අඩංගුවට ගනු ලැබූ බව පොලිස් මාධ්‍ය ප්‍රකාශක කාර්යාලය නිවේදනය කළේය.\n\nපසුගිය 06 වෙනිදා පොලිස් විශේෂ කාර්ය බළකායේ ගෝනහේන කඳවුරේ නිලධාරීන් විසින් මෙම වෙඩි තැබීමට සම්බන්ධ ප්‍රධාන සැකකරු අත්අඩංගුවට ගන්නා ලදි.\n\nකඳාන පොලිස් වසමේ ෆාතිමා මාවතේ කරන ලද වැටලීමකදී 26 හැවිරිදි මෙම සැකකරු අත්අඩංගුවට ගනු ලැබූ බවත් ඔහු සතුව අයිස් මත්ද්‍රව්‍ය හමුවූ බවත් විශේෂ කාර්ය බළකාය සඳහන් කළේය.\n\nමෙම සැකකරු ඩුබායි හි රැඳී සිටින පාතාල අපරාධකරුවකු සහ මත්ද්‍රව්‍ය ජාවාරම්කරුවෙකු වන රසික චමෝද් නොහොත් චූටි මල්ලි යන අයගේ සමීපතමයෙකු වන බව ද පොලිස් විශේෂ කාර්ය බළකාය සඳහන් කරයි.\n\nසැකකරු වැඩිදුර විමර්ශන සඳහා කඳාන පොලිස් ස්ථානයට භාරදී තිබුණි. මෙම වෙඩි තැබීමට වෙඩික්කරු පැමිණි යතුරු පැදිය ලබාදුන් පුද්ගලයාත් තවත් අයකුත් හඳුනාගෙන සිටින බවත් ඔවුන් පලාගොස් සැඟව සිටින බවත් පොලිසිය කියයි.",
       "URL": "https://www.dinamina.lk/2023/08/11/local/13303/%e0%b6%9a%e0%b6%b3%e0%b7%8f%e0%b6%b1%e0%b7%9a-%e0%b6%8c%e0%b6%bb%e0%b7%94%e0%b6%b8%e0%b7%83%e0%b7%8a-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b7%92%e0%b6%9a%e0%b6%ba/",
       "Category": "local",
       "Parent URL": "https://www.dinamina.lk/category/local//page/261/"
}