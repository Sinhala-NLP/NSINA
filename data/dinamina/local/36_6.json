{
       "Source": "dinamina",
       "Timestamp": "October 4, 2023 1:00 am",
       "Headline": "බලශක්ති-ප්‍රවාහන-අයිටී ව්‍යාපෘතිවලට අගමැති දිනේෂ්ගෙන් ඒඩීබීයට යෝජනා",
       "News Content": "පුනර්ජනනීය බලශක්තිය, පොදු ප්‍රවාහනය සහ ඩිජිටල්කරණ ආදි ක්ෂේත්‍රවලට අදාළව නව ව්‍යාපෘති ඇරඹීමට ආයෝජනය කරන ලෙස අගමැති දිනේෂ් ගුණවර්ධන මහතා ආසියානු සංවර්ධන බැංකුවට යෝජනා කළේය.\n\nආසියානු සංවර්ධන බැංකුවේ මෙරට නේවාසික අධ්‍යක්ෂ කෆුමි කදොනො මහතා සහ අගමැති දිනේෂ් ගුණවර්ධන මහතා අතර හමුවක් අගමැති කාර්යාලයේදී ඊයේ (3) පැවති අවස්ථාවේ අගමැතිවරයා මේ යෝජනාව ඉදිරිපත් කළේය.\n\nශ්‍රී ලංකාව මුහුණ දුන් පෙර නොවූ විරූ අර්බුදය හමුවේ ආර්ථික ස්ථාවරත්වය ළඟා කරගැනීම සදහාත්, කෘෂිකර්මාන්ත ඇතුළු අනෙකුත් සංවර්ධන ව්‍යාපෘති සඳහාත් ආසියානු සංවර්ධන බැංකුව දුන් සහාය අගමැතිවරයා විශේෂයෙන් අගය කළේය. මෙරට දුම්රිය සේවය සම්බන්ධයෙන් වූ නව ව්‍යාපෘති කෙරෙහි අවධානයක් යොමු කරන ලෙසද අගමැතිවරයා ඉල්ලා සිටියේය.\n\nආර්ථික ප්‍රගතිය සහ යටිතල පහසුකම් සංවර්ධනය සඳහා ආසියානු සංවර්ධන බැංකුව මඟින් ක්‍රියාත්මක කරන මධ්‍ය කාලීන සහ දිගු කාලීන ව්‍යාපෘති පිළිබඳව කෆුමි කදොනො මහතා අගමැතිවරයා දැනුවත් කළේය. ආසියානු සංවර්ධන බැංකුව දැනට ක්‍රියාත්මක කර ඇති ව්‍යාපෘති මඟින් රාජ්‍ය මූල්‍ය කළමනාකරණය සහ පාලනය ශක්තිමත් කිරීම, පෞද්ගලික අංශයේ සංවර්ධනය, රාජ්‍ය සේවා සඳහා ප්‍රවේශය වැඩිදියුණු කිරීම, සමාජ ආරක්ෂණය, සාධාරණ ප්‍රවේශය, සෞඛ්‍යය, දේශගුණය සහ කෘෂිකර්මාන්තය නවීකරණය කිරීම වැනි ක්ෂේත්‍ර ආවරණය කෙරෙයි.\n\nව්‍යාපෘතිවල ප්‍රගතිය අධ්‍යයනයට සහ ඉදිරි ව්‍යාපෘති පිළිබඳ සොයා බැලීමට ආසියානු සංවර්ධන බැංකුවේ පාලක මණ්ඩල සාමාජිකයන් ශ්‍රී ලංකාවට පැමිණෙන බවත්, එහිදී අගමැතිවරයා විසින් යෝජනා කළ නව ව්‍යාපෘති පිළිබඳ සලකා බැලිය හැකි බවත් කෆුමි කදොනො මහතා පැවසීය.\n\nඅගමැති ලේකම් අනුර දිසානායක, ආසියානු සංවර්ධන බැංකුවේ නියෝජ්‍ය අධ්‍යක්ෂ උත්සව් කුමාර් යන මහත්වරුද මේ සාකච්ඡාවට එක්ව සිටියහ.\nනුවන් කොඩිකාර",
       "URL": "https://www.dinamina.lk/2023/10/04/local/27634/%e0%b6%b6%e0%b6%bd%e0%b7%81%e0%b6%9a%e0%b7%8a%e0%b6%ad%e0%b7%92-%e0%b6%b4%e0%b7%8a%e0%b6%bb%e0%b7%80%e0%b7%8f%e0%b7%84%e0%b6%b1-%e0%b6%85%e0%b6%ba%e0%b7%92%e0%b6%a7%e0%b7%93-%e0%b7%80/",
       "Category": "local",
       "Parent URL": "https://www.dinamina.lk/category/local//page/36/"
}