{
       "Source": "dinamina",
       "Timestamp": "July 27, 2023 1:00 am",
       "Headline": "නව නිර්මාණකරුවන්ට ව්‍යවසායකත්ව ලොවට පිවිසෙන දොර ඇරෙන ‘SPARK’ තරගාවලිය ඇරඹේ",
       "News Content": "ශ්‍රී ලාංකේය තරුණ තරුණියන්ට ස්වකීය කුසලතා වැඩි දියුණු කර ගනිමින්, ව්‍යවසායකත්ව ලෝකයට සාර්ථකව පිවිසීමට මඟ පෙන්වීමක් ලබාදීම අරමුණු පෙරදැරිව ලංකා වාණිජ මණ්ඩලය සහ ජාත්‍යන්තර කම්කරු සංවිධානයේ සහයෝගීතාවෙන් සංවිධාන කරන SPARK තරුණ ව්‍යවසායකත්ව තරගාවලිය පසුගියදා ආරම්භ කෙරිණි.\n\nවයස අවුරුදු 15ත් 24ත් අතර තරුණ නවෝත්පාදකයන්, නව නිර්මාණකරුවන් සහ චින්තකයන්ට මේ තරගාවලිය විවෘත කර තිබේ. ජාතික හා ජාත්‍යන්තර වශයෙන් අභියෝග රැසකට මුහුණ දෙමින් පවතින අවධියක, දේශයේ උන්නතිය උදෙසා තරුණ ප්‍රජාවගේ නව්‍ය අදහස් හා ව්‍යවසායක විසඳුම් ඉදිරිපත් කිරීමට අද්විතීය අවස්ථාවක් මෙමගින් සලසා දී තිබේ.තරුණ තරුණියන්ට ස්වකීය නවෝත්පාදන සංකල්පවලින් සාර්ථකව ඔවුනගේ ව්‍යවසායක චාරිකාව ආරම්භ කිරීමට අත්‍යාවශ්‍ය වන විශේෂඥ මඟ පෙන්වීම, උපදේශනය, සහාය, පිළිගැනීම, සබඳතා හා සම්පත් දිනා ගැනීමට මේ තරගාවලියෙන් අවස්ථාව සැලසෙයි.\n\nදැනටමත් මේ තරඟය සඳහා දිවයිනේ සෑම ප්‍රදේශයකින් ම අයැදුම්පත්‍ර 400කට අධික සංඛ්‍යාවක් ඉදිරිපත් වී ඇත. ඒ අතරින් දෙවන වටයට හොඳම තරගකරුවන් 100 දෙනෙකු තේරීමේ කටයුතු මේ වන විටත් අවසන් කර තිබේ. මෙසේ තෝරාගනු ලබන තරුණ තරුණියන්ට, ප්‍රවීණ ව්‍යවසායකත්ව උපදේශකයන් වෙතින් මාර්ගගත අධ්‍යයන සැසි, නේවාසික පුහුණු වැඩමුළු ඇතුළු වැඩසටහන් මගින්, සිය ව්‍යවසායකත්ව නිපුණතා මෙන්ම සන්නිවේදන හා නායකත්ව කුසලතා හා පෞරුෂ වර්ධන අවස්ථා උදා කර ගැනීමට හැකියාව උදා වේ.",
       "URL": "https://www.dinamina.lk/2023/07/27/local/9528/%e0%b6%b1%e0%b7%80-%e0%b6%b1%e0%b7%92%e0%b6%bb%e0%b7%8a%e0%b6%b8%e0%b7%8f%e0%b6%ab%e0%b6%9a%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b7%80%e0%b7%8a%e0%b6%ba%e0%b7%80%e0%b7%83/",
       "Category": "local",
       "Parent URL": "https://www.dinamina.lk/category/local//page/325/"
}