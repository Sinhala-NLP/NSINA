{
       "Source": "dinamina",
       "Timestamp": "July 7, 2023 1:00 am",
       "Headline": "වන් ගෝල්ෆේස් අවන්හලේ ඉන්දීය සේවකයා ඉන්දීය අරක්කැමියාට පිහියෙන් ඇන මරලා",
       "News Content": "වන් ගෝල්ෆේස් සාප්පු සංකීර්ණයේ අවන්හලේදී පිහි ඇනුමකින් මියගිය එම අවන්හලේ සේවය කළ අරක්කැමියාගේ දේහය පිළිබඳ පශ්චාත් මරණ පරීක්ෂණය පවත්වා අධිකරණයට වාර්තා කරන ලෙස කොටුව මහේස්ත්‍රාත් තිළිණ ගමගේ මහතා කොළඹ ජාතික රෝහලේ ප්‍රධාන අධිකරණ වෛද්‍ය නිලධාරීවරයාට ඊයේ (6) නියෝග කළේය.\n\nමෙම පිහි ඇනුම සිදු කළ බවට සැක පිට අත්අඩංගුවට ගත් එම අවන්හලේ සේවකයකු වන ඉන්දියානු ජාතික විනෝද් චන්දර් නමැති සැකකරු ලබන 14 තෙක් රක්ෂිත බන්ධනාගාරගත කරන ලෙසටද මහේස්ත්‍රාත්වරයා නියෝග කළේය.\n\nමරණ පරීක්ෂණය අවසන් වීමෙන් අනතුරුව සුදුසු නියෝගයක් සිදු කරන තෙක් දේහය මෘත ශරීරාගාරයේ ශීතකරණයේ තැන්පත් කර තබන ලෙසටත් මහේස්ත්‍රාත්වරයා අධිකරණ වෛද්‍යවරයාට නියෝග කළේය.\n\nමහේස්ත්‍රාත්වරයා මෙම නියෝගය සිදු කරනු ලැබුවේ පෙරේදා (05) රාත්‍රී 7.30ට පමණ එම අවන්හලේ සේවය කරමින් සිටි අරක්කැමියකු වන 29 හැවිරිදි අජේ කුමාර් නමැති ඉන්දියානු ජාතිකයාගේ දේහය කොළඹ ජාතික රෝහලේ මෘත ශරීරාගාරයට ගොස් නිරීක්ෂණය කිරීමෙන් අනතුරුවය. මෙම සිද්ධිය සම්බන්ධයෙන් එම අවන්හලේ කළමනාකාරවරයකු ඇතුළු දෙදෙනෙකුගෙන් කොටුව පොලිසිය සාක්ෂි සටහන් කරගෙන තිබූ අතර, නිවාඩු මත සිටි සැකකරු මරණකරුගේ පපුවට පහරක් එල්ල කරනු දුටු බවට සාක්ෂි ඉදිරිපත් වී ඇති අතර, එලෙස පහරක් එල්ල කළ සැකකරු පිටතට දිව ගිය බවත් මරණකරු මඳ වේලාවක් සිටි බවත් ඉන්පසුව බිම ඇද වැටුණු බවත් වැටුණු තැන රුධිරය වහනය වී තිබූ බවටත් සාක්ෂි ලබා දී ඇත. බිම ඇද වැටුණු මරණකරු කොළඹ ජාතික රෝහලේ හදිසි අනතුරු ඒකකයට ඉදිරිපත් කට බවත් එහිදී ශල්‍යකර්මයක් පවා සිදු කළ බවත් සාක්ෂිකරුවන් පවසා ඇති අතර, අධික රුධිර වහනය හේතුවෙන් මියගිය බවට වෛද්‍යවරුන් දැනුම් දුන් බවට සාක්ෂි ලබා දෙමින් අවන්හලේ කළමනාකරු වන ඉන්දියා ජාතික විපුල් මල්හෝත්‍රා යන අය පවසා ඇත.\n\nදේහය පිළිබඳ මරණ පරීක්ෂණය අවසන් වීමෙන් අනතුරුව ඔහුගේ ළඟම ඥාතියෙකු වෙත මුදා හරින ලෙස මහේස්ත්‍රාත්වරයා වැඩිදුරටත් නියෝග කර තිබේ.",
       "URL": "https://www.dinamina.lk/2023/07/07/local/4768/%e0%b7%80%e0%b6%b1%e0%b7%8a-%e0%b6%9c%e0%b7%9d%e0%b6%bd%e0%b7%8a%e0%b7%86%e0%b7%9a%e0%b7%83%e0%b7%8a-%e0%b6%85%e0%b7%80%e0%b6%b1%e0%b7%8a%e0%b7%84%e0%b6%bd%e0%b7%9a-%e0%b6%89%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/408/"
}