{
       "Source": "dinamina",
       "Timestamp": "August 14, 2023 2:00 am",
       "Headline": "බිරියගේ 18 හැවිරිදි මිතුරිය දූෂණය කළ සැමියා අත්අඩංගුවට  බිරියත් කොටු",
       "News Content": "\n\nසිය බිරියගේ 18 හැවිරිදි මිතුරියව සිය නවාතැන්පොළේදී දූෂණය කළ සැමියකුව සහ ඒ සඳහා ඔහුට ආධාර හා අනුබල දුන් බව කියන බිරියව වෙන්නප්පුව පොලිසිය මඟින් පෙරේදා (12) අත්අඩංගුවට ගෙන ඇත.\nමෙම අපරාධය සිදුව ඇතැයි පැවසෙන්නේ පසුගිය ජූලි 15 වැනිදා රාත්‍රී කාලයේදී සැකකරුවන්ට අයත් වෙන්නප්පුවේ කොහු මෝලක පිහිටි නවාතැන්පොළකදීය.\nමෙම අපරාධය ගැන අදාළ කාන්තාව පොලිසියට පැමිණිලි කර ඇත්තේ ද පෙරේදා (12) බව පොලිසිය කියයි.\nදූෂණයට ලක්වූ කාන්තාව ද පදිංචිව සිටින්නේ කොහු මෝලේ පිහිටි නවාතැන්පොළකය. දෙපාර්ශ්වයම කොහු මෝලේ සේවකයන් බව ද පොලිසිය කියයි. දූෂණයට ලක්වූ කාන්තාව පොලිසියට පවසා ඇත්තේ බිරිය බලා සිටියදී සැමියා තමාව දූෂණය කළ බවය. එය වැළැක්වීමට ඇය කිසිදු මැදිහත් වීමක් සිදු නොවූ බවත් ඊට ඇගේ ද සහයෝගය ලැබී ඇති බව ද ඇය පොලිසියට කියා ඇත. ඒ අනුව ඔවුන් දෙදෙනාවම අත්අඩංගුවට ගත් බව පොලිසිය කියයි. කෙසේ වෙතත් මේ පැමිණිල්ල ගැන තවදුරටත් ගැඹුරින් විමර්ශනය කළ යුතුව ඇති බව උසස් පොලිස් නිලධාරියෙක් පැවසීය.\nමෙම බිරිය හා සැමියා අවුරුදු 23ක් වයසැති අය බව ද පොලිසිය කියයි.\n\nගයාන් කුමාර වීරසිංහ",
       "URL": "https://www.dinamina.lk/2023/08/14/local/13934/%e0%b6%b6%e0%b7%92%e0%b6%bb%e0%b7%92%e0%b6%ba%e0%b6%9c%e0%b7%9a-18-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%b8%e0%b7%92%e0%b6%ad%e0%b7%94%e0%b6%bb%e0%b7%92/",
       "Category": "local",
       "Parent URL": "https://www.dinamina.lk/category/local//page/251/"
}