{
       "Source": "dinamina",
       "Timestamp": "July 21, 2023 1:00 am",
       "Headline": "කොන්ත්‍රාත් ඝාතකයා STF වෙඩි පහරින් මරුට",
       "News Content": "හෝමාගම නියඳගලදී වාහන අමතර කොටස් අලෙවි ව්‍යාපාරිකයකුට වෙඩි තබා ඝාතනය කිරීම ඇතුළු පාතාලයේ අපරාධ රැසකට සම්බන්ධ කොන්ත්‍රාත් ඝාතකයකු පොලිස් විශේෂ කාර්ය බළකාය සමඟ ඊයේ (20) අලුයම ඇති වූ වෙඩි හුවමාරුවකින් අනතුරුව මරුමුවට පත්ව ඇත.\n\nමෙසේ ඝාතනයට ලක්ව ඇත්තේ මනික්කුගේ කසුන් ලක්ෂිත සිල්වා නමැති 29 හැවිරිදි පුද්ගලයෙකි. ඔහු නාවික හමුදාවෙන් පලාවිත් හොරැම්පැල්ල, මහගම පදිංචිව සිටි සිටින සෙබළෙකි. ඒ නිවෙසට විශේෂ කාර්ය බළකායේ කණ්ඩායමක් පෙරේදා (19) මධ්‍යම රාත්‍රියේ ගොස් කළ වැටලීමකදී ඔහු විශේෂ කාර්ය බළකායට වෙඩි තබා පලායෑමට උත්සාහ ගත් අවස්ථාවේ විශේෂ කාර්ය බළකාය විසින් ඊට එල්ල කළ ප්‍රතිප්‍රහාරයෙන් මේ අපරාධකරු මරුමුවට පත්ව තිබේ. ඔහු විසින් විශේෂ කාර්ය බළකායට ප්‍රහාරයක් එල්ලකර ඇත්තේ ටී56 අවියකින් බවත් එම අවිය ඔහු රැඳී සිටි කාමරයේ බිම වැටී තිබී සොයාගත් බවත් මිනුවන්ගොඩ පොලිසිය කියයි. “මේ අපරාධකරු ගැන අපෙ කාලයක් තිස්සේ ඇස ගසාගෙනයි හිටියේ. ඔහු ඩුබායිවල ඉන්න හීනටියන මහේෂ් නමැති පාතාලයේ අපරාධකරුගේ අභිරහස් වෙඩික්කරුවෙක් ලෙසයි කටයුතු කරමින් සිටියේ. කොන්ත්‍රාත් ඝාතනවල නිරතව සිටි ඔහු හෝමාගමදී පසුගිය ජූනි 20 දා රාත්‍රී කාලයේ වාහන අමතර කොටස් ව්‍යාපාරිකයකු වන චමිල සංජීවට වෙඩි තබා මරා දමන්නේත් කොන්ත්‍රාත්තුවකට අනුවයි. අපට ලැබී තිබුණු තොරතුරුවලට අනුව මේ අපරාධකරුට එම ඝාතන කොන්ත්‍රාත්තුව දෙන්නේ හීනටියන මහේෂ් ඩුබායිවල ඉඳන්. මහේෂ් මත්කුඩු ජාවාරමත් මෙහෙයවනවා. ඔහුගේ මත්කුඩු ජාවාරම හා බැඳිල ඉන්නවා හෝමාගම ක්‍රියාත්මක වන හඳයා නැමැති පාතාලයේ ප්‍රබලයා. ඔහුත් දැන් ඉන්නේ ඩුබායිවල. චමිල නමැති ව්‍යාපාරිකයා මරා දමන්න වුවමනාවක් තිබුණේ හඳයාට. ඒ වුවමනාව තමයි හීනටියන මහේෂ් එයාගේ වෙඩික්කාරයා දම්මලා කරවල තියෙන්නේ“ යැයි පොලිස් විශේෂ කාර්ය බළකායේ උසස් නිලධාරියෙක් සඳහන් කළේය. මේ අපරාධකරු 2014 වසරේදී නාවික හමුදාවට එක්ව 2016 වසරේදී නාවික හමුදාවෙන් පලාගොස් ඇතැයි පොලීසිය කියයි. මේ අපරාධකරු සූදානමින් සිට ඇත්තේ තවත් ඝාතන කිහිපයකින් පසු ඩුබායි රාජ්‍යයට පලායෑමේ සූදානමින් බව සඳහන්ය.\n\nමේ වෙඩි හුවමාරුව අතරතුර කම්පනයට පත් පොලිස් විශේෂ කාර්ය බළකායේ කොස්තාපල්වරයකු ගම්පහ රෝහලට ඇතුළත් කර ඇති බවද සඳහන්ය. හෝමාගම ඝාතනයට යොදාගත් ටී56 අවිය පසුගිය ජූනි 28 දා අපරාධ පරීක්ෂණ දෙපාර්තමේන්තුවේ මිනිස් ඝාතන හා සංවිධානාත්මක අපරාධ විමර්ශන කොට්ඨාසයේ නිලධාරීන් පිරිසක් විසින් කළ වෙනත් විමර්ශනයකදී නුවරඑළිය ග්‍රෙගරිවැව ආසන්නයේ පිහිටි නිවාඩු නිකේතනයකදී අත්අඩංගුවට ගත් හමුදාවේ කපිතාන්වරයකු සතුව තිබී සොයාගෙන තිබිණි. එම අවිය සමඟ පිස්තෝල දෙකක්ද අතුරුගිරියේ පදිංචි ව්‍යාපාරිකයකුද අත්අඩංගුවට ගෙන තිබිණි. එම ව්‍යාපාරිකයා හඳයා නමැති පාතාල අපරාධකරුගේ සමීපතයකු බවද විමර්ශනවලින් හෙළි වී තිබිණි.\n\nහෝමාගම වෙඩි තැබීමට යොදාගත් බව කියවෙන ගිනි අවිය මෙයට පෙර සොයාගත් බැවින් විශේෂ කාර්ය බළකායට වෙඩි තැබීමට යොදාගත්, මරුමුවට පත් පුද්ගලයාගේ නිවෙසේ තිබී සොයාගත් ටී56 අවිය කුමන අපරාධවලට යොදාගෙන ඇතැයිද පරීක්ෂා කර බැලීමට රස පරීක්ෂකවරයා වෙත යොමු කිරීමට නියමිතව ඇත. විශේෂ කාර්ය බළකායේ සේනාවිධායක නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි අධ්‍යක්ෂ බුද්ධි පොලිස් අධිකාරි එම්.එම්.කේ. විජේසිංහ මහතාගේ මඟපෙන්වීම මත, සහකාර පොලිස් අධිකාරී (බුද්ධි/ විශේෂ මෙහෙයුම්/ මත්ද්‍රව්‍ය නාශක හා සංවිධානාත්මක අපරාධ මර්දන) සාගර කුලසේකර මහතාගේ අධීක්ෂණයෙන් විශේෂ මෙහෙයුම් අංශ Iහි ස්ථානාධිපති (ප්‍ර.පො.ප) එච්.වී.එල්. විජයරත්න මහතා ඇතුළු නිලධාරීන් කණ්ඩායමක් විසින් මේ වැටලීම කර තිබිණි.",
       "URL": "https://www.dinamina.lk/2023/07/21/local/8271/%e0%b6%9a%e0%b7%9c%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%8f%e0%b6%ad%e0%b7%8a-%e0%b6%9d%e0%b7%8f%e0%b6%ad%e0%b6%9a%e0%b6%ba%e0%b7%8f-stf-%e0%b7%80%e0%b7%99%e0%b6%a9%e0%b7%92/",
       "Category": "local",
       "Parent URL": "https://www.dinamina.lk/category/local//page/350/"
}