{
       "Source": "dinamina",
       "Timestamp": "August 9, 2023 1:00 am",
       "Headline": "වේගවත් ආර්ථික වර්ධනයක් ළඟා කරගැනීමට නිලධාරිවාදි පද්ධති විධිමත් කළ යුතුයි",
       "News Content": "විසි එක් වැනි සියවසේ වේගවත් ආර්ථික වර්ධනයක් ළඟා කරගැනීමට නවීකරණය වීමටත් කාලය ඉතිරි කරගැනීමට සහ ජනතාවට සහාය වීම සඳහා නිලධාරිවාදි පද්ධති විධිමත් කිරීමට කටයුතු කළ යුතු බවත්, නව ආර්ථික කොමිෂන් සභා නීතිය මඟින් ආයෝජන සහ වෙළෙඳ අයදුම්පත් නියමිත කාලයට සැකසීම සහතික කරනු ඇති බවත් ජනාධිපති රනිල් වික්‍රමසිංහ මහතා කීය. ජනාධිපතිවරයා මේ අදහස් පළ කළේ කොළඹ ෂැංග්‍රිග්ලා හෝටලයේ ඊයේ (8) පැවති ශ්‍රී ලංකාවේ ප්‍රධාන වෙළෙඳ පහසුකම් සැලසීම සඳහා මුලපිරීම් ආරම්භ කිරීමේ (Launch of Key Trade Facilitation Initiatives in Sri Lanka) උත්සවයට එක් වෙමිනි.\n\nඑහිදී වැඩිදුරටත් අදහස් දැක්වූ ජනාධිපති රනිල් වික්‍රමසිංහ මහතා මෙසේද පැවසීය:\n\n“ශ්‍රී ලංකාව මේ පත්ව ඇති ආර්ථික අර්බුදය විසින් අපට ‍අවබෝධ කර දී තිබෙන එක් කරුණක් වන්නේ මේ බංකොලොත්භාවයෙන් මිදීමට නම් තරගකාරි ආර්ථිකයට අප යා යුතු බවයි. ඒ වගේම අපනයන පදනම් වූ ආර්ථිකයක් ගොඩනැගීමද අප කටයුතු කළ යුතුයි. ඒ සඳහා වැඩි අවධානයක් යොමු කිරීම අවශ්‍යයි. එසේම ආර්ථිකය ප්‍රතිව්‍යූහගත කිරීම තුළ පෞද්ගලික අංශයටත් ආර්ථිකයේ වැඩි අවස්ථාවක් දිය යුතුයි. මෙහිදී පෞද්ගලික අංශයට අවශ්‍ය පහසුකම් සැලසීමට රජය සැම විටම සූදානමින් සිටිනවා.\n\nමේ ආරම්භ කර ඇති වෙළෙඳ පහසු කරන වැඩසටහන නිසා ලෝක වෙළෙඳාමට ශ්‍රි ලංකාවේ දායකත්වය ඍජු ලෙස සැපයීමට ලැබෙනවා. ඒ වගේම ආර්ථික ප්‍රතිව්‍යූහගත කිරීම මෙන්ම ආර්ථිකය ඩිජිටල් පරිවර්තනය කිරීමෙන් ශීඝ්‍ර ආර්ථික වර්ධනයක් ළඟා කරගත හැකියි. ශ්‍රී ලාංකිකයන් ලෙස අප මෙය තේරුම් ගත යුතුයි. 21 වැනි සියවසේ ආර්ථික ක්‍රමවේදයක් රටට අවශ්‍යයි. 20 වැනි සියවසේ ආර්ථික ක්‍රමවේද තවදුරටත් ආර්ථිකය ගොඩනැඟීමට ප්‍රමාණවත් නැහැ. එනිසා 20 වැනි සියවසේ ක්‍රමවේද වෙනස් කරමින් සියලු ක්‍රියා පටිපාටි සඳහා ගත වන කාලය අවම කරන, ව්‍යාපාරික ප්‍රජාවට උපකාරි වන ක්‍රමවේදයක් අවශ්‍යයි. ඒ සඳහා ඩිජිටල්කරණය ඉතා වැදගත්. ආයෝජන විය හැකියි, වෙළෙඳාම විය හැකියි. ඒ කවුරුන් වුවත් නව ආර්ථික කොමිෂන් සභා නීතිය මඟින් නිශ්චිත කාල සීමාවක් තුළ එම කටයුත්ත කඩිනමින් අවසන් කිරීමට සැලසුම් සකස් කළ යුතුයි. ඊට අනුරූපිව අපද වෙනස් විය යුතුයි. අප ඊට අනුගත විය යුතුයි. එසේ නොවුව‍ හොත් රටක් හෝ ආර්ථිකයක් හෝ ඉදිරියට යන්නේ නැහැ. ආර්ථිකය ඩිජිටල්කරණයට යොමු වන විට සමස්තයම ඊට අනුගත විය යුතුයි. ශ්‍රී ලංකාවම ඒ සමඟ අවධානයෙන් ඉදිරියට යා යුතුයි.\n\n“අප රටක් ලෙස නව වෙළෙඳපොළ සොයා ගියා; නිදහස් වෙළෙඳ ගිවිසුම් අත්සන් කළා. කලාපීය විස්තීර්ණ ආර්ථික හවුල්කාරීත්වය (RCEP) සමඟ අප සම්බන්ධ වීම නිසා ආර්ථික ප්‍රශ්නවලට කඩිනමින් විසඳුම් ලබාගැනීමට හැකියාව තිබෙනවා. එය විශාල වෙළෙඳපොළක් හමු වීමක් ලෙස පෙන්වා දිය හැකියි. වෙළෙළඳ පහසුකම් සහ ඩිජිටල් පරිවර්තනයකින් තොරව ඔබට එම වෙළෙඳපොළට පිවිසිය නොහැකියි. ඒ වගේම අප ඉන්දියාව සමඟද වෙ‍ෙළපොළ පුළුල් කිරීමට සාකච්ඡා කරමින් සිටිනවා.\n\n“ශ්‍රී ලංකාව ලෙස යුරෝපීය සංගමය සමඟ හෝ අමෙරිකානු වෙළෙඳපොළවල් සමඟ ගනුදෙනු කරන විට වෙළෙඳ පහසුකම් සහ ඩිජිටල්කරණය මහත් උපකාරි වනවා. එබැවින් මෙය අත්‍යවශ්‍ය අනුගත වීමක් වනවා. ලෝකයේ රටවල ආර්ථිය ගොඩනැඟීමට පිහිටුවූ ලෝක වෙළෙඳ සංවිධානයේ (WTO) නීති රෙගුලාසි පිළිපැදීම ආර්ථිකය ගොඩනැඟීමට දායක වනවා. දකුණු ආසියාවම මේ ආර්ථික නීති රෙගුලාසි පිළිපදිමින් කටයුතු කරනවා. ආර්ථික වේගය කඩාකප්පල් කිරිමට අපට අවශ්‍ය නැහැ.එබැවින් වෙළෙඳ ඒකාබද්ධතාව ප්‍රවර්ධනය කිරීමේදී අපට උපකාර කරන ජාත්‍යන්තර වෙළඳ මධ්‍යස්ථානය (ITC) වෙතද විශේෂයෙන් ස්තුතිවන්ත විය යුතුයි.\n\n“ගෝලීය ආර්ථික නීති වෙනස් කිරීමට අවශ්‍ය නම්, සියලු දෙනාගෙන් විමසා සියලු දෙනාගේ කැමැත්ත ගත යුතුයි. ඒ නීති ශ්‍රී ලංකාව ලෙස අපට බලපාන එක් ප්‍රශ්නයක් වනවා. නීති සම්පාදනය කළ යුත්තේ සියලුදෙනාට භාවිත කළ හැකි ආකාරයටයි. දකුණු ආසියාව මෙන්ම ශ්‍රී ලංකාවද ලෝක වෙළෙඳ සංවිධානයේ නීතිරීතිවලට අනුගත වීමට කැමැතියි.“\n\nකෘෂිකර්ම ඇමැති මහින්ද අමරවීර, ආයෝජන රාජ්‍ය ඇමැති දිලුම් අමුණුගම, ජර්මනියේ නියෝජ්‍ය තානාපති ඕලාෂ් මල්ක්ස්ලෝ මහත්වරුන් ඇතුළු පිරිසක් මේ අවස්ථාවට එක්ව සිටියහ.\n\n",
       "URL": "https://www.dinamina.lk/2023/08/09/local/12654/%e0%b7%80%e0%b7%9a%e0%b6%9c%e0%b7%80%e0%b6%ad%e0%b7%8a-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b7%80%e0%b6%bb%e0%b7%8a%e0%b6%b0%e0%b6%b1%e0%b6%ba%e0%b6%9a%e0%b7%8a-%e0%b7%85/",
       "Category": "local",
       "Parent URL": "https://www.dinamina.lk/category/local//page/267/"
}