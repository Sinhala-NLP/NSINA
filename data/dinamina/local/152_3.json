{
       "Source": "dinamina",
       "Timestamp": "September 5, 2023 3:11 am",
       "Headline": "මනෝ උපදේශිකාව ඝාතනය  ඇය විඳින දුක් වේදනා ඉවසාගන්න බැරුව ඝාතනය කළා",
       "News Content": "\n\nතලංගම පන්නිපිටිය පාරේ නෙරළු උයන ප්‍රදේශයේ පිහිටි ලැගුම් හලක කාන්තාවක් ඝාතනය කිරීමේ සිද්ධිය පිළිබඳ පරීක්ෂණ පැවැත්වූ පොලිසියට ඝාතකයා විසින් ලියන ලදැයි සැක කරන පිටු පහකින් යුතු ලිපියක් හමුව තිබේ.\n\nතමා විසින් මෙම ඝාතනය සිදු කළ හේතු සහ තමා විසින් තවත් තිදෙනෙකු ඝාතනය කිරීමට සැලසුම් කර තිබුණ ද ඒවා වැළැක්වූයේ තමාගේ සිතට ධර්මානුකූල සිතුවිලි ඇති කළ තමාගේ පෙම්වතිය වූ මියගිය තැනැත්තිය නිසා බවත් තමා පොලිසියට අද (05) දින භාර වන බවත් එම ලිපියේ සඳහන් වේ.\n\nතමා අගම්පොඩි මහේෂ් අසංකද සොයිසා වන බවත් මාගේ බිරිය වන සුජාතාවගේ මරණය සඳහා සියයට සියයක්ම වගකිව යුත්තා තමා යැයි ද එය සිදු කළේ පරම පවිටු උතුම් චේතනාවකින් යුතුව යැයි ද එම ලිපියේ සඳහන්ය. එසේ ඇය මරණයට පත් කිරීමට හේතුව නම් “ඇය මේ ලෝකයේ තව දුරටත් දුක් වේදනා, තාඩන, පීඩන විඳිනවා මා හට බලා සිටින නොහැකි නිසාවෙනි. නමුත් මේ සඳහා ද 100%ක්ම නීතියෙන් සහ පාපයෙන් යන දෙකෙන්ම මෙලොව පරලොව වශයෙන් මා හට දඬුවම් ලැබිය යුතුමය.“ යනුවෙන් එම ලිපියේ සඳහන්ය. මියගිය තැනැත්තියට මේ තත්ත්වයට පත්වීමට ද “ප්‍රධානතම හේතුව නම් මාගේ වැරැදි ක්‍රියා කලාපයන් හා මගේ වැරැදි ජීවන රටාවයි. අවසානයේ පෙම්වතිය ලෙස ජීවත්වූ පෙම්වතියගේ මරණය සිදු කළේද මමය. එයද මම පිළිගනිමි” යනුවෙන්ද එහි ලියා තිබේ.\n\nමෙම ඝාතකයා විසින් ලියන ලදැයි සැලකෙන ලිපියේ තමාගේ පෙම්වතිය ඝාතනය කළ සිද්ධියක් සඳහන් වන අතර, එයද ඔහු විසින් කළ බවත් එයට හේතුවූ ගාල්ල උණවටුනේ තිදෙනෙකු ඉතා සූක්ෂ්ම ලෙසින් ඝාතනය කිරීමේ අරමුණින් සිටි බවත් එම මරණයන් සිදු කිරීම තමාගේ සිතින් ඉවත් කළේ “ 2023/08/28 දින සිට මගේ උතුම් ගෞරවනීය සුජාතාවගේ උපදෙස් අවවාද, ධර්ම ධානය තුළින් මගේ සිත ඒ වෛර, ක්‍රෝධ පළිගැනීමේ සියලු චේතනාවන්ගෙන් අත්මිදුනි. ඇය ඇයගේ හිස මත අත තබා මගෙන් ගත් එකම දිවුරුම මා හට ඇය තවදුරටත් දුක්විඳිනවා බලාගෙන සිටිය නොහැකි නම් එය දරා ගත නොහැකි තරම් බලවත් සිත් වේදනාවක් නම් ඇයත් කුමක් කළත් ඉන්පසු යළි කවර කවදාවත්ම වෙනත් කිසිවෙකුගේ ජීවිතයකට කිසිදු හෝ හානියක් හිංසාවක් පීඩාවක් වෛරයක් නොකරන මෙන් ඇය මා වෙතින් දිවුරුම් ගත්තා” යනුවෙන් ඔහු ලිපියේ ලියා තිබේ.\n\nමෙම ඝාතකයාගේ යැයි සැක සිතන ලිපිය අනුව ඔහුගේ පෙම්වතිය පුද්ගලයන් දෙදෙනෙකු විසින් ඉතා අමානුෂික ලෙස බියර් පොවා වරින් වර දූෂණය කර විදේශිකයන්ට මුදලට අලෙවි කර ඇති බවත් තවත් කාන්තාවක් ඇය සමලිංගික සේවනයට බලහත්කාරයෙන් යොදවා ගත් බවත් ලියා තිබේ.\n\nතමන් සිතා සිටියේ අවසානයේ තමාම සිය දිවි හානි කර ගැනීමට බවත් නමුත් එසේ නොකරන්නේ යැයි ද අද (05) දින පොලිසියට භාර වන්නේ යැයි ද එම ලිපියේ සඳහන්ය.\n\nතමා සියලු පාපයන්ගෙන් දැන් මිදෙන බවත් තමාට කළ හැකි කුඩා කුඩා හෝ පින් සිදු කරන බවත් ඒ පින් තමාගේ සුජාතාව වෙනුවෙන් මොහොතින් මොහොත අනුමෝදන් කරන බවත් එම ලිපියේ සඳහන්ය.\n\nඅවසාන වශයෙන් අති ගෞරවනීය අධිකරණ විනිසුරු වරුන්ගෙන් හා පොලිස් නිලධාරීන්ගෙන් ඉල්ලා සිටින්නේ සමාජයට පූර්වාදර්ශයක් ලබාදීම පිණිස තමා සිදුකළ මේ අපරාධ සමාජයෙන් අවම කරවීමට කළ හැකි ක්‍රියාවක් වශයෙන් තමාට මරණ දඬුවම ලබා දී, ජනාධිපතිවරයාගෙන් ද අනුමැතිය ලබාගෙන තමා එල්ලා දමා තවත් එක් අයෙකු හෝ සිදු කිරීමට ඇති එක් අපරාධයක් හෝ අවම කර ගැනීමට පියවර ගන්නා ලෙසය.\n\nතමා මෙවැනි ලිපියක් ලියන්නේ තමාගේ උතුම්වූ සුජාතාව තමාට දින කිහිපයක් ලබා දුන් උතුම් ධර්ම දානයට තමා මිය යන්නට දිනකට හෝ කලින් යම් කුසලයක් කර එය අනුමෝදන් කිරීමට යැයි ද එම ලිපියේ අපරාධකරු යැයි සැලකෙන පුද්ගලයා විසින් වැඩිදුරටත් සඳහන් කර තිබේ.\n\nබණ්ඩාරගම බිමල් ජයසිංහ – රක්ෂණ ශ්‍රියන්ත",
       "URL": "https://www.dinamina.lk/2023/09/05/local/19565/%e0%b6%b8%e0%b6%b1%e0%b7%9d-%e0%b6%8b%e0%b6%b4%e0%b6%af%e0%b7%9a%e0%b7%81%e0%b7%92%e0%b6%9a%e0%b7%8f%e0%b7%80-%e0%b6%9d%e0%b7%8f%e0%b6%ad%e0%b6%b1%e0%b6%ba-%e0%b6%87%e0%b6%ba-%e0%b7%80%e0%b7%92/",
       "Category": "local",
       "Parent URL": "https://www.dinamina.lk/category/local//page/152/"
}