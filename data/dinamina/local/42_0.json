{
       "Source": "dinamina",
       "Timestamp": "October 3, 2023 1:00 am",
       "Headline": "ජර්මන් පාර්ලිමේන්තුවේ දකුණු ආසියානු මිත්‍රත්ව කණ්ඩායම ජනපති රනිල් හමුවෙයි",
       "News Content": "ජනාධිපති රනිල් වික්‍රමසිංහ මහතා සහ ජර්මානු පාර්ලිමේන්තුවේ දකුණු ආසියානු පාර්ලිමේන්තු මිත්‍රත්ව කණ්ඩායම අතර හමුවක් ජනාධිපතිවරයාගේ ජර්මානු නිල සංචාරය අතරතුරදී සිදු විය.\n\nඑම පාර්ලිමේන්තු මන්ත්‍රී කණ්ඩායම එහි සභාපතිනී රෙනාටේ කුනස්ට්, අන්ද්‍රේස් ලරෙම්, රියා ශ්‍රෘඩා, පෝල් ලෙහ්රෙඩර්, මයිකල් ඩොන්ත් සහ ෂහිනා ගම්බීර් යන ජර්මානු පාර්ලිමේන්තු මන්ත්‍රීවරුන්ගෙන් සමන්විත විය.\n\nපසුගිය වසරේදී තමා ජනාධිපති ධුරයට පත්වීමෙන් පසුව ශ්‍රී ලංකාවේ සමාජ හා ආර්ථික ක්ෂේත්‍රවල සිදුව ඇති ස්ථාවරත්වය සහ ප්‍රකෘතිමත්භාවය පිළිබඳව මෙන්ම රජය මූල්‍ය හා ආර්ථික ක්ෂේත්‍රවල සිදු කර ඇති ප්‍රතිසංස්කරණ පිළිබඳව ද ජනාධිපතිවරයා මෙහිදී ජර්මානු පාර්ලිමේන්තු මන්ත්‍රීවරුන් දැනුම්වත් කළේය. ජාතීන් අතර සංහිඳියාව ගොඩනැඟීම සම්බන්ධයෙන් ශ්‍රී ලංකාව ලබා ඇති ප්‍රගතිය පිළිබඳව ද ජනාධිපතිවරයා මෙහිදී පැහැදිලි කෙළේය.\n\nජර්මනියේදී ජනාධිපති රනිල් වික්‍රමසිංහ මහතා හමුවීමට ලැබීම පිළිබඳ සිය ප්‍රසාදය පළ කළ රෙනාටේ කුනස්ට් මහත්මිය ශ්‍රී ලංකාව ලබා ඇති ප්‍රගතිය පිළිබඳව ද සිය සතුට පළ කළා ය. වත්මන් ආර්ථික හා සමාජයීය අභියෝග ජයගැනීම සඳහා ශ්‍රී ලංකාව දරන ප්‍රයත්නයන් සඳහා ජර්මනියේ සහාය ලබා දෙන බවට ද ඇය සහතික වූවාය.\n\nජනාධිපතිවරයා සහ ජර්මන් පාර්ලිමේන්තු මන්ත්‍රීවරුන් අතර පැවැති සාකච්ඡාවේදී දෙරට අතර දේශපාලන, වෙළෙඳ, සංවර්ධන සහයෝගීතාව සහ සංචාරක ක්ෂේත්‍ර සම්බන්ධයෙන් ද්විපාර්ශ්වික සබඳතා වැඩිදියුණු කිරීම පිළිබඳව ද අවධානය යොමු විය. අන්තර් පාර්ලිමේන්තු සබඳතා ශක්තිමත් කිරීමට මෙන්ම විවිධ ක්ෂේත්‍රවල රට තුළ සිදුවන ප්‍රවණතා සියුම්ව නිරීක්ෂණය කිරීම සඳහා ජර්මානු පාර්ලිමේන්තුවේ දකුණු ආසියානු පාර්ලිමේන්තු මිත්‍රත්ව කණ්ඩායමේ සාමාජිකයින් නුදුරේදී ශ්‍රී ලංකාවේ සිදු කිරීමට නියමිත සංචාරය පිළිබඳව ද ජනාධිපතිවරයා සිය සතුට පළ කෙළේය.\n\nමෙම හමුව සඳහා ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානී සාගල රත්නායක, ආර්ථික කටයුතු පිළිබඳ ජනාධිපති ජ්‍යෙෂ්ඨ උපදේශක ආචාර්ය ආර්.එච්.එස්. සමරතුංග, විදේශ කටයුතු අමාත්‍යාංශයේ ලේකම් අරුණි විජේවර්ධන, ජර්මනියේ ශ්‍රී ලංකා තානාපතිනී වරුණි මුතුකුමාරණ, දේශාල් ද මැල් යන මහත්ම මහත්මින් ඇතුළු ජ්‍යෙෂ්ඨ නිලධාරීන් පිරිසක් එක්ව සිටියහ.",
       "URL": "https://www.dinamina.lk/2023/10/03/local/27250/%e0%b6%a2%e0%b6%bb%e0%b7%8a%e0%b6%b8%e0%b6%b1%e0%b7%8a-%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94%e0%b7%80%e0%b7%9a-%e0%b6%af%e0%b6%9a/",
       "Category": "local",
       "Parent URL": "https://www.dinamina.lk/category/local//page/42/"
}