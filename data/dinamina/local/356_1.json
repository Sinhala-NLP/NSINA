{
       "Source": "dinamina",
       "Timestamp": "July 20, 2023 1:00 am",
       "Headline": "තමන්ගේ නි‍ෙවසට  වෙඩි තබා ගෙන වෙනත් අයකුට  වරද පැටවූ බව කියන  සමාගම් අධ්‍යක්ෂ  නැවත රිමාන්ඩ්",
       "News Content": "සිය නි‍ෙවසේ ගේට්ටුවට වෙඩි තබා වෙනත් පාර්ශ්වයකට චෝදනා කරමින් පොලිසිය වෙත අසත්‍ය පැමිණිල්ලක් ඉදිරිපත් කළ බව කියන සමාගම් අධ්‍යක්ෂ ඔහුගේ රියදුරු ආරක්ෂක නිලධාරියා හා කොන්ත්‍රාත්තුව ලබා ගත් යුද හමුදාවේ හිටපු සෙබළා තවදුරටත් ලබන මස දෙවන දින දක්වා රක්ෂිත බන්ධනාගාරගත කිරීමට කොළඹ අතිරේක මහේස්ත්‍රාත් ටී.එන්.එල්. ඉලංගසිංහ මහතා ඊයේ (19) නියෝග කළේය.\n\nසැකකරුවන් ඇප මත මුදා හරින ලෙසට ඔහුන්ගේ නීතිඥවරුන් අධිකරණය හමුවේ කරන ලද ඉල්ලීම ප්‍රතික්ෂේප කළ මහේස්ත්‍රාත්වරයා සැකකරුවන් තවදුරටත් රක්ෂිත බන්ධනාගාරගත කිරීමට නියෝග කළේය.\n\nසියලුම සැකකරුවන් මෙම අපරාධය කිරීමට කුමන්ත්‍රණය කර ඇති බව සඳහන් කළ පොලිසිය මෙම වරදට එක හා සමානව සියලු දෙනා සම්බන්ධ වී ඇති හෙයින් ඔවුන්ට ඇප ලබාදීමට විරුද්ධ විය.\n\nමෙහිදී සැකකරු වෙනුවෙන් පෙනී සිටි ජනාධිපති නීතිඥ මෛත්‍රි ගුණරත්න මහතා පැවැසුවේ පොලිසිය හුදු ප්‍රකාශ මත සැකකරුවන් අත්අඩංගුවට ගෙන ඇති බවත් ඔවුන්ට එරෙහිව ස්වාධීන සාක්ෂි කිසිවක් නොමැති බවත්ය.\n\nවයෝවෘද්ධ මවුපියන් වෙසෙන මෙම නි‍ෙවසේ මෙවැනි සිදුවීමක් විත්තිකරුට සිදු කළ හැකි ද යන්න විමසා බැලිය යුතු බවත්, පොලිසියේ ඉල්ලීම මත පමණක් සැකකරුවන් රක්ෂිත බන්ධනාගාර ගත නොකරන ලෙසටත් ඉල්ලා සිටි නීතිඥවරයා සැකකරුවන් ඇප මත මුදාහරින්නැයි අධිකරණයෙන් ඉල්ලා සිටියේය.\n\nසමාගම් අධ්‍යක්ෂක ගිහාන් රාජපක්ෂ, සිරිල් රත්නායක(හමුදා සෙබළ), ජානක ජයතිලක (රියදුරු) හා සෂි පුභාත් ලියනගේ (ආරක්ෂක නිලධාරී) යන සැකකරුවන් මෙසේ බන්ධනාගාර ගත කෙරිණ.\n\n\n\nසිරන්ජනී කුමාරි",
       "URL": "https://www.dinamina.lk/2023/07/20/local/7825/%e0%b6%ad%e0%b6%b8%e0%b6%b1%e0%b7%8a%e0%b6%9c%e0%b7%9a-%e0%b6%b1%e0%b7%92%e0%b7%99%e0%b7%80%e0%b7%83%e0%b6%a7-%e0%b7%80%e0%b7%99%e0%b6%a9%e0%b7%92-%e0%b6%ad%e0%b6%b6%e0%b7%8f-%e0%b6%9c/",
       "Category": "local",
       "Parent URL": "https://www.dinamina.lk/category/local//page/356/"
}