{
       "Source": "dinamina",
       "Timestamp": "October 2, 2023 1:01 am",
       "Headline": "ඩො.මි. 300ක දෙවැනි ණය වාරිකය නිදහස් කිරීම – ශ්‍රී ලංකා IMF නිලධාරි මට්ටමේ එකඟතාව ළඟදීම",
       "News Content": "ජාත්‍යන්තර මූල්‍ය අරමුදල ඉදිරිපත් කළ එකඟතාවන් කඩිනමින් ඉදිරි සති කිහිපය තුළ සම්පූර්ණ කළ හැකි වන බවත් එමඟින් අයිඑම්එෆ් ණය මුදලේ දෙවැනි වාරිකය ලබා ගැනීමේ කාර්ය මණ්ඩල එකඟතාවට කඩිනමින් එළැඹිය හැකි බවත් වැඩබලන මුදල් ඇමැති, ෂෙහාන් සේමසිංහ මහතා පැවසීය. හෙතෙම මේ බව පැවසුවේ අනුරාධපුරයේදී පෙරේදා (30)පැවැති ජනහමුවකදීය. මෙම වසරේදී ඇමරිකානු ඩොලර් මිලියන අටසීය පනහක මුදලක් ලබාදීමට ලෝක බැංකුව විසින් මේ වන විටත් සහාය පළකර ඇති බවත් මෙම මුදල් කිසිවිටෙක පසුගිය වසරේ මෙන් සෞඛ්‍ය, පොහොර හා ගෑස් වැනි සේවාවන්ට වැය කළාක් මෙන් ‘ප්‍රතිඅරමුණගත කිරීමක් ‘ නොවන බවත් හෙතෙම කීවේය.\n\nමේ නිසා 2024 වර්ෂය ආර්ථික වර්ධනයක් කරා ගෙන යෑමට හැකියාව ලැබෙන බවද සේමසිංහ මහතා කීවේය.\n\nසැප්තැම්බර් මස 14 වැනිදා සිට 27 වැනිදා දක්වා මෙරට රැඳී සිටිමින් ජාත්‍යන්තර මූල්‍ය අරමුදලේ අප රටේ ණය පහසුකම භාර ප්‍රධානී පීටර් බෘවර් මහතා ප්‍රමුඛ දූත කණ්ඩායම මෙරට නියෝජිත පිරිස් සමඟ කරුණු රාශියක් සාකච්ඡා කළ බවත්, ඒවා අතරතුර එළැඹීමක් සිදු නොවූ නිලධාරි මට්ටමේ සම්මුති එකඟතාවට එළැඹීමට හැකි වන බවත් මේ සම්බන්ධයෙන් අදහස් පළ කරන මහ බැංකු අධිපති ආචාර්ය නන්දලාල් වීරසිංහ මහතා ප්‍රකාශ කළේය.\n\nරජයේ ආදායම් වැඩි කර ගැනීම, බදු ප්‍රතිසංස්කරණ, විදේශ ණය ප්‍රතිව්‍යුහගතකරණය කිරීම, යහපාලනය ඇති කිරීම ප්‍රධාන මූලික ආර්ථික හා සාමාජයීය කරුණු කිහිපයක් පිළිබඳ වැඩිදුරටත් දෙරටේ නියෝජිතයෝ සාකච්ඡා කර ඇති අතර\n\nඑම සාකච්ඡා තවදුරටත් සිදු කරන බවත් ඒ සමඟ මෙලෙස නිලධාරි මට්ටමේ එකඟතාවට එළැඹීමට හැකි වනු ඇති බවට විශ්වාස කරන බවත් අධිපතිවරයා කීවේය.\n\nඑලෙස නිලධාරි මට්ටමේ එකඟතාව ලබා ගැනීමෙන් පසු දූත මණ්ඩලය ජාත්‍යන්තර මූල්‍ය අරමුදලේ විධායක අධ්‍යක්ෂ මණ්ඩලය වෙත ශ්‍රී ලංකාවට දෙවැනි වාරිකය නිදහස් කිරීම පිළිබඳ වූ ඉදිරි ක්‍රියාමාර්ග ගැනීම සඳහා වූ නිර්දේශ සහිත වැඩපිළිවෙළ යොමු කරනු ඇත.\n\nජාත්‍යන්තර මූල්‍ය අරමුදලින් ශ්‍රී ලංකාවට එක්සත් ජනපද ඩොලර් බිලියන 2.9ක විස්තීර්ණ ණය පහසුකමක් ලැබුණි. ඉන් පළමු වාරිකය ලෙස ඩොලර් මිලියන 333ක මුදලක් මෙරටට ලබා දුනි. එහි දෙවැනි වාරිකය ලෙස ඩොලර් මිලියන 300ක මුදලක් මෙරටට ලැබීමට නියමිතය.\n\nමේ ණය පහසුකම මෙරටට හිමිවීමත් සමඟ විදේශ ණය ආධාර සපයන ලෝක බැංකුව, ආසියානු සංවර්ධන බැංකුව වැනි ආයතනවල හා විදේශීය අරමුදල්වල මූල්‍ය පහසුකම් ලැබීම ඉහළ යනු ඇත.\n\nඊට අමතරව නව විදේශ ආයෝජකයො‍්ද වැඩි විශ්වාසයකින් මෙරටට පැමිණ තම ආයෝජන සිදු කරනු ඇත.\n\nමේ සියල්ල හරහා ඉදිරියේ මෙරට ආර්ථික වර්ධනය ඍණ මට්ටමින් මිදී ධනාත්මක වර්ධනයක් අත්පත් කර ගනු ඇතැයි මහ බැංකු අධිපතිවරයා බලාපොරොත්තුව පළ කළේය.\n\nජයසිරි මුණසිංහ, අමිල ප්‍රභාත් වනසිංහ – අනුරාධපුර අතිරේක, අනුරාධපුර සශිනි මධුශානි",
       "URL": "https://www.dinamina.lk/2023/10/02/breaking-news/27011/%e0%b6%a9%e0%b7%9c-%e0%b6%b8%e0%b7%92-300%e0%b6%9a-%e0%b6%af%e0%b7%99%e0%b7%80%e0%b7%90%e0%b6%b1%e0%b7%92-%e0%b6%ab%e0%b6%ba-%e0%b7%80%e0%b7%8f%e0%b6%bb%e0%b7%92%e0%b6%9a%e0%b6%ba-%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/45/"
}