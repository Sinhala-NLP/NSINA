{
       "Source": "dinamina",
       "Timestamp": "July 27, 2023 1:42 am",
       "Headline": "අතුරුදන් වූ තන්තිරිමලේ ළමයි දෙන්නා හමුවෙයි",
       "News Content": "අතුරුදහන්ව සිටි තන්තිරිමලේ ප්‍රදේශයේ පදිංචි වයස අවුරුදු 13ක පිරිමි දරුවන් දෙදෙනා ඊයේ (26) තන්තිරිමලේ පොලිස් ස්ථානයේ නිලධාරීන් විසින් සොයාගනු ලැබූහ.\nමෙම දරුවන් අතුරුදන්ව ඇත්තේ පසුගිය 25 වෙනිදා බවත් ලද තොරතුරු අනුව සිදුකළ විමර්ශනයේදී දරුවන් දෙදෙනා අනුරාධපුර දුම්රිය ස්ථානයේදී සොයාගත් බවත් තන්තිරිමලේ පොලිස් ස්ථානාධිපති ඊ.එම්.එස්. එදිරිසිංහ මහතා පැවසීය.\n\nතන්තිරිමලේ විද්‍යාලයේ එකම පන්තියේ ඉගෙනුම ලබන මෙම දරුවන් දෙදෙනාට ජංගම දුරකතන දෙකක් ඇති අතර, ඔවුන් යූටියුබ් හා එවැනි සමාජ මාධ්‍ය නැරඹීමට ඇබ්බැහිවූවන් වන අතර, ඒවා අත්හදා බැලීමටත් නගර සංචාරයටත් කැමැත්තක් දක්වා ඇති බව පොලිස් විමර්ශනවලදී අනාවරණය වී තිබේ.\n\nඑක් දරුවකුගේ මව මියගොස් ඇති අතර, අනෙක් දරුවාගේ මව විදේශගතව ඇති හෙයින් ඔහුගේ මිත්තණිය සමඟ ජීවත් වෙයි. එබැවින් ඔවුන්ට ඇති අසීමිත නිදහස හේතුවෙන් නිවෙසින් බැහැරව යාමට අවස්ථාව ලැබී තිබේ. මෙම දරුවන් දෙදෙනා දුම්රියෙන් ගම්පහටත්, එතැන් සිට මීගමුවටත් යාමට සිටි බව පොලිසියට පවසා තිබේ.\nපොලිස් භාරයට ගෙන ඇති දරුවන් දෙදෙනා සම්බන්ධයෙන් අද (27) පරිවාස වාර්තාවක් ලබා ගැනීමෙන් අනතුරුව අනුරාධපුර අතිරේක මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි. තන්තිරිමලේ පොලිසිය සිද්ධිය සම්බන්ධයෙන් වැඩිදුර විමර්ශන සිදු කරයි.\n\nරක්ෂණ ශ්‍රියන්ත",
       "URL": "https://www.dinamina.lk/2023/07/27/local/9708/%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b6%b1%e0%b7%8a-%e0%b7%80%e0%b7%96-%e0%b6%ad%e0%b6%b1%e0%b7%8a%e0%b6%ad%e0%b7%92%e0%b6%bb%e0%b7%92%e0%b6%b8%e0%b6%bd%e0%b7%9a-%e0%b7%85/",
       "Category": "local",
       "Parent URL": "https://www.dinamina.lk/category/local//page/323/"
}