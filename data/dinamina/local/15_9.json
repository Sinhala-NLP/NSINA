{
       "Source": "dinamina",
       "Timestamp": "October 9, 2023 1:03 am",
       "Headline": "ඉදිරි වසර 10 තුළ  නැඟෙනහිර සංවර්ධනයට  පුළුල් වැඩපිළිවෙළක් -ජනාධිපති රනිල් වික්‍රමසිංහ",
       "News Content": "ත්‍රිකුණාමල නගරය සංවර්ධනය ඇතුළු නැඟෙනහිර පළාතේ කෘෂි නවීකරණය සහ සංචාරක ව්‍යාපාරයේ ප්‍රවර්ධනය වෙනුවෙන් ඉදිරි වසර 10 තුළ පුළුල් වැඩපිළිවෙළක් ක්‍රියාත්මක කිරීමට සැලසුම් කර තිබෙන බව ජනාධිපති රනිල් වික්‍රමසිංහ මහතා පැවසීය. ජනාධිපතිවරයා මේ බව ප්‍රකාශ කළේ මඩකලපුව චෙන්කලඩි මධ්‍ය විද්‍යාලයේ 149 වැනි සංවත්සර උත්සවයට ඊයේ (8) පෙරවරුවේ එක් වෙමිනි.\n\nමෙහිදි වැඩිදුරටත් අදහස් දැක්වූ ජනාධිපති රනිල් වික්‍රමසිංහ මහතා මෙසේද පැවසීය:\n\n“වසර 150ක ඉතිහාසයක් තිබෙන පාසල් දෙකක් මඩකලපුව දිස්ත්‍රික්කයේ තිබෙනවා. ඊයේ මම සාන්ත මයිකල් විද්‍යාලයේ 150 වැනි සංවත්සරයට සහභාගි වුණා. අද චෙන්කලඩි මධ්‍ය විද්‍යාලයට පැමිණ තිබෙනවා. දිවංගත අමාත්‍ය කේ.ඩබ්. දේවනායගයන් මහතා අධ්‍යාපනය ලැබුවේ මේ පාසලේයි. එතුමා සමඟ මම ජේ.ආර්. ජයවර්ධන මහතාගේ කැබිනට් මණ්ඩලයේ එකට වැඩ කළා. චෙන්කලඩි සහ කල්කුඩා ප්‍රදේශවල දරුවන්ට ඉතා උසස් ලෙස මේ පාසලෙන් අධ්‍යාපනය ලැබීමට හැකි වුණා.\n\n“ජයවර්ධනපුර විශ්වවිද්‍යාලයට තේරී පත්ව ඇති සිසුන් සංඛ්‍යාව දෙස බැලූ විට එය අවබෝධ කරගත හැකියි. ඒ වගේම ඇතැම් සිසුන් ගණකාධිකරණය ඇතුළු වෙනත් පාඨමාලාවන් හදාරනවා. ඒ වගේම මේ සිසුන් තාක්ෂණ අංශයෙන් විශිෂ්ට ප්‍රතිඵල පෙන්වා තිබෙනවා. එහෙත් මේ පාසලට තාක්ෂණාගාරයක් නැහැ. ඒ නිසා උසස් මට්ටමේ තාක්ෂණ විද්‍යාගාරයක් මේ පාසලට දීමට මම කටයුතු කරනවා. මේ පාසල තවත් දියුණු විය යුතුයි. මෙහි සිසුන් අධ්‍යාපනයට පමණක් නොව නර්තනයට හා රංගනයටත් දක්ෂයි.\n\n“අද චෙන්කලඩි ප්‍රදේශය දියුණු වී තිබෙනවා. මේ ප්‍රදේශ තවත් දියුණු කළ යුතුයි. මඩකලපුව දිස්ත්‍රික්කයෙන් බිහි වූ අමාත්‍යවරුන් වන දේවනායගන් මහතා මෙන්ම රාජදුරේ මහතාගේද ප්‍රාර්ථනය වූයේ එයයි. ඒ ප්‍රාර්ථනය අප ඉටු කරන බව කියන්න කැමැතියි. මඩකලපු දිස්ත්‍රික්කය අධ්‍යාපනයෙන් දියුණු වුණත් ආර්ථිකයෙන් තවමත් ශක්තිමත් වී නැහැ. ඉදිරි වසර 10ක සැලැස්ම තුළ මඩකලපුව දිස්ත්‍රික්කය ආර්ථික වශයෙන් ශක්තිමත් කිරීමට බලාපොරොත්තු වෙනවා.\n\n“ජේ.ආර්. ජයවර්ධන ජනාධිපතිවරයා මහවැලි ව්‍යාපාරය හරහා මේ ප්‍රදේශ සංවර්ධනය කිරීමට සැලසුම් කර තිබුණා. එහෙත් යුද්ධය නිසා එය සිදු කර ගැනීමට නොහැකි වුණා. මේ වන විට ඉන්දියාව සමඟ එක්ව ත්‍රිකුණාමල දිස්ත්‍රික්කය මහා නගරයක් ලෙස සංවර්ධනය කිරීමට සැලසුම් කර තිබෙනවා.\n\nකටුනායක බියගම ආයෝජන කලාපයේ ඇත්තේ අක්කර 400යි. ත්‍රිකුණාමලය අක්කර 1,000ක ආයෝජන කලාපයක් බිහි කිරීමට සැලසුම් කර තිබෙනවා. ත්‍රිකුණාමල වරාය ක්‍රමානුකූලව දියුණු කිරීමට කටයුතු කළ යුතුයි. ඒ වෙනුවෙන් සුබානා ජුරෝන් සිංගප්පූරු සමාගම සැලැස්මක් සකස් කර තිබෙනවා. එය ඉදිරියට ගෙන යෑමට අප බලාපොරොත්තු වෙනවා. එවිට ත්‍රිකුණාමලය විශාල නගරයක් ලෙස සංවර්ධනය වෙනවා. ඒ වගේම ආර්ථික වශයෙන් ශක්තිමත් කේන්ද්‍රස්ථානයක් බවට පත් වෙනවා. ඒ වගේම අනෙක් පැත්තෙන් කෘෂිකර්මාන්තය දියුණු කළ යුතුයි.\n\n“මහවැලි ව්‍යාපාරයන් මඟහැරුණු මහවැලි ඒ හා බී කොටස් දෙක සංවර්ධනය කරමින් මඩකලපු දිස්ත්‍රික්කය සංවර්ධනය කිරීමට සැලසුම් කර තිබෙනවා. ඒ වගේම මේ ප්‍රදේශයේ නවීන කෘෂි කර්මාන්තයක් ඇති කිරීමට බලාපොරොත්තු වෙනවා. මේ පළාත දැන් සහලින් ස්වයංපෝෂිත වී තිබෙන අතරම නව වගාවන් හඳුන්වා දීමටත් කටයුතු කරනවා. ගව පට්ටි පාලනය සඳහා නව සතුන් ලබා දෙමින් දියර කිරි නිෂ්පාදනය ප්‍රවර්ධනය කිරීමට අපේක්ෂා කරනවා. ඒ සඳහා ශ්‍රී ලංකාවේ අඹේවෙල වැනි දේශීය සමාගම් මෙන්ම විදෙස් සමාගම්වල සහයෝගය ලබාගැනීමට බලාපොරොත්තු වෙනවා.\n\n“නැඟෙනහිර පළාතේ සංචාරක ව්‍යාපාරය දියුණු කිරීම වෙනුවෙන් නිලාවේලි සිට පානම දක්වා සංචාරක කලාපයක් ඇති කිරීමට සැලසුම් කර තිබෙනවා. වනාන්තර සහ වැව් ආශ්‍රිත ප්‍රදේශවල සංචාරක ව්‍යාපාරය ප්‍රවර්ධනය සඳහා විවිධ වැඩසටහන් ක්‍රියාත්මක කිරීමට අපේක්ෂා කරනවා.\n\nත්‍රිකුණාමල නගරය සංවර්ධනය, මහවැලි ඒ සහ බී කොටස් දෙක සංවර්ධනය කිරීම සහ කෘෂි නවීකරණය සහ සංචාරක ව්‍යාපාරය ප්‍රවර්ධනය වෙනුවෙන් ඊළග වසර 10 තුළ කටයුතු කරනවා. මේ සමග මේ පළාත්වල නව ආර්ථිකයක් ඇති වෙනවා. දැනට තිබෙන ප්‍රශ්නයක් වන කිරි ගොවීන්ගේ අයිතිය ආරක්ෂා කර දීමටද අප කටයුතු කරනවා.”\n\nනැඟෙනහිර පළාත් ආණ්ඩුකාර සෙන්දිල් තොන්ඩමන්, රාජ්‍ය ඇමැති එස්. වියාලේන්ද්‍රන්, චෙන්කලඩි මධ්‍ය විද්‍යාලයේ විදුහල්පති දේවදාසන් කුහලාසන් යන මහත්වරුන් සහ විද්‍යාලයේ ආචාර්ය මණ්ඩලය, සිසු සිසුවියන් ඇතුළු පිරිසක් මේ අවස්ථාවට සහභාගි වූහ.\n\n",
       "URL": "https://www.dinamina.lk/2023/10/09/breaking-news/29137/%e0%b6%89%e0%b6%af%e0%b7%92%e0%b6%bb%e0%b7%92-%e0%b7%80%e0%b7%83%e0%b6%bb-10-%e0%b6%ad%e0%b7%94%e0%b7%85-%e0%b6%b1%e0%b7%90%e0%b6%9f%e0%b7%99%e0%b6%b1%e0%b7%84%e0%b7%92%e0%b6%bb-%e0%b7%83%e0%b6%82/",
       "Category": "local",
       "Parent URL": "https://www.dinamina.lk/category/local//page/15/"
}