{
       "Source": "dinamina",
       "Timestamp": "September 27, 2023 1:00 am",
       "Headline": "වයඹ පළාතේ එකම පාසල බදාගෙන සිටින මුල්ගුරුන් ගැන ඉක්මනින් තීරණයක්",
       "News Content": "එකම සේවා ස්ථානයක දිගු කාලයක් රැඳී සිටීම හේතුවෙන් චෝදනාවලට ලක්ව සිටින වයඹ පළාතේ ඇතැම් විදුහල්පතිවරුන් සම්බන්ධයෙන් පරීක්ෂණයක් පවත්වා, හැකි ඉක්මනින් ඔවුන් ගැන තීරණයක් ගන්නා බව වයඹ පළාත් ආණ්ඩුකාර ලක්ෂ්මන් යාපා අබේවර්ධන මහතා ප්‍රකාශ කළේය. කුරුණෑගලදී ඊයේ (26) පැවති දිස්ත්‍රික් සම්බන්ධීකරණ කමිටු රැස්වීමට සහභාගි වෙමින් ආණ්ඩුකාරවරයා මේ බව ප්‍රකාශ කළේය.\n\nඑහිදී වැඩි දුරටත් අදහස් දැක්වූ ලක්ෂ්මන් යාපා අබේවර්ධන මහතා:\n\n“සමහර විදුහල්පතිවරුන් ගැන විවිධ චෝදනා තියෙනවා. දිගු කාලයක් එකම ස්ථානයක රැඳිලා ඉඳිත්දී තමයි මේ වගේ ප්‍රශ්න ඇතිවෙන්නේ. මෙවැනි චෝදනා එල්ල වෙලා සිටින ඇතැම් විදුහල්පතිවරුන් පාසලේ යම් ප්‍රශ්නයක් ඇති වේගෙන එද්දි බොරුවට උත්සවයක් සංවිධානය කරල මට ආරාධනා කරන්න පුරුදු වෙලා ඉන්නවා. ඒත් පාසල්වල මෙහෙම තත්ත්වයක් ඇති වෙන්න දෙන්න බැහැ. ඉදිරියේදී මෙවැනි විදුහල්පතිවරුන් සම්බන්ධයෙන් පරීක්ෂණයක් පවත්වා ඔවුන් ගැන තීන්දු තීරණ ගන්න මම කටයුතු කරනවා.”\n\nවයඹ පළාත් ආණ්ඩුකාර ලක්ෂ්මන් යාපා අබේවර්ධන හා කුරුණෑගල දිස්ත්‍රික් සම්බන්ධීකරණ කමිටුවේ සම සභාපති පාර්ලිමේන්තු මන්ත්‍රී සමන්ප්‍රිය හේරත් යන මහත්වරුන්ගේ ප්‍රධානත්වයෙන් කුරුණෑගල දිස්ත්‍රික් ලේකම් කාර්යාලයේදී කමිටු රැස්වීම පැවැත්විණි. මෙම අවස්ථාවට රාජ්‍ය ඇමැතිවරුන් වන ශාන්ත බණ්ඩාර, ඩී.බී හේරත්, පාර්ලිමේන්තු මන්ත්‍රී අසංක නවරත්න, වයඹ ප්‍රධාන ලේකම් රංජිත් ආරියරත්න, කුරුණෑගල දිස්ත්‍රික් ලේකම් ආර්.එම්.එම්. රත්නායක මහත්වරුන් සහ වයඹ වැඩ බලන අධ්‍යාපන අධ්‍යක්ෂක මුදිතා ජයතිලක මහත්මිය ඇතුළු රාජ්‍ය නිලධාරීහුද සහභාගි වූහ.",
       "URL": "https://www.dinamina.lk/2023/09/27/local/25697/%e0%b7%80%e0%b6%ba%e0%b6%b9-%e0%b6%b4%e0%b7%85%e0%b7%8f%e0%b6%ad%e0%b7%9a-%e0%b6%91%e0%b6%9a%e0%b6%b8-%e0%b6%b4%e0%b7%8f%e0%b7%83%e0%b6%bd-%e0%b6%b6%e0%b6%af%e0%b7%8f%e0%b6%9c%e0%b7%99%e0%b6%b1/",
       "Category": "local",
       "Parent URL": "https://www.dinamina.lk/category/local//page/66/"
}