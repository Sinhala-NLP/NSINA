{
       "Source": "dinamina",
       "Timestamp": "August 1, 2023 1:00 am",
       "Headline": "කිව්.ආර්. ක්‍රමය නිසා ඉන්ධන පරිභෝජනය 50% කින් අඩු වෙලා",
       "News Content": "\n\nසතියකට වරක් පාරිභෝගිකයා ලබා ගන්නා ඉන්ධන කෝටාවට වසරක් ගතවන මේ මොහොතේ, එය මනා කළමනාකරණයෙන් යුතුව පරිභෝජනය කිරීමට නැඹුරු වීමත් ප්‍රශස්ත ආකාරයෙන් ඉන්ධන බෙදා හැරීමත් මඟින් රටේ මාසික ඉන්ධන පාරිභෝජනය සියයට පනහකින් අඩු කිරීමට හැකිවී ඇති බව ලංකා ඛනිජ තෙල් නීතිගත සංස්ථාව පවසයි.\nඒ හේතුවෙන් ඉන්ධන ආනයනික වියදම අඩු කර ගැනීමටත් එමඟින් විදේශ විනිමය වෙනත් අතවශ්‍ය භාණ්ඩ ආනයනය කිරීමට යොදා ගැනීමටත් හැකිවූ අතර එය ආරථිකයට නව ජීවයක් ලබාදීමට හැකිවූ බව ලංකා ඛනිජ තෙල් නීතිගත සංස්ථාව සඳහන් කරයි.\nවිවිධ අපහාස උපහාස චෝදනා මධ්‍යයේ වුවද වසරක කාලයක් තුල අතිසාර්ථකව ක්‍රියාත්මක වන ජාතික ඉන්ධන අවසර පත වෙනුවෙන් පළමු පැය 24 ගෙවෙන්නට පෙර 1,000,000ක් ලියාපදිංචි වූ අතර මේ වනවිට ලියාපදිංචි වී ඇති වාහන ගණන 6,527,684 කි.\nපැවතුණ ඩොලර් අර්බුදය හේතුවෙන් ඉන්ධන ඇතුළු අනෙකුත් අතවශ්‍ය භාණ්ඩ ආනයනය සීමා වීමත් සමඟ එම භාණ්ඩ මිලදී ගැනීම සඳහා දැඩි කලබල කාරී තත්ත්වයක් රටේ ඇතිවී ජන ජීවිතය අවුල් සහගත තත්ත්වයකට පත්ව තිබුණි. ඉන්ධන සීමා වීමෙන් රට තුළ ලක්ෂ අසූවක් පමණ මෝටර් රථ වාහන ධාවනය කිරීමට නොහැකි වීමත්, එවැනි ගැටළු කාරී තත්ත්වයකදී ලංකා ඛනිජ තෙල් සංස්ථා යෝජනාවකට අනුව විදුලි බල හා බලශක්ති ඇමැති කංචන විජේසේකර මහතාගේ උපදෙස් පරිදි බලශක්ති අමාත්‍යංශය යටතේ ක්‍රියාත්මක වූ ඉන්ධන අවසර පත හේතුවෙන් කිව්.ආර් කේත ක්‍රමය හඳුන්වා දුනි. ඒ අනුව මේ වන විට රටේ ප්‍රවාහන පද්ධතිය යලි ක්‍රියාත්මක කර ජන ජීවිතය හා ආර්ථිකය යථා තත්ත්වයට පත්වී තිබේ.\nඅතවශ්‍ය මොහොතක ඉන්ධන මත ජීවිතය ගැට ගසා ගන්නා මිනිසුන්ගේ ප්‍රශ්න විසඳීම වෙනුවෙන් ප්‍රධානත්වය දැරූ බල ශක්ති අමාත්‍යංශය, දිස්ත්‍රික් සහ ප්‍රාදේශීය ලේකම්වරුන්, අයි.ඕ.සී ඉන්ධන සමාග, සියළුම සිපෙට්කෝ සහ අයි.ඕ.සී ඉන්ධන පිරවුම්හල් හිමියන් මෙන්ම සියළුම තාක්ෂණික හවුල් කරුවන්, ලංකා තොරතුරු සන්නිවේදන තාක්ෂණ නියෝජිත ආයතනය, මෝටර් රථ දෙපාර්තමේන්තුව, ශ්‍රී ලංකා පොලිසිය ඇතුලු ඉන්ධන අවසර පත්‍රය ක්‍රියාත්මක කිරීමට සහයෝගය දැක්වූ සියළු ආයතනයන්ට ලංකා ඛනිජ තෙල් නීතිගත සංස්ථාව කෘතඥතාවය පල කර සිටී.\nරක්ෂණ ශ්‍රියන්ත",
       "URL": "https://www.dinamina.lk/2023/08/01/local/10688/%e0%b6%9a%e0%b7%92%e0%b7%80%e0%b7%8a-%e0%b6%86%e0%b6%bb%e0%b7%8a-%e0%b6%9a%e0%b7%8a%e0%b6%bb%e0%b6%b8%e0%b6%ba-%e0%b6%b1%e0%b7%92%e0%b7%83%e0%b7%8f-%e0%b6%89%e0%b6%b1%e0%b7%8a%e0%b6%b0/",
       "Category": "local",
       "Parent URL": "https://www.dinamina.lk/category/local//page/306/"
}