{
       "Source": "dinamina",
       "Timestamp": "September 13, 2023 1:00 am",
       "Headline": "කැබිනට් තීරණ",
       "News Content": "විදුලි වාහන ආනයනයට අනුමැතිය\n\nආයෝජන ආකර්ෂණය කර ගැනීමේ අරමුණින් තීරු බදු රහිත පදනමින් නැවත ආරෝපණය කළ හැකි විදුලි වාහන ආනයනය කිරීම සඳහා කැබිනට් අනුමැතිය හිමිව තිබේ.\n\nදැනට පවත්නා ආයෝජන මණ්ඩල සමාගම් ප්‍රතිආයෝජන සඳහා වූ ආයෝජකයන් රඳවා ගැනීමේ හා ව්‍යාප්ත කිරීමේ වැඩසටහන සහ ආයෝජන මණ්ඩලයේ තොරතුරු තාක්ෂණයෙන් බල ගැන්වුණු සේවා සමාගම් සීයක වැඩසටහන යටතේ ආයෝජන ආකර්ෂණය කර ගැනීමට මෙම යෝජනාව ඉදිරිපත් කර තිබේ.\n\nරක්ෂණ සහ නැව් ගාස්තු සහිත වටිනාකම අමෙරිකා ඩොලර් 30000 නොඉක්මවූ නැවත ආරෝපණය කළ හැකි නව විදුලි වාහනයක් රේගු ගාස්තු නිදහස් පදනම මත ආනයනය කිරීමට අවසර ලබා දීමට මුදල් ආර්ථික ස්ථායීකරණ සහ ජාතික ප්‍රතිපත්ති ඇමැතිවරයා ලෙස ජනාධිපති රනිල් වික්‍රමසිංහ මහතා මෙම යෝජනාව ඉදිරිපත් කළේ ය.\n\nඅදාළ සමාගම් ශ්‍රී ලංකා ආයෝජන මණ්ඩල පනතේ 17 වන වගන්තිය යටතේ ලියාපදිංචිව වසර 05කට නොඅඩු කාලයක් තුළ ක්‍රියාත්මකව පැවැතීම, ව්‍යාපාර පුළුල් කිරීම සඳහා යෝජිත අවම ආයෝජනය අ‍ෙමරිකානු එක්සත් ජනපද ඩොලර් මිලියන 03ක් වීම, යෝජිත ව්‍යාපාරය පුළුල් කිරීමේ වැඩසටහන යටතේ අවම වශයෙන් රැකියා අවස්ථා 50ක් ඇතිවීම ඇතුළු යෝජනා රැසක් මීට ඇතුළත්ව තිබේ.\n\n———————————————————————————————————————————\n\nබේරේ වැවේ ජලය පිරිසුදු කරන ව්‍යාපෘතියක්\n\nබේරේ වැවේ ජලයේ ගුණාත්මකභාවය වැඩි දියුණු කිරීම සඳහා නියමු ව්‍යාපෘතියක් ක්‍රියාත්මක කිරීමට මුදල්, ආර්ථික ස්ථායීකරණ සහ ජාතික ප්‍රතිපත්ති ඇමැතිවරයා ලෙස ජනාධිපති රනිල් වික්‍රමසිංහ මහතා ඉදිරිපත් කළ යෝජනාවට ඇමැති මණ්ඩලයේ අනුමැතිය හිමිව තිබේ.\n\n———————————————————————————————————————————\n\nඅපනයන සංවර්ධන නියමයක් මැතිසබයට\n\n1979 අංක 40 දරන ශ්‍රී ලංකා අපනයන සංවර්ධන පනතේ විධිවිධාන පරිදි ප්‍රකාශයට පත් කරනු ලැබ ඇති නියමයක් පාර්ලිමේන්තුවේ අනුමැතිය සඳහා ඉදිරිපත් කිරීමට ආයෝජන ප්‍රවර්ධන ඇමැතිවරයා ලෙස ජනාධිපති රනිල් වික්‍රමසිංහ මහතා ඉදිරිපත් කළ යෝජනාවට ඇමැති මණ්ඩල අනුමැතිය හිමිව තිබේ.\n\n———————————————————————————————————————————\n\nපූනකරි වැවේ සූර්ය බැටරි ව්‍යාපෘතියක්\n\nකිලිනොච්චි පුනකරී වැවේ සූර්ය බලශක්ති /බැටරි ගබඩා කිරීමේ ව්‍යාපෘතියක් සඳහා වන ආයෝජන යෝජනාවට ඇමැති මණ්ඩලයේ අනුමැතිය හිමිව තිබේ.\n\nවිදුලිබල හා බලශක්ති ඇමැති කංචන විජේසේකර මහතා ඉදිරිපත් කළ යෝජනාවට එලෙස අනුමැතිය හිමිවිය.\n\n———————————————————————————————————————————\n\nශ්‍රී ලංකා කුවේට් ද්විපාර්ශ්වික ගිවිසුමක්\n\nශ්‍රී ලංකා ප්‍රජාතාන්ත්‍රික සමාජවාදී ජනරජය සහ කුවේට් රාජ්‍ය අතර ද්විපාර්ශ්වික උපදේශන යන්ත්‍රණයක් පිහිටුවීම පිළිබඳ අවබෝධතා ගිවිසුමට අත්සන් තැබීමට විදේශ කටයුතු ඇමැති අලි සබ්‍රි මහතා ඉදරිපත් කළ යෝජනාවට ඇමැති මණ්ඩලයේ අනුමැතිය හිමිවිය.\n\n———————————————————————————————————————————\n\nන්‍යෂ්ටික අවි තහනම් ගිවිසුම\n\nන්‍යෂ්ටික අවි තහනම් කිරීම පිළිබඳ ගිවිසුමට අත්සන් තැබීමට විදේශ කටයුතු ඇමැති අලි සබ්‍රි මහතා ඉදිරිපත් කළ යෝජනාවට ඇමැති මණ්ඩලයේ අනුමැතිය හිමිව තිබේ.\n\nන්‍යෂ්ටික අවි තහනම් කිරීම පිළිබඳ ගිවිසුමට අත්සන් තැබීම සඳහා අවශ්‍ය පියවර ගැනීමට 2021 දෙසැම්බර් මස 20 වැනි දින පැවැති ඇමැති මණ්ඩල රැස්වීමේ දී අනුමැතිය හිමිව තිබේ.\n\n———————————————————————————————————————————\n\nඅන්තර්ජාල අසත්‍ය තොරතුරු වැළැක්වීමට නව නීතියක් !\n\nඅන්තර්ජාලය හරහා සිදු කරන අසත්‍ය තොරතුරු ප්‍රචාරය වැළැක්වීම සඳහා හා ද්වේශසහගත හැසිරීම් වැළැක්වීම සඳහා මාර්ගගත ක්‍රමවල සුරක්ෂිතභාවය යනුවෙන් සකස් කරන ලද නව පනත් කෙටුම්පතකට කැබිනට් මණ්ඩල අනුමැතිය හිමි වී තිබේ.\n\nමහජන ආරක්ෂක අමාත්‍ය ටිරාන් අලස් විසින් එම කැබිනට් පත්‍රිකාව ඉදිරිපත්කර තිබිණ.\n\nනීති කෙටුම්පත් සම්පාදක විසින් සකස් කරන ලද එම පනත් කෙටුම්පතට නීතිපතිවරයාගේ නිෂ්කාශනය ලැබී තිබෙන බවද ඒ සම්බන්ධයෙන් වූ කැබිනට් මණ්ඩල තීරණයේ සඳහන් කර තිබේ.\n\nඑම පනතෙන් වැරදි වශයෙන් අර්ථ නිරූපණය කර ඇත්තේ,\n\n* ශ්‍රී ලංකාව තුළ සිද්ධි පිළිබඳ අසත්‍ය ප්‍රකාශ සන්නිවේදනය කිරීම,\n\n* අපහාසයට හේතුවන අසත්‍ය ප්‍රකාශ සිදු කිරීම,\n\n* අසත්‍ය ප්‍රකාශයක් මඟින් කැරලි ගැසීමක් සිදු කිරීම සඳහා නිකරුනේ ප්‍රකෝප කිරීම,\n\n* අසත්‍ය ප්‍රකාශයක් මඟින් ආගමික රැස්වීමකට බාධා කිරීම,\n\n* ආගමික හැඟීම්වලට රිදවීමේ ඒකාන්ත චේතනාවෙන් අසත්‍ය ප්‍රකාශයක් සන්නිවේදනය කිරීම,\n\n* ආගමික හැඟීමක් නිග්‍රහයට පාත්‍ර කිරීම සඳහා ඒකාන්තයෙන් සහ ද්වේශසහගත ලෙස අසත්‍ය ප්‍රකාශයක් සන්නිවේදනය කිරීම,\n\n* වංචා කිරීම, අනෙකෙකු ලෙස පෙනී සිටිමින් වංචා කිරීම,\n\n* සාමය කඩ කිරීමක් සිදු කිරීම සඳහා ප්‍රකෝප කරවීමේ චේතනාවෙන්ම අසත්‍ය ප්‍රකාශයක් මඟින් චේතනාන්විතවම නින්දා කිරීම,\n\n* කැරැල්ලක් හෝ රජයට විරුද්ධව වරදක් ආදිය සිදු කිරීමට සැලැස්වීමේ චේතනාවෙන් අසත්‍ය ප්‍රකාශයක් සංසරණය කිරීම,\n\n* හිරිහැර සිදු කිරීම සඳහා සිද්ධි පිළිබඳ ප්‍රකාශ සන්නිවේදනය කිරීම,\n\n* ළමා අපයෝජනය, වරදක් සිදු කිරීම සඳහා බොට් සෑදීම හෝ වෙනස් කිරීම ආදිය යි\n\n———————————————————————————————————————————\n\nනාරාහේන්පිට මහල් නිවාස සංකීර්ණය කොළඹ විශ්වවිද්‍යාල නේවාසිකාගාරයකට\n\nනාරාහේන්පිට කාලිංග මාවතේ පිහිටි නිවාස ඒකක 144කින් සමන්විත මහල් නිවාස සංකීර්ණය සහිත හෙක්ටයාර 0.2761ක් පමණ වූ ඉඩම් කොටස කොළඹ විශ්වවිද්‍යාලය වෙත පවරා දීම සඳහා නාගරික සංවර්ධන අධිකාරියේ කළමනාකරණ මණ්ඩලය විසින් අනුමැතිය ලබා දී ඇත.\n\nඒ අනුව, එම මහල් නිවාස සංකීර්ණය ඇතුළත් ඉඩම් කොටස කොළඹ විශ්වවිද්‍යාලයේ නේවාසිකාගාර පහසුකම් ලෙස ප්‍රයෝජනයට ගැනීම සඳහා නිදහස් දීමනාවක් වශයෙන් පවරා දීම පිණිස නාගරික සංවර්ධන හා නිවාස ඇමැති ප්‍රසන්න රණතුංග මහතා ඉදිරිපත් කළ යෝජනාව අමාත්‍ය මණ්ඩලය විසින් අනුමත කරන ලදී.",
       "URL": "https://www.dinamina.lk/2023/09/13/local/21750/%e0%b6%9a%e0%b7%90%e0%b6%b6%e0%b7%92%e0%b6%b1%e0%b6%a7%e0%b7%8a-%e0%b6%ad%e0%b7%93%e0%b6%bb%e0%b6%ab-4/",
       "Category": "local",
       "Parent URL": "https://www.dinamina.lk/category/local//page/123/"
}