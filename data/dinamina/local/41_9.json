{
       "Source": "dinamina",
       "Timestamp": "October 3, 2023 1:00 am",
       "Headline": "රුහුණු සරසවි සිසුවෙක් ප්ලාස්ටික් කැබලි කරන යන්ත්‍රයක් හදයි",
       "News Content": "ප්ලාස්ටික් එකතු කරන ව්‍යාපාරිකයන් සහ ප්‍රවාහනය කරන පිරිසට ප්ලාස්ටික් ගබඩා කිරීමට විශාල ඉඩකඩක් වෙන් කිරීමට සිදු වීම විශාල ගැටලුවකි. ප්ලාස්ටික් කුඩා කැබලිවලට වෙන් කර ගැනීමට හැකියාවක් පවතී නම් කුඩා ඉඩකඩක වුවද විශාල ප්ලාස්ටික් ප්‍රමාණයක් ගබඩා කර ගැනීමට හැකි වෙනවා පමණක් නොව කුඩා ප්‍රමාණයේ වාහනයක් මඟින් වුවත් විශාල ප්ලාස්ටික් ප්‍රමාණයක් ප්‍රවාහනය කර ගැනීමට හැකිය.\n\nමේ සඳහා භාවිත කළ හැකි යන්ත්‍ර සූත්‍ර මේ වන විටත් විදේශ රටවල නිෂ්පාදනය කර තිබෙන නමුත් එවැනි යන්ත්‍රයක් චීනය, ඉන්දියාව වැනි රටකින් මෙරටට ආනයනය කිරීමට නැව් ගාස්තුත් සමඟ රුපියල් ලක්ෂ අටක්, දහයක් පමණ මුදලක් වැය කිරීමට සිදු වේ. එවැනි පසුබිමක ප්ලාස්ටික් කැබලි කරන යන්ත්‍රයක් රුපියල් ලක්ෂ 3ක් වැනි මුදලකින් නිෂ්පාදනය කිරීමට රුහුණු විශ්වවිද්‍යාලයේ තාක්ෂණ පීඨයේ ශිෂ්‍යයකු සමත් වී ඇත.\n\nPET වර්ගයේ ප්ලාස්ටික් සහ බියර් කෑන් කැබලි කිරීමට හැකි මේ යන්ත්‍රය තාක්ෂණ පීඨයේ 4 වන වසරේ ඉංජිනේරු තාක්ෂණවේදය උපාධි අපේක්ෂකයකු වන හිමාල් දිනුක සහ තාක්ෂණ පීඨයේ බහුවිධ අධ්‍යයන අංශයේ ආධුනික කථිකාචාර්ය නවින් දේවින්ද වලිමුනි මහතා එක්ව නිර්මාණය කර ඇත.\n\nවේස්ලස් ඒබේ ව්‍යාපෘතිය මඟින් ආරුගම්බේවල පවත්වා ගෙන යන ප්ලාස්ටික් ප්‍රතිචක්‍රීකරණ මධ්‍යස්ථානයේ චාරිකාවකට සහභාගී වූ නවින් දේවින්ද මහතාට එහි තිබූ එක් පැත්තකින් ප්ලාස්ටික් භාජනයක් ඇතුළු කළවිට අනෙක් පැත්තෙන් ප්‍රයෝජනයට ගත හැකි කී ටැග් වැනි භාණ්ඩ පිටතට එන යන්ත්‍රයක් දැක ගත හැකි වී තිබේ.\n\nමේ සම්බන්ධයෙන් වැඩිදුරටත් සොයා බැලූ ඒ මහතාට අවශ්‍ය අමුද්‍රව්‍ය සහ සුදුසු පුද්ගලයකු සිටීනම් මෙවැනි යන්ත්‍රයක් දේශීයව නිෂ්පාදනය කිරීමට හැකියාව තිබෙන බවට අදහසක් ඇති වී තිබේ. ඒ අනුව හිමාල් දිනුක ශිෂ්‍යයාට අවශ්‍ය උපදෙස් සහ මඟපෙන්වීම ලබාදීම නිසා මේ යන්ත්‍රය නිෂ්පාදනය කිරීමට හැකි වී තිබේ.\n\nමේ සඳහා රුහුණු විශ්වවිද්‍යාලයේ තාක්ෂණ පීඨයේ හිටපු පීඨාධිපති හර්ෂදේව ගුණවර්ධන සහ වර්තමාන පීඨාධිපති සුභාෂ් ජයසිංහ මහත්වරුන්ගෙන් විශාල සහයෝගයක් ලැබී ඇත. මේ යන්ත්‍රය නිෂ්පාදනය කිරීමෙන් පසු විශ්වවිද්‍යාල සිසුන්ට මෙවැනි කටයුතු කිරීමට විශාල උනන්දුවක් ඇති වී ඇතැයි පවසන නවින් දේවින්ද මහතා ඉදිරියේදි තාක්ෂණ පීඨයෙන් මෙවැනි නිර්මාණ වැඩි වැඩියෙන් බිහිවේයැයි අදහස් කරයි.\n\nතමරසිරි විජේසේකර – දෙයියන්දර සමූහ",
       "URL": "https://www.dinamina.lk/2023/10/03/local/27157/%e0%b6%bb%e0%b7%94%e0%b7%84%e0%b7%94%e0%b6%ab%e0%b7%94-%e0%b7%83%e0%b6%bb%e0%b7%83%e0%b7%80%e0%b7%92-%e0%b7%83%e0%b7%92%e0%b7%83%e0%b7%94%e0%b7%80%e0%b7%99%e0%b6%9a%e0%b7%8a-%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/41/"
}