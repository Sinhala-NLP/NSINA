{
       "Source": "dinamina",
       "Timestamp": "July 29, 2023 1:00 am",
       "Headline": "කැකිරාව උසාවියේදී නීතිඥවරියක අධිකරණ ලියවිලි දෙකක් කටේ දමාගෙන හපලා!",
       "News Content": "අධිකරණ සේප්පුවෙන් පිටතට ගත් අත්‍යවශ්‍ය ලේඛන දෙකක්, ඒ අවස්ථාවේ එතැන සිටි නීතිඥවරියක විසින් ඉරා සිය මුව තුළ දමාගත් සිද්ධියක් කැකිරාව අධිකරණයෙන් වාර්තා වෙයි. මේ සිදුවීම මුළුමනින්ම වීඩියෝගත කළ ලේඛනාගාර කාර්ය මණඩලය මේ සම්බන්ධව කැකිරාව පොලිස් ස්ථානයට පැමිණිලි කිරීමෙන් අනතුරුව පොලිසිය මඟින් අදාළ නීතිඥවරිය පෙරේදා (27) සවස අත්අඩංගුවට ගෙන තිබේ.\n\nසිද්ධිය මෙසේයි:\n\nකැකිරාව අධිකරණයේ සේවයේ නියුතු ජ්‍යෙෂ්ඨ නීතිඥවරයකු සතුව කැකිරාව උසාවිය ඉදිරිපිට පිහිටි කාමරයක දීර්ඝ කාලයක් තිස්සේ එක්තරා නීතිඥවරියක කුලී පදනම මත සිය කාර්යාලය පවත්වාගෙන ගොස් තිබේ.\n\nකාලයක් තිස්සේ මේ කාමරය හිමිකරු විසින් ඉල්ලා සිටියත් නීතිඥවරිය ඉන් පිට වී යෑම ප්‍රතික්ෂේප කළ බැවින් කාමරයේ හිමිකාර නීතිඥවරයා කැකිරාව දිසා අධිකරණයේ මේ සම්බන්ධව නඩුවක් පවරා ඇත. ඒ අවස්ථාවේදී නීතිඥවරිය විසින් නීතිඥවරයාගේ ලිපි ශීර්ෂයක ඔහුගේ අත්සන ව්‍යාජ ලෙස යොදා කූට ලේඛන දෙකක් අධිකරණයට ඉදිරිපත් කරමින් ප්‍රකාශ කර ඇත්තේ එය ලක්ෂ 20කට ඔහු තමාට විකිණූ බවත් දැන් එම කඩකාමරයේ හිමිකම තමන් සතු බවත්ය. මේ සම්බන්ධව ජ්‍යෙෂ්ඨ නීතිඥවරයා එකී අත්සන් තමාගේ නොවන බවත් අත්සන පරීක්ෂා කිරීම සඳහා කටයුතු කරන ලෙසත් අධිකරණයට දන්වා ඇත. ඒ අනුව උසාවි නියෝගයක් මත අත්සන පරීක්ෂා කිරීම සඳහා රස පරීක්ෂක කාර්යාලය වෙත යොමු කර තිබුණු අතර, විමර්ශනය කරගෙන යන අවස්ථාවේ අධිකරණය මේ නඩුව පවරා ඇති ආකාරය දෝෂ සහිත බව දන්වා තිබිණි. ඒ අනුව අගතියට පත් පාර්ශවය නඩුව ඉල්ලා අස් කර ගෙන තිබිණි.\n\nඒ අතරතුර අත්සන් පරීක්ෂාව සඳහා යැවූ රස පරීක්ෂක වාර්තාව අධිකරණයට ලැබී තිබුණු අතර, එමඟින් මේ අත්සන් නොගැළපෙන බවත්, ලේඛනයේ සඳහන් අත්සන ව්‍යාජ එකක් බවත් තහවුරු කර තිබිණි. මේ ලේඛන පැමිණි වහාම අගතියට පත් පාර්ශ්වය එහි මුල් ලේඛනවල පිටපත් ගෙන තිබේ. ඒ බව සැල වූ නීතිඥවරිය තමා වෙත කූට ලේඛන සකස් කිරීම පිළිබඳ නඩුවක් පැවරෙන බව වටහාගෙන ඒ ලේඛන දෙක සම්බන්ධව ඉල්ලීමක් කිරීමට නීතිඥවරිය ලේඛනාගාරය වෙත ගොස් තිබිණි. අධිකරණ රෙජිස්ට්‍රාර්වරිය විසින් ඒ ලේඛන පිටතට ගැනීම සඳහා ලේඛන භාරව සිටින නිලධාරිනිය වෙත සටහනක් යවා ඇති අතර, ඇය සේප්පුවෙන් අදාළ ලේඛන පිටතට ගත් අවස්ථාවේ එහි සිටි නීතිඥවරිය එම ලේඛන දෙක ඉරා සිය මුව තුළ දමාගෙන හපන්න පටන් ගෙන ඇත. ලේඛනාගාර කාර්ය මණඩලය මේ සම්බන්ධව කැකිරාව පොලිස් ස්ථානයට කළ පැමිණිල්ල අනුව එහි පැමිණි කැකිරාව පොලිසියේ නිලධාරීන්ට ඇය හපමින් සිටි ලේඛන කොටසක්ද සොයාගැනීමට හැකි වී ඇත.\n\nමේ වනවිට සැකකාර නීතිඥවරිය පොලිස් අත්අඩංගුවේ පසු වන අතර ඊයේ (28) කැකිරාව මහේස්ත්‍රාත්වරයා වෙත ඉදිරිපත් කිරීමට නියමිතව තිබිණි. කැකිරාව පොලිස් ස්ථානාධිපති (ප්‍ර.පො.ප) එම්.ඒ.එල්.එස්. මුණසිංහගේ අධීක්ෂණය යටතේ වැඩිදුර පරීක්ෂණ පැවැත්වේ.\n\nඅනුරාධපුර සමූහ – පර්සි කුරුනේරු",
       "URL": "https://www.dinamina.lk/2023/07/29/local/10145/%e0%b6%9a%e0%b7%90%e0%b6%9a%e0%b7%92%e0%b6%bb%e0%b7%8f%e0%b7%80-%e0%b6%8b%e0%b7%83%e0%b7%8f%e0%b7%80%e0%b7%92%e0%b6%ba%e0%b7%9a%e0%b6%af%e0%b7%93-%e0%b6%b1%e0%b7%93%e0%b6%ad%e0%b7%92%e0%b6%a5%e0%b7%80/",
       "Category": "local",
       "Parent URL": "https://www.dinamina.lk/category/local//page/315/"
}