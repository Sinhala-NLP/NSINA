{
       "Source": "dinamina",
       "Timestamp": "July 7, 2023 1:00 am",
       "Headline": "ශ්‍රී ලංකාව නැවත ආර්ථික ස්ථාවරත්වයට පැමිණීම ‘කොළඹ සැලැස්ම’ මහලේකම්ගේ පැසසුමට",
       "News Content": "ශ්‍රී ලංකාව නැවත වරක් ආර්ථික ස්ථාවරත්වයට පැමිණෙමින් පැවතීම ‘කොළඹ සැලැස්ම‘ ව්‍යාපෘතියේ මහලේකම් ආචාර්ය බෙන්ජමින් පී රෙයිස් මහතාගේ පැසසුමට ලක් විය.\n\nප්‍රවාහන, මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන මහතා සහ “කොළඹ සැලැස්ම” ව්‍යාපෘතියේ මහලේකම් ආචාර්ය බෙන්ජමින් පී රෙයිස් මහතා අතර විශේෂ සාකච්ඡාවක් අමාත්‍ය කාර්යාලයේදී සිදු කෙරිණි.\n\nරට තුල පවතින වත්මන් තත්ත්වය සහ ස්ථාවරත්වය ඇති කිරීම උදෙසා රජය ක්‍රියා කරන ආකාරය පිළිබඳ අමාත්‍ය ආචාර්ය බන්දුල ගුණවර්ධන මහතා මෙහිදී කරුණු පැහැදිලි කළේය. එහිදී ආර්ථික ක්ෂේත්‍රයේ වර්ධනය උදෙසා ඩිජිටල්කරණය කෙරෙහි රජයේ විශේෂ අවධානය යොමු වී ඇති බව ද අමාත්‍යවරයා අවධාරණය කළේය.\n\nමත්ද්‍රව්‍ය නිවාරණය ඇතුළු රජයේ සංවර්ධන වැඩසටහන් උදෙසා තම ව්‍යාපෘතියේ විශේෂ සහයෝගය ලබා දෙන බවද ආචාර්ය බෙන්ජමින් මහතා මෙහිදී ප්‍රකාශ කළේය.\n\nඑළඹෙන ජූලි 12 වැනි දින පැවැත්වීමට නියමිත “කොළඹ සැලැස්ම” ව්‍යාපෘතියේ 72 වැනි සැමරුම් උත්සවයේ ගෞරවනීය ආරාධිතයා ලෙස සහභාගී වන ලෙස අමාත්‍ය ආචාර්ය බන්දුල ගුණවර්ධන මහතා වෙත ආරාධනා කිරීමද ව්‍යාපෘති නියෝජිතයන් විසින් මෙම අවස්ථාවේදී සිදු කරන ලදී.\n\n“කොළඹ සැලැස්ම” ව්‍යාපෘතියේ මහලේකම් ඇතුළු විශේෂ නියෝජිත පිරිසක් මෙම අවස්ථාවට එක්ව සිටියහ.",
       "URL": "https://www.dinamina.lk/2023/07/07/local/4825/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%b1%e0%b7%90%e0%b7%80%e0%b6%ad-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b7%83/",
       "Category": "local",
       "Parent URL": "https://www.dinamina.lk/category/local//page/408/"
}