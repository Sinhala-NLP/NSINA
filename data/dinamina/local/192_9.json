{
       "Source": "dinamina",
       "Timestamp": "August 25, 2023 1:00 am",
       "Headline": "පොලී අනුපාත පහත දමන්නැයි මහ බැංකුව වාණිජ බැංකුවලට දන්වයි",
       "News Content": "තමන් ගනු ලැබූ පොලී අනුපාත අඩුකිරීමේ සම්පූර්ණ වාසිය ගනුදෙනුකරුවන්ට ලබාදෙමින් ණය පොලී අනුපාත ඇතුළු සියලු පොලී අනුපාත පහත දමන්නැයි වාණිජ බැංකුවලට දැනුම් දෙමින් අද (25) ඒ සම්බන්ධ වූ නියාමන රෙගුලාසි ඇතුළත් නව චක්‍රෙල්ඛයක් නිකුත් කිරීමට ශ්‍රී ලංකා මහ බැංකුව පියවර ගනු ඇත.\n\nශ්‍රී ලංකා මහ බැංකුවේ මුදල් මණ්ඩලය අවස්ථා දෙකකදී සිය ප්‍රතිපත්ති පොලී අනුපාතික අඩු කිරීම හා ද්‍රවශීලතා අවශ්‍යතාව වැඩි කිරීමට ගනු ලැබූ තීරණයත් සමඟ මූල්‍ය වෙළෙඳ පොළේ පොලී අනුපාත අඩුවිය යුතුව තිබේ. එනමුත් මහ බැංකුව බලාපොරොත්තු වූ මට්ටමින් වෙළෙඳ පොළේ පොලී අනුපාත අඩු නොවීම නිසා අද නව නියාමන රෙගුලාසි නිකුත් කිරීමට තීරණය කළ බව මහ බැංකු අධිපති ආචාර්ය පී.නන්දලාල් වීරසිංහ මහතා පැවැසීය.\n\nකොළඹ, කොටුව පිහිටි ශ්‍රී ලංකා මහ බැංකු මූලස්ථානයේ ඊයේ (24) දහවල් පැවැති විශේෂ මාධ්‍ය හමුවට එක්වෙමින් අධිපතිවරයා මේ බව කීය.\n\nඑහිදී වැඩිදුරටත් අදහස් දැක්වූ අධිපතිවරයා…\n\nමුදල් මණ්ඩලය රටේ පොලී අනුපාත පහත දැමීමට තීන්දු, තීරණ ගන්නවා. අපි මාස දෙකක සිට නිත්‍ය තැන්පතු අනුපාතිකයත්, නිත්‍ය ණය පොලී අනුපාතිකයත් පහත දැම්මා. ඒ වාගේම ගිය මාසයේ ව්‍යවස්ථාපිත සංචිත අනුපාතිකයත් සියයට 02කින් අඩු කළා. මේ සෑම ප්‍රතිපත්ති තීරණයකින්ම පසුව රටේ මූල්‍ය වෙළෙඳ පොළේ තැන්පතු පොලී අනුපාතිකයත්, ණය පොලී අනුපාතිකයත් අඩුවෙන්න ඕනෑ. නමුත් ඉක්මනින් බැංකු මඟින් ගනුදෙනුකරුවන්ගේ තැන්පත් සඳහා ගෙවන පොලිය අඩු කළා. ණය ලබාදීමේදී අය කරන පොලිය අඩු කිරීම අපි බලාපොරොත්තු වූ වේගයෙන් සිදු වන්නේ නැහැ. ඒ නිසා අපි ඒ සඳහා බැංකු පද්ධතිය යොමු කිරීමට නව නියාමන රෙගුලාසි අද චක්‍රලේඛයක් මඟින් දැනුම් දෙනවා.\n\nඒ සමඟ රටේ පොලී අනුපාතවල සාමාන්‍යකරණයක් සිදුවෙයි කියා අපි සිතනවා. දැනට වඩා සියයට 3කින් පමණ සෑම අංශයකම පොලී අනුපාත ඉදිරියේදී අඩු වෙයි.\n\nමේ ආකාරයට පොලී අනුපාත අඩු කරන්නට බැංකු පද්ධතිය ඉදිරි මාස තුනක කාලය තුළ කටයුතු කරයි. ඉන්පසු තවදුරටත් පොලී අනුපාත පහත වැටී වැඩි වශයෙන් ණය ගැනීම් සිදු වී රටේ අලුතින් ව්‍යාපාර, කර්මාන්ත ආරම්භ වෙයි. ඒ තැනට රට, රටේ ආර්ථිකය මෙහෙයවීම මහ බැංකුවේ, මුදල් මණ්ඩලයේ ප්‍රතිපත්ති පොලී අනුපාත අඩු කිරීමේ අරමුණ වී තිබෙනවා.\n\nඒ අරමුණ ජය ගන්නට බැංකු පද්ධතිය ක්‍රියා කළ යුතුයි. ඔවුන් දැනටමත් ඒ සඳහා පියවරගෙන තිබෙනවා. නමුත් එම පියවර තවත් වේගවත්කොට අපේ තීරණවල සම්පූර්ණ වාසිය ගනු-දෙනුකරුවාට ලබා දීමටයි මේ ඔක්කොම කරන්නේ යැයි අධිපතිවරයා කීය.\n\n———————————————————————————————————————————\n\nමහ බැංකුව උපරිම ණය පොලී අනුපාත හඳුන්වා දෙයි\n\nරන් ණය අත්තිකාරම්, දඩ පොලී ඇතුළු බැංකු සේවා හතරකින් අයකළ හැකි උපරිම ණය පොලී අනුපාත සීමා හඳුන්වාදීමට ශ්‍රී ලංකා මහ බැංකුව පියවරගෙන ඇත.\n\nශ්‍රී ලංකා මහ බැංකුවේ මුදල් මණ්ඩලය පෙරේදා (23) රැස්වී ගනු ලැබූ මෙම උපරිම පොලී අනුපාත සීමා හඳුන්වාදීම යටතේ ගනු-දෙනුකරුවන්ට වාසි ලැබෙනු ඇත.\n\nමුදල් මණ්ඩලය ගනු ලැබූ මේ තීරණයත් සමඟ සියලුම බලපත්‍රලාභී බැංකු විසින් උකස් පහසුකම් මත වාර්ෂිකව සියයට 18ක උපරිම පොලී අනුපාතයක් අයකරනු ඇත. ගිවිසගෙන ඇති තාවකාලික බැංකු අයිරා මත අයකළ පොලිය සියයට 23කි. ණය කාඩ්පත් වෙනුවෙන් අයකළ හැක්කේ සියයට 28ක පොලියකි. මීට අමතරව දඩ පොලී අනුපාතික ලෙස උපරිම අය කළ හැක්කේ අදාළ ණය පහසුකම් සඳහා අයකරනු ලබන සාමාන්‍ය පොලී අනුපාතිකවලට වඩා සියයට 02ක පොලියකි.",
       "URL": "https://www.dinamina.lk/2023/08/25/local/17068/%e0%b6%b4%e0%b7%9c%e0%b6%bd%e0%b7%93-%e0%b6%85%e0%b6%b1%e0%b7%94%e0%b6%b4%e0%b7%8f%e0%b6%ad-%e0%b6%b4%e0%b7%84%e0%b6%ad-%e0%b6%af%e0%b6%b8%e0%b6%b1%e0%b7%8a%e0%b6%b1%e0%b7%90%e0%b6%ba%e0%b7%92/",
       "Category": "local",
       "Parent URL": "https://www.dinamina.lk/category/local//page/192/"
}