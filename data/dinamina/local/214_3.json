{
       "Source": "dinamina",
       "Timestamp": "August 21, 2023 2:40 am",
       "Headline": "අපේ රට ලොවට ගෙන යන ඡායාරූප  ශිල්පීන්ගේ සේවය අගය කළ යුතුයි -ඇමැති, ආචාර්ය බන්දුල ගුණවර්ධන",
       "News Content": "අපේ රට ජාත්‍යන්තරයට රැගෙන යමින්, විදේශ විනිමය ඉපැයිය හැකි නව මාවතක් විවර කරන වෘත්තීය ඡායාරූප ශිල්පීන්ගේ සේවය අගය කළ යුතු යැයි ප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතා ප්‍රකාශ කළේය. දහ නව වැනි ලෝක ඡායාරූප ශිල්පි දිනය වෙනුවෙන් විශේෂ ඡායාරූප ප්‍රදර්ශනයක්‌ කොළඹ නෙළුම් කුලුන පරිශ්‍රයේදී පසුගියදා පැවැති අතර එහිදී ඇමැතිවරයා මේ බව කීවේය.\n\nජාතික ඡායාරූප ශිල්පීන්ගේ සංගමය සංවිධානය කළ මේ ප්‍රදර්ශනයේදී ලොව ප්‍රකට ඡායාරූප ශිල්පියකු වන නික් ඌට්ගේ (Nick Ut) වියට්නාම් යුද්ධය හා සබැඳි සුවිශේෂී ජයාරූප එකතුවක් ප්‍රදර්ශනය සඳහා එක් කර තිබිණි. ඡායාරූප ප්‍රදර්ශනයට සමගාමිව ප්‍රවීණ ඡායාරූප ශිල්පි නික් ඌට් මහතා වෙත සමරු තිළිණයක් ඇමැතිවරයාගේ සුරතින් පිළිගැන්වීමද මෙහිදී සිදු විය.\n\nඑහිදී අදහස් දැක්වූ ඇමැතිවරයා: “ලොවට පණිවිඩයක් රැගෙන යා හැකි දෙස් විදෙස් ශිල්පීන් බොහෝ දෙනකු සම්බන්ධ කරගනිමින් මෙවැනි වැඩසටහනක් සංවිධානය කිරීම පිළිබඳ ශ්‍රී ලංකාවේ වෘත්තීය ඡායාරූප ශිල්පීන්ගේ සංගමයට මා විශේෂයෙන්ම ස්තුතිවන්ත වනවා. මා අධ්‍යාපන හා උසස් අධ්‍යාපන ඇමැති වශයෙන් කටයුතු කරන සමයේ රටේ තරුණ පරපුරට වෘත්තියාභිමුඛ ඡායාරූපකරණය පිළිබඳ අවබෝධයක් ලැබිය හැකි ආකාරයට සෑම ප්‍රධාන පාසලකම ඡායාරූප සංගම් පිහිටුවීමෙන් පාසල් දරුවන්ට මේ දැවැන්ත ක්ෂේත්‍රය පිළිබඳ අත්දැකීම් දීමට කටයුතු කළා. විශේෂයෙන්ම දිනපතා පුවත්පත් වසර සිය ගණනක් තිස්සේ පළ කරන ලේක්හවුස් ආයතනය අප අමාත්‍යාංශය යටතේ පවතිනවා. එහි පුවත්පත්වල වෘත්තීය ඡායාරූප ශිල්පීන්ගේ උසස් ඡායාරූප දිනපතා පළ කිරීමට ඉඩක් වෙන් කිරීමටත්, එලෙස වසරක් පුරා පළ වන ඡායාරූප අතුරින් විශිෂ්ටතම ඡායාරූප වෙනුවෙන් වටිනා ත්‍යාගයක් පිරිනැමීමටත් අපට කටයුතු කළ හැකියි. දෙස් විදෙස් ඡායාරූප ශිල්පීන් විශාල පිරිසක් සම්බන්ධ කරගනිමින්, අපේ රට ලෝකයට රැගෙන යන්නත්, විදේශ විනිමය උපයාගත හැකි නව මාර්ගයක් විවර කරන්නත් කටයුතු කරන නිලධාරීන් ඇතුළු සියලු දෙනාට මගේ ගෞරවය පිරිනමනවා.”\n\nජාතික ඡායාරූප ශිල්පීන්ගේ සංගමයේ සභාපති අනුර ගුරුසිංහ, විධායක අධ්‍යක්ෂ විමල් අමරතුංග ඇතුළු දෙස් විදෙස් ඡායාරූප ශිල්පීහු රැසක් මේ අවස්ථාවට එක්ව සිටියහ.\n\nසුභාෂිණි සේනානායක",
       "URL": "https://www.dinamina.lk/2023/08/21/local/15771/%e0%b6%85%e0%b6%b4%e0%b7%9a-%e0%b6%bb%e0%b6%a7-%e0%b6%bd%e0%b7%9c%e0%b7%80%e0%b6%a7-%e0%b6%9c%e0%b7%99%e0%b6%b1-%e0%b6%ba%e0%b6%b1-%e0%b6%a1%e0%b7%8f%e0%b6%ba%e0%b7%8f%e0%b6%bb%e0%b7%96%e0%b6%b4/",
       "Category": "local",
       "Parent URL": "https://www.dinamina.lk/category/local//page/214/"
}