{
       "Source": "dinamina",
       "Timestamp": "September 12, 2023 4:03 am",
       "Headline": "ETI ෆිනෑන්ස්  ඈවර කරනවාද? නැද්ද?  නියෝගය ඔක්.06 වැනිදා",
       "News Content": "ඊ.ටී.අයි. මූල්‍ය ආයතනය ගණන් බේරා වසා දැමීමේ නියෝගයක් නිකුත් කරන්නැයි ශ්‍රී ලංකා මහ බැංකුව කළ ඉල්ලීමට අධ්‍යක්ෂ මණ්ඩලය ඇතුළු තැන්පත්කරුවන් පිරිසක් විරුද්ධ වන විට තවත් තැන්පත්කරුවෝ පිරිසක් ගණන් බේරා එය වසා දමා තමන්ගේ මුදල් ලබා දෙන්නැයි කොළඹ වාණිජ මහාධිකරණයෙන් ඊයේ (11) ඉල්ලා සිටියහ.\n\nශ්‍රී ලංකා මහ බැංකුවේ බැංකු නොවන මූල්‍ය ආයතන අධීක්ෂණ දෙපාර්තමේන්තුවේ අධ්‍යක්ෂිකාව ගොනු කර ඇති පෙත්සම කොළඹ වාණිජ මහාධිකරණ විනිසුරු ප්‍රදීප් හෙට්ටිආරච්චි මහතා හමුවේ කැඳවූ අවස්ථාවේ මෙම ඉල්ලීම ඉදිරිපත් කෙරිණ.\n\nමහ බැංකුව වෙනුවෙන් අතිරේක සොලිසිටර් ජනරාල් විරාජ් දයාරත්න මහතා අධිකරණයේ කරුණු දැක්විය. දෙපාර්ශ්වයේ කරුණු සලකා බැලූ විනිසුරුවරයා ඊටීඅයි සමාගම ඈවර කිරීමට අවස්ථාව සලසනවාද? නැද්ද යන්න පිළිබඳ නියෝගය ඔක්තෝබර් 6 වෙනි දින නිකුත් කරන බව දන්වා සිටියේය.\n\nනඩුව විභාගයට ගත් අවස්ථාවේදී අධිකරණය ඉදිරියේ පෙනී සිටි තැන්පත්කාරිනියක මෙසේ පැවසුවාය.\n\nස්වාමීනි, අවුරුදු තිහක් තිස්සේ අප හරි හම්බ කළ දේවල් මේ ආයතනයේ තැන්පත් කළා. දැන් විඳින දුක් කරදර වචනයෙන් කියන්න බෑ. මට දරුවෝ දෙන්නෙක් ඉන්නවා, මහත්තයට රස්සාවක් නෑ. ඔබතුමාට බුදුබව අත් වෙයි. මට නැවත ඒ මුදල් ලබා දෙන්න පුළුවන් නියෝගයක් දෙන්න.\n\nවිනිසුරු :\n\nඔබට මේ නඩුවට මැදිහත් වෙන්න අවශ්‍ය නම් නීතිඥ උපදෙස් ගන්න. කේ. තිලකරත්න පෙරේරා කියන්නේ කවුද? ඒ මහත්මිය අධිකරණයට යොමු කළ ලිපියක් මේ නඩුවට ගොනුකර තියෙනවා.\n\nතිලකරත්න මහත්මිය\n\nමම ස්වාමීනී, 2018 සිට මේ ඊ.ටී.අයි. ආයතනය වහල. අපි අන්ත අසරණ වෙලා ඉන්නේ. අපේ මුදල් අපට ගන්න පුළුවන් නියෝගයක් නිකුත් කරන්න කියලා ඔබතුමාගෙන් ඉල්ලනවා.\n\nවිනිසුරුතුමා :\n\nමේ සම්බන්ධයෙන් මූලික අයිතිවාසිකම් නඩුවක් යනවා නේද?\n\nතිලකරත්න මහත්මිය\n\nඈවර කරල අපේ මුදල් ලබාගන්න පුළුවන් නියෝගයක් දෙන්න ස්වාමීනී.\n\nවිනිසුරුතුමා :\n\nමා ඈවර කිරීමට නියෝගයක් නිකුත් කළොත් ඔබගේ මුදල් ලබා ගැනීමට එම ඈවරකරුට ඉල්ලීමක් ඉදිරිපත් කරන්න. ගණන් බේරා වසා දැමීමට ඉල්ලලා තිබුණත් ඒකට විවිධ පාර්ශ්ව විරෝධතා ඉදිරිපත් කරනවා. එම නිසා ප්‍රශ්න ගණනාවක් අධිකරණය ඉදිරියේ තියෙනවා.\n\nපැමිණිල්ල වෙනුවෙන් අතිරේක සොලිසිටර් ජනරාල් විරාජ් දයාරත්න මහතා අධිකරණයට කරුණු ඉදිරිපත් කරමින් කියා සිටියේ ඈවර කිරීමේ පුවත්පත් දැන්වීම් ජූලි මාසයේ 27 වැනි දින පළ කළ බවය. තැන්පත්කරුවන්ට රුපියල් බිලියන 6කට ආසන්න මුදලක් නැවත ගෙවා ඇති බවත් තවත් බිලියන අටක් පමණ ගෙවීමට ඇති බවත් සඳහන් කළේය.\n\nතැන්පත්කරුවන් වෙනුවෙන් කරුණු දැක්වූ නීතිඥවරයා තැන්පත්කරුවන්ගේ සංගමය මීට විරුද්ධ බව අධිකරණයට සඳහන් කළේය. අධ්‍යක්ෂවරුන් වෙනුවෙන් හා තවත් පාර්ශ්ව වෙනුවෙන් විරුද්ධත්වය ප්‍රකාශ කෙරිණි.\n\nකරුණු සලකා බැලූ විනිසුරුවරයා අදාළ විරෝධතා මෙම මස 25 වන දිනට පෙර ගොනු කරන ලෙසට දන්වා නියෝග කළේය.\n\nඊටීඅයි සමාගම ඈවර කිරීමට අවස්ථාව සලසනවාද? නැද්ද යන්න පිළිබඳ නියෝගය ඔක්තෝබර් 6 වැනි දින නිකුත් කරන බව ද විනිසුරුවරයා දන්වා සිටියේය.\n\nරෝෂන් තුෂාර",
       "URL": "https://www.dinamina.lk/2023/09/12/local/21489/eti-%e0%b7%86%e0%b7%92%e0%b6%b1%e0%b7%91%e0%b6%b1%e0%b7%8a%e0%b7%83%e0%b7%8a-%e0%b6%88%e0%b7%80%e0%b6%bb-%e0%b6%9a%e0%b6%bb%e0%b6%b1%e0%b7%80%e0%b7%8f%e0%b6%af-%e0%b6%b1%e0%b7%90%e0%b6%af%e0%b7%8a/",
       "Category": "local",
       "Parent URL": "https://www.dinamina.lk/category/local//page/126/"
}