{
       "Source": "dinamina",
       "Timestamp": "August 16, 2023 1:00 am",
       "Headline": "සිරකරු අයිතිවාසිකම් කොමිසම් සාමාජිකාවකගේ නිවෙසින් කෝටි තුනක බඩු සොරාගත් පොඩ්ඩා සහ ඇටයා කොටුවෙති",
       "News Content": "සිරකරු අයිතිවාසිකම් කොමිසමේ සමාජිකාවකගේ රාජගිරියේ කලපළුවාව ජය මාවතේ දෙමහල් නි‍වෙසට රාත්‍රී කාලයේ දී ඇතුළු වී රුපියල් කෝටි 3 කට ආසන්න වටිනා දේපළ සොරා ගත් පුද්ගලයන් දෙදෙනකු අත්අඩංගුවට ගනු ලැබූ බව බස්නාහිර පළාත් දකුණු දිසාව අපරාධ කොට්ඨාසය කියයි.\n\nඅත්අඩංගුවට ගත් සැකකරුවන් දෙදෙනා මීට පෙරද අපරාධ කිහිපයකට සම්බන්ධ කහන්තොට පොඩ්ඩා සහ බත්තරමුල්ලේ ඇටයා නමැත්තකු බව පොලිසිය කියයි.\n\nඑම සැකකරුවන්ගෙන් සිදු කළ ප්‍රශ්න කිරීමේදී එලෙස සොරා ගෙන තිබූ මුතු මැණික් රන් ආභරණ, ඉස්තරම් වර්ගයේ පිඟන් භාණ්ඩ, අමෙරිකානු සමාගමක් මඟින් නිෂ්පාදනය කරන ලද අධික මුදලකට මිලදී ගත් බව කියන දියමන්ති ගල් අල්ලන ලද රන් පෙන්ඩනයක්, ජපානයෙන් ඉතා අධික මුදලකට මිලදී ගත් බව කියන පෘථිවියේ නොමැති හා වෙනත් ග්‍රහලෝකයකට අයත් බව කියන පාෂාණ විශේෂයක් පොලිස් භාරයට ගෙන ඇත.\n\nඇය ඒ සම්බන්ධයෙන් වැලිකඩ පොලිසිය වෙත පැමිණිලි කර තිබූ අතර එමඟින් නිසි විමර්ශනයක් සිදු නොවූ බව පවසමින් බස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතා වෙත පැමිණිලි කිරීමෙන් අනතුරුව ඒ සම්බන්ධයෙන් විමර්ශනය කිරීම සඳහා බස්නාහිර පළාත් දකුණු දිසාව අපරාධ කොට්ඨාසය වෙත යොමුකර තිබිණි.\n\nඒ සම්බන්ධයෙන් කඩිනමින් සිදුකළ විමර්ශනයේදී අදාළ සොරකමට සම්බන්ධ පුද්ගලයන් සම්බන්ධයෙන් පොලිස් සැරයන් රංජිත් නිලධාරියාට ලද රහසිගත තොරතුරකට අනුව සැකකරුවන් දෙදෙනා ත්‍රිරෝද රථයකින් ගමන් කරමින් සිටියදී රාජගිරිය, කලපළුවාව, මණ්ඩාවල ප්‍රදේශයේ විහාරස්ථානයක් අසලදී අත්අඩංගුවට ගැනීමට හැකි වූ බව පොලිසිය කියයි. සැකකරුවන් දෙදෙනාගෙන් කළ ප්‍රශ්න කිරීමේදී සොරකමට සම්බන්ධ සියලු තොරතුරු අනාවරණය කර ගැනීමට හැකි වූ බව පොලිස් නිලධාරියෙක් පැවසීය.\n\nඉකුත් මස 28 වෙනි දින සිට මෙම මස 8 වැනි දින දක්වා ඇයගේ නි‍ෙවසේ කිසිවෙකු සිට නැති අතර, එම කාලය තුළ සැකකරුවන් දෙදෙනා ත්‍රිරෝද රථයකින් එම නි‍වෙස අසලට ගොස් නි‍ෙවසේ පිටුපස ජනේලයේ සුළං කවුළුවෙන් ඇතුළු වී ඉහළ මහලේ කාමර දෙකක අල්මාරිවල දමා තිබූ මෙම දේපළ සොරා ගෙන තිබූ බව සැකකරුවන්ගෙන් ප්‍රශ්න කිරීමේදී අනාවරණය වී ඇත.\n\nඒ ආකාරයෙන් සැකකරුවන් එම නි‍ෙවසට දින 3ක් අවස්ථා තුනකදී ගොස් එම දේපළ සොරා ගෙන ඒවා අතුරුගිරිය, තලංගම හා රාජගිරිය ප්‍රදේශවල පුද්ගලයන් දස දෙනකුට පමණ අඩු මුදලකට විකුණා තිබියදී පොලිසිය මඟින් සොයා ගැනිණ. ඊට අමතරව එම දේපළවලින් කොටසක් සැකකරුවන්ගේ නිවෙස්වල තිබී පොලිසිය මඟින් සොයා ගැනිණි.\n\nසොරකම සම්බන්ධයෙන් අත්අඩංගුවට ගත් කහන්තොට පොඩ්ඩා නමැත්තාගේ මව ඉතාලියේ රැකියාවක් කරන අතර, රාජගිරිය නි‍ෙවස රුපියල් 90,000 කට කුලී පදනම මත ලබා දී මෙම නි‍ෙවස ආසන්නයේ කාමරයක් කුලියට ගෙන පදිංචිව සිටින බවත් එම සැකකරු බත්තරමුල්ලේ ඇටයා සමඟ එක්ව මෙම සොරකම සිදුකර තිබූ බව බව පොලිසිය සඳහන් කරයි. සැකකරුවන් දෙදෙනා එම දේපළ විකුණා ලබා ලබාගත් මුදල් හෙරොයින් මත්කුඩු පානය සඳහා වැය කර තිබූ බවත් පොලිස් විමර්ශනවලදී වැඩිදුරටත් අනාවරණය වී ඇත.\n\nමෙම සොරකමට අදාළව හොර බඩු මිලදී ගත් පුද්ගලයන් කීප දෙනකු ද අත්අඩංගුවට ගැනීම සඳහා විමර්ශන පවත්වන බව උසස් පොලිස් නිලධාරියකු පැවසීය.\n\nසැකකරුකරුවෝ දෙදෙනා වයස අවුරුදු 25 හා 30 අතර පසුවෙති.\n\nබස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන්, මහතාගේ උපදෙස් මත බස්නාහිර දිසාව භාර නියෝජ්‍ය පොලිස්පති සරත් කුමාර මහතාගේ මෙහෙයවීමෙන් බස්නාහිර පළාත් දකුණු දිසාව අපරාධ කොට්ඨාසය අධ්‍යක්ෂ ජ්‍යෙෂ්ඨ පොලිස් අධිකාරී ලලිත් අබේසේකර මහතාගේ ඍජු අධීක්ෂණය යටතේ වැඩබලන ස්ථානාධිපති පොලිස් පරීක්ෂක හේමන්ත කුමාර පොලිස් සැරයන්වරුන් වන (38723) රංජිත්, පොලිස් බණ්ඩාර (21284) පොලිස් කොස්තාපල්වරුන් වන (88721) යාපා, (87699) චානක, (79534) හේරත්, (72338) ලලන්ත, (35145) උමේෂ්, (104701) ජයතිලක, (104719) කිත්සිරි මහත්වරු පරීක්ෂණ පවත්වති.",
       "URL": "https://www.dinamina.lk/2023/08/16/local/14424/%e0%b7%83%e0%b7%92%e0%b6%bb%e0%b6%9a%e0%b6%bb%e0%b7%94-%e0%b6%85%e0%b6%ba%e0%b7%92%e0%b6%ad%e0%b7%92%e0%b7%80%e0%b7%8f%e0%b7%83%e0%b7%92%e0%b6%9a%e0%b6%b8%e0%b7%8a-%e0%b6%9a%e0%b7%9c%e0%b6%b8%e0%b7%92/",
       "Category": "local",
       "Parent URL": "https://www.dinamina.lk/category/local//page/238/"
}