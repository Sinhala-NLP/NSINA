{
       "Source": "dinamina",
       "Timestamp": "August 8, 2023 12:18 am",
       "Headline": "හෘද රෝගීන්ට ගන්නේ අලුත්ම තාක්ෂණයෙන් නිපදවන ස්ටෙන්ට් පමණයි",
       "News Content": "දිනෙන් දින අලුත්ම තාක්ෂණයෙන් යුතුව නිපදවන ස්ටෙන්ට් පමණක් අප රටේ හෘද රෝගීන් සඳහා භාවිත කරන බව සෞඛ්‍ය ඇමැති ආචාර්ය කෙහෙළිය රඹුක්වැල්ල මහතා ප්‍රකාශ කෙළේය.\nඒ අනුව යල් පැන ගිය තාක්ෂණය භාවිත කර නිපදවා ඇති ස්ටෙන්ට් හෘද රෝගීන්ට නොමිලේ යොදා සැත්කම් සිදු නොකරන බව ද ඇමැතිවරයා කීය.\nඅලුත් තාක්ෂණයෙන් යුතු ස්ටෙන්ට් භාවිත කර රෝගීන්ව සුවපත් කිරීමට විශේෂඥ වෛද්‍යවරු කටයුතු කරති. මේ ආකාරයට නව තාක්ෂණයෙන් යුතු ස්ටෙන්ට් ලබාදීමට සිදුවීම නිසා ඇතැම් විටෙක කල් පැන ගිය තාක්ෂණයෙන් නිපදවා ඇති ස්ටෙන්ට් භාවිතයෙන් ඉවත් කිරීමට ද සිදු වී තිබේ.\nකොළඹ ජාතික රෝහලේ ස්ටෙන්ට් 3000ක් කල් ඉකුත් වී ඇතැයි ද ඒවා භාවිතයෙන් ඉවත් කිරීමට ක්‍රියා කර තිබේදැයි මාධ්‍ය‍වේදියකු සෞඛ්‍ය ඇමැතිවරයාගෙන් ඉකුත්දා ප්‍රශ්න කළේය.\nඊට පිළිතුරු දුන් සෞඛ්‍ය ඇමැතිවරයා පැරණි තාක්ෂණයෙන් නිපදවා ඇති දැනට කොළඹ ජාතික රෝහල ඇතුළු අනෙකුත් රෝහල්වල ගබඩාවල තිබෙන ඒවා භාවිත කිරීමට විශේෂඥ වෛද්‍යවරුන් දැඩි අකැමැත්තක් දක්වන බව පැවසීය. ඒ නිසා විශේෂඥ වෛද්‍යවරුන්ගේ ඉල්ලීම පරිදි අලුත්ම තාක්ෂණයෙන් නිපදවා ඇති ස්ටෙන්ට් ලබාදීමට පියවර ගන්නා බව ඇමැතිවරයා පැවසීය.\n\nජයසිරි මුණසිංහ",
       "URL": "https://www.dinamina.lk/2023/08/08/local/12362/%e0%b7%84%e0%b7%98%e0%b6%af-%e0%b6%bb%e0%b7%9d%e0%b6%9c%e0%b7%93%e0%b6%b1%e0%b7%8a%e0%b6%a7-%e0%b6%9c%e0%b6%b1%e0%b7%8a%e0%b6%b1%e0%b7%9a-%e0%b6%85%e0%b6%bd%e0%b7%94%e0%b6%ad%e0%b7%8a%e0%b6%b8/",
       "Category": "local",
       "Parent URL": "https://www.dinamina.lk/category/local//page/275/"
}