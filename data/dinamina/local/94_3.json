{
       "Source": "dinamina",
       "Timestamp": "September 20, 2023 1:00 am",
       "Headline": "තිලීපන් සැමරුම් රථ පෙළපාළියට පහර දුන්නැයි සැකපිට 6ක් අත්අඩංගුවට",
       "News Content": "යාපනය දිස්ත්‍රික් පාර්ලිමේන්තු මන්ත්‍රී සෙල්වරාසා ගජේන්ද්‍රන් මහතාට හා තිලීපන් සැමරුම් රථ පෙළපාළියට පසුගියදා (17) ත්‍රිකුණාමලය සර්ධාපුරදී පහරදීම සම්බන්ධයෙන් සැකපිට කාන්තාවන් දෙදෙනකු ඇතුළු හය දෙනෙකු චීන වරාය හා ත්‍රිකුණාමලය පොලිසිය මඟින් අත්අඩංගුවට ගෙන ඇත.\n\nකාන්තාවන් දෙදෙනා ඇතුළු සිවු දෙනෙකු චීන වරාය පොලිසිය මඟින්ද ඉතිරි දෙදෙනා ත්‍රිකුණාමලය පොලිසිය මඟින්ද මෙලෙස අත්අඩංගුවට ගෙන තිබේ. සිද්ධිය වූ ස්ථානයේ ලබාගත් ඡායාරූප හා විඩියෝ දර්ශන පදනම් කර ගනිමින් මේ අත්අඩංගුවට ගැනීම සිදු කරනු ලැබීය.\n\nපහර කෑමෙන් පසුව රථපෙළ ආපසු හරවාගෙන තඹලගමුව දෙසට ගොස් මන්ත්‍රී සෙල්වරාසා ගජේන්ද්‍රන් මහතා දුරකතනයෙන් පොලිස්පතිට පැමිණිලි කිරීමෙන් පසුව ත්‍රිකුණාමලය සහකාර පොලිස් අධිකාරි නාමල් පෙරේරා මහතා ඇතුළු පොලිස් කණ්ඩායමක් තඹලගමුවට පැමිණ මන්ත්‍රීවරයාගේ පැමිණිල්ල සටහන් කර ගැනීමෙන් පසු අදාළ පරීක්ෂණ කටයුතු චීන වරාය පොලිසියට භාර දෙනු ලැබීය. මේ අනුව චීන වරාය පොලිසිය අත්අඩංගුවට ගත් සිවු දෙනාගෙන් තිදෙනකු ත්‍රිකුණාමලය විජේසේකරපුර පදිංචිකරුවන් වන අතර, අනෙක් තැනැත්තා සර්ධාපුර ප්‍රදේශයේ පදිංචි අයෙකි. ත්‍රිකුණාමලය පොලිසිය මඟින් අත්අඩංගුවට ගත් දෙදෙනා මනයාවෙලි හා සුමේධංකරපුර පදිංචිකරුවන්ය.\n\nපහර දීම, අනර්ථයක් සිදු කිරීම හා අයුතු ජන රාශිය යන චෝදනා මත අත්අඩංගුවට ගත් සිවුදෙනා ත්‍රිකුණාමලය මහේස්ත්‍රාත් අධිකරණයට ඉදිරිපත් කිරීමට නියමිතය. පහර දීමට සම්බන්ධ තවත් සැකකරුවන් පිරිසක් සොයා චීන වරාය පොලිසිය වැඩිදුර පරීක්ෂණ පවත්වයි.",
       "URL": "https://www.dinamina.lk/2023/09/20/local/23675/%e0%b6%ad%e0%b7%92%e0%b6%bd%e0%b7%93%e0%b6%b4%e0%b6%b1%e0%b7%8a-%e0%b7%83%e0%b7%90%e0%b6%b8%e0%b6%bb%e0%b7%94%e0%b6%b8%e0%b7%8a-%e0%b6%bb%e0%b6%ae-%e0%b6%b4%e0%b7%99%e0%b7%85%e0%b6%b4%e0%b7%8f/",
       "Category": "local",
       "Parent URL": "https://www.dinamina.lk/category/local//page/94/"
}