{
       "Source": "dinamina",
       "Timestamp": "October 4, 2023 1:01 am",
       "Headline": "කොළඹ මූල්‍ය නගරයේ ප්‍රථම ආයෝජනයට චීන ආයෝජකයෝ 4ක් එති",
       "News Content": "කොළඹ මූල්‍ය නගර ව්‍යාපෘතියේ ආයෝජනය කිරීම සඳහා ප්‍රථම ආයෝජකයා ලෙස චීන ජාතික සමාගමක ආයෝජකයන් සිවුදෙනෙක් පෙරේදා (02) රාත්‍රියේ මෙරටට පැමිණයහ.\n\nචීනයේ අර්ධ රාජ්‍ය සමාගමක (CZK Huarui International Culture and Art (Beijin) සාමාන්‍යාධිකාරීවරයා වන සොෆියා ලී (SophiaLi) මහත්මිය ඇතුළු තවත් තිදෙනෙක් මෙලෙස පැමිණයහ.\n\nමොවුන් පළමුවෙන්ම කොළඹ මූල්‍ය නගරයේ අමෙරිකානු ඩොලර් මිලියන 50ක මුදලකින් මැණික් කෞතුකාගාරයක්, එයට අනුබද්ධිත මැණික් පිරික්සුම් රසායනාගාරයක් සහ මැණික් වෙන්දේසි මධ්‍යස්ථානයක් පිහිටුවීමට සැලසුම් කර තිබේ.\n\nමීට අමතරව මොවුන් තවත් අමෙරිකානු ඩොලර් මිලියන 150ක ආයෝජනයකින් විද්‍යුත් වාහන එකලස් කිරීමේ කර්මාන්තශාලාවක් ශ්‍රී ලංකා ආයෝජන මණ්ඩලය යටතේ ස්ථාපිත කිරීම සඳහා සැලසුම් කර තිබේ. මෙම සියලු ආයෝජන ව්‍යාපෘති සඳහා දින 07ක කාලයක් තුළ අනුමැතිය ලබා දුන් බව ආයෝජන ප්‍රවර්ධන අමාත්‍ය දිලුම් අමුණුගම මහතා පැවසීය.\n\nපසුගියදා ඩුබායිහි පැවැති උත්සවයකදී කොළඹ මූල්‍ය නගරය ලෙස යළිත් වරක් නම් කිරීමෙන් පසු සහ ආයෝජන ප්‍රවර්ධන රාජ්‍ය ඇමැති දිලුම් අමුණුගම මහතා පසුගියදා චීනයේ කළ සංචාරයෙන් පසුව ඇති කරගත් එකඟතා සහ ගිවිසුම්ගත වීම් අනුව මොවුහු මෙහි පැමිණයහ.\nකටුනායක – ටී.කේ.ජී. කපිල",
       "URL": "https://www.dinamina.lk/2023/10/04/breaking-news/27613/%e0%b6%b8%e0%b7%90%e0%b6%ab%e0%b7%92%e0%b6%9a%e0%b7%8a-%e0%b6%9a%e0%b7%9e%e0%b6%ad%e0%b7%94%e0%b6%9a%e0%b7%8f%e0%b6%9c%e0%b7%8f%e0%b6%bb%e0%b6%ba%e0%b6%9a%e0%b7%8a-%e0%b7%80%e0%b7%92%e0%b6%af%e0%b7%94/",
       "Category": "local",
       "Parent URL": "https://www.dinamina.lk/category/local//page/36/"
}