{
       "Source": "dinamina",
       "Timestamp": "August 30, 2023 1:44 pm",
       "Headline": "වාද්දුවේ දී වෑන් රථයක් දුම්රියේ ගැටෙයි",
       "News Content": "වාද්දුව තල්පිටිය ප්‍රදේශයේ අනාරක්ෂිත දුම්රිය හරස් මාර්ගයක දී වෑන් රථයක් දුම්රියේ ගැටී සිදු වූ අනතුරකින් තරුණියක් තුවාල ලබා ඇත.\n\nඅද (30) උදෑසන 11ට පමණ අනතුර සිදුව තිබුණි.\n\nදකුණු කළුතර සිට මරදාන දක්වා ගමන් ගත් මන්දගාමී දුම්රියක එලෙස වෑන් රථය ගැටී තිබේ. අනතුර සිදුවීමත් සමග වෑන් රථය දුම්රියේ එංජිම කොටසේ සිරවී ඇත.\n\nවෑන් රථයේ දෙදෙනෙකු ගමන්කර ඇති අතර, දුම්රියේ ගැටීමෙන් පසු වෑන් රථයේ සිටි එක් පුද්ගලයෙක් නිරුපද්‍රිතව ඉන් පිටතට පැමිණ ඇති අතර වෑන් රථයේ වම්පස සිටි කාන්තාව පැයකට ආසන්න සිරවී ඇති බව වාර්තාවේ.\n\nකොටිකාවත්ත ප්‍රදේශයේ තරුණ යුවලක් මෙම අනතුරට මුහුණ පා ඇත.\n\nප්‍රදේශවාසීන් සහ කළුතර නගර සභාවේ ගිනිනිවීමේ ඒකකය පැමිණ මහත් වෙහෙසක් දරා සිරවී සිටි කාන්තාව බේරාගැනීමට සමත්වුණි.\n\nපසුව ඇයව ප්‍රතිකාර සඳහා පානදුර රෝහල වෙත ඇතුළත් කිරීමට පියවර ගෙන ඇත.\n\nමෙම අනතුර හේතුවෙන් මුහුදුබඩ මාර්ගයේ දුම්රිය ධාවනයට බාධා එල්ල වී ඇතැයි ද සදහන් කෙරේ.\n\n(ඡායාරූප මාධ්‍යවේදී සම්පත් කුලරත්න)",
       "URL": "https://www.dinamina.lk/2023/08/30/local/18295/%e0%b7%80%e0%b7%8f%e0%b6%af%e0%b7%8a%e0%b6%af%e0%b7%94%e0%b7%80%e0%b7%9a-%e0%b6%af%e0%b7%93-%e0%b7%80%e0%b7%91%e0%b6%b1%e0%b7%8a-%e0%b6%bb%e0%b6%ae%e0%b6%ba%e0%b6%9a%e0%b7%8a-%e0%b6%af%e0%b7%94/",
       "Category": "local",
       "Parent URL": "https://www.dinamina.lk/category/local//page/171/"
}