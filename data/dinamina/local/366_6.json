{
       "Source": "dinamina",
       "Timestamp": "July 18, 2023 3:59 pm",
       "Headline": "පැරචුට් තැටි මිල දී ගැනීමට ගොවීන්ට සහනාධාරයක්",
       "News Content": "2023/24 මහ කන්නයේ දී වී වගාව සඳහා නව තාක්ෂණික ක්‍රම හඳුන්වා දීම යටතේ ගොවි ජනතාව අතර පැරචුට් ක්‍රමය භාවිතය පුළුල් කිරීමට සඳහා අවශ්‍ය තාක්ෂණික දැනුම හා කෘෂි උපකරණ ලබා දීමේ වැඩ පිළිවෙළක් කෘෂිකර්ම අමාත්‍යාංශය විසින් ආරම්භ කර තිබේ.\n\nපැරචුට් තාක්ෂණය යනු වී වගාවේ ඉහළ අස්වැන්නක් ලබා ගත හැකි ගොයම් පැළ සිටුවීමේ තාක්ෂණික ක්‍රමයකි.\n\nමේ සඳහා ගොයම් පැළ සකස් කිරීමට අවශ්‍ය පැරචුට් තැටි මිල දී ගැනීමට ගොවීන්ට අමතර මුදලක් වැය කිරීමට සිදු වන නිසා ගොවීන් මෙම ක්‍රමයට අනුගමනය නොකරන බව පෙනී ගොස් ඇත.\n\nඑමනිසා පැරචුට් ක්‍රමයට වී වගා කිරීමට අවශ්‍ය තැටි මිල දී ගැනීමට වැය වන මුළු මුදලින් සියයට 75ක් කෘෂිකර්ම අමාත්‍යාංශය මගින් ලබා දීමට කටයුතු කරන බව කෘෂිකර්ම අමාත්‍ය මහින්ද අමරවීර මහතා සඳහන් කළේය.\n\nඅනුරාධපුර දිස්ත්‍රික්කයේ ගොවි නියෝජිතයින් පිරිසක් සමග ඊයේ (17) පැවැති සාකච්ඡාවක දී අමාත්‍යවරයා මේ බව සඳහන් කළේය.\n\nගොවි ජනතාවගේ නිෂ්පාදන වියදම් අඩු කිරීමට නම් දැනට වඩා අස්වැන්නක් ඔවුන්ට ලබා ගැනීමට සිදු වේ. දැනට හෙක්ටෙයාර් එකකට අපේ රටේ බොහෝ ප්‍රදේශවල ලබන වී අස්වැන්න මෙට්‍රික් ටොන් 3.5 සිට 4.5 දක්වා ප්‍රමාණයකි.\n\nනමුත් පසුගිය මහ කන්නයේ දී අම්පාර හා හම්බන්තොට දිස්ත්‍රික්කවල ඇතැම් ගොවීන් මෙට්‍රික් ටොන් 10-11 දක්වා ප්‍රමාණයක විශාල අස්වැන්නක් වාර්තා කර තිබේ.\n\nඑම ගොවීන් බහුතරයකට එසේ අන්තර්ජාතික මට්ටමත් ඉක්මවා ගිය විශාල වී අස්වැන්නක් ලබා ගැනීමට හැකි වුයේ නව තාක්ෂණික ක්‍රම භාවිතය, නව බීජ වී භාවිතය, නිසි කලට වගා කිරීම, වල් පැළ මර්දනය මෙන්ම රසායනික පොහොර සහ කාබනික පොහොර ද කෘෂි උපදෙස් මත භාවිතා කිරීම නිසාය.\n\nමෙම තත්ත්වය සැළකිල්ලට ගනිමින් මීලඟ මහ කන්නයේ දී පැරචුට් ක්‍රමයට වී වගා කරන ගොවීන්ට අවශ්‍ය තැටි මිල දී ගැනීම සඳහා වැය වන මුදලින් සියයට 75ක් රජය විසින් දැරීමට තීරණය කර ඇතැයි අමාත්‍යවරයා සඳහන් කළේය.\n\nඑමෙන්ම අතිරේක බෝග වගා කරන ගොවීන් සඳහා සියයට 50ක සහනාධාරයක් ලබා දෙන අතර ඔවුන්ට පොහොර , වතුර මැෂින් සහ බීජ නොමිලයේ ලබා දීමටත් කටයුතු කරන බව ද අමාත්‍යවරයා සඳහන් කළේය.\n\nදැනට වී අස්වැන්න අඩු කුඹුරු ඉඩම්වල අතිරේක බෝග වගාව ප්‍රවර්ධනය කිරීමේ අරමුණින් මෙම සහනාධාර ලබා දීම කෙරෙහි අවධානය යොමුව ඇතැයි ද අමාත්‍යවරයා ගොවි නියෝජිතයින්හට ප්‍රකාශ කළේය.",
       "URL": "https://www.dinamina.lk/2023/07/18/local/7354/%e0%b6%b4%e0%b7%90%e0%b6%bb%e0%b6%a0%e0%b7%94%e0%b6%a7%e0%b7%8a-%e0%b6%ad%e0%b7%90%e0%b6%a7%e0%b7%92-%e0%b6%b8%e0%b7%92%e0%b6%bd-%e0%b6%af%e0%b7%93-%e0%b6%9c%e0%b7%90%e0%b6%b1%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/366/"
}