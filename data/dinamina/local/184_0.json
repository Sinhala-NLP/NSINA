{
       "Source": "dinamina",
       "Timestamp": "August 28, 2023 1:47 am",
       "Headline": "සූ-සැත්තෑ විය සපිරූ  ධර්මායතනයේ  ලොකු හාමුදුරුවෝ",
       "News Content": "මහරගම ග්‍රාමයේ විසූ හබරගමු රාලලාගේ බස්තියන් පීරිස් දැරණියගල මහතාට දාව හබරකඩ රාලලාගේ ජොසලින් පීරිස් මාතාවගේ කුසින් 1949 අගෝස්තු 25 දින මෙලොව එළිය දුටු පින්වත් කුල කුමරු ගුණදාස පීරිස් නම් වීය. මූලික ශාස්ත්‍රෝද්ග්‍රහණය පිණිස මහරගම පරම විඥානාර්ථ බෞද්ධ විද්‍යාලයට ඇතුළත් කැරුණු ගුණදාස දරුවා සෑම ඉරුදිනකම මෑණියන් සමඟ මහරගම වජිරඤාණ ධර්මායතනයටද යෑමට හුරුව සිටියේය.\n\nදිනක් එහිදී ඔහු සිය මවට කියා සිටියේ තමාට පැවිදි වීමට අවශ්‍ය බවයි. ඔහුගේ බලවත් පෙරැත්තය නිසාම ඒ මවුතුමිය ටික දිනකින් සිය පුතු සාම්ප්‍රදායික චාරිත්‍රානුකූලව අතපැන් වත් කර ‘ඉමං දාරකං භික්ඛුසංඝස්ස දේම’ යන වාක්‍යය තෙවරක් කියා මඩිහේ පඤ්ඤාසීහ මහනාහිමියන්ට සහ අම්පිටියේ රාහුල හිමියන්ට සිය පුතු භාර දුන්නාය. ඒ අනුව ගුණදාස දරුවා 1960දී මඩිහේ මහනාහිමියන් සහ අමිපිටියේ රාහුල හිමියන්ගේ උපාධ්‍යායත්වයෙන් ‘මහරගම ධම්මසිරි‘ නමින් ප්‍රව්‍රජ්‍යා භූමියට ඇතුළත් වූයේය.\n\nධම්මසිරි සාමණේරයන් වහන්සේ පාලි, සංස්කෘත, ත්‍රිපිටක ධර්මය, ගණිතය, ඉංග්‍රීසි ආදි විෂයයන් පතා උනන්දුවෙන් හදාරමින් 1962 වසරේදී ධර්මායතනයේ පැවති වාර්ෂික ඉංග්‍රීසි භාෂා තරගයේ ප්‍රථම ස්ථානය දිනාගැනීමට සමත් වූහ.\n\nඉතා දක්ෂ ලෙස සිය අධ්‍යාපන කටයුතුවල යෙදෙමින් අතිපරිශුද්ධෝපසම්පදාව සඳහා සුදුසුකම් ලැබූ උන් වහන්සේ 1971දී මඩිහේ මහනාහිමියන්ගේ සහ අම්පිටියේ ශ්‍රී රාහුල හිමියන්ගේ උපාධ්‍යායත්වයෙන් මහරගම ධර්මායතනස්ථ බද්ධසීමාමාලකයේදී අධිශීල සංඛ්‍යාත උපසම්පදාවට පත් වූහ.\n\nමෙලෙස ශාසනික සුදුසුකම් හා දැනඋගත්කම්වලින් පොහොසත් වූ ධම්මසිරි හිමියෝ මහරගම ධර්මායතන පිරිවෙනෙහි පාලි භාෂා ආචාර්යවරයා ලෙසත් මහරගම ගුරු අභ්‍යාස විද්‍යාලයෙහි බාහිර කථිකාචාර්යවරයකු ලෙසත් සිය දැනුම නොමසුරුව බෙදාදුන්හ. මෙලෙස කටයුතු කරන අතරම ධර්මායතන ශාඛා විහාරස්ථාන කිහිපයකටම තම සේවය සැලසූ ධම්මසිරි හිමියෝ මඩිහේ මහනාහිමියන්ගේ ඉල්ලීම මත 1987දී වොෂින්ටන් බෞද්ධ විහාරය හෙවත් අමෙරිකාවේ පළමු ථේරවාද බෞද්ධ විහාරස්ථානයේ විහාරාධිපති ධුරයට පත් වූහ.\n\nඑතැන් සිට මේ දක්වා අඛණ්ඩව වොෂින්ටන් විහාරයේ විහාරාධිපති ධුරය හොබවන එහිමියෝ අම්පිටියේ ශ්‍රී රාහුල නාහිමි ඇවෑමෙන් මහරගම සිරි වජිරඤාණ ධර්මායතනාධිපති ධුරයට පත් වූහ. සිය ගුරුදේවෝත්තම මඩිහේ නාහිමියන්ට උපහාරයක් ලෙස අමෙරිකාවේ මේරිලන්ඩ්හි ග්‍රෙට්ස්බර්ග් නුවර ඉපැරණි සමාජශාලාවක් මිලට ගෙන, පඤ්ඤාසීහ (විස්ඩම් ලයන්) භාවනා මධ්‍යස්ථානය නමින් භාවනා මධ්‍යස්ථානයක් ආරම්භ කිරීමටද ධම්මසිරි හිමියෝ කටයුතු කළහ‍.\n\nඅමරපුර ධර්මරක්ෂිත නිකාය උන් වහන්සේගේ ශාසනික කටයුතු අගයමින් ‘ශ්‍රී ධර්මරක්ෂිත වංශධිවජ උපාධ්‍යාය’ ගරු නාමය සහිතව අමෙරිකාවේ ප්‍රධාන සංඝනායක ධුරය ධම්මසිරි හිමියන්ට පිරිනැමීමට කටයුතු කළේය. දශක හයකට අධික පැවිදි දිවිය තුළ මහානීය ගුණයෙන් හෙබි උත්තමයකු ලෙස සැම විටම ක්‍රියා කළ උන් වහන්සේ වජිරාරාම සම්ප්‍රදායෙන් ලොවට බිහි වූ ධර්මදූතයන් වහන්සේගේ වර්තමාන නියෝජනයයි.\n\nභික්ෂුත්වය සෝබමාන කරන ගුණ සපිරි, රට දැය සමය වෙනුවෙන් ක්‍රියා කරන ගිහි පැවිදි දෙස්විදෙස් සැමගේ ගෞරවාදරයට පාත්‍රව සිටින මහරගම සිරි වජිරඤාණ ධර්මායතනය, වොෂින්ටන් බෞද්ධ විහාරය, ග්‍රේට්ස්බර්ග්හි ‘විස්ඩම් ලයන්‘ භාවනා මධ්‍යස්ථානය යන ත්‍රෛවිහාරාධිපති අමෙරිකාවේ ප්‍රධාන සංඝනායක ශ්‍රී ධර්මරක්ෂිත වංශධිවජ උපාධ්‍යාය, අතිගෞරවාර්හ මහරගම ධම්මසිරි නායක ස්වාමීන් වහන්සේට දීර්ඝායුෂ, චිරජීවනය හා නිදුක් නීරෝගිභාවය ලැබේවායි අපිදු ඉත සිතින් ආශංසනය කරමු.\n\nතරංග වික්‍රමාදර",
       "URL": "https://www.dinamina.lk/2023/08/28/local/17621/%e0%b7%83%e0%b7%96-%e0%b7%83%e0%b7%90%e0%b6%ad%e0%b7%8a%e0%b6%ad%e0%b7%91-%e0%b7%80%e0%b7%92%e0%b6%ba-%e0%b7%83%e0%b6%b4%e0%b7%92%e0%b6%bb%e0%b7%96-%e0%b6%b0%e0%b6%bb%e0%b7%8a%e0%b6%b8%e0%b7%8f/",
       "Category": "local",
       "Parent URL": "https://www.dinamina.lk/category/local//page/184/"
}