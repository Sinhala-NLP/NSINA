{
       "Source": "dinamina",
       "Timestamp": "July 28, 2023 1:00 am",
       "Headline": "13 වැනි ව්‍යවස්ථා සංශෝධනය අවශ්‍ය ද නැද්ද කියා කඩිනමින් තීරණයකට ආ යුතුව තිබෙනවා",
       "News Content": "ආණ්ඩුක්‍රම ව්‍යවස්ථාවේ 13 වැනි සංශෝධනය නිසියාකාරව ක්‍රියාත්මක කරනවාද නැතිනම් එය සම්පූර්ණයෙන් අහෝසි කරනවාද කියා කඩිනමින් තීරණයකට පැමිණිය යුතු බව ජනාධිපති රනිල් වික්‍රමසිංහ මහතා පැවසීය.\n\nජනාධිපති රනිල් වික්‍රමසිංහ මහතා මේ බව සඳහන් කැර සිටියේ ජනාධිපති කාර්යාලයේ පෙරේදා (26) පස්වරුවේ පැවති සර්ව පාක්ෂික සමුළුව අමතමිනි.\n\nජාතික සංහිඳියා වැඩසටහන සහ උතුර – නැඟෙනහිර සංවර්ධන සැලැස්ම පිළිබඳ පාර්ලිමේන්තුව නියෝජනය කරන පක්ෂ නායකයන් දැනුවත් කිරීම සඳහා මෙම සර්ව පාක්ෂික සමුළුව කැඳවා තිබිණි.\n\nමෙහිදී වැඩිදුරටත් අදහස් දැක්වූ ජනාධිපති රනිල් වික්‍රමසිංහ මහතා මෙසේද පැවසීය.\n\nමීට පෙර මම පක්ෂ නායකයන්ගේ රැස්වීමක් කැඳවා ප්‍රධාන කරුණු දෙකක් පිළිබඳව සාකච්ඡා කළා. ප්‍රධාන වශයෙන් 13 වැනි සංශෝධනයේ අප ක්‍රියාත්මක කරන කරුණු පිළිබඳව එහිදී සාකච්ඡා කෙරුණා. ආණ්ඩුක්‍රම ව්‍යවස්ථාවේ 13 වැනි සංශෝධනය සම්මත කළේ 1987 වසරේදීයි. නමුත් අද වන විටත් ඊට සම්බන්ධ කරුණු ගණනාවක් විසඳී නැහැ.\n\nමා මේ පිළිබඳ උතුරු හා නැඟෙනහිර මන්ත්‍රීවරු සමඟ සාකච්ඡා කරන විට ආණ්ඩුව 13 වැනි සංශෝධනය ක්‍රියාත්මක කරන්නේ කෙසේද යන ගැටලුව ඔවුන් ඉදිරිපත් කළා. ඒ නිසා පළමුව උතුරට බලපාන ප්‍රශ්න ගණනාවක් සාකච්ඡා කර ඒ පිළිබඳ දැනට ආණ්ඩුවේ ස්ථාවරය දැනුම් දී තිබෙනවා.\n\n\n\nඑහිදී ගත් පියවර කිහිපයක් පිළිබඳ සඳහන් කරනවා නම් දූෂණයට විරුද්ධ පනත් කෙටුම්පත දැන් පාර්ලිමේන්තුවේ සම්මත වී තිබෙනවා. ඒ වගේම ත්‍රස්තවාදයට එරෙහි නීතිය පිළිබඳ කෙටුම්පත තව ටික දිනකින් අධිකරණ ඇමැතිවරයා විසින් පාර්ලිමේන්තුවට ඉදිරිපත් කිරීමට නියමිතව තිබෙනවා. ඒ වගේම සත්‍ය සෙවීමේ කොමිසමේ කටයුතු පිළිබඳව ද සාකච්ඡා කරමින් සිටිනවා. විදේශ කටයුතු ඇමැතිවරයා පාර්ලිමේන්තුව තුළ හා පාර්ලිමේන්තුවෙන් පිටත සංවිධාන ගණනාවක් සමඟ මේ පිළිබඳව සාකච්ඡා කරමින් සිටිනවා. වන්දි ගෙවීම ඇතුළු කරුණු ගණනාවක් මෙහි ඇතුළත්. මේ සියල්ල පිළිබඳ උතුරේ ද්‍රවිඩ මන්ත්‍රීවරු සමඟ ද මේ වන විට අප සාකච්ඡා කර තිබෙනවා. ඒ වගේම උතුරේ සංවර්ධනය සඳහා ඊළඟ වසර 10 තුළ ක්‍රියාත්මක කිරීමට නියමිත සැලැස්ම පිළිබඳව ද මේ වන විට අප සාකච්ඡා කර තිබෙනවා.\n\nබලය බෙදීම පිළිබඳ කරුණු කිහිපයක් සාකච්ඡා කිරීමට අද මෙම සාකච්ඡාව කැඳවා තිබෙනවා. 13 වැනි සංශෝධනය පිළිබඳ අප මේ වන විට ද්‍රවිඩ පක්ෂ මන්ත්‍රිවරු සමඟ සාකච්ඡා කර තිබෙනවා. නමුත් මෙය සමස්ත රටටම බලපාන කාරණයක් බැවින් සියලු පාර්ශ්ව සමඟ සාකච්ඡා කර තීන්දුවක් ගැනීම මගේ ස්ථාවරයයි.\n\nමේ රටේ පළාත් සභා 09ක් තිබෙනවා. මේ පළාත් සභා 09න් 07කම බහුතරයක් ජීවත්වන්නේ සිංහල ජනතාවයි. අනෙක් පළාත් 02 සිංහල ජනතාව සුළුතරයක් සිටින අතර, උතුරේ නම් ද්‍රවිඩ ජනතාව බහුතරයක් ජීවත්වනවා. අප වැඩිපුරම පළාත් සභා ක්‍රියාත්මක කර තිබෙන්නේ දකුණේ. එහිදී අඩු පාඩු ගණනාවක් පිළිබඳ අපට අත්දැකීම් රැසක් තිබෙනවා. අප පළාත් සභා ක්‍රමය ඉදිරියට ගෙන යනවා නම් එම අඩු පාඩු සකසා ගත යුතුයි.\n\n1987 වසරේ ගෙන එන ලද පළාත් සභා පනතේ ද අඩු පාඩු බොහෝමයක් තිබෙනවා. පරිපාලන සහ මුදල් පාලනය පිළිබඳ රෙගුලාසි කිසිවක් එහි නැහැ. ඒ වගේම පළාත් ඇමතිවරුන්ගේ බලතල පිළිබඳ එහි පැහැදිලිව සඳහන් වන්නේ නැහැ.\n\n2017 වසරේ උතුරු හා නැඟෙනහිර හැර අනෙක් පළාත් 07 ප්‍රධාන අමාත්‍යවරුන් පළාත් සභාවලට වැඩි බලතල ලබා දෙන ලෙසට වාර්තාවක් ඉදිරිපත් කළා. ඒ සමඟම එම පළාත් 07 විපක්ෂනායකවරු ඒ සඳහා අනුමැතිය ලබා දුන්නා. මෙම වාර්තාව අනුව තමයි වැඩකටයුතු ක්‍රියාත්මක කර තිබෙන්නේ. ඊට අමතරව මේවා ක්‍රියාත්මක කිරීමට අදාළව නීති රජයක් ලෙස අප යෝජනා කර තිබෙනවා.\n\nවිශේෂයෙන් ප්‍රාදේශීය ලේකම් පත් කිරීම, ඔවුන් ඉවත් කිරීම පිළිබඳ පළාත් සභාවේ අනුමැතිය ලබා ගැනීමේ ක්‍රමවේදයක් පිළිබඳවද මෙහි අවධානය යොමු කර තිබෙනවා.\n\nඒ වගේම අධ්‍යාපනය සම්බන්ධව පළාත් සභාවට අයත් බලතල සම්පූර්ණයෙන් පළාත් සභාවලට ලබාදීම හා සෑම පළාතකටම පළාත් අධ්‍යාපන මණ්ඩලයක් පත් කිරීම, වෘත්තීය හා කාර්මික පුහුණු ආයතන පිළිබඳ බලතල පළාත් සභාවලට ලබාදීම, ආණ්ඩුක්‍රම ව්‍යවස්ථාවේ 13 වැනි සංශෝධනය යටතේ පළාත් සභාවලට විශ්වවිද්‍යාල ආරම්භ කිරීමේ හැකියාව හා ඒ පිළිබඳ නීති සම්මත කිරීම, කෘෂිකර්මයට අදාළ බිම්මට්ටමේ සේවා සියලු පළාත් සභා මඟින් ක්‍රියාත්මක කිරීම යන කරුණු පිළිබඳ අවශ්‍ය රෙගුලාසි සම්මත කර ගැනීමට හැකියාව තිබෙනවා.\n\nඒ වගේම සෑම පළාතකටම සංචාරක මණ්ඩලයක් පත් කිරීම පිළිබඳ මෙහි ඇතුළත්වනවා. සංචාරක කර්මාන්තය දියුණු කිරීමට බොහෝ රටවල වැඩකටයුතු සිදු කරන්නේ පළාත් සභා මට්ටමේ සහ දිස්ත්‍රික් මට්ටමේ සංචාරක මණ්ඩලවලින් බව කිව යුතුයි. ඒ වගේම ලක්ෂ 10කට වඩා ප්‍රාග්ධනයක් තිබෙන ව්‍යාපාර තමයි දැනට මහා ආණ්ඩුවේ නීතිවලට යටත්ව පවතින්නේ. එය අවම වශයෙන් මිලියන 250ක්වත් කිරීමට හෝ ඊට වඩා අවශ්‍ය නම් එම සංශෝධන සිදු කිරීමට පාර්ලිමේන්තුවේ සාකච්ඡා කිරීමෙන් හැකියාව තිබෙනවා.\n\nඒ වගේම සෑම දිස්ත්‍රික්කයකම දිස්ත්‍රික් සංවර්ධන මණ්ඩල යළි නීතියෙන් ඇති කිරීම පිළිබඳ මෙහි සාකච්ඡා කර තිබෙනවා. පළාත් සභාවලට අයත් විෂයයන් ගණනාවක් තවමත් පාලනය වන්නේ මධ්‍යම ආණ්ඩුව යටතේ. ඒ පිළිබඳ සාකච්ඡා කර අවශ්‍ය පියවර ගැනීමට අප බලාපොරොත්තු වෙනවා. මෙයට අමතරව පොලිස් බලතල ක්‍රියාත්මක කිරීම පිළිබඳව අප සාකච්ඡා කළ යුතුයි. එහිදී මතුවන ප්‍රධාන ගැටලුවක් වන්නේ පොලිස් ආඥා පනත අනුව බලතල කිසිවක් ක්‍රියාත්මක කිරීමට නොහැකි වීමයි. එහිදී අප පළමුව සිදු කළ යුතු වන්නේ නව පොලිස් පනතක් ඉදිරිපත් කිරීමයි.\n\nඑසේම පොලිස් බලතල ක්‍රියාත්මක කරන්නේ කෙසේද කියා අප වෙනම සාකච්ඡා කළ යුතුයි. ඒ අනුව පොලිස් බලතල හැර පළාත් සභා වෙත අනෙක් සියලු බලතල ලබාදීම පිළිබඳ සාකච්ඡා කර අදහස් ලබා ගැනීමෙන් පසු, අවශ්‍ය නීති හා ව්‍යවස්ථා සංශෝධනය පාර්ලිමේන්තුවට ඉදිරිපත් කිරීමට අප බලාපොරොත්තු වෙනවා. මේ සඳහා සියලු දෙනාගේ සහාය අපට අවශ්‍යයි.\n\nඅප පළාත් සභා ක්‍රමය ඉදිරියට ගෙන යනවා නම් එය නිසි ලෙස ක්‍රියාත්මක විය යුතුයි. පසුගිය වසර 10 -15 දෙස බැලූ විට පළාත් මට්ටමින් නිසි සංවර්ධනයක් සිදුව නැහැ. දිස්ත්‍රික් සංවර්ධන සභා තිබෙන සමයේ මීට වඩා වැඩ කොටසක් ඉටු වුණා. ආණ්ඩුවේ වගකීම වන්නේ ප්‍රතිපත්ති සකස් කර රට සීඝ්‍ර සංවර්ධනයක් කරා ගෙන යෑමයි. අනෙක් වැඩකටයුතු පළාත්වලට භාරදිය යුතුයි. එසේම පළාත් සභා මන්ත්‍රීවරුන්ට එම ධුරය තබාගෙන පාර්ලිමේන්තු මන්ත්‍රීවරයකු ලෙස පත්වීමේ අවස්ථාව සහ පාර්ලිමේන්තු මන්ත්‍රීවරුන්ට එම මන්ත්‍රී ධුරය තබාගෙන පළාත් සභා මන්ත්‍රීවරයකු ලෙස පත්වීමට හැකියාව ලැබෙන ආකාරයට කටයුතු සකස් කරන ලෙස යෝජනාවක් ඉදිරිපත්ව තිබෙනවා. ඒ පිළිබඳව ද පාර්ලිමේන්තුවේ සාකච්ඡා කර තීන්දුවක් ගැනීමට අප බලාපොරොත්තු වෙනවා.\n\nඅප කෙසේ හෝ මෙම ගැටලු විසදා ගත යුතුයි. මෙම ක්‍රමය සමඟ අපට තවදුරටත් ඉදිරියට යෑමට හැකියාවක් නැහැ. එසේ නම් ලෝකයේ අනෙකුත් රටවල් මෙන් පළාත් සභාවලට බලය බෙදා දෙමු. දැන් පළාත් සභා 07ක කටයුතු කරගෙන යනවා. බලය ලැබුණා නම් තවත් වැඩ කළ හැකියි. ඒ නිසා මේ පිළිබඳ ඔබගේ අදහස් ලබාදෙන ලෙස මම යෝජනා කරනවා.\n\nහිටපු ජනාධිපති මෛත්‍රීපාල සිරිසේන මහතා –\n\nබලය බෙදාහැරීමේ අරමුණ විය යුත්තේ දේශපාලන පක්ෂ ශක්තිමත් කිරීම නොව රටේ ඉදිරි ගමන ශක්තිමත් කිරීමයි. අද අපේ රට පත්ව තිබෙන තත්ත්වයෙන් ගොඩගැනීම සඳහා සාමූහික යම් ප්‍රයත්නයක් දැරිය යුතුයි. නැතිනම් අනාගත පරපුර අප සියලු දෙනාට සාප කරාවි.\n\nශ්‍රී ලංකා පොදු ජන පෙරමුණේ මහලේකම් පාර්ලිමේන්තු මන්ත්‍රී සාගර කාරියවසම් මහතා –\n\nකිසිම ජනාධිපතිවරයෙක් මෙම 13 වැනි ව්‍යවස්ථා සංශෝධනය සම්පූර්ණයෙන් ක්‍රියාත්මක කළේ නැහැ. ඔවුන් මෙය ක්‍රියාත්මක නොකළේ ඇයි කියා අප පළමුවෙන්ම සොයා බැලිය යුතුයි.\n\nවිපක්ෂ නායක සජිත් ප්‍රේමදාස මහතා –\n\nරටක සංහිඳියාව ශක්තිමත් කිරීම සඳහා එම රටේ ජීවත්වන සියලු පුරවැසියන් එක්සිත්ව සිටිය යුතුයි. එසේ නොමැති නම් ජාතික ආරක්ෂාවට පළමුවෙන්ම තර්ජනයක් එල්ල වෙනවා. මට අද මෙම අවස්ථාවට ආරාධනා කිරීම පිළිබඳ ජනාධිපතිවරයාට ස්තූතිවන්ත වන අතර, මෙම වැඩපිළිවෙළ සද්භාවයෙන් යුතුව ඉදිරියට ගෙනයාම ඉතා වැදගත් බව කිව යුතුයි.\n\nපාර්ලිමේන්තු මන්ත්‍රී එම්. ඒ. සුමන්තිරන් මහතා –\n\nඅගමැතිතුමාගේ ප්‍රධානත්වයෙන් යුත් තේරීම් කාරක සභාවක් ඇති කිරීම සම්බන්ධයෙන් මා මීට පෙර පැවති සාකච්ඡාවේ දී කරුණු පෙන්වා දුන්නා. ඒ අනුව කලින් පැවති සමානුපාතික ඡන්ද ක්‍රමය යටතේ පළාත් සභා මැතිවරණ පැවැත්වීම නිර්දේශ කළා.\n\nපාර්ලිමේන්තු මන්ත්‍රී ඩලස් අලහප්පෙරුම, පාර්ලිමේන්තු මන්ත්‍රී වීරසුමන වීරසිංහ, පාර්ලිමේන්තු මන්ත්‍රී විමල් වීරවංශ, පාර්ලිමේන්තු මන්ත්‍රී මහාචාර්ය ජී.එල්. පීරිස් පාර්ලිමේන්තු මන්ත්‍රී සී.වී. විග්නේෂ්වරන්, පූජ්‍ය අතුරලියේ රතන හිමි, දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්. සම්බන්ධන්, පාර්ලිමේන්තු මන්ත්‍රීවරුන් වන ගෙවිඳු කුමාරතුංග, වාසුදේව නානායක්කාර, උදය ගම්මන්පිල, සරත් වීරසේකර, අනුර ප්‍රියදර්ශන යාපා, ලක්ෂ්මන් කිරිඇල්ල ඇතුළු මන්ත්‍රීවරු මෙහිදී අදහස් දැක්වූහ.\n\nඅගමැති දිනේෂ් ගුණවර්ධන, කථානායක මහින්ද යාපා අබේවර්ධන යන මහත්වරු සහ විවිධ පක්ෂ නියෝජනය කරන පක්ෂ නායකයන් සහ නියෝජිතයන් මෙම අවස්ථාවට එක්ව සිටියහ.",
       "URL": "https://www.dinamina.lk/2023/07/28/local/9852/13-%e0%b7%80%e0%b7%90%e0%b6%b1%e0%b7%92-%e0%b7%80%e0%b7%8a%e0%b6%ba%e0%b7%80%e0%b7%83%e0%b7%8a%e0%b6%ae%e0%b7%8f-%e0%b7%83%e0%b6%82%e0%b7%81%e0%b7%9d%e0%b6%b0%e0%b6%b1%e0%b6%ba-%e0%b6%85/",
       "Category": "local",
       "Parent URL": "https://www.dinamina.lk/category/local//page/318/"
}