{
       "Source": "dinamina",
       "Timestamp": "July 31, 2023 1:00 am",
       "Headline": "බාල ඔසු කියා ඖෂධ කාණ්ඩයක් ලොව කිසිම රටක නිපදවන්නේ නෑ",
       "News Content": "ශ්‍රී ජයවර්ධනපුර මහ රෝහලේ අධ්‍යක්ෂ විශේෂඥ වෛද්‍ය රත්නසිරි හේවගේ\nබාල ඖෂධ යනුවෙන් ඖෂධ කාණ්ඩයක් ලොව කිසිම රටක නිෂ්පාදනය නොකරන බවත්, සෞඛ්‍ය අමාත්‍යාංශය විසින් මෙරටට ගෙන්වනු ලබන්නේ අදාළ රටවල මෙන්ම ඖෂධ නියාමන අධිකාරියේද ලියාපදිංචි කළ ඖෂධ පමණක් බවත් ශ්‍රී ජයවර්ධනපුර මහ රෝහලේ අධ්‍යක්ෂ විශේෂඥ වෛද්‍ය රත්නසිරි හේවගේ මහතා පැවසීය. ලෝකයේ විශිෂ්ටතම සෞඛ්‍ය පද්ධතියක් සහිත මෙරට නිදහස් සෞඛ්‍ය ක්ෂේත්‍රය රැකගැනීම රජයේ පමණක් නොව, සෞඛ්‍ය කාර්ය මණ්ඩල හා මහජනතාව මෙන්ම ජන මාධ්‍යයේද වගකීමක් බවත් ඒ මහතා අවධාරණය කළේය. බටහිර වෛද්‍ය විද්‍යාවේ භාවිත වන ඖෂධ මඟින් සංකුලතාවක් හෝ අසාත්මිකතා ඇති වීම සාමාන්‍ය කරුණක් වන නමුත්, ඒවා නිසි ලෙස කළමනාකරණය කිරීමට අවශ්‍ය ක්‍රමවේද වසර ගණනාවක සිට මෙරට ක්‍රියාත්මක වන බවද ඒ මහතා පැවසීය. ඔහු මේ බව සඳහන් කළේ ජනාධිපති මාධ්‍ය අංශය නිෂ්පාදනය කරන ‘වන්-ඕ-වන් කතා’ වැඩසටහන සමඟ එක් වෙමිනි.\n\nඑහිදී වැඩිදුරටත් අදහස් දැක්වූ විශේෂඥ වෛද්‍ය රත්නසිරි හේවගේ මහතා මෙසේද පැවසීය:\n“ඖෂධ අසාත්මිකතාවක් සිදු වූ අවස්ථාවකදී කටයුතු කළ යුතු ආකාරය ඇතුළත් මාර්ගෝපදේශ අපට තිබෙනවා. ඊට අමතරව අදාළ රෝහල තුළ සිදු වන කළමනාකරණයට අමතරව ඖෂධ නියාමන අධිකාරියේ වෙබ් අඩවියේ ඇති Pharmacovigilance (https://www.nmra.gov.lk/index.php?option=com_contact&view=reporting&Itemid=191&lang=en) පිටුව මඟින් එවැනි සිදුවීම් ක්ෂණිකව වාර්තා කිරීමේ මාර්ගගත ක්‍රමවේදයක් මේ වන විටත් පවතිනවා. ඒ අනුව ඖෂධ නියාමන අධිකාරියට ක්ෂණිකව ක්‍රියාත්මක වීමේ හැකියාව තිබෙනවා. තමා ගන්නා ඖෂධ මෙන්ම අසාත්මිකතා ඉතිහාසයක් ඇත්නම් ඒ පිළිබඳ වෛද්‍යවරයාට පැවසීම අනිවාර්යයෙන්ම රෝගියකු විසින් සිදු කළ යුතුයි. සමහර රෝගීන් ඉන්නවා දෛනිකව ගත යුතු ඖෂධ නොගෙන රෝගි තත්ත්වයේ පාලනයක් නැති බව පවසනවා. එවිට වෛද්‍යවරයා විසින් එහි මාත්‍රාව වැඩි කර දෙනවා. එසේ සිදු වුව හොත් රෝගියාට දැඩි අවදානමකට ලක් වීමට සිදු වෙනවා.\n\n“රජයට හා පෞද්ගලික අංශයට කියා වෙන වෙනම ඖෂධ නිෂ්පාදනය කරන්නේ නැති බව විශේෂයෙන් කිව යුතුයි. ශ්‍රී ජයවර්ධනපුර රෝහල ගත හොත් මේ සියල්ල පිළිබඳ ඉහළ කළමනාකාරිත්වයක් තිබෙන රෝහලක් ලෙස හැඳින්විය හැකියි. මීට දින කිහිපයකට පෙරත් දැඩි අසාත්මිකතාවක් පවතින මාර්ගෝපදේශ මත නිසි ලෙස කළමනාකරණය කිරීමට අප කටයුතු කර තිබෙනවා. ඖෂධ පිළිබඳ බියක් ඇති කිරීමෙන් සිදු වෙන්නේ විශාල හානියක්. පසුගිය කාලය තුළ වාර්තා වූ සිදුවීම් මේ වසරේ පමණක් සිදු වූ ඒවා නෙවෙයි. සාමාන්‍යයෙන් සෑම වසරකම එවැනි සිදුවීම් වාර්තා වෙනවා. ශ්‍රී ලංකාව සහ කොස්ටරීකා රාජ්‍යය ලෝකයේ විශිෂ්ටතම සෞඛ්‍ය පද්ධතිය ඇති රටවල් ලෙස හැඳින්වුණා. එවන් විශිෂ්ට සෞඛ්‍ය පද්ධතියක් විනාශ කිරීමට දායක වුව හොත් එය අප විසින්ම අප විනාශ කරගැනීමක් වෙනවා.“",
       "URL": "https://www.dinamina.lk/2023/07/31/local/10245/%e0%b6%b6%e0%b7%8f%e0%b6%bd-%e0%b6%94%e0%b7%83%e0%b7%94-%e0%b6%9a%e0%b7%92%e0%b6%ba%e0%b7%8f-%e0%b6%96%e0%b7%82%e0%b6%b0-%e0%b6%9a%e0%b7%8f%e0%b6%ab%e0%b7%8a%e0%b6%a9%e0%b6%ba%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/311/"
}