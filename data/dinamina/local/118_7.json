{
       "Source": "dinamina",
       "Timestamp": "September 14, 2023 12:23 am",
       "Headline": "සත්ත්ව පාලනයේ දී භාවිතා කරන ඇතැම් ඖෂධ මිල ඉහළයෑම පාලනයට ඇමැති අවධානය",
       "News Content": "සත්ත්ව පාලනයේ දී භාවිතා කරන ඇතැම් ඖෂධවල මිල ඉහළයෑම පාලනය කිරීම ගැන කෘෂිකර්ම ඇමැති මහින්ද අමරවීර මහතාගේ අවධානය යොමු වී තිබේ.\n\nශ්‍රී ලංකාවේ පශු සම්පත් ක්ෂේත්‍රය මුහුණපාන ගැටලු සම්බන්ධව සාකච්ඡාවක් පසුගියදා (11) කෘෂිකර්ම ඇමැතිවරයාගේ ප්‍රධානත්වයෙන් අමාත්‍යාංශයේ දී පැවත්වුණු අවස්ථාවේදී මේ ඖෂධ වර්ගවල මිල ගණන් ශීඝ්‍රයෙන් ඉහළයෑම පාලනයට යම් වැඩපිළිවෙළක් යොදන්නැයි පශු වෛද්‍යවරුන් පිරිසක් ඇමැති මහින්ද අමරවීර මහතාගෙන් ඉල්ලීමක් කර ඇත.\n\nගවයින්, ඌරන්, බැටළුවන්, එළුවන් හා කුකුළන් ආදී සතුන් පාලනයේ දී ඔවුන්ට බෝවන රෝග වළක්වා ගැනීම සඳහා ඇතැම් ඖෂධ වර්ග භාවිතා කිරීම අනිවාර්යෙන්ම කළ යුතුය. නමුත් මේ වනවිට වෙළෙඳ පොළේ සත්ත්ව පාලන ඖෂධවල මිල ගණන් ශීඝ්‍රයෙන් ඉහළ ගොස් තිබේ. පැවැති මිල හා සසඳන කළ මේ වනවිට එම ඖෂධ මිල කීප ගුණයකින් ඉහළ ගොස් ඇති අතර දිනපතා මිල වෙනස් වන තත්ත්වයක් ද පෙන්නුම් කරන බව පශු වෛද්‍යවරුන් මෙහිදී අනාවරණය කළේය.\n\nමේ පිළිබඳව අවධානය යොමු කළ ඇමැතිවරයා මේ ඖෂධ මෙරටට ආනයනය කරන මිල හා අලෙවි කරන මිල අතර පවතින පරතරය සොයා බැලීමට මිල ගණන් පිළිබඳ වාර්තාවක් වහාම තමන්ට ලබා දෙන ලෙස සත්ත්ව නිෂ්පාදන හා සෞඛ්‍ය දෙපාර්තමේන්තුවට උපදෙස් ලබා දී ඇත.\n\nඖෂධ මෙරටට ගෙන්වන ආයතන සමඟ පළමුව සාකච්ඡා කිරීමටත් අනතුරුව ඔවුන් විසින් ඉදිරිපත් කරන කරුණු සැලකිල්ලට ගනිමින් පශු සම්පත් සඳහා භාවිතා කරන ඖෂධ මිල ඉහළයෑම පාලනයට වැඩ පිළිවෙළක් යෙදීමට ද ඇමැතිවරයා එකඟත්වය පළ කළේය.\n\n‘ඖෂධ මිල පාලනය සඳහා පාරිභෝගික ආරක්ෂණ අධිකාරිය විසින් පියවර ගත යුතුව තිබෙනවා. ඒ සඳහා කෘෂිකර්ම අමාත්‍යාංශයට බලයක් නැහැ. නමුත් මම විෂය බාර අමාත්‍යවරයා විදියට මේ ඖෂධ ආනයන මිල හා අලෙවි මිල අතර පවතින පරතරය හඳුනා ගැනීම කළ යුතුයි. යම් අවම මිලකට ඖෂධ අලෙවි කිරීමට හැකියාවක් ඇත්නම් එසේ නොකර පශු සම්පත් පාලනයේ යෙදී සිටින පුද්ගලයන් සූරාකෑම වැරදියි.\n\nකෘෂිකර්ම අමාත්‍යාංශයේ ලේකම් ගුණදාස සමරසිංහ මහතා , පශු සම්පත් හා සෞඛ්‍ය දෙපාර්තමේන්තුවේ අධ්‍යක්ෂ ජනරාල් වෛද්‍ය හේමාලි කොතලාවල මහත්මිය, පශු සම්පත් සංවර්ධන අංශයේ නිලධාරිහු ,පශු වෛද්‍යවරු කීප දෙනෙක් මේ සාකච්චාවට සහභාගි වූහ.\n\nබුද්ධිකා ඉඹුලාන",
       "URL": "https://www.dinamina.lk/2023/09/14/local/21961/%e0%b7%83%e0%b6%ad%e0%b7%8a%e0%b6%ad%e0%b7%8a%e0%b7%80-%e0%b6%b4%e0%b7%8f%e0%b6%bd%e0%b6%b1%e0%b6%ba%e0%b7%9a-%e0%b6%af%e0%b7%93-%e0%b6%b7%e0%b7%8f%e0%b7%80%e0%b7%92%e0%b6%ad%e0%b7%8f-%e0%b6%9a/",
       "Category": "local",
       "Parent URL": "https://www.dinamina.lk/category/local//page/118/"
}