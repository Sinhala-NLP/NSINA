{
       "Source": "dinamina",
       "Timestamp": "July 20, 2023 1:00 am",
       "Headline": "රේස් කාරයෙන් පොලිස් නිලධාරීන් හැප්පූ  කෝටිපතියාගේ පුතා අත්අඩංගුවට",
       "News Content": "ධාවන තරගවලට යොදා ගන්නා මෝටර් රථයකින් පොලිස් නිලධාරීන් දෙදෙනෙකු ගමන් කළ යතුරුපැදියක් හප්පා පලා ගොස් සැඟව සිටි කොල්ලුපිටියේ වාහන අලෙවි සැලක හිමිකරුවකුගේ පුතකු බම්බලපිටිය පොලිසිය පෙරේදා (18) අත්අඩංගුවට ගනු ලැබීය.\n\nමෙම කෝටිපති ව්‍යාපාරිකයාගේ පුතා වෛද්‍ය පරීක්ෂණයකට ලක්කිරීමේදී අනාවරණය වී ඇත්තේ ඔහු ගංජා, අයිස් සහ මත්පැන් පානය කරන අයකු බවය.\n\nමෙම අනතුර සිදු කළ පසුගිය 17 වෙනිදා රාත්‍රී කාලයේද ඔහු මෝටර් රථය පදවා ඇත්තේ මෙම මත්ද්‍රව්‍ය සියල්ලම පානය කර බව ඒ අනුව පෙනී යන්නේ යැයි උසස් පොලිස් නිලධාරියෙක් සඳහන් කළේය.\n\nමෙම අනතුර සිදු වන්නේ 17 වෙනිදා රාත්‍රී 10.00ට පමණ බම්බලපිටිය අල්මයිනා හෝටලය ඉදිරිපිටදීය.\n\nබොරැල්ල පොලිස් ස්ථානයට අනුයුක්ත පොලිස් කොස්තාපල්වරුන් වන ජේ.එච්.එන්.ටී. වික්‍රමසිරි සහ එස්.පී.එච්.එම්. කුමාරසිරි යන නිලධාරීන් දෙදෙනා මෙසේ අනතුරට ලක්ව තිබේ. ඔවුන් මේ වන විට කොළඹ ජාතික රෝහලේ හදිසි අනතුරු අංශයේ ප්‍රතිකාර ලබන බවත් එක් නිලධාරියෙකුගේ පාදයේ ඇඟිලි කිහිපයක් ඉවත් කිරීමට සිදුව ඇති බවත් එම උසස් පොලිස් නිලධාරියා කීය.\n\nමෙම නිලධාරීන් දෙදෙනා එක් නිලධාරියෙකුගේ පුද්ගලික යතුරුපැදියේ නැඟී රාජකාරි කටයුත්තක් සඳහා වැල්ලවත්ත දෙස සිට කොල්ලුපිටිය දෙසට ගමන් කරමින් සිටියදී මාර්ගයේ වැරදි දිසාවෙන් වේගයෙන් පැමිණි මෝටර් රථය පොලිස් නිලධාරීන් දෙදෙනා ගමන් කරමින් සිටි යතුරුපැදියේ ගැටී ඇති බව පොලිසිය කියයි.\n\nමෙම අනතුරින් පසු නිලධාරින්ට කුමක් සිදුවී දැයි සොයා බැලීමකින් තොරව මෝටර් රථය පැමිණි වේගයෙන්ම පදවාගෙන රියැදුරු පලා ගොස් තිබේ.\n\nමෙම අනතුර සම්බන්ධයෙන් ආරක්ෂක කැමරා දර්ශන පවා පරීක්ෂා කරමින් කළ විමර්ශනයකින් අනතුරුව සැකකරු මෝටර් රථය සමඟ අත්අඩංගුවට ගෙන ඇත. මෙම සැකකරුව අධිකරණයට ඉදිරිපත් කිරීමෙන් අනතුරුව ලබන 24 වෙනිදා දක්වා රක්ෂිත බන්ධනාගාරගත කර තිබේ.\n\nගයාන් කුමාර වීරසිංහ",
       "URL": "https://www.dinamina.lk/2023/07/20/local/7815/%e0%b6%bb%e0%b7%9a%e0%b7%83%e0%b7%8a-%e0%b6%9a%e0%b7%8f%e0%b6%bb%e0%b6%ba%e0%b7%99%e0%b6%b1%e0%b7%8a-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b1%e0%b7%92%e0%b6%bd%e0%b6%b0/",
       "Category": "local",
       "Parent URL": "https://www.dinamina.lk/category/local//page/356/"
}