{
       "Source": "dinamina",
       "Timestamp": "August 30, 2023 1:38 am",
       "Headline": "ඇතින්නක් මහනුවර අම්බලමක් කුඩු කරයි",
       "News Content": "ඇතින්නක් විසින් කළ පහරදීමකින් වාස්තු විද්‍යාත්මකව මහනුවර යුගයේ ගෘහ නිර්මාණ ශිල්පවලට අනුකූලව නිර්මාණය කර තිබූ කෞතුක වටිනාකමක් ඇති මහනුවර විෂ්ණු දේවාලය අසල පිහිටි අම්බලම සම්පූර්ණයෙන්ම කඩා වැටී ඇත.\nඅම්බලම ආසන්නයේ බැඳ සිටි මැණික්හින්න ප්‍රදේශයේ ව්‍යාපාරිකයකුට අයත් මුතු ඇතින්න ඊයේ (29) පෙරවරු 9.55ට පමණ අම්බලමේ ඉදිරිපස බිත්තිය හොඬයෙන් තල්ලු කර කඩා බිඳදමා තිබෙන බවත් ඒ සමඟ අම්බලම කඩා වැටී තිබෙන බවත් පොලිසිය පවසයි.\nසිද්ධිය වන අවස්ථාවේ ඇත් ගොව්වා විෂ්ණු දේවාලයේ කාර්යාලය වෙත ගොස් සිට ඇති බව පොලිස් පරීක්ෂණ මඟින් අනාවරණය වී තිබේ.\nමෙම අම්බලම මහනුවර යුගයේ ගෘහ නිර්මාණ ශිල්පවලට අනුකූලව ආකෘතියක් ලෙස ගොඩ නැගූ එකක් බවත් එහි පුරාවිද්‍යාත්මක වටිනාකමක් නැති බවත් පුරාවිද්‍යා දෙපාර්තමේන්තුව පවසයි.\nමහනුවර ඇසළ පෙරහර අවසන් වීමෙන් පසු අම්බලම පෙර පැවති තත්ත්වයට ගොඩනඟා දීමට විෂ්ණු දේවාලයේ බස්නායක නිලමේ මහේන් රත්වත්ත මහතා එකඟ වී ඇත.\n\nඅසේල කුරුළුවංශ",
       "URL": "https://www.dinamina.lk/2023/08/30/local/18228/%e0%b6%87%e0%b6%ad%e0%b7%92%e0%b6%b1%e0%b7%8a%e0%b6%b1%e0%b6%9a%e0%b7%8a-%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%85%e0%b6%b8%e0%b7%8a%e0%b6%b6%e0%b6%bd%e0%b6%b8%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/174/"
}