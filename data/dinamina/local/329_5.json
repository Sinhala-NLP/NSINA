{
       "Source": "dinamina",
       "Timestamp": "July 26, 2023 1:00 am",
       "Headline": "ජාතික පොලිස් කොමිෂන් සභාවේ බලතල සමහරක් පොලිස්පතිවරයාගේ සිට සහකාර පොලිස් අධිකාරි දක්වා පැවැරේ",
       "News Content": "ජාතික පොලිස් කොමිෂන් සභාවට ආණ්ඩුක්‍රම ව්‍යවස්ථාවෙන් පැවරී ඇති බලතලවලින් පොලිස් නිලධරයන් පත් කිරීම, ස්ථාන මාරු කිරීම, විනය ක්‍රියාමාර්ග අතුළු බලතල ශ්‍රී ලංකා පොලිස් සේවයේ නියුතු නිලධරයන් අතුරින් පොලිස්පතිවරයාගේ සිට සහකාර පොලිස් අධිකාරී දක්වා නිලධාරීන් වෙත පෙරේදා (24) දින සිට පවරා දී තිබේ.\n\nමේ සම්බන්ධයෙන් වන අති විශේෂ ගැසට් පත්‍රය ජාතික පොලිස් කොමිෂන් සභාවේ සභාපති ඊ.ඩබ්ලිව්.එම්. ලලිත් ඒකනායක මහතා විසින් මෙම 20 දින නිකුත් කර තිබේ.\n\nඑසේ වුව ද ජාතික පොලිස් කොමිෂන් සභාව විසින් සිදු කරන ලද යම් බලතල පැවරීමක් සම්බන්ධයෙන් හෝ එකී කොමිෂන් සභාව විසින් එලෙස සිදු කරන ලද යම් බලතල පැවරීමක් ක්‍රියාත්මක කිරීම සම්බන්ධයෙන් හෝ කිසියම් ප්‍රශ්නයක් උද්ගත වන අවස්ථාවකදී ජාතික පොලිස් කොමිෂන් සභාවේ තීරණය අවසානාත්මක තීරණය විය යුතු බව ද එහි සඳහන් වේ.\n\nජාතික පොලිස් කොමිෂන් සභාව විසින් පොලිස්පතිවරයාට සහ අනෙකුත් පොලිස් නිලධාරීන් වෙත පවරනු ලබන බලතල ක්‍රියාත්මක කිරීමේදී පොලිස්පතිවරයා සහ අනෙකුත් පොලිස් නිලධාරීන් විසින් සෑම අවස්ථාවකම ගනු ලබන තීරණ ආණ්ඩුක්‍රම ව්‍යවස්ථාවේ 155උ වන ව්‍යවස්ථාව පරිදි ජාතික පොලිස් කොමිෂන් සභාව විසින් පොලිස් නිලධාරීන්ගේ පත් කිරීමේ, උසස් කිරීමේ, ස්ථාන මාරු කිරීමේ, විනය පාලනය කිරීමේ සහ සේවයෙන් පහ කිරීම සම්බන්ධයෙන් පනවනු ලබන පටිපාටිමය රීතිවලට මෙන්ම එකී කොමිසම කාලයෙන් කාලයට තීරණය කරන රීති, රෙගුලාසි සහ අනෙකුත් විධිවිධාන වලට යටත්ව ක්‍රියාත්මක කරනු ලැබිය යුතු බවට ජාතික පොලිස් කොමිෂන් සභාව විසින් නිශ්චිතවම නියම කරනු ලැබ තිබේ.",
       "URL": "https://www.dinamina.lk/2023/07/26/local/9288/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%9a%e0%b7%9c%e0%b6%b8%e0%b7%92%e0%b7%82%e0%b6%b1%e0%b7%8a-%e0%b7%83%e0%b6%b7%e0%b7%8f/",
       "Category": "local",
       "Parent URL": "https://www.dinamina.lk/category/local//page/329/"
}