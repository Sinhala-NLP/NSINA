{
       "Source": "dinamina",
       "Timestamp": "August 14, 2023 1:32 am",
       "Headline": "නව ඩිජිටල් හැඳුනුම්පතට ඔක්තෝබර් ගිවිසුම්ගත වෙයි",
       "News Content": "ඉන්දීය ආධාර යටතේ මෙරටට හඳුන්වා දෙන නව ඩිජිටල් හැඳුනුම්පත හෙවත් සුවිශේෂ ඩිජිටල් හැඳුනුම්පත (Unique Digital Identity) සකස් කරන ආයතනය හා ශ්‍රී ලංකා රජය ලබන ඔක්තෝබර් මාසයේදී ගිවිසුම්ගත වීමට නියමිතය.\nජනාධිපති කාර්ය මණ්ඩල ප්‍රධානී සාගල රත්නායක මහතාගේ අධීක්ෂණය යටතේ මේ ව්‍යාපෘතිය ක්‍රියාත්මකය.\nඊට අදාළ මූලික පියවර වෙනුවෙන් ඉන්දීය රුපියල් මිලියන 450ක් ශ්‍රී ලංකාවේ ඉන්දීය මහකොමසාරිස් ගෝපාල් බග්ලේ මහතා සාගල රත්නායක මහතාට පිරිනැමීය.\nමේ ව්‍යාපෘතිය වෙනුවෙන් ලෝකයේ තොරතුරු තාක්ෂණ ක්ෂේත්‍රයේ ප්‍රධාන සමාගම් රැසක් නොමිලේ දැනුම මෙරටට පිරිනමන අතර බිල් ගේට්ස් සමාගමේ පදනමක් වන බිල් සහ මිලින්ඩා ගේට්ස් පදනම ද ඒ අතර වේ.\nඉන්දියාව මේ වන විට ඩිජිටල් හැඳුනුම්පතක් එරට ජනතාවට හඳුන්වා දී ඇති අතර එම ආකෘතියටම මෙරට ජනතාවට ද ඩිජිටල් හැඳුනුම්පතක් නිකුත් කෙරෙනු ඇත.\nපුද්ගලයකුගේ ජෛව තොරතුරු (ලේ වර්ගය ආදි තොරතුරු) ඇතුළු සියලු විස්තර ඔහු වෙනුවෙන් වෙන්වූ අන්තර්ජාල ගිණුමක තැන්පත් වෙයි.\nඔහුගේ හෝ ඇගේ අනුමැතිය මත මේ සියලු තොරතුරු බැංකු ගනුදෙනු ඇතුළු සියලු කටයුතු වෙනුවෙන් හෝ වෙනත් ආයතනික අවශ්‍යතා වෙනුවෙන් යොමු කිරීමේ පහසුකම ද මේ නව හැඳුනුම්පත සමඟ ඇතිවනු ඇත.\nපුද්ගලයකුට තම රාජකාරී අවශ්‍යතා ඉටු කර ගැනීම වෙනුවෙන් අදාළ ආයතනය වෙත නොගොස් අන්තර්ජාලය ඔස්සේ කටයුතු කර ගැනීමේ පහසුකම මේ අනුව උදාවනු ඇත.\nමුළු රටම ඊ කලාපයක් කිරීමේ ජනාධිපති රනිල් වික්‍රමසිංහ මහතාගේ සංකල්පයක් අනුව මේ ව්‍යාපෘතිය ආරම්භ වන අතර එය ඉන්දීය රජයේ පූර්ණ අනුග්‍රහය යටතේ සිදු වෙයි. ලබන වසර අවසන් වීමට ප්‍රථම ඩිජිටල් හැඳුනුම්පත් නිකුත් කිරීමේ ක්‍රියාවලිය ආරම්භ කිරීමට රජය සැලසුම් කර තිබේ.",
       "URL": "https://www.dinamina.lk/2023/08/14/local/13803/%e0%b6%b1%e0%b7%80-%e0%b6%a9%e0%b7%92%e0%b6%a2%e0%b7%92%e0%b6%a7%e0%b6%bd%e0%b7%8a-%e0%b7%84%e0%b7%90%e0%b6%b3%e0%b7%94%e0%b6%b1%e0%b7%94%e0%b6%b8%e0%b7%8a%e0%b6%b4%e0%b6%ad%e0%b6%a7-%e0%b6%94/",
       "Category": "local",
       "Parent URL": "https://www.dinamina.lk/category/local//page/251/"
}