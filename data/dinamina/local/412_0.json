{
       "Source": "dinamina",
       "Timestamp": "July 6, 2023 1:00 am",
       "Headline": "මිල අධික මත්ද්‍රව්‍ය මාලදිවයිනට කුරියර් කරන මොරටුවේ කෝටිපතියාගේ පුතා මාට්ටු",
       "News Content": "මෙරට මෙතෙක් හමු වී නැති මිල අධික මත්ද්‍රව්‍ය විශේෂයක් (ග්‍රෑම් 115) සමඟ\nමොරටුවේ පදිංචි කෝටිපති ව්‍යාපාරිකයකුගේ තරුණ පුතකු සහ මාලදිවයිනේ\nව්‍යාපාරවල නිරත කෝටිපති ව්‍යාපාරිකයකු සමඟ එම ව්‍යාපාරිකයාගේ ගෝලයකු\nපානදුර පිහිටි මධ්‍යම දූෂණ මර්දන ප්‍රහාරක බළකායේ නිලධාරීන් කණ්ඩායමක් ඊයේ\n(14) කළ වැටලීමකදී අත්අඩංගුවට ගෙන තිබේ.\n\nගුවන් භාණ්ඩ ලෙස කුරියර් කර මෙරටට රැගෙන එන මෙම මත්ද්‍රව්‍යවලින් සුළු\nප්‍රමාණයක් පමණක් තබාගෙන වැඩි ප්‍රමාණයක් සෙල්ලම්බඩු අස්සේ සඟවා\nමාලදිවයිනට කුරියර් මඟින් ප්‍රවාහනය කරන බව ද විමර්ශනවලින් හෙළි වූ බව\nමධ්‍යම දූෂණ මර්දන ප්‍රහාරක බළකාය සඳහන් කළේය.\n\nමොරටුව සමන්පුර පදිංචිව සිටින පාරම්පරික කෝටිපති ව්‍යාපාරිකයකුගේ 25\nහැවිරිදි පුතකු විසින් ගුවන් භාණ්ඩ ලෙස මෙරටට ගෙන්වන මෙම මත්ද්‍රව්‍ය සිය නිවෙසේ\nසඟවාගෙන සිටින බවට මධ්‍යම දූෂණ මර්දන ප්‍රහාරක බළකායේ ස්ථානාධිපති ප්‍රධාන\nපොලිස් පරීක්ෂක ඉන්දික වීරසිංහ මහතාට ලද තොරතුරකට අනුව මෙම වැටලීම කර ඇත්තේ\nඑහි අධ්‍යක්ෂ සහකාර පොලිස් අධිකාරි උදය කුමාර මහතාගේ උපදෙස් ඇතිවය.\n\nමෙම වැටලීම සිදු කිරීමට පෙර බුද්ධි අංශ නිලධාරීන් යොදා කළ සොයා බැලීමකදී පෙනී\nගොස් ඇත්තේ මොරටුව සමන්පුර පදිංචි කෝටිපති ව්‍යාපාරිකයාගේ පුතා හමුවීමට මිල\nඅධික සුඛෝපභෝගී වාහනවලින් විවිධ පුද්ගලයන් නිතර එන යන බවය. එසේ පැමිණෙන\nබොහෝ දෙනකු මෙම මත්ද්‍රව්‍ය මිලදී ගැනීමට පැමිණෙන අය බව නිරීක්ෂණය කිරීමෙන්\nඅනතුරුව ඊයේ (05) දහවල් එම නිවෙස වටලා ඇත්තේ ඉන්දික වීරසිංහ මහතා ඇතුළු\nනිලධාරීන් කණ්ඩායමක් විසිනි. තෙමහල් සුවිසල් නිවෙසක් වූ මෙම නිවෙසේ ඉහළ මහලේ\nමෙරට ප්‍රමුඛ සන්නිවේදන ආයතනයක කුලුනක් පවා ඉදි කර ඇති බව මධ්‍යම දූෂණ මර්දන\nප්‍රහාරක බළකාය සඳහන් කරයි. මෙම මත්ද්‍රව්‍ය ජාවාරමට සම්බන්ධ ව්‍යාපාරික\nපුත්‍රයා මෙම වැටලීම කරන විට රැඳී සිට ඇත්තේ නිවෙසේ දෙවැනි මහලේ කාමරයකය.\nමත්ද්‍රව්‍ය හමු වී ඇත්තේ එම කාමරයේ තිබියදී බව පොලිස් තොරතුරු අනාවරණය කළේය.\n\nමේ සම්බන්ධයෙන් දීර්ඝ ලෙස ප්‍රශ්න කිරීමේදී මෙම ව්‍යාපාරික පුත්‍රයා පවසා ඇත්තේ\nමාලදිවයිනේ ව්‍යාපාරික කටයුතුවල නිරත බෝට්ටු හිමිකරුවකු වන කෝටිපති\nව්‍යාපාරිකයකු මෙම මත්ද්‍රව්‍ය ජාවාරමට සම්බන්ධව සිටින බවය. අත්තිඩියේ\nපදිංචිකරුවකු වන ඔහු බෝට්ටු අමතර කොටස් ආනයනයේ නිරතව සිටින්නකු බව ද පෙනී\nගොස් ඇත. ඔහු සතුවද කුෂ් නමැති මත්ද්‍රව්‍ය ග්‍රෑම් 15 තිබී හමුවී ඇත. මොරටුවේ\nකෝටිපති ව්‍යාපාරික පුත්‍රයාගේ තොරතුරු මත 32 හැවිරිදි එම ව්‍යාපාරිකයාව\nඅත්අඩංගුවට ගෙන ඇත්තේ මධ්‍යම දූෂණ මර්දන බළකායේ තවත් කණ්ඩායමක් විසිනි. එම\n\nසෙල්ලම්බඩු අස්සේ සඟවා කුරියර් කර මෙම මත්ද්‍රව්‍ය මාලදිවයිනට යවන්නේ මෙම\nව්‍යාපාරිකයා බව ද ප්‍රශ්න කිරීමේදී සහ විමර්ශනයේදී හෙළි වී ඇත. මෙරටට මෙම\nමත්ද්‍රව්‍ය ගෙන්වන්නේ ද මෙම ව්‍යාපාරිකයා බව පෙනී ගියේ යැයි මධ්‍යම දූෂණ මර්දන\nප්‍රහාරක බළකායේ උසස් නිලධාරියෙක් පැවසීය.\n\nමෙම ජාවාරමට බෝට්ටු ව්‍යාපාරිකයාගේ ගෝලයකු ද සම්බන්ධ බව ප්‍රශ්න කිරීමේදී\nහෙළි වී තිබේ. ඒ අනුව දෙහිවල ඇන්ඩර්සන් පාරේදී තුන්වැනි සැකකරුව අත්අඩංගුවට\nගෙන තිබේ. එහිදී එම පුද්ගලයා සතුව තිබී කුෂ් නමැති මත්ද්‍රව්‍ය ග්‍රෑම් 20ක්ද තිබී\nසොයාගත් බව මධ්‍යම දූෂණ මර්දන ප්‍රහාරක බලකාය සඳහන් කරයි.\n\nමෙම සැකකරුවන් තිදෙනා වැඩිදුර විමර්ශන සඳහා මත්ද්‍රව්‍ය සමඟ මොරටුව\nපොලිසියට භාරදීමට නියමිතව තිබිණි.\n\nමෙතෙක් හමු වී නැති මිල අධික මත්ද්‍රව්‍ය විශේෂය පිළිබඳ මේ වන විටත් වීදි\nවටිනාකම ගණනය කර නැති බව උසස් පොලිස් නිලධාරියෙක් පැවසීය.\n\nමධ්‍යම දූෂණ මර්දන ප්‍රහාරක බළකායේ ප්‍රධාන පොලිස් පරීක්ෂක මහේන්ද්‍ර, උප පොලිස්\nපරීක්ෂක සඳරුවන්, සැරයන් බටුවත්ත (1445), සැරයන් ජයලාල් (428) යන\nනිලධාරීන් මෙම වැටලීමට සම්බන්ධ වී තිබේ.\n\n",
       "URL": "https://www.dinamina.lk/2023/07/06/local/4519/%e0%b6%b8%e0%b7%92%e0%b6%bd-%e0%b6%85%e0%b6%b0%e0%b7%92%e0%b6%9a-%e0%b6%b8%e0%b6%ad%e0%b7%8a%e0%b6%af%e0%b7%8a%e0%b6%bb%e0%b7%80%e0%b7%8a%e0%b6%ba-%e0%b6%b8%e0%b7%8f%e0%b6%bd/",
       "Category": "local",
       "Parent URL": "https://www.dinamina.lk/category/local//page/412/"
}