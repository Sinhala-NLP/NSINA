{
       "Source": "dinamina",
       "Timestamp": "August 21, 2023 12:06 pm",
       "Headline": "නීතිවිරෝධී විදේශ ගත වීම් වැලැක්වීමට නව ඒකකයක්",
       "News Content": "ශ්‍රී ලංකාවෙන් සංචාරක වීසා යොදා ගෙන සිදු කෙරෙන නීතිවිරෝධී විදේශ ගත වීම් වැලැක්වීම සදහා කටුනායක ගුවන් තොටුපොළ පිටත්වීමේ පර්යන්තයේ ” ආරක්ෂිත සංක්‍රමණ ප්‍රවර්ධන ඒකකයක් “කම්කරු සහ විදේශ රැකියා අමාත්‍ය මනූෂ නානායක්කාර මහතා  අතින් අද (21) දින උදෑසන විවෘත කළේය .\n\nඕමානය , මැලේසියාව සහ එක්සත් අරාබි එමීර් රාජ්‍යය වෙත මෑත කාළීනව විශාල වශයෙන් සංචාරක වීසා යටතේ රැකියා සදහා පිටත්ව ගොස් ඇති බවත් , එනිසා විශාල ප්‍රශ්න රාශියක් නිර්මාණය වී ඇති බවත් , ඒවා වැලැක්වීම සදහා මෙම නව ඒකකය ස්ථාපිත කළ බවත් මනූෂ නානායක්කාර අමාත්‍යවරයා පැවසීය .\n\nරාජ්‍ය ආරක්ෂක අමාත්‍යාංශය යටතේ මිනිස් වෙළෙඳාමට එරෙහි ජාතික කාර්යය සාධන බළකායේ නිර්දේශ මත මෙම නව ඒකකය පිහිටුවා තිබේ .\n\nඑහි ශ්‍රී ලංකා විදේශ සේවා නියුක්ති කාර්යාංශයේ , ආගමන විගමන දෙපාර්තමේන්තු , අපරාධ පරීක්ෂණ දෙපාර්තමේන්තු සහ රාජ්‍ය බුද්ධි සේවයේ නිලධාරීන් සේවයෙහි යොදවා තිබේ .\n\nමාස තුනක නියමු ව්‍යාපෘතියක් සේ ක්‍රියාත්මක මෙම ඒකකයේ ප්‍රගතිය සමාලෝචනය කිරීමෙන් පසු , මෙහි තවත් සිදු කළ යුතු සංවර්ධන යෝජනා ද ක්‍රියාත්මක කිරීමට නියමිතය .\n\nමෙම අවස්ථාවට සීමාසහිත ගුවන් තොටුපොළ සහ ගුවන් සේවා සමාගමේ සභාපති , විශ්‍රාමික මේජර් ජනරාල් ජී.ඒ.චන්ද්‍රසිරි , ගුවන් තොටුපොළ කළමනාකරණ ප්‍රධානී එච්.එස්.හෙට්ටිආරච්චි , ශ්‍රී ලංකා විදේශ සේවා නියුක්ති කාර්යාංශයේ සභාපති හිල්මි අසීෂ් , එම කාර්යාංශයේ සාමාන්‍යාධිකාරී ප්‍රියන්ත සේනානායක ඇතුළු ශ්‍රී ලංකා පොලිසිය , අපරාධ පරීක්ෂණ දෙපාර්තමේන්තුව , ආගමන විගමන දෙපාර්තමේන්තුව , ආරක්ෂක අමාත්‍යාංශය නියෝජනය කරමින් ඒවායේ උසස් නිලධාරීන් පිරිසක් ද පැමිණ සිටියහ .\n\n\n\n",
       "URL": "https://www.dinamina.lk/2023/08/21/local/15929/%e0%b6%b1%e0%b7%93%e0%b6%ad%e0%b7%92%e0%b7%80%e0%b7%92%e0%b6%bb%e0%b7%9d%e0%b6%b0%e0%b7%93-%e0%b7%80%e0%b7%92%e0%b6%af%e0%b7%9a%e0%b7%81-%e0%b6%9c%e0%b6%ad-%e0%b7%80%e0%b7%93%e0%b6%b8%e0%b7%8a/",
       "Category": "local",
       "Parent URL": "https://www.dinamina.lk/category/local//page/212/"
}