{
       "Source": "dinamina",
       "Timestamp": "September 4, 2023 2:04 am",
       "Headline": "සඳතැන්නට  ජාත්‍යන්තර ප්‍රමිතියේ  වන විද්‍යා ආයතනයක්",
       "News Content": "\n\nජාත්‍යන්තර ප්‍රමිතියෙන් යුත් උසස් ශ්‍රී ලංකා වන විද්‍යා ආයතනයක් නුවරඑළිය, හාවාඑළිය, සඳතැන්න ප්‍රදේශයේදී වනජීවි හා වන සම්පත් සංරක්ෂණ ඇමැතිනි, නීතිඥ පවිත්‍රා වන්නිආරච්චි මහත්මියගේ ප්‍රධානත්වයෙන් පෙරේදා (2) විවෘත කෙරිණි.\n\nපරිසරයට ඇලුම් කරන දේශීය විදේශිය සැමට පාරිසරික වනජීවී පුහුණුව ලැබිය හැකි වන පරිදි හෙක්ටයාර 53ක භූමියක පිහිටි මේ වන විද්‍යා ආයතනය යුතු රු. මිලියන 1500ක ආයෝජනයකින් ඉදි කර තිබේ. නිල නිවාස 17ක්, ක්‍රීඩාගාරයක්, අසූ දෙනෙකුට එකවර නැවතිය හැකි නේවාසිකාගාරයක්, එකසිය පනහකට එක්වර ආහාර ගත හැකි ආපණ ශාලාවක්, ශ්‍රවණාගාරයක්, පරිපාලන ගොඩනැඟිල්ලක්, දේශන ශාලා, පුස්තකාලයක්, වාහන අංගණයක් ඇතුළු පහසුකම් රැසකින් මේ විද්‍යා ආයතනය සමන්විතය.\n\nඅඩවි වන නිලධාරීන්ට NVQ 6, බීට්ටු වන නිලධාරීන්ට NVQ 5, වන ක්ෂේත්‍ර සහකාර නිලධාරීන්ට NVQ 3 ලෙස මෙහි පාඨමාලා මේ වන විටද ආරම්භ කර තිබෙන අතර, වන ක්ෂේත්‍ර සහකාර නිලධාරීන් 860ක් සඳහා ඉදිරියේදී පාඨමාලා ක්‍රියාත්මක කිරීමට නියමිතය.\n\nවිවෘත කිරීමේ අවස්ථාවට අමාත්‍යාංශ ලේකම් චන්ද්‍රා හේරත්, අතිරේක ලේකම් එච්.ඩී. රත්නායක, සමන්ති රණසිංහ, නුවරඑළිය දිස්ත්‍රික් ලේකම් නන්දන ගලගොඩ, වන සංරක්ෂණ ජනරාල් ආචාර්ය කේ.එම්.ඒ. බණ්ඩාර, අතිරේක අධ්‍යක්ෂ ජනරාල් නිශාන්ත එදිරිසිංහ, අතිරේක වන සංරක්ෂක ජනරාල් දීපානී අලවතුගොඩ, ශ්‍රී ලංකා වන විද්‍යා ආයතනයේ අධ්‍යක්ෂ එස්.එච්. බන්දුමාලා, ESCAMP ව්‍යාපෘති අධ්‍යක්ෂ අනුර සතුරුසිංහ, පේරාදෙණිය විශ්වවිද්‍යාලයේ භූගෝල විද්‍යා අධ්‍යයනාංශයේ මහාචාර්ය මුදිත ප්‍රසන්නජිත් පෙරේරා, මධ්‍යම ඉංජිනේරු උපදේශක කාර්යාංශයේ සහකාර සාමාන්‍යාධිකාරි අනුර සේමසිංහ මහත්ම මහත්මීහුද, නුවරඑළිය රෝහලේ අධ්‍යක්ෂ ඇතුළු නිලධාරීන්, වන සංරක්ෂණ දෙපාර්තමේන්තුවේ නිලධාරීන් ඇතුළු විශාල පිරිසක් එක් වූහ.\n\nබුද්ධිකා ඉඹුලාන",
       "URL": "https://www.dinamina.lk/2023/09/04/local/19259/%e0%b7%83%e0%b6%b3%e0%b6%ad%e0%b7%90%e0%b6%b1%e0%b7%8a%e0%b6%b1%e0%b6%a7-%e0%b6%a2%e0%b7%8f%e0%b6%ad%e0%b7%8a%e0%b6%ba%e0%b6%b1%e0%b7%8a%e0%b6%ad%e0%b6%bb-%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/158/"
}