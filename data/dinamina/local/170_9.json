{
       "Source": "dinamina",
       "Timestamp": "August 31, 2023 1:00 am",
       "Headline": "ශ්‍රී ලංකා – තායිලන්ත සහයෝගිතාව තවදුරටත් වර්ධනයට අවධානය",
       "News Content": "ශ්‍රී ලංකා – තායිලන්ත ද්වි-පාර්ශ්වික සහයෝගිතාව තවදුරටත් වර්ධනය කර ගැනීමට වෙළෙඳ, ආයෝජන, ආරක්‍ෂක, සංස්කෘතික, ධීවර සහ සංචාරක ක්ෂේත්‍රවල සබඳතා කෙරෙහි අවධානය යොමු කර ඇත.\n\nශ්‍රී ලංකා – තායිලන්ත ද්වි-පාර්ශ්වික දේශපාලන උපදේශන වටයේ 05 වැනි වටය කොළඹ, විදේශ කටයුතු අමාත්‍යාංශයේදී පැවති අතර, එහිදී මේ සම්බන්ධයෙන් අවධානය යොමු කළ බව විදේශ කටයුතු අමාත්‍යාංශය පවසයි.\n\nමෙහිදී ශ්‍රී ලංකා දූත කණ්ඩායම විදේශ කටයුතු අමාත්‍යාංශයේ ලේකම් අරුණි විජේවර්ධන මහත්මිය විසින් මෙහෙයවන ලද අතර, තායිලන්ත නියෝජිත පිරිසේ ප්‍රධානත්ව‍ෙයන් තායිලන්ත විදේශ කටයුතු පිළිබඳ ස්ථිර ලේකම් සරුන් චරොඑන්සුවන් මහතා විසින් හොබවා තිබේ.\n\nශ්‍රී ලංකාව සහ තායිලන්තය අතර ද්වි-පාර්ශ්වික සබඳතා තවදුරටත් වර්ධනය කර ගනිමින් දෙරට අතර, වෙළෙඳ හා ආයෝජන, ආරක්‍ෂක, සංස්කෘතික, ධීවර සහ සංචාරක යන ක්ෂේත්‍රවල අන්‍යෝන්‍ය සහයෝගීතාව පුළුල් කරගැනීම සම්බන්ධයෙන් අවධානය යොමු කළ බව විදේශ කටයුතු අමාත්‍යාංශය පවසයි.\n\nතායිලන්ත – ශ්‍රී ලංකා නිදහස් වෙළෙඳ ගිවිසුම අවසන් කිරීම වෙනුවෙන් ශ්‍රී ලංකාව ප්‍රමුඛත්වයදී තිබෙන අතර, ඊට අමතරව 2022 ජනවාරි මස 01 වැනි දින සිට බලාත්මක වූ ලොව විශාලතම නිදහස් වෙළෙඳ කලාපය වන කලාපීය විස්තීරණ ආර්ථික හවුල්කාරීත්ව (RCEP) ගිවිසුමට සම්බන්ධ වීමට ශ්‍රී ලංකාව අදහස් කරයි.",
       "URL": "https://www.dinamina.lk/2023/08/31/local/18324/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%ad%e0%b7%8f%e0%b6%ba%e0%b7%92%e0%b6%bd%e0%b6%b1%e0%b7%8a%e0%b6%ad-%e0%b7%83%e0%b7%84%e0%b6%ba%e0%b7%9d/",
       "Category": "local",
       "Parent URL": "https://www.dinamina.lk/category/local//page/170/"
}