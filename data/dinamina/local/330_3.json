{
       "Source": "dinamina",
       "Timestamp": "July 26, 2023 1:00 am",
       "Headline": "ඩුබායි ධනුෂ්කගේ ගෝලයාගේ ගෝලයා අවි සමඟ කොටුවෙලා",
       "News Content": "පාතාල නායක ඩුබායි ධනුෂ්කගේ ගෝලයකු වන චන්දනගේ ප්‍රධාන ගෝලයා තියුණු අයුධ සමඟ පොලිස් විශේෂ කාර්ය බළකායේ නිලධාරීන් පිරිසක් විසින් පෙරේදා (25) මුල්ලේරියාව සිරිනිවාස මාවතේදී අත්අඩංගුවට ගෙන තිබේ.\n\nපොලිස් විශේෂ කාර්ය බළකාය ජයවර්ධනපුර කඳවුරේ සංග්‍රාමික යතුරුපැදි කණ්ඩායම් අංක II නිලධාරීන්ට ලද තොරතුරකට අනුව විශේෂ කාර්ය බළකාය අණදෙන නිලධාරී නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි අධ්‍යක්ෂ බුද්ධි පොලිස් අධිකාරී එම්.එම්.කේ. විජේසිංහ මහතාගේ මඟ පෙන්වීම පරිදි සහකාර පොලිස් අධිකාරී (බුද්ධි/විශේෂ මෙහෙයුම්/මත්ද්‍රව්‍ය නාශක හා සංවිධානාත්මක අපරාධ මර්දන) සාගර කුලසේකර මහතාගේ අධීක්ෂණය මත ජයවර්ධනපුර කඳවුරේ සංග්‍රාමික යතුරුපැදි කණ්ඩායම් අංක IIහි උප පොලිස් පරීක්ෂක වී.එච්.ජී.එන්.අයි. ජනසිංහ මහතා ඇතුළු නිලධාරීන් කණ්ඩායමක් විසින් මෙම වැටලීම සිදු කර තිබේ.\n\nපොලිස් විශේෂ කාර්ය බළකායේ නිලධාරීන්ට ලද බුද්ධි තොරතුරක් මත මුල්ලේරියාව පොලිස් වසමේ, සිරිනිවාස මාවත, උතුරු මුල්ලේරියාව, අංගොඩ ප්‍රදේශයේ දී වැටලීමක් සිදු කර ඇත.\n\nඑහි දී මන්නා පිහියක් සන්තකයේ තබාගෙන සිටි අංගොඩ ප්‍රදේශයේ පදිංචි වයස අවුරුදු 18ක පුද්ගලයකු අත්අඩංගුවට ගෙන වැඩිදුර විමර්ශන කටයුතු මුල්ලේරියාව පොලිස් ස්ථානය වෙත භාර දී ඇත.\n\nඅත්අඩංගුවට ගත් මෙම පුද්ගලයා ඩුබායි ධනුෂ්ක නමැති පාතාල කල්ලි සාමාජිකයාගේ ගෝලයකු වන චන්දන නමැති පුද්ගලයාගේ සමීපතම ගෝලයකු වන අතර, තොටළඟ ප්‍රදේශයේ දී කපාකොටා ඝාතනයට ලක් වූ පුද්ගලයා සමඟ සමීපව ඇසුරු කළ පුද්ගලයකු බවට තොරතුරු අනාවරණය වී ඇත.",
       "URL": "https://www.dinamina.lk/2023/07/26/local/9315/%e0%b6%a9%e0%b7%94%e0%b6%b6%e0%b7%8f%e0%b6%ba%e0%b7%92-%e0%b6%b0%e0%b6%b1%e0%b7%94%e0%b7%82%e0%b7%8a%e0%b6%9a%e0%b6%9c%e0%b7%9a-%e0%b6%9c%e0%b7%9d%e0%b6%bd%e0%b6%ba%e0%b7%8f%e0%b6%9c%e0%b7%9a/",
       "Category": "local",
       "Parent URL": "https://www.dinamina.lk/category/local//page/330/"
}