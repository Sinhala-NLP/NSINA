{
       "Source": "dinamina",
       "Timestamp": "August 23, 2023 12:56 am",
       "Headline": "අපරාධකරු නුවර පෙරහරේ පොකට් ගහද්දී කොටුවෙලා",
       "News Content": "ආචාර්ය ලෙස්ටර් ජේම්ස් පීරිස් මහතාට ගම්පෙරළිය චිත්‍රපටය අධ්‍යක්ෂණය කිරීම වෙනුවෙන් නවදිල්ලි සිනමා උළෙලේ දී පිරිනමා තිබූ රණ මයුර සම්මානය (Golden Peacock Award) සොරා ගැනීමේ සිද්ධියට සම්බන්ධ පුද්ගලයා මහනුවර පෙරහර සීමාවට ඇතුළු වී මුදල් පසුම්බියක් සොරා ගැනීමට උත්සාහ කිරීමේ දී පොලිසිය විසින් පෙරේදා (21) පස්වරුවේ අත්අඩංගුවට ගනු ලැබ තිබේ.\n\nලියාපදිංචි අපරාධකරුවෙකු වන සැකකරු 71 වැනි වියේ පසුවන බව පොලිසිය පවසයි. සැකකරු ලෙස්ටර් ජේම්ස් පීරිස් මහතාගේ අවසන් කටයුතු සිදු වූ දින නි‍ෙවසේ විශාල ජනතාවක් රැස්ව සිටියදී මෙම සම්මානය සොරා ගෙන තිබූ අතර, පසුව පොලිසිය පරීක්ෂණ පවත්වා සැකකරු හඳුනා ගැනීමෙන් පසු ඔහු අත්අඩංගුවට ගෙන අධිකරණයට ඉදිරිපත් කිරීමට පියවර ගෙන තිබිණි.\n\nපළමු කුඹල් පෙරහරට අතිවිශාල ජනතාවක් පෙරේදා (21) මහනුවරට පැමිණ සිටි අවස්ථාවේ මොහු ජනතාව අතර, තෙරපෙමින් පෙරහර මාර්ගයට ඇතුළු වී කාන්තාවකගේ ගමන් බෑගයෙන් මුදල් පසුම්බිය සොරා ගැනීමට ගිය අවස්ථාවේ පොලිසිය ඔහු අත්අඩංගුවට ගෙන ඇත්තේ අවට සිටි පිරිසගේ ද සහාය ඇතිවය.",
       "URL": "https://www.dinamina.lk/2023/08/23/local/16561/%e0%b6%85%e0%b6%b4%e0%b6%bb%e0%b7%8f%e0%b6%b0%e0%b6%9a%e0%b6%bb%e0%b7%94-%e0%b6%b1%e0%b7%94%e0%b7%80%e0%b6%bb-%e0%b6%b4%e0%b7%99%e0%b6%bb%e0%b7%84%e0%b6%bb%e0%b7%9a-%e0%b6%b4%e0%b7%9c%e0%b6%9a/",
       "Category": "local",
       "Parent URL": "https://www.dinamina.lk/category/local//page/206/"
}