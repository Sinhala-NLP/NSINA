{
       "Source": "dinamina",
       "Timestamp": "September 22, 2023 12:57 am",
       "Headline": "15 වැනි සෝල් ජාත්‍යන්තර ගෘහ නිර්මාණ චිත්‍රපට උලෙළේ BAWA’S GARDEN ප්‍රදර්ශනය කෙරේ",
       "News Content": "කොරියාවේ සෝල් අගනුවරදී පැවති 15 වැනි සෝල් ජාත්‍යන්තර ගෘහ නිර්මාණ චිත්‍රපට උලෙළට Bawa’s Garden චිත්‍රපටය ද ප්‍රදර්ශනය කර තිබේ.\n\nසෝල් හි ශ්‍රී ලංකා තානාපති කාර්යාලය සහ කොරියාවේ ලියාපදිංචි ගෘහ නිර්මාණ ශිල්පීන්ගේ ආයතනය (KIRA) එක්ව 15 වැනි Seoul International Architecture හි එක් අංගයක් වශයෙන් Bawa’s Garden චිත්‍රපටය විශේෂ නැරඹීමක් ලෙස ශ්‍රී ලංකා තානාපති කාර්යාල පරිශ්‍රයේදී ප්‍රදර්ශනය කර ඇත.\n\nක්ලාරා ක්‍රාෆ්ට් ඉසොනෝ විසින් අධ්‍යක්ෂණය කරන ලද වාර්තා චිත්‍රපටයේ නිවර්තන නූතනවාදී ශෛලියේ පුරෝගාමියකු ලෙස ජාත්‍යන්තරව පිළිගත් ශ්‍රී ලාංකික ගෘහ නිර්මාණ ශිල්පී ජෙෆ්රි බාවාගේ නිර්මාණ ඇතුළත් වන බව කොරියාවේ ශ්‍රී ලංකා තානාපති කාර්යාලය පවසයි. ප්‍රධාන වශයෙන්ම ඔහුගේ වතුයාය වන ලුණුගඟ කෙරෙහි අවධානය යොමු කරමින් බාවාගේ ජීවිතය, වැඩ කටයුතු මෙන්ම ඔහුගේ කාර්යයන් සම්බන්ධයෙන් මේ චිත්‍රපටයෙන් පෙන්වාදී තිබේ.\n\nමේ අතර සම්මානලාභී ශ්‍රී ලාංකික ගෘහ නිර්මාණ ශිල්පියකු, ලේඛකයකු සහ බාවා භාරයේ හා ලුණුගඟ භාරයේ භාරකරු චන්න දාස්වත්ත මහතා අදහස් දක්වමින් පෙන්වාදී තිබෙන්නේ ශ්‍රී ලංකා පාර්ලිමේන්තුව නිර්මාණය කිරීමේ සිට පෞද්ගලික හා පොදු දේපොළ ගණනාවක් දක්වා බාවාගේ ක්‍රියාදාමය විශිෂ්ට එකක් බවයි. බාවා දේශීය ද්‍රව්‍ය භාවිතය දිරිමත් කළ බවත්, ඔහුගේ නිර්මාණ නිවර්තන දේශගුණයකට උචිත ලෙස සකස් කිරීමට උත්සාහ කළ බවත් හෙතෙම පෙන්වාදී ඇත.\n\nBawa’s Garden පසුගිය 07 සහ 08 දිනවල සෝල් හි ප්‍රධාන සිනමා ශාලාවේ ද තිරගත කර වී තිබේ.",
       "URL": "https://www.dinamina.lk/2023/09/22/local/24226/15-%e0%b7%80%e0%b7%90%e0%b6%b1%e0%b7%92-%e0%b7%83%e0%b7%9d%e0%b6%bd%e0%b7%8a-%e0%b6%a2%e0%b7%8f%e0%b6%ad%e0%b7%8a%e0%b6%ba%e0%b6%b1%e0%b7%8a%e0%b6%ad%e0%b6%bb-%e0%b6%9c%e0%b7%98%e0%b7%84/",
       "Category": "local",
       "Parent URL": "https://www.dinamina.lk/category/local//page/87/"
}