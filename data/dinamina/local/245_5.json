{
       "Source": "dinamina",
       "Timestamp": "August 15, 2023 2:32 am",
       "Headline": "රත්නපුරේ මෛත්‍රී හිමිගේ  ආගමික අධ්‍යාපනික හා  සමාජයීය සේවාව අගයමු",
       "News Content": "රත්නපුරේ ප්‍රසිද්ධ ග්‍රාමයක් වූ එල්ලාවල පුවක්ගහදේනියේදී 1943 අගෝස්තු 15 වැනි දින උපත ලැබූ මෛත්‍රී හිමියෝ ගිහි කල ගුණදාස ආරියරත්න නම් වූහ. දෝන ඇලිස් නෝනා විජයතුංග හාමිනේ, ලේකම් ආරච්චිලාගේ පවුලිස් අප්පුහාමි මාපිය දෙපළ වූහ.\n\nරත්නපුර කජුගස්වත්ත ඤාණසීහ තපෝවන විහාරස්ථානය ආරම්භයේදී මින් වසර 75කට පෙර ධනවර්ධනාරාමය ලෙස හඳුන්වන ලද්දේ තානායම් පාර අසල බිම් කොටස කුඩා ආවාසයක් සඳහා පරිත්‍යාග කළ ධනවර්ධන බණ්ඩාර මහතාට ගරු කිරීමක් ලෙසිනි. එහි අධිපතීත්වය දැරූ පණ්ඩිත විජිතසේන මාහිමිපාණන්ගේ මුල්ම ශිෂ්‍යයා ලෙස එහි එවක බණ මඩුව වූ පොල්අතු ම රත්නපුරේ මෛත්‍රී හිමියෝ 1954 ජුනි 3 වෙනි දින ප්‍රවෘජ්‍යා භූමියට පත් වූහ.\n\nතුම්මෝදර ශ්‍රී සුමන පිරිවෙනෙහි වසර 8ක් මූලික අධ්‍යාපනය ලබා 1962 ප්‍රාචීන ප්‍රාරම්භ විභාගය සමත් වූහ. 1963දී රත්නපුර ශ්‍රී සුමන මහ පිරිවෙනට ඇතුළත්ව රාජකීය පණ්ඩිත හේන්පිටගෙදර ඤාණසීහ නාහිමිපාණන් වෙතින් අධ්‍යාපනය ලැබීමේ භාග්‍යය හිමිකර ගත්හ. 1964 ප්‍රාචීන මධ්‍යමය සමත් වූ අතර, එම වසරේදී රාමඤ්ඤ මහා නිකායේ ශත සංවත්සර උපසම්පදා මහෝත්සවයේදී ගාල්ල මහමෝදර උදකුක්ඛේප සීමාමාලකයේදී උපසම්පත්තිය ලැබූහ.\n\n1965 විද්‍යාලංකාර විශ්වවිද්‍යාලයට ඇතුළත්ව 1968දී ශාස්ත්‍රවේදී උපාධිය ලබා 1969 වසරේ ශ්‍රී සුමන මහා පිරිවෙනෙහි ආචාර්යවරයකු ලෙස සේවාවේ නිරත වූහ. පරිවේණාධිපති කිරින්දේ සෝමාලෝක මාහිමිපාණන්ගේ ඉල්ලීම පරිදි කජුගස්වත්ත විහාරස්ථානයේ සිට උදෑසනම මුද්දුව පිරි‍වෙනට ගොස් සිසු පිරිස සමඟ ආගමික වතාවත් කොට දවසේ පිරිවෙන් කටයුතු ඇරඹීම ද පුරා වසරක් නොපිරිහෙලා ඉටු කළහ. 1970දී රජයේ උපාධි ගුරු පත්වීම් ලැබ ඇලපාත මහා විද්‍යාලයේ පුරා වසර 14 වසරක් සේවය කළහ. පාසල් කාලයට පමණක් සීමා නොකොට සවස් වරුවේ අතිරේක පන්ති පවත්වමින් සිසු දරුවන්ට අනුග්‍රහය දැක්වූහ. එම සේවා කාලය තුළ 1981දී පේරාදෙණිය ලංකා විශ්වවිද්‍යාලයට ඇතුළත්ව පශ්චාත් උපාධි අධ්‍යාපන ඩිප්ලෝමා පරීක්ෂණයෙන් සමත් වූහ. 1985දී ඇඹිලිපිටිය නින්දගම්පැලැස්ස විදුහලට මාරුවීම් ලබා පැමිණි උන්වහන්සේ එහි නියෝජ්‍ය විදුහල්පති ලෙස 8 වසරක් පුරා අගනා සේවාවක නිරත වූහ. 8 වැනි වසර තෙක් පන්ති පැවති එහි 9, 10, 11 වසර පන්ති ඇරඹීමට මුල්ව ක්‍රියා කළහ. විදුහල්පතිතුමාගේ අනුමැතිය ඇතිව උන්වහන්සේ අධ්‍යාපන අමාත්‍යාංශයට හා විභාග දෙපාර්තමේන්තුවට ගොස් ඒ සඳහා අනුමැතිය ලබා ගත්හ. පාසල් සංවර්ධන සමිතිය විසින් ඉදිකළ පොල් අතු මඩුවෙහි එම පන්ති ඇරඹිණි. ඒ අනුව 1992 දෙසැම්බරයේදී අ. පො. ස. සාමාන්‍ය පෙළ විභාගයට නින්දගම් පැලැස්ස විදුහලින්ම සිසුන් ඉදිරිපත් කෙරිණි. එම විදුහලෙහි නිවාසාන්තර ක්‍රීඩා තරග 1987 වසරේදී මුල්වරට තරුණ ගුරු පිරිසගේ සංවිධායකත්වයෙන් පැවැත්විණි. එම ක්‍රීඩා තරගයට අවශ්‍ය යගුලිය, කවපෙත්ත, පාපන්දු ආදී ක්‍රීඩා උපකරණ ජයග්‍රාහකයන්ට අවශ්‍ය කුසලාන ත්‍යාග ආදිය උන්වහන්සේ ඇඹිලිපිටියේ සිට කොළඹට බස් රථයෙන් ගොස් ක්‍රීඩා භාණ්ඩ සාප්පුවල ඇවිද මිලදී ගෙන ආ සැටි අමතර වියදම් දැරූ සැටි අද ද සතුටින් සිහිපත් කරති.\n\n1993 ජනවාරියේ සිට පුරා 6 වසරක් පලාබද්දල මධ්‍ය විද්‍යාලයේත්, 2000 වසරේ ර/මල්වල මහා විද්‍යාලයේත් සේවය කොට තිස් වසක අධ්‍යාපන සේවය නිමා කළහ. රාජ්‍ය භාෂා ප්‍රවීණතාව ලැබීමට දෙමළ රාජ්‍ය සේවකයන්ට සිංහල ඉගැන්වීම, ආයුර්වේද වෛද්‍ය සිසුන්ට සංස්කෘත භාෂාව ඉගැන්වීම ආදිය උන්වහන්සේ සමාජ සේවයක් ලෙස සිදු කළහ. විහාරස්ථ සම්බුද්ධ ජයන්ති දහම් පාසලේ ප්‍රධානාචාර්යවරයා ලෙස 65 – 85 විසි වසරක් තුළ කළ සේවාව ද අධ්‍යාපන සේවා අතර වේ.\n\nතේප්පනාව මහනන්දනාරාමාධිපති ගරු කටයුතු ගාල්ලේ මාලාලංකාර මහා ස්වාමීන්ද්‍රයාණන් වහන්සේ විසින් පිරිනැමුන දඹදිවින් වැඩම වන ලද ශ්‍රී මහා බෝධි අංකුරය විහාරාධිපති මඩිතියවෙල විජිතසේන මාහිමිපාණන්ගේ අනුශාසනා පරිදි මෛත්‍රී හිමිපාණන් විසින් වැඩමවාගෙන එන ලදුව සියතින් රෝපණය කෙරුණි. එයට අවශ්‍ය කුඩා බෝ මළුවක් උන්වහන්සේගේම වියදමින් නිම කිරීම විශේෂත්වයකි. බෝධි රෝපණයේ සිට විහාරස්ථානයේ ශීඝ්‍ර සංවර්ධනයක් සිදු වූ බව මෛත්‍රී හිමියෝ පවසති.\n\n1980දී විහාරස්ථානය ආසන්න කඳු මුදුනෙහි අවුකන මහා බුදු පිළිම වහන්සේ ඉදිකිරීම මැණික් වෙළෙඳ ව්‍යාපාරික සෝමරත්න කුරුවිටගේ තිලක් සොලමන් කුරුවිටගේ පියපුතු දෙපළගේ දායකත්වයෙන් ඇරඹිණි. මෛත්‍රී හිමියන් කුඩා අවදියේ සිට කඳු මුදුනට යමින් එමින් චෛත්‍යයක් සඳහා ඉතාමත් සුදුසු තැනක් බව තමන්ට වරින් වර මතක් කළ බව සිහිපත් කළ විහාරාධිපති හිමිපාණන් වහන්සේගේ නියමය පරිදි කුරුවිටගේ පියපුතු දෙපළ සමඟ ප්‍රතිමා වහන්සේ නිර්මාණය සඳහා මෛත්‍රී හිමියෝ මුල්ගල් තැබූහ. දිවයිනේ එවකට සිටි දක්ෂතම මූර්ති ශිල්පී හෙන්රි ධර්මසේන කලාශූරීන් විසින් මහා බුද්ධ ප්‍රතිමා වහන්සේ චිත්තාකර්ෂණීය ලෙස නිර්මාණය කරන ලදුව 1982 මාර්තු 25 වන දින ජේ. ආර්. ජයවර්ධන ජනාධිපතිතුමන් විසින් මහජන අභිවන්දනය සඳහා නිරාවරණය කරන ලදි. 1970 වසරේ ගුරු පත්වීම ලැබීමත් සමඟම විහාරස්ථානයේ විදුලි ආලෝක පූජාවේ මූල්‍ය දායකත්වය 33 වසරක් දැරූ බව අද ද සතුටින් සිහිපත් කරමි. 1996 – 98 තෙවසරක් ශ්‍රී පලාබද්දල මධ්‍ය මහා විද්‍යාලයේ දී උන්වහන්සේගේ ඇසුර ලැබීම මා ලද භාග්‍යයකි. උදාර ආගමික සමාජයීය අධ්‍යාපනික සේවාවන් රැසක් සිදු කළ රත්නපුරේ මෛත්‍රී හිමිපාණන්ට නිදුක් නීරෝගී සුවය හා චිර ජීවනය ප්‍රාර්ථනා කරමු.\n\nරාජකීය පණ්ඩිත කාව්‍ය විශාරද කරගල ශෛලකලාරාම මහා විහාරාධිපති පොල්ගස්වත්තේ ධම්මානන්ද හිමි\n\nරත්නපුරේ මෛත්‍රී හිමියන්ගේ එකුන් අසූවන ජන්ම දිනය නිමිත්තෙනි",
       "URL": "https://www.dinamina.lk/2023/08/15/local/14065/%e0%b6%bb%e0%b6%ad%e0%b7%8a%e0%b6%b1%e0%b6%b4%e0%b7%94%e0%b6%bb%e0%b7%9a-%e0%b6%b8%e0%b7%9b%e0%b6%ad%e0%b7%8a%e0%b6%bb%e0%b7%93-%e0%b7%84%e0%b7%92%e0%b6%b8%e0%b7%92%e0%b6%9c%e0%b7%9a/",
       "Category": "local",
       "Parent URL": "https://www.dinamina.lk/category/local//page/245/"
}