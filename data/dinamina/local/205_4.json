{
       "Source": "dinamina",
       "Timestamp": "August 23, 2023 1:00 am",
       "Headline": "ජාතික ගීය මතුවට වෙනස්ව ගායනය වළක්වන්නට කමිටු නිර්දේශ මත වැඩ කරනවා",
       "News Content": "ලංකා ප්‍රිමියර් ලීග් ක්‍රිකට් තරග මාලාවේ සමාරම්භක අවස්ථාවේ ජාතික ගීය වෙනස් කර ගායනා කිරීමේ සිද්ධිය විමර්ශනයට පත් කළ කමිටුව මඟින් නිර්දේශ තුනක් ඉදිරිපත් කර තිබේ.\n\nජාතික ගීය ආණ්ඩුක්‍රම ව්‍යවස්ථාවට අනුව ඇති විධිවිධානවලට පටහැනිව ගායනා කළ අවස්ථාවක ගත යුතු උපදෙස් පිළිබඳ නීතිපති වෙතින් විමසා, ඒ සම්බන්ධයෙන් තීරණයක් ගැනීම, ජාතික ගීය භාවිත කිරීම පිළිබඳ ස්වදේශ කටයුතු විෂයභාර ඇමැතිවරයා මඟින් රෙගුලාසි පද්ධතියක් සකස් කර ක්‍රියාවට නැංවීම සහ කලාපීය හා ජාත්‍යන්තර උත්සව සංවිධානය කරන ක්‍රීඩා අමාත්‍යාංශය හා ජාතික ඔලිම්පික් කමිටුව මඟින් එහි උත්සවවලදී ජාතික ගීය ගායනා කිරීම ආණ්ඩුක්‍රම ව්‍යවස්ථාවේ ඇති විධිවිධානවලට අනුකූලව සිදු කළ යුතු බවට සියලු ක්‍රීඩා සංගම් දැනුම්වත් කළ යුතු වීම ආදි නිර්දේශ ඉදිරිපත් කර තිබෙන බව ස්වදේශ කටයුතු රාජ්‍ය ඇමැති අශෝක ප්‍රියන්ත මහතා ප්‍රකාශ කරයි.\n\nමාධ්‍ය වෙත ප්‍රකාශයක් කරමින් රාජ්‍ය ඇමැතිවරයා මේ බව සඳහන් කළේය. එහිදී වැඩිදුරටත් අදහස් පළ කළ රාජ්‍ය ඇමැතිවරයා අදාළ ගායන ශිල්පිනිය මේ සිදු වූ වරද සම්බන්ධයෙන් අපේ අමාත්‍යාංශයෙන් මේ වන විට ලිඛිතවම සමාව ඉල්ලා තිබෙන බවත්, කමිටුවට පැමිණ සාක්ෂි දීමේදී වාචිකව මේ ගැන සමාව ඉල්ලා තිබෙන බවත්, මෙවැනි තත්ත්වයන් ඉදිරියේදී ඇති නොවන ආකාරයෙන් කටයුතු කරමින් මේ කාරණාව මෙලෙස සමාප්තියට පත් කරන බවත් පැවසීය.",
       "URL": "https://www.dinamina.lk/2023/08/23/local/16467/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%9c%e0%b7%93%e0%b6%ba-%e0%b6%b8%e0%b6%ad%e0%b7%94%e0%b7%80%e0%b6%a7-%e0%b7%80%e0%b7%99%e0%b6%b1%e0%b7%83%e0%b7%8a%e0%b7%80-%e0%b6%9c%e0%b7%8f/",
       "Category": "local",
       "Parent URL": "https://www.dinamina.lk/category/local//page/205/"
}