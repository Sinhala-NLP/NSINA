{
       "Source": "dinamina",
       "Timestamp": "July 27, 2023 1:00 am",
       "Headline": "කටුගස්තොට සා/අන්තෝනි බාලිකාවේ හිටපු විදුහල්පතිනිය අල්ලන්න පොලිස් දැල",
       "News Content": "කටුගස්තොට සාන්ත අන්තෝනි බාලිකාවේ අතරමැදි පන්තිවලට කූට ලේඛන උපයෝගි කර ගනිමින් සිසුන් ඇතුළත් කළ බව කියන සිද්ධියේ සැකකාරියක වන එම විදුහලේ හිටපු විදුහල්පතිනිය අත්අඩංගුවට ගැනීම සඳහා මහනුවර පොලිසියේ විශේෂ අපරාධ විමර්ශන ඒකකය පරීක්ෂණ පවත්වයි.\nගම්පොළ පිහිටි විදුහල්පතිනියගේ නිවෙසට හා ස්ථාන මාරු ලැබ ඇය පැමිණි මධ්‍යම පළාත් අධ්‍යාපන දෙපාර්තමේන්තුවට අවස්ථා කිහිපයකදී පොලිසිය ගියත් ඇය එම ස්ථානවල නොසිටි බව පොලිසිය පවසයි. හිටපු විදුහල්පතිනි පී.කේ.ආර්. රණසිංහ මහත්මිය මෙයට පෙර අපේක්ෂිත ඇපයක් ඉල්ලා සිටි අතර මහනුවර අතිරේක මහේස්ත්‍රාත් මොහොමඩ් රාෆි මහතා විසින් පසුගිය 05 වැනි දින එම ඉල්ලීම ප්‍රතික්ෂේප කරනු ලැබීය.\nවිදේශගත වීම වළක්වමින් පොලිසිය විදුහල්පතිනියට එරෙහිව අධිකරණයෙන් තහනම් නියෝගයක් ද ගෙන තිබේ.\nසාන්ත අන්තෝනි බාලිකාවේ විදුහල්පති ධුරයෙන් ඉවත් කළ පසු රණසිංහ මහත්මිය පළාත් අධ්‍යාපන කාර්යාලයේ සේවය සඳහා වාර්තා කර ඇත්තේ එක් දිනක් පමණි.\nඇය අසනීප නිවාඩු ඉල්ලමින් වෛද්‍ය වාර්තාවක් ඉදිරිපත් කර තිබෙන බව මේ සම්බන්ධව කළ විමසීමකදී මධ්‍යම පළාත් අධ්‍යාපන අමාත්‍යාංශයේ ඉහළ නිලධාරියෙක් පැවසීය.\nකූට ලේඛන උපයෝගි කර ගනිමින් සාන්ත අන්තෝනි බාලිකාවට සිසුන් ඇතුළත් කිරීම සම්බන්ධයෙන් එල්ල වූ චෝදනා සම්බන්ධයෙන් පළාත් අධ්‍යාපන අමාත්‍යාංශය මඟින් ද විශේෂ පරීක්ෂණයක් කරනු ලැබීය. එහි වාර්තාව අනුව විදුහල්පතිනියට චෝදනා පත්‍රයක් නිකුත් කර තිබෙන අතර සේවයට වාර්තා නොකිරීම හේතුවෙන් මෙතෙක් එය ඇයට භාර දීමට නොහැකි වී ඇත. අදාළ චෝදනා පත්‍රය ලියාපදිංචි තැපෑලෙන් රණසිංහ මහත්මිය වෙත යොමු කිරීමට පියවර ගෙන ඇතැයි වාර්තා වේ.\nසිද්ධිය සම්බන්ධයෙන් මහනුවර පොලිසියේ විශේෂ අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක ඩබ්ලිව්.එම්.එස්. උවින්දසිරි මහතාගේ උපදෙස් මත පොලිස් සැරයන් හෙට්ටිආරච්චි මහතා ඇතුළු කණ්ඩායමක් පරීක්ෂණ පවත්වයි.",
       "URL": "https://www.dinamina.lk/2023/07/27/local/9659/%e0%b6%9a%e0%b6%a7%e0%b7%94%e0%b6%9c%e0%b7%83%e0%b7%8a%e0%b6%ad%e0%b7%9c%e0%b6%a7-%e0%b7%83%e0%b7%8f-%e0%b6%85%e0%b6%b1%e0%b7%8a%e0%b6%ad%e0%b7%9d%e0%b6%b1%e0%b7%92-%e0%b6%b6%e0%b7%8f%e0%b6%bd/",
       "Category": "local",
       "Parent URL": "https://www.dinamina.lk/category/local//page/325/"
}