{
       "Source": "dinamina",
       "Timestamp": "October 12, 2023 1:00 am",
       "Headline": "මොබිටෙල් ආයතනයේ සැක සිදුවීම් එළියට දාන නිවේදන ක්‍රියාවලියක්",
       "News Content": "ජාතික තොරතුරු හා සන්නිවේදන තාක්ෂණ විසඳුම් සම්පාදක වන SLT-MOBITEL, සිය පාරිසරික, සමාජයීය හා ආයතනික පාලන ප්‍රතිපත්ති තවදුරටත් ශක්තිමත් කිරීම සඳහා වැඩිදියුණු කළ දුෂ්කෘත නිවේදන ක්‍රියාවලියක් (Whistleblowing Procedure) හඳුන්වා දීමට පියවර ගෙන තිබේ.\n\nමෙහි ප්‍රධානතම අංගයක් වශයෙන්, වාර්තා වන සිදුවීම් සම්බන්ධයෙන් මූලික විමර්ශන කටයුතු සිදු කිරීම සඳහා, SLT-MOBITEL ආයතනයෙන් පූර්ණ වශයෙන් ස්වාධීන නිර්පාක්ෂික දුෂ්කෘත නිවේදන ඒකකයක් ස්ථාපිත කර තිබෙන අතර මෙම නව ක්‍රියාවලිය මඟින් SLT-MOBITEL කාර්ය මණ්ඩලයට, බාහිර පාර්ශ්වයන්ට සහ මහජනතාවට, SLT-MOBITEL ආයතනය තුළ කිසියම් සැකකටයුතු සිදුවීමක් නිරීක්ෂණය වූ විට වහාම ඒ බව වාර්තා කළ හැකි වේ.\n\nඑවිට දුෂ්කෘත නිවේදන ඒකකය මඟින් ඒ සම්බන්ධයෙන් මූලික විමර්ශනයක් පවත්වා විගණන කමිටුව වෙත වාර්තාවක් ඉදිරිපත් කරන අතර එම වාර්තාවේ සඳහන් කරුණු අනුව ප්‍රධාන අභ්‍යන්තර විගණන නිලධාරී සහ ප්‍රධාන විධායක නිලධාරී විසින් ඒ සම්බන්ධයෙන් අවශ්‍ය පියවර ගන්නා බව ශ්‍රී ලංකා ටෙලිකොම් මොබිටෙල් ආයතනය පවසයි.\n\n“මෙය විශිෂ්ටතම ආයතනික පාලන විධිවිධාන ස්ථාපිත කිරීම සඳහා සමාගම දක්වන උනන්දුවට මනා සාක්ෂියක්. ආචාරධාර්මික ආයතනික පාලනය සහ වගකීම්සහගත ආයතනික පුරවැසිභාවය යන සංකල්ප ව්‍යාපාරකරණයේදී අතිශයින් වැදගත් බව අප විශ්වාස කරනවා. මේ සංශෝධිත දුෂ්කෘත නිවේදන ක්‍රියාවලිය සැලසුම් කර ඇත්තේ, සමාගම අභ්‍යන්තරයේ සිදුවන දූෂණ හා වංචා ආදිය සම්බන්ධයෙන් හඬක් නඟන්නන්ට ප්‍රතිවිපාක සහ පළි ගැනීම් පිළිබඳ බියකින් තොරව ආරක්‍ෂිත ලෙස එය සිදු කිරීමට අවශ්‍ය පසුබිම සකස් කර දීමටයි. ඉදිරියටත් මේ ආකාරයට ආයතනයේ සියලු අංශවල ආයතනික යහපාලන විධිවිධාන ශක්තිමත් කරමින් තිරසාර වර්ධනයක් කරා ගමන් කිරීම අපගේ ඉලක්කයයි.” යනුවෙන් ශ්‍රී ලංකා ටෙලිකොම් අධ්‍යක්ෂ මණ්ඩලයේ සභාපති රියාස් මිහුලර් මහතා පවසයි.\n\nමෙම නිර්පාක්ෂික දුෂ්කෘත නිවේදන ඒකකයට කොළඹ විශ්වවිද්‍යාලයේ කළමනාකරණ හා මූල්‍ය පීඨයේ මානව සම්පත් කළමනාකරණ අධ්‍යයනාංශයේ මහාචාර්ය පවිත්‍රා කෛලාසපති, ශ්‍රී ලංකා සේව්‍ය සම්මේලනයේ හිටපු අධ්‍යක්ෂ ජනරාල් නීතිඥ ගෝඨාභය දිසානායක, ස්වාධීන උපදේශක වරලත් ගණකාධිකාරී මොහොමඩ් අවාඩ් සහ ඒකකයේ ලේකම් රීටා කර්න් මහත්ම මහත්මීහු ඇතුළත් වෙති.\n\n070 568 2121 යන දුරකතන අංකය/WhatsApp අංකය,\n[email protected]\nඊමේල් ලිපිනය සහ තැ.පෙ. 2023, කොළඹ 10 යන ලිපිනය යන ක්‍රම ඔස්සේ මෙම දුෂ්කෘත නිවේදන ඒකකය හා සම්බන්ධ විය හැකිය.\n\nEnvironment, Social and Governance Policies හෙවත් ESG ප්‍රතිපත්ති යනු පාරිසරික, සමාජයීය හා ආයතනික යහපාලන අංශයන් සමබර කරමින් වර්තමාන සහ අනාගත පරම්පරා වෙනුවෙන් වඩාත් යහපත් හෙට දිනයක් උදා කර දීම සඳහා සමාගම් හා ආයතනවලට මඟපෙන්වන ගෝලීය රාමුවකි. මේ ආකාරයට නව පරිපූර්ණ දුෂ්කෘත නිවේදන විධිවිධාන එකතුවක් හඳුන්වා දීම තුළින් SLT-MOBITEL පාරිසරික, සමාජයීය හා ආයතනික යහපාලන ක්‍රියාවලිය සම්බන්ධයෙන් මෙරටට නව ආදර්ශයක් සැපයීමට සමත් වෙයි.\nමහින්ද අලුත්ගෙදර",
       "URL": "https://www.dinamina.lk/2023/10/12/local/30037/%e0%b6%b8%e0%b7%9c%e0%b6%b6%e0%b7%92%e0%b6%a7%e0%b7%99%e0%b6%bd%e0%b7%8a-%e0%b6%86%e0%b6%ba%e0%b6%ad%e0%b6%b1%e0%b6%ba%e0%b7%9a-%e0%b7%83%e0%b7%90%e0%b6%9a-%e0%b7%83%e0%b7%92%e0%b6%af%e0%b7%94/",
       "Category": "local",
       "Parent URL": "https://www.dinamina.lk/category/local//page/3/"
}