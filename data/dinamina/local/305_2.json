{
       "Source": "dinamina",
       "Timestamp": "August 1, 2023 1:00 am",
       "Headline": "නිවසකින් පාපැදියක් සොරාගත් වරදට බරපතළ වැඩ ඇතිව හිරේට",
       "News Content": "කුරුදුවත්ත රොස්මිඩ් පෙදෙසේ නිවසක තිබූ රුපියල් 7500ක් වටිනා පාපැදියක් සොරකම් කිරීමේ චෝදනාවට අධිකරණය හමුවේ වරද පිළිගත් තරුණයකුට බරපතළ වැඩ සහිතව වසරක සිරදඬුවමක් කොළඹ ප්‍රධාන මහේස්ත්‍රාත් ප්‍රසන්න අල්විස් මහතා ඊයේ (31) නියම කළේය.\nමෙලෙස දඬුවම් නියම වුයේ කඩුවෙල පදිංචි එච්. සමන් කුමාර නමැති සැකකරුට ය. යූ. කේ. ධර්මදාස නමැති පැමිණිලිකරුට අයත් මෙම පාපැදිය කුරුදුවත්ත රොස්මිඩ් පෙදෙසේ නිවසේ තිබී සැකකරු විසින් සොරාගත් බවට කුරුඳුවත්ත පොලිසිය වෙත පැමිණිල්ලක් ලැබී ඇත. අදාළ පැමිණිල්ල අනුව කුරුඳුවත්ත පොලිසිය විසින් සැකකරු අත්අඩංගුවට ගෙන රුපියල් හත්දහස් පන්සියයක් වටිනා පාපැදිය සොරකම් කිරීම සොර බඩු ළඟ තබාගැනීම චෝදනා යටතේ සැකකරු අධිකරණයට ඉදිරිපත් කොට තිබිණ.\nනඩු වාර හතරක් කැඳවීමෙන් අනතුරුව සැකකරු විසින් අදාළ චෝදනාවට අධිකරණය හමුවේ වරද පිළිගත් අතර කරුණු සලකා බැලූ මහේස්ත්‍රාත්වරයා සැකකරුට බරපතළ වැඩ සහිත වසරක සිරදඬුවමක් නියම කළේය.\n\nසිරන්ජනි කුමාරි",
       "URL": "https://www.dinamina.lk/2023/08/01/local/10730/%e0%b6%b1%e0%b7%92%e0%b7%80%e0%b7%83%e0%b6%9a%e0%b7%92%e0%b6%b1%e0%b7%8a-%e0%b6%b4%e0%b7%8f%e0%b6%b4%e0%b7%90%e0%b6%af%e0%b7%92%e0%b6%ba%e0%b6%9a%e0%b7%8a-%e0%b7%83%e0%b7%9c%e0%b6%bb%e0%b7%8f%e0%b6%9c/",
       "Category": "local",
       "Parent URL": "https://www.dinamina.lk/category/local//page/305/"
}