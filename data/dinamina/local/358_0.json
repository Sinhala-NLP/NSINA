{
       "Source": "dinamina",
       "Timestamp": "July 20, 2023 1:00 am",
       "Headline": "සරසවි සිසු ගැටුම බස් නැවතුමට ගිහින්   සිසුවෙක් රෝහලේ",
       "News Content": "ඌව වෙල්ලස්ස විශ්වවිද්‍යාලයේ 2 සහ 3 වසර වල සියලුම පීඨ නැවත දැනුම් දෙන තුරු වසා දැමීමත් සමඟ දුරබැහැර පදිංචි සරසවි සිසුන් විශාල පිරිසක් යළි ගම්බිම් බලා යාමට බස් රථ බලාපොරොත්තුවෙන් ඊයේ (19) බදුල්ල නගරයේ පෞද්ගලික බස්රථ නැවතුම්පොළේ රැඳී සිටි අයුරු. –\nඡායාරූපය – සී. ගමගේ සොරණාතොට සමූහ\n\nබදුල්ල ප්‍රධාන බස් නැවතුම් පොළේ දී කළ පහරදීමකින් තුවාල ලැබු ඌව වෙල්ලස්ස විශ්වවිද්‍යාලයේ සිසුවකු ප්‍රතිකාර බදුල්ල ශික්ෂණ රෝහලට ඇතුළත් කළ බව පොලිසිය පවසයි.\n\nපසුගිය 17 දින විශ්වවිද්‍යාලයේ ඉගෙනුම ලබන දෙවන හා තෙවන වසරේ සිසුන් අතර මෙම ගැටුම්කාරී තත්ත්වය ඇතිවි තිබිණි.\n\nඒ අනුව එම වසරවලට අයත් සිසුන් ගේ අධ්‍යයන කටයුතු තාවකාලිකව අත්හිටුවා විශ්ව විද්‍යාල භුමියෙන් සිසුන් ඉවත් කර තිබියදී මෙම පහරදීම සිදුව ඇති බව ද වාර්තාවේ.\n\nඑම විශ්ව විද්‍යාලයේ තුන්වන වසරේ ඉගෙනුම ලබන සිසුන් පිරිසක් විසින් සිදුකළ පහරදීමකින් තුවාල ලැබූ වැරැල්ලපතන රිල්පොල ලිපිනයේ පදිංචි 27 හැවිරිදි රමේෂ් ප්‍රියංකර නැමැති අය දැනට බදුල්ල ශික්ෂණ රෝහලේ වාට්ටු අංක 8 හි නේවාසිකව ප්‍රතිකාර ලබන බව ද රෝහල් ප්‍රකාශකයෙක් පැවසීය.\n\n\n\nබදුල්ල නිශාන්ත අබේගුණවර්ධන",
       "URL": "https://www.dinamina.lk/2023/07/20/local/7712/%e0%b7%83%e0%b6%bb%e0%b7%83%e0%b7%80%e0%b7%92-%e0%b7%83%e0%b7%92%e0%b7%83%e0%b7%94-%e0%b6%9c%e0%b7%90%e0%b6%a7%e0%b7%94%e0%b6%b8-%e0%b6%b6%e0%b7%83%e0%b7%8a-%e0%b6%b1%e0%b7%90%e0%b7%80%e0%b6%ad/",
       "Category": "local",
       "Parent URL": "https://www.dinamina.lk/category/local//page/358/"
}