{
       "Source": "dinamina",
       "Timestamp": "July 26, 2023 1:00 am",
       "Headline": "මේ වසරේ ශ්‍රී ලාංකිකයන් 7,000කට කොරියාවේ රැකියා ලැබෙනවා",
       "News Content": "තවත් ශ්‍රී ලාංකිකයන් 7,000ක් මේ වසරේ දී කොරියාවේ රැකියා සඳහා එක්වන බව ශ්‍රී ලංකාවේ කොරියානු තානාපතිනි මියොන් ලී මහත්මිය පැවැසුවාය.\n\nකොරියානු තානාපතිනී මියොන් ලී මහත්මිය සහ අගමැති දිනේෂ් ගුණවර්ධන මහතා අතර අරලියගහ මන්දිරයයේ ඊයේ (25) පැවති හමුවේදී තානාපතිවරිය මේ බව සඳහන් කළාය.\n\nමේ වන විට කොරියාවේ ශ්‍රී ලාංකිකයන් 25000ක් පමණ සේවය කරන බව ද තානාපතිවරිය කීවාය.\n\nදැනට ක්‍රියාත්මක ව්‍යාපෘති කඩිනමින් නිම කිරීමට අමතරව ශ්‍රී ලංකාවේ නව සංවර්ධන ව්‍යාපෘති කිහිපයක් සඳහා තම රජයේ සහය ලබාදෙන බව ද එම මහත්මිය කියා සිටියාය.\n\nජල පිරිපහදුව, සනීපාරක්ෂාව, අපද්‍රව්‍ය බැහැර කිරීමේ පද්ධති සහ වියළි කලාපීය කෘෂිකර්මාන්තය පිළිබඳ ව්‍යාපෘති සඳහා සහය වන ලෙස අගමැතිවරයා සිදුකළ ඉල්ලීමකට අනුව මෙම ව්‍යාපෘති නැවත ආරම්භ කෙරෙනු ඇත.\n\nආර්ථික අර්බුදය සහ ණය ප්‍රතිව්‍යුහගත කිරීමේ ප්‍රශ්නය හේතුවෙන් ඇනහිට ඇති යටිතල පහසුකම් සංවර්ධන ව්‍යාපෘති කිහිපයක් නැවත ආරම්භ කිරීමට ඵලදායී පියවර ගන්නා ලෙස අගමැති දිනේෂ් ගුණවර්ධන මහතා කළ ඉල්ලීමකට අනුව නැවත ව්‍යාපෘතිය ආරම්භ කරන බව කොරියානු නව තානාපතිවරිය සඳහන් කළාය.",
       "URL": "https://www.dinamina.lk/2023/07/26/local/9339/%e0%b6%b8%e0%b7%9a-%e0%b7%80%e0%b7%83%e0%b6%bb%e0%b7%9a-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b7%8f%e0%b6%82%e0%b6%9a%e0%b7%92%e0%b6%9a%e0%b6%ba%e0%b6%b1%e0%b7%8a-7000%e0%b6%9a/",
       "Category": "local",
       "Parent URL": "https://www.dinamina.lk/category/local//page/331/"
}