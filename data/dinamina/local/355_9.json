{
       "Source": "dinamina",
       "Timestamp": "July 20, 2023 1:00 am",
       "Headline": "මාටියා ගහන  කොන්දොස්තරලා 35ක්  දිනපතාම වැඩ තහනමට",
       "News Content": "\n\nශ්‍රී ලංකා ගමනාගමන මණ්ඩලය තුළ ටිකට් නොදී මුදල් සාක්කුවේ දමාගැනීම නිසා දිනකට කොන්දොස්තරවරුන් 35 දෙනකු පමණ වැඩ තහනමට ලක් වන බව ප්‍රවාහන මහාමාර්ග සහ ජනමාධ්‍ය ඇමැති ආචාර්ය බන්දුල ගුණවර්ධන මහතා පවසයි. ඔහු මේ අදහස් දැක්වූයේ රජයේ ප්‍රවෘත්ති දෙපාර්තමේන්තු ශ්‍රවණාගාරයේදී අද (19) ශ්‍රී ලංකා ගමනාගමන මණ්ඩලයට අලුතින් බඳවාගත් රියැදුරන් හා කොන්දොස්තරවරුන් හට පත්වීම් ලිපි ලබාදීමේ උත්සවය අමතමිනි.\n\nබස්නාහිර පළාත තුළ පමණක් දිනකට බස් රථ 400ක් සේවක හිඟය නිසා ධාවනය කිරීමට නොහැකි වී ඇති අතර‍, මේ හේතුවෙන් ශ්‍රී ලංකා ගමනාගමන මණ්ඩලයට ලැබිය යුතු විශාල මුදලක් අහිමි වන නිසා අලුතින් රියැදුරන් 836ක් හා නව කොන්දොස්තරවරුන් 290ක් බඳවාගැනීමට අවශ්‍ය කැබිනට් අනුමැතිය ගන්නා ලදි. ඒ අනුව අද වන විට නව රියැදුරන් 532ක් හා නව කොන්දොස්තරවරුන් 201ක් සඳහා පත්වීම් පිරිනමා ඔවුන් සේවයේ යොදවා තිබේ.\n\nතවදුරටත් අදහස් දැක්වූ අමාත්‍යවරයා මෙසේද පැවසීය: “කවුරු ආණ්ඩු කලත් වසර 2048 වෙනකම් අපට වැඩ කරන්න වෙන්නේ අයිඑම්එෆ් සමග එකඟ වී ඇති ගිවිසුමට අනුවයි. මොකද, අප අරගෙන ඇති ණය ඒ කාලය වෙනකල් ගෙවන්න වෙන නිසා. සාමාන්‍ය ජනතාව පොදු ප්‍රවාහනය මඟින් තමයි තමන්ගේ අවශ්‍යතා බොහොමයක් ඉටු කරගන්නේ. මේ වන විට තෙල් මිල වැඩි වීම හේතුවෙන් පොදු ප්‍රවාහනය සඳහා තිබෙන ඉල්ලුම වැඩි වී තියෙනවා.\n\n“මේ වසර තුළ අප බස් රථ සඳහා ගෙවීම් කළ හැකි නවීන තාක්ෂණික ක්‍රමවේදයක් සකස් කරනවා. ඒ වගේම මටවත් සභාපතිවරයාටත් මේ ආයතනය තනිවම බේරාගන්න බැහැ. අප ගිවිසුමකට අත්සන් කර තියෙන්නේ 2025 වන විට ආයතනය ලාභ ලැබුවේ නැත්නම් පෞද්ගලීකරණය කරන්න. එහෙම නොවෙන්න නම් අප ඔක්කොටම එකට එකතු වෙන්න වෙනවා. එතකොට තමයි අපට දියුණු වී කාර්යක්ෂම හොඳ සේවාවක් සපයන ආයතනයක් බවට පත් කරන්න පුළුවන් වන්නේ. හදිසි අනතුරකදී වන්දියක් ගන්න, ලෙඩක් දුකකදී බෙහෙත් ගන්න පුළුවන් විදියේ රක්ෂණාවරණයක් ඔබ වෙනුවෙන් අප සකස් කරමින් ඉන්නා බව කියන්න කැමැතියි. ඒ වෙගේම ලාභ ලබන ආයතනයක් බවට පත් වුණාම ලාභයෙන් කොටසක් සේවකයන් අතර බෙදා දීමටද අප බලාපොරොත්තු වෙනවා.“\n\nප්‍රවාහන ක්ෂේත්‍රයේ සිදු වන දූෂණ අක්‍රමිකතා අවම කරමින් ආයතනය ලාභ ලබන තත්ත්වයට කෙටි කාලයක් තුළ ළඟා වීම තම අපේක්ෂාව බව ද ඇමැතිවරයා වැඩිදුරටත් පැවසුවේය. මේ අවස්ථාවට ශ්‍රී ලංකා ගමනාගමන මණ්ඩලයේ සභාපති ලලිත් ද අල්විස් මහතා ප්‍රධාන විධායක නිලධාරී මහේෂ් කුලතිලක මහතා ඇතුළු නිලධාරීහු පිරිසක් එක්ව සිටියහ.",
       "URL": "https://www.dinamina.lk/2023/07/20/local/7856/%e0%b6%b8%e0%b7%8f%e0%b6%a7%e0%b7%92%e0%b6%ba%e0%b7%8f-%e0%b6%9c%e0%b7%84%e0%b6%b1-%e0%b6%9a%e0%b7%9c%e0%b6%b1%e0%b7%8a%e0%b6%af%e0%b7%9c%e0%b7%83%e0%b7%8a%e0%b6%ad%e0%b6%bb%e0%b6%bd%e0%b7%8f-35/",
       "Category": "local",
       "Parent URL": "https://www.dinamina.lk/category/local//page/355/"
}