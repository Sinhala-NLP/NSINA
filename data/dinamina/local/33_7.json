{
       "Source": "dinamina",
       "Timestamp": "October 5, 2023 12:56 am",
       "Headline": "මීගමුවේ සූදු පොළක ඔට්ටු සල්ලි වංචා කළැයි SIගේ වැඩ තහනම්",
       "News Content": "ලැගුම්හලක් තුළ පවත්වාගෙන ගිය සූදු පොළක් වටලා සැකකරුවන් 06 දෙනකු සමඟ අත්අඩංගුවට ගත් මුදලින් කොටසක් වංචනිකව අස්ථානගත කිරීමක් සම්බන්ධයෙන් මීගමුව පොලිස් ස්ථානයට අනුයුක්ත දූෂණ මර්දන අංශයේ ස්ථානාධිපතිවරයාගේ වැඩ තහනම් කිරීමට මීගමුව සහකාර පොලිස් අධිකාරිවරයා පෙරේදා (03) පියවර ගත්තේය.\n\nමෙසේ වැඩ තහනමට ලක්ව ඇත්තේ උප පොලිස් පරීක්ෂකවරයකුගේය. මෙම උප පොලිස් පරීක්ෂකවරයා ඇතුළු දූෂණ මර්දන අංශයේ නිලධාරීන් කණ්ඩායමක් පසුගිය 01 වැනිදා මීගමුව කුඩාපාඩුව, පීටර් මෙන්ඩිස් මාර්ගයේ පිහිටි ලැගුම්හලක් තුළ වැටලීමක් කර තිබේ. ඒ එම ලැගුම්හල තුළ මුදල් ඔට්ටුවට සූදු සෙල්ලම් (බූරුවා ගසන බවට) කරන බවට ලද තොරතුරකට අනුවය.\n\nපොලිස් කණ්ඩායම මෙම ස්ථානයට කඩා වදින විටත් පිරිසක් මුදලට සූදු සෙල්ලම් කරමින් සිට ඇත. ඒ අනුව පුද්ගලයන් 06 දෙනකු අත්අඩංගුවට ගෙන ඇත්තේ ඔවුන් සතුව තිබුණු රුපියල් 440,000ක මුදලක් ද සමඟිනි. එහෙත් පොලිස් පොත්වල සටහන් කර ඇත්තේ එම මුදලින් 96,500ක මුදලක් පමණක් බවත් ඉතිරි 343,500ක මුදලක් වංචනිකව අස්ථානගත කර ඇති බවත් ඒ සම්බන්ධයෙන් ලද තොරතුරකට අනුව කළ විමර්ශනයකදී අනාවරණය වූ බව උසස් නිලධාරියෙක් සඳහන් කළේය.\n\nමේ හැරුණු කොට මෙම සූදු පොළේ සිට අත්අඩංගුවට ගත් එහෙත් පොලිසියට ඉදිරිපත් නොකළ සැකකරුවකු සතුව තිබුණු රුපියල් 420,000ක මුදලක් ද වංචනිකව අස්ථානගත කිරීමක් ද කර ඇති බව අනාවරණය වී ඇති බැවින් මෙම විෂමාචාර ක්‍රියාවන් හේතුවෙන් මෙම නිලධාරියාගේ වැඩ\nතහනම් කිරීමට පියවර ගත් බව උසස් පොලිස් නිලධාරියා වැඩිදුරටත් සඳහන් කළේය.\nගයාන් කුමාර වීරසිංහ",
       "URL": "https://www.dinamina.lk/2023/10/05/local/28058/%e0%b6%b8%e0%b7%93%e0%b6%9c%e0%b6%b8%e0%b7%94%e0%b7%80%e0%b7%9a-%e0%b7%83%e0%b7%96%e0%b6%af%e0%b7%94-%e0%b6%b4%e0%b7%9c%e0%b7%85%e0%b6%9a-%e0%b6%94%e0%b6%a7%e0%b7%8a%e0%b6%a7%e0%b7%94-%e0%b7%83/",
       "Category": "local",
       "Parent URL": "https://www.dinamina.lk/category/local//page/33/"
}