{
       "Source": "dinamina",
       "Timestamp": "August 21, 2023 2:31 am",
       "Headline": "පිරිතේ සුවය ඇතුටත් දැනෙයි  අග්බෝ ඇතුම පිරිත් හුය ගෙන පීඩා ගෙනෙන පයේ බැඳගනී",
       "News Content": "\n\n\n\nදඩයක්කරුවකුගේ බඳින තුවක්කුවකට හසු වී පාදයකට බරපතළ තුවාල සිදුව මාස දෙකකට වැඩි කාලයක් අසාධ්‍යව ප්‍රතිකාර ලබමින් සිටින අග්බෝ ඇතාට සහ එම සත්ත්වයා සුවපත් කර ගැනීමට දායක වන සියල්ලන්ට සෙත් පතා සෙත් පිරිත් සජ්ඣායනයක් ⁣ඉකුත්දා (18) පස්වරුවේ තිරප්පනේ ලබුනෝරුව මහ කැලයේදී සිදු කෙරිණි.\n\n“මෙය දුර්ලභ සිදු වීමක්, මිහින්තලයේ ප්‍රථම අවස්ථාව මම හිතන්නේ, අග්බෝ හස්තියා විසින්ම පිරිත් නූල කකුලට රැගෙන ආබාධිත කකුල වටා දවටා ගත්තා. ලෝක ඉතිහාසයේ කිසිම දවසක මෙහෙම වෙලා නැහැ. බුදුදහමයි සොබාදහමයි දෙකම එකයි. විශේෂයෙන් එම සත්ත්වයා තිරිසන් සත්ත්වයෙක්. මම වුණත් ඒ අවස්ථාවේදී හිතුවේ ඒ සතාට තියෙන වේදනාවට පිරිත් නූල කඩලා වීසි කරලා දායි කියලා. මේ සියලු දේ පසෙකලා ඒ තිරිසන් සතා තේරුම් ගත්තා තුවාල වෙලා ඉන්න මට නීරෝගි සුවය ප්‍රාර්ථනා කරන්න මේ පිරිස ඇවිල්ල ඉන්නවා කියන කාරණාව. මෙවැනි සිදුවීමක් මෙරට තුළ සිදු වූ පළමු අවස්ථාව සහ අවසන් අවස්ථාවත් මෙය වෙන්න පුළුවන්.” යැයි ජාතික නාමල් උයන නිර්මාතෘ පූජ්‍ය වනවාසී රාහුල හිමිපාණෝ මේ සෙත් පිරිත් සජ්ඣායනයෙන් අනතුරුව පැවසූහ.\n\nඅග්බෝ හස්තියාට ප්‍රතිකාර කිරීමේ මෙහෙයුමට දායකත්වය දක්වන වෛද්‍යවරුන් හා නිලධාරීන් මෙන්ම දෙමසක් යන තුරු මේ වන තෙක් පැය 24ක අග්බෝ පිළිබඳ අවධානයෙන් අග්බෝ ඇතාට ආරක්ෂාව සපයමින් ඝන වනාන්තරයේ රැඳී සිටින තිරප්පනේ වනජීවී නිලධාරීන් හට හා එම මෙහෙයුම වාර්තාකරණයේ යෙදෙන මාධ්‍යවේදීන්ට සෙත් පතා මෙන්ම, අග්බෝ ඇතාට ඉක්මන් සුවය ප්‍රාර්ථනා කරමින් මේ සෙත් පිරිත් සජ්ඣායනය හා පිරිත් පැන් දීමට මෙහිදී කටයුතු කරනු ලැබිණි.\n\nඑම පිරිසට පිරිත් සජ්ඣායනා කොට පිරිත් නූල් බැඳ, පසුව අග්බෝ ඇතුට ජලය දෙන ජල බඳුන්වලට පිරිත් පැන් එකතු කිරීමට කටයුතු කරනු ලැබූ අතර, ඉන් අනතුරුව වනජීවී නිලධාරීන් හා එක්ව අග්බෝ ඇතාට ආහාර දීමට කටයුතු කරනු ලැබූ අතර, පසුව අග්බෝ ඇතා ආහාර ගන්නා ස්ථානයේ එම සත්ත්වයාට අවහිරයක් නොවන පරිදි පාදවලට ස්පර්ශ වන පරිදි පිරිත් නූල ඒ ආසන්නයේ තබා සෙත් පිරිත් සජ්ඣායනාව සිදු කරන ලදි.\n\nඑම අවස්ථාවේදී අග්බෝ හස්තියා තම හොඬයෙන් පිරිත් නූල රැගෙන තම අසාධ්‍ය කකුලේ එය දවටා ගන්නා දර්ශනය සියලු දෙනා මවිත කළ නෙතට කඳුළක් නැංවූ දර්ශනයක් විය.\n\nඓතිහාසික උපුල්වෙහෙර රාජමහා විහාරස්ථානයේ විහාරාධිපති රාජකීය පණ්ඩිත ධාගම ධම්මාලංකාර හිමිපාණන් මෙහිදී පැවසුවේ දින ගණනාවක් තිස්සේ මහ වනාන්තර මැද, නා කැලයේ සිට පිරිත් කර ඇති මේ පිරිත් නූල ඉතා බලගතු එකක් බවයි. පිරිත් පැන් කළ පමණක් අටදහස් වාරයක් පිරිත් කළ බව ද උන්වහන්සේ පැවසූහ.\n\nජාතික නාමල් උයන නිර්මාතෘ වනවාසී රාහුල හිමි හා ඓතිහාසික උපුල්වෙහෙර රාජමහා විහාරස්ථානයේ විහාරාධිපති රාජකීය පණ්ඩිත ධාගම ධම්මාලංකාර හිමි පිරිත් සජ්ඣායනාව සිදු කළහ.\n\nඅනුරාධපුර සංචාරක සශිනි මධුෂාණි",
       "URL": "https://www.dinamina.lk/2023/08/21/local/15852/%e0%b6%b4%e0%b7%92%e0%b6%bb%e0%b7%92%e0%b6%ad%e0%b7%9a-%e0%b7%83%e0%b7%94%e0%b7%80%e0%b6%ba-%e0%b6%87%e0%b6%ad%e0%b7%94%e0%b6%a7%e0%b6%ad%e0%b7%8a-%e0%b6%af%e0%b7%90%e0%b6%b1%e0%b7%99%e0%b6%ba/",
       "Category": "local",
       "Parent URL": "https://www.dinamina.lk/category/local//page/215/"
}