{
       "Source": "dinamina",
       "Timestamp": "August 22, 2023 5:05 am",
       "Headline": "අම්මයි දූයි රිය අනතුරින් ජීවිතක්ෂයට",
       "News Content": "අනුරාධපුර ජයන්ති මාවතේ කදිරේෂන් කෝවිල ඉදිරිපිටදී ඊයේ (21) දහවල් සිදු වූ රිය අනතුරකින් මවක සහ දියණියක ජීවිතක්ෂයට පත්වූ බව අනුරාධපුර මූලස්ථාන පොලිසිය පවසයි.\nමෙලෙස අවාසනාවන්ත ලෙස ජීවිතක්ෂයට පත්ව ඇත්තේ, සමගි මාවත, යාය 14 කොලනිය, කලාඔය පදිංචිව සිටි ඩබ්ලිව් පී. සශිකා දුලානි වීරසිංහ 36 සහ කේ. තිසනි ප්‍රියංසා නමැති 8 හැවිරිදි ඇගේ දියණිය බව පොලිසිය කියයි.\nඑම මාර්ගයේ කඩ 30 දෙස සිට ජයන්ති වටරවුම දෙසට ගමන් කළ යතුරුපැදියක්, එම දිශාවටම ගමන් කළ ටිපර් රථයක ගැටී මෙම අනතුර සිදුව ඇති බව පොලිසිය කියයි.\nඅනතුරට පත් යතුරුපැදියේ ගමන් කළ මව සහ දියණිය මෙලෙස ජීවිතක්ෂයට පත්ව ඇති බව පොලිසිය සඳහන් කළේය.\nඅනතුර සම්බන්ධයෙන්, මැදවච්චිය, කැලෑගම ප්‍රදේශයේ පදිංචි 37 හැවිරිදි ටිපර් රථ රියැදුරා අත්අඩංගුවට ගෙන ප්‍රශ්න කිරීම් සිදු කෙරෙන අතර, එම සැකකරු අධිකරණයට ඉදිරිපත් කිරීමට නියමිතව තිබුණි.\nඅනුරාධපුර මූලස්ථාන පොලිසියේ ස්ථානාධිපති ප්‍රධාන පොලිස් පරීක්ෂක ආර්. එම්. ජයවීර මහතාගේ උපදෙස් මත රථ වාහන අංශයේ ස්ථානාධිපති ප්‍ර.පො.ප. සේනක ප්‍රසන්න, උප පොලිස් පරීක්ෂක පාලිත නිශ්ශංක යන මහත්වරුන්ගේ මෙහෙයවීමෙන් පොලිස් සැරයන්වරුන් වන පෙරේරා (46436), ඉලංගසිංහ (13587) යන නිලධාරීහු අනතුර සම්බන්ධයෙන් වැඩිදුර විමර්ශන සිදු කරති.\nඅනුරාධපුර සංචාරක – සශිනි මධුෂානි",
       "URL": "https://www.dinamina.lk/2023/08/22/local/16169/%e0%b6%85%e0%b6%b8%e0%b7%8a%e0%b6%b8%e0%b6%ba%e0%b7%92-%e0%b6%af%e0%b7%96%e0%b6%ba%e0%b7%92-%e0%b6%bb%e0%b7%92%e0%b6%ba-%e0%b6%85%e0%b6%b1%e0%b6%ad%e0%b7%94%e0%b6%bb%e0%b7%92%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/209/"
}