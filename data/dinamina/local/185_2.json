{
       "Source": "dinamina",
       "Timestamp": "August 28, 2023 1:18 am",
       "Headline": "සෙංකඩගල ඇසළ සිරි වරුණ",
       "News Content": "මහනුවර ඇසළ පෙරහර වීදි සංචාරය සත් දින තුළ ලක්ෂ සංඛ්‍යාත ජනතාවක් පෙරහර මංගල්‍යය නැරඹීම සඳහා පැමිණ සිටියහ.\nරන්දෝලි පෙරහර ආරම්භ වීමත් සමඟ පෙරහර නැරඹීමට පැමිණෙන ජනතාවගේ වැඩි වීමක් දක්නට ලැබෙන අතර පෙරහර ගමන් ගන්නා වීදි පස්වරු 2.00 පමණ වන විටම ජනතාවගෙන් පිරී ඉතිරී යෑම නිසා දහස් ගණනක පිරිසකට පෙරහර නැරඹීමට නොහැකිව ආපසු හැරී යෑමට සිදු විය.\n\nමේ වන විට මහනුවර ඇසළ පෙරහර මංගල්‍යයේ කුඹල් පෙරහර පහක් සහ රන්දෝලි පෙරහර දෙකක් වීදි සංචාරය කර තිබේ. මෙම පෙරහරවල දී සධාතුක කරඬුව වැඩම කිරීමේ භාග්‍යය ඉන්දි රාජා, සිංහ රාජා, කතරගම වාසනා සහ කැලණිය රජමහා විහාරයේ කණ්ඩුල යන ඇතුන් ට හිමි වූහ.\n\nකැලණිය රාජමහා විහාරයේ කණ්ඩුල ඇතා මහනුවර ඇසළ පෙරහර මංගල්‍යයේ දී දළදා මාලිගාවේ පෙරහරට සම්බන්ධ වෙමින් සාධාතුක කරඬුව වැඩම කිරීමේ භාග්‍යය උදාකර ගනු ලැබුවේ ප්‍රථම වතාවට ය.\n\nදිනෙන් දින පෙරහර ගමන් ගන්නා වීදී සංඛ්‍යාව වැඩි වීමත් සමඟ පෙරහරට සම්බන්ධ කෙරෙන කලා ශිල්පීන් ගේ සහ අලි ඇතුන් ගේ සංඛ්‍යාවද වැඩිකර ඇත. ඒ අනුව දෙවන රන්දෝලි පෙරහරේ දී අලි ඇත්තු 60 දෙනෙකු පමණ ගමන් ගත්හ.\nඡායරූප – බුද්ධික රොෂාන්,\nරුවන් මීගම්මන\nඅසේල කුරුළුවංශ",
       "URL": "https://www.dinamina.lk/2023/08/28/local/17585/%e0%b7%83%e0%b7%99%e0%b6%82%e0%b6%9a%e0%b6%a9%e0%b6%9c%e0%b6%bd-%e0%b6%87%e0%b7%83%e0%b7%85-%e0%b7%83%e0%b7%92%e0%b6%bb%e0%b7%92-%e0%b7%80%e0%b6%bb%e0%b7%94%e0%b6%ab/",
       "Category": "local",
       "Parent URL": "https://www.dinamina.lk/category/local//page/185/"
}