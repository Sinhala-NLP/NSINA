{
       "Source": "dinamina",
       "Timestamp": "July 19, 2023 12:53 am",
       "Headline": "බාල ඖෂධ කඩිනමින් රෝහල්වලින් ඉවත් කරන්න",
       "News Content": "රට පුරා රෝහල්වල ඇති බාල ඖෂධ කඩිනමින් භාවිතයෙන් ඉවත් කිරීමට කටයුතු කළ යුතු බව විපක්ෂ නායක සජිත් ප්‍රේමදාස මහතා පාර්ලිමේන්තුවේ දී ඊයේ (18) ප්‍රකාශ කෙළේය.\n\nවිපක්ෂ නායක සජිත් ප්‍රේමදාස මහතා මේ බව සඳහන් කෙළේ පාර්ලිමේන්තුවේදී ඊයේ ස්ථාවර නියෝග 27/2 යටතේ සෞඛ්‍ය ඇමැති කෙහෙළිය රඹුක්වැල්ල මහතාගෙන් ප්‍රශ්නයක් විමසමිනි.\n\nතවදුරටත් විපක්ෂ නායක සජිත් ප්‍රේමදාස මහතා මෙසේ ද පැවසීය.\n\nරට පුරා ඖෂධ හිඟවීම්, වෛද්‍ය උපකරණවල හිඟය, ඖෂධ ප්‍රමිතියෙන් තොරවීම, රෝගී සත්කාරක ගැටලු සහ නොසැලකිලිමත් බව හේතුවෙන් රෝගීන්ගේ ජීවිත අහිමිවීම් පිළිබඳව දිගින් දිගටම අසන්නට ලැබෙනවා. මේ සම්බන්ධයෙන් වහා පියවර ගත යුතුයි.\n\nදිගින් දිගටම සිදුවන මෙම සිදුවීම් සුළුකොට සැලකිය නොහැකි.\n\nරෝගීන්ගේ ජීවිත මතින් ගොස් මඩිය තර කර ගැනීමට කටයුතු කළ සියලු පාර්ශ්වයන්ට එරෙහිව දැඩි ක්‍රියාමාර්ග ගැනීමට ආණ්ඩුව වහාම කටයුතු කළ යුතුයි.\n\nදිගින් දිගටම සිදුවන මෙම සිදුවීම් අපට සුළු කොට තැකිය නොහැකි. සුළු රෝගී තත්ත්වයකට ප්‍රතිකාර ලැබීමට රෝහල් ගත වූ පිරිස් ප්‍රතිකාර සඳහා ලබා දුන් ඖෂධ හේතුවෙන් ක්ෂණිකව ජීවිතක්ෂයට පත්වීමට තුඩු දුන් හේතු පිළිබඳව කඩිනමින් පරීක්ෂා කර තවදුරටත් එවැනි සිදුවීම් වාර්තා වීම වළක්වාලීමට පියවර ගත යුතුයි. රෝගී සත්කාරක සේවා ලබා ගැනීමට ගොස් ජීවිත අහිමිවීම පිළිබඳව සෞඛ්‍ය ඇමැතිවරයා තවමත් නිහඬව සිටිම ගැටලු සහගතයි.",
       "URL": "https://www.dinamina.lk/2023/07/19/local/7579/%e0%b6%b6%e0%b7%8f%e0%b6%bd-%e0%b6%96%e0%b7%82%e0%b6%b0-%e0%b6%9a%e0%b6%a9%e0%b7%92%e0%b6%b1%e0%b6%b8%e0%b7%92%e0%b6%b1%e0%b7%8a-%e0%b6%bb%e0%b7%9d%e0%b7%84%e0%b6%bd%e0%b7%8a%e0%b7%80%e0%b6%bd/",
       "Category": "local",
       "Parent URL": "https://www.dinamina.lk/category/local//page/366/"
}