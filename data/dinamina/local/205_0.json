{
       "Source": "dinamina",
       "Timestamp": "August 23, 2023 1:00 am",
       "Headline": "කාබන් හර කිරීම පිළිබඳ ශ්‍රී ලංකා – සිංගප්පූරු සහයෝගිතා ගිවිසුමට අත්සන් තබති",
       "News Content": "පැරිස් සම්මුතියේ 6 වැනි වගන්තියට අනුව කාබන් හර කිරීම සම්බන්ධයෙන් ශ්‍රී ලංකා රජය සහ සිංගප්පූරු රජය අතර සහයෝගිතාව සඳහා වූ අවබෝධතා ගිවිසුමට ඊයේ (22) අත්සන් තැබිණි.\n\nදෙදින නිල සංචාරයක් සඳහා සිංගප්පූරුවට ගොස් සිටින ජනාධිපති රනිල් වික්‍රමසිංහ සහ සිංගප්පූරු අගමැති ලී සියෙන් ලුංග් මහත්වරුන් ඉදිරියේ සිංගප්පූරුවේ වෙළෙඳ හා කර්මාන්ත ස්ථිර ලේකම් (සංවර්ධන) බේ ස්වන් ජින් මහතා සහ සිංගප්පූරුවේ ශ්‍රී ලංකා මහ කොමසාරිස් සශිකලා ප්‍රේමවර්ධන මහත්මිය ගිවිසුමට අත්සන් තැබූහ. පැරිස් ගිවිසුමේ 6 වැනි වගන්තිය මඟින් ජාත්‍යන්තර කාබන් වෙළෙඳාම යටතේ හරිතාගාර වායු විමෝචනය අඩු කිරීම අරමුණු කරගනිමින් ලාභදායි අයුරින් සහයෝගයෙන් කටයුතු කිරීමට රටවලට අවස්ථාව සලසා දී තිබේ. ඒ අනුව පැරිස් ගිවිසුමේ සඳහන් රාමුව තුළ කාබන් හර කිරීම පිළිබඳ ශ්‍රී ලංකා රජය සහ සිංගප්පූරු රජය අතර සහයෝගිතාව සඳහා වූ අවබෝධතා ගිවිසුමට මෙලෙස අත්සන් තැබිණි.\n\nජනාධිපති රනිල් වික්‍රමසිංහ සහ සිංගප්පූරු අග්‍රාමාත්‍ය ලී සියෙන් ලුංග් මහත්වරුන් අතර නිල හමුව ඊයේ (22) දහවල් ඉස්තානා මන්දිරයේදී සිදු විය. මෙහිදී සිංගප්පූරු අගමැතිවරයා විසින් ජනාධිපති රනිල් වික්‍රමසිංහ මහතා ඉතා සුහදශීලිව පිළිගනු ලැබූ අතර, නායක දෙපළ අතර සුහද කතාබහකින් අනතුරුව දෙරට අතර ද්විපාර්ශ්වික සාකච්ඡා ආරම්භ කෙරිණි. ශ්‍රී ලංකාව සහ සිංගප්පූරුව අතර සහයෝගිතාව ශක්තිමත්ව ඉදිරියට ගෙන යෑම පිළිබඳ මෙහිදී නායකයන්ගේ අවධානය යොමු කෙරිණි. දෙරට අතර පුළුල් ආර්ථික හවුල්කාරිත්වයක් ඇති කරගැනීම සම්බන්ධයෙන්ද නායකයෝ දීර්ඝ ලෙස සාකච්ඡා කළහ.\n\nජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානි සාගල රත්නායක, දේශගුණික විපර්යාස පිළිබඳ ජනාධිපති ජ්‍යෙෂ්ඨ උපදේශක රුවන් විජයවර්ධන, ආර්ථික කටයුතු පිළිබඳ ජනාධිපති ජ්‍යෙෂ්ඨ උපදේශක ආචාර්ය ආර්.එච්.එස්. සමරතුංග යන මහත්වරුද ජනාධිපතිවරයා සමඟ මේ අවස්ථාවට එක්ව සිටියහ.\n\nමේ අතර සිංගප්පූරුවේ තිරසර සහ පරිසරය පිළිබඳ ඇමැතිවරිය වන ග්‍රේස් ෆු හායි ඉයෙන් මහත්මියද පෙරේදා (21) පස්වරුවේ ජනාධිපති රනිල් වික්‍රමසිංහ මහතා හමු වී සාකච්ඡා පැවැත්වීය.",
       "URL": "https://www.dinamina.lk/2023/08/23/local/16473/%e0%b6%9a%e0%b7%8f%e0%b6%b6%e0%b6%b1%e0%b7%8a-%e0%b7%84%e0%b6%bb-%e0%b6%9a%e0%b7%92%e0%b6%bb%e0%b7%93%e0%b6%b8-%e0%b6%b4%e0%b7%92%e0%b7%85%e0%b7%92%e0%b6%b6%e0%b6%b3-%e0%b7%81%e0%b7%8a/",
       "Category": "local",
       "Parent URL": "https://www.dinamina.lk/category/local//page/205/"
}