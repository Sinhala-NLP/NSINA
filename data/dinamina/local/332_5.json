{
       "Source": "dinamina",
       "Timestamp": "July 26, 2023 12:55 am",
       "Headline": "අධිකරණ සංඝනායක පදවියෙන් පිදුම් ලබන වටගෙදර ආනන්ද නාහිමියෝ",
       "News Content": "(සබරගමුව, රත්නපුර දෙදිසාවේ උප ප්‍රධාන අධිකරණ සංඝ නායක පදවියෙන් පිදුම් ලබන වටගෙදර ආනන්ද නායක හිමියන්ට අක්තපත්‍ර ප්‍රදානය මේ මස 27 වැනි දින මල්වතු මහා විහාරීය මංගල උපෝසථාගාරයේදී සිදු කෙරේ. මේ ලිපිය ඒ නිමිත්තෙනි.)\n\nසියල්ලෝම පරාර්ථයට කැප නොවෙති. තම තමන්ගේ කටයුතු කර කියා ගැනීම වැඩිදෙනාගේ සිරිතය. එහෙත් මේ අතර අන් අයගේ යහපත පිණිසම කටයුතු කරන්නෝද අඩුවෙන් වුවද මේ සමාජයෙහි සිටින බව පිළිගත යුත්තකි. එවන් විරල ගණයට අයත් යතිවරයාණන් කෙනෙකු වශයෙන් පැල්මඬුල්ල පහළබෝපිටිය ශ්‍රී රත්නාරාමය හා මොරතොට ශ්‍රී බෝධිරුක්ඛාරාම විහාරද්වයෙහි ආධිපත්‍යය හොබවන බෝපිටිය සිරි සරණංකර ද්විභාෂා ධර්මධූත පරිවෙණාධ්‍යක්ෂ රත්නපුර දිස්ත්‍රික් පරිවේණාධිපති හා කෘත්‍යාධිකාරී සංගමයේ ප්‍රධාන ලේඛකාධිකාරි ශාස්ත්‍රපති වටගෙදර ආනන්ද අභිනව නායක ස්වාමින්ද්‍රයාණන් වහන්සේ දැක්විය හැකිය. උන්වහන්සේ කඩිසරය. දැඩි උත්සාහයෙන් ආත්මාර්ථ සාධනයන් පරාර්ථ සාධනයන් ඉටු කරන්නාහ. සේවයට අතිශයින්ම ගරු කරයි. ගුණයට හිස නමයි. අකටයුත්තට නොබියව ක්‍රියා කරයි. කාට හෝ උපකාරයක් කළ හැකි නම් ඒ සඳහා පසුබට නොවීම මුන් වහන්සේගේ ශ්‍රේෂ්ඨ ගුණයයි. මෙවන් බුද්ධ පුත්‍රයාණන් වහන්සේලා දුර්ලභය. අපේ වටගෙදර ආනන්ද නාහිමිපාණෝද ඒ දුර්ලභ ගණයට අයත් බුද්ධ පුත්‍රයාණන් කෙනෙකි.\n\nසංඝනායක පදවියෙන් පිදුම් ලද ශාස්ත්‍රපති වටගෙදර ආනන්ද නාහිමිපාණෝ දකුණුලක මාතර පුරවර වටගෙදර ග්‍රාමවරයේ උපත ලැබූ පින්වත් කුල කුමරු කෑල්ල විහාර සඟපරපුරේ බුත්කන්ද විහාරස්ථානයේදී පැවිදි උපසම්පදා ලබා ඇත. මේ වන විට ප්‍රාචීන ප්‍රාරම්භ, පිරිවෙන් අවසාන විභාගයේ පටන් ශාස්ත්‍රපති උපාධිය දක්වා අධ්‍යාපනය සපුරා ශාසනික, සාමාජික, අධ්‍යාපනික සේවාව උපරිමයෙන් සිදු කරයි.\n\n2013 වසරේ සරණංකර ද්විභාෂා පිරිවෙන ආරම්භ කොට දෙස් විදෙස් ආධාර මත එහි අධ්‍යාපනය ලබන සාමණේර ශිෂ්‍ය හිමිවරුන්ට හා ඔවුන්ගේ පවුල්වල අයට නිවාස තනා දීම, නිවාස අලුත්වැඩියාව, රෝහල් පහසුකම්, ශිෂ්‍යත්ව ලබාදීම සිදු කෙරේ. තත් පිරිවෙනෙහි අධ්‍යාපනය (සිංහල, ඉංග්‍රීසි මාධ්‍ය) පැවිදි ශිෂ්‍ය පිරිස අර්ධශතාධිකව වැඩ සිටිති. උන් වහන්සේගේ පැවිදි ශිෂ්‍ය පිරිස 40 කට (හතළිහකට) ආසන්නව සිටිති. ඒ අතර පිරිවෙන් ගුරුවරු විදේශ විශ්වවිද්‍යාලවල අධ්‍යාපනය ලබන සිසුහුද වෙති.\n\nඅභිනව නායක ස්වාමින්ද්‍රයන් වහන්සේගේ සමාජ සේවාව සුවිශේෂීය. 2010 වසරේ සිට වාර්ෂිකව රත්නපුර, මොණරාගල, මාතර, දිස්ත්‍රික් පාසල් සිසුන් සඳහා ජාති, ආගම් භේදයකින් තොරව පාසල් පොත් බෑග්, පාවහන්, පාසල් උපකරණ ආදිය පරිත්‍යාග කිරීම, 2012 වර්ෂයේ රත්නපුර දිස්ත්‍රික් පිරිවෙන් ශිෂ්‍ය භික්ෂූන් වහන්සේලා උදෙසා ප්‍රාචීන පණ්ඩිත උපාධිය දක්වා අවශ්‍ය පෙළපොත් ලබාදීම. මැලේසියා, තායිලන්ත ව්‍යාපාරික ප්‍රජාවගේ සහයෝගය ඇතිව 2019, 20, 21 කොරෝනා සමයේ රත්නපුර දිස්ත්‍රික්කයේ සියලු පිරිවෙන් හා පැල්මඩුල්ල, රත්නපුර කොට්ඨාසයේ දුෂ්කර විහාරස්ථාන, මෙහෙණි ආරාම සඳහා වියළි සලාක දාන ප්‍රදානය, 2021, 22, 23 වර්ෂවල පොඩි හාමුදුරුවන්ගේ අඩු ආදායම් සහිත දෙමාපියන්ට හා එම ගම්වල ගොවි පවුල් සඳහා මැලේසියාවේ මහා කරුණා සංගමයේ සහයෝගය මත කිරිගවයින් ලබාදීම. 2019 වසරේ සිට වසරකට කිහිපවතාවක් සාමණේර හිමිවරුන්ගේ දෙමාපියන් වෙත වියළි සළාක ලබාදීම.\n\nමුන්වහන්සේගේ ශාසනික සේවාවන් අතර පැල්මඩුල්ල ශාසනාරක්ෂක බලමණ්ඩලයේ ලේඛකාධිකාරී වශයෙන් කටයුතු කිරීම. රත්නපුර දිස්ත්‍රික්කයේ පරිවේණාධිපති කෘත්‍යාධිකාරී සංගමයේ ලේඛකාධිකාරී ලෙස කටයුතු කිරීම. පැල්මඩුල්ල පුරවරයේ බෞද්ධ ප්‍රබෝධය වෙනුවෙන් වෙසක්, පොසොන්, සිංහල අවුරුදු උත්සව වෙනුවෙන් මෙම ආයතන සමඟ එක්ව කටයුතු කිරීම ආදිය සිදුවේ.\n\nමේ උතුම් ශාසනික හා සාමාජීය වශයෙන් භික්ෂු ස්වාර්ථය උදෙසා කෙරෙන සේවාවන් පරමාදර්ශී පැවිදි දිවියත් අගය කරමින්, ශ්‍යාමෝපාලි වංශික මහා නිකායේ මල්වතු පාර්ශ්වයේ ශ්‍රීමත් මහානායක මාහිමිපාණන් වහන්සේ ඇතුළු සානුනායක විංශත් වර්ගික කාරක මහා සංඝ සභාවේ සමානච්ඡන්දයෙන් සබරගමු, රත්නපුර මහ දිසාවේ උප ප්‍රධාන අධිකරණ සංඝනායක ධුරයට පත්කරන ලදී. ඒ පිළිබඳව අක්තපත්‍ර ප්‍රදානය මේ මස 27 වන දින මහනුවර ඓතිහාසික රාජ පූජිත මල්වතු මහා විහාරයීය මංගල උපෝසථාගාරයේදී සිදු කෙරේ. උන්වහන්සේ පිළිගැනීමේ උත්සවය මේ මස 31 දින දෙස් විදෙස් පැවිදි ගිහි සම්භාවනීයයන් සමඟ පැල්මඩුල්ල පහළබෝපිටිය විහාරස්ථානයේදී සිදු කෙරේ.\n\nපෙර සැකෙවින් දැක්වූ පරිදි සුවිශාල ආගමික ශාසනික හා ශාස්ත්‍රීය මෙහෙවරක නියැළෙන නාහිමිපාණන් වහන්සේට චිරාත් කාලයක් ලෝක ශාසනික සේවාවන්හි නිරත වීමට ත්‍රිවිධරත්නයේ ආශීර්වාදය සැලසේවායි ආශිංසනය කරම්හ.\n\nවයඹ පළාත් ආණ්ඩුකාර\n\nලක්ෂ්මන් යාපා අබේවර්ධන",
       "URL": "https://www.dinamina.lk/2023/07/26/local/9351/%e0%b6%85%e0%b6%b0%e0%b7%92%e0%b6%9a%e0%b6%bb%e0%b6%ab-%e0%b7%83%e0%b6%82%e0%b6%9d%e0%b6%b1%e0%b7%8f%e0%b6%ba%e0%b6%9a-%e0%b6%b4%e0%b6%af%e0%b7%80%e0%b7%92%e0%b6%ba%e0%b7%99%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/332/"
}