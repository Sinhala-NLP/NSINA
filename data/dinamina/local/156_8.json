{
       "Source": "dinamina",
       "Timestamp": "September 4, 2023 3:00 am",
       "Headline": "මේ පාලකයන්  බලයේ සිටින  පැයක් ගානේ රට  විනාශයට යනවා",
       "News Content": "මීළඟ මැතිවරණයේ දී ජාතික ජන බලවේගයට අනිවාර්යයෙන්ම විශාල ජන බලයක් ලැබෙන බවට ඉඟි පළ වෙමින් තිබෙන බැවින් එය යටපත් කිරීම පිණිස දූෂිත දේශපාලන කඳවුර නියෝජනය කරන කණ්ඩායම් නොයෙකුත් උත්සාහයන් ගනිමින් සිටින්නේ යැයි ජාතික ජන බලවේගයේ පාර්ලිමේන්තු මන්ත්‍රී ආචාර්ය හරිනි අමරසූරිය මහත්මිය පවසයි.\n\nමේ වන විට රටේ පැහැදිලි ලෙසම දේශපාලන කඳවුරු දෙකක් දක්නට ලැබෙන බවත් එක් පැත්තකින් අසීමිත ලෙස බදු බර පටවා ජනතාව පීඩනයට පත්කරන දූෂිත දේශපාලන කණ්ඩායමත් අනෙක් පසින් එම ක්‍රමය වෙනස් කිරීමට කටයුතු කරන ජාතික ජන බලවේගය නියෝජනය කරන කණ්ඩායමත් සිටින බවත් මන්ත්‍රීවරිය කීවාය.\n\nමහනුවර කුණ්ඩසාලේ ප්‍රදේශයේ දී පැවැති කාන්තා වැඩසටහනකින් අනතුරුව මාධ්‍ය හමුවේ අදහස් දක්වමින් ඇය මේ බව ප්‍රකාශ කළාය.\n\nමේ අවස්ථාවේ ඇතැම් පිරිස් පක්ෂයට හා පක්ෂයේ ඉදිරි පෙළ සහෝදරයින්ට නොයෙකුත් චෝදනා එල්ල කරන බවත් කරුණු ඇතිව චෝදනා කරන්නේ නම් ඒවාට පිළිතුරු දිය හැකි බවත් කී මන්ත්‍රීවරිය හුදෙක් මේවා තුළ ඇත්තේ පදනම් විරහිත කරුණු යැයි ද අවධාරණය කළාය.\n\nජාතික ජන බලවේගයට මෙම පදනම් විරහිත චෝදනා එල්ල කරනු ලබන්නේ මේ අවස්ථාවේ බලයේ සිටින කඳවුර හා ඔවුන්ගෙන් ප්‍රතිලාභ ලබන අය බවත් දිනෙන් දින ජාතික ජන බලවේගය වටා ගොඩ නැඟෙන ජන රැල්ල දැක ඔවුන් භීතියට පත්ව තිබෙන බවත් අමරසූරිය මහත්මිය පැවසුවාය.\n\nමේ වනවිට රටේ බුද්ධි ගලනයක් සිදුවෙමින් තිබෙන බවත්, එය නතර කිරීමට ආණ්ඩුවට කිසිදු අවශ්‍යතාවක් නොමැති බවත් කී මන්ත්‍රීවරිය දැනට ආණ්ඩුව සිදුකරමින් සිටින වැඩපිළිවෙළ තවදුරටත් පවත්වාගෙන යෑමට මේ රටේ බුද්ධිමතුන් සිටියත් එකයි නැතත් එකයි යන ස්ථාවරයේ ආණ්ඩුව පසුවන බව ද අවධාරණය කළාය.\n\nඅසේල කුරුළුවංශ",
       "URL": "https://www.dinamina.lk/2023/09/04/local/19354/%e0%b6%b8%e0%b7%9a-%e0%b6%b4%e0%b7%8f%e0%b6%bd%e0%b6%9a%e0%b6%ba%e0%b6%b1%e0%b7%8a-%e0%b6%b6%e0%b6%bd%e0%b6%ba%e0%b7%9a-%e0%b7%83%e0%b7%92%e0%b6%a7%e0%b7%92%e0%b6%b1-%e0%b6%b4%e0%b7%90%e0%b6%ba/",
       "Category": "local",
       "Parent URL": "https://www.dinamina.lk/category/local//page/156/"
}