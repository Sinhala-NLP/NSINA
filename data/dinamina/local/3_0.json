{
       "Source": "dinamina",
       "Timestamp": "October 12, 2023 1:00 am",
       "Headline": "මාලිගාකන්දේ අවු: 6ක දැරියක් ඝාතනය  වෙඩික්කරු පලා ගිය මෝටර් රථය ඔබේසේකරපුරින් හමු වේ",
       "News Content": "මාලිගාකන්ද මහේස්ත්‍රාත් අධිකරණය ආසන්නයේදී වෙඩි තබා අවුරුදු හයක දැරියක් ඝාතනය කිරීම, තවත් පුද්ගලයකු ඝාතනය කිරීමට උත්සාහ කිරීම සිද්ධිවලට සම්බන්ධ සැකකරුවන් තිදෙනකු පොලිස් විශේෂ කාර්ය බළකායේ නිලධාරීන් පිරිසක් විසින් පෙරේදා (10) අත්අඩංගුවට ගනු ලැබූහ.\n\nපසුගිය සැප්තැම්බර් මස 17 වැනි දින මාලිගාකන්ද මහේස්ත්‍රාත් අධිකරණය ආසන්නයේදී ත්‍රිරෝද රථයකින් ගමන් කරමින් සිටි පිරිසකට යතුරු පැදියකින් පැමිණි පුද්ගලයන් වෙඩි තබා වයස අවුරුදු 06ක් වන ගැහැනු දරුවකු ජීවිතක්ෂයට පත්වූ අතර, දැරියගේ පියා වෙඩි ප්‍රහාරයෙන් බරපතළ තුවාල ලබා රෝහල් ගත කෙරිණි.\n\nමේ සිද්ධියට සම්බන්ධ වෙඩික්කරු සහ යතුරු පැදිය පදවන ලද අය සේදවත්ත ප්‍රදේශයේ සිට ව්‍යාජ අංක තහඩුව සහිත සුදු පැහැති මෝටර් රථයකින් රැගෙන ගොස් රාජගිරිය ඔබේසේකර පුර ප්‍රදේශයේ සඟවා තිබියදී සොයාගෙන තිබේ. මේ අපරාධය සිදු කිරීමට ආධාර අනුබල දීම සම්බන්ධව සැකපිට වයස අවුරුදු 36ත් 62ත් අතර ඉරක්කාමම් 09 ප්‍රදේශයේ සහ ඔබේසේකරපුර, රාජගිරිය ප්‍රදේශයේ පදිංචි පුද්ගලයන් තිදෙනකු සමඟ මෝටර් රථය පොලිස් විශේෂ කාර්ය බළකායේ නිලධාරීන් පිරිසක් විසින් අත්අඩංගුවට ගෙන වැඩිදුර විමර්ශන කටයුතු සඳහා වැලිකඩ පොලිස් ස්ථානය වෙත භාරදී ඇත.\n\nමේ වෙඩි ප්‍රහාරය මිය ගිය දැරිවියගේ පියා විසින් කළ මිනිස් ඝාතනයකට පළිගැනීමක් ලෙස එල්ලවූවක් බවට තොරතුරු මේ වන විට හෙළි වෙමින් තිබේ.\n\nවෙඩි වැදී මිය ගිය දැරියගේ පියා කොටහේන පොලිසිය විසින් කළ වැටලීමටකදී අයිස් නමැති මත්ද්‍රව්‍ය ග්‍රෑම් 01කට ආසන්න ප්‍රමාණයක් සමඟ අත්අඩංගුවට ගෙන මාලිගාකන්ද මහේස්ත්‍රාත් අධිකරණයට ඉදිරිපත් කිරීමෙන් අනතුරුව ඇප මත මුදා හැර තිබේ.\n\nඇප ලැබීමෙන් අනතුරුව බිරියත්, දියණියත් සමඟ ත්‍රිරෝද රථයකින් කොටහේනේ පිහිටි නිවෙස බලා ගමන් කරමින් සිටියදී අධිකරණය ආසන්න ප්‍රදේශයේදී යතුරු පැදියකින් පැමිණි දෙදෙනෙකු විසින් ත්‍රිරෝද රථයේ ගමන් කරමින් සිටි මිගාර පෙරේරා නමැත්තා ඉලක්කරගෙන වෙඩි තැබීම සිදු කර ඇත. එම වෙඩි ප්‍රහාර හමුවේ ඔහු පලා යන විට දියණියට එක් වෙඩිල්ලක් වැදී තිබුණි. ඇය මිය යන්නේ එම වෙඩිල්ලෙනි.\n\nමිගාර පෙරේරාගේ අතකට සහ පාදයකට වෙඩි වැදී තිබුණත් ඔහුගේ දිවි ගැලවී ඇත්තේ පලා ගොස් සැඟව සිටීමෙනි. පලා යන විට ඔහු පස්සේ යතුරු පැදියෙන් වෙඩික්කරුවන් පන්නා ඇතත් යතුරු පැදිය අතරමඟදී පෙරළී යෑම නිසා ඉලක්කය ගැනීමට ඔවුන්ට හැකියාව ලැබී නැත. මේ සම්බන්ධයෙන් විමර්ශන සිදු කිරීමෙන් අනතුරුව සිද්ධියට සම්බන්ධ සැකකරුවන් මෙලෙස පොලිස් විශේෂ කාර්ය බළකායෙන් අත්අඩංගුවට ගෙන තිබේ.\n\nපොලිස් විශේෂ කාර්ය බළකා බුද්ධි කොට්ඨාසයේ නිලධාරීන්ට ලද තොරතුරකට අනුව පොලිස් විශේෂ කාර්ය බළකා අණදෙන නිලධාරී ජ්‍යෙෂ්ඨ නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි, අධ්‍යක්ෂ බුද්ධි පොලිස් අධිකාරී එම්. එම්. කේ. විජේසිංහ මහතාගේ මඟපෙන්වීමෙන්, සහකාර පොලිස් අධිකාරී (බුද්ධි/විශේෂ මෙහෙයුම්/මත්ද්‍රව්‍ය නාශක හා සංවිධානාත්මක අපරාධ මර්දන) සාගර කුලසේකර මහතාගේ අධීක්ෂණය මත බුද්ධි කොට්ඨාසයේ ස්ථානාධිපති ප්‍රධාන පොලිස් පරීක්ෂක නදීක සිල්වා මහතා ඇතුළු නිලධාරීන් කණ්ඩායමක් විසින් මේ වැටලීම සිදු කර තිබේ.\n\nරක්ෂණ ශ්‍රියන්ත",
       "URL": "https://www.dinamina.lk/2023/10/12/local/29954/%e0%b6%b8%e0%b7%8f%e0%b6%bd%e0%b7%92%e0%b6%9c%e0%b7%8f%e0%b6%9a%e0%b6%b1%e0%b7%8a%e0%b6%af%e0%b7%9a-%e0%b6%85%e0%b7%80%e0%b7%94-6%e0%b6%9a-%e0%b6%af%e0%b7%90%e0%b6%bb%e0%b7%92%e0%b6%ba%e0%b6%9a/",
       "Category": "local",
       "Parent URL": "https://www.dinamina.lk/category/local//page/3/"
}