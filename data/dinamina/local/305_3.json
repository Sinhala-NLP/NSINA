{
       "Source": "dinamina",
       "Timestamp": "August 1, 2023 1:00 am",
       "Headline": "යුරෝපයට පනින්න හැදූ ද්‍රවිඩ තරුණයෝ පහක් අත්අඩංගු වට",
       "News Content": "කූට ලෙස සකස් කළ ගුවන් ගමන් බලපත්‍ර සහ ගුවන් යානා ප්‍රවේශ පත්‍ර භාවිතා කරමින් යුරෝපය වෙත පැන යාමට තැත් කළ ද්‍රවිඩ ජාතික තරුණයන් 05 දෙනෙකු 31 දින උදෑසන කටුනායක ගුවන්තොටුපොළ පිටත්වීමේ පර්යන්තයේ දී ගුවන් යානයට පිවිසෙන අවසාන ගේට්ටුවේ දී ආගමන විගමන දේශසීමා ආවේක්ෂණ ඒකකයේ නිලධාරීන් පිරිසක් විසින් අත්අඩංගුවට ගෙන තිබේ .\n\nමෙම තරුණයන් අතරින් එක් අයකු පුත්තලම ප්‍රදේශයේ පදිංචි 24 හැවිරිදි ද්‍රවිඩ ජාතික තරුණයෙකි.\nඔහු ගුවන්තොටුපොළ සියලු නිෂ්කාශන කටයුතු නිමා කර 31 දින අලුයම 04.55ට කටාර් ගුවන් සේවයේ කටාර් රාජ්‍යයේ දෝහා වෙත ගොස් එතැනින් ඔස්ට්‍රියාව වෙත පිටත්ව යාම සඳහා ගුවන්යානය වෙත පිවිසීමට අවසන් ගේට්ටුව වෙත පැමිණ තිබුණි. එසේම තවත් යාපනය ප්‍රදේශයේ පදිංචි තරුණයන් සිවු දෙනෙකු 31 දින උදෑසන 07.20ට ශ්‍රී ලන්කන් ගුවන් සේවයේ යූ.එල්.- 101 දරන ගුවන් යානයෙන් මාලදිවයින මාලේ නුවර වෙත ගොස් එතැනින් ජර්මනිය බලා පලා යාමට සුදානමින් මෙම ගුවන්යානය වෙත පිවිසීමට අවසාන ගේට්ටුව වෙත පැමිණ තිබුණි.\n\nඑහෙත් මොවුන් ඉදිරිපත් කළ සියලු ලියකියවිලි අවසන් මොහොතේ යළි පරීක්ෂා කළ ආගමන විගමන දේශසීමා ආවේක්ෂණ ඒකකයේ නිලධාරීන්, ඔවුන් සතුව තිබූ ගුවන් ගමන් බලපත්‍ර සහ ගුවන් යානා ප්‍රවේශ පත්‍ර කූට ලෙස සකස් කළ ඒවා බව අනාවරණය කර ගෙන තිබුණි.\n\nඉන්පසුව මෙම තරුණයන් අත්අඩංගුවට ගත් ආගමන විගමන දේශසීමා ආවේක්ෂණ ඒකකයේ නිලධාරීන්, මොවුන් වැඩිදුර විමර්ශන කටයුතු සඳහා කටුනායක ගුවන්තොටුපොළ අපරාධ පරීක්ෂණ දෙපාර්තමේන්තුව නිලධාරීන් වෙත භාර දී ඇත.\nකටුනායක ටී.කේ.ජී.කපිල",
       "URL": "https://www.dinamina.lk/2023/08/01/local/10726/%e0%b6%ba%e0%b7%94%e0%b6%bb%e0%b7%9d%e0%b6%b4%e0%b6%ba%e0%b6%a7-%e0%b6%b4%e0%b6%b1%e0%b7%92%e0%b6%b1%e0%b7%8a%e0%b6%b1-%e0%b7%84%e0%b7%90%e0%b6%af%e0%b7%96-%e0%b6%af%e0%b7%8a%e0%b6%bb/",
       "Category": "local",
       "Parent URL": "https://www.dinamina.lk/category/local//page/305/"
}