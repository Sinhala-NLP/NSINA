{
       "Source": "dinamina",
       "Timestamp": "July 11, 2023 1:00 am",
       "Headline": "සුරක්ෂා සිසු රක්ෂණ ක්‍රමය ලබන වසරේ සිට යළිත් ආරම්භ කරනවා",
       "News Content": "ඇමැති ආචාර්ය සුසිල් ප්‍රේමජයන්ත්\n\nවිවිධ හේතුන් මත නවතා දැමුණ ‘සුරක්ෂා’ සිසු රක්ෂණ ක්‍රමය 2024 වසරේ සිට යළිත් ආරම්භ කරන බව අධ්‍යාපන ඇමැති ආචාර්ය සුසිල් ප්‍රේමජයන්ත් මහතා ඊයේ (10) පැවසීය.\n\nජනාධිපති මාධ්‍ය කේන්ද්‍රයේ ඊයේ (10) පැවති ‘ස්ථාවර රටකට සැවොම එක මඟකට’ ප්‍රවෘත්ති සාකච්ඡාවට එක්වෙමින් ඒ මහතා මේ බව පැවසීය.\n\nඑහිදී ඇමැතිවරයා මෙසේ ද පැවසීය.\n\nලබන වසර වන විට අධ්‍යාපන ක්ෂේත්‍රයේ පරිවර්තනීය වෙනසක් සිදු කරමින් විසි එක්වන සියවසට ගැළපෙන සිසුවා නිර්මාණය කිරීමට අවශ්‍ය පියවර ගන්නවා. රට තුළ තිරසර සහ ගුණාත්මක අධ්‍යාපනයක් ඇති කිරීම සඳහා ජනාධිපති රනිල් වික්‍රමසිංහ මහතාගේ මඟපෙන්වීමෙන් ප්‍රතිසංස්කරණ රැසක් මේ වන විට සිදු කෙරෙනවා. එහිදී ජාත්‍යන්තර ප්‍රමිතීන්ට අනුකූල විෂය මාලා හඳුන්වාදීම මෙන්ම මානව සම්පත නිසි අයුරින් කළමනාකරණය කිරීමද සිදු කෙරෙනවා.\n\nසංවර්ධිත රටවල අධ්‍යාපන අමාත්‍යාංශය මධ්‍යම රජයට අයත් නොවන අතර එය පවතින්නේ පළාත් ඇමැතිවරයකු යටතේයි. ඉන්දියාව, කැනඩාව, ජපානය වැනි රටවල මෙම ක්‍රමවේදය ක්‍රියාත්මක වන නිසා එහි දරුවන්ගේ අධ්‍යාපන අයිතීන් සුරක්ෂිත වී තිබෙනවා.\n\nසන්ධීය රාජ්‍යවල එවැනි තත්ත්වයක් නිර්මාණය වී තිබුණ ද අපේ රටේ අධ්‍යාපන අමාත්‍යාංශය පවත්වාගෙන යනු ලබන්නේ මධ්‍යම ආණ්ඩුව යටතේයි. ඒ වගේම පාසල් 399ක් හැරුණු කොට අනිත් සියලුම පාසල් පවත්වාගෙන යනු ලබන්නේ පළාත් අධ්‍යාපන අමාත්‍යාංශය යටතේයි.\n\n2001 වර්ෂයේදී ජාතික පාසල් දහසක් නිර්මාණය කිරීමේ වැඩසටහන ආරම්භ කළා. ආණ්ඩුක්‍රම ව්‍යවස්ථාවේ දහතුන්වන සංශෝධනය සිදුකරන විට මේ රටේ තිබුණේ ජාතික පාසල් 17යි.\n\nනමුත් එක් එක් අධ්‍යාපන ඇමැතිවරු ගත් තීන්දු තිරණ සහ දේශපාලන වැඩසටහන් අනුව ජාතික පාසල් ප්‍රමාණයේ වැඩි වීමක් සිදු වුණා. එහෙත් ඒ තුළින් ගුණාත්මක අධ්‍යාපන ක්‍රමයක් ඇති වූ බවක් කිව නොහැකියි. එක රැයකින් ජාතික පාසල් 28ක් බිහි වූ යුගයක් ඉතිහාසයේ තිබෙනවා. එහෙත් මේ වන විට අධ්‍යාපන ක්ෂේත්‍රය තුළ පරිවර්තනීය වෙනසක් ඇති කිරීමට අවශ්‍යයි. විභාග කේන්ද්‍රීය අධ්‍යාපන ක්‍රමය වෙනුවට ශිෂ්‍ය කේන්ද්‍රීය අධ්‍යාපන රටාවකට සිසුන් පෙළගැස්විය යුතුයි.\n\nකොවිඩ් 19 අභියෝගය හමුවේ මෙරට අධ්‍යාපන ක්ෂේත්‍රයේ විශාල පසුබෑමක් සිදු වුණා. ඒ වගේම පසුගිය කාලයේ රට තුළ ඇති වූ ආර්ථික අර්බුදය හමුවේ ඉන්ධන සහ ගෑස් හිඟයත් සමඟ ඇති වූ සමාජයීය ගැටලු හේතුවෙන් පාසල් නිසියාකාරව පවත්වාගෙන යෑමට හැකි වුණේ නැහැ.\n\nඋසස් පෙළ විභාගයේ පිළිතුරු පත්‍ර ඇගැයීමට විශ්වවිද්‍යාල ආචාර්යවරුන්ගේ සංගමය හා වෘත්තීය සමිති සහභාගී වූයේ නැහැ. එම තත්ත්වය දැන් සමථයකට පත්කරගෙන උසස් පෙළ පිළිතුරු පත්‍ර ඇගැයීම මේ වන විට සිදුකරගෙන යනවා. ලබන මාසයේ මැද වන විට උසස් පෙළ විභාග ප්‍රතිඵල නිකුත් කිරීමට හැකිවනු ඇතැයි මම විශ්වාස කරනවා. ඒ වගේම මෙම වසරට අදාළ අ.පො.ස උසස් පෙළ විභාගයත් දෙසැම්බර් මාසය වන විට පවත්වා අවසන් කිරීමට අධ්‍යාපන අමාත්‍යාංශය සැලසුම් කර තිබෙනවා. ඒ වගේම ලබන වසර වන විට සියලුම විභාග නියමිත කාලය තුළ පැවැත්වීම අධ්‍යාපන අමාත්‍යාංශයේ අරමුණයි.\n\nඑසේම නව අධ්‍යාපන ප්‍රතිසංස්කරණ සඳහා අවශ්‍ය වැඩපිළිවෙළ මේ වන විට ක්‍රියාත්මක කරමින් තිබෙනවා. බ්‍රිටිෂ් කවුන්සිල් ආයතනය සමඟ සම්බන්ධ වෙමින් පාසල් තුළ ඉංග්‍රීසි මාධ්‍යයෙන් ඉගැන්වීම් කටයුතු ආරම්භ කිරීමට ද සැලසුම් සකස් කර තිබෙනවා. මේ සඳහා ගුරුවරුන් 13,800ක් මේ වන විට පුහුණු කර අවසන්. ඉංග්‍රීසි මාධ්‍ය අධ්‍යාපන කටයුතු සඳහා පෙළපොත් යාවත්කාලීන කිරීම ද කඩිනම් කර තිබෙනවා. තොරතුරු තාක්ෂණය සහ කෘතිම බුද්ධිය යන විෂයන් 6 වසරේ සිට 9 වසර දක්වාත් 10 වසරේ සිට 13 වසර දක්වාත් කාණ්ඩ දෙකක් යටතේ ක්‍රියාත්මක කිරීමට නියමිතයි.\n\nවිසි එක්වන සියවසට අදාළ සිසුවා නිර්මාණය කිරීමට මෙරට අධ්‍යාපන ක්ෂේත්‍රයේ පරිවර්තනීය වෙනසක් ඇති කිරීම අධ්‍යාපන අමාත්‍යාංශයේ අරමුණයි. රට තුළ තිරසර සහ ගුණාත්මක අධ්‍යාපනයක් ඇති කිරීම සඳහා ජනාධිපති රනිල් වික්‍රමසිංහ මහතාගේ මඟපෙන්වීමෙන් ප්‍රතිසංස්කරණ රැසක් මේ වන විට සිදු කෙරෙනවා.\n\nඒ වගේම මයික්‍රෝ සොෆ්ට් වැනි ආයතනවලින් තොරතුරු තාක්ෂණයට අදාළ සහයෝගය ලබා ගැනීමට කටයුතු කරනවා.\n\nසන්ධ්‍යා කරුණාරත්න",
       "URL": "https://www.dinamina.lk/2023/07/11/local/5613/%e0%b7%83%e0%b7%94%e0%b6%bb%e0%b6%9a%e0%b7%8a%e0%b7%82%e0%b7%8f-%e0%b7%83%e0%b7%92%e0%b7%83%e0%b7%94-%e0%b6%bb%e0%b6%9a%e0%b7%8a%e0%b7%82%e0%b6%ab-%e0%b6%9a%e0%b7%8a%e0%b6%bb%e0%b6%b8/",
       "Category": "local",
       "Parent URL": "https://www.dinamina.lk/category/local//page/395/"
}