{
       "Source": "dinamina",
       "Timestamp": "July 12, 2023 1:00 am",
       "Headline": "ලක්හිරු සෙවණේදි කාන්තාවක කපා කෙටූ සිද්ධියට අනුබල දුන් තරුණයෙක් අත්අඩංගුවට",
       "News Content": "මාලිගාවත්ත ලක්හිරු සෙවණ මහල් නිවාස සංකීර්ණයේදී කාන්තාවක් කපා කොටා ඝාතනය කිරීමට තැත් කිරීමක් සම්බන්ධයෙන් විමර්ශන පැවැත්වූ කොළඹ අපරාධ කොට්ඨාසය එම අපරාධයට සම්බන්ධ 23 හැවිරිදි තවත් සැකකරුවකු පෙරේදා (10) අත්අඩංගුවට ගෙන තිබේ.\n\nඒ මෙම අපරාධය සිදුව හරියටම මාසයක් ගතවූ දිනයේදීය.\n\nවැල්ලම්පිටියේ පදිංචි මෙම සැකකරු අත්අඩංගුවට ගෙන ඇත්තේ බොරැල්ල මෙත්සර උයන නිවාස සංකීර්ණයේ රැඳී සිටියදීය. දෙමටගොඩ ක්‍රියාත්මක පාතාල කල්ලියකට සම්බන්ධ සාමාජිකයකු වන ඔහු මෙම අපරාධයට සම්බන්ධ වී ඇත්තේ එම පාතාල කල්ලියේ නායකයාගේ පුතාගේ නියෝගයකට අනුව බව විමර්ශනවලින් හෙළි වී ඇත.\n\nමෙම සැකකරු අත්අඩංගුවට ගන්නා විට ඔහු සතුව තිබී අයිස් මත්ද්‍රව්‍ය ග්‍රෑම් 05යි මිලිග්‍රෑම් 480ක් ද සොයාගෙන ඇත. කොළඹ අපරාධ කොට්ඨාසය සඳහන් කරනු ලැබුවේ මෙම සැකකරු අත්අඩංගුවට ගනු ලැබුවේ කාන්තාවට කඩුවලින් කපා කොටා ඝාතනය කිරීමට උත්සහා දැරූ අපරාධකරුවන්ට යතුරුපැදියක් ලබා දී ආධාර හා අනුබල දීම සම්බන්ධයෙන් බවය.\n\nමෙම නිවාස සංකීර්ණයේ පදිංචිකාරියක් වන රෝසි නමැති කාන්තාව නිවාස සංකීර්ණය තුළදී පසුගිය ජුනි 10 වෙනිදා කපා කොටා ඝාතනය කිරීමට උත්සාහ දරන්නේ නිවාස සංකීර්ණයේ වැසියන් බලා සිටියදීය. කඩු සහ අත්බෝම්බ රැගෙන පැමිණි දෙදෙනකු විසින් නිවාස සංකීර්ණයේ සෝපානය අසල රැඳී සිටි 38 හැවිරිදි මෙම කාන්තාවට පහරදී නි‍ෙවසක් වෙත ඇදගෙන ගොස් කපා තිබුණේ බිම වැටී සිටියදීත් කඩුවලින් පහර දෙමිනි.\n\nමෙහිදී නිවාස සංකීර්ණයේ වැසියන් ඔවුන් දෙදෙනාට පලායාමට ඉඩ නොදී කොටුකර ගෙන මෙම නිවාස සංකීර්ණය පිහිටි ප්‍රදේශය අයත්වන දෙමටගොඩ පොලිස් ස්ථානයට දුරකතන ඇමතුමක් දී පොලිස් නිලධාරීන් ගෙන්වාගෙන සැකකරුවන් දෙදෙනා ඔවුන් පැමිණි යතුරුපැදියද සමඟ භාරදීමට පියවර ගෙන තිබුණි. එහිදී ඔවුන් සතුව තිබී කඩු දෙකක්ද අත්බෝම්බයක්ද පොලිසිය සිය භාරයට ගත්තේය.\n\nවිමර්ශනයේදී හෙළි වූ තොරතුරු මත මෙම අපරාධයට සම්බන්ධ 52 හැවිරිදි කාන්තාවක්ද දෙමටගොඩ පොලිසියේ නිලධාරීන් විසින් අත්අඩංගුවට ගෙන ඇත. පොලිසිය පැවසුවේ මෙම අපරාධයට හේතුව මත්කුඩු ආරවුලක් බවය. තුවාල ලැබූ කාන්තාවගේ පාර්ශ්වයෙන් කියවෙන්නට වූයේ නිවාස සංකීර්ණයේ සිදු වන මත්කුඩු ජාවාරමක් ගැන පොලිසියට තොරතුරු දුන්නේ යැයි කියා මෙම ප්‍රහාරය දෙමටගොඩ පාතාල අපරාධකරුගේ පුතාගේ මෙහෙයවීමෙන් සිදු වී ඇති බවය.\n\nදෙමටගොඩ පොලිසිය මෙම අපරාධය සම්බන්ධයෙන් මූලික විමර්ශන පැවැත්වූවත් වැඩිදුර විමර්ශනවලින් කොළඹ අපරාධ කොට්ඨාසය විසින් අනාවරණය කරගත් තොරතුරු මත වැල්ලම්පිටියේ පදිංචි 23 හැවිරිදි සැකකරු අත්අඩංගුවට ගෙන තිබේ. මාළිගාකන්ද මහේස්ත්‍රාත් අධිකරණයට ඔහුව ඉදිරිපත් කිරීමට නියමිතව තිබුණි.",
       "URL": "https://www.dinamina.lk/2023/07/12/local/5888/%e0%b6%bd%e0%b6%9a%e0%b7%8a%e0%b7%84%e0%b7%92%e0%b6%bb%e0%b7%94-%e0%b7%83%e0%b7%99%e0%b7%80%e0%b6%ab%e0%b7%9a%e0%b6%af%e0%b7%92-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80%e0%b6%9a/",
       "Category": "local",
       "Parent URL": "https://www.dinamina.lk/category/local//page/392/"
}