{
       "Source": "dinamina",
       "Timestamp": "July 31, 2023 1:00 am",
       "Headline": "කෑගල්ල රෝහලේ ප්‍රතිකාර ලබමින් සිටි රැඳවියකු වැසිකිළි බටය දිගේ බැස පලා ගිහින්",
       "News Content": "කෑගල්ල මහ රෝහලේ තෙවැනි මහලක බන්ධනාගාර නිලධාරීන් භාරයේ නේවාසිකව ප්‍රතිකාර ලබමින් සිටි රැඳවියෙක් පිටතින් සවි කර ඇති වැසිකිළියක බටයක් දිගේ බැස පලා යමින් සිටියදී පෙරේදා (29) සවස පොතුහැර ප්‍රදේශයේදී අල්ලාගෙන යළි කෑගල්ල මහ රෝහලේ නේවාසිකව ප්‍රතිකාර ලබන බව වාර්තා වෙයි.\n\nමෙලෙස කෑගල්ල මහ රෝහලේ අංක 05 වාට්ටුවේ නේවාසිකව ප්‍රතිකාර ලබමින් සිටින්නේ දඹුල්ල, කුරුණෑගල හන්දියේ පදිංචිව සිටින 42 හැවිරිදි දිසානායක මුදියන්සේලාගේ අතුල කුමාර සෝමරත්න නමැති රැඳවියෙකි.\n\nමේ රැඳවියා මත්ද්‍රව්‍ය පානය කිරීමට පුරුදුව ඇති අතර, සිය දරුවකුට පහර දීමක් සම්බන්ධයෙන් ගොකරැල්ල පොලිසියෙන් ජූලි මස 22 වැනිදා සැකපිට අත්අඩංගුවට ගෙන 23 වැනිදා බී 2720/23 නඩු අංකය යටතේ කුරුණෑගල මහේස්ත්‍රාත් අධිකරණයට ඉදිරිපත් කර තිබේ. එහිදී අධිකරණයෙන් සැකකරු රක්ෂිත බන්ධනාගාරගත කර තිබේ. පසුව බන්ධනාගාර නිලධාරීන් විසින් රැඳවියා කෑගල්ල රිමාන්ඩ් බන්ධනාගාරයට රැගෙන පැමිණ සිර අංක 2336 යටතේ රඳවා තබාගෙන ඇත.\n\nමේ රැඳවියාට හදිසියේ ඇති වූවා යැයි කියන මුත්‍රා ආසාදනයක් හේතුවෙන් පෙරේදා (29) කෑගල්ල මහ රෝහලට ඇතුළත් කර අංක 05 වාට්ටුවේ නේවාසිකව ප්‍රතිකාර දීමට වෛද්‍යවරුන් තීන්දු කර තිබේ. මේ පිරිමි වාට්ටුව තෙවැනි මහලක පිහිටා ඇති අතර, තෙවැනි මහල සාමාන්‍යයෙන් අඩි 25කට වඩා උසකින් වැඩිය. රැඳවියාට අත්විලංගු දමා ආරක්ෂාවට බන්ධනාගාර නිලධාරීන් දෙදෙනකු ද රාජකාරියේ යොදවා යොදවා තිබී ඇත.\n\nමේ රැඳවියා සවස 4ට මුත්‍රා පහ කිරීමට අවශ්‍ය බව ආරක්ෂාවට සිටි බන්ධනාගාර නිලධාරීන්ට දන්වා තිබේ. පසුව බන්ධනාගාර නිලධාරීන් දෙදෙනා රැඳවියා අංක 05 වාට්ටුවේ පිටුපස පිහිටි වැසිකිළි පද්ධතියට රැගෙන ගොස් වැසිකිළියට ඇතුළු වීමට සූදානම් වූ අවස්ථාවේදී අත්විලංගු ගලවා රැඳවියාට ඇතුළට යෑමට ඉඩ සලස්වා දී තිබේ. පසුව රැඳවියා වැසිකිළියේ පිටුපස අඩි 6ක පමණ උසකින් තබා ඇති කුඩා ජනෙල් කවුළුවකින් පිටතට බැස පිටතින් සවි කර ඇති වැසිකිළි බටය දිගේ බිමට බැස ත්‍රිරෝද රථයක් වෙත දිව ගොස් නිවෙසට ගිය පසු මුදල් දීමේ පොරොන්දුව මත පලා ගොස් තිබේ. වැසිකිළියට ගිය රැඳවියා පිටතට පැමිණීම ප්‍රමාද වීම හේතුවෙන් බන්ධනාගාර නිලධාරීන් දෙදෙනා රැඳවියා වැසිකිළියේ කුමක් කරනවාද යන්න පිළිබඳ සොයා බැලීමක් සිදු කර තිබේ.\n\nඑහිදී වැසිකිළියේ රැඳවියා නොමැති බව දැන ගත් බන්ධනාගාර නිලධාරීන් දෙදෙනා වැසිකිළියේ කවුළුවෙන් පැන යන්න ඇති බව තහවුරු කරගෙන තිබේ. පුද්ගලයෙක් දිව ගිය බවට රෝහල් පරිශ්‍රයේ සිටි පුද්ගලයකු දන්වා ඇති අතර, පසුව බන්ධනාගාර නිලධාරීන් කෑගල්ල රිමාන්ඩ් බන්ධනාගාරයට ද රෝහල් කාර්ය මණ්ඩලය කෑගල්ල පොලිසියට ද දන්වා තිබේ. පසුව රැඳවියා දඹුල්ලේ නිවෙස බලා ත්‍රිරෝද රථයකින් ගමන් කරමින් සිටියදී පොතුහැර ප්‍රදේශයේදී බන්ධනාගාර නිලධාරීන් කණ්ඩායමක් විසින් යළි අල්ලාගෙන ඔහුගේ ආරක්ෂාවට පොතුහැර පොලිසියේ සිර මැදිරියට භාර කර ඇත. එහිදී ඔහු ඇඳ සිටි කමිසයෙන් ගෙල වැලලා ගැනීමට ද තැත් කර ඇති අතර, කෑගල්ල රිමාන්ඩ් බන්ධනාගාරයේ නිලධාරීන් කණ්ඩායමක් යළි පොතුහැරට ගොස් රැඳවියා කෑගල්ල බන්ධනාගාරයට රැගෙන පැමිණ යළි රාත්‍රී කෑගල්ල මහ රෝහලට ඇතුළත් කර ඇති බව වාර්තා වෙයි.\n\nදැනට රැඳවියා කෑගල්ල මහ රෝහලේ අංක 05 වාට්ටුවේ බන්ධනාගාර නිලධාරීන් දෙදෙනකුගේ ආරක්ෂාව යටතේ නේවාසිකව ප්‍රතිකාර ලබන බව කෑගල්ල පොලිසිය පැවැසීය.\n\nකෑගල්ල විශේෂ – චමින්ද ජයලත්",
       "URL": "https://www.dinamina.lk/2023/07/31/local/10247/%e0%b6%9a%e0%b7%91%e0%b6%9c%e0%b6%bd%e0%b7%8a%e0%b6%bd-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%9a%e0%b7%8f%e0%b6%bb-%e0%b6%bd/",
       "Category": "local",
       "Parent URL": "https://www.dinamina.lk/category/local//page/311/"
}