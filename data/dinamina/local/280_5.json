{
       "Source": "dinamina",
       "Timestamp": "August 7, 2023 1:05 am",
       "Headline": "ත්‍රිකුණාමලය – දඹුල්ල සංචාරක කර්මාන්තය නංවන්න සැලසුම්",
       "News Content": "ත්‍රිකුණාමලය හා දඹුල්ල නගර කේන්ද්‍ර කර ගනිමින් සංචාරක කර්මාන්තය වැඩිදියුණු කිරීමට අදාළව තිරසර නාගරික සංවර්ධන ව්‍යාපෘතියේ මූලික සැලසුම් සැකසීමේ කටයුතු මේ වන විට සිදු කෙරේ.\nඒ යටතේ ප්‍රදේශයේ ජනතාවගේ ජීවනෝපාය වැඩිදියුණු කිරීම මෙන්ම සංවර්ධන කටයුතු සඳහා පුද්ගලික ආයෝජකයන් දිරිමත් කිරීම ද සිදුවේ.\nනාගරික සංවර්ධන හා නිවාස ඇමැති ප්‍රසන්න රණතුංග මහතාගේ උපදෙස් පරිදි ක්‍රියාත්මක මේ ව්‍යාපෘතිය ආසියානු සංවර්ධන බැංකුවේ ණය පහසුකම් යටතේ ක්‍රියාත්මක වේ.\nඇමැතිවරයා පවසන්නේ මෙම ව්‍යාපෘතියට අදාළව එම ප්‍රදේශවල යටිතල පහසුකම් වැඩිදියුණු කිරීමට ද කටයුතු කරන බවයි. මෙම ව්‍යාපෘතිය යටතේ ත්‍රිකුණාමලය නගරය කේන්ද්‍ර කර ගනිමින් තවත් උප ව්‍යාපෘති හයක් ක්‍රියාත්මක කරන බවයි. ඒ අනුව ත්‍රිකුණාමලය නගර මධ්‍ය වෙරළ තීරය සංචාරක ආකර්ෂණය ඇති වන පරිදි අවශ්‍ය යටිතල පහසුකම් සංවර්ධනය කෙරෙනු ඇත. තවද ත්‍රිකුණාමලය ෆෙඩ්රික් බළකොටුව ප්‍රතිසංස්කරණය කිරීම, කන්නියා උණුවතුර ළිං පිහිටි ස්ථාන සංරක්ෂණය කිරීම හා එම ප්‍රදේශවල යටිතල පහසුකම් වැඩිදියුණු කිරීමට ද නියමිතය.\nඑමෙන්ම අවන්හල් සඳහා අවශ්‍ය පුද්ගලික ආයෝජකයන් දිරිමත් කිරීම, කච්චේරි ගොඩනැඟිල්ල ප්‍රතිසංස්කරණය කිරීම, ඇතුල් වරාය මාර්ගයේ පිහිටි වරාය අධිකාරියට අයත් ඉඩමේ හෝටල් ඉදි කිරීමට අවශ්‍ය පෞද්ගලික ආයෝජකයන් දිරිමත් කිරීම ද මේ ව්‍යාපෘතිය මඟින් සිදු කිරීමට නියමිතය.\nවිශේෂයෙන්ම පෞරාණික ගොඩනැඟිලි ප්‍රතිසංස්කරණය කිරීමේදී ඒවායේ පෞරාණිකත්වයට හානියක් නොවන ලෙසට අදාළ ප්‍රතිසංස්කරණ කටයුතු සිදු කරන ලෙස ඇමැති ප්‍රසන්න රණතුංග මහතා උපදෙස් දී ඇත.\n\nඋපාලි කරුණාරත්න",
       "URL": "https://www.dinamina.lk/2023/08/07/local/12231/%e0%b6%ad%e0%b7%8a%e0%b6%bb%e0%b7%92%e0%b6%9a%e0%b7%94%e0%b6%ab%e0%b7%8f%e0%b6%b8%e0%b6%bd%e0%b6%ba-%e0%b6%af%e0%b6%b9%e0%b7%94%e0%b6%bd%e0%b7%8a%e0%b6%bd-%e0%b7%83%e0%b6%82%e0%b6%a0/",
       "Category": "local",
       "Parent URL": "https://www.dinamina.lk/category/local//page/280/"
}