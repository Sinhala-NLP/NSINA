{
       "Source": "dinamina",
       "Timestamp": "August 23, 2023 1:00 am",
       "Headline": "මේ වසරේ වෙඩි තැබීම් 60ක්",
       "News Content": "36ක් මරුට\n28කට තුවාලයි\n\nමෙම වසර තුළ පමණක් රට පුරා වෙඩි තැබීමේ සිද්ධීන් 60ක් සිදුව ඇති බවත් එම වෙඩි තැබීම්වලින් පුද්ගලයන් 36 දෙනකු මියගොස් ඇති බවත් පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ නිහාල් තල්දූව මහතා ඊයේ (22) සඳහන් කළේය.\n\nමෙම වෙඩි තැබීම් 60න් පුද්ගලයන් 28 දෙනකු තුවාල ලබා ඇති බවත් වෙඩි තැබීම් හයකින් කිසිවකුටත් හානි සිදුව නැති බවත් නිහාල් තල්දූව මහතා පවසයි.\n\nපුද්ගලික ආරවුල් ඇතුළු විවිධ හේතූන් නිසා මෙම වෙඩි තැබීම් සිදුව ඇතත් මෙයින් බොහෝමයක්ම සිදුව ඇත්තේ පාතාලය ඇතුළු සංවිධානාත්මක අපරාධකරුවන් විසින් තැබූ ඒවා බව ද නිහාල් තල්දූව මහතා පවසයි.\n\nපෙර වර්ෂය හා සාපේක්ෂව සැසඳීමේදී මෙම වසර තුළද වෙඩි තැබීම්වල ලොකු වෙනසක් නැති බවද නිහාල් තල්දූව මහතා වැඩිදුරටත් සඳහන් කරයි.",
       "URL": "https://www.dinamina.lk/2023/08/23/local/16522/%e0%b6%b8%e0%b7%9a-%e0%b7%80%e0%b7%83%e0%b6%bb%e0%b7%9a-%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90%e0%b6%b6%e0%b7%93%e0%b6%b8%e0%b7%8a-60%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/202/"
}