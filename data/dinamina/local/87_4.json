{
       "Source": "dinamina",
       "Timestamp": "September 22, 2023 12:58 am",
       "Headline": "උසස් පෙළ විභාගය පැවැත්වෙන දිනය ලබන සතියේ විභාග කොමසාරිස් දැනුම් දෙනවා",
       "News Content": "අධ්‍යයන පොදු සහතික පත්‍ර උසස් පෙළ විභාගය ස්ථිර වශයෙන් පැවැත්වෙන දිනය ලබන සතිය තුළදී විභාග කොමසාරිස්වරයා දැනුම් දෙන බව අධ්‍යාපන ඇමැති ආචාර්ය සුසිල් ප්‍රේමජයන්ත මහතා පාර්ලිමේන්තුවේ දී ඊයේ (21) පැවසීය.\n\nඋසස් පෙළ විභාගය පැවැත්වීම සම්බන්ධයෙන් විශේෂ ප්‍රකාශයක් සිදු කරමින් ඇමැතිවරයා මේ බව ප්‍රකාශ කළේය.\n\nඇමැතිවරයා තවදුරටත් මෙසේද පැවසීය.\n\nවිභාගයට සූදානම් වීමට ඇති කාලය ප්‍රමාණවත් නොවීම හේතුවෙන් බොහෝ සිසුන්ට සිදුව ඇති අසාධාරණය සැලකිල්ලට ගෙන පාසල් වාර සටහනට අගතියක් නොවන ලෙස විභාගයේ දින තීරණය කිරීමට විභාග දෙපාර්තමේන්තුව කටයුතු කරනවා. උසස් පෙළ විභාගය පැවැත්වීමට මුලින් යෝජිතව තිබුණේ 2023 ඔක්තෝබර් මසයේදී. එහෙත් 2022 උසස් පෙළ උත්තර පත්‍ර ඇගයීම වෘත්තීය ක්‍රියා මාර්ග නිසා මාස 3කට ආසන්න කාලයක් ප්‍රමාද වීම හේතුවෙන් ප්‍රතිළුල නිකුත් වූයේ සැප්තැම්බර් මස 04 වැනිදා. එහෙත් ඊට පෙර 2023.07.31 වැනි දින වන විට 2023 උසස් පෙළ සඳහා අයැදුම්පත් කැඳවූවා. අයැදුම්කරුවන් 324,410කගෙන් ඉල්ලුම් පත්‍ර ලැබී තිබුණා. ප්‍රතිඵල නිකුත් කිරීමෙන් පසු 2023.09.18 දින වන විට නැවත අයැදුම්පත් 18,473ක් ලැබී තිබුණා. එම නිසා මේ වන විට අයැදුම් කරන ලද මුළු අපේක්ෂක සංඛ්‍යාව 342,883ක් වෙනවා. එම සංඛ්‍යාව 2022 පෙනී සිටි (332,406) සංඛ්‍යාවට වඩා 10,837ක වැඩි වීමක්. උසස් පෙළ 2022 විභාගයේ ප්‍රතිඵල නිකුත් වීම ප්‍රමාද වීම නිසා මුලින් යෝජිත පරිදි 2023 උසස් පෙළ විභාගය, 2023 නොවැම්බර් මස 27 වැනි දින ආරම්භ කිරීමට සැලසුම් කර තිබුණු අතර, දෙසැම්බර් මස 21වැනි දින අවසන් වීමට නියමිතව තිබුණා. කෙසේ වෙතත් සිසුන් විශාල පිරිසක් යෝජිත විභාග දින කල් දමන ලෙසට ඉල්ලීම් කළා. පාර්ලිමේන්තුවේ ආණ්ඩු පක්ෂ හා විපක්ෂ මන්ත්‍රීවරුන් විශාල පිරිසක් පසුගිය දින කිහිපයේදීම මහජන නියෝජිතයන් ලෙස එම ඉල්ලීම පාර්ලිමේන්තුවේදී මතු කළා. ඒ අනුව විභාග පැවැත්වීමේ යෝජිත කාල වකවානුව කල් දැමීම සලකා බැලීමේදී කරුණු කිහිපයක් පිළිබඳව අවධානය යොමු කළ යුතුයි. කොවිඩ් 19 හේතුවෙන් 2019 අවසන් භාගය, 2020 හා 2021 වර්ෂවල පැවැත්වූ පාසල් දින ගණන සියයට 50 – 60ත් වන ප්‍රතිශතයක් අතර වීම නිසා සාමාන්‍ය පෙළ, උසස් පෙළ හා 5 ශිෂ්‍යත්ව විභාගය කල් ගිය අතර, උත්තර පත්‍ර ඇගයීම හා ප්‍රතිඵල නිකුත් කිරීම ද කල් ගියා.",
       "URL": "https://www.dinamina.lk/2023/09/22/local/24464/%e0%b6%8b%e0%b7%83%e0%b7%83%e0%b7%8a-%e0%b6%b4%e0%b7%99%e0%b7%85-%e0%b7%80%e0%b7%92%e0%b6%b7%e0%b7%8f%e0%b6%9c%e0%b6%ba-%e0%b6%b4%e0%b7%90%e0%b7%80%e0%b7%90%e0%b6%ad%e0%b7%8a%e0%b7%80%e0%b7%99/",
       "Category": "local",
       "Parent URL": "https://www.dinamina.lk/category/local//page/87/"
}