{
       "Source": "dinamina",
       "Timestamp": "July 25, 2023 1:00 am",
       "Headline": "බණ්ඩාරගම ප්‍රධාන බස් නැවතුම යාචක රජ දහනක්",
       "News Content": "අපිරිසුදුකම හා දුඟද මඟීන්ගේ සෞඛ්‍යයටත් තර්ජනයක්\n\nමෙය මහලු නිවාසයක් නොව, යාචකයන්ගේ රජ දහනක්ව පවතින බණ්ඩාරගම නගර මධ්‍යයේ ප්‍රධාන බස් නැවතුම්පොළේ දර්ශනයකි. දැඩි අපිරිසුදු තත්ත්වයෙන් දැඩි දුර්ගන්ධයක් හමන මෙම ස්ථානය බොහෝ දෙනකු පසුකර යන්නේ තම නාස් පුඩු තද කරගෙනය. යාචක වෘත්තියේ යෙදෙන්නන් දිනෙන් දින බස් නැවතුම්පොළ අරක් ගැනීම හේතුවෙන් මගී ජනතාව, බස්රථ රියැදුරන් හා සේවකයන් මෙන්ම අවට ආපනශාලා හා වෙළෙඳසල් හිමියන් ද දැඩි අපහසුතාවයට පත්ව තිබේ. මෙම ස්ථානයෙන් හමන දුර්ගන්ධය හේතුවෙන් අසල නවතා ඇති බස් රථයක් තුළ හෝ රැඳී සිටීමට නොහැකි තත්ත්වයක් උදා වී ඇත.\n\nකොළඹ කරා ගමන් ගන්නා වායු සමීකරණ බස් රථවලට මගීන් නැංවීමට දොරවල් විවෘත කිරීමේදී මෙම ස්ථානයෙන් නැඟෙන අධික දුර්ගන්ධය බස්රථ තුළට කාවැදීමෙන් මගී ජනතාව දැඩි අපහසුතාවයට පත් වෙති. වයෝවෘද්ධ පුද්ගලයන් හය හත් දෙනකු පමණ මෙම බස් නැවතුම්පොළ වාසස්ථානයක් කරගෙන ඇති අතර, ඔවුන් ආහාරපාන ගැනීම පමණත් නොව, බස් නැවතුම්පොළ භූමියට බුලත් කෙල ගැසීමට අමතරව ඇතැම් අවස්ථාවල ශරීර කෘත්‍යයන් එම ස්ථානයේදීම සිදු කර ගැනීම හේතුවෙන් මෙම ස්ථානය දැඩි අපිරිසුදු තත්ත්වයට පත්ව තිබේ. ඊට අමතරව බස් නැවතුම්පොළ තුළ ඉටිකොළ ඇද අපිරිසුදු රෙදි වනා තිබෙන අයුරු ද දක්නට ලැබේ. ඇතැම් අවස්ථාවල එම වයෝවෘද්ධ පුද්ගලයන් නිරුවතින් ද හැසිරීම හේතුවෙන් බස්රථ බලාපොරොත්තුව එම ස්ථානය කරා පැමිණෙන පාසල් සිසු සිසුවියන් මෙන්ම කාන්තාවන් ඇතුළු බොහෝ දෙනා දැඩි අපහසුතාවයට පත් වෙති. මෙම පිරිස පරුෂ වචන කියමින් රණ්ඩුසරුවල් වන අවස්ථා ද ඇත.\n\nමේ හේතුවෙන් විශාල බස් නැවතුම සම්පූර්ණයෙන්ම ඔවුන්ට අයිතිකර දී විවිධ ප්‍රදේශවල බස් රථවලට යෑම සඳහා පැමිණෙන පාසල් දරුවන් ඇතුළු මගී ජනතාවට වැස්සට හෝ අව්වට ආවරණය වීමට පවා අවට කඩපිල් කරා දිව යෑමට සිදු තිබේ. මෙයාකාරයෙන් දිනෙන් දින යාචක වෘත්තියේ යෙදෙන්නන් මෙම ස්ථානය වාසස්ථානයක් කර ගැනීම හේතුවෙන් එය නගර අලංකාරයට ද දැඩි බලපෑමක් වී තිබේ. ඇතැම් නගරවල රාත්‍රී කාලයට පමණක් යාචකයන් බස් නැවතුම්පොළවල් තම වාසභූමිය බවට පත් කර ගත්තද බණ්ඩාරගම නගරයේ ප්‍රධාන බස් නැවතුම්පොළ නිරතුරුවම යාචකයන්ගෙන් පිරී තිබීම සුලබ දසුනකි.\n\nමෙලෙස මගී ජනතාවට කරදරකාරී ලෙසින් හැසිරෙන යාචකයන් නගරවලින් ඉවත් කර රිදීගමට යොමු කිරීම අනෙකුත් නගරවල සිදු කළ ද බණ්ඩාරගම නගර මධ්‍යයේ බස් නැවතුම්පොළ අරක්ගෙන මගී ජනතාවට සේම නගරයට පැමිණෙන ජනතාවට දැඩි අපහසුවක් හා දැඩි සෞඛ්‍ය තර්ජනයක්ව පවතින යාචකයන් සම්බන්ධයෙන් වගකිවයුතු රාජ්‍ය නිලධාරීන් කිසිදු පියවරක් නොගෙන මුනිවත රැක වගකීම පැහැර හැර ඇතැයි පීඩාවට පත් ජනතාව පවසති.\n\n",
       "URL": "https://www.dinamina.lk/2023/07/25/local/8917/%e0%b6%b6%e0%b6%ab%e0%b7%8a%e0%b6%a9%e0%b7%8f%e0%b6%bb%e0%b6%9c%e0%b6%b8-%e0%b6%b4%e0%b7%8a%e0%b6%bb%e0%b6%b0%e0%b7%8f%e0%b6%b1-%e0%b6%b6%e0%b7%83%e0%b7%8a-%e0%b6%b1%e0%b7%90%e0%b7%80/",
       "Category": "local",
       "Parent URL": "https://www.dinamina.lk/category/local//page/336/"
}