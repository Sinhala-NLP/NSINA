{
       "Source": "dinamina",
       "Timestamp": "August 19, 2023 1:00 am",
       "Headline": "තිස්සමහාරාමයේ අක්කර 3ක් පුරා රතු දෙළුම් වවන නීති උපාධිධාරියා",
       "News Content": "වන අලි හානි නෑ:\n\nපලතුරු ලොවේ රජු ලෙස විරුදාවලිය ලත් දෙළුම් ගෙවතු වගාවක් ලෙස අපේ රටේ වගා කරයි. වියළි කලාපයේ ඇතැම් ගොවීන් වානිජ වගාවක් ලෙස ද වගා කෙරෙන දෙළුම් පුනිකා ග්‍රැනටමි යන උද්භිත විද්‍යාත්මක නාමයෙන් හඳුන්වයි. ප්‍රණීත රසයකින් හා ආකර්ෂණීය පැහැයකින් යුත් දෙළුම් පෝෂණ ගුණයෙන් වැඩි පලතුරු විශේෂයකි.\n\nරෝග රැසකට ගුණදායක දෙළුම් යුෂ පිළිකා සෛලවල වර්ධන වේගය අඩාල කරන අතර, රුධිර නාල පිරිසුදු කරමින් හෘදය ශක්තිමත් කරන ඖෂධ ගුණයකින් යුක්තය.\n\nමෙවැනි පෝෂ්‍ය ගුණයකින් යුත් දෙළුම් වානිජ වගාවක් ලෙස වගා කරන තරුණ ගොවි මහතකු අපට හමුවූයේ තිස්සමහරාම කාවන්තිස්සපුර ප්‍රදේශයෙනි. නමින් අසික පින්සර සමරසේකර වන ඔහු ලන්ඩන් විශ්වවිද්‍යාලයෙන් උපාධිය හදාරා මෙරටට පැමිණි තරුණයෙකි. ඔහු තම පියා සමඟ එක්ව කාවන්තිස්සපුර මාතකඩආර ප්‍රදේශයේ අක්කර තුනක බිම් ප්‍රමාණයක රෙඩ් ඒන්ජල් (රතු දෙළුම්) වර්ගයේ දෙළුම් වගා කර තිබේ. වන අලින් නිතර ගැවසෙන ප්‍රදේශයේ වන අලින්ගෙන් ආරක්ෂා වන වගාවක් ලෙස ඔහු දෙළුම් වගාව තෝරාගෙන ඇත.\n\n‘‘මම ලන්ඩන් විශ්ව විද්‍යාලයෙන් නීති උපාධිය ලබා ගෙන මෙරටට පැමිණිලා සංචාරක ක්ෂේත්‍රයේ රැකියාවක් කළා. නමුත් ඒ රැකියාවෙන් ඉවත් වෙලා මගේම කියා ව්‍යාපාරයක් ආරම්භ කරන්න ඕනෑ කියලා මම හිතුවා. මගේ තාත්තා හොඳ ගොවියෙක් නිසාත් ප්‍රදේශයේ පවතින වියළි දේශගුණික තත්ත්වයත් සැලකිල්ලට ගෙන වගාව ආරම්භ කළා. වන අලින්ගෙන් සිදුවන\n\nහානිය සැලකිල්ලට ගෙන මොනවද වගා කරන්නේ කියා හිතලා තමයි මම මේ වගාව පටන් ගත්තේ.\n\nදෙළුම් වගාවට වන අලින්ගෙන් කිසිම හානියක් නෑ. 2020 ඔක්තෝම්බර් 01 වැනි දින මම පළමුවරට දෙළුම් පැළ 700ක් පමණ හිටෙව්වා. සාමාන්‍යයෙන් අක්කරයකට දෙළුම් පැළ 380ක් විතර සිටුවන්න ඕනෑ. ගස් මිටි කිරීම, කෙටි පරතර භාවිතය මඟින් වගාවේ නඩත්තුව හා අස්වනු නෙළීම කළ යුතුයි. මෙමඟින් සතුන්ගෙන් හා අධික සුළඟින් සිදුවන හානිය අවම කර ගත හැකියි.\n\nතද වැසි රහිත සහ වියළි කාලගුණය නැති කාලය පැළ කප්පාදුවට තෝරාගත යුතු බවත් ඒ තුළින් දෙළුම් ගසේ ඵල දැරීම වැඩි කරගත හැකි බව අසිත පින්සර පවසයි.වගාව\n\nහොඳින් පවත්වා ගෙන ගියොත් අක්කරයකින් රුපියල් හැත්තෑපන් ලක්ෂයක පමණ ආදායමක් වසරකට උපයාගත හැකි බව ඔහු කියයි.\n\nඑහෙත් අසිකගේ දෙළුම් වගාවේ අස්වනු නෙළීම තවමත් ආරම්භ කර නැත. තම අස්වනු වෙළෙඳපොළට නිකුත් නොකරන බව ඔහු පවසයි. තම දෙළුම් අස්වනු නෙළීමෙන් පසු දෙළුම් යුෂ පමණක් නොව, දෙළුම් ගෙඩියේ පොතු හා දෙළුම් කොළ සාරය ගෙන ඖෂධීය පාන හා ආලේප වර්ග මෙන්ම රූපලාවණ්‍ය ආලේප වර්ග තම නිවසේදීම නිෂ්පාදනය කරන බව ඔහු කියයි.\n\nඊට අවශ්‍ය යන්ත්‍ර සුත්‍ර ගෙන්වීමට මේ වනවිටත් ඇණවුම් කර තිබේ.\n\nමෙමඟින් තම ගෙවත්තේ වගාකරන දෙළුම් ගෙඩියට පමණක් නොව වානිජ මට්ටමින් වගා කරන දෙළුම් වගාකරුවන්ට ආර්ථික වශයෙන් ඉහළ වටිනාකමක් ලබාදීමට හැකි බව ඔහු පවසයි.\n\nතිස්සමහරාම සමූහ – ඒ. ඒ. පේමසිරි",
       "URL": "https://www.dinamina.lk/2023/08/19/local/15487/%e0%b6%ad%e0%b7%92%e0%b7%83%e0%b7%8a%e0%b7%83%e0%b6%b8%e0%b7%84%e0%b7%8f%e0%b6%bb%e0%b7%8f%e0%b6%b8%e0%b6%ba%e0%b7%9a-%e0%b6%85%e0%b6%9a%e0%b7%8a%e0%b6%9a%e0%b6%bb-3%e0%b6%9a%e0%b7%8a-%e0%b6%b4/",
       "Category": "local",
       "Parent URL": "https://www.dinamina.lk/category/local//page/220/"
}