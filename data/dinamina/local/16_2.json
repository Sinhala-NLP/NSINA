{
       "Source": "dinamina",
       "Timestamp": "October 9, 2023 1:02 am",
       "Headline": "ජනවාර්ගික ආගමික ගැටලුවලට විසඳුම් නොදී  රටක් ලෙස ඉදිරියට යන්න බෑ",
       "News Content": "\n\nජනවාර්ගික සහ ආගමික ගැටලුවලට විසඳුම් නොදී රටක් ලෙස ඉදිරියට යා නොහැකි බවත් ඒ සඳහා කඩිනම් විසඳුමක් ලබා ගැනීම වෙනුවෙන් තමා සියලු නායකයන් සමඟ සාකච්ඡා කරන බවත් ජනාධිපති රනිල් වික්‍රමසිංහ මහතා පැවසීය. ඔහු මේ බව සඳහන් කළේ මඩකලපුව සාන්ත මයිකල් විද්‍යාලයට වසර 150ක් පිරීම නිමිත්තෙන් පෙරේදා (7) පැවති උත්සවයට එක් වෙමිනි.\n\nවිද්‍යාලයට පැමිණි ජනාධිපති රනිල් වික්‍රමසිංහ මහතා සිසු දරුවන් විසින් මහත් හරසරින් පිළිගනු ලැබීය. පසුගිය උසස් පෙළ විභාගයෙන් විශිෂ්ටතා දැක්වූ විද්‍යාලයේ සිසුන්ට තිළිණපත් පිරිනැමීමද ජනාධිපතිවරයා අතින් සිදු විය. විද්‍යාලයේ සිසුන් ජාතික ගීය සිංහල මෙන්ම දමිළ භාෂාවෙන්ද ගායනා කිරීම විශේෂත්වයක් විය.\n\nඑහිදී ජනාධිපති රනිල් වික්‍රමසිංහ මහතා මෙසේද කීය:\n\n“හැටේ දශකයේ අප පාසල් යන සමයේ කියමනක් තිබුණා තේජස දෙවියන්ට, ආශ්චර්ය සාන්ත මයිකල්ට කියලා. මොකද, ඔබේ පාසල එදා පැසිපන්දු තරගාවලියෙන් අඛණ්ඩව ජයග්‍රහණය ලබාගත්තා. සාන්ත මයිකල් පිලට එරෙහිව පැසිපන්දු තරගයක් ජය ගැනීම අසීරු වුණා. එසේ වුවද, කණ්ඩායම් පැසිපන්දු ක්‍රීඩා කිරීමට අප එදා මඩකලපුවට පැමිණයා. ඒ ජයග්‍රහණය ලබා ගැනීමට සිතාගෙන නොවෙයි. තරගය අවසන් වූ විට එළරසිංහම් මහත්මයාගේ පොල් වත්තට ගොස් නාන්නයි. එම ස්ථානයේ තමයි අද පාසිකුඩා සංචාරක නිකේතනය තිබෙන්නේ. ඉතින් සාන්ත මයිකල් විද්‍යාලය එදා හැඳින්වූයේ එලෙසයි.\n\n“මගේ පාසල් කාලයෙන් පසු ඊළඟ වතාවේ මම මේ ප්‍රදේශයට පැමිණියේ අධ්‍යාපන අමාත්‍යවරයා ලෙසයි. ඒ වගේම සාන්ත මයිකල් විද්‍යාලයට ඉල්ලීම් ගොඩක් තිබුණා. පාසල දියුණු කිරීමට යම් යම් ක්‍රියාමාර්ග ගැනීමට අපට හැකි වුණා. පසුගිය යුද සමයේ ඔබට අමිහිරි අත්දැකීම්වලට මුහුණ දීමට සිදුවුණා. මීට වසරකට පෙරත් එවැනිම අසීරු තත්ත්වයකට අප මුහුණ දුන්නා. කෙසේ වෙතත්, දැන් අප රටක් ලෙස අනාගතය දෙස බැලිය යුතුයි. එහිදී මෙම සාන්ත මයිකල් විද්‍යාලයට මඟපෙන්වීමක් දිය හැකියි.\n\n“සංවර්ධනයට පෙර, මේ ප්‍රදේශවල ජනතාව අතර සමඟිය ගොඩනැඟිය යුතුයි. මෙහි අධ්‍යාපන ලැබූ අය අතර දෙමළ මෙන්ම සිංහල අයත් සිටිනවා. උදාහරණයක් ලෙස: මා ඉතා හොඳින් හඳුනන බිගේඩියර් බල්තසාර් මහතා මේ විද්‍යාලයේ ආදි ශිෂ්‍යයෙක්. ඔහු හමුදා මෙහෙයුම්වලට සහභාගී වූ නිලධාරියෙක්. ඒ වගේම එල්ටීටීඊ ව්‍යාපාරයට සහභාගි වූ ශිෂ්‍යයනුත් සිටියා. දැන් අප සියලු දෙනා එකට එක්ව ඉදිරියට යා යුතුයි.“මේ රට මම භාරගන්නා අවස්ථාව වන විට රටේ ගෑස් තිබුණේ නැහැ; පෙට්‍රල් තිබුණේ නැහැ; ආහාර තිබුණේ නැහැ. කොඩිවි වසංගතය පාලනය කිරීම කෙතරම් දුෂ්කර වූවාද කියා ඔබ දන්නවා. ජාති ආගම් භේදයකින් තොරව එම බලපෑමට අප සියලුදෙනාට මුහුණ දීමට සිදු වුණා. අප සියලු දෙනාම පීඩාවට පත් වුණා.\n\n“දැන් අපි එයින් මිදිය යුතුයි. රජයට සැලසුම් සකස් කරන්න පුළුවන්. අපගේ ණය ප්‍රතිව්‍යුහගත කරන්නේ කෙසේද කියා අප ජාත්‍යන්තර මූල්‍ය අරමුදල සමඟ සාකච්ඡා කරමින් සිටිනවා. රටක් ලෙස අප සියලු දෙනා එකට එක්ව ඉදිරියට යා යුතුයි. ආර්ථික සැලසුම් සකස් කළයුතුයි. ඒ අනුව රට ආර්ථික වශයෙන් ශක්තිමත් කිරීමට හැකියාව තිබෙනවා. ආගමික ප්‍රශ්න ජනවාර්ගික ප්‍රශ්න වෙනුවෙන් සටන් කරලා රට අගාධයට ඇදදමා තිබූ කාලය ඔබට මතක ඇති. එවන් කාලයකට නැවත අප ගමන් නොකළ යුතුයි. වාර්ගික හෝ ආගමික වශයෙන් ඔබ සියලුදෙනා අනන්‍ය වූ ප්‍රශ්න තිබෙනවා. ඒ වගේම ගොවීන්ට, ධීවරයන්ට මේ සෑම සමාජ කණ්ඩායමකටම ප්‍රශ්න තිබෙනවා. අප මේවා විසඳාගෙන ඉදිරියට යා යුතුයි.\n\n“සාන්ත මයිකල් විද්‍යාලයේ සිසුන් නමෝ නමෝ මාතා දෙමළ බසින් ගායනා කරන විට එය ඉතා පැහැදිලිව පෙන්නුම් කළා. මේ දෙකම එකයි. අපි හැමෝම කියන්නේ අපි එක මවකගේ දරුවෝ කියලා. ඔබ එය සිංහලෙන් ගායනා කළත් දෙමළෙන් ගායනා කළත් ප්‍රශ්නයක් නැහැ.\n\nඅපි විශ්වවිද්‍යාලයට ගිය විට අපට විවිධ ප්‍රදේශවල, විවිධ ජාතිවල අය හමු වෙනවා. ඒ වගේම මේ ප්‍රදේශවලටත් පැමිණි විට එවැනි ජන කොටස් හමුවෙනවා. අප සියලු දෙනා එකතු වෙලා කොහොමද ඉදිරියට යන්නේ. ඒ නිසා මේ ජනවාර්ගික ප්‍රශ්නය සහ ආගමික ප්‍රශ්නය විසඳා ගැනිම පිළිබඳ මම සියලු නායකයන් සමඟ සාකච්ඡා කරනවා. අපි ජනවාර්ගික ප්‍රශ්න සහ ආගමික ප්‍රශ්න විසඳා ගත යුතුයි. දෙවනුව, පළාත් සභාවලට වැඩි බලයක් බෙදා දීමට මා කැපවී සිටින බව කිව යුතුයි. පොලිස් බලතල පිළිබඳ කතාව පසෙකින් තැබිය හැකියි. එය ඔබට අවශ්‍ය අවස්ථාවක පසුව කරගත හැකියි. එහෙත් බලතල ගොඩක් බෙදිය යුතු වෙනවා.\n\n“පළමුව අප දේශපාලන ප්‍රශ්න සාකච්ඡා කර විසඳුමකට යා යුතුයි. දෙවනුව, බලය බෙදීම සම්බන්ධයෙන් පියවරින් පියවර ඉදිරියට යෑමට අවශ්‍යයි. එය වේගයෙන් යා හැකි ගමනක් නොවෙයි. මානව හිමිකම් උල්ලංඝනය වීමක් සිදු වෙනවා නම් එය රට තුළම නිවැරදි කිරීමට අප කටයුතු කරනවා. ඒ සඳහා ජාත්‍යන්තරයට යෑමට අවශ්‍යයි කියා මම විශ්වාස කරන්නේ නැහැ. අපි මෙය රට තුළම විසඳාගත යුතුයි. මෙහිදී සියලු ප්‍රමිතීන් සපුරාලන බවට සහතික වී අප ඉදිරියට යමු. ඉතින් මේ කටයුතුවලදී අපට සාන්ත මයිකල් විද්‍යාලය ආදර්ශයට ගත හැකියි. සාන්ත මයිකල් විද්‍යාලයේ 150 වැනි සංවත්සරයට සුබ පතමින් මා නිහඬ වෙනවා.”\n\nනැඟෙනහිර පළාත් ආණ්ඩුකාර සෙන්දිල් තොන්ඩමන්, රාජ්‍ය ඇමැතිවරුන් වන එස්. වියාලේන්ද්‍රන්, සිවනේසතුරෙයි චන්ද්‍රකාන්තන් මහත්වරුද මඩකලපුව සාන්ත මයිකල් විද්‍යාලයේ විදුහල්පති ඇන්ටන් බෙනඩික් මහතා ඇතුළු ආචාර්ය මණ්ඩලය, සිසු දරුවන් ඇතුළු පිරිසක්ද මේ අවස්ථාවට එක් වූහ.",
       "URL": "https://www.dinamina.lk/2023/10/09/local/29145/%e0%b6%a2%e0%b6%b1%e0%b7%80%e0%b7%8f%e0%b6%bb%e0%b7%8a%e0%b6%9c%e0%b7%92%e0%b6%9a-%e0%b6%86%e0%b6%9c%e0%b6%b8%e0%b7%92%e0%b6%9a-%e0%b6%9c%e0%b7%90%e0%b6%a7%e0%b6%bd%e0%b7%94%e0%b7%80%e0%b6%bd%e0%b6%a7/",
       "Category": "local",
       "Parent URL": "https://www.dinamina.lk/category/local//page/16/"
}