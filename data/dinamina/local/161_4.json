{
       "Source": "dinamina",
       "Timestamp": "September 2, 2023 1:00 am",
       "Headline": "මහනුවර ඓතිහාසික ඇසළ පෙරහර ශ්‍රී ලාංකික සංස්කෘතිය ලෝකය හමුවට ගෙන යන විචිත්‍රවත් සංස්කෘතික මංගල්‍යයක්",
       "News Content": "දළදා පෙරහර ආගමික හා ජාතික උත්සවයක් පමණක් නොව ශ්‍රී ලාංකික සංස්කෘතිය ලෝකය හමුවට ගෙන යන විචිත්‍රවත් සංස්කෘතික මංගල්‍යයක් බවත් ජනාධිපති රනිල් වික්‍රමසිංහ මහතා පැවසීය.\n\nජනාධිපති රනිල් වික්‍රමසිංහ මහතා මේ බව සඳහන් කර සිටියේ 2023 මහනුවර ඓතිහාසික ඇසළ පෙරහර පෞරාණික චාරිත්‍රවලට ගරුකරමින් විචිත්‍රවත් ලෙස පවත්වා අවසන් කළ බව සැල කෙරෙන සංදේශය භාරදීමේ අවස්ථාවට ඊයේ (31) මහනුවර ජනාධිපති මන්දිරයේ දී එක් වෙමිනි. සාම්ප්‍රදායානුකූලව පෙරහරින් ජනාධිපති මන්දිරය වෙත පැමිණි ශ්‍රී දළදා මාලිගාවේ දියවඩන නිලමේ ප්‍රදීප් නිලංග දෑල මහතා ඇතුළු සතර මහා දේවාලවල සහ පිටිසර දේවාලවල නිලමේවරුන් මහනුවර ජනාධිපති මන්දිරයේ ප්‍රධාන දොරටුව අභියසදී ජනාධිපතිවරයා විසින් පිළිගනු ලැබීය.\n\n\n\nඅනතුරුව දියවඩන නිලමේවරයා සාම්ප්‍රදායානුකූලව සංදේශය ජනාධිපතිවරයා වෙත පිළිගැන්වීය. පෙරහරේ ගමන් කළ අලි ඇතුන් සංකේතවත් කරමින් ‘සිංදු’ ඇත් පැටවාට පලතුරු සංග්‍රහයක් සිදු කිරීම ද ජනාධිපතිවරයා අතින් සිදු කෙරිණි.\n\nචිරාගත සම්ප්‍රදායානුකූලව ජනාධිපතිවරයා ඇතුළු නිලමේවරු සමූහ ඡායාරූපයකට පෙනී සිටියේ ඉන් අනතුරුවයි. පෙරහරට සහභාගි වූ කලා ශිල්පීන් වෙත සම්ප්‍රදායානුකූලව තිළිණ හා සම්මාන පිරිනැමීම ද ජනාධිපති රනිල් වික්‍රමසිංහ මහතා අතින් සිදු විය.\n\n‘ඇසළ පෙරහර භාරය’ මඟින් පිටිසර දේවාල වෙනුවෙන් සිදු කරන මූල්‍යාධාර ප්‍රදානය ද ජනාධිපතිවරයා අතින් සිදු කෙරුණු අතර මධ්‍යම පළාත් සංස්කෘතික අමාත්‍යාංශය සම්පාදිත Òපූජනීය දළදා සංස්කෘතියÓ ග්‍රන්ථය ද පිළිගැන්විණි.\n\nමෙහිදී වැඩිදුරටත් අදහස් දැක්වූ ජනාධිපති රනිල් වික්‍රමසිංහ මහතා මෙසේද පැවසීය.\n\nමහනුවර වාර්ෂික ඇසළ පෙරහර අඛණ්ඩව පැවැත්වීමට ආණ්ඩුක්‍රම ව්‍යවස්ථාව අනුවම ආණ්ඩුව බැඳී සිටිනවා. මා කිසිවිටෙක එම වගකීමෙන් බැහැර වන්නේ නැහැ. පවතින ගැටලු නිරාකරණය කර ගනිමින් ඓතිහාසික දළදා පෙරහර සාර්ථක කර ගැනීමට කැප වෙනවා. එසේම පෙරහරට හිලෑ අලි ඇතුන් ලබා ගැනීමේ දී මතුව ඇති ගැටලු පිළිබඳ ඉදිරියේ දී අදාළ පාර්ශ්ව සමඟ සාකච්ඡා කිරීමට අපේක්ෂා කරනවා. ඒ පිළිබඳව පාර්ලිමේන්තුව ද දැනුවත් කිරීමට කටයුතු කරනවා. පෙරහර සංවිධානය කිරීමට කැපවූ දියවඩන නිලමේවරයා ඇතුළු සතර මහා දේවාලවල නිලමේවරුන් ප්‍රමුඛ ඊට අනුග්‍රහය දැක්වූ සියලු දෙනාට මෙහිදී ස්තුතිය පළ කරනවා. දළදා පෙරහර ආගමික මෙන්ම ජාතික උත්සවයක් පමණක්ම නොවේ. ශ්‍රී ලාංකික සංස්කෘතිය ලෝකය හමුවට ගෙන යන විචිත්‍රවත් සංස්කෘතික මංගල්‍යයක්. ඒ නිසා ඓතිහාසික මහනුවර ඇසළ පෙරහර ආරක්ෂා කර ගනිමින් ඉදිරියට ගෙන යා යුතුයි. 2023 ඇසළ මහා පෙරහර සාර්ථකව අවසන් කර එම සංදේශය භාර දෙනු ලැබුවා. මෙම පෙරහර සංවිධානය කිරීම කොතරම් සංකීර්ණ කටයුත්තක් ද යන්න දියවඩන නිලමේ තුමා ඉදිරිපත් කළ මෙම සංදේශය අනුව පෙනී යනවා. බොහෝ දෙනෙක්ට මේ පිළිබඳ නිසි අවබෝධයක් නැහැ. නමුත් අප මෙම ඇසළ පෙරහර ආරක්ෂා කර ගනිමින් ඉදිරියට ගෙන යා යුතුයි. ඇසළ පෙරහර අපේ පෞරාණික චාරිත්‍රයක්. රටේ පැවත්වෙන ප්‍රධාන උත්සව දෙකක් තිබෙනවා. එකක් ජාතික දිනයයි. අනෙක ඇසළ පෙරහර බව සඳහන් කළ හැකියි. මෙම පෙරහරේ ඉතිහාසය මා අලුතින් සිහිපත් කළ යුතු නැහැ. අනුරාධපුර යුගයේ සිට පැවති පෙරහර අවසානයේ මහනුවර දී පැවැත් වෙනවා. 1815 මහනුවර ගිවිසුමට අත්සන් තැබූ අවස්ථාවේ දී මෙම පෙරහර පැවැත්වීමට මල්වතු, අස්ගිරි මහා නායක ස්වාමීන් වහන්සේලා ඇතුළු අනුනායක ස්වාමීන් වහන්සේලාගේ කැමැත්ත ලබා ගන්නා ලෙස ආණ්ඩුකාරවරයාට ජෝන් ඩොයිලි මැතිතුමා එදා උපදෙස් ලබා දුන්නා. එහිදී අපේ මහා නායක ස්වාමීන් වහන්සේලා මේ දළදා පෙරහර පැවැත්වීමට එකඟ වුණා. ඒ අනුව දළදා පෙරහර අඛණ්ඩව පැවැත්වීම සිදු කෙරුණා. 1818 කැරැල්ලේ දී දන්ත ධාතුන් වහන්සේ දළදා මාලිගාවෙන් පිටතට ගෙන ගියා. ඒ අවස්ථාවේ දී ඩොයිලි මැතිතුමා බ්‍රවුන්රිග් ආණ්ඩුකාරවරයා සමඟ සාකච්ඡා කර දන්වා සිටියේ කොපමණ මුදලක් හෝ ලබා දී දන්ත ධාතුන් වහන්සේ නැවත රැගෙන එන ලෙසයි. ඒ අනුව නැවත දන්ත ධාතුන් වහන්සේ අපට ලැබුණා. ඒ අවස්ථාවේ බ්‍රිතාන්‍ය ආණ්ඩුකාරවරයා සඳහන් කළේ දළදා පෙරහරක් මහනුවරදී පැවැත්විය යුතු බවයි. එයින් ප්‍රකාශ කෙරුණේ එංගලන්තයේ තුන්වන ජෝර්ජ් රජතුමාට දන්ත ධාතුන් වහන්සේගේ පිහිට තිබෙන බවයි. බ්‍රිතාන්‍යයන් එලෙස දන්ත ධාතුන් වහන්සේ උදෙසා ගෞරව සිදු කළා. ඒ අනුව සෑම වසරකම මෙම පෙරහර පැවැත්වූවා. ඒ වගේම හමුදා අණ දෙන නිලධාරියෙක් වූ මවුන්ට් බැට්න් සාමිවරයා මහනුවර ප්‍රදේශයට පැමිණ දන්ත ධාතුන් වහන්සේගේ පිහිට ආරක්ෂාව ලබා ගත්තා. එතුමා භාරව සිටි මියන්මාරය, තායිලන්තය වැනි රටවල් ලංකාව මෙන් ථෙරවාද බුදු දහම පැවති රටවල්. ඒ වගේම නිදහසින් පසුවත් අපේ අග්‍රාණ්ඩුකාරවරු වගේම ජනාධිපතිවරු මෙම චාරිත්‍ර ඉදිරියට ගෙන ආවා. ඒ අනුව තමයි අද මම මෙම චාරිත්‍ර ඉටු කරනු ලබන්නේ. එසේම සම්බුද්ධ ශාසනය, සංඝරත්නය හා ඊට අදාළ සම්ප්‍රදාය ආරක්ෂා කළ යුතු බව ආණ්ඩුක්‍රම ව්‍යවස්ථාවේ 9 වැනි වගන්තියේ සඳහන් කර තිබෙනවා. එහි ප්‍රධාන සම්ප්‍රදාය ලෙස සඳහන්ව ඇත්තේ මෙම ඇසළ මහා පෙරහරයි. ඒ නිසා මෙම පෙරහර ආරක්ෂා කරගෙන ඉදිරියට ගෙන යෑමට ආණ්ඩුක්‍රම ව්‍යවස්ථාව අනුවම අපට වගකීමක් පැවරී තිබෙනවා. ඒ වගේම මෙම පෙරහර වාර්ෂිකව පැවැත්වීමට ආණ්ඩුවටත් යුතුකමක් තිබෙනවා. ඇතැම් කාලවලදී අපට කෙටි පෙරහර පැවැත්වීමට සිදු වුණා. නමුත් මෙම පෙරහර පැවැත්විය යුතු බවට අපට වගකීමක් පැවරී තිබෙනවා. එම වගකීම තමයි අද අප ඉෂ්ට කර තිබෙන්නේ. එම වගකීමෙන් මටවත්, පාර්ලිමේන්තුවටවත් ඈත් වෙන්න බැහැ. ඒ වගේම විධායකයට ව්‍යවස්ථාදායකයට හෝ අධිකරණයට එයින් ඈත් වෙන්න බැහැ. ඒ වගේම පරිපාලනයට හෝ පළාත් පාලන ආයතනවලට එයින් ඈත් වීමට හැකියාවක් නැහැ. ඒ වගේම ඇසළ පෙරහර පැවැත්වීමේ දී මතුව ඇති ගැටලු කිහිපයක් පිළිබඳව මෙම සන්දේශයේ සඳහන් කර තිබෙනවා. කෙසේ හෝ අප මෙම පෙරහර අඛණ්ඩව පැවැත්විය යුතු බව මම දියවඩන නිලමේවරයාට ප්‍රකාශ කිරීමට කැමතියි. එය නැවැත්වීමේ බලයක් හෝ හැකියාවක් මට නැහැ. ඒ වගේම පාර්ලිමේන්තුවටත් එම බලය නැහැ. එම නිසා මෙම පෙරහර පැවැත්විය යුතුයි. එය ඔබේ වගකීමක්. ගැටලු පැවතිය හැකියි. එම සියලු ගැටලු අප සාකච්ඡා මාර්ගයෙන් විසඳා ගත යුතුයි. අතීතයේ මෙම පෙරහර පවත්වන විට විදුලි බලය තිබුණේ නැහැ. වාහන තිබුණේ නැහැ. මේ සියල්ල සමඟ අප අලුතින් සිතා බැලිය යුතුයි. ඒ වගේම අලි ඇතුන් පිළිබඳවත් ප්‍රශ්නයක් තිබෙනවා. අලි ඇතුන් ආරක්ෂා කළයුතු බව මමත් පිළිගන්නවා. මෙම ගැටලු පිළිබඳ අප වෙනම සාකච්ඡා කිරීමට බලාපොරොත්තු වෙනවා. පෙරහරට හීලෑ අලි ඇතුන් ලබා ගැනීමේ ගැටලුව අනෙක් කණ්ඩායම් සමඟ සාකච්ඡා කර ඒ පිළිබඳව කටයුතු කරමු. පාර්ලිමේන්තුවත් ඒ පිළිබඳ දැනුවත් කිරීමට මම කටයුතු කරනවා. ඒ වගේම දළදා සමිඳුන්ගේ ආශිර්වාදයෙන් රටේ තිබෙන නියඟ තත්ත්වය පහව ගොස් වැස්ස ලැබෙනු ඇතැයි මම විශ්වාස කරනවා. මම 2022 වසරේ මෙම පෙරහර නැරඹීමට පැමිණි අවස්ථාවේ මෙවන් ජනතාවක් දුටුවේ නැහැ. නමුත් වසර ගණනාවකට පසුව විශාල ජනතාවක් මෙවර මෙහි පැමිණ සිටිනවා. මේ සමඟ අපේ සාම්ප්‍රදායික නැටුම් කලාවත් නැති වී යයිද කියා පසුගිය වසරවල අප තුළ බියක් පැවතුණා. එම කලා ශිල්ප ද අප ආරක්ෂා කර ගෙන ඉදිරියට ගෙන යා යුතුයි. විශේෂයෙන් එය සංචාරක ව්‍යාපාරය දියුණු කිරීමේ ද ප්‍රධාන සාධකයක් වෙනවා. පාරම්පරිකව මෙන්ම වාණිජ කාර්යයක් ලෙස අද බොහෝ දෙනෙක් කලාවට සම්බන්ධ වී සිටිනවා. ඒ වගේම අපි මෙරට සංචාරක කර්මාන්තය දියුණු කිරීමට සැලසුම් කර තිබෙනවා. මේ වසරේ මෙරටට පැමිණෙන සංචාරකයන්ගේ සංඛ්‍යාව වැඩි වී තිබෙන අතර ලබන වසරේ එයටත් වඩා වැඩි පිරිසක් මෙරටට ගෙන්වා ගැනීමට අප බලාපොරොත්තු වෙනවා. මහනුවර ප්‍රදේශයට පැමිණෙන සංචාරකයන් දින දෙක තුනක් මෙහි රඳවා ගැනීමේ වැඩසටහනක් පිළිබඳව අප සාකච්ඡා කළා. ඒ අනුව එම සංචාරකයන් ගෙන්වන ආයතන සමඟ ඒ පිළිබඳව ළඟදීම සාකච්ඡා කිරීමට අප බලාපොරොත්තු වෙනවා. දළදා මාලිගාවේ නව නැටුම් කලායතනය මඟින් සාම්ප්‍රදායික කලාව ආරක්ෂා කිරීමට මහඟු මෙහෙවරක් ඉටු කරනවා. මෙවන් කටයුතු සඳහා අප පළාත් මට්ටමින් සහාය ලබා දීමට අපේක්ෂා කරනවා. මෙම පෙරහර ආගමික චාරිත්‍රයක් හෝ ජාතික උත්සවයක් පමණක් නොවෙයි, අපේ සංස්කෘතිය ලෝකයට ගෙන යන අවස්ථාවක් ලෙස ද සඳහන් කළ හැකියි.\n\nමධ්‍යම පළාත් ආණ්ඩුකාර ලලිත්. යූ ගමගේ, ඇමැති කෙහෙළිය රඹුක්වැල්ල, රාජ්‍ය ඇමැතිවරුන් වන ලොහාන් රත්වත්තේ, දිලුම් අමුණුගම, පාර්ලිමේන්තු මන්ත්‍රී ගුණතිලක රාජපක්ෂ, ජනාධිපති ලේකම් සමන් ඒකනායක, බුද්ධශාසන ආගමික හා සංස්කෘතික කටයුතු අමාත්‍යාංශයේ ලේකම් සෝමරත්න විදානපතිරණ යන මහත්වරුන් සහ රාජ්‍ය නිලධාරීන් හා ත්‍රිවිධ හමුදා ප්‍රධානින් ද, දියවඩන නිලමේ ප්‍රදීප් නිලංග දෑල, සතර මහා දේවාල හා පිටිසර දේවාල නියෝජනය කරන බස්නායක නිලමේවරු හා සෙසු නිලමේවරු ඇතුළු පිරිසක් මෙම අවස්ථාවට එක්ව සිටියහ.\n\nජනාධිපති මාධ්‍ය අංශය",
       "URL": "https://www.dinamina.lk/2023/09/02/local/19047/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%93%e0%b6%ad%e0%b7%92%e0%b7%84%e0%b7%8f%e0%b7%83%e0%b7%92%e0%b6%9a-%e0%b6%87%e0%b7%83%e0%b7%85-%e0%b6%b4%e0%b7%99%e0%b6%bb%e0%b7%84-2/",
       "Category": "local",
       "Parent URL": "https://www.dinamina.lk/category/local//page/161/"
}