{
       "Source": "dinamina",
       "Timestamp": "July 12, 2023 1:00 am",
       "Headline": "රාජ්‍ය භාෂා ප්‍රතිපත්තිය ක්‍රියාත්මක වීමෙන් බහුභාෂික ශ්‍රී ලංකා සමාජයේ සහජීවනය ඉහළ නැංවිය හැකියි",
       "News Content": "රාජ්‍ය භාෂා ප්‍රතිපත්තිය කඩිනමින් ක්‍රියාත්මක කිරීම තුළින් බහුභාෂික ශ්‍රී ලාංකීය සමාජයේ සහජීවනය ඉහළ නැංවීමට ඉවහල් වන බව අගමැති දිනේෂ් ගුණවර්ධන මහතා පැවැසීය.\n\nකොළඹ ඊයේ (11) පැවති ජාතික භාෂා සමානතා අභිවෘද්ධි ව්‍යාපෘතියේ (NLEAP) සම්මන්ත්‍රණය අමතමින් අගමැතිවරයා මේ බව සඳහන් කෙළේය.\n\nඅගමැතිවරයා වැඩිදුරටත් මෙසේද පැවැසීය.\n\nවිවිධ ප්‍රජාවන්ගෙන් සමන්විත ඕනෑම ජාතියක එකමුතුකම බොහෝදුරට රඳා පවතින්නේ එකිනෙකා සමඟ සන්නිවේදනය කිරීමේ හැකියාව මතයි. මේ සම්බන්ධයෙන් ඵලදායී පියවර ගන්නා ලෙස අදාළ සියලු ආයතන සහ දෙපාර්තමේන්තුවලින් ඉල්ලා සිටිනවා. භාෂාව ද මිනිසුන්ගේ අහිමි කළ නොහැකි අයිතියක් හෙයින් අදහස් ප්‍රකාශ කිරීමේ නිදහස, ස්වකීය සංස්කෘතියට අනුව කටයුතු කිරීම, භාෂාමය අයිතිවාසිකම්, අධ්‍යාපනයට ඇති අයිතිය, පෞද්ගලිකත්වය සහ එක්රැස් වීමේ අයිතිය සන්නිවේදන අයිතිවාසිකම්වලට ඇතුළත් වෙනවා.\n\nමම අද සිටින්නේ ගාලු මුවදොර හෝටලයේ. මීට වසරකට පෙර මෙම ස්ථානයෙන් පිටත ජනතාව අතර අරාජිකත්ව හැඟීමක් ඇති වෙමින් තිබුණා. නමුත් රනිල් වික්‍රමසිංහ ජනාධිපතිවරයා යටතේ, ජනතාවගේ සහයෝගයෙන් රටේ නීතිය හා සාමය මෙන්ම ආර්ථික ස්ථාවරත්වය යථා තත්ත්වයට පත් කිරීමට අපට හැකි වුණා. ශ්‍රී ලංකාවේ රාජ්‍ය භාෂා ප්‍රතිපත්තිය ස්ථාපිත කිරීමේ පරමාර්ථය, සංස්කෘතික විවිධත්වය පිළිබඳ ශ්‍රී ලාංකික ප්‍රජාව අතර පිළිගැනීම වැඩි දියුණු කිරීමයි. සන්නිවේදන බාධක ජය ගැනීම වේගවත් ආර්ථික සංවර්ධනයට සහ එහි ඒකාකාරී ප්‍රවර්ධනය සහතික කිරීමට ද උපකාරී වේ. එමෙන්ම එය දරිද්‍රතාවය අඩු කිරීමටත්, ශ්‍රී ලංකාව පුරා සිටින සිංහල හා දෙමළ කතා කරන ස්ත්‍රීන් හා පුරුෂයන්ගේ ආර්ථික හා සාමාජීය සමානාත්මතාවය වැඩිදියුණු කිරීමටත් උපකාරී වෙනවා. NLEAP ව්‍යාපෘතිය සඳහා ලබා දුන් මූල්‍ය ආධාර පිළිබඳව කැනඩා රජය වෙත කෘතඥතාව පළ කරනවා. සෑම ජාතික භාෂාවක්ම භාවිතය සම්බන්ධයෙන් සමාන ප්‍රගතියක් ලබා ගැනීමේ අරමුණින් ශ්‍රී ලංකාවට උපකාර කිරීම දක්වා ව්‍යාපෘතිය දීර්ඝ කිරීමට මහ කොමසාරිස් එරික් වොල්ෂ් (Eric Walsh) මහතා දැක්වූ සහයෝගයට ස්තුතිය පළ කර සිටිනවා. NLEAP ව්‍යාපෘතිය ශ්‍රී ලංකාවේ බහුභාෂා භාවිතය සහ ස්ත්‍රී පුරුෂභාවය පදනම් කරගත් බාධාවන් සම්බන්ධ විශේෂිත අභියෝග කෙරෙහි අවධානය යොමු කිරීමට සහ ඒවාට විසඳුම් සෙවීමට විද්වතුන්, සිසුන් සහ වෘත්තිකයන් සඳහා සංසදයක් ලෙස සේවය කර ඇති බව ජාතික භාෂා සමානාත්මතා අභිවෘද්ධි ව්‍යාපෘතියේ අධ්‍යක්ෂ මිෂෙල් එම්බ්ලෙම් (Michael Emblem) පැවැසීය.\n\nකැනඩාව ද්විභාෂා රටක් ලෙස NEALP ව්‍යාපෘතිය හරහා ශ්‍රී ලංකාව සමඟ සිය අත්දැකීම් බෙදාගත් බව කැනේඩියානු මහ කොමසාරිස් එරික් වොල්ෂ් මහතා පැවැසීය.\n\nමේ සම්මන්ත්‍රණය සඳහා පාර්ලිමේන්තු මන්ත්‍රී ඩිලාන් පෙරේරා, කුලසිංහම් තිලීපන්, රාජ්‍ය පරිපාලන අමාත්‍යාංශ ලේකම් රංජිත් අශෝක යන මහත්වරුන් ඇතුළු රාජ්‍ය තාන්ත්‍රිකයන්, නිලධාරීන්, විද්වතුන් සහ සිසුහු සහභාගී වූහ.",
       "URL": "https://www.dinamina.lk/2023/07/12/local/5914/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b6%b7%e0%b7%8f%e0%b7%82%e0%b7%8f-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%b4%e0%b6%ad%e0%b7%8a%e0%b6%ad%e0%b7%92%e0%b6%ba-2/",
       "Category": "local",
       "Parent URL": "https://www.dinamina.lk/category/local//page/392/"
}