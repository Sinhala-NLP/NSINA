{
       "Source": "dinamina",
       "Timestamp": "July 7, 2023 1:00 am",
       "Headline": "පිළියන්දල පොලිසියට සත්තම දැමූ ASPගෙන් පැය හතක් ප්‍රශ්න කරයි",
       "News Content": "පිළියන්දල පොලිසිය වෙත පැමිණ සියලුම තරාතිරමේ නිලධාරීන්ට බැණ වැදීම සම්බන්ධයෙන් චෝදනා එල්ල වූ සහකාර පොලිස් අධිකාරිවරයා පොලිස් මූලස්ථානයේ විශේෂ විමර්ශන ඒකකය වෙත ඊයේ (6) කැඳවා පැය 7 කට අධික කාලයක් ප්‍රකාශ ලබා ගත් බව පොලිස් ආරංචි මාර්ග සඳහන් කරයි.\n\nඊයේ පෙරවරු 9.30 සිට පස්වරු 4 දක්වා සහකාර පොලිස් අධිකාරීවරයාගෙන් ප්‍රකාශ ලබාගෙන සටහන් කරගෙන තිබිණි.\n\nඇසළ පොහෝ දින පිළියන්දල පොලිසිය වෙත පැමිණ තිබූ සහකාර පොලිස් අධිකාරිවරයා ඔහු දන්නා හඳුනන කාන්තාවක කරන ලද පැමිණිල්ලක් කඩිනමින් විභාග නොකළැයි ආවේගශීලීව එම අවස්ථාවේ රාජකාරි යෙදී සිටි පොලිස් නිලධාරීන්ට බැණ වැදී පොලිස් භූමිය තුළ ඒ මේ අත ඇවිදිමින් පැයකට අධික කාලයක් ගත කර තිබිණි.\n\nපොලිස් මූලස්ථානයේ විශේෂ විමර්ශන ඒකකයේ සහකාර පොලිස් අධිකාරිවරයකුගේ ප්‍රධානත්වයෙන් යුත් කණ්ඩායමක් විසින් පිළියන්දල පොලිසියේ ස්ථානාධිපතිට චෝදනා එල්ල වූ සහකාර පොලිස් අධිකාරිවරයා ඝෘජුවම බැණ වැදුණු බව කියන විවිධ පැමිණිලි අංශයේ වැඩබලන ස්ථානාධිපති ලෙස එදින කටයුතු කළ උප පොලිස් පරීක්ෂකවරයාගෙන් ඇතුළු පොලිස් නිලධාරීන් 8 දෙනෙකු ගෙන් පමණ ප්‍රකාශ ලබාගෙන තිබිණි. ඊට අමතරව සහකාර පොලිස් අධිකාරිවරයා සේවය කරන ප්‍රජා පොලිස් ඒකකයේ අධ්‍යක්ෂවරයාගෙන් මෙන්ම ස්ථානාධිපතිවරයාගෙන් ද ප්‍රකාශ ලබාගෙන තිබිණි.\n\nපොලිස් මූලස්ථානයේ විශේෂ විමර්ශන ඒකකයේ අධ්‍යක්ෂ ජ්‍යෙෂ්ඨ පොලිස් අධිකාරි ඩී. එස්. වික්‍රමසිංහ මහතාගේ උපදෙස් මත විමර්ශන සිදු කෙරේ.",
       "URL": "https://www.dinamina.lk/2023/07/07/local/4836/%e0%b6%b4%e0%b7%92%e0%b7%85%e0%b7%92%e0%b6%ba%e0%b6%b1%e0%b7%8a%e0%b6%af%e0%b6%bd-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b6%a7-%e0%b7%83%e0%b6%ad%e0%b7%8a%e0%b6%ad/",
       "Category": "local",
       "Parent URL": "https://www.dinamina.lk/category/local//page/409/"
}