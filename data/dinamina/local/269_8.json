{
       "Source": "dinamina",
       "Timestamp": "August 9, 2023 1:00 am",
       "Headline": "ප්‍රා/සභා සඳහා මැතිසබයට ගෙනා යෝජනාවට ආණ්ඩුවේ මැදිහත් වීමක් නෑ",
       "News Content": "ප්‍රාදේශීය සභා, නගර සභා, මහා නගර සභා සංශෝධන නමින් පාර්ලිමේන්තුවට ඉදිරිපත් වූ පෞද්ගලික මන්ත්‍රී යෝජනාව, ආණ්ඩුව මුල් වී ඉදිරිපත් කළ එකක් නොවන බවත්, ශ්‍රේෂ්ඨාධිකරණ තීන්දුවට ආණ්ඩුව හැම විටම ගරු කරන බවත්, අගමැති දිනේෂ් ගුණවර්ධන මහතා පාර්ලිමේන්තුවේදී ඊයේ (8) පැවසීය. අගමැතිවරයා මේ බව සඳහන් කළේ එම පෞද්ගලික මන්ත්‍රී යෝජනා සම්බන්ධයෙන් ශ්‍රේෂ්ඨාධිකරණය දුන් තීන්දුව, කථානායකවරයා පාර්ලිමේන්තුවට ඉදිරිපත් කිරීමෙන් පසු විපක්ෂයේ ප්‍රධාන සංවිධායකවරයා නැඟූ ප්‍රශ්නයකට පිළිතුරු දෙමිනි.\n\nඅගමැති දිනේෂ් ගුණවර්ධන මහතා මෙසේද පැවසීය.\n\n“ආණ්ඩුව කිසිම වෙලාවක මේ පනතේ මූලාරම්භකයෙක් නෙවෙයි. ඉතින් ශ්‍රේෂ්ඨාධිකරණය දී තිබෙන තීන්දුවට ආණ්ඩුව හැම තිස්සෙම ගරු කරනවා. කථානායකතුමනි, පාර්ලිමේන්තුවේ පෞද්ගලික මන්ත්‍රීවරුන්ට ඕනෑම දෙයක් ඉදිරිපත් කළ හැකියි. මේ කොයි ආණ්ඩුව කාලයේත් ඒ කාලයේත්, විපක්ෂයේ ප්‍රධාන සංවිධායකතුමාත් දන්නවා, අපේ අත්තනායක ඇමැතිතුමා ආණ්ඩුක්‍රම ව්‍යවස්ථාවට ඉදිරිපත් කරලා වෙච්චි දේ. ඉතින් ඒ නිසා අප වගකීමෙන්, ජ්‍යෙෂ්ඨයන් හැටියට පෞද්ගලික මන්ත්‍රීවරුන්ට ඉඩ දී, ඒ අයගේ අයිතිවාසිකම් පිළිබඳ හැසිරෙන්න පුළුවන්. එහෙත් ඔවුනට ඕනැ ඕනැ දේ කරන්න බෑ.“",
       "URL": "https://www.dinamina.lk/2023/08/09/local/12651/%e0%b6%b4%e0%b7%8a%e0%b6%bb%e0%b7%8f-%e0%b7%83%e0%b6%b7%e0%b7%8f-%e0%b7%83%e0%b6%b3%e0%b7%84%e0%b7%8f-%e0%b6%b8%e0%b7%90%e0%b6%ad%e0%b7%92%e0%b7%83%e0%b6%b6%e0%b6%ba%e0%b6%a7-%e0%b6%9c/",
       "Category": "local",
       "Parent URL": "https://www.dinamina.lk/category/local//page/269/"
}