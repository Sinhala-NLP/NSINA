{
       "Source": "dinamina",
       "Timestamp": "July 26, 2023 1:00 am",
       "Headline": "ත්‍රස්තවාදියකුට ජනපති සමාව දෙනවා නම් රණවිරුවන්ටත් එය හිමි විය යුතුයි",
       "News Content": "මහ බැංකු බෝම්බයෙන් ජීවිත අනූ එකක් නැති කළ එල්ටීටීඊ ත්‍රස්තවාදියකුට ජනාධිපති සමාව දුන් ආකාරයටම චෝදනා ලබා සිටින රණවිරුවන්ටත් ජනාධිපති සමාව දිය යුතු බව ශ්‍රී ලංකා පොදුජන පෙරමුණේ හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ මහතා පැවැසීය.\n\nමන්ත්‍රීවරයා මේ බව පැවැසුවේ පසුගියදා පැවති උත්සවයකින් අනතුරුව මාධ්‍යවේදීන් විසින් අසන ලද ප්‍රශ්නයකට පිළිතුරු දෙමිනි.\n\nඑහිදී වැඩිදුරටත් අදහස් දැක්වූ මන්ත්‍රීවරයා මෙසේ ද කීවේය.\n\n“මම දැක්කා, ජනාධිපතිවරයා එල්ටීටීඊ ත්‍රස්තවාදීන්ට ජනාධිපති සමාව දෙනවා. විශේෂයෙන්ම මහ බැංකුවට බෝම්බ ගහලා ජීවිත අනූ එකක් බිලි ගත්, 200කට වැඩි දෙනකුට තුවාල සිදු කළ, අවුරුදු 200ක් හිරේට නියම වූ එල්ටීටීඊ සාමාජිකයාටත් ජනාධිපති සමාව දී තිබෙනවා.\n\nමමත් ඔය එල්ටීටීඊ සැකකරුවන් එක්ක මැගසින් බන්ධනාගාරයේ හිටියා. ඒ මම රක්ෂිත බන්ධනාගාරගත වෙලා ඉන්නකොට. ක්‍රමානුකූලව ඒ අයට ජනාධිපති සමාව දීලා හෝ මේ අවුරුදු 15ක් 20ක් රිමාන්ඩ් බන්ධනාගාරෙ ඉන්න අය නිදහස් කරන එකේ ගැටලුවක් නෑ. අනිත් පැත්තෙන් රණවිරුවොත් යම් චෝදනාවලට ලක් වෙලා වැරදිකරුවන් වෙලා තියෙනවා. ජනාධිපතිවරයා මේ අයටත් සමාව දෙනවා නම් ඒක තමයි මේ වෙලාවෙ විය යුත්තේ කියලා මම විශ්වාස කරනවා. මොකද මේ පරිච්ඡේදය අපි වහන්න ඕනෙ. ඒක වහනවා නම් එල්ටීටීඊ ත්‍රස්තවාදීන්ට පමණක් සීමා වෙලා බෑ.”",
       "URL": "https://www.dinamina.lk/2023/07/26/local/9178/%e0%b6%ad%e0%b7%8a%e0%b6%bb%e0%b7%83%e0%b7%8a%e0%b6%ad%e0%b7%80%e0%b7%8f%e0%b6%af%e0%b7%92%e0%b6%ba%e0%b6%9a%e0%b7%94%e0%b6%a7-%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b7%83%e0%b6%b8/",
       "Category": "local",
       "Parent URL": "https://www.dinamina.lk/category/local//page/329/"
}