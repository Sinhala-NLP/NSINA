{
       "Source": "dinamina",
       "Timestamp": "July 24, 2023 1:00 am",
       "Headline": "රජයේ සංහිඳියා වැඩපිළිවෙළ  පක්ෂ නායකයන් දැනුවත් කරන සර්ව පාක්ෂික සමුළුවක්",
       "News Content": "ජාතික සංහිඳියාව සම්බන්ධයෙන් රජය විසින් ක්‍රියාත්මක කරන සහ ක්‍රියාත්මක කිරීමට බලාපොරොත්තු වන වැඩපිළිවෙළ සම්බන්ධයෙන් පාර්ලිමේන්තුව නියෝජනය කරන පක්ෂ නායකයන් දැනුම්වත් කරන සර්ව පාක්ෂික සමුළුවක් පැවැත්වීමට ජනාධිපති රනිල් වික්‍රමසිංහ මහතා තීරණය කර තිබේ.\n\nජනාධිපති කාර්යාලයේදී මෙම 26 වැනිදා පැවැත්වෙන මෙම සමුළුවට සහභාගි වන ලෙස මේ වන විටත් පාර්ලිමේන්තුව නියෝජනය කරන සියලුම දේශපාලන පක්ෂ සහ ස්වාධීන කණ්ඩායම්වල නායකයන්ට ආරාධනා කර ඇත. ප්‍රතිසන්ධානය හා බලය බෙදීම සහ උතුරේ සංවර්ධන සැලැස්මේ බහුවිධ අංගයන් තවදුරටත් ඉදිරියට ගෙන යාම සඳහා විස්තීර්ණ යෝජනාවලියක් ජනාධිපතිවරයා විසින් ඉදිරිපත් කර ඇති අතර, මෙම ක්‍රියාමාර්ග සම්බන්ධයෙන් ජාතික සමගිය වෙනුවෙන් සම්මුතියකින් යුතුව කටයුතු කරන ලෙස ජනාධිපතිවරයා පාර්ලිමේන්තුවේ සියලුම පක්ෂ නායකයන්ට ආරාධනා කර තිබේ.\n\nඋතුරු හා නැඟෙනහිර ජනතාවගේ ගැටලු විසඳීමට අදාළ හොඳම යෝජනාවලිය තමා ඉදිරිපත් කර ඇති බවත්, එය ඉදිරියට ගෙන යනවාද නැද්ද යන්න ද්‍රවිඩ පක්ෂ නායකයන් තීරණය කළ යුතු බවත් ජනාධිපති රනිල් වික්‍රමසිංහ මහතා මීට පෙර අවධාරණය කළේය.\n\nකිසිදු අයුරකින් උතුරු හා නැඟෙනහිර පළාත් ඒකාබද්ධ කිරීමේ සූදානමක් හෝ ඒ පිළිබඳ සංවාදයක් හෝ රජය මතු කර නොමැති බවත් උතුරු නැඟෙනහිර ද්‍රවිඩ ජනතාවගේ ගැටලු විසඳීම මිස දේශපාලන ප්‍රතිලාභ ලබා ගැනීම මෙම වැඩපිළිවෙලේ අරමුණ නොවන බවත් ජනාධිපතිවරයා අවධාරණය කළේය.\n\nපාර්ලිමේන්තුව නියෝජනය කරන සියලු පක්ෂ නායකයින් පූර්ණ බලය බෙදීමකට එකඟ වන්නේ නම් පමණක් ආණ්ඩුක්‍රම ව්‍යවස්ථාවේ 13 වන සංශෝධනය පූර්ණ වශයෙන් බලාත්මක කිරීමට ජනාධිපතිවරයා අදහස් කර තිබේ.\n\nආණ්ඩුක්‍රම ව්‍යවස්ථාවේ 13 වන සංශෝධනයේ සඳහන් පොලිස් බලතල ලබා දීම සඳහා පාර්ලිමේන්තුව නියෝජනය කරන සියලුම පක්ෂ නායකයන්ගේ එකඟත්වය අවශ්‍ය බව ජනාධිපතිවරයා අදහස් කරන අතර, ඒ සඳහා පාර්ලිමේන්තුව තුළ 2/3ක බහුතරයක්ද අවශ්‍ය කෙරේ.\n\nබලය බෙදීමේ මූලික කටයුතු අවසන් වූ පසු පළාත් සභාවල කටයුතු පවත්වාගෙන යාම සම්බන්ධයෙන්ද පාර්ලිමේන්තුවට පනත් ඉදිරිපත් කිරීමට නියමිතය. ආණ්ඩුක්‍රම ව්‍යවස්ථාවේ 13 වන සංශෝධනය යටතේ පළාත් සභාවලට බලය ලබා දීමේ දී ඇතැම් විෂයයන් සම්බන්ධව තීරණ ගැනීමේ බලය මධ්‍යම රජයට පැවරෙන අතර එම විෂයයන් නෛතිකව ප්‍රකාශයට පත් කළ යුතු වේ.\n\nජාතික සමගිය සහ ප්‍රතිසන්ධාන කාර්යාලය සඳහා වන කෙටුම්පතේ එහි ව්‍යවස්ථානුකූලභාවය විමසා බැලීම සඳහා නීතිපතිවරයා වෙත යොමු කර ඇති අතර, එය නුදුරේදීම පාර්ලිමේන්තුවට ඉදිරිපත් කිරීමට නියමිත බවත් ජාතික සමගිය සහ ප්‍රතිසන්ධානය පිළිබඳ කාර්යාලය (ONUR) විසින් කෙටුම්පත් කරන ලද සංහිඳියාව පිළිබඳ ජාතික ක්‍රියාකාරී සැලැස්මද ළඟදීම කැබිනට් මණ්ඩලයට ඉදිරිපත් කරන බවත් ජනාධිපතිවරයා උතුරු හා නැඟෙනහිර නියෝජනය කරන ද්‍රවිඩ පාර්ලිමේන්තු මන්ත්‍රීවරුන් සමඟ පසුගිය 18දා පැවති සාකච්ඡාවේදී සඳහන් කළේය. ඊට අදාළ නීති පැනවීමෙන් පසු විධිමත් යන්ත්‍රණය ආරම්භ කිරීමට නියමිතය.\n\nශිරෝමි\n\nඅබයසිංහ",
       "URL": "https://www.dinamina.lk/2023/07/24/local/8825/%e0%b6%bb%e0%b6%a2%e0%b6%ba%e0%b7%9a-%e0%b7%83%e0%b6%82%e0%b7%84%e0%b7%92%e0%b6%b3%e0%b7%92%e0%b6%ba%e0%b7%8f-%e0%b7%80%e0%b7%90%e0%b6%a9%e0%b6%b4%e0%b7%92%e0%b7%85%e0%b7%92%e0%b7%80%e0%b7%99%e0%b7%85/",
       "Category": "local",
       "Parent URL": "https://www.dinamina.lk/category/local//page/342/"
}