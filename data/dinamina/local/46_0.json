{
       "Source": "dinamina",
       "Timestamp": "October 2, 2023 1:00 am",
       "Headline": "ජාත්‍යන්තර පොත්  ප්‍රදර්ශනයට ලක්ෂ 15කට අධික පිරිසක්",
       "News Content": "දින 10ක් පුරා බණ්ඩාරනායක අනුස්මරණ සම්මන්ත්‍රණ ශාලා පරිශ්‍රයේ පැවැති කොළඹ ජාත්‍යන්තර පොත් ප්‍රදර්ශනට ලක්ෂ 15කට අධික පිරිසක් සහභාගී වී ඇතැයි ශ්‍රී ලංකා පොත් ප්‍රකාශකයන්ගේ සංගමයේ සභාපති සමන්ත ඉන්දීවර මහතා ‘දිනමිණ‘ට ඊයේ (01) පැවසීය.\n\nඉකුත් සැප්තැම්බර් 22 සිට ඊයේ (01) දක්වා මෙම ප්‍රදර්ශනය පැවැති අතර ඊයේ (01) දිනයේ මහ වැසි මැද වුවද ලක්ෂයකට ආසන්න පිරිසක් ප්‍රදර්ශනයට එක්ව සිටි බවද ඒ මහතා කීවේය.\n\nසාහිත්‍ය මාසය නිමිත්තෙන් ශ්‍රී ලංකා පොත් ප්‍රකාශකයන්ගේ සංගමය වාර්ෂිකව සංවිධාන කරන මෙම ප්‍රදර්ශනයේදී විශේෂ වට්ටම් යටතේ පොත් මිලදී ගැනීමට පාඨකයන්ට අවස්ථාව හිමි වූ බවත් හෙතෙම පැවසීය.\n\nදකුණු ආසියාවේම පැවැත්වෙන ප්‍රධානතම සහ විශාලතම පොත් ප්‍රදර්ශනය වන මෙය 24 වැනි වරටත් මෙවර සංවිධාන කෙරිණි. මෙවර පොත් ප්‍රදර්ශනයට දෙස් විදෙස් පොත් ප්‍රකාශකයන්ගේ පොත් කුටි 400කට වැඩි ප්‍රමාණයක් ඇතුළත් වූ බවද ඉන්දීවර මහතා සඳහන් කළේය.\n\nසුභාෂිණී සේනානායක",
       "URL": "https://www.dinamina.lk/2023/10/02/breaking-news/27009/%e0%b6%a2%e0%b7%8f%e0%b6%ad%e0%b7%8a%e0%b6%ba%e0%b6%b1%e0%b7%8a%e0%b6%ad%e0%b6%bb-%e0%b6%b4%e0%b7%9c%e0%b6%ad%e0%b7%8a-%e0%b6%b4%e0%b7%8a%e0%b6%bb%e0%b6%af%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/46/"
}