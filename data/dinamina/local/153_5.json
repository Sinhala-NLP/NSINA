{
       "Source": "dinamina",
       "Timestamp": "September 5, 2023 1:09 am",
       "Headline": "T-56ක් අරන් කඳවුරෙන් පැනලා බිරියත්-අනියම් සැමියාත් මරන්න ගිය අඹන්පොල සෙබළා අත්අඩංගුවට",
       "News Content": "සිය බිරිඳටත් ඇගේ අනියම් සැමියාටත් අනතුරක් කිරීමේ අරමුණ ඇතිව ටී -56 අවියක් ද රැගෙන දුම්රියක නැඟී පලා යමින් සිටි යුද හමුදා සෙබළෙකු පලෙයි පොලිසිය විසින් පෙරේදා (03) අත්අඩංගුවට ගනු ලැබීය.\n\nඅයියකච්චිහි පිහිටි පළමුවන යාන්ත්‍රික බළ ඇණි හමුදා කඳවුරට අනුයුක්තව සේවයේ නිරතව සිටි අඹන්පොල පදිංචිකරුවෙක් වන හමුදා සෙබළෙකු මෙසේ ගිනි අවිය රැගෙන පලායමින් සිටියදී අත්අඩංගුවට ගෙන තිබේ. වයස අවුරුදු 29ක් වන මෙම සෙබළාගේ බිරිඳ අනියම් සම්බන්ධයක් මුල්කරගෙන සෙබළාව අතහැර එම අනියම් පුද්ගලයා සමඟ ජීවත්වීමට මෑතකදී ගොස් ඇති බව පොලිසිය කියයි. ඒ ගැන කලකිරී සිටි මෙම හමුදා සෙබළා හමුදා කඳවුරේ 03 වන ගේට්ටුවේ රාජකාරියේ යොදවා සිටියදී පෙරේදා (03) අලුයම් කාලයේදී ටී 56 අවිය සහ පතරොම් 120ක්ද රැගෙන කදවුරෙන් පලාගොස් ඇති බව පොලීසිය කියයි.\n\nමේ ගැන යුද හමුදා බුද්ධි අංශ නිලධාරීන්ට තොරතුරක් ලැබී ඉහළ හමුදා නිලධාරීන් දැනුවත්කර ඒ ඔස්සේ පොලිසිය සමඟ එක්ව ඔහු කොටුකර ගැනීමට මෙහෙයුමක් දියත්කර ඇත. එහි ප්‍රතිඵලයක් ලෙස පලා යමින් සිටි සෙබළාව යාපනයේ සිට කොළඹ දෙසට ධාවනය වෙමින් තිබුණු දුම්රියක නැඟී ගමන් කරමින් සිටියදී පලෙයි පොලිසියේ නිලධාරීන් අරවියර් නගර් හිදී අත්අඩංගුවට ගෙන තිබේ.\n\nප්‍රශ්න කිරීමේදී ඔහු පවසා ඇත්තේ බිරිඳ සම්බන්ධයෙන් තමන්ට ගැටලුවක් තිබුණු බවත් දෙකින් එකක් විසඳා ගැනීමට තමා මෙසේ ගිනි අවියද රැගෙන යමින් සිටි බවත්ය.\nසැකකාර සෙබළාව අධිකරණයට ඉදිරිපත් කිරීමට නියමිතව තිබුණි.",
       "URL": "https://www.dinamina.lk/2023/09/05/local/19652/t-56%e0%b6%9a%e0%b7%8a-%e0%b6%85%e0%b6%bb%e0%b6%b1%e0%b7%8a-%e0%b6%9a%e0%b6%b3%e0%b7%80%e0%b7%94%e0%b6%bb%e0%b7%99%e0%b6%b1%e0%b7%8a-%e0%b6%b4%e0%b7%90%e0%b6%b1%e0%b6%bd%e0%b7%8f-%e0%b6%b6%e0%b7%92/",
       "Category": "local",
       "Parent URL": "https://www.dinamina.lk/category/local//page/153/"
}