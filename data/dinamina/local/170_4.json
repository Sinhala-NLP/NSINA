{
       "Source": "dinamina",
       "Timestamp": "August 31, 2023 1:00 am",
       "Headline": "ගම්පහ පූර්ණ පානීය ජල ගැටලුවත් විසඳෙයි",
       "News Content": "ගම්පහ දිස්ත්‍රික්කයේ පානීය ජල ගැටලුව සම්පූර්ණයෙන් විසඳීමට කඩිනම් පියවර ගැනේ.\n\nගම්පහ දිස්ත්‍රික්කයේ සමස්ත පානීය ජල අවශ්‍යතාවය පිළිබඳ සම්පූර්ණ වාර්තාවක් තමන්ට ලබා දෙන ලෙස නාගරික සංවර්ධන හා නිවාස ඇමැති ප්‍රසන්න රණතුංග මහතා ගම්පහ දිස්ත්‍රික් ලේකම් සමන් දර්ශන පාඩිකෝරාළ මහතාට උපදෙස් ලබා දුන්නේය.\n\nගම්පහ පිහිටි “ලක් සියනෑ මැඳුරේදී” පැවැති ගම්පහ දිස්ත්‍රික් සම්බන්ධීකරණ කමිටු රැස්වීමට ඊයේ (30) දින සහභාගි වෙමින් ඔහු එසේ උපදෙස් ලබා දුන් අතර, මේ වසර අවසන් වීමට පෙර ගම්පහ දිස්ත්‍රික්කයේ සෑම පවුලකටම පිරිසිදු පානීය ජලය ලබා දීමට කටයුතු කරන බව ද පැවැසීය.\n\nකරස්නාගල ජල ව්‍යාපෘතිය දෙසැම්බර් මස නිම කිරීමට නියමිත බැවින් ගම්පහ දිස්ත්‍රික්කයේම ජල අවශ්‍යතාවය සපුරාලීමට හැකි දැයි මෙහිදී ඇමැතිවරයා ජල සම්පාදන මණ්ඩයෙන් විමසීය.\n\nමේ වන විට කරස්නාගල ජල ව්‍යාපෘතිය ඉදිකෙරෙමින් තිබෙන බවත්, දෙසැම්බර් වන විට ව්‍යාපෘතිය අවසන් කිරීමට හැකි වුවහොත් ගම්පහ දිස්ත්‍රික්කයේ ජනතාවගේ ජල අවශ්‍යතාවය සම්පූර්ණ කළ හැකි බවත් ජලසම්පාදන නිලධාරීහු එහිදී සඳහන් කර සිටියහ.\n\nදෙසැම්බර් මස අවසන් වීමට පෙර කරස්නාගල ජල ව්‍යාපෘතිය අවසන් කිරීමට නොහැකිවීම ගැන නිශ්චිත පිළිතුරක් ලබා නොදීමට හේතු මොනවාද යන්න ඇමැතිවරයා මෙහිදී නිලධාරින්ගෙන් විමසීය.\n\nමේ වන විට සම්ප්‍රේෂණ නළ 80% ක් එළා ඇති බවත් දෙසැම්බර් මස වන විට සම්පූර්ණ නළ එළා අවසන් කිරීමට හැකි වනු ඇති බවත් ජල සම්පාදන මණ්ඩලයේ නිලධාරීහු මෙහිදී සඳහන් කළහ.\n\nප්‍රාදේශීය ලේකම් මට්ටමින් සැලැස්මක් නිර්මාණය කර ගම්පහ දිස්ත්‍රික්කයෙන් 90%ක් වත් ජල අවශ්‍යතාවය සපුරා දෙන්නැයි ඇමැතිවරයා මෙහිදී නිලධාරින්ගෙන් ඉල්ලා සිටියේය.\n\nඇමැති ප්‍රසන්න රණතුංග මහතා මෙහිදී ඉල්ලා සිටියේ අත්තනගල්ල ජල ව්‍යාපෘතිය දෙසැම්බර් වන විට අවසන් වනවාද? ඊට සමගාමීව බෙදා හැරීම් සිදු කරනවාද? ආසන මට්ටමින් සමස්ත අවශ්‍යතාවයෙන් කොපමණ ප්‍රමාණයක් ආවරණය වෙනවාද? යන්න පිළිබඳව වාර්තාවක් තමන්ට කඩිනමින් ලබා දෙන ලෙසයි.\n\nගම්පහ දිස්ත්‍රික් සම්බන්ධීකරණ කමිටු සභාපති පාර්ලිමේන්තු මන්ත්‍රී සහන් ප්‍රදීප් විතාන, විදුලිබල හා බලශක්ති රාජ්‍ය ඇමැති ඉන්දික අනුරුද්ධ, දේශීය වෛද්‍ය රාජ්‍ය ඇමැති සිසිර ජයකොඩි, ගම්පහ දිස්ත්‍රික් පාර්ලිමේන්තු මන්ත්‍රී උපුල් මහේන්ද්‍ර රාජපක්ෂ, ගම්පහ දිස්ත්‍රික් ලේකම් සමන් දර්ශන පාඬිකෝරාළ, ප්‍රාදේශීය ලේකම්වරුන්, පොලිස් ස්ථානාධිපතිවරුන්, ආරක්ෂක අංශ ප්‍රධානීන්, රාජ්‍ය නිලධාරින් ඇතුළු පිරිසක් මෙම අවස්ථාවට සහභාගි වූහ.\n\nඋපාලි කරුණාරත්න",
       "URL": "https://www.dinamina.lk/2023/08/31/local/18378/%e0%b6%9c%e0%b6%b8%e0%b7%8a%e0%b6%b4%e0%b7%84-%e0%b6%b4%e0%b7%96%e0%b6%bb%e0%b7%8a%e0%b6%ab-%e0%b6%b4%e0%b7%8f%e0%b6%b1%e0%b7%93%e0%b6%ba-%e0%b6%a2%e0%b6%bd-%e0%b6%9c%e0%b7%90%e0%b6%a7%e0%b6%bd/",
       "Category": "local",
       "Parent URL": "https://www.dinamina.lk/category/local//page/170/"
}