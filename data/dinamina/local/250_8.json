{
       "Source": "dinamina",
       "Timestamp": "August 14, 2023 2:04 am",
       "Headline": "සෞඛ්‍ය අංශය දෙස යථාර්ථවාදිව දකින පිරිසකුත් විපක්ෂයේ ඉන්නවා",
       "News Content": "ජනතාවගේ අවශ්‍යතාවක් වන සෞඛ්‍යය දේශපාලනීකරණය නොකළ යුතු බවට වන පණිවිඩය විපක්ෂය නියෝජනය කරන මන්ත්‍රීවරු පිරිසක් විපක්ෂ නායකවරයාට දැනුම් දී තිබෙන නිසා තමන්ට එරෙහි විශ්වාසභංගය ගෙන ඒම පරක්කු වී ඇතැයි සෞඛ්‍ය ඇමැති කෙහෙලිය රඹුක්වැල්ල මහතා පවසයි.\n\nසෞඛ්‍ය අංශය දෙස දේශපාලන කෝණයකින් නොබලා බුද්ධිමත්ව මෙන්ම යථාර්ථවාදීව දකින පිරිසක් විපක්ෂයේ සිටින බව ද ඒ මහතා කීය.\nමහනුවරදී ඊයේ (13) මාධ්‍ය හමුවේ අදහස් දක්වමින් ඇමැතිවරයා මේ බව ප්‍රකාශ කළේය.\n\nවිපක්ෂ නායකවරයා ඇතුළු පිරිස විශ්වාසභංගය සඳහා ආණ්ඩු පක්ෂයේ පිරිසකගේ ද සහාය ගැනීමට හැකි වෙතැයි සිතා ඒ සම්බන්ධයෙන් පම්පෝරි ගැසූ නමුත් මේ වන විට විපක්ෂයේ මන්ත්‍රීවරුන්ගේ සහාය ද ඊට හිමි නොවන තත්ත්වයක් මතුව ඇතැයි සෞඛ්‍ය ඇමැතිවරයා පැවසුවේය.\nවිශ්වාසභංගයට මුහුණදෙන ආකාරය තීරණය කරනු ලබන්නේ එය ඉදිරිපත් කිරීමෙන් පසුව බවත් මුහුද හත්ගව්වක් තියා අමුඩ ගසන සිරිතක් නැති බවත් කී ඒ මහතා, මේ විශ්වාසභංගය කඩිනමින් ගෙන එන ලෙස රාජ්‍ය නායකයා ද දැනුම් දුන්නේ යැයි අවධාරණය කළේය.\nමේ විශ්වාසභංගය පසුගිය සතියේ ගෙන එනු ඇතැයි බලාපොරොත්තුවෙන් සිටියත් විපක්ෂ නායකයා ඇතුළු පිරිසකට එම කටයුත්ත කර ගැනීමට නොහැකි වූයේ යැයි ද රඹුක්වැල්ල මහතා කීය.\n\nආර්ථික අර්බුදයත් සමඟ සෞඛ්‍ය ක්ෂේත්‍රයේ යම් යම් ගැටලු මතුව තිබෙන බව පිළිගන්නා බවත් ඒවා නිවැරදි කර ගැනීමට කටයුතු කරමින් සිටින බවත් කී ඒ මහතා කිසිවකුත් හිතාමතා සෞඛ්‍ය ක්ෂේත්‍රය දුර්වල කරන්නට කටයුතු නොකරන බව ද ඒ මහතා කීවේය.\n\nඅසේල කුරුළුවංශ",
       "URL": "https://www.dinamina.lk/2023/08/14/local/13842/%e0%b7%83%e0%b7%9e%e0%b6%9b%e0%b7%8a%e0%b6%ba-%e0%b6%85%e0%b6%82%e0%b7%81%e0%b6%ba-%e0%b6%af%e0%b7%99%e0%b7%83-%e0%b6%ba%e0%b6%ae%e0%b7%8f%e0%b6%bb%e0%b7%8a%e0%b6%ae%e0%b7%80%e0%b7%8f/",
       "Category": "local",
       "Parent URL": "https://www.dinamina.lk/category/local//page/250/"
}