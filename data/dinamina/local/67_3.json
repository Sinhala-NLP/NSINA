{
       "Source": "dinamina",
       "Timestamp": "September 27, 2023 12:57 am",
       "Headline": "දෙසැම්බර් මාසයේ චීනයේ පැවැත්වෙන කෘෂි ප්‍රදර්ශනයට ශ්‍රී ලංකාවේ පලතුරු හා එළවළු",
       "News Content": "ලබන දෙසැම්බර් මාසයේ දී චීනයේ හයිනෑන් ප්‍රාන්තයේ වාර්ෂිකව පැවැත්වෙන කෘෂිකාර්මික ප්‍රදර්ශනයේ දී ශ්‍රී ලංකාවේ පලතුරු හා එළවළු ඉදිරිපත් කිරීමට අවස්ථාව උදා වී තිබේ.\n\nමේ කෘෂිකාර්මික ප්‍රදර්ශනයට සහභාගි වන ලෙස හයිනෑන් පළාතේ උප ආණ්ඩුකාර Mr. Gu Gang මහතා ඇතුළු නියෝජිත පිරිසක් පෙරේදා (25) කෘෂිකර්ම ඇමැති මහින්ද අමරවීර මහතාට නිල වශයෙන් ආරාධනා කළහ. උප ආණ්ඩුකාරවරයා ප්‍රමුඛ නියෝජිතයන් විශේෂයෙන් ශ්‍රී ලංකාවේ වී වගාව සම්බන්ධව මෙහිදී සාකච්ඡා කළ අතර, හයිනෑන් ප්‍රාන්තය ද වී වගාව ප්‍රමුඛ කර ගත් ප්‍රදේශයක් බවත් පළාතේ හෙක්ටයාර් එකකට වී අස්වැන්න කිලෝග්‍රෑම් 7500ක් බවත් මෙහිදී අනාවරණය විය. මේ නිසා දැනට මෙට්‍රික් ටොන් 4.5- 5.0 දක්වා වන අපේ රටේ වී නිෂ්පාදනය ඉහළ නැංවීමට හයිනෑන් ප්‍රාන්තයේ තාක්ෂණික සහයෝගය ලබා දීම සම්බන්ධව ද මෙහිදී අදහස් පළ විය.\n\nශ්‍රී ලංකාවේ පලතුරු සම්බන්ධව මෙහිදී කරුණු දැක්වූ කෘෂිකර්ම ඇමැති මහින්ද අමරවීර මහතා මේ වනවිට අපනයන ප්‍රමිතියෙන් යුත් ඇඹුල් කෙසෙල්, කටු අනෝදා, පැෂන් පෘට්, පැපොල්, හා අන්නාසි ද මෙරට වගා කරන බව සඳහන් කළේය.මේ ගැන අවධානය යොමු කළ උප ආණ්ඩුකාරවරයා ලබන දෙසැම්බර් මාසයේ දී හයිනෑන් පළාතේ පැවැත්වෙන වාර්ෂික කෘෂිකාර්මික ප්‍රදර්ශනයේ දී ශ්‍රී ලංකාවේ පලතුරු හා එළවළු ඉදිරිපත් කිරීමට අවස්ථාව ලබා දීමට සූදානම් බවත්, ඒ සඳහා ආරාධනය කරන බවත් පැවසීය.",
       "URL": "https://www.dinamina.lk/2023/09/27/local/25841/%e0%b6%af%e0%b7%99%e0%b7%83%e0%b7%90%e0%b6%b8%e0%b7%8a%e0%b6%b6%e0%b6%bb%e0%b7%8a-%e0%b6%b8%e0%b7%8f%e0%b7%83%e0%b6%ba%e0%b7%9a-%e0%b6%a0%e0%b7%93%e0%b6%b1%e0%b6%ba%e0%b7%9a-%e0%b6%b4%e0%b7%90/",
       "Category": "local",
       "Parent URL": "https://www.dinamina.lk/category/local//page/67/"
}