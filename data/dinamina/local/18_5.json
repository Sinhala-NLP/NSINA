{
       "Source": "dinamina",
       "Timestamp": "October 9, 2023 12:34 am",
       "Headline": "යූරියා ටොන් 21,000ක් අද සිට බෙදයි",
       "News Content": "ඉදිරි මහ කන්නයට අවශ්‍ය යූරියා පොහොර මෙට්‍රික් ටොන් 21,000ක් අද (09) සිට වහාම බෙදා හැරීමට පියවර ගන්නැයි කෘෂිකර්ම ඇමැති මහින්ද අමරවීර මහතා රජයට අයත් පොහොර සමාගම්වලට නියෝග කර ඇත.\nඒ අනුව ලංකා පොහොර සමාගම හා කොළඹ කොමර්ෂල් පොහොර සමාගම් විසින් මෙම පොහොර තොග බෙදා හැරීම අද (09) අරඹන අතර, එම පොහොර ගොවිජන සේවා මධ්‍යස්ථාන වෙතින් ගොවීන්ට මිල දී ගැනීමට හැකි වේ. මේ යටතේ කිලෝග්‍රෑම් 50ක යූරියා පොහොර මිටියක් රුපියල් 9000ක මුදලට අලෙවි කිරීමට නියමිත බව කොමර්ෂල් පොහොර සමාගම සහ ලංකා පොහොර සමාගමේ සභාපති ආචාර්ය ජගත් පෙරේරා මහතා පවසයි.\nමේ අතර ත්‍රිත්ව සුපිරි පොහොර (TSP) හෙවත් මඩපොහොරවලට ආදේශකයක් ලෙස භාවිත වන සිංගල් සුපර් පොස්පේට් පොහොර ( SSP) මෙරටදීම නිෂ්පාදනය කිරීම දේශීය සමාගම් 04ක් විසින් ආරම්භ කර තිබේ.\nසිංගල් සුපර් පොස්පේට් (SSP) පොහොර දේශීය අවශ්‍යතාව සපුරාලීමට හැකියාව තමන් සතු බව එම සමාගම් අවධාරණය කර ඇත. වී වගාව හා අනෙකුත් බෝග වගාවට අවශ්‍ය පොස්පරස් ලබා ගැනීම සඳහා භාවිතා කරන ත්‍රිත්ව සුපිරි පොහොර (TSP) ආනයනය කිරීම සඳහා අප රටට වාර්ෂිකව වැය වන මුදල රුපියල් බිලියන 03කි. මෙම දේශීය සමාගම්වල නිෂ්පාදනයත් සමඟ SSP පෙහොර ආනයනය සඳහා වැයවන විදේශ විනිමය ඉතිරි කර ගැනී‍මට අප රටට හැකියාව ලැබේ.\nබුද්ධිකා ඉඹුලාන",
       "URL": "https://www.dinamina.lk/2023/10/09/local/29175/%e0%b6%ba%e0%b7%96%e0%b6%bb%e0%b7%92%e0%b6%ba%e0%b7%8f-%e0%b6%a7%e0%b7%9c%e0%b6%b1%e0%b7%8a-21000%e0%b6%9a%e0%b7%8a-%e0%b6%85%e0%b6%af-%e0%b7%83%e0%b7%92%e0%b6%a7-%e0%b6%b6%e0%b7%99%e0%b6%af%e0%b6%ba/",
       "Category": "local",
       "Parent URL": "https://www.dinamina.lk/category/local//page/18/"
}