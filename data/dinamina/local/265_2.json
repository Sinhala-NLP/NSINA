{
       "Source": "dinamina",
       "Timestamp": "August 10, 2023 1:10 am",
       "Headline": "ශනිදා සීතාවක ඔඩිසි දුම්රිය සංචාරක ක්ෂේත්‍රයේ වර්ධනයට මහත් පිටිවහලක්",
       "News Content": "“ප්‍රවාහන හා මහාමාර්ග ඇමැතිවරයාගේ සංකල්පයකට අනුව ආරම්භ කළ ශනිදා සීතාවක ඔඩිසි දුම්රිය මෙරට සංචාරක ක්ෂේත්‍රයේ වර්ධනයට මහත් පිටිවහලක්” බව දක්ෂිණ ලංකාවේ උප ප්‍රධාන සංඝනායක, කොළඹ ශ්‍රී සම්බුද්ධාලෝක විහාරාධිපති, බෞද්ධ හා පාලි විශ්වවිද්‍යාලයේ හිටපු උපකුලපති, ජ්‍යෙෂ්ඨ මහාචාර්ය ඉත්තදෙමලියේ ඉන්දසර නායක හිමියෝ පවසති.\nඋන්වහන්සේ එසේ පැවසුවේ ශනිදා සීතාවක ඔඩිසි සංචාරක දුම්රිය ගමන් ආරම්භ කිරීමේ අවස්ථාවේදී ආගමික වතාවත් කරමිනි. වැඩිදුරටත් උන්වහන්සේ මෙසේ ද පැවසූහ.\n“සීතාවක ප්‍රදේශයේ සංචාරය කිරීමට ආරම්භ කරන මේ දුම්රිය සේවය ලංකාවේ සංචාරක ව්‍යාපාරයේ වර්ධනය උදෙසා සිදු කෙරෙන ඉමහත් වූ ආයෝජනයක්. එය එක් දිනකදී අපේ රටේ පරිසරයේ තිබෙන විවිධත්වය සහ සුන්දරත්වය අත්විඳීමට ලැබෙන මහඟු අවස්ථාවක්. චීන තානාපති, වියට්නාම තනාපතිනිය ඇතුළු ඉහළ පෙළේ විදේශීය නියෝජිතයන් රැසක් ගමනට සහභාගිවීම ගැන අපට ඉතාමත් සතුටුයි. කොළඹට ඉතා ආසන්න මේ සුන්දර පරිසරය ගැන අත්දැකීම් ලබා ගනිමින් ඒ පිළිබඳව ඔබගේ රටවල ජනතාව ද දැනුම්වත් කිරීම මඟින් අපේ රටේ සංචාරක ව්‍යාපාරය නඟා සිටුවීමට අතහිතදීමක් මෙයින් සිදුවනු නොඅනුමානයි. ලොව වඩාත් සුන්දරම සංචාරක ගමනාන්තයක් ලෙස ශ්‍රී ලංකාව ගැන ඔබ‍ට අත්දැකීමෙන්ම අවබෝධ කරගත හැකි අවස්ථාවක් ලෙස මේ දුම්රිය ගමන ආරම්භය මා දකිනවා.\nමේ දුම්රිය ගමනත් සමඟ රටේ විශාල පිරිසකට තම ජීවිකා වෘත්තිය සකසා ගැනීමට අවස්ථාවක් උදා වනවා පමණක් නොව දේශීය සංචාරකයන්ටත් වින්දනීය අත්දැකීමක් ලබාගැනීමට අවස්ථාව උදා කර දීමක් වෙනවා.\nඒ නිසා සෑම සෙනසුරාදා සහ ඉරිදා දිනකම යන මේ දුම්රිය සංචාරයෙන් දේශීය සහ විදේශීය සංචාරකයන්ට නැවුම් අත්දැකීමක වින්දනය ලබා ගනු ඇති බව මා තරයේ විශ්වාස කරනවායි ද පැවසූහ‍.",
       "URL": "https://www.dinamina.lk/2023/08/10/local/12892/%e0%b7%81%e0%b6%b1%e0%b7%92%e0%b6%af%e0%b7%8f-%e0%b7%83%e0%b7%93%e0%b6%ad%e0%b7%8f%e0%b7%80%e0%b6%9a-%e0%b6%94%e0%b6%a9%e0%b7%92%e0%b7%83%e0%b7%92-%e0%b6%af%e0%b7%94%e0%b6%b8%e0%b7%8a%e0%b6%bb/",
       "Category": "local",
       "Parent URL": "https://www.dinamina.lk/category/local//page/265/"
}