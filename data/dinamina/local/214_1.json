{
       "Source": "dinamina",
       "Timestamp": "August 21, 2023 2:42 am",
       "Headline": "දුවට බේත් ගන්න ඉක්මනට එන්නම් කියූ මහත්තයා මං දැක්කේ ට්‍රොලියක් උඩ",
       "News Content": "රිය අනතුරකින් මිය ගිය අතුරුගිරිය පොලිස් කොස්තාපල්ගේ හදිසි මරණ පරීක්ෂණයේදී සාක්ෂි දෙමින් බිරිය පවසයි\n\n“මම දවල් මහත්තයට කතා කරලා කිවුවා දුවට සනීප නෑ කියලා. ඒ ගමන මහත්තයා කිවුවා මම ඉක්මනින්ම එනවා දුවට බෙහෙත් ගන්න යමු කියලා. ඊට පස්සේ හවස අපේ ඕඅයිසී මහත්තයා කතා කරල කිවුවා කසුන් ඇක්සිඩන්ට් වෙලා, ඉංගිරිය රෝහලට අරං ගිහින් තියෙනවා කියලා. එවේලේම මම රෝහලට ගියා. කසුන් ට්‍රොලියක දාලා තිබුණා.\n\nමහත්තයගෙ මූණයි අතයි තුවාල වෙලා තිබුණා“ යැයි කලවාන නාවලකන්ද තැන්නහේන පදිංචි අගලවත්ත පොලිස් ස්ථානයේ කාන්තා පොලිස් කොස්තාපල්වරියක වන දිසානායක මුදියන්සේලාගේ නදීෂා ප්‍රියංගනී දිසානායක (29) යන පැවසුවේ ඉංගිරිය පාදුක්ක මාර්ගයේ ශ්‍රී විජය බෝධිරාජ බෞද්ධ මධ්‍යස්ථානය අසලදී රිය අනතුරකින් මිය ගිය කසුන් දර්ශන චතුරංග (34) නමැති පොලිස් කොස්තාපල්වරයාගේ මරණය පිළිබඳ හදිසි මරණ පරීක්ෂණයේදී සාක්ෂි දෙමිනි.\n\nමේ හදිසි මරණ පරීක්ෂණ ඉංගිරිය හදිසි මරණ පරීක්ෂක ඉන්දිම කනත්තවත්ත මහතා විසින් සිදු කළ අතර එහිදී වැඩි දුරටත් සාක්ෂි දුන් නදීෂා ප්‍රියංගනී දිසානායක මෙසේද පැවසුවාය. “අපි දෙන්නාට වයස අවුරුද්දක දයණියක් සිටිනවා. මිය ගිය මගේ ස්වාමි පුරුෂයා වන කසුන් දර්ශන අනතුර සිදු වූ දින උදෑසන 6.45ට පමණ නිවෙසින් පිටත් වුණා. මාව අගලවත්ත පොලිසියට දාලා තමා එයා අතුරුගිරිය පොලිසියට යන්නේ. මගෙ මහත්තයා 2008 වර්ෂයේ සිටම අතුරුගිරිය පොලිස් ස්ථානයට අනුයුක්තවයි සේවය කළේ. මේ මරණය පිළිබඳ සැකයක් නෑ.“\n\nමෙහිදී සාක්ෂි දුන් මිය ගිය කසුන්ගේ මාමණ්ඩිය වන කලවාන නාවලකන්ද තැන්නහේන පදිංචි, මිනුම්දෝරු දෙපාර්මේන්තුවේ මැනුම් සහායකයකු ලෙස කටයුතු කරන දිසානායක මුදියන්සේලාගේ උපාලි දිසානායක (54): “සිද්ධිය වූ දවසේ දුව කතා කර කිවුවා අයියා ඇක්සිඩන්ට් වෙලා කියලා. මම මගේ ත්‍රිරෝද රථයෙන්ම ඉංගිරිය රෝහලට ගියා. එහිදී පුතා මියගොස් අති බව දැනගත්තා.“\n\nසාක්ෂි සහ පශ්චාත් මරණ පරීක්ෂණ වාර්තා අනුව මේ මරණය අනතුර සිදු වීමෙන් පපුවට වූ බරපතළ තුවාල නිසා ශරීර අභ්‍යන්තරයේ ඇති වූ ලේ ගැලීම් මත සිදු වූ මරණයක් බවට ඉංගිරිය හදිසි මරණ පරීක්ෂක ඉන්දිම කනත්තවත්ත මහතා විසින් තීරණය කරන ලදි. මේ මරණය සම්බන්ධයෙන් පශ්චාත් මරණ පරීක්ෂණය හොරණ දිස්ත්‍රික් මහ රෝහලේ විශේෂඥ අධිකරණ වෛද්‍ය පනීත සෙනෙවිරත්න මහතා විසින් සිදු කරනු ලැබීය.\n\nමීගොඩ – බී.කේ. කත්‍රිආරච්චි",
       "URL": "https://www.dinamina.lk/2023/08/21/local/15881/%e0%b6%af%e0%b7%94%e0%b7%80%e0%b6%a7-%e0%b6%b6%e0%b7%9a%e0%b6%ad%e0%b7%8a-%e0%b6%9c%e0%b6%b1%e0%b7%8a%e0%b6%b1-%e0%b6%89%e0%b6%9a%e0%b7%8a%e0%b6%b8%e0%b6%b1%e0%b6%a7-%e0%b6%91%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/214/"
}