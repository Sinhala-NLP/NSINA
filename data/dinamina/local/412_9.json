{
       "Source": "dinamina",
       "Timestamp": "July 5, 2023 9:35 am",
       "Headline": "ණය ප්‍රශස්තකරණයෙන් ඩොලර් බිලියන 23.5ක සහනයක් රටට ලැබිලා",
       "News Content": "අප රට සිදු කළ ණය ප්‍රශස්ථකරණය තුළින් මේ වන විට අමෙරිකානු ඩොලර් බිලියන 23.5ක සහනයක් රටට ලැබී ඇතැයි හිටපු අමාත්‍ය පාර්ලිමේන්තු මන්ත්‍රී මහින්දානන්ද අලුත්ගමගේ මහතා පැවැසීය.\n\nශ්‍රී ලංකා පොදුජන පෙරමුණ හේවාහැට ආසන බලමණ්ල රැස්වීම අමතමින් ඒ මහතා මේ බව සඳහන් කළේය.\n\nඅධිකරණ හා බන්ධනාගාර ප්‍රතිසංස්කරණ රාජ්‍ය අමාත්‍ය නීතීඥ අනුරාධ ජයරත්න මහතා විසින් සංවිධාන කර තිබූ මෙම රැස්වීම ගලහ දෙල්තොට නගරයේ සතොස රැස්වීම් ශාලාවේ දී පැවැත්විය.\n\nඑහි දී තවදුරටත් අදහස් දැක්වූ අලුත්ගමගේ මහතා\n\nණය බරින් කොච්චර අපේ රට වැටිල තිබුණ ද කිව්වොත් දේශීය හා විදේශීය ණය මුදල අමෙරිකානු ඩොලර් බිලියන 84.5 ක්. මෙයින් දේශීය ණය පමණක් අමෙරිකානු ඩොලර් බිලියන හතලිහකට අධිකයි. මේ ණය ප්‍රතිව්‍යුහගතකරණය තුලින් ලැබුණු සහනය සමඟ ලබන වසර වන විට රට තුළ පවතින ආර්ථික අර්බුදය සම්පූර්ණයෙන් සමනය වී රට නැවතත් යථා තත්ත්වයට පත්වෙනවා.\n\nඒ සමඟම පක්ෂයක් ලෙස අපි තීරණය කර තිබෙනවා රට තුළ පවතින වැඩපිළිවෙළ තවදුරටත් ඉදිරියට ගෙන යාම සඳහා රනිල් වික්‍රමසිංහ ජනාධිපතිතුමාට සම්පූර්ණයෙන් සහයෝගය දීමට. රට තුළ මතු වූ ආර්ථික අර්බුදය සමඟ පැන නැ‍ඟි ජනතා විරෝධය හමුවේ මේ රටේ ජනාධිපතිවරයාට අගමැතිවරයාට ඉල්ලා අස් වීමට සිදු වුණා. නමුත් පාර්ලිමේන්තුවේ බහුතරය තිබුණේ අපට ඒ නිසා ශ්‍රී ලංකා පොදුජන පෙරමුණ හැටියට අපට තීන්දු කරන්න සිදු වුණා මේ රට බාර දෙන්නේ කාටද කියලා. ගෝඨාභය ජනාධිපතිතුමා ඒ සඳහා මුලින්ම ආරාධනා කළේ සජිත් ප්‍රේමදාස විපක්ෂ නායකතුමාට. නමුත් එතුමා කිව්වා මේ දවස්වල එතුමාගේ කේන්දරය හොඳ නැති නිසා ඒක බාර ගන්න බෑ කියලා. එනිසා කේන්දරය හොඳ නැති කෙනකුට මේ රට බාර දෙන්න හොඳ නැති නිසා රනිල් වික්‍රමසිංහ මහතා මේ අභියෝගය බාරගත්තා. වසරක කාලය තුල එතුමා මේ රට යථා තත්ත්වයට පත් කළා. අපි එතුමාගේ කකුළෙන් අදින්නෑ. ඒ නිසා ගෝඨාභය ජනාධිපතිතුමාට වෙච්ච දේ රනිල් වික්‍රමසිංහ මහතාට වෙන්න අපි ඉඩ දෙන්නේ නෑ.\n\nජොන්ස්ටන් ප්‍රනාන්දු මහතා-\n\nමේ රට විනාශයට පත් කිරීමට මුල් වූ සියලු අරගල කාරයන්ගේ වත්කම් සෙවිය යුතුයි. මේ අයගේ බැංකු ගිණුම්වලට කෝටි ප්‍රකෝටි ගණනින් මුදල් ඇවිත් තියෙනවා. බුදු දහමට නිගා කරමින් තිත්ත කුණුහරුප වැපුරූ හාමුදුරුවන්ගේ ගිණුමට කෝටි ගණනක මුදලක් ආව එක අද හසුවුණා. පයින් ආපු අරගලකාරයෝ අද බෙන්ස්වල යනවා. ඒ විදිහටයි රට පාවා දුන්නේ. මේවා ගැන හොයන කොට මේ කුමන්ත්‍රණ එළියට එයි.\n\nආගම් බේද භින්න කරලා ජාතීන් භේදභින්න කරලා 2010 දීත් හමුදාපති ජනාධිපතිවරණයට ගෙනාවා. ඒකම තමයි මේ ආයෙත් කරන්න සූදානම් වන්නේ. ගෝල්ෆේස් එකේ අරගලය පටන් ගන්න කොට පළමුවෙන් ගැහුවෙ රාජපක්ෂවරුන්ට නෙවෙයි, මහා සංඝරත්නයට. අර කාන්තාවක් හැමෝටම පෙනි පෙනී අපහාස කරන්නේ කාටද බුදුදහමට. ඇයි මේ. රටේ මුලින්ම ගහන්න ඕන රටේ ශක්තිමත් පදනමට බව ඒ අය දන්නවා.\n\nමේ බෞද්ධ රටේ කාටත් ජීවත් වෙන්න පුළුවන් බව කවුරුත් දන්නවා ඇයි මේ අපේ රටේ සංස්කෘතියට ගහන්නේ ඇයි මහා සංඝරත්නයට බුදුදහමට ගහන්නේ ඒ තමයි අපේ ශක්තිය හා පදනම බව ඒ අය දන්නවා.\n\nඒවට කෝටි ප්‍රකෝටි ගණන් සල්ලි එනවා. මේ විදිහට සහෝදරයන්ගේ පක්ෂයේ අයගේ ගිණුම්මුත් පරික්ෂා කරන්න ඕනේ.\n\nමේ කුමන්ත්‍රණකාරයෝ අද කියනවා රනිල් රාජපක්ෂ කියල. එහෙනම් 2015 දී කියන්න තිබුනේ සිරිසේන දිසානායක කියලා මොකද එදා ඒ අයට උදව් කළේ අනුර දිසානායක රාජපක්ෂ කඩේ බඩු හොඳ නෑ සිරිසේනගේ කඩේ බඩු හොඳයි ඒ නිසා සිරිසේනට ඡන්දෙ දෙන්න කීවේ ඒ අය.\n\nඑදා ජේ.ආර්. මරන්න කියලා පෝස්ටර් ගැහුවට ප්‍රේමදාස මරන්න කියලා පෝස්ටර් ගැහුවේ නෑ. එයාට යටින් උදව් කළා. එදා එහෙම උදව් නොකලා නම් සිරිමාවෝ දිනන්නත් තිබුණා. 1977 දී මේ අය සිරිමාවෝ පරද්දන්න ජේ.ආර්.ට උදව් කළා. ඒ අය තමයි නියම ඩීල්කාරයෝ හැම නායකයෙක්ම ගෙනත් මාස හයක් එන්න කලින් එයාට ගහලා ඊළඟ කෙනාට උදව් කරනවා. මේ අයට බොරු නමලා අනලා කෙලින් කරලා කියන්න පුළුවන් පිරිසක්. ඉතින් මිනිස්සු ඒවට අහු වෙනවා.\n\nඅධිකරණ හා බන්ධනාගාර රාජ්‍ය අමාත්‍ය නීතිඥ අනුරාධ ජයරත්න-\n\nඅපට වැරදුණු තැනක් තියෙනවනම් ජනතාව ඉදිරියේ එය පිළිගෙන නිවැරදි වෙන්න අවශ්‍යයි. මොකද අපි විශ්වාස කරලා අපි කියන කියන ආකාරයට අපට හයිය ශක්තිය දුන්නේ ජනතාව. මේ රටේ පක්ෂයකට වැඩිම ඡන්ද ප්‍රමාණයක් ලබා දීලා තියෙන්නේ ඒ නිසයි. එදා 94 දී පොදුජන පෙරමුණ හැටියට පක්ෂ තිස් දෙකක් එකතු කරගෙන අපි ගොඩනැඟුවා ප්‍රබල සන්ධානයක්.\n\nඊට පස්සේ එක්සත් ජනතා නිදහස් සන්ධානය විදිහට ගොඩනැ‍ඟී මහින්ද මහත්තයා බලයට ගෙනාවා. එහෙනම් ඔය කවුරු මොන පම්පෝරි ගැහුවත් 2024 වන විට සියලු බලවේග එකට එකතු කරගෙන මේ රටේ දැවැන්තම සංවිධානය පොදුජන පෙරමුණ සන්ධානය බවට අපි ගොඩනඟනවා.\n\nඅම්පාර දිස්ත්‍රික් පාර්ලිමේන්තු මන්ත්‍රී ඩබ්.ඩී.වීරසිංහ-\n\nඅරගලය කරපු අය කීවා මේ රටේ දේශපාලකයෝ හා රාජ්‍ය නිලධාරීන් දෙගොල්ලොම හොරු කියලා. ඒ නිසා මේ අයට කරන්න බෑ අපට දෙන්න කියලා ඉල්ලුවා. මේ කොල්ලො කෙල්ලො හරියට කරනවා කියලා ඉල්ලපු නිසා මේ අය පාලනයට හවුල් කරගෙන මුලින්ම දුන්නා සමෘද්ධිය හදන්න අස්වැසුම කියලා.\n\nමේ රටේ සමෘද්ධි නිලධාරීන් හිටිය අපිත් එක්ක හොඳට රාජකාරිය කරගෙන මේ අයගෙන් ඒක අයින් කරලා මේ අරගල කාරයෝ කියපු විදිහට කොල්ලො කෙල්ලන්ට ඒ වැඩේ දුන්නා දැන් මොකද වෙලා තියෙන්නෙ ගමේ ඉන්න බස් කොන්දොස්තරට අස්වැසුම නෑ. බස් අයිතිකාරයාට අස්වැසුම තියෙනවා. පොල් කඩන මිනිහට අස්වැසුම නෑ. පොල් වත්ත අයිතිකාරයාට අස්වැසුම තියෙනවා. කඩේ බඩු කිරන කෙනාට අස්වැසුම නෑ. මුදලාලිට අස්වැසුම තියෙනවා. මේක තමයි අද වෙලා තියෙන්නේ. ඒ නිසා ඔය කියන දේවල් මේ රටේ කරන්න බෑ. වැඩ කරන්න නම් හොඳ ශක්තිමත් යන්ත්‍රණයක් අවශ්‍යයි. හොඳ ආණ්ඩුවක් තියෙන්න ඕන.\n\nමෙම රැස්වීම අතරතුර පේරාදෙණිය ගලහ දෙල්තොට මාර්ගය කාපට් කර සංවර්ධනය කිරීමට මුල් වූ එවකට මහා මාර්ග අමාත්‍ය ජොන්ස්ටන් ප්‍රනාන්දු හා අනුරාධ ජයරත්න යන අමාත්‍යවරුන්ට ප්‍රදේශවාසී ජනතාව විසින් උපහාර පිදීමක් සිදු කෙරිණ.\n\nගෝඨාභය රාජපක්ෂ පාලන සමයේ මාර්ග කිලෝමීටර් ලක්ෂයක් කාපට් කිරීම වැඩසටහන යටතේ මුලින්ම මෙම මාර්ගය කාපට් කිරීම අරඹා තිබුණි. මෙම අවස්ථාවට එක් වූ කුරුණෑගල දිස්ත්‍රික් පාර්ලිමේන්තු මන්ත්‍රී ශාන්ත බණ්ඩාර මාතලේ දිස්ත්‍රික් පාර්ලිමේන්තු මන්ත්‍රී නාලක කෝට්ටෙගොඩ යන අයද අදහස් දැක්වූහ.\n\n",
       "URL": "https://www.dinamina.lk/2023/07/05/local/4333/%e0%b6%ab%e0%b6%ba-%e0%b6%b4%e0%b7%8a%e0%b6%bb%e0%b7%81%e0%b7%83%e0%b7%8a%e0%b6%ad%e0%b6%9a%e0%b6%bb%e0%b6%ab%e0%b6%ba%e0%b7%99%e0%b6%b1%e0%b7%8a-%e0%b6%a9%e0%b7%9c%e0%b6%bd%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/412/"
}