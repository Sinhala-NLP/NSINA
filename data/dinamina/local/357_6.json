{
       "Source": "dinamina",
       "Timestamp": "July 20, 2023 1:00 am",
       "Headline": "ත්‍රිපිටකය ළඟදීම  ඉංග්‍රීසි අකුරින් අන්තර්ජාලයට -ඇමැති විදුර වික්‍රමනායක",
       "News Content": "මහා සංඝරත්නයේ ඉල්ලීම පරිදි, ජාතික උරුමයක් ලෙස ප්‍රකාශයට පත් කර ඇති සම්බුද්ධ ජයන්ති ත්‍රිපිටක ග්‍රන්ථ මාලාව ඉංග්‍රීසි අකුරෙන් ලියා අන්තර්ජාලයට මුදාහැරීමටත්, පසුව මුද්‍රණය කිරීමටත් ඉදිරියේදී කටයුතු කරන බව බුද්ධශාසන, ආගමික හා සංස්කෘතික කටයුතු ඇමැති විදුර වික්‍රමනායක මහතා සඳහන් කරයි. මේ සම්බන්ධයෙන් මහා සංඝරත්නය සහ ඇමැතිවරයා අතර අමාත්‍යාංශයේදී පසුගියදා පැවති සාකච්ඡාවකින් අනතුරුව ඇමැතිවරයා මේ බව පැවසීය.\n\nත්‍රිපිටකය දේශීය හා ජාත්‍යන්තර වශයෙන් අධ්‍යයනය සඳහා උනන්දුවක් දක්වන පැවිදි-ගිහි සියලු පාර්ශ්ව වෙනුවෙන් හා බුදුදහම ලොව පුරා ව්‍යාප්ත කිරීමේ අරමුණින් යුතුව මේ තීරණය ගෙන තිබෙන අතර, මහානායක මාහිමිපාණන් වහන්සේගේ අනුශාසනා හා අනුමැතිය ගැනීමෙන් අනතුරුව මේ කාර්යය සිදු කිරීමට නියමිතය.\n\nමේ කටයුත්ත සාර්ථකව සිදු කිරීම සඳහා උත්තරීතර මණ්ඩලය, අධීක්ෂණ මණ්ඩලය, හා ක්‍රියාකාරී මණ්ඩලය ලෙස මණ්ඩල 3ක් පත් කිරීමට හා මේ සඳහා අමාත්‍ය මණ්ඩලයේ අනුමැතිය ගැනීමටද කටයුතු කළ යුතු බවද ඇමැති විදුර වික්‍රමනායක මහතා වැඩිදුරටත් සඳහන් කළේය.\n\nඋපාලි කරුණාරත්න",
       "URL": "https://www.dinamina.lk/2023/07/20/local/7735/%e0%b6%ad%e0%b7%8a%e0%b6%bb%e0%b7%92%e0%b6%b4%e0%b7%92%e0%b6%a7%e0%b6%9a%e0%b6%ba-%e0%b7%85%e0%b6%9f%e0%b6%af%e0%b7%93%e0%b6%b8-%e0%b6%89%e0%b6%82%e0%b6%9c%e0%b7%8a%e0%b6%bb/",
       "Category": "local",
       "Parent URL": "https://www.dinamina.lk/category/local//page/357/"
}