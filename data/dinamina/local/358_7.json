{
       "Source": "dinamina",
       "Timestamp": "July 20, 2023 1:00 am",
       "Headline": "පිටි මිල අඩු වීමේ වාසිය  ආණ්ඩුව  ජනතාවට  දිය යුතුයි",
       "News Content": "ලෝක වෙ‍ළෙඳපොළෙහි තිරිඟු පිටි මිල අඩු වීමේ වාසිය පාරිභෝගික ජනතාවට ලබා දීමට ආණ්ඩුව වහා මැදිහත් විය යුතු බව ජාතික ජන බලවේගයේ නායක, පාර්ලිමේන්තු මන්ත්‍රී අනුර කුමාර දිසානායක මහතා පාර්ලිමේන්තුවේදී ඊයේ (19) ප්‍රකාශ කළේය. තිරිඟු පිටි ආනයනය කිරීමේ ඒකාධිකාරය ඇත්තේ ප්‍රධාන සමාගම් දෙකක් සතුව බවත් ලෝක වෙළෙඳපොළේ මේ වන විට තිරිඟු ඇට හා පිටි මිල, ඩොලරයට සාපේක්ෂව අඩුවෙමින් පැවැතුණ ද එහි වාසිය ජනතාවට දීමට අදාළ සමාගම් කටයුතු නොකරන බව ද අනුර දිසානායන මහතා පැවසීය. එබැවින් තිරිඟු පිටි මිල අඩුවීමේ වාසිය ජනතාවට දිය යුතු බව ද මන්ත්‍රීවරයා පැවසීය. අනුර දිසානායක මහතා මේ බව සඳහන් කළේ ස්ථාවර නියෝග 27/2 යටතේ ප්‍රශ්නයක් මතු කරමිනි.\n\nඅනුර කුමාර දිසානායක මහතා මෙසේ ද සඳහන් කළේය.\n\nඅද වෙනකොට දිවයින පුරා බේකරි 6000ක් පමණ ක්‍රියාත්මකයි. ප්‍රධාන ආහාරය වන බත් හැර වතුකරයේ ජනතාව වැඩි වශයෙන් ගන්නා ආහාර වර්ග බොහොමයක් හදන්නේ පිටිවලින්. මේ අනුව තිරිඟු පිටි මිල වැඩි වීම ජනතාවගේ ජීවන බරට ඍජුවම බලපානවා. මෙවැනි තත්ත්වයක් තිබියදී ආනයන බලපත්‍ර නැතිව තිරිඟු පි‌ටි ආනයනය කිරීම තහනම් කිරීමට ආණ්ඩුව තීරණය කර තිබෙනවා. ආනයනය තහනම් කළාට නව ආනයන බලපත්‍ර දෙන බව සඳහන් කළා. නමුත් නව ආනයන බලපත්‍ර දීමක් ද සිදු කර නැහැ. ඒ අනුව දේශීය වෙළෙඳපොළට අවශ්‍ය තිරිඟු පිටි ඇට ආනයනය කිරීම මෙරටදී පිටි නිෂ්පාදනය කරන සමාගම් දෙකක ඒකාධිකාරයට යටත්ව තිබෙනවා. තිරිඟු පිටි ආනයනය කරන්න දෙන්නේ නැත්තම් ප්‍රීමා ආයතනය හා සෙරන්ඩිබ් ආයතනය තමයි අපේ රටට අවශ්‍ය පිටි ලබා දෙන්නේ. ඒ කියන්නේ තිරිඟු පිටි ඒකාධිකාරයක් තිබෙන්නේ. ගැටලුව වන්නේ අයුතු ලාභයක් ලබමින් තිරිඟු පිටි අලෙවි කිරීමයි.\n\nස්වර්ණා විජේකෝන්, නුවන් කොඩිකාර",
       "URL": "https://www.dinamina.lk/2023/07/20/local/7878/%e0%b6%b4%e0%b7%92%e0%b6%a7%e0%b7%92-%e0%b6%b8%e0%b7%92%e0%b6%bd-%e0%b6%85%e0%b6%a9%e0%b7%94-%e0%b7%80%e0%b7%93%e0%b6%b8%e0%b7%9a-%e0%b7%80%e0%b7%8f%e0%b7%83%e0%b7%92%e0%b6%ba-%e0%b6%86%e0%b6%ab/",
       "Category": "local",
       "Parent URL": "https://www.dinamina.lk/category/local//page/358/"
}