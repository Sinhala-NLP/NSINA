{
       "Source": "dinamina",
       "Timestamp": "July 14, 2023 1:00 am",
       "Headline": "රුපියල් කෝටි 10,000ක අලුත් ආදායම් උපයන බදු යෝජනාවලියක්",
       "News Content": "මේ වසර ඇතුළත අය කරගැනීමට ඇස්තමේන්තු කොට තිබෙන සමස්ත රජයේ බදු ආදායමට වඩා රුපියල් බිලියන 100ක් (රුපියල් කෝටි 10,000ක්) ඉක්මවූ දැවැන්ත අතිරේක බදු ආදායමක් උපයාගැනීම ඇතුළු බදු ආදායම් වැඩි කරගැනීමේ මූලික ඉලක්ක සහිත යෝජනාවලියක් රජයට ඉදිරිපත් කර ඇත. මුදල් රාජ්‍ය ඇමැති ආචාර්ය රංජිත් සියඹලාපිටිය මහතා විසින් මේ වාර්තාව පෙරේදා (12) ජනාධිපති රනිල් වික්‍රමසිංහ මහතා වෙත භාර දී ඇත.\n\nරජයට ප්‍රධානම බදු ආදායම් එක්රැස් කරන රාජ්‍ය ආයතන තුන වන දේශීය ආදායම් දෙපාර්තමේන්තුව, ශ්‍රී ලංකා රේගුව සහ සුරාබදු දෙපාර්තමේන්තුව යන ආයතනවලින් කාන්දු වූ බදු ආදායම් කෙටි කාලීනව, මැදි හා දිගු කාලීන නිශ්චිත වැඩපිළිවෙළක් යටතේ අය කරගැනීමට හැකි මාර්ගය මේ යෝජනාවලියෙන් එළිදැක්වූ බව මුදල් රාජ්‍ය ඇමැතිවරයා කීය.\n\nකොළඹ කොටුව මුදල් අමාත්‍යාංශයේ ඊයේ (13) පැවති විශේෂ මාධ්‍ය හමුවට එක් වූ මුදල් රාජ්‍ය ඇමැතිවරයා බදු ආදායම් වැඩි කරගැනීම හරහා රටේ ආර්ථික සමාජීය දේශපාලන ස්ථාවරත්වය සහතික කළ හැකි බව තමා අවබෝධ කරගෙන සිටින බවද කීය. ඒ අනුව රාජ්‍ය ආදායම වැඩි කරගැනීමට සහ බදු පරිපාලනය කාර්යක්ෂම කිරීමට කළ යෝජනා අතර ප්‍රධාන ඒවා කිහිපයක් ඇමැතිවරයා පැහැදිලි කළේය.\n\nදැනට වසරකට රු. බිලියන 100කට වඩා අහිමි වන තාවකාලික වැට් බදු ලියාපදිංචි බලපත්‍ර ලබාගැනීමේදී සිදු වන අක්‍රමිකතා මැඬලීම ඉලක්ක කොට එවැනි දෙයකට බලපත්‍ර නිකුත් කිරීමේදී 5%ක රඳවාගැනීමේ බද්දක් අය කරගැනීමට යෝජනා කර ඇත. නොගෙවන ලද බදු හා අගරු චෙක්පත් සම්බන්ධයෙන් කඩිනමින් ක්‍රියාත්මක කිරීමට යන්ත්‍රණයක් සකස් කෙරේ. බදුවලට සම්බන්ධ නඩු කටයුතු සඳහා වෙනම උසාවියක් ස්ථාපිත කෙරේ. ශ්‍රී ලංකා දේශීය ආදායම් දෙපාර්තමේන්තුවේ පරිගණක ජාල පද්ධතියේ වැඩිදියුණු කිරීම සැප්තැම්බර් මස වන විට දෙවැනි අදියරේ කටයුතු ක්‍රියාත්මක කෙරේ.\n\nරේගුව සම්බන්ධයෙන් ක්ෂණිකව ක්‍රියාත්මක කරන ආදායම් වැඩි කරගැනීමේ වැඩපිළිවෙළ යටතේ සියලු බහාලුම් කටයුතු සිදු කරන මධ්‍යස්ථාන සියල්ල ආවරණය වන පරිදි අලුතින්ම ආරක්ෂිත කැමරා ජාලයක් (සීසීටීවී) ස්ථාපිත කෙරේ. රේගුව සම්බන්ධයෙන් පවතින අධිකරණ ක්‍රියාමාර්ගයන්හිදී ප්‍රමාද වැළැක්වීමට අභියාචනාවලට යම් අයකු පිවිසෙන්නේ නම් ඒ සඳහා මුදල් තැන්පතුවක් අය කරගැනීමට කටයුතු කෙරේ.\n\nරේගුව මහා භාණ්ඩාගාරයට ලබා දෙන දායකත්වය ඉහළ නැංවේ. රේගුව මඟින් සිදු කරනු ලබන විමර්ශන සඳහා උපරිම මාස 9ක කාලයක් දෙන පරිදි නීති රීති සංශෝධනය කෙරේ. මෙහිදී පරීක්ෂණ කටයුතු මාස 3ක් ඇතුළත කළ යුතුය. ජාතික තනි කවුලු වැඩපිළිවෙළ ක්‍රියාත්මක කෙරේ.\n\nසුරාබදු දෙපාර්තමේන්තුව විසින් දැනට රා නිෂ්පාදනය සඳහා කිසිඳු බද්දක් අය නොකෙරේ. ඒ නිසා මින් ඉදිරියට රා ලීටරයක් සඳහා රු. 10ක බද්දක් අය කෙරේ.\n\nමේ මාධ්‍ය හමුවට මුදල් අමාත්‍යාංශයේ වැඩ බලන ලේකම් ප්‍රියන්ත රත්නායක, රාජ්‍ය මූල්‍ය ප්‍රතිපත්ති දෙපාර්තමේන්තුවේ අධ්‍යක්ෂ ජනරාල් ආචාර්ය කපිල සේනානායක, දේශීය ආදායම් කොමසාරිස් ජනරාල් ඩී.ආර්.එස්. හපුආරච්චි, රේගු අධ්‍යක්ෂ ජනරාල් සරත් නෝනිස්, සුරාබදු නියෝජ්‍ය කොමසාරිස් ජනරාල් කපිල කුමාරසිංහ යන මහත්වරු සහභාගි වී සිටියහ.",
       "URL": "https://www.dinamina.lk/2023/07/14/local/6492/%e0%b6%bb%e0%b7%94%e0%b6%b4%e0%b7%92%e0%b6%ba%e0%b6%bd%e0%b7%8a-%e0%b6%9a%e0%b7%9d%e0%b6%a7%e0%b7%92-10000%e0%b6%9a-%e0%b6%85%e0%b6%bd%e0%b7%94%e0%b6%ad%e0%b7%8a-%e0%b6%86%e0%b6%af%e0%b7%8f/",
       "Category": "local",
       "Parent URL": "https://www.dinamina.lk/category/local//page/381/"
}