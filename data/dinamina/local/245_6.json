{
       "Source": "dinamina",
       "Timestamp": "August 15, 2023 2:31 am",
       "Headline": "ශ්‍රී දළදා මාලිගාවේ සමන්පිච්ච මල් පූජාව 17දා නාථ දේවාල බිමේදී",
       "News Content": "මහනුවර පිච්චමල් පූජෝපහාර සංසදය සංවිධාන කරන ශ්‍රී දළදා වහන්සේ උදෙසා පවත්වන සමන්පිච්ච මල් පූජාව මේ මස 17 වැනි දින දළදා මාලිගාව ඉදිරිපිට ශ්‍රී මහා නාථ දේවාල භූමියේදී පැවැත්වේ. ශ්‍රී දළදා වහන්සේ උදෙසා වාර්ෂිකව පැවැත්වෙන සමන්පිච්ච මල් පූජාව සෑම වසරකම දළදා පෙරහරට කප් සිටුවන දිනදී පැවැත්වේ. බැතිමතුන් රැගෙන එන සමන්පිච්ච මල් පෙ.ව. 6.00ත් 8.30ත් අතර කාලයේදී හොඳින් තෝරාගෙන පාත්තරවල තැන්පත් කිරීම පෙ.ව. 8.30ත් 9.15ත් අතර සිදු කෙරේ.\n\nශ්‍රී දන්ත ධාතුන් වහන්සේ වැඩ සිටින මාලිගය වෙත සමන්පිච්ච මල් පාත්තර 21ක කණ්ඩායමක් ද මල් ආසනය වෙතට මල් පාත්තර 60කින් සමන්විත පෙරහර කණ්ඩායම පෙ.ව. 9.30ට පිටත්වේ. අනතුරුව පිච්චමල් පාත්තර 12ක කණ්ඩායමක් මතු බුදුවන නාථ දෙවියන් වෙනුවෙන් පෙරහරට එකතු වේ. සියලුදෙනා වෙනුවෙන් ධර්ම දානය දී මේ තාක් ශ්‍රී දන්ත ධාතුන් වහන්සේ රැකබලාගත් ගිහි, පැවිදි සැම වෙනුවෙන් පැන් වඩා පුණ්‍යානුමෝදනා කිරීමෙන් පසු මේ උතුම් පින්කමට සහ සම්බන්ධ වූ සියලුදෙනාට පුණ්‍යානුමෝදනා හා ස්තුති කිරීමෙන් පින්කම නිම කෙරේ.\n\n2019 හා 2022 වර්ෂවලදී පිච්චමල් පූජාව අතරතුර දී ඉහළ අහසේ සිදු වූ ආශ්චර්ය හේතුවෙන් සැදැහැවතුන් තුළ භාග්‍යවතුන් වහන්සේ කෙරෙහි ශ්‍රද්ධාව වැඩි දියුණු වූ හෙයින් මෙවරත් එවන් ආශ්චර්යවත් අවස්ථාවක් උදාවේවායි අපි ප්‍රාර්ථනා කරමු.\n\n",
       "URL": "https://www.dinamina.lk/2023/08/15/local/14059/%e0%b7%81%e0%b7%8a%e0%b6%bb%e0%b7%93-%e0%b6%af%e0%b7%85%e0%b6%af%e0%b7%8f-%e0%b6%b8%e0%b7%8f%e0%b6%bd%e0%b7%92%e0%b6%9c%e0%b7%8f%e0%b7%80%e0%b7%9a-%e0%b7%83%e0%b6%b8%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/245/"
}