{
       "Source": "dinamina",
       "Timestamp": "August 9, 2023 1:00 am",
       "Headline": "කැබිනට් තීරණ",
       "News Content": "ඉස්සන් වගාවට සමාගම් 2කට ඉඩමක් බදු දීම\n\nහම්බන්තොට දිස්ත්‍රික්කයේ අම්බලන්තොට ප්‍රා/ලේ කොට්ඨාසයේ පිහිටි රජයට අයත් අක්කර 218ක් සහ පර්චස් 30ක ඉඩමක් අඩු කාලසීමාවකින් වගා චක්‍රයක් අවසන් කළ හැකි වැනමි ඉස්සන් වගාව සඳහා සුදුසු බවට හඳුනාගෙන ඇති අතර, මේ ඉඩම, රජයේ ප්‍රසම්පාදන ක්‍රියාවලිය අනුගමනය කරමින් තෝරා ගනු ලැබ ඇති ඩබ්.එස්.ආර්. ලෝව් ඇන්ඩ් කේ.එම්.එන්. ඇක්වා සර්විසස් (පෞද්ගලික) සමාගමට සහ රේන්බෝ ෆුඩ්ස් (පෞද්ගලික) සමාගමට වසර 30ක කාලයක් සඳහා දීර්ඝකාලීන බදු පදනම මත දීමට ධීවර ඇමැති ඩග්ලස් දේවානන්දා සහ සංචාරක හා ඉඩම් ඇමැති හරීන් ප්‍රනාන්දු මහත්වරුන් ඉදිරිපත් කළ ඒකාබද්ධ යෝජනාව ඇමැති මණ්ඩලය විසින් අනුමත කරන ලදි.\n\n———————————————————————————————————————————\n\nබහාලුම් ඩිපෝ ක්‍රියාකරුවන්ගේ ව්‍යාපාර නියාමනය\n\nබහාලුම් ඩිපෝ ක්‍රියාකරුවන් විසින් පවත්වාගෙන යනු ලබන ව්‍යාපාර නියාමනය හා පාලනය, ගාස්තු හා ගාස්තු අනුපාතික තීරණය කිරීම, ගාස්තු පැනවීම හා එකතු කිරීම සඳහා විධිවිධාන සහිත නව කෙටුම්පතක් සකස් කරන ලෙස නීති කෙටුම්පත් සම්පාදකට උපදෙස් දීමටත් වරාය, නාවික හා ගුවන් සේවා ඇමැති නිමල් සිරිපාල ද සිල්වා මහතා ඉදිරිපත් කළ යෝජනාව ඇමැති මණ්ඩලය විසින් අනුමත කරන ලදි.\n\nසිවිල් ගුවන් සේවා පනත සංශෝධනය\n\nගගන නාවික සේවා සැපයීම සඳහා සේවා සැපයුම්කරුවන් වැඩි සංඛ්‍යාවකට ඉදිරිපත් වීමට හැකි වන පරිදි 2010 අංක 14 දරන සිවිල් ගුවන් සේවා පනත සංශෝධනය පනත් කෙටුම්පත රජයේ ගැසට් පත්‍රයේ පළ කිරීමටත් ඉන් අනතුරුව අනුමැතිය සඳහා පාර්ලිමේන්තුවට ඉදිරිපත් කිරීමටත් වරාය නාවික හා ගුවන් සේවා ඇමැති නිමල් සිරිපාල ද සිල්වා මහතා ඉදිරිපත් කළ යෝජනාව ඇමැති මණ්ඩලය විසින් අනුමත කරන ලදි.\n\nපළිබෝධනාශක පාලන පනත සංශෝධනය\n\nනීති විරෝධි පළිබෝධනාශක පරිසර හිතකාමි අයුරින් විනාශ කිරීම සඳහා වැය වන රාජ්‍ය මුදල් වැරදිකරුවන්ගෙන් අය කරගැනීම, වැරදිකරුවන් වන අය විසින් නැවත නැවත සිදු කරනු ලබන නීති විරෝධි ක්‍රියා මැඬලීම සම්බන්ධ කටයුතු සහ දණ්ඩනයන් ශක්තිමත් කිරීම ඇතුළුව අදාළ වන අනෙකුත් විධිවිධාන සහිතව 1980 අංක 33 දරන පළිබෝධනාශක පාලනය කිරීමේ පනත සංශෝධනය කරමින් පනත් කෙටුම්පතක් සකස් කරන ලෙස නීති කෙටුම්පත් සම්පාදකට උපදෙස් දීමට කෘෂිකර්ම ඇමැති මහින්ද අමරවීර මහතා ඉදිරිපත් කළ යෝජනාව ඇමැති මණ්ඩලය විසින් අනුමත කරන ලදි.\n\nවිදුලි නිපැයුම්, ජල සැපයුම් විකල්ප යෝජනා\n\nඋඩවලව ජලාශය යටතේ වගා කටයුතුවල නිරත ගොවීන්ගේ වගා සඳහා ප්‍රමාණවත් ජලය නැති වීම හේතුවෙන් සමනල වැව ජලාශයෙන් ජලය නිකුත් කිරීම සඳහා ඉදිරිපත්ව ඇති යෝජනාව සම්බන්ධයෙන් අනුගමනය කළ හැකි විකල්ප පිළිබඳ දීර්ඝ වශයෙන් සාකච්ඡා කිරීමෙන් අනතුරුව, දැනට සමනල වැව ජලාශයේ ඉතිරිව පවතින ජලයෙන් හැකි උපරිම ප්‍රමාණයක් ගොවිතැන් කටයුතු සඳහා මුදාහැරීමටත්, එමඟින් විදුලි ජනනය සම්බන්ධයෙන් පැනනැඟෙන ගැටලුවට පිළියමක් වශයෙන් අවශ්‍ය විදුලිය පෞද්ගලික අංශයෙන් මිල දී ගැනීමටත් විදුලිබල හා බලශක්ති ඇමැති කංචන විජේසේකර මහතා ඉදිරිපත් කළ යෝජනාව ඇමැති මණ්ඩලය විසින් අනුමත කරන ලදි.",
       "URL": "https://www.dinamina.lk/2023/08/09/local/12635/%e0%b6%9a%e0%b7%90%e0%b6%b6%e0%b7%92%e0%b6%b1%e0%b6%a7%e0%b7%8a-%e0%b6%ad%e0%b7%93%e0%b6%bb%e0%b6%ab-2/",
       "Category": "local",
       "Parent URL": "https://www.dinamina.lk/category/local//page/269/"
}