{
       "Source": "dinamina",
       "Timestamp": "September 13, 2023 1:00 am",
       "Headline": "ගල් වළක නාන්න ගිහින් අතුරුදන් අයකුගේ සිරුර හමු වෙයි",
       "News Content": "ඇල්පිටිය පොලිස් වසමේ කුරුඳුගහහැතැක්ම තලාව අලිකෑහේන ප්‍රදේශයේ ගල් වළක තිබී පුද්ගල මළ සිරුරක් සොයාගෙන ඇති බව ඇල්පිටිය පොලිසිය පැවසීය.\n\nමෙම ගල් වළේ දිය නෑමට ගිය හය දෙනකුගෙන් යුත් පිරිසකගෙන් එක් අයකු පෙරේදා (11) සවස මෙසේ ගල් වළේ නෑමට ගිය අවස්ථාවේදී අතුරුදන්ව තිබේ. පිරිසක් සමඟ වත්තක කුලී වැඩ සඳහා ගොස් වැඩ නිමවීමෙන් අනතුරුව නෑමට ගිය විට මෙම අනතුර සිදුව තිබේ. ඔහු සමඟ සිටි අනෙක් පිරිස එතැනින් ඉවත්ව ගොස් තිබූ අතර, මේ සම්බන්ධයෙන් මේ ප්‍රදේශයේ සිටි අයෙක් ඥාතීන් වෙත කළ දැනුම් දීමක් මත ඊයේ (12) එම ස්ථානය පරික්ෂා කිරීමේදී මියගිය පුද්ගලයාගේ සිරුර එම ගල් වළේ පාවෙමින් තිබීයදි සොයාගෙන ඇත.\n\nමියගිය අයගේ සිරුර පශ්චාත් මරණ පරීක්ෂණය සඳහා ඇල්පිටිය මූලික රෝහලට ගෙන ගොස් තිබේ. මෙසේ මියගොස් ඇත්තේ කුරුදුගහහැතැක්ම ඊගල්කන්ද වත්තේ පදිංචි පනස් එක් හැවිරිදි තිදරු පියෙක් වන ආරුමුගම් රවීන්ද්‍රන් නමැත්තෙකි. සිද්ධිය සම්බන්ධයෙන් ඇල්පිටිය පොලිසිය පරීක්ෂණ පවත්වයි.",
       "URL": "https://www.dinamina.lk/2023/09/13/local/21679/%e0%b6%9c%e0%b6%bd%e0%b7%8a-%e0%b7%80%e0%b7%85%e0%b6%9a-%e0%b6%b1%e0%b7%8f%e0%b6%b1%e0%b7%8a%e0%b6%b1-%e0%b6%9c%e0%b7%92%e0%b7%84%e0%b7%92%e0%b6%b1%e0%b7%8a-%e0%b6%85%e0%b6%ad%e0%b7%94%e0%b6%bb/",
       "Category": "local",
       "Parent URL": "https://www.dinamina.lk/category/local//page/123/"
}