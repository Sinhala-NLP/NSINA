{
       "Source": "dinamina",
       "Timestamp": "September 20, 2023 1:00 am",
       "Headline": "සැකකරු 27 තෙක් රිමාන්ඩ්",
       "News Content": "ජනාධිපති රනිල් වික්‍රමසිංහ මහතාගේ පුද්ගලික නිවෙසට ගිනි තැබූ සිද්ධියට සැක මත අපරාධ පරීක්ෂණ දෙපාර්තමේන්තුව මඟින් අත්අඩංගුවට ගෙන අධිකරණයට ඉදිරිපත් කළ සැකකරුවකු ලබන 27 වැනිදා තෙක් රක්ෂිත බන්ධනාගාරගත කරන ලෙස කොටුව මහේස්ත්‍රාත් තිළිණ ගමගේ මහතා ඊයේ (19) නියෝග කළේය.කළුතර පදිංචි රයිගම් බණ්ඩාරගේ මංජු වෙත්තමුණි යන අය මෙලෙස රක්ෂිත බන්ධනාගාරගත කෙරිණි. ඔහු මෙම නඩුවේ 27 වැනි සැකකරු වේ.\n\nඉදිරිපත් කර ඇති ඡායාරූප ඇතුළත් ඩීවීඩී තැටිය රජයේ රස පරීක්ෂකවරයා වෙත ඉදිරිපත් කරන ලෙස නියෝග කළ මහේස්ත්‍රාත්වරයා ඉදිරි දින අධිකරණයට වාර්තාවක් ගොනු කරන ලෙස රජයේ රස පරීක්ෂකවරයාට නියෝග කළේය.\n\nසැකකරු නිවෙස තුළ සිටින දර්ශන ඇතුළත් ඩීවීඩී තැටියක් විවෘත අධිකරණයේ වාදනය කළ අතර මහේස්ත්‍රාත්වරයා එය නිරීක්ෂණය කළේය.\n\nසැකකරුට සමාන රුවක් ඇති අයකු ජනාධිපතිවරයාගේ නිවෙස තුළ සිට ඇති බවත් ඔහු හඳුනා ගැනීමට බංගලා භාරකරු සූදානම් බවත් ඒ සඳහා සැකකරු හඳුනා ගැනීමේ පෙරෙට්ටුවකට ඉදිරිපත් කරන ලෙසත් සැකකරු අධිකරණයට ඉදිරිපත් කරමින් අපරාධ පරීක්ෂණ දෙපාර්තමේන්තුව ඉල්ලීය. කරුණු සලකා බැලූ මහේස්ත්‍රාත්වරයා සැකකරු ඉදිරි දින ආවරණ සහිතව අධිකරණයට ඉදිරිපත් කරන ලෙස බන්ධනාගාර අධිකාරිවරයාට නියෝග කළේය.\n\nසිද්ධිය සම්බන්ධයෙන් විමර්ශන අවසන් බවත් සිද්ධිය සිදු වී වසරකට අධික කාලයක් ගතවී ඇති බවත් සඳහන් කරමින් සැකකරුට ඇප ලබා දෙන ලෙස නීතිඥ තිළිණ වීරසිංහ මහතා සිදු කළ ඉල්ලීම ප්‍රතික්ෂේප කෙරිණි.",
       "URL": "https://www.dinamina.lk/2023/09/20/local/23883/%e0%b7%83%e0%b7%90%e0%b6%9a%e0%b6%9a%e0%b6%bb%e0%b7%94-27-%e0%b6%ad%e0%b7%99%e0%b6%9a%e0%b7%8a-%e0%b6%bb%e0%b7%92%e0%b6%b8%e0%b7%8f%e0%b6%b1%e0%b7%8a%e0%b6%a9%e0%b7%8a/",
       "Category": "local",
       "Parent URL": "https://www.dinamina.lk/category/local//page/96/"
}