{
       "Source": "dinamina",
       "Timestamp": "August 2, 2023 1:00 am",
       "Headline": "ශ්‍රී ලංකාවට උදවු අවශ්‍ය ඕනෑම මොහොතක  චීනය පෙනී සිටිනවා",
       "News Content": "දෙරටේ පාරම්පරික මිත්‍රත්වය තවදුරටත් ශක්තිමත් කරමින් උදව් අවශ්‍ය ඕනෑම මොහොතක චීනය ශ්‍රී ලංකාව වෙනුවෙන් පෙනී සිටින බව ශ්‍රී ලංකාවේ චීන තානාපති චී චෙන්හොන්ග් මහතා ශ්‍රේෂ්ඨාධිකරණ ගොඩනැඟිල්ල ප්‍රතිසංස්කරණය කිරීමේ ආරම්භක අවස්ථාවට එක් වෙමින් ඊයේ (31) පැවසීය.\n\nයුවාන් මිලියන 240ක (ශ්‍රී ලංකා රුපියල් බිලියන 11ක පමණ) චීන රජයේ මූල්‍ය ප්‍රදානයක් යටතේ කොළඹ අලුත් කඩේ, උපරිමාධිකරණ සංකීර්ණය ප්‍රතිසංස්කරණය කිරීමේ ආරම්භක උත්සවයට එක්වෙමින් තානාපතිවරයා එසේ පැවසීය.\n\nප්‍රතිසංස්කරණ කටයුතු ආරම්භ කිරීමේ උත්සවය අග්‍රවිනිශ්චයකාර ජනාධිපති නීතිඥ ජයන්ත ජයසූරිය, අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ ඇමැති ජනාධිපති නීතිඥ ආචාර්ය විජයදාස රාජපක්ෂ, අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ රාජ්‍ය ඇමැති නීතිඥ අනුරාධ ජයරත්න, ශ්‍රී ලංකාවේ චීන තානාපති චෙන්හොන්ග් සහ නීතිපති සංජය රාජරත්නම් මහත්වරුන්ගේ ප්‍රධානත්වයෙන් පැවැත්වුණ අතර, මේ අවස්ථාවට ශ්‍රේෂ්ඨාධිකරණ හා අභියාචනාධිකරණ විනිසුරුවරුන් ඇතුළු සම්භාවනීය අමුත්තෝ රැසක් සහභාගී වූහ.\n\nඑහිදී වැඩිදුරටත් චීන තානාපතිවරයා 1989 වර්ෂයේ චීන ප්‍රදානයක් මත ඉදිකර විවෘත කරන ලද උපරිමාධිකරණ සංකීර්ණය දෙවරක් ප්‍රතිසංස්කරණය කර තිබෙන බවත්, වසර 30කට පසු නැවතත් චීනය සහ ශ්‍රී ලංකාව උපරිමාධිකරණ සංකීර්ණයට නව ජීවයක් දීම සඳහා එකතු වී සිටින බවත්, උපරිමාධිකරණ සංකීර්ණයේ ඇතුළත සහ පිටත මුල් සැලසුමට හානියක් නොවන අයුරින් ප්‍රතිසංස්කරණය කර ව්‍යාපෘතිය අවසානයේ අභියාචනාධිකරණ මෙන්ම ශ්‍රේෂ්ඨාධිකරණ විනිසුරුවරුන්ට සහ කාර්ය මණ්ඩලයට නැවුම් රාජකාරී වටපිටාවක් භුක්ති විඳීමට හැකියාව ලැබෙනු ඇති බවත් තානාපති චී චෙන්හොන්ග් මහතා පෙන්වා දුන්නේය.\n\nඅධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ ඇමැති ජනාධිපති නීතිඥ ආචාර්ය විජයදාස රාජපක්ෂ මහතා – ජාතික සහ ජාත්‍යන්තර වශයෙන් අභියෝගවලට මුහුණ දුන් සෑම අවස්ථාවකම චීන රජය ශ්‍රී ලංකාවට සහාය ලබා දුන්නා. ඒ සම්බන්ධයෙන් චීන රජයට ස්තූතිවන්ත විය යුතුයි. උපරිමාධිකරණ සංකීර්ණය ප්‍රතිසංස්කරණය කිරීමේ ව්‍යපෘතිය සඳහා චීන රජය සමඟ 2015 වසරේ අත්සන් තැබූවා. පශ්චාත් කොරෝනා සමය සහ ශ්‍රී ලංකාවේ ආර්ථික අර්බුදය හේතුවෙන් ව්‍යාපෘතිය ආරම්භ කිරීමට ප්‍රමාද වුණා. මේ අවස්ථාවේ ව්‍යාපෘතිය ආරම්භ කිරීමට ලැබීම සතුටට කරුණක්. මේ රුපියල් බිලියන 11 කට ආසන්න වටිනාකමින් යුත් ව්‍යාපෘතිය අදියර දෙකකින් යුක්තයි. පළමු අදියර යටතේ අභියාචනාධිකරණ සංකීර්ණ ප්‍රතිසංස්කරණය කරනවා. දෙවැනි අදියර යටතේ ශ්‍රේෂ්ඨාධිකරණ සංකීර්ණයත් ප්‍රතිසංස්කරණය කිරීමට නියමිතයි.\n\nඅගවිනිසුරු, ජනාධිපති නීතිඥ ජයන්ත ජයසූරිය මහතා – උපරිමාධිකරණ සංකීර්ණය ප්‍රතිසංස්කරණය කිරීමේ ව්‍යාපෘතිය අධිකරණයට ඉතාමත් වැදගත් අවස්ථාවක්. එය අධිකරණයට පමණක් නොව ව්‍යවස්ථාදායකය සහ විධායකයට ද ඉතාම වැදගත්. මේ අවස්ථාව චීනය සහ ශ්‍රී ලංකාව අතර තිබෙන ශක්තිමත් බැඳීම සහ සම්බන්ධතාව මානව පිළිබිඹු කරනවා. මේ අවස්ථාව හල්ෆ්ස්ඩෝර්ප්හි වැදගත්කම මතක් කර දෙන වැදගත් මෙන්ම ඓතිහාසික දිනයක්. ශ්‍රී ලංකාව සහ මහජන චීන සමුහාණ්ඩුව අතර පවතින රාජ්‍යතාන්ත්‍රික සබඳතා තවදුරටත් ශක්තිමත් කරමින් මීට වසර 30කට පෙර එනම් 1988 වසරේදී පෙර චීන රජය විසින් උපරිමාධිකරණ සංකීර්ණය ප්‍රදානයක් ලෙස ඉදි කර ශ්‍රී ලංකා රජයට භාර දී ඇති අතර, ශ්‍රී ලංකා රජය සහ මහජන චීන සමුහාණ්ඩුව සමඟ 2016 වසරේ අත්සන් කරන ලද ගිවිසුමකට අනුව උපරිමාධිකරණ සංකීර්ණය පුළුල් ලෙස ප්‍රතිසංස්කරණය කිරීමට එකඟ වී තිබේ.\n\n2025 ඔක්තෝම්බර් මස 17 වැනි දින සියලු ප්‍රතිසංස්කරණ කටයුතු අවසන් කිරීමට නිය\n\nශ්‍රේෂ්ඨාධිකරණ විනිසුරු විජිත් මලල්ගොඩ, අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න, අභියාචනාධිකරණ විනිසුරු සෝභිත රාජකරුණා, අධිකරණ බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශයේ, චීන තානාපති කාර්යාලයේ හා උපරිමාධිකරණ සංකීර්ණයේ ජ්‍යෙෂ්ඨ නිලධාරීන් පිරිසක් මේ අවස්ථාවට එක්ව සිටියහ.\n\nරෝෂන් තුෂාර",
       "URL": "https://www.dinamina.lk/2023/08/02/local/10959/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b6%8b%e0%b6%af%e0%b7%80%e0%b7%94-%e0%b6%85%e0%b7%80%e0%b7%81%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/300/"
}