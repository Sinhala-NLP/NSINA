{
       "Source": "dinamina",
       "Timestamp": "August 17, 2023 1:04 am",
       "Headline": "නියඟයෙන් කුඹුරු අක්. 37,000කට හානි ගොවීහු 33,000ක් පීඩාවට",
       "News Content": "පවතින නියඟය හේතුවෙන් මේ වන විට අක්කර 37,101ක වී වගාවට හානි සිදු වී ගොවීන් 32,967ක් අගතියට පත්ව ඇති බව කෘෂිකාර්මික හා ගොවිජන රක්ෂණ මණ්ඩලය ඊයේ (16) කෘෂිකර්ම ඇමැති මහින්ද අමරවීර මහතාට භාරදුන් වී වගා හානි පිළිබඳ තක්සේරු වාර්තාව අනාවරණය කරයි.\nඑම වාර්තාව අනුව පෙරේදා (15) වන විට වැඩිම වගා හානි කුරුණෑගල දිස්ත්‍රික්කයෙන් වාර්තා වන අතර, එම ප්‍රමාණය අක්කර 19,388කි. අගතියට පත්ව ඇති ගොවීන් සංඛ්‍යාව 22,357කි. දෙවැනි ස්ථානයට වැඩිම වගා හානි ප්‍රමාණයක් උඩවලවේ කලාපයෙන් වාර්තා වේ. එය අක්කර 10,125කි. ගොවීහු සංඛ්‍යාව 4050කි.\nඑමෙන්ම කොළඹ දිස්ත්‍රික්කයේ ගොවීන් 30 දෙනකුගේ අක්කර 80ක් ද ගම්පහ දිස්ත්‍රික්කයේ ගොවීන් 193 දෙනකුගේ අක්කර 199ක් ද කළුතර දිස්ත්‍රික්කයේ ගොවීන් 133 දෙනකුගේ අක්කර 123ක් ද මාතලේ දිස්ත්‍රික්කයේ ගොවීන් 181 දෙනකුගේ අක්කර 211ක් ද නුවරඑළිය දිස්ත්‍රික්කයේ ගොවීන් 489 දෙනකුගේ අක්කර 491ක් ද ගාල්ල දිස්ත්‍රික්කයේ ගොවීන් 138 දෙනකුගේ අක්කර 161ක් ද මාතර දිස්ත්‍රික්කයේ ගොවීන් 789 දෙනකුගේ අක්කර 629ක් ද හම්බන්තොට දිස්ත්‍රික්කයේ ගොවීන් 604 දෙනකුගේ අක්කර 541ක් ද මන්නාරම දිස්ත්‍රික්කයේ ගොවීන් 09 දෙනකුගේ අක්කර 07ක් ද වවුනියාව දිස්ත්‍රික්කයේ ගොවීන් 268 දෙනකුගේ අක්කර 352ක් ද වශයෙන් වී වගාවට හානි සිදු වී ඇතැයි කෘෂිකාර්මික හා ගොවිජන රක්ෂණ මණ්ඩලය නිකුත් කළ එම වාර්තාව සඳහන් කරයි.\n\n",
       "URL": "https://www.dinamina.lk/2023/08/17/local/14929/%e0%b6%b1%e0%b7%92%e0%b6%ba%e0%b6%9f%e0%b6%ba%e0%b7%99%e0%b6%b1%e0%b7%8a-%e0%b6%9a%e0%b7%94%e0%b6%b9%e0%b7%94%e0%b6%bb%e0%b7%94-%e0%b6%85%e0%b6%9a%e0%b7%8a-37000%e0%b6%9a%e0%b6%a7-%e0%b7%84%e0%b7%8f/",
       "Category": "local",
       "Parent URL": "https://www.dinamina.lk/category/local//page/233/"
}