{
       "Source": "dinamina",
       "Timestamp": "July 25, 2023 1:00 am",
       "Headline": "සජබ තවමත් දෙගිඩියාවෙන්",
       "News Content": "රජය විසින් ක්‍රියාත්මක කිරීමට බලාපොරොත්තු වන ජාතික සංහිඳියා වැඩපිළිවෙළ පිළිබඳ පාර්ලිමේන්තුව නියෝජනය කරන සියලු පක්ෂ නායකයන් දැනුවත් කිරීම සඳහා කැඳවා තිබූ සර්ව පාක්ෂික සමුළුව වර්ජනය කිරීමට ජාතික ජන බලවේගය තීරණය කර ඇති අතර සමගි ජන බලවේගය සමුළුවට සහභාගි වීම පිළිබඳව තවමත් දෙගිඩියාවක පසු වන බව වාර්තා වෙයි.\n\nඅදාළ සර්ව පාක්ෂික සමුළුව ජූලි 26 වනදා පස්වරු 5.30 ට ජනාධිපති කාර්යාලයේදී පැවැත්වීමට කටයුතු සංවිධාන කර තිබිණි. ඒ සඳහා සහභාගී වන ලෙස පාර්ලිමේන්තුව නියෝජනය කරන සියලු දේශපාලන පක්ෂ පමණක් නොව ස්වාධීන කණ්ඩායම්වල නායකයන්ට ද ජනාධිපති කාර්යාලය විසින් ආරාධනා කර තිබිණි.\n\nජාතික ජන බලවේගය සමුළුව වර්ජනය කර ඇත්තේද සමගි ජන බලවේගය දෙගිඩියාවක පසු වන්නේද මෙකී අවස්ථාවකය.\n\nජනාධිපති රනිල් වික්‍රමසිංහ පසුගියදා උතුරු නැඟෙනහිර ද්‍රවිඩ නායකයන් හමුවූ අවස්ථාවේ ප්‍රසිද්ධ ප්‍රකාශයක් කරමින් සඳහන් කර සිටියේ මෙරට ජාතික සංහිඳියා ප්‍රයත්නය ඊළඟ පරපුරට උරුම නොකර විසඳීම තම අරමුණ බවය. එසේම එය දේශපාලනය වෙනුවෙන් යොදානොගැනීම තම ප්‍රතිපත්තිය බවද ජනාධිපතිවරයා අවධාරණය කර සිටියේය. එහිදී ජනාධිපතිවරයා අවධාරණය කළ තවත් සුවිශේෂී කරුණක් වූයේ පාර්ලිමේන්තුව නියෝජනය කරන පක්ෂ නායකයන් එකඟතාව පළකරන්නේ නම් 13 වැනි ආණ්ඩුක්‍රම ව්‍යවස්ථා සංශෝධනය මුළුමනින්ම වුවත් බලාත්මක කිරීමට තමන් සූදානම් බවයි.\n\nඑවැනි පසුබිමක සජබ සහ ජාජබ හැසිරීම පෙන්නුම් කරන්නේ ඔවුන් ජාතික සමගිය ඇති කිරීමට විරුද්ධ ද ? උතුරු නැගෙනහිර ප්‍රජාතන්ත්‍රවාදී දේශපාලන නායකයන්ගේ ඉල්ලීමට ඇහුම්කන් දීමට සූදානමක් නොමැති බවද ? ජාතික ගැටලුව විසඳා ජාතික සංහිඳියාව ඇති කිරීමට එම පක්ෂ කවදා හෝ බලයට පැමිණෙන තුරු බලාගෙන සිටීමට සිදුවනවාද ? නැතිනම් 13 වැනි ආණ්ඩු ක්‍රම ව්‍යවස්ථා සංශෝධනය පිළිබඳ එම පක්ෂ අභ්‍යන්තරයේ එක ස්ථාවරයක් නොමැති බවද ? 13 වැනි ආණ්ඩු ක්‍රම ව්‍යවස්ථා සංශෝධනය පිළිබඳ එම පක්ෂ ස්ථාවරය හෙළිදරව් කිරීමට සජබ – ජාජබ පක්ෂ බයද ? ජාතික සංහිඳියාව තහවුරු කරනවාට සජබ – ජාජබ විරුද්ධ ද පැහැදිළි නැත.",
       "URL": "https://www.dinamina.lk/2023/07/25/local/9072/%e0%b7%83%e0%b6%a2%e0%b6%b6-%e0%b6%ad%e0%b7%80%e0%b6%b8%e0%b6%ad%e0%b7%8a-%e0%b6%af%e0%b7%99%e0%b6%9c%e0%b7%92%e0%b6%a9%e0%b7%92%e0%b6%ba%e0%b7%8f%e0%b7%80%e0%b7%99%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/335/"
}