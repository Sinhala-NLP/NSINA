{
       "Source": "dinamina",
       "Timestamp": "October 10, 2023 1:06 pm",
       "Headline": "මානව සම්පත සහ භූගෝලීය පිහිටීම උපයෝගි කර ගනිමින් ශ්‍රී ලංකාව සීග්‍ර ආර්ථික වර්ධනයකට ගෙන යනවා",
       "News Content": "ශ්‍රී ලංකාවට ආර්ථික සමෘද්ධිය උදාකර ගැනීමට ඇති එකම මාර්ග වන්නේ මෙරට භූගෝලීය පිහිටීම සහ මානව සම්පත පමණක් බව පෙන්වා දුන් ජනාධිපති රනිල් වික්‍රමසිංහ මහතා රට ගොඩනැගීම වෙනුවෙන් මානව සම්පත උපරිමයෙන් භාවිතයට ගැනීම අරමුණ බව පැවසීය.\n\nසිංගප්පූරුව සහ හොංකොං වැනි රටවල් එම දියුණුව උදාකරගෙන ඇත්තේ මිනිස් බලය නිසි ලෙස භාවිතයට ගැනීමෙන් බව ද ජනාධිපතිවරයා පෙන්වා දුන්නේය.\nජනාධිපති රනිල් වික්‍රමසිංහ මහතා මේ බව සඳහන් කළේ ශ්‍රි ලංකා තොරතුරු තාක්ෂණ ආයතනයේ (SLIIT) මහනුවර ශාඛාව විවෘත කිරීමේ අවස්ථාවට ඊයේ (09) පස්වරුවේ එක්වෙමිනි.\n\nමහල් හතකින් සමන්විත මෙම පෞද්ගලික විශ්වවිද්‍යාලය විද්‍යාගාර පහසුකම්, සම්මන්ත්‍රණ ශාලා, පර්යේෂණගාර මෙන්ම නේවාසික පහසුකම්වලින් ද සමන්විතය.\nසමරු ඵලකය නිරාවරණය කර විශ්වවිද්‍යාලය විවෘත කළ ජනාධිපතිවරයා අනතුරුව විශ්වවිද්‍යාල පරිශ්‍රයේ නිරීක්ෂණ චාරිකාවකට එක්වෙමින් සිසු සිසුවියන්ගේ තොරතුරු විමසීය.\n\nඔවුන්ගේ අධ්‍යාපන කටයුතු පිළිබඳ විමසු ජනාධිපතිවරයා සිසුන්ගේ දක්ෂතා දැක බලා ගැනීමට ද එක් විය.\n\nඅනතුරුව පැවති උත්සව සභාව ඇමතූ ජනාධිපති රනිල් වික්‍රමසිංහ මහතා වැඩිදුරටත් සඳහන් කළේ සීග්‍රයෙන් වර්ධනය වන ඉතා තරගකාරී, තාක්ෂණය පදනම් කරගත් ආර්ථිකයක්, ඩිජිටල් ආර්ථිකයක් මෙන්ම හරිත ආර්ථිකයක් ශ්‍රී ලංකාවේ අනාගත වැඩපිළිවෙළ බවයි.\n\nඊට අවශ්‍ය තාක්ෂණ දැනුම සහිත උපාධිධාරින් බිහි කිරීම වෙනුවෙන් මෙරට විශ්වවිද්‍යාල පද්ධතිය නවීකරණය කරන අතරම නව රාජ්‍ය සහ පෞද්ගලික විශ්වවිද්‍යාලය ඇති කිරීමට කටයුතු කරන බව ද ජනාධිපතිවරයා පැවසීය.\n\nඅතීතයේ දී ආසියාවේ හොඳම විශ්වවිද්‍යාලය බවට පත්ව තිබූ සහ මෙරට නිදහස ඉදිරියට ගෙන යාමට පුරෝගාමී මෙහෙවරක් ඉටු කළ ලංකා විශ්වවිද්‍යාලය දියුණු කරමින් යළි ඉදිරියට ගෙන ඒමට කටයුතු කරන බවද ජනාධිපති රනිල් වික්‍රමසිංහ මහතා සඳහන් කළේය.\n\nමහනුවර තාක්ෂණ මධ්‍යස්ථානයක් ලෙස ගොඩනගන බවත්, චෙන්නායි IIT ආයතනයේ ශාඛාවක් මහනුවර ආරම්භ කිරීමට ඉන්දිය අග්‍රාමාත්‍යවරයා සමග සාකච්ඡා කළ බවත් පැවසූ ජනාධිපතිවරයා කාළගුණ විපර්යාස පිළිබඳ ජාත්‍යන්තර විශ්වවිද්‍යාලය කොතමලේ ප්‍රදේශයේ ආරම්භ කිරීමට මෙන්ම තවත් විශ්වවිද්‍යාලයක් පොල්ගොල්ල ප්‍රදේශයේ ආරම්භ කිරීමට සාකච්ඡා කරමින් සිටින බවද ප්‍රකාශ කළේය.\n\nජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානි සාගල රත්නායක, මධ්‍යම පළාත් ආණ්ඩුකාර ලලිත් යූ ගමගේ, සෞඛ්‍ය රාජ්‍ය අමාත්‍ය සීතා අරඹේපොල, පාර්ලිමේන්තු මන්ත්‍රීවරුන් වන වජිර අබේවර්ධන, රාජිත සේනාරත්න , රාවුෆ් හකීම්, හිටපු අමාත්‍යවරුන් වන මලික් සමරවික්‍රම , සරත් අමුණුගම යන මහත්වරුන් ද SLIIT පෞද්ගලික විශ්ව විද්‍යාලයේ කුලපති සහ සභාපති මහාචාර්ය ලක්ෂ්මන් රත්නායක, උපකුලපති මහාචාර්ය ලලිත් ගමගේ යන මහත්වරු ඇතුළු විශ්වවිද්‍යාලයේ ආචාර්ය මණ්ඩලය ඇතුළු පිරිසක් මෙම අවස්ථාවට එක්ව සිටියහ.\n\n\n\n\n\n\n\n",
       "URL": "https://www.dinamina.lk/2023/10/10/breaking-news/29441/%e0%b6%b8%e0%b7%8f%e0%b6%b1%e0%b7%80-%e0%b7%83%e0%b6%b8%e0%b7%8a%e0%b6%b4%e0%b6%ad-%e0%b7%83%e0%b7%84-%e0%b6%b7%e0%b7%96%e0%b6%9c%e0%b7%9d%e0%b6%bd%e0%b7%93%e0%b6%ba-%e0%b6%b4%e0%b7%92%e0%b7%84/",
       "Category": "local",
       "Parent URL": "https://www.dinamina.lk/category/local//page/11/"
}