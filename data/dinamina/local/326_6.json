{
       "Source": "dinamina",
       "Timestamp": "July 27, 2023 1:00 am",
       "Headline": "ජ’පුර නව උපකුලපති  ජ්‍යෙෂ්ඨ මහාචාර්ය මානගේ",
       "News Content": "ශ්‍රී ජයවර්ධනපුර විශ්වවිද්‍යාලයේ උපකුලපතිවරයා ලෙස ජ්‍යෙෂ්ඨ මහාචාර්ය පත්මලාල් එම්. මානගේ මහතා වසර තුනක කාලයක් සඳහා ජනාධිපති රනිල් වික්‍රමසිංහ මහතා විසින් පත් කර තිබේ. මහාචාර්ය මානගේ මහතා මීට පෙර ජයවර්ධනපුර විශ්වවිද්‍යාලයේ උපාධි අධ්‍යයන පීඨයේ පීඨාධිපතිවරයා ලෙස කටයුතු කළේය. ජ්‍යෙෂ්ඨ මහාචාර්ය මානගේ මහතා පසුගිය වසරේදී වැඩ බලන උප කුලපතිවරයා ලෙස ද ව්‍යවහාරික විද්‍යා පීඨයේ වැඩ බලන පීඨාධිපතිවරයා ලෙස ද කටයුතු කර ඇත.\n\n2013 සිට 2019 වසර දක්වා ව්‍යවහාරික විද්‍යා පීඨයේ සත්ත්ව විද්‍යා දෙපාර්තමේන්තුවේ ප්‍රධානියා ලෙස ද කටයුතු කර ඇති මහාචාර්ය මානගේ මහතා 2015 වසරේ සිට මේ දක්වා ජලයේ ගුණාත්මකභාවය සහ ඇල්ගී පර්යේෂණ මධ්‍යස්ථානයේ අධ්‍යක්ෂවරයා ලෙසත් 2016 වසරේ සිට මේ දක්වා පර්යේෂණ කවුන්සිලයේ සම ප්‍රධානී ලෙසත් කටයුතු කරයි.\n\nජ්‍යෙෂ්ඨ මහාචාර්ය මානගේ මහතා නාවලපිටිය අනුරුද්ධ කුමාර මහා විද්‍යාලයේ සහ මහනුවර සාන්ත සිල්වෙස්තර් විද්‍යාලයේ ආදි ශිෂ්‍යයෙකි.\n\n\n\nශිරෝමි අබයසිංහ",
       "URL": "https://www.dinamina.lk/2023/07/27/local/9696/%e0%b6%a2%e0%b6%b4%e0%b7%94%e0%b6%bb-%e0%b6%b1%e0%b7%80-%e0%b6%8b%e0%b6%b4%e0%b6%9a%e0%b7%94%e0%b6%bd%e0%b6%b4%e0%b6%ad%e0%b7%92-%e0%b6%a2%e0%b7%8a%e0%b6%ba%e0%b7%99%e0%b7%82/",
       "Category": "local",
       "Parent URL": "https://www.dinamina.lk/category/local//page/326/"
}