{
       "Source": "dinamina",
       "Timestamp": "October 6, 2023 1:06 am",
       "Headline": "වෙහෙ­ර­ගොඩ ධර්ම විජය විදු­හ­ල්පති විශි­ෂ්ට­තම අධ්‍යා­ප­න­ඥයා සම්මා­නය දිනයි",
       "News Content": "යෞවන කටයුතු සහ ක්‍රීඩා අමාත්‍යාංශය ජාතික තරුණ සේවා සභාව හා woman in management ජාත්‍යන්තර සංවිධානය එක්ව 4 වන වරටත් පවත්වනු ලැබූ තාරුණ්‍යය බලගැන්වීම උදෙසා වු විශිෂ්ටතා සම්මාන ප්‍රදානෝත්සවයේ විශිෂ්ටතම අධ්‍යාපනඥයාට හිමි සම්මානය සුසන්ත කරුණාරත්න මහතාට හිමිව තිබේ. ඒ මහතා වැල්ලම්පිටිය වෙහෙරගොඩ ධර්ම විජය විදුහලේ විදුහල්පතිවරයා ලෙස සේවය කරයි.\n\nරටේ ජාතික අධ්‍යාපනය උදෙසා විශිෂ්ට වූ මෙහෙවරක් සිදු කරන ඒ මහතා වෙහෙරගොඩ විදුහලට පමණක් නොව ඒ හා බැඳුණ ගම නඟාසිටුවිම වෙනුවෙන් ද තරුණයින් නඟාසිටුවීම වෙනුවෙන් ද ව්‍යාපෘති හා වැඩසටහන් රැසක්ම ක්‍රියාත්මක කොට තිබේ. එම කාර්යයන් ද සැලකිල්ලට ගනිමින් මෙම සම්මානය සඳහා කරුණාරත්න මහතා තෝරාගෙන තිබේ.\n\nNew generation 2023 යන තේමාව යටතේ බහුවිධ ක්ෂේත්‍රවල දක්ෂතා දැක්වූ තරුණ තරුණියන් 30 දෙනෙකු පමණ මෙලෙස සම්මානයෙන් පිදුම් ලැබුවෝය.\n\nකැළණිය විශ්වවිද්‍යාලයෙන් හා ජාතික අධ්‍යාපන ආයතනයෙන් අධ්‍යාපනවේදී උපාධිය ලබාගෙන ඇති ඒ මහතා ජාතික අධ්‍යාපන ආයතනයේ අධ්‍යාපන ප්‍රතිසංස්කරණ කමිටු සාමාජිකයකු ලෙස ද ජාතික රූපවාහිනියේ ගුරු ගෙදර වැඩසටහනේ සම්පාදකවරයා ලෙස ද කටයුතු කරයි.\n\nපෙර පාසැල් ගුරු පුහුණු කථිකාචාර්යවරයෙකු, ළමා කුසලතා සංවර්ධන උපදේශකවරයෙකු හා මනෝ අභිප්‍රේරණ උපදේශකවරයෙකු ද වන කරුණාරත්න මහතා ළමා නාට්‍යය නිෂ්පාදකවරයකු සහ ගීත රචකයකු ද වේ.",
       "URL": "https://www.dinamina.lk/2023/10/06/local/28173/%e0%b7%80%e0%b7%99%e0%b7%84%e0%b7%99%e0%b6%bb%e0%b6%9c%e0%b7%9c%e0%b6%a9-%e0%b6%b0%e0%b6%bb%e0%b7%8a%e0%b6%b8-%e0%b7%80%e0%b7%92%e0%b6%a2%e0%b6%ba-%e0%b7%80%e0%b7%92%e0%b6%af%e0%b7%94/",
       "Category": "local",
       "Parent URL": "https://www.dinamina.lk/category/local//page/26/"
}