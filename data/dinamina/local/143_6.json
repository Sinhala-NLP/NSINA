{
       "Source": "dinamina",
       "Timestamp": "September 7, 2023 12:22 am",
       "Headline": "පියා කුස්සියේ සැඟවූ ලක්ෂ 32ක රන් බඩු දුව කුණු ට්‍රැක්ටරයට දාලා",
       "News Content": "අවමඟුල් උත්සවයකට සහභාගි වෙන්න සූදානම් වූ පුද්ගලයකු එම ගමන යෑමට පෙර තමන් සතුව තිබුණු රන් භාණ්ඩ ටික මුළුතැන්ගෙයි කසළ බඳුනේ සඟවා ගොස් ඇති අතර පසුව එම පුද්ගලයාගේ දියණිය විසින් කසළ බඳුන රන් භාණ්ඩ ද සමඟින් කුණු කසළ එකතු කරන ට්‍රැක්ටරයකට දැමූ පුවතක් කටුගස්තොට පොලිසියෙන් වාර්තා වෙයි. එම සිදුවීම සැකෙවින් මෙසේය.\n\nතමන් දුක් මහන්සි වී උපයාගත් මුදලින් මිල දී ගත් රන් භාණ්ඩ ටික පණ සේ ආරක්ෂා කළ පුද්ගලයකු ඒවා තම සන්තකයේ තබාගෙන ආරක්ෂා කරගෙන ඇත්තේ මතු යම් දිනයක එම රන් භාණ්ඩ ටික තමන්ට පිහිටක් වේවි යැයි සිතාගෙනය. එසේ රන් භාණ්ඩ ටික ආරක්ෂා කරගෙන සිටි මෙම පුද්ගලයා හට පසුගිය දිනෙක අවමඟුල් උත්සවයකට යෑම පිණිස නිවෙසින් බැහැර වීමට සිදුව තිබේ. තමන් නිවෙසින් බැහැර ගිය විට එම රන් භාණ්ඩ ටික කවුරු හෝ පැමිණ සොරාගෙන යාවි යැයි සැක සිතූ මෙම පුද්ගලයා අවසානයේ එම රන් භාණ්ඩ ටික කාටවත් සැක නොසිතෙන තැනක සඟවා තැබීමට තීරණය කළේය.\n\nනිවෙසේ තිබෙන භාණ්ඩ සියල්ලම සොරාගෙන ගියත් මුළුතැන්ගෙයි තිබෙන කසළ බඳුනට කිසිවකු අත නොගහන බව කල්පනා කළ මෙම පුද්ගලයා අවසානයේ තමන් සතු රන් භාණ්ඩ සියල්ල කසළ බඳුනට දමා නිවෙසින් පිටව ගොස් ඇත්තේ සැහැල්ලු සිතිනි.\nඅවමඟුලට සහභාගි වී නිවෙසට පැමිණ ඇති මෙම පුද්ගලයා මුළුතැන්ගෙට ගොස් ඇත්තේ කසළ බඳුනේ තිබුණු රන් භාණ්ඩ ටික ආපසු ගැනීමේ අදහසිනි. නමුත් මුළුතැන්ගෙයි එම කසළ බඳුන නැති බව දුටු මොහුට දෙවියන් බුදුන් සිහිවී ඇත.\n\nපසුව කසළ බඳුන සොයමින් සිටියදී ඔහු අසලට පැමිණ ඇති ඔහුගේ දියණිය පවසා ඇත්තේ කසළ බඳුන කසළ ටික පිටින්ම නගර සභාවේ කුණු ගෙනයන ට්‍රැක්ටරයට දැමූ බවය. අවසානයේ රුපියල් ලක්ෂ 32ක් පමණ වටිනා රන් භාණ්ඩ අහිමි කරගත් මෙම පුද්ගලයා මේ සම්බන්ධව කටුගස්තොට පොලිසිය වෙත පැමිණිලි කර තිබේ. කටුගස්තොට පොලිසියේ අපරාධ විමර්ශන අංශය මඟින් මේ පිළිබඳ පරීක්ෂණ සිදු කරනු ලබයි.\nකටුගස්තොට සමූහ – එස්.ජී. විජේරත්න",
       "URL": "https://www.dinamina.lk/2023/09/07/local/20237/%e0%b6%b4%e0%b7%92%e0%b6%ba%e0%b7%8f-%e0%b6%9a%e0%b7%94%e0%b7%83%e0%b7%8a%e0%b7%83%e0%b7%92%e0%b6%ba%e0%b7%9a-%e0%b7%83%e0%b7%90%e0%b6%9f%e0%b7%80%e0%b7%96-%e0%b6%bd%e0%b6%9a%e0%b7%8a%e0%b7%82-32/",
       "Category": "local",
       "Parent URL": "https://www.dinamina.lk/category/local//page/143/"
}