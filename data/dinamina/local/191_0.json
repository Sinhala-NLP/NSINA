{
       "Source": "dinamina",
       "Timestamp": "August 25, 2023 1:00 am",
       "Headline": "සඳ තරණයෙන් විඳින සතුට අඩපණ කරන තරුණයන් ඉන්දියාවේ නෑ",
       "News Content": "බිලියන ගණනක් වියදම් කොට සඳ තරණය කිරීම සම්බන්ධයෙන් ඉන්දියාව විඳින සතුට අඩපණ කර ගැරහීම් නොකරන කාලකණ්ණි සංස්කෘතියක් ඉන්දීය තරුණ පරම්පරාව තුළ නොමැතිවීම පිළිබඳව සතුටු වන බවත් එය මෙරට තරුණයන්ට ද ආදර්ශයක් යැයිද කොළඹ දිස්ත්‍රික් පාර්ලිමේන්තු මන්ත්‍රී විමල් වීරවංශ මහතා පාර්ලිමේන්තුවේදී ඊයේ (24) ප්‍රකාශ කෙළේය.\n\nඉන්දියාව සඳ තරණය කිරීම සඳහා චන්ද්‍රයාන් යානය සාර්ථකව සඳ මත ගොඩ බැස්සවීම සම්බන්ධයෙන් විපක්ෂ නායක සජිත් ප්‍රේමදාස මහතාද ඊයේ පාර්ලිමේන්තුවේදී සුබ පැතුම් එක්කළ අතර ඉන් පසුව නැඟී සිටි විමල් වීරවංශ මහතා මේ බව සඳහන් කෙළේය.\n\nඑහිදී වැඩිදුරටත් අදහස් දැක්වූ විමල් වීරවංශ මහතා මෙසේද පැවසීය.\n\nඅපේ අසල්වැසි රට ඉන්දියාවට ලෝකයේ හතරවැනි රට ලෙස සඳ තරණය කිරීමට හැකිවීම පිළිබඳව අපි සතුටු වෙනවා. අපේ ප්‍රසාදය පළ කරනවා. ඒ වගේම මේ වැඩේට බිලියන ගණනක් ඉන්දියාවට වැය වන විට ඉන්දියාවේ මෙච්චර දුප්පතුන් ඉන්නවා. ඉගෙන ගන්න නැති ළමයි ඉන්නවා ආදී දේවල් කියා ඒ සතුට අඩපණ කරන කාලකණ්ණි සංස්කෘතියක් ඉන්දීය තරුණ පරම්පරාව තුළ නොමැතිවීම ගැන අපි සතුටු වෙනවා.",
       "URL": "https://www.dinamina.lk/2023/08/25/local/17117/%e0%b7%83%e0%b6%b3-%e0%b6%ad%e0%b6%bb%e0%b6%ab%e0%b6%ba%e0%b7%99%e0%b6%b1%e0%b7%8a-%e0%b7%80%e0%b7%92%e0%b6%b3%e0%b7%92%e0%b6%b1-%e0%b7%83%e0%b6%ad%e0%b7%94%e0%b6%a7-%e0%b6%85%e0%b6%a9%e0%b6%b4/",
       "Category": "local",
       "Parent URL": "https://www.dinamina.lk/category/local//page/191/"
}