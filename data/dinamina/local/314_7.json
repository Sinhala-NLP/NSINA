{
       "Source": "dinamina",
       "Timestamp": "July 29, 2023 1:00 am",
       "Headline": "සැත්කමේදී හොඳ වකුගඩුවත් ඉවත් කිරීමෙන් තුන්හැවිරිදි දරුවාට දිවි අහිමි වෙයි",
       "News Content": "වකුගඩු ශල්‍යකර්මයකින් පසු විෂබීජයක් ශරීරගතවීම හේතුවෙන් රිජ්වේ ආර්යා ළමා රෝහලේ දැඩි සත්කාර ඒකකයේ ප්‍රතිකාර ලබමින් සිටි කොටහේන ප්‍රදේශයේ පදිංචි තුන්හැවිරිදි පිරිමි දරුවකු පෙරේදා (27) මියගොස් තිබේ.\n\nඑම දරුවා වකුගඩු ආශ්‍රිත රෝගී තත්ත්වයකින් පෙළෙන බවට වෛද්‍යවරුන් හඳුනාගෙන තිබූ අතර, වම් වකුගඩුව ඉවත් කළ යුතු බවත් දකුණු වකුගඩුව නිරෝගී තත්ත්වයේ පවතින බවත් වෛද්‍යවරුන් හඳුනාගෙන තිබූ බව වාර්තා වේ.\n\nනමුත් නිරෝගී දකුණු වකුගඩුවත් ශල්‍යකර්මය අතරතුර ඉවත් වී ඇති බවට වෛද්‍යවරුන් පසුව ප්‍රකාශ කළ බව එම දරුවාගේ මවුපියන් සඳහන් කරයි. වකුගඩු දෙකම නොමැති මෙම දරුවා වකුගඩුවක් බද්ධ කිරීම සිදු කරන තෙක් රුධිර කාන්දුකරණ ප්‍රතිකාර සඳහා යොමු කර සිටි අතර, එහිදී විෂබීජයක් ශරීරගතවීමෙන් ඔහු මියගොස් තිබේ.\n\nමියගිය දරුවාගේ මවුපියන් මේ සම්බන්ධයෙන් චෝදනා කර ඇත්තේ තම පුතණුවන්ට වෛද්‍යවරුන්ගේ නොසැලකිල්ලෙන් දිවි අහිමිවූ බවයි. මේ සම්බන්ධයෙන් රිජ්වේ ආර්යා ළමා රෝහලේ අධ්‍යක්ෂ වෛද්‍ය ජී. විජේසූරිය මහතා පවසන්නේ මෙම දරුවාගේ වකුගඩු අක්‍රමවත්ව පිහිටීම හේතුවෙන් ශල්‍යකර්මයක් සිදුකළ අතර, එම සැත්කම අතරතුර නිරෝගී වකුගඩු ද ඉවත්වී ඇති බවයි. මෙම දරුවාගේ උප්පත්තියෙන්ම වකුගඩු දෙක යාවී, එකට ඇලී පිහිටීම නිසා එක වකුගඩුවක් අකර්මන්‍ය වීමත්, විෂබීජයක් නිසා එය නරක් වීම මත එම වකුගඩුව ඉවත් කිරීමේදී අනිත් වකුගඩුවත් ඉවත් වී ඇති බවත් රෝහලේ අධ්‍යක්ෂවරයා කියයි. ශල්‍යකර්මයේදී එම වකුගඩුව හඳුනා ගැනීමට හැකි වී නොමැති බවත් මේ නිසා වකුගඩුවක් බද්ධ කිරීමට පෙර විෂබීජයක් ආසාදනය වී මේ දරුවා මියගොස් ඇති බව වෛද්‍ය විජේසූරිය මහතා අවධාරණය කරයි.\n\nරෝහල් අධ්‍යක්ෂ කියයි",
       "URL": "https://www.dinamina.lk/2023/07/29/local/10075/%e0%b7%83%e0%b7%90%e0%b6%ad%e0%b7%8a%e0%b6%9a%e0%b6%b8%e0%b7%9a%e0%b6%af%e0%b7%93-%e0%b7%84%e0%b7%9c%e0%b6%b3-%e0%b7%80%e0%b6%9a%e0%b7%94%e0%b6%9c%e0%b6%a9%e0%b7%94%e0%b7%80%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/314/"
}