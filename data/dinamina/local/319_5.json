{
       "Source": "dinamina",
       "Timestamp": "July 28, 2023 1:00 am",
       "Headline": "ජ්‍යෙෂ්ඨ පුවත්පත් කලාවේදි තිලකරත්න කුරුවිට බණ්ඩාර අභිසම්භාවනා උලෙළ අද",
       "News Content": "ජ්‍යෙෂ්ඨ පුවත්පත් කලාවේදියකු සහ ප්‍රවීණ ගීත රචකයකු වන තිලකරත්න කුරුවිට බණ්ඩාර මහතා දශක 6ක කාලයක් මෙරට සාහිත්‍යයට සහ පුවත්පත් කලාවට කළ මෙහෙවර අගය කිරීමේ ‘අභිසම්භාවනා’ උලෙළ අද (28) ප.ව. 3.30ට ශ්‍රී ලංකා පදනම් ආයතනයේදී පැවැත්වේ.\n\nසිළුමිණ පුවත්පතේ හිටපු උප කර්තෘවරයකු ජ්‍යෙෂ්ඨ මහාචාර්ය සමන්ත හේරත් මහතා විසින් සම්පාදිත ‘පත්‍ර කලා කවි සිළුමිණ තිලකරත්න කුරුවිට බණ්ඩාර අභිසම්භාවනා’ ග්‍රන්ථය එළිදැක්වීමද මෙහිදී සිදු කෙරේ. මේ උත්සවයේ මුලසුන හොබවනුයේ රජයේ හිටපු ප්‍රවෘත්ති අධ්‍යක්ෂවරයකු හා පාර්ලිමේන්තු මන්ත්‍රීවරයකු හා හිටපු ඇමැතිවරයකු වන ආචාර්ය සරත් අමුණුගම මහතායි. ජ්‍යෙෂ්ඨ මාධ්‍යෙව්දී සමන් අතාවුදහෙට්ටි සහ මහාචාර්ය සමන්ත හේරත් මහත්වරු ද මෙහිදී කෙටි දෙසුම් පවසති.\n\nඉන්දිකා උපමාලි, ශාලික අභ්‍යවික්‍රම, ලක්මිණී උඩවත්ත සහ රවීන්ද්‍ර අලගියවන්න ගායක ගායිකාවන්ගේ ගී රසයෙන් ද ආචාර්ය රවිබන්දු විද්‍යාපති ශිල්ප ශිල්පිනියන්ගේ නර්තන අංගවලින්ද මේ උලෙළ රසවත් වෙයි. නිවේදන කටයුතු බිම්සර ප්‍රේමරත්න මහතාගෙනි.\n\nමැදකොළඹ සමූහ ආරියරත්න ගනේගොඩ",
       "URL": "https://www.dinamina.lk/2023/07/28/local/9918/%e0%b6%a2%e0%b7%8a%e0%b6%ba%e0%b7%99%e0%b7%82%e0%b7%8a%e0%b6%a8-%e0%b6%b4%e0%b7%94%e0%b7%80%e0%b6%ad%e0%b7%8a%e0%b6%b4%e0%b6%ad%e0%b7%8a-%e0%b6%9a%e0%b6%bd%e0%b7%8f%e0%b7%80%e0%b7%9a%e0%b6%af/",
       "Category": "local",
       "Parent URL": "https://www.dinamina.lk/category/local//page/319/"
}