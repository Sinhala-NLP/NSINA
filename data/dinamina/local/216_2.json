{
       "Source": "dinamina",
       "Timestamp": "August 21, 2023 2:00 am",
       "Headline": "හංවැල්ලේ  කුඩු ජාවාරම  මෙහෙයවූ -ලලිත් ඩුබායිහිදී අත්අඩංගුවට",
       "News Content": "හංවැල්ල හා ඒ ආශ්‍රිතව ඩුබායි සිට මත්කුඩු ජාවාරම මෙහෙයවන ලද පාතාල අපරාධකරුවෙක් වන ලලිත් කන්නන්ගර නමැත්තාව ඩුබායි ආරක්ෂක අංශ විසින් අත්අඩංගුවට ගෙන තිබේ.\n\nඑරටින් ලැබෙන තොරතුරුවලට අනුව සඳහන් වන්නේ ජාත්‍යන්තර පොලිස් රතු නිවේදනයකට අනුව ඔහුව අත්අඩංගුවට ගෙන ඇති බවය.\n\nබූරු මූණා නමැති පාතාලයේ වෙඩික්කරුව යොදා හංවැල්ලේදී හෝටල් හිමිකරුවකුට වෙඩි තබා ඝාතනය කරනු ලැබුවේත් කටුනායක ගුවන්තොටුපොල පොලිස් අත්අඩංගුවේ සිටි බූරු මූනාව ඩුබායි සිට මෙහෙයුමක් දියත්කරමින් පොලිස් අත්අඩංගුවෙන් පැන්නුවේත් ලලිත් කන්නන්ගර නමැති පාතාලයේ මත්කුඩු ජාවාරම්කරු විසිනි.\n\nජාහිදු ලෙබ්බේ මුහම්මදු ෆාර්ෂාන් (46) නමැති තිදරු පියෙක් වන ආපන ශාලා හිමිකරුට වෙඩි තබා මරා දමන්නේ පසුගිය වසරේ දෙසැම්බර් 18 වෙනිදාය. ඒ එම ව්‍යාපාරිකයා ආපන ශාලාව වසා නිවසට යාමට සූදානම්වන අවස්ථාවේදීය. බූරු මූනා නමැති පාතාලයේ වෙඩික්කරු යොදා එම ඝාතනය සිදුකරනු ලැබුවේ ලලිත් කන්නන්ගර ඩුබායි සිට බව විමර්ශනවලින් හෙළිවී තිබුණි.\n\nඑම ඝාතනය සම්බන්ධයෙන් දීර්ඝ විමර්ශනයක නිරතවූ බස්නාහිර පළාත් දකුණු දිසා අපරාධ කොට්ඨාසය විසින් ලලිත් කන්නන්ගරට එරෙහිව ක්‍රියාත්මක කිරීමට ජාත්‍යන්තර පොලිසිය මගින් රතු නිවේදනයක්ද ලබාගත්තේය. ඒ ඔහු ඩුබායි හී රැඳී සිටීමට භාවිතා කළ විදෙස් ගමන් බලපත්‍රයේ අංකය ද සොයාගෙන එයට යොමුකරමිනි.\n\nඒ අනුව ලලිත් කන්නන්ගර එරට ආරක්ෂක අංශවෙත කොටුවී ඇතැයි පැවසෙන්නේ ඩුබායි සිට වෙනත් රටකට යාමට ගුවන්තොටුපොළ වෙත පැමිණි අවස්ථාවේදී බව සඳහන්ය. මේ සම්බන්ධයෙන් ජාත්‍යන්තර පොලිසිය හරහා නිල තොරතුරු හුවමාරුකර ගැනීම් සිදුවෙමින් පවතින බව මෙරට පොලිස් තොරතුරු අනාවරණය කළේය.\n\nලලිත් කන්නන්ගරට එරෙහිව ලබාගෙන ඇත්තේ ත්‍රස්වාදය සම්බන්ධයෙන්ද කරුණු ගොනුකරමින් රතු නිවේදනයක් බවත් ඔහුට එරෙහිව ඒ සම්බන්ධයෙන් වරෙන්තුවක් පවා ලබාගෙන ඇති බවත් උසස් පොලිස් නිලධාරියෙක් පැවසීය.\n\nගයාන් කුමාර වීරසිංහ",
       "URL": "https://www.dinamina.lk/2023/08/21/local/15797/%e0%b7%84%e0%b6%82%e0%b7%80%e0%b7%90%e0%b6%bd%e0%b7%8a%e0%b6%bd%e0%b7%9a-%e0%b6%9a%e0%b7%94%e0%b6%a9%e0%b7%94-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8-%e0%b6%b8%e0%b7%99%e0%b7%84/",
       "Category": "local",
       "Parent URL": "https://www.dinamina.lk/category/local//page/216/"
}