{
       "Source": "dinamina",
       "Timestamp": "August 14, 2023 2:05 am",
       "Headline": "විපක්ෂය නියඟය ප්‍රයෝජනයට ගෙන දේශපාලනය කරන්න හදනවා",
       "News Content": "ජලසම්පාදන මණ්ඩලය පිරිසුදු ජල ලීටරයක් සත 19කට ලබා දෙද්දී ඒවා සතුන් නෑවීමට හා වාහන සේදීමට යොදා ගන්නා ඇතැම් පිරිස් සුපිරි වෙළෙඳ සැල්වලින් ලීටරයකට රුපියල් 150ක් ගෙවා පානීය ජල බෝතල් මිලට ගන්නා බවත් ජල බිල්පත වැඩි වීම සම්බන්ධයෙන් වැඩියෙන්ම හඬ නඟන්නේ එම කණ්ඩායම බවත් ජලසම්පාදන හා ජලාපවහන ඇමැති ජීවන් තොණ්ඩමන් මහතා පවසයි.\n\nජල ගාස්තු ඉහළ දැමීම මඟින් මාසයකට ජලය ලීටර 20,000කට අඩුවෙන් පාවිච්චි කරන සමස්ත ජල පරිභෝගිකයන්ගෙන් 80%ක් වන පිරිසගේ මාසික බිල්පත රුපියල් 2500ට අඩු බවත් ගාස්තු වැඩි කිරීම සම්බන්ධයෙන් කලබල වී ඇත්තේ ඉහළම ජල පරිභෝජනයක් කරන 5%ක පිරිස බවත් ඒ මහතා කීය.\n\nමහනුවර හින්දු සංස්කෘතික ශාලාවේදී පැවැති උත්සවයකින් අනතුරුව මාධ්‍ය හමුවේ අදහස් දක්වමින් තොණ්ඩමන් මහතා මේ බව ප්‍රකාශ කළේය.\nමේ වන විට රටේ දිස්ත්‍රික්ක පහක දරුණු පානීය ජල හිඟයක් පවතින බවත් මේ දිස්ත්‍රික්ක පහ සම්බන්ධයෙන් විශේෂ අවධානයක් යොමු කර ජල ටැංකි ස්ථාපිත කරමින් ඔවුන්ගේ පානීය ජල ප්‍රශ්නයට විසඳුම් ලබා දීමට කටයුතු කරමින් සිටින බවත් හෙතෙම පැවසුවේය.\n\nවිපක්ෂය සියලු දේ දේශපාලනීකරණය කරමින් සිටින බවත් අවාසනාවකට ඔවුන් අද නියඟය තුළින් දේශපාලනය කරන්නට උත්සාහ කරමින් සිටින බවත් කී ඒ මහතා ජලය බෙදා හැරීම සහ ඒ හා සම්බන්ධ පරිපාලන කටයුතු සම්බන්ධයෙන් වගකීමක් තිබුණ ද තමන්ට නියඟය කළමනාකරණය කළ නොහැකි යැයි අවධාරණය කළේය.\n\nනියඟය හේතුවෙන් මේ වන විට පානීය ජල ප්‍රශ්නයක් මෙන්ම විදුලිය නිෂ්පාදනය සම්බන්ධයෙන් ද ගැටලු මතුව තිබෙන බවත් මේ තත්ත්වය කලාපීය ප්‍රශ්නයක් බව විපක්ෂය තේරුම්ගත යුතුව තිබෙන බවත් ඇමැතිවරයා පැවසුවේය.\n\nවිදුලි බිල ඉහළ දමා මේ වන විට මාසයක් ගතව නැති බවත් බිල්පතක් හෝ මෙතෙක් නොලැබී තිබියදී ඇතැමුන් මහජන විරෝධයක් මතු කරන්නට උත්සාහ කරමින් සිටින බවත් ඇතැමුන් ඊළඟ මැතිවරණය හා තමන්ගේ ඡන්ද ගැන සිතා තීන්දු තීරණ ගැනීම නිසා කඩාවැටුණු ආයතනය ගොඩනැඟීමට ජනපති ලබා දුන් වගකීම තමන් උපරිමයෙන් ඉටු කිරීමට කැපවන බවත් කී තොණ්ඩමන් මහතා දේශපාලන වාසි සඳහා වැරදි තීන්දු ගෙන මැතිවරණ ජයග්‍රහණය කළත් ඵලක් නැතැයි අවධාරණය කළේය.\n\nඅසේල කුරුළුවංශ",
       "URL": "https://www.dinamina.lk/2023/08/14/local/13844/%e0%b7%80%e0%b7%92%e0%b6%b4%e0%b6%9a%e0%b7%8a%e0%b7%82%e0%b6%ba-%e0%b6%b1%e0%b7%92%e0%b6%ba%e0%b6%9f%e0%b6%ba-%e0%b6%b4%e0%b7%8a%e0%b6%bb%e0%b6%ba%e0%b7%9d%e0%b6%a2%e0%b6%b1%e0%b6%ba%e0%b6%a7/",
       "Category": "local",
       "Parent URL": "https://www.dinamina.lk/category/local//page/250/"
}