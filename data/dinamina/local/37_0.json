{
       "Source": "dinamina",
       "Timestamp": "October 4, 2023 1:00 am",
       "Headline": "මුලතිව් මහාධිකරණ විනිසුරුගේ අස්වීම ආණ්ඩුවේ ගිණුමට බැර කරන්න එපා",
       "News Content": "මුලතිව් මහාධිකරණ විනිසුරුවරයාගේ සිදුවීම සම්බන්ධයෙන් කිසිදු වගකීමක් ආණ්ඩුවේ ගිණුමට බැර කිරීමට සූදානම් නොවන්නැයි අධිකරණ, බන්ධනාගාර ප්‍රතිසංස්කරණ අමාත්‍ය, ආචාර්ය විජයදාස රාජපක්ෂ මහතා පාර්ලි‍මේන්තුවේදී ඊයේ (03) ප්‍රකාශ කළේය.\n\nඅමාත්‍ය, ආචාර්ය විජයදාස රාජපක්ෂ මහතා මේ බව සඳහන් කළේ විපක්ෂ නායක සජිත් ප්‍රේමදාස මහතා මතු කරන ලද ප්‍රශ්නයකට පිළිතුරු දෙමිනි.\nඅදාළ මහාධිකරණ විනිසුරුවරයාට කවරකු විසින් හෝ යම් බලපෑමක් සිදු කර තිබුණේ නම් එලෙස බලපෑම් කළ පුද්ගලයාට එරෙහිව කටයුතු කිරීමට සියලු බලතල මහාධිකරණ සතුව ඇති බවත් තමන් සතු එම බලතල පාවිච්චි නොකළේ නම් එම සිදුවීමේ වගකීම ඔහු විසින්ම භාරගත යුතු බව ද ඇමැතිවරයා පැවසීය.\n\nමහේස්ත්‍රාත්වරුන්, දිසා විනිසුරුවරුන් සම්බන්ධ විනය බලධාරියා මෙන්ම පාලන කටයුතු සිදු කිරීම, පත් කිරීම් ආදි වශයෙන් වූ සියලු කටයුතු සිදු කරන්නේ අධිකරණ සේවා කොමිෂන් සභාව මඟින් බවත් මේ සම්බන්ධයෙන් විමර්ශනය කිරීමේ හැකියාව ඇත්තේ අධිකරණ සේවා කොමිෂන් සභාවට බවත් ඇමැතිවරයා පැවසීය.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/10/04/local/27625/%e0%b6%b8%e0%b7%94%e0%b6%bd%e0%b6%ad%e0%b7%92%e0%b7%80%e0%b7%8a-%e0%b6%b8%e0%b7%84%e0%b7%8f%e0%b6%b0%e0%b7%92%e0%b6%9a%e0%b6%bb%e0%b6%ab-%e0%b7%80%e0%b7%92%e0%b6%b1%e0%b7%92%e0%b7%83%e0%b7%94%e0%b6%bb/",
       "Category": "local",
       "Parent URL": "https://www.dinamina.lk/category/local//page/37/"
}