{
       "Source": "dinamina",
       "Timestamp": "August 25, 2023 1:00 am",
       "Headline": "මොන ආර්ථික දුෂ්කරතා ආවත් දරුවන්ගේ අධ්‍යාපනය අතරමඟ නතර කරන්න එපා",
       "News Content": "ආර්ථික වශයෙන් කුමන දුෂ්කරතා පැමිණියද දරුවන්ට ලබාදෙන අධ්‍යාපනය අතරමඟ නතර නොකළ යුතු බව වයඹ පළාත් ආණ්ඩුකාර ලක්ෂ්මන් යාපා අබේවර්ධන මහතා පැවැසීය.\n\nකුමන දුෂ්කරතාවයක් පැමිණියද ඊට නොබියව මුහුණ දෙමින් දරුවන්ට නිසි අධ්‍යාපනයක් ලබාදීමට හැකි උනහොත් ඉන් අනාගතයට වැඩදායි පුද්ගලයකු නිර්මාණය කර ගැනීමට හැකිවනු ඇති බව හෙතෙම කීවේය. පුත්තලම දිස්ත්‍රික්කයේ ආණමඩුව මැතිවරණ කොට්ඨාසයේ ආණමඩුව කන්නන්ගර විද්‍යාලයේ පැවැති විශේෂ ජංගම සේවා වැඩසටහනට එක්වෙමින් ආණ්ඩුකාරවරයා මේ බව සඳහන් කළේය. මේ ජංගම වැඩසටහනට සමඟාමීව ‘‘දැනුවත්ව දිනවමු දරුවන්‘‘ යන මැයෙන් ප්‍රාථමික ශ්‍රේණි දරුවන්ගේ මව්පියන් දැනුම්වත් කිරීමේ සම්මන්ත්‍රණයක් ද මෙහිදී ක්‍රියාත්මක කෙරිණි. දරුවෙකු අධ්‍යාපනයෙන් අසමත් වුවද ඔහු තුළ සැඟවුණ කුසලතා පවතින බවත් එය ඉස්මතු කරගැනීමට මව්පියන්, ගුරුවරුන් කටයුතු කළ යුතු බවත් ඒ මහතා කියා සිටියේය. ශිෂ්‍යත්වය අසමත් ඇතැම් දරුවන් සාමාන්‍ය පෙළ, උසස් පෙළ විභාගවලින් ඉහළින් සමත් වන බව පැවැසූ ආණ්ඩුකාරවරයා ඒ වගේම ශිෂ්‍යත්වය සමත් ඇතැම් දරුවන් ද එම කඩඉම් අසමත් වන අවස්ථාවන්ද අනන්තවත් ඇති බව පැවසීය. ආණ්ඩුකාරවරයා වැඩිදුරටත් මෙසේද සඳහන් කළේය. දරුවෙක් අධ්‍යාපනයෙන් සම්පූර්ණ වුණාම එම දරුවා අංගසම්පූර්ණයි කියා ඇතැම් අය හිතනවා. ඒ නිසා ඇතැම් මවුපියන් දරුවන් එම ඉලක්කයට ගෙනයෑමට විශාල වෙහෙසක් ගන්නවා. ඒ වගේම දරුවන්ට තර්ජනය කරමින් හෝ ගමන සාර්ථක කරන්න උත්සාහ ගන්නවා. හැබැයි දරුවකු පීඩනයට පත්කළාම ඉන් ඒ දරුවාගේ මනස සම්පූර්ණයෙන්ම වෙනස් වෙනවා. අප ඒ පිළිබඳ දැනුම්වත් කරන්න තමයි ‘‘දැනුවත්ව දිනවමු දරුවන්‘‘ යන මැයෙන් මවුපියන් දැනුවත් කිරීමේ සම්මන්ත්‍රණ මාලාවක් ආරම්භ කරලා තිබෙන්නේ. ඒ මඟින් දරුවෙකුට කුමන ආකාරයෙන් උපදෙස් දිය යුතුද යන්න අපි මවුපියන් දැනුවත් කරනවා. ඒ වගේම මොන තරම් ආර්ථික අපහසුතා තිබුණත් දරුවකු අධ්‍යාපනයෙන් හොඳ තැනකට ගෙනියන්න පුළුවන් නම් අනාගතය ජයගන්න පුළුවන්.",
       "URL": "https://www.dinamina.lk/2023/08/25/local/16994/%e0%b6%b8%e0%b7%9c%e0%b6%b1-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%af%e0%b7%94%e0%b7%82%e0%b7%8a%e0%b6%9a%e0%b6%bb%e0%b6%ad%e0%b7%8f-%e0%b6%86%e0%b7%80%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/193/"
}