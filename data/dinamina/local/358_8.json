{
       "Source": "dinamina",
       "Timestamp": "July 20, 2023 1:00 am",
       "Headline": "දූෂණ විරෝධී කෙටුම්පත  සංශෝධන සහිතව  සම්මතයි",
       "News Content": "\n\nදූෂණ විරෝධී පනත් කෙටුම්පත පාර්ලි‍මේන්තුවේදී ඊයේ (19) සංශෝධන සහිතව ඡන්ද විමසීමකින් තොරව සම්මත විය. පනත් කෙටුම්ප‍තට අදාළ කාරක සභා අවස්ථාව ඊයේ සිදුවූ අතර එහිදී ඊට සංශෝධන එක් කිරීම සිදු විය. දූෂණ විරෝධී පනත් කෙටුම්පතට අදාළ සංශෝධන 193ක් ඉදිරිපත් කිරීමට නියමිත බව පාර්ලිමේන්තුව ආරම්භයේදී කථානායක මහින්ද යාපා අබේවර්ධන මහතා සඳහන් කළේය. අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය විජදාස රාජපක්ෂ මහතා විසින් 2023 අප්‍රේල් 27 වැනි දින පාර්ලිමේන්තුවට ඉදිරිපත් කරන ලද දූෂණ විරෝධී පනත් කෙටුම්පතෙහි දෙවැනි වර කියවීමේ විවාදය ජුනි 21 සහ ජූලි 6 යන දෙදින පැවැත්විණි. ඉන්පසුව පනත් කෙටුම්පතට අදාළ සංශෝධන ඉදිරිපත් කිරීම ඊයේ සිදු කිරීමට‌ තීරණය විය. ඒ අනුව සංශෝධන ඉදිරිපත් කිරීමෙන් පසුව පනත් කෙටුම්පත ඊයේ (19) සම්මත විය.\n\nස්වර්ණා විජේකෝන්, නුවන් කොඩිකාර",
       "URL": "https://www.dinamina.lk/2023/07/20/local/7885/%e0%b6%af%e0%b7%96%e0%b7%82%e0%b6%ab-%e0%b7%80%e0%b7%92%e0%b6%bb%e0%b7%9d%e0%b6%b0%e0%b7%93-%e0%b6%9a%e0%b7%99%e0%b6%a7%e0%b7%94%e0%b6%b8%e0%b7%8a%e0%b6%b4%e0%b6%ad-%e0%b7%83%e0%b6%82%e0%b7%81/",
       "Category": "local",
       "Parent URL": "https://www.dinamina.lk/category/local//page/358/"
}