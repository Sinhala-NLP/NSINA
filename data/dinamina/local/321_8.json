{
       "Source": "dinamina",
       "Timestamp": "July 27, 2023 7:00 am",
       "Headline": "ජාතික සංහිඳියාව ගැන ආණ්ඩුවේ ස්ථාවරය  කියන්න බැරිනම්  සර්ව පාක්ෂික සමුළුවට  එන්නේ නෑ",
       "News Content": "ජාතික සංහිඳියාව පිළිබඳව ආණ්ඩුවේ ස්ථාවරය ප්‍රකාශ කිරීමකින් තොරව පවත්වන සර්ව පාක්ෂික සමුළුව සඳහා එක්සත් ජනරජ පෙරමුණ සහභාගී නොවන බව එහි නායක, පාර්ලිමේන්තු මන්ත්‍රී පාඨලී චම්පික රණවක මහතා පැවසීය.\n\nසර්වපාක්ෂික සමුළුව සම්බන්ධයෙන් එක්සත් ජනරජ පෙරමුණේ ස්ථාවරය ප්‍රකාශ කිරීම සඳහා ඊයේ (26) පැවැති මාධ්‍ය හමුවකට එක්වෙමින් රණවක මහතා මේ බව ප්‍රකාශ කළේය.\n\nමන්ත්‍රීවරයා වැඩිදුරටත් මෙසේ ද පැවසීය.\n\nආර්ථික බංකොලොත්භාවය සම්බන්ධයෙන් ආණ්ඩුව සර්වපාක්ෂික මත විමසීමක් සිදු නොක‍ර ජාත්‍යන්තර මූල්‍ය අරමුදල සමඟ එකඟතාවන් ඇති කරගෙන ඉදිරියට ගියා සේම, ජාතික සංහිඳියාව සම්බන්ධයෙන් කැඳවා තිබෙන සර්වපාක්ෂික සමුළුවට පෙර තමන් මේ ගැටලුව සම්බන්ධයෙන් දරන ස්ථාවරය රට හමුවේ තැබිය යුතුයි.\n\nසර්ව පාක්ෂික සමුළුවකට සහභාගි වෙලා යම් එකඟතාවන් ඇති කර ගැනීමට අපේ අකමැත්තක් නැහැ. නමුත් රනිල් වික්‍රමසිංහ මහතා බලයට පත්වීමෙන් අනතුරුව 2022 දෙසැම්බර් මාසයේ දී කැඳවූ සර්ව පාක්ෂික සමුළුවකදී ආකාර තුනකින් කටයුතු කිරීමට එකඟතාව පළ වුණා. ඒ තමයි ජනාධිපතිවරයා සහ කැබිනට් මණ්ඩලය මැදිහත්වීමෙන් විසඳා ගත හැකි ගැටලු, පාර්ලිමේන්තුව මාර්ගයෙන් විසඳා ගත හැකි ගැටලු සහ ආණ්ඩුක්‍රම ව්‍යවස්ථා වෙනසක් සම්බන්ධයෙන් ජනතාව සමඟ විසඳාගත හැකි ගැටලු යන්නයි. එම සමුළුවට අපිත් සහභාගි වුණා. ෆෙඩරල් ක්‍රමයකට බලය බෙදීමක් සිදු කරනවා නම් ඒ සඳහා ජනමත විචාරණයක් අවශ්‍යයි. ජනමත විචාරණයක් සිදු කිරීමට යාමේදී රට නැවතත්, ජනවර්ග අනුව පළාත් අනුව බෙදෙන එක වළක්වන්න බෑ. ඒ ජනවාර්ගික බෙදීම සම්බන්ධයෙන් කවුරුවත් වග කියන්නේ නෑ.\n\nනුවන් කොඩිකාර",
       "URL": "https://www.dinamina.lk/2023/07/27/local/9672/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b7%83%e0%b6%82%e0%b7%84%e0%b7%92%e0%b6%b3%e0%b7%92%e0%b6%ba%e0%b7%8f%e0%b7%80-%e0%b6%9c%e0%b7%90%e0%b6%b1-%e0%b6%86%e0%b6%ab%e0%b7%8a%e0%b6%a9/",
       "Category": "local",
       "Parent URL": "https://www.dinamina.lk/category/local//page/321/"
}