{
       "Source": "dinamina",
       "Timestamp": "July 27, 2023 1:45 am",
       "Headline": "ලක්ෂ 15ක ඉතාලි පාපැදිය  සොරා ගත් පිරිස  මුහුණුපොතෙන් කොටු",
       "News Content": "\n\nපිළියන්දල මාම්පේ පිහිටි නි‍ෙවසකින් සොරාගත් ඉතාලියේ නිෂ්පාදිත ධාවන තරග සඳහා භාවිත කරන රුපියල් ලක්ෂ 15ක් වටිනා පාපැදියක් සමඟ පුද්ගලයෝ දෙදෙනෙක් ගල්කිස්ස කොට්ඨාස අපරාධ විමර්ශන කාර්යාංශයේ නිලධාරීන් විසින් පෙරේදා (25) අත්අඩංගුවට ගනු ලැබූහ.\n\nමෙම සොරකම සිදුව ඇත්තේ පසුගිය 23 වැනිදාය. ඒ ගැන ගල්කිස්ස කොට්ඨාසය භාර ජ්‍යෙෂ්ඨ පොලිස් අධිකාරී මංගල දෙහිදෙණිය මහතාට ලද තොරතුරකට අනුව ගල්කිස්ස කොට්ඨාස අපරාධ විමර්ශන කාර්යාංශය විසින් විමර්ශන ආරම්භ කර තිබුණි.\n\nඑහිදී සැකකරුවන් පාපැදියද සමඟ අත්අඩංගුවට ගැනීමට හැකිවී ඇත්තේ සොරාගත් මෙම පාපැදිය ඉතා සුළු මුදලකට අලෙවි කිරීමට මුහුණුපොතේ පළ කළ දැන්වීමකට අනුවය.\n\nඒ අනුව ගල්කිස්ස කොට්ඨාස අපරාධ විමර්ශන කාර්යාංශයේ නිලධාරින් පෙරේදා (25) රාත්‍රී කාලයේදී අත්තිඩිය යශෝරාපුර පදිංචි 42 හැවිරිදි වියේ පසුවන අයෙකු අත්අඩංගුවට ගෙන ඇත. එම සැකකරුගෙන් කළ ප්‍රශ්න කිරීමේදී ඔහුට එම පාපැදිය අලෙවි කර දෙන ලෙස පවසා ලබා දුන් පුද්ගලයා ගැන තොරතුරු අනාවරණය වී තිබේ. ඒ අනුව එම පුද්ගලයා අත්අඩංගුවට ගෙන ඇත. එම පුද්ගලයා දෙහිවල පදිංචි 43 වන වියේ පසුවන්නකු බවත් මත්කුඩු භාවිතයට ඇබ්බැහි වී සිටින්නකු බවත් පොලිසිය කියයි.\n\nමෙම සැකකරුවන් දෙදෙනා පිළියන්දල පොලිස් ස්ථානයට භාර දුන් බවත් පාපැදිය සොයාගෙන පොලිස් භාරයට ගෙන ඇති බවත් උසස් පොලිස් නිලධාරියෙක් සඳහන් කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/07/27/local/9718/%e0%b6%bd%e0%b6%9a%e0%b7%8a%e0%b7%82-15%e0%b6%9a-%e0%b6%89%e0%b6%ad%e0%b7%8f%e0%b6%bd%e0%b7%92-%e0%b6%b4%e0%b7%8f%e0%b6%b4%e0%b7%90%e0%b6%af%e0%b7%92%e0%b6%ba-%e0%b7%83%e0%b7%9c%e0%b6%bb%e0%b7%8f/",
       "Category": "local",
       "Parent URL": "https://www.dinamina.lk/category/local//page/322/"
}