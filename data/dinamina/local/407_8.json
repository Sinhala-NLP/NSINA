{
       "Source": "dinamina",
       "Timestamp": "July 7, 2023 1:00 am",
       "Headline": "ආයුර්වේද පනත සංශෝධනයෙන් වෙද මහතුන්ට කිසිදු හානියක් නෑ",
       "News Content": "ආයුර්වේද පනත සංශෝධනයෙන් පාරම්පරික වෛද්‍ය ක්‍රමයට කිසිදු හානියක් නොවන බව වගකීමෙන් ප්‍රකාශ කරන්නේ යැයි දේශීය වෛද්‍ය රාජ්‍ය ඇමැති නීතිඥ සිසිර ජයකොඩි මහතා පැවසීය. ඇමැතිවරයා මේ බව ප්‍රකාශ කළේ රජයේ ප්‍රවෘත්ති දෙපාර්තමේන්තුවේ ඊයේ (6) පැවැති මාධ්‍ය හමුවට සහභාගි වෙමිනි.\n\nපාරම්පරික වෛද්‍ය ක්‍රමයට මෙමඟින් හානියක් වන බවට කවුරුන් හෝ ප්‍රකාශ කරන්නේ නම්, හානි වන වගන්ති නිසි පරිදි ඉදරිපත් කිරීමෙන් කාරක සභා අවස්ථාවේ දී සාකච්ඡා කළ හැකි බවත්, එවැනි වරදක් මෙමඟින් සිදුව නැති බව විශ්වාස කරන බවත් ඇමැතිවරයා මෙහිදී පැවසීය. පනත සංශෝධනයෙන් ආයුර්වේද කොමසාරිස් තනතුර, ආයුර්වේද ජනරාල් ලෙස වෙනස් වන අතර රාජගිරියේ ආයුර්වේද ශික්ෂණ රෝහල, ආයුර්වේද ජාතික රෝහල ලෙස වෙනස් කරන බවද ඇමැතිවරයා කීය.\n\nවර්ෂ 62කට පෙර පාර්ලිමේන්තුවේ අනුමත කළ පනතක් ලෙස ආයුර්වේද පනත පවතින බවත්, දැනට වර්ෂ එක හමාරක සිට දීර්ඝ සාකච්ඡාවකින් පසුව මේ පනත් කෙටුම්පත සංශෝධනයට පාර්ලිමේන්තුවට ඉදිරිපත් කළ බවත් ඇමැතිවරයා පැවසීය. මතභේදයට තුඩු දුන් කංසා නිෂ්පාදන කටයුතු සඳහා අවශ්‍ය වගාව සිදු කිරීමට බලය මේ සංශෝධනයෙන් ලබා ගන්නා බවත් එම වගාවන් දේශීය වෛද්‍ය ක්‍රමයට අවශ්‍ය පරිදි පමණක් සිදු කිරීමට නෛතික බලය මෙමඟින් ලබා ගන්නා බවත් ඇමැතිවරයා කියා සිටියේය.\n\nආයුර්වේද වෛද්‍ය සභාවේ ලියාපදිංචි වෘත්තිකයන් යටතට උපාධිධාරී ආයුර්වේද වෛද්‍යවරුන් ලියාපදිංචිය, පාරම්පරික වෛද්‍යවරු ලියාපදිංචිය, සිද්ධ හා යුනානි වෛද්‍යවරුන් ලියාපදිංචිය, ඊට අමතරව වෘත්තිකයන් ලෙස විශේෂඥ වෛද්‍යවරුන්ට ලියාපදිංචිය නිසි ලෙස සිදු කිරීම මෙමඟින් සිදු වන්නේ යැයි ද ඇමැතිවරයා පැවසුවේය.\n\nමේ අවස්ථාවට ආයුර්වේද කොමසාරිස් ආචාර්ය ධම්මික අබේගුණවර්ධන, ආයුර්වේද වෛද්‍ය එස්.කේ.පී. තරංග, පාරම්පරික වෛද්‍ය හීංනිලමේ මහත්වරුද සහභාගි වූහ.",
       "URL": "https://www.dinamina.lk/2023/07/07/local/4853/%e0%b6%86%e0%b6%ba%e0%b7%94%e0%b6%bb%e0%b7%8a%e0%b7%80%e0%b7%9a%e0%b6%af-%e0%b6%b4%e0%b6%b1%e0%b6%ad-%e0%b7%83%e0%b6%82%e0%b7%81%e0%b7%9d%e0%b6%b0%e0%b6%b1%e0%b6%ba%e0%b7%99%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/407/"
}