{
       "Source": "dinamina",
       "Timestamp": "July 21, 2023 1:00 am",
       "Headline": "ඩිල්මා තේ නිර්මාතෘ මෙරිල් දිවියෙන් සමු ගනී",
       "News Content": "ශ්‍රී ලංකා තේ සන්නාමය ජාත්‍යන්තරයට රැගෙන යෑමේ කාර්යයේදී සුවිශේෂ දායකත්වයක් දුන් ඩිල්මා තේ නිර්මාතෘ මෙරිල් ජේ. ප්‍රනාන්දු මහතා (93) අභාවප්‍රාප්ත විය.\n\n1930 වසරේ මැයි මස 6 දා මීගමුව, පල්ලන්සේන ප්‍රදේශයේදී උපත ලැබූ මෙරිල් ජෝසප් ප්‍රනාන්දු මහතා මිය යන විට 93 වන වියේ පසු වූ අතර, 1950 දශකයේදී තේ රස පර්යේෂකයකු ලෙස වෘත්තීය දිවිය අරඹමින් පසුකාලීනව තේ වැවිලිකරුවකු ලෙස කටයුතු කර තිබේ.\n\nඋසස් තත්ත්වයෙන් යුත් ශ්‍රී ලංකා තේ රටවල් රැසකට රැගෙන ගිය පළමුවැන්නා ලෙස ඒ මහතාගේ නාමය ඉතිහාසයට එක් වන අතර, මෙරිල් ජේ. ප්‍රනාන්දු මහතා මෙරට තේ රටවල් 100කට අධික ප්‍රමාණයකට අපනයනය කිරීමට සමත් විය. ඒ මහතා නිර්මාණය කළ ඩිල්මා තේ හුදෙක් කර්මාන්තයක් සහ ආයතනයක් පමණක් නොව, ශ්‍රී ලංකාවේ තේ සන්නාමය ජාත්‍යන්තරයට රැගෙන ගිය පුරාවෘත්තයක් වන අතර, 1985 වසරේ Dilmah සන්නාමය යටතේ ශ්‍රී ලංකා තේ ජාත්‍යන්තර වෙළෙඳපොළට ගෙන යමින් මෙරට තේ කර්මාන්තය නව මඟකට ගෙන ඒමට පුරෝගාමි කාර්යයක් ඉටු කළේය.\n\nඔහුගේ ඩිල්හාන් සහ මලික් යන පුතුන් දෙදෙනාගේ නම් සම්බන්ධ කරගනිමින් Dilmah තේ සන්නාමය නිර්මාණය කර ඇති අතර, පසුකාලීනව එය ලෝකප්‍රකට සන්නාමයක් බවට පත් විය. මේ වන විට යුරෝපය, ඔස්ට්‍රේලියාව මැදපෙරදිග අප්‍රිකානු කලාපය ඇතුළු රටවල් 100කට අධික ප්‍රමාණයකට Dilmah Tea අපනයනය කරයි.\n\nමෙරිල් ජේ. ප්‍රනාන්දු මහතා පෞද්ගලික රෝහලක ප්‍රතිකාර ලබමින් සිටියදී ඊයේ (20) පෙරවරුවේ මියගිය අතර, අද (20) පෙරවරු 8.00 සිට මහජන ගෞරවය සඳහා දේහය කොළඹ පෞද්ගලික මල්ශාලාවක තැන්පත් කිරීමට නියමිතව ඇත.",
       "URL": "https://www.dinamina.lk/2023/07/21/local/8280/%e0%b6%a9%e0%b7%92%e0%b6%bd%e0%b7%8a%e0%b6%b8%e0%b7%8f-%e0%b6%ad%e0%b7%9a-%e0%b6%b1%e0%b7%92%e0%b6%bb%e0%b7%8a%e0%b6%b8%e0%b7%8f%e0%b6%ad%e0%b7%98-%e0%b6%b8%e0%b7%99%e0%b6%bb%e0%b7%92%e0%b6%bd/",
       "Category": "local",
       "Parent URL": "https://www.dinamina.lk/category/local//page/350/"
}