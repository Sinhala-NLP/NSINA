{
       "Source": "dinamina",
       "Timestamp": "July 26, 2023 1:00 am",
       "Headline": "කොට උඩ තිබූ ලංගම බස් 175ක්  පාරට දැම්මා",
       "News Content": "රටේ පැවති ආනයන සීමා හේතුවෙන් ඇති වූ අමතර කොටස් හිඟය සහ මිල දී ගැනීමේ මූල්‍ය දුෂ්කරතා නිසා ධාවනයෙන් ඉවත් කර තිබූ ශ්‍රී ලංකා ගමනාගමන මණ්ඩලයට අයත් බස් රථ 175ක් අලුත්වැඩියා කොට නැවත මඟී ප්‍රවාහන පද්ධතියට එක් කිරීම පිළිබඳ ජනාධිපති රනිල් වික්‍රමසිංහ මහතා වෙත නිල වශයෙන් දැනුම් දීම පෙරේදා (24) ජනාධිපති කාර්යාලයේදී සිදු විය.\n\nප්‍රවාහන අමාත්‍ය බන්දුල ගුණවර්ධන මහතා විසින් ඊට අදාළ ලිපි ලේඛන ජනාධිපතිවරයා වෙත භාර දෙනු ලැබීය.\n\nවසර තුනකට අධික කාලයක් ධාවනයෙන් ඉවත් කර තිබූ බස් රථ 852කින් බස් රථ 400ක් නැවත අලුත්වැඩියා කිරීමට ප්‍රවාහන අමාත්‍ය බන්දුල ගුණවර්ධන මහතාගේ උපදෙස් පරිදි මහා භාණ්ඩාගාර ප්‍රතිපාදන යටතේ ඩිපෝ මට්ටමින් ව්‍යාපෘතියක් ආරම්භ කෙරිණි.\n\nඒ යටතේ වැඩ නිම කෙරුණු බස් රථ 175ක් මෙලෙස භාර දෙනු ලැබූ අතර මේ සඳහා වැය කර ඇති මුදල රුපියල් මිලියන 300කට ආසන්නය. ලංකා ගමනාගමන මණ්ඩලයේ කාර්මික අංශයේ ඉංජිනේරුවරුන්ගේ සහ කාර්මික ශිල්පීන්ගේ දායකත්වයෙන් අදාළ අලුත්වැඩියා කටයුතු සිදු කර තිබේ.\n\nමෙම බස් රථ 175න් 15ක් පාසල් ළමයින් ප්‍රවාහනය සඳහා “සිසු සැරිය” වැඩසටහනට දීමට නියමිත අතර අනෙක් බස් රථ මඟී ප්‍රවාහන අවශ්‍යතා සඳහා යොදා ගැනීමට අදාළ ඩිපෝ වෙත භාරදීමට නියමිතය.\n\nශ්‍රී ලංකා ගමනාගමන මණ්ඩලයේ සභාපති එස්.එම්.ඩී.එල්.කේ. ද අල්විස්, ප්‍රධාන විධායක නිලධාරි මහේෂ් කුලතිලක, නියෝජ්‍ය සාමාන්‍යාධිකාරී පණ්ඩුක ස්වර්ණහංස, ප්‍රධාන යාන්ත්‍රික ඉංජිනේරු ලක්ෂ්මන් පුෂ්පකුමාර යන මහත්වරු ද මෙම අවස්ථාවට එක්ව සිටියහ.",
       "URL": "https://www.dinamina.lk/2023/07/26/local/9348/%e0%b6%9a%e0%b7%9c%e0%b6%a7-%e0%b6%8b%e0%b6%a9-%e0%b6%ad%e0%b7%92%e0%b6%b6%e0%b7%96-%e0%b6%bd%e0%b6%82%e0%b6%9c%e0%b6%b8-%e0%b6%b6%e0%b7%83%e0%b7%8a-175%e0%b6%9a%e0%b7%8a-%e0%b6%b4%e0%b7%8f%e0%b6%bb/",
       "Category": "local",
       "Parent URL": "https://www.dinamina.lk/category/local//page/328/"
}