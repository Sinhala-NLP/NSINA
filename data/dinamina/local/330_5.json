{
       "Source": "dinamina",
       "Timestamp": "July 26, 2023 1:00 am",
       "Headline": "Mozzarella චීස් නිෂ්පාදනයටත් ඔලිව් වගාවටත් තාක්ෂණික සහාය දෙන්න",
       "News Content": "ශ්‍රී ලංකාවේ Mozzarella චීස් නිෂ්පාදනයට සහ ඔලිව් වගා කිරීමට ඇති හැකියාව සොයා බැලීම සඳහා ශක්‍යතා අධ්‍යයනයක් කිරීමට අවශ්‍ය තාක්ෂණික සහයෝගය දෙන්නැයි කෘෂිකර්ම ඇමැති මහින්ද අමරවීර මහතා ඉතාලියේ කෘෂිකර්ම ඇමැති Francesco Lollobrigida මහතාගෙන් ඉල්ලීමක් කර ඇත.\n\nමේ දිනවල ඉතාලියේ රෝම නගරයේ පැවැත්වෙන එක්සත් ජාතීන්ගේ ආහාර හා කෘෂිකර්ම සංවිධානයේ 19 වැනි සැසි වාරයට ශ්‍රී ලංකාව නියෝජනය කරමින් ඇමැති මහින්ද අමරවීර මහතා සහභාගි වන අතර, එහිදී ඉතාලියේ කෘෂිකර්ම ඇමැතිවරයා හමුවී පෙරේදා (24) කළ සාකච්ඡාවලදී මේ ඉල්ලීම කර තිබේ.\n\nශ්‍රී ලංකාව සහ ඉතාලිය අතර මෙරට කෘෂිකාර්මික ප්‍රවර්ධනය සඳහා ද්වි-පාර්ශ්වික අවබෝධතා ගිවිසුමක් අත්සන් කිරීමට ද මෙහිදී තීරණය විය.\n\nඉතාලියේ දකුණු දිග ප්‍රදේශයේ මී කිරිවලින් නිෂ්පාදනය කෙරෙන ලොව පුරා ජනප්‍රිය චීස් විශේෂයක් වන Mozzarella චීස් අප රටේ නිෂ්පාදනයට සහ සෞඛ්‍යසම්පන්න තෙල් භෝගයක් වන ඔලිව් තෙල් නිෂ්පාදනයට ඔලිව් වගාව ශ්‍රී ලංකාවේ ව්‍යාප්ත කිරීම පිළිබඳව සිදු කෙරුණු සාකච්ඡාවේදී ඇමැතිවරයා පෙන්වා දී ඇත්තේ අප රටේ දකුණු පළාතේ මී ගව පාලනය ඉතා හොඳින් සිදු කෙරෙන නිසා Mozzarella චීස් නිෂ්පාදනයට එහි පහසුකම් ඇති බවයි. මේ සඳහා ඉතාලි ආයෝජකයන් ශ්‍රී ලංකාවට පැමිණෙන්නේ නම් ඊට අවශ්‍ය සම්පූර්ණ පහසුකම් සැපයීමට ශ්‍රී ලංකා රජය සූදානම් බවත්, ඔලිව් වගාවට සුදුසු දේශගුණයක් සහිත ප්‍රදේශ ශ්‍රී ලංකාවේ තිබෙන බැවින් ඒ සඳහා ශක්‍යතා අධ්‍යයනයක් කිරීම සුදුසු බවත් මෙහිදී ඇමැතිවරයා පෙන්වාදී තිබේ.\n\nඊට අමතරව සුහුරු දේශගුණික කෘෂිකාර්මික පද්ධති පිළිබඳව විශේෂඥ හුවමාරුව, ඉහළ අස්වැන්නක් ගත හැකි මිදි බීජ හුවමාරු වැඩසටහනක් සකස් කිරීම, ඒ සඳහා තාක්ෂණික සහයෝගය ගැනීම, ශ්‍රී ලංකාවේ පාංශු ව්‍යුහයට ගැළපෙන මිදි ප්‍රභේදයක් හඳුන්වා දීම, පශු සම්පත් අභිජනන ක්‍රම වැඩි දියුණු කිරීම, පර්යේෂණ විශේෂඥ හුවමාරුව, ඉතාලියේ ගවයන් ශ්‍රී ලංකාව සමඟ හුවමාරු වැඩපිළිවෙළක් සකස් කිරීම, ආහාර නිෂ්පාදන අංශය තුළ තිරසර සංවර්ධනය සහ ඉතාලිය හා ශ්‍රී ලංකාව අතර කෘෂිකාර්මික ශ්‍රම බලකායේ සහයෝගිතාව ප්‍රවර්ධනය කිරීම ඇතුළු කරුණු ගණනාවක් සම්බන්ධව දෙරටේ ඇමැතිවරුන් මෙහිදී සාකච්ඡා කර තිබේ.\n\nශ්‍රී ලංකාවේ සංචාරයකට පැමිණෙන්නැයි ඇමැතිවරයා ඉතාලියේ කෘෂිකර්ම ඇමැතිවරයාට ආරාධනා කර ඇත.",
       "URL": "https://www.dinamina.lk/2023/07/26/local/9175/mozzarella-%e0%b6%a0%e0%b7%93%e0%b7%83%e0%b7%8a-%e0%b6%b1%e0%b7%92%e0%b7%82%e0%b7%8a%e0%b6%b4%e0%b7%8f%e0%b6%af%e0%b6%b1%e0%b6%ba%e0%b6%a7%e0%b6%ad%e0%b7%8a-%e0%b6%94%e0%b6%bd%e0%b7%92%e0%b7%80/",
       "Category": "local",
       "Parent URL": "https://www.dinamina.lk/category/local//page/330/"
}