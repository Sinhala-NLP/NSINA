{
       "Source": "dinamina",
       "Timestamp": "August 8, 2023 9:32 am",
       "Headline": "වෙඩි වැදී මිය ගිය තරුණ යුවළකගේ සිරුරු හමුවෙයි",
       "News Content": "වෙඩි වැදීමකින් මියගිය තරුණ අඹුසැමි යුවලකගේ මළසිරුරු දෙකක් නුවරඑළිය, ටොප්පාස් ප්‍රදේශයේ නිවසක් තුළ තිබියදී ඊයේ (07) රාත්‍රීයේදී සොයා ගත් බව නුවරඑළිය පොලීසිය පවසයි.\n\nගල්කටස් වර්ගයේ ගිනි අවියක්ද මළසිරුරු වැටී තිබු ස්ථානයේ තිබියදී පොලීසිය සොයා ගෙන තිබේ.\n\nමෙසේ ජීවිතක්ෂයට පත්ව ඇත්තේ නුවරඑළිය, ටොප්පාස් ප්‍රදේශයේ පදිංචිව සිටි ඇන්ටන්දාස් (32) හා රීටා (29) නැමැති අඹුසැමි යුවළගේ බවට පොලීසිය හඳුනාගෙන තිබේ.\n\nමෙම සිදුවීම එම නිවස තුළ සිදුව ඇති බවත්, සිද්ධිය සැළවී පොලීසිය එම ස්ථානයට යනවිටත් මෙම තරුණ අඹුසැමි යුවලගේ සිරුරු නිවසේ කාමරයක ලේ විලක් මැද වැටී තිබු බව පොලීසිය කියයි.\n\nනිවස තුළ තබාගෙන ගිනි අවිය අත්හදා බැලීමකට යාමේදී ක්‍රියාත්මක වී මෙම වෙඩි වැදීම සිදුවුයේද, එසෙත් නොමැති නම් වෙඩි තබා ගැනීමක්ද යන්න පිළිබඳව විශේෂ විමර්ශනයක් නුවරඑළිය පොලීසිය විසින් සිදු කරනු ලබයි.\n\nනුවරඑළිය මහේස්ත්‍රාත්වරයා පැමිණ ස්ථානීය පරීක්ෂණය හා අපරාධ අංශයේ පොලිස් නිලධාරීන් සිදු කරනු ලබන විමර්ශණ කටයුතුවලින් පසුව මළසිරුරු අධිකරණ වෛද්‍ය මරණ පරීක්ෂණය සඳහා නුවරඑළිය දිස්ත්‍රික් මහ රෝහල වෙත රැගෙන යාමට පියවර ගන්නා බව පොලීසිය සඳහන් කරයි.\n\nමේ පිළිබඳව නුවරඑළිය පොලීසිය වැඩිදුර විමර්ශණ කටයුතු සිදු කරනු ලබයි.",
       "URL": "https://www.dinamina.lk/2023/08/08/local/12504/%e0%b7%80%e0%b7%99%e0%b6%a9%e0%b7%92-%e0%b7%80%e0%b7%90%e0%b6%af%e0%b7%93-%e0%b6%b8%e0%b7%92%e0%b6%ba-%e0%b6%9c%e0%b7%92%e0%b6%ba-%e0%b6%ad%e0%b6%bb%e0%b7%94%e0%b6%ab-%e0%b6%ba%e0%b7%94%e0%b7%80/",
       "Category": "local",
       "Parent URL": "https://www.dinamina.lk/category/local//page/272/"
}