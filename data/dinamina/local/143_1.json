{
       "Source": "dinamina",
       "Timestamp": "September 7, 2023 12:29 am",
       "Headline": "යාචක සංගණනය අරඹයි",
       "News Content": "නාගරික යාචකයන් පිළිබඳ සංගණනයක් කාන්තා, ළමා කටයුතු හා සමාජ සවිබල ගැන්වීමේ අමාත්‍යාංශය සමාජ සේවා දෙපාර්තමේන්තුව සහ ග්‍රාමීය සංවර්ධන අභ්‍යාස හා පර්යේෂණ ආයතනය මඟින් ආරම්භ කර ඇත.\n\nමෙතෙක් යාචකයන් පිළිබඳ වගකීම පළාත් සභාවේ සමාජ සේවා දෙපාර්තමේන්තුව යටතට පවරා තිබූ අතර අදාළ ආඥා පනත බලාත්මක කිරීමේ බලය මධ්‍යම රජයේ සමාජ සේවා දෙපාර්තමේන්තුවට පැවරීම ඔස්සේ යාචකයන්ගේ ගැටලු විසඳීමට ඍජු මැදිහත් වීමක් සිදු කිරීමට සමාජසේවා දෙපාර්තමේන්තුව අපේක්ෂා කරයි.\n\nශ්‍රී ලංකාවේ සෑම නගරයකම යාචක ජනගහනය ඉහළ යෑම මත සෞඛ්‍ය සහ සමාජ ප්‍රශ්න උග්‍ර වීමේ අවදානමක් ඇති බැවින් එය අවම කිරීමේ අරමුණින් මෙම සංගණනය දිවයින පුරා ක්‍රියාත්මක කිරීමට සමාජසේවා දෙපාර්තමේන්තුව කටයුතු කර තිබේ. සමාජ සේවා දෙපාර්තමේන්තුව මේ ආකාර යාචක සංගණනයක් සිදු කරනු ලබන්නේ ප්‍රථම වතාවටය.\n\nමෙහිදී සෑම යාචකයකු වෙතම ප්‍රශ්නාවලියක් ලබා දී ඊට ලැබෙන පිළිතුරු ඔස්සේ යාචක වර්ගීකරණයක් සිදු කිරීම ඔස්සේ ඔවුන්ට සහන ලබාදීමේ ක්‍රියාවලිය සැලසුම් කිරීමට තීරණය වී ඇත.\nඅසේල කුරුළුවංශ",
       "URL": "https://www.dinamina.lk/2023/09/07/local/20255/%e0%b6%ba%e0%b7%8f%e0%b6%a0%e0%b6%9a-%e0%b7%83%e0%b6%82%e0%b6%9c%e0%b6%ab%e0%b6%b1%e0%b6%ba-%e0%b6%85%e0%b6%bb%e0%b6%b9%e0%b6%ba%e0%b7%92/",
       "Category": "local",
       "Parent URL": "https://www.dinamina.lk/category/local//page/143/"
}