{
       "Source": "dinamina",
       "Timestamp": "July 22, 2023 1:00 am",
       "Headline": "ASPට අයත් බව කියන හොයිස්ටරයක්  කොල්ලුපිටි පොලිස් බිමෙන් ඉස්සූ සාජන්ට මාංචු",
       "News Content": "මහජන ආරක්ෂක අමාත්‍යාංශ සම්බන්ධීකරණ කොට්ඨාසයේ වැඩ බලන අධ්‍යක්ෂ සහකාර පොලිස් අධිකාරි ප්‍රීති කුමාර ගුණරත්න මහතාට අයත් බව කියන රු. ලක්ෂ 10ක් වටිනා එසැවුම් (හොයිස්ට්) යන්ත්‍රයක් සොරාගැනීමක් සම්බන්ධයෙන් විශ්‍රාමික ජනාධිපති කොට්ඨාස vහි සේවයේ නිරත පොලිස් සැරයන්වරයකුව කොළඹ අපරාධ කොට්ඨාසයේ නිලධාරීන් විසින් පෙරේදා (20) අත්අඩංගුවට ගෙන තිබේ.\n\nමේ යන්ත්‍රය වසර ගණනාවක් තිස්සේම තිබී ඇත්තේ කොල්ලුපිටිය පොලිස් භූමියේය. සහකාර පොලිස් අධිකාරි ප්‍රීති කුමාර ගුණරත්න මහතා සහකාර පොලිස් අධිකාරි ධුරයට උසස් වීමට පෙර සේවයේ නිරතව සිටියේ කොල්ලුපිටිය පොලිස් ස්ථානාධිපතිවරයා ලෙසිනි.\n\nඔහු සහකාර පොලිස් අධිකාරි ධුරයට උසස් වීම් ලැබ පොලිස් ස්ථානාධිපති ධුරයට සමු දී මේ වන විට වසර කිහිපයක් ගත වී ඇතත් ඔහුට අයත් බව කියන මේ යන්ත්‍රය තිබී ඇත්තේ පොලිස් භූමියේය.\n\nඑසේ පොලිස් භූමියේ තිබුණු එම යන්ත්‍රය මෙයට මාස 6කට පෙර මේ නිලධාරියා ඇතුළු කිහිප දෙනකු ලොරියක පටවා රැගෙන ගොස් ඇති බව කොළඹ අපරාධ කොට්ඨාසය සඳහන් කරයි. ඒ ගැන සහකාර පොලිස් අධිකාරිවරයා කොළඹ අපරාධ කොට්ඨාසයට කළ පැමිණිල්ලකට අනුව විමර්ශන ආරම්භ කර තිබේ.\n\nපොලිසියේ කම්කරුවන් දෙදෙනකුගේ සහාය ඇතිව මේ නිලධාරියාත් තවත් උප පොලිස් පරීක්ෂකවරකුත් එක්ව මේ සොරකම කර ඇති බව විමර්ශනයේදී හෙළි වී ඇති බව සඳහන්ය. ඒ අනුව මේ සැරයන්වරයා කොළඹ අපරාධ කොට්ඨාසය හමුවේ පෙනී සිටීමෙන් අනතුරුව අත්අඩංගුවට ගැනීම සිදුව ඇත.\n\nමේ සොරකමට සම්බන්ධ සෙසු නිලධාරීන් අත්අඩංගුවට ගැනීමට විමර්ශන පැවැත්වෙන බව කොළඹ අපරාධ කොට්ඨාසය සඳහන් කරයි.\n\nගයාන් කුමාර වීරසිංහ",
       "URL": "https://www.dinamina.lk/2023/07/22/local/8543/asp%e0%b6%a7-%e0%b6%85%e0%b6%ba%e0%b6%ad%e0%b7%8a-%e0%b6%b6%e0%b7%80-%e0%b6%9a%e0%b7%92%e0%b6%ba%e0%b6%b1-%e0%b7%84%e0%b7%9c%e0%b6%ba%e0%b7%92%e0%b7%83%e0%b7%8a%e0%b6%a7%e0%b6%bb%e0%b6%ba%e0%b6%9a/",
       "Category": "local",
       "Parent URL": "https://www.dinamina.lk/category/local//page/345/"
}