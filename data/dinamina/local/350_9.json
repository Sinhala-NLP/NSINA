{
       "Source": "dinamina",
       "Timestamp": "July 21, 2023 1:00 am",
       "Headline": "දරුවකුගේ ආධාර ගිණුමකට රිංගූ හැකරා රිමාන්ඩ්",
       "News Content": "ශ්‍රවණාබාධ සහිත දරුවකුට ආධාර එකතු කරන ගිණුමකට රහසිගතව ඇතුළු වී එහි මුදල් ලබා ගැනීමේ සිද්ධියක් සම්බන්ධයෙන් අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන අධිකරණයට ඉදිරිපත් කරන ලද සැකකරුවකු ලබන මස 03 වැනි දින දක්වා රක්ෂිත බන්ධනාගාරගත කරන ලෙස කොළඹ ප්‍රධාන මහේස්ත්‍රාත් ප්‍රසන්න අල්විස් මහතා ඊයේ (20) නියෝග කළේය.\n\nමෙසේ බන්ධනාගාරගත කරනු ලැබුවේ එරාවුර් පදිංචි අබ්දුල්ලා නැමැති සැකකරුය.\n\nශ්‍රවණාබාධයට ලක් වූ දරුවාට ආධාර කළ හැකි ගිණුමක් විවෘත කර ඒ සම්බන්ධයෙන් තොරතුරු අන්තර්ජාලයේ ප්‍රචාරය කළ බවට මාතර පදිංචි අබ්දුල් සක්තාර් නම් පැමිණිලිකරු අපරාධ පර්යේෂණ දෙපාර්තමේන්තුව වෙත පැමිණිලි කරමින් සඳහන් කර ඇත.\n\nදිනක් තමන් වෙත දුරකතන ඇමතුමක් ලැබුණු බවත් ගිණුමට මුදල් දැම්මා ලැබුණා ද යනුවෙන් විමසූ සැකකරු තමන්ගෙන් ගිණුම් අංකය ඉල්ලා සිටි බවට පැමිණිල්ලේ සඳහන්ය.\n\nමෙසේ පැමිණිලිකරුගෙන් ගිණුම් අංකය ලබා ගත් සැකකරු ශ්‍රවණාබාධ ආධාර ගිණුමට ඇතුළු වී එහි මුදල් ලබාගෙන ඇත.\n\nමෙම සැකකරු මීට පෙරද පිළිකා රෝගීන්ගේ ආධාර ගිණුමකින් ද මුදල් ලබාගෙන අධිකරණය මඟින් වරදකරු කර වසර තුනක සිරදඬුවමක් ද නියම කර තිබේ. අදාළ කරුණු සලකා බැලූ මහේස්ත්‍රාත්වරයා සැකකරු ලබන මස 3 වැනි දින දක්වා රක්ෂිත බන්ධනාගාරගත කිරීමට නියෝග කළේය.",
       "URL": "https://www.dinamina.lk/2023/07/21/local/8183/%e0%b6%af%e0%b6%bb%e0%b7%94%e0%b7%80%e0%b6%9a%e0%b7%94%e0%b6%9c%e0%b7%9a-%e0%b6%86%e0%b6%b0%e0%b7%8f%e0%b6%bb-%e0%b6%9c%e0%b7%92%e0%b6%ab%e0%b7%94%e0%b6%b8%e0%b6%9a%e0%b6%a7-%e0%b6%bb%e0%b7%92/",
       "Category": "local",
       "Parent URL": "https://www.dinamina.lk/category/local//page/350/"
}