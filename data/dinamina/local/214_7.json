{
       "Source": "dinamina",
       "Timestamp": "August 21, 2023 2:34 am",
       "Headline": "13 ගැන උතුරු – නැඟෙනහිර මන්ත්‍රීවරුන් එක්ක සාකච්ඡා කරන ජනපතිගේ තීරණය අගය කරනවා පරිසර ඇමැති නසීර් අහමඩ්",
       "News Content": "13 වැනි ව්‍යවස්ථා සංශෝධනය ක්‍රියාත්මක කිරීමට පෙර උතුරු නැඟෙනහිර පළාත්වල මුස්ලිම් සහ සිංහල පාර්ලිමේන්තු මන්ත්‍රීවරුන් සමඟ සාකච්ඡා කරන බවට ජනාධිපති රනිල් වික්‍රමසිංහ මහතා පාර්ලිමේන්තුවේදී කළ ප්‍රකාශය පිළිබඳ සිය ස්තූතිය පුද කර සිටින බව ශ්‍රී ලංකා මුස්ලිම් කොංග්‍රසයේ නියෝජ්‍ය නායක, පරිසර ඇමැති නසීර් අහමඩ් මහතා පැවැසීය.\n\n13 වැනි ව්‍යවස්ථා සංශෝධනය ක්‍රියාත්මක කිරීම හරහා හෝ වෙනත් ආකාරයකින් හෝ උතුරු හා නැඟෙනහිර පළාත්වල ජනතාවගේ ජනවාර්ගික ප්‍රශ්නවලට දෙන විසඳුමක්, ශ්‍රී ලංකාවේ මුස්ලිම් සහ සිංහල ප්‍රජාවන්ගේ සමාන හා සාධාරණ ක්‍රියාවලියකින් සහ සහභාගිත්වයෙන් තොරව කිසිදාක තිරසාර විසඳුමක් විය නොහැකි බව ඇමැතිවරයා නිවේදනයක් නිකුත් කරමින් කියා සිටියේය.\n\nජනාධිපති රනිල් වික්‍රමසිංහ මහතා වෙත ලිපියක් යොමු කරමින් ඇමැතිවරයා මේ බව සඳහන් කළේය.\nපළාත් දෙකේ සියලු ප්‍රජාවන්ගේ වාර්ගික – ආගමික ගැටලුවලට තිරසාර විසඳුමක් ලබා ගැනීම සඳහා ප්‍රධාන ප්‍රජාවන් තුනට සමාන තත්ත්වයන් දෙමින් වෙනස් කොට සැලකීමකින් තොරව නිසි ක්‍රියාවලියක් අනුගමනය කිරීම ජනාධිපතිවරයාගේ පරම යුතුකම බව, ජනතාව අප වෙත කරුණු ඉදිරිපත් කර ඇතැයි ද හෙතෙම කීවේය.\n\nඋතුරු පළාතට සහ නැඟෙනහිර පළාතට බලය බෙදීමට මුස්ලිම්වරුන් සහාය දෙන නමුත් විශේෂයෙන්ම 13 වැනි ව්‍යවස්ථා සංශෝධනය, තවදුරටත් සංශෝධනය කළ යුතු බව ඒ මහතා කියා සිටියේය.\n\nපළාත් ඒකාබද්ධ කිරීමේ බලය ඉවත් කරමින් ආණ්ඩුක්‍රම ව්‍යවස්ථාවේ 154 අ(3) වගන්තිය අවලංගු කිරීම, විධිවිධානවලට යටත්ව ‘ඉඩම් සහ ඉඩම් නිරවුල් කිරීමේ’ බලතල සම්පූර්ණයෙන්ම මධ්‍යම රජයට පැවරීම. (i) ඕනෑම පළාතක ඉඩම් සහ ඉඩම් නිරවුල් කිරීමේ සියලු බලතල ක්‍රියාත්මක වන්නේ පළාත් සභාවේ 2/3 බහුතර යෝජනාවක එකඟතාවයෙන් පමණක් බව සහ (ii) 1981 සංගණනයට අනුව පළාතේ වාර්ගික – ආගමික ජන අනුපාතය උල්ලංඝනය නොකිරීමට යටත්ව බව සහ නීතිය හා සාමය සහ සියලු පොලිස් බලතල මධ්‍යම රජයට පමණක් පැවරිය යුතු නමුත් ඕනෑම පළාතක නීතිය හා සාමය සඳහා වගකිව යුතු සේවා පුද්ගලයන්ගේ සංයුතිය, 1981 සංගණනයට අනුව පළාතේ ජනවාර්ගික – ආගමික ජන අනුපාතය පිළිබිඹු කළ යුතු බව ඇමැතිවරයා සඳහන් කළේය.\n\nනුවන් කොඩිකාර",
       "URL": "https://www.dinamina.lk/2023/08/21/local/15867/13-%e0%b6%9c%e0%b7%90%e0%b6%b1-%e0%b6%8b%e0%b6%ad%e0%b7%94%e0%b6%bb%e0%b7%94-%e0%b6%b1%e0%b7%90%e0%b6%9f%e0%b7%99%e0%b6%b1%e0%b7%84%e0%b7%92%e0%b6%bb-%e0%b6%b8%e0%b6%b1%e0%b7%8a%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/214/"
}