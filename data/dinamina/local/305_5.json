{
       "Source": "dinamina",
       "Timestamp": "August 1, 2023 1:00 am",
       "Headline": "ශ්‍රී දළදා තේවා මාරුව අද අස්ගිරියෙන් – මල්වතු පාර්ශ්වයට",
       "News Content": "ශ්‍රී දළදා වහන්සේ උදෙසා පවත්වන තේවා කටයුතු අස්ගිරි මහා විහාර පාර්ශ්ව‍යෙන් මල්වතු මහා විහාර පාර්ශ්වයට පැවරීම මල්වතු අස්ගිරි උභය මහා විහාරීය මහානායක ස්වාමීන්ද්‍රයන් වහන්සේ දෙනමගේ සහ දියවඩන නිලමේ ප්‍රදීප් නිලංග දෑල මහතාගේ ප්‍රධානත්වයෙන් අද (02) පස්වරුවේ දළදා මැදුරේදී සිදු කෙරෙයි.\n\nවාර්ෂික වස් එළඹීම කෙරෙන ඇසළ පුන් පොහෝ දිනට පසු දින මේ තේවා මාරුව සිදු කිරීම පුරාතනයේ සිට පැවත එන චාරිත්‍රයකි. පසුගිය වසරේ ඇසළ පුන් පොහෝ දිනයට පසු දින සිට වසරක කාලයක් අස්ගිරි මහා විහාර පාර්ශ්වය මඟින් දළදා වහන්සේ උදෙසා තේවා කටයුතු සිදු කරනු ලැබීය.\nඉංග්‍රීසි පාලන සමයේ දළදා වහන්සේගේ පැවිදි භාරකාරත්වය මහා විහාර දෙකේ මහානායක ස්වාමීන්ද්‍රයන් වහන්සේ දෙනම වෙත පවරාදීමෙන් පසු ඇති කරගත් එකඟතා අනුව තේවා කටයුතු වර්ෂයක් පාසා හුවමාරු කර ගනිමින් උභය මහා විහාරීය භික්ෂුන් වහන්සේ ඉටු කරනු ලබති.\n\nතේවා කටයුතු පැවරෙන පාර්ශ්වය නියෝජනය කරමින් ඒ සඳහා සුදුසු භික්ෂුන් වහන්සේ පත් කිරීම සිදු කරනු ලබන්නේ අදාළ පාර්ශ්වයේ මහානායක ස්වාමීන්ද්‍රයන් වහන්සේගේ අනුමැතිය යටතේය. ඒ සඳහා වර්තමානයේ භික්ෂුන් වහන්සේ පස්නමක් පත් කරනු ලබන අතර, උඩු මහලේ දන්ත ධාතුන් වහන්සේ අබියස තේවා කටයුතු සඳහා තෙනමක් පත් කෙරෙයි. අදාළ පාර්ශ්වයේ කාරක සංඝ සභාව නියෝජනය කරන්නා වූ ජ්‍යෙෂ්ඨ හිමිවරු තෙනමක් මේ සඳහා පත් කෙරෙන අතර, ඉන් එක් නමක් දළදා තේවා භාර නායක හිමි ලෙස කටයුතු කරති. තේවා කටයුතුවල ප්‍රධානත්වය ගනු ලබන්නේ උන්වහන්සේය.\n\nපල්ලේ මාලයට එක් නමක් හා පත්තිරුප්පුවට එක් නමක් වශයෙන් සෙසු දෙනම පත් කෙරෙන අතර, උන්වහන්සේලා තේවාව භාර පාර්ශ්වයේ නේවාසික උපසපන් භික්ෂුන් වීම අනිවාර්ය සාධකයකි.\n\nතේවා මාරුව සිදු වන අවස්ථාවේ දළදා මාළිගාවේ ලේකම්තැන වට්ටෝරු පොත රැගෙන ඉහළ මාලයේ ඇති සියලු බඩු භාණ්ඩවල ලේඛනය පරීක්ෂා කිරීමෙන් පසු එම වසර සඳහා තේවාවට පැමිණෙන නාහිමියන් විසින් භාණ්ඩ භාර ගැනීම සිදු කරනු ලබති.\nඅනතුරුව තේවා මාරුව සිදු වෙයි. තේවා කටයුතු වෙනුවෙන් මහා සංඝරත්නයට සහාය වීම පිණිස දියවඩන නිලමේතුමා විසින් නිල වශයෙන් ගිහි පිරිසක්ද පත් කිරීම අතීතයේ පටන් එන චාරිත්‍රයකි.",
       "URL": "https://www.dinamina.lk/2023/08/01/local/11052/%e0%b7%81%e0%b7%8a%e0%b6%bb%e0%b7%93-%e0%b6%af%e0%b7%85%e0%b6%af%e0%b7%8f-%e0%b6%ad%e0%b7%9a%e0%b7%80%e0%b7%8f-%e0%b6%b8%e0%b7%8f%e0%b6%bb%e0%b7%94%e0%b7%80-%e0%b6%85%e0%b6%af-%e0%b6%85/",
       "Category": "local",
       "Parent URL": "https://www.dinamina.lk/category/local//page/305/"
}