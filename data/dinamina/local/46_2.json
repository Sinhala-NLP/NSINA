{
       "Source": "dinamina",
       "Timestamp": "October 2, 2023 1:00 am",
       "Headline": "සීතා ඇතින්නට  වෙඩි තැබීම – විධිමත් පරීක්ෂණයකට නියෝග",
       "News Content": "මහියංගණය රාජමහා විහාරයේ ඇසළ පෙරහර මංගල්‍යය සඳහා රැගෙන විත් මහවැලි ගඟ අසල ගැටගසා සිටි මහරගම සීතා ඇතින්නට වෙඩි තැබීමේ සිද්ධිය සම්බන්ධයෙන් විධිමත් අභ්‍යන්තර පරීක්ෂණයක් පවත්වන ලෙස වැඩ බලන ආරක්ෂක ඇමැති ප්‍රමිත බණ්ඩාර තෙන්නකොන් මහතා නියෝග කර තිබේ.\n\nමීට අමතරව වනජීවී වන සම්පත් සංරක්ෂණ අමාත්‍යාංශය විසින්ද පරීක්ෂණයක් ආරම්භ කර ඇති අතර, ඒ සඳහා\n\nවනජීවී සංරක්ෂණ දෙපාර්තමේන්තුව සහ සත්වෝ‍ද්‍යාන දෙපාර්තමේන්තුව නියෝජනය කරන නිලධාරින්ගෙන් යුතු කමිටුවක් අමාත්‍යාංශ ලේකම් චන්ද්‍ර හේතුරත් මහත්මිය විසින් පත් කර තිබේ. එම කමිටුව අද (02) එම පරීක්ෂණ කටයුතු ආරම්භ කිරීමට නියමිතය.\n\nමීට අමතරව මෙම අලියාට වෙඩි තැබීම සිදු කර ඇත්තේ සිවිල් ආරක්‍ෂක දෙපාර්තමේන්තුවේ සෙබළෙක් විසින් වන අතර සිද්ධිය සම්බන්ධයෙන් සිවිල් ආරක්ෂක දෙපාර්තමේන්තුව මඟින් ද අභ්‍යන්තර විනය පරීක්ෂණයක් ආරම්භ කර ඇතැයි ආරක්ෂක අමාත්‍යාංශය පවසයි.\n\nඅදාළ රාජකාරියට සම්බන්ධ වී ඇති සිවිල් ආරක්‍ෂක භටයා විසින් රාජකාරි ඉටුකිරීමේදී විනය විරෝධී ක්‍රියාවක් සිදු වී ඇත්නම්, අදාළ භටයාට විරුද්ධව ඉදිරි ක්‍රියාමාර්ග ගැනීමට කටයුතු කරනු ඇති බවද ආරක්ෂක අමාත්‍යාංශය වැඩිදුරටත් සඳහන් කරයි.\n\nමහියංගණ විහාරස්ථානයේ වාර්ෂිකව පැවැත්වෙන පෙරහර මංගල්‍යය සඳහා විවිධ ප්‍රදේශවලින් අලි ඇතුන් සහභාගි වන බැවින් පෙරහර සමයේදී ප්‍රදේශයේ සැරිසරන වනඅලි පලවා හැරීමේ කණ්ඩායමක් විහාරස්ථානය තුළ ස්ථාපිත කරන්නැයි මහියංගණ විහාරාධිපති හිමියෝ වනජීවී දෙපාර්තමේන්තුවෙන් ඉල්ලීමක්ද කර තිබේ.\n\nමෙම පෙරහර පැවැත්වෙන ප්‍රදේශය වනඅලි බහුලව ගැවසෙන ප්‍රදේශයක් හේතුවෙන්, පෙරහර නැරඹීමට පැමිණෙන ජනතාවට වනඅලින්ගෙන් සිදු විය හැකි හානි මැඬපැවැත්වීමට වනජීවී නිලධාරීන් මෙන්ම එම දෙපාර්තමේන්තුවට අනුබද්ධව සිවිල් ආරක්ෂක නිලධාරින්ද යොදා තිබූ අතර එසේ සේවයට යොදවා තිබූ සිවිල් ආරක්ෂක නිලධාරියකු වනඅලියෙක් යැයි සිතා පසුගිය 30දා අලුයම් කාලයේදී මෙම වෙඩි තැබීම සිදු කර ඇති බවට වාර්තා විණි.\n\nමෙලෙස වෙඩි ප්‍රහාරයට ලක් වී ඇති අවුරුදු 48ක් වූ මහරගම සීතා ඇතින්න 30දා අලුයම 3ට පමණ පෙරහරේ කටයුතු අවසන්වූ පසු පෙරහරේ ගමන් ගත් අලි ඇතුන් කිහිපදෙනෙකු සමඟ විහාර භූමියේ මහවැලි ගඟ අසබඩ ගැට ගසා විවේක ගැනීමට සලස්වා තිබූ අතර, ආරක්ෂාව සඳහා යොදවා සිටි වනජීවී දෙපාර්තමේන්තුවේ මාපාකඩ වනජීවී කාර්යාලයට අනුයුක්ත සිවිල් ආරක්ෂක බළකා නිලධාරියෙකු මහවැලි ගඟෙන් මෙගොඩට ආ වන අලියෙකු යැයි සිතා ගැටගසා සිටි ඇතින්නට වෙඩි තබා තිබුණි.\n\nසිද්ධියෙන් පැයකට පමණ පසු එම ස්ථානයට පැමිණි පශු වෛද්‍ය නිලධාරීන් ඇතින්නට ප්‍රතිකාර සිදු කර තිබූ අතර, මේ වන විට වැඩිදුර ප්‍රතිකාර පේරාදෙණිය විශ්වවිද්‍යාලයේ පශු වෛද්‍ය පීඨයේ වෛද්‍ය විද්‍යා කණ්ඩායමක් විසින් සිදු කරනු ලබයි. සීතා ඇතින්නගේ සෞඛ්‍ය තත්ත්වය සොයා බැලීම සඳහා දියවඩන නිලමේ ප්‍රදීප් නිලංග දෑල මහතාද මහියංගණයට පැමිණ තිබිණි.\n\nසිද්ධියට සම්බන්ධ මාපාකඩ වනජීවී කාර්යාලයට අනුයුක්ත සිවිල් ආරක්ෂක බළකා නිලධාරියා මහියංගණය මහේස්ත්‍රාත්වරයා හමුවට ඉදිරිපත් කරනු ලදුව රුපියල් ලක්ෂයක ඇපයක් මත මුදා හැර තිබේ. වනජීවී සංරක්ෂණ දෙපාර්තමේන්තුව එහි අධ්‍යක්ෂ ජනරාල්වරයාගේ අත්සනින් යුතුව නිවේදනයක් නිකුත් කරමින් සඳහන් කර ඇත්තේ පත් කරන ලද කමිටුව මඟින් අනාවරණය වන කරුණු මත ලබා දෙන නිර්දේශයන්ට අනුව මේ පිළිබඳව ඉදිරි ක්‍රියාමාර්ග ගන්නා බවයි.\n\nබුද්ධිකා ඉඹුලාන, රක්ෂණ ශ්‍රියන්ත",
       "URL": "https://www.dinamina.lk/2023/10/02/local/27023/%e0%b7%83%e0%b7%93%e0%b6%ad%e0%b7%8f-%e0%b6%87%e0%b6%ad%e0%b7%92%e0%b6%b1%e0%b7%8a%e0%b6%b1%e0%b6%a7-%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90%e0%b6%b6%e0%b7%93%e0%b6%b8-%e0%b7%80/",
       "Category": "local",
       "Parent URL": "https://www.dinamina.lk/category/local//page/46/"
}