{
       "Source": "dinamina",
       "Timestamp": "September 1, 2023 1:00 am",
       "Headline": "සාවිද්‍යාටත් නෙත්මිටත් ඔබේ පිහිට ඕනෑ",
       "News Content": "උපතින්ම ශ්‍රවණාබාධිත තත්ත්වයෙන් පසුවන අක්ක නගෝ දෙදෙනෙක් ඔවුන්ගේ ඉදිරි අනාගතය සාර්ථක කරගැනීමට පරිත්‍යාගශීලින්ගේ හෝ එවැනි ආයතනයක සරණක් අපේක්ෂා කරති.\n\nහසලක, මහඇස්වැද්දුම, අංක 146/2 ලිපිනයේ පදිංචි ආර්. එම්. ජී. සිසිර රුවන් සරත්චන්ද්‍ර මහතාගේ දියණියන් දෙදෙනකු වන හසලක රණසිංහ ප්‍රේමදාස ජාතික පාසලේ 8 වසරේ ඉගෙනුම ලබන 12 හැවිරිදි නෙත්මි චමෝද්‍යා සරත්චන්ද්‍ර දැරිය කුඩා කල සිට ශ්‍රවණාබාධිත තත්ත්වයේ පසුවේ. ඇයගේ මේ රෝගී තත්ත්වයට පේරාදෙණිය සිරිමාවෝ බණ්ඩාරනායක ළමා රෝහලේ විශේෂඥ වෛද්‍යවරුන්ගේ නියමය පරිදි 2016දී ශ්‍රවණ උපකරණයක් ද සවි කර තිබේ. නමුත් මේ වන විට එයින් එක් ශ්‍රවණ උපකරණයක් භාවිත කිරීමට නොහැකි තත්ත්වයක් පවතින බවත්, ඒ නිසා එක් උපකරණයක් පමණක් භාවිත කරන බවත් නෙත්මි පවසන්නීය. නැවත ඇය පරීක්ෂා කළ වෛද්‍යවරුන් පවසා ඇත්තේ අලුතින් ශ්‍රවණ උපකරණ දෙකක් දැමීමට සිදු වන බවයි. ඒ සඳහා ඇස්තමේන්තුව වශයෙන් එක් ශ්‍රවණ උපකරණයකට රුපියල් 266,000ක් වැය වන බව නෙත්මිගේ පියා සඳහන් කරයි.\n\nහසලක ප්‍රාථමික විද්‍යාලයේ 01 වසරේ ඉගෙනුම ලබන හය හැවිරිදි සාවිද්‍යා ඉසුරුදිනි සරත්චන්ද්‍ර දැරිය ද එම රෝගයෙන්ම උපතේ සිට පීඬා විඳින බව පියා සඳහන් කරයි. ඇයට ද සිරිමාවෝ බණ්ඩාරනායක ළමා රෝහලේ විශේෂඥ වෛද්‍යවරුන් ශ්‍රවණ උපකරණ දෙකක් නිර්දේශ කර තිබේ. පරිත්‍යාගශීලින්ගේ උදවු උපකාරයෙන් රුපියල් ලක්ෂ හතරක පමණ මුදලක් සොයාගෙන එම උපකරණ දෙක ගෙන ඇය භාවිත කළ බවත්, මේ වන විට එයින් එක් උපකරණයක් දෝෂ තත්ත්වයේ පවතින බවත්, මෙය නැවත අලුත්වැඩියා කිරීමට විශාල මුදලක් වැය කිරීමට සිදුව ඇති බවත් පියා සඳහන් කරයි.\n\nමේ පිළිබඳව වැඩිදුරටත් අදහස් දැක්වූ සරත්චන්ද්‍ර මහතා මෙලෙස ද කීවේය.\n\n“රජයේ ආයතනයක කම්කරු රස්සාවක් කරන බිරිඳගේ වැටුපත්, මම එදිනෙදා කුලී වැඩ කර ලැබෙන සුළු ආදායමෙනුත් දුවලා දෙදෙනාගේ ශ්‍රවණ උපකරණ ගැනීමට හෝ ඒවා අලුත්වැඩියා කිරීමට තරම් ශක්තියක් නෑ. ඒ නිසා මගේ දුවලා දෙන්නගෙ අනාගතය ගැන සිතා උදවු කළ හැකි කෙනෙක් ඉන්නවා නම් අපට පිහිට වෙන්න.”\n\nමේ දැරියන් දෙදෙනාට පිහිට විය හැකි කෙනකු සිටී නම් 076-1002461 හෝ 076-5735156 දුරකතන අංකවලින් තොරතුරු විමසිය හැකිය.",
       "URL": "https://www.dinamina.lk/2023/09/01/local/18774/%e0%b7%83%e0%b7%8f%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b6%a7%e0%b6%ad%e0%b7%8a-%e0%b6%b1%e0%b7%99%e0%b6%ad%e0%b7%8a%e0%b6%b8%e0%b7%92%e0%b6%a7%e0%b6%ad%e0%b7%8a-%e0%b6%94/",
       "Category": "local",
       "Parent URL": "https://www.dinamina.lk/category/local//page/165/"
}