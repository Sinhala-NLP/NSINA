{
       "Source": "dinamina",
       "Timestamp": "July 24, 2023 1:00 am",
       "Headline": "දුප්පත්කම දුරලීමට  පස් අවුරුදු සැලැස්මක්",
       "News Content": "මෙරට දුගී දුප්පත්කම දුරලීමේ පස් අවුරුදු සැලැස්ම සඳහා ඉන්දියාවේ අදානි සමූහ ව්‍යාපාරයේ ගෞතම් අදානි මහතාගෙන් සහාය ගැනීමට සංචාරක රාජ්‍ය ඇමැතිනී ඩයනා ගමගේ මහත්මිය ඉන්දියාව බලා පිටත්ව යෑමට නියමිතව තිබේ.\n\nදුප්පත්කම මුලිනුපුටා දැමීමට ඇය විසින් විශේෂ පස් අවුරුදු සැලැස්මක් ආර්ථික විශේෂඥයන් සහ මධ්‍යම සමාජ පාන්තික ක්‍රියාකාරී දැනුමෙන් සන්නද්ධ කණ්ඩායමක් සමඟ මේ දිනවල පිඹුරුපත් සකසමින් සිටී.\n\nමේ පිළිබඳව විශේෂ ප්‍රකාශයක් කරමින් ඇය මෙලෙස සඳහන් කළාය.\n\n“අවුරුදු පහ අවසානයේදී පවතින කිසිම රජයකට අතනොපා ජීවත් විය හැකි ශක්තිමත් ආර්ථික ස්ථාවරයක් ඇති ජනතාවක් බිහි කිරීම මෙහි ඒකායන පරමාර්ථයයි. දුගී දුප්පත්කම සහමුලින්ම තුරන් කිරීම බැරෑරුම් කාර්යයක් නොවේ.\n\nසෑම දුගී දුප්පත් පවුලකම මූලික ප්‍රශ්නය මම පුද්ගලිකවම මැදිහත්වී විසඳනවා. මම දුගී දුප්පත්කම සහමුලින්ම අවසන් කරනවා. මේක මගේ පොරොන්දුවක්. හැමදාමත් එන එන දේශපාලකයන්ට අතපා මේ අහිංසක මිනිසුන් ජීවත් වෙන්න අවශ්‍ය නෑ. මම මීට පෙරත් මේ ගැන මාධ්‍ය දැනුම්වත් කළා. මම මුළු සමාජයෙන්ම දුගී දුප්පත්කම තුරන් කරනවා. ඒක පස් අවුරුදු සැලැස්මක්. පළමුව මෙය මම බස්නාහිර පළාතෙන් පටන් ගන්න තීරණය කළා. මෙයට මම ආණ්ඩුවේ මුදල් සතයක්වත් ගන්න බලාපොරොත්තු වන්නේ නෑ. මේ ව්‍යාපෘතියේ සාර්ථකත්වය වෙනුවෙන් මෙරට සහ පිටරට සිටින මා හිතවත් ව්‍යාපාරික ප්‍රජාව සහාය දීමට එකඟවී තිබෙනවා.\n\nඑයට අමතරව මම බලාපොරොත්තු වෙනවා, ඉන්දියාවේ ප්‍රකෝටිපති අදානි සමූහ ව්‍යාපාරයේ ගෞතම් අදානි මහතා සමඟත් සාකච්ඡා කර එතුමාගේ ද සහාය ගැනීමට. මෙය මගේ පුළුල් වැඩසටහනක්.”\n\nමහින්ද අලුත්ගෙදර",
       "URL": "https://www.dinamina.lk/2023/07/24/local/8641/%e0%b6%af%e0%b7%94%e0%b6%b4%e0%b7%8a%e0%b6%b4%e0%b6%ad%e0%b7%8a%e0%b6%9a%e0%b6%b8-%e0%b6%af%e0%b7%94%e0%b6%bb%e0%b6%bd%e0%b7%93%e0%b6%b8%e0%b6%a7-%e0%b6%b4%e0%b7%83%e0%b7%8a-%e0%b6%85%e0%b7%80/",
       "Category": "local",
       "Parent URL": "https://www.dinamina.lk/category/local//page/338/"
}