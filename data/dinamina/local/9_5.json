{
       "Source": "dinamina",
       "Timestamp": "October 11, 2023 1:00 am",
       "Headline": "යුද හමුදාවේ 74 වැනි සංවත්සර පෙළපාළිය අභිමානයෙන් පනාගොඩදී සැමරේ",
       "News Content": "ශ්‍රි ලංකා යුද හමුදාවේ 74 වන සංවත්සර දින පෙළපාළිය යුද හමුදාපති ලුතිනන් ‍ෙජනරාල් විකුම් ලියනගේ මහතාගේ ප්‍රධානත්වයෙන් ඊයේ (10) පනාගොඩ යුද හමුදා ජනපදයේ මහත් අභිමානවත් අයුරින් පැවැත්විණි. මෙහිදී යුද හමුදාව වෙනුවෙන් කළ සේවාවන්, ජයග්‍රහණ සහ දක්ෂතා ඇගැයීම සඳහා නිලධාරීන් 23ක් සහ සෙසු නිලයන් 20 දෙනෙකුට යුද හමුදාපති ප්‍රශංසාත්මක ලාංඡනය පැලඳවීම සිදු විය.\n\n74 වන යුද හමුදා දින පෙළපාළියට යුද හමුදාවේ සියලුම රෙජිමේන්තු නියෝජනය කරමින් නිලධාරීන් 85 දෙනෙකු සහ සෙසු නිලයන් 650 දෙනෙකු සහභාගී වූ අතර, පෙළපාළි අණදෙන නිලධාරීයා වශයෙන් මේජර් ජෙනරාල් එම්.ජී.ඩබ්ලිව්.ඩබ්ලිව්.ඩබ්ලිව්.එම්.සී.බී වික්‍රමසිංහ මහතා කටයුතු කළ අතර, පෙළපාළියේ දෙවන අණදෙන නිලධාරී වශයෙන් බ්‍රිගේඩියර් එස්.පී. මලවරගේ මහතා කටයුතු කළේය.\n\nශ්‍රී ලංකා යුද හමුදාවේ 74 වන සංවත්සරයට සමගාමීව සර්ව ආගමික ආශීර්වාද ප්‍රාර්ථනා කරමින් ආගමික වැඩසටහන් රාශියක් පැවැත් වූ අතර, යුද හමුදා ඉතිහාසයේ සුවිශේෂී සටහනක් තබමින් මෙවර දුෂ්කර ප්‍රදේශයන්හි ළමා නිවාසයන්හි ළමයින් වෙනුවෙන් ‘ළමා දින සැමරුමක්’ පැවැත්වීම හා යුද හමුදා සාමාජිකයන් විසින් සිදු කරනු ලබන සුවිශේෂි වූ සේවාවන්,ජයග්‍රහණ හා දක්‍ෂතා ඇගැයීම සඳහා නිලධාරීන් 23ක් සහ සෙසු නිලයන් 20 දෙනෙකු වෙනුවෙන් ‘යුද හමුදාපතිවරයාගේ ප්‍රශංසාත්මක ලාංඡනය‘ පිරිනැමීම හා යුද හමුදාපතිවරයාගේ සංකල්පයකට අනුව ක්‍රියාත්මක කරන යුද හමුදා සෙබළුන්ගේ කියවීමේ පුරුද්ද වර්ධනය කිරීම, යුද හමුදා දැනුම වර්ධනය කිරීම හා ඒ තුළින් දැනුමෙන් පෝෂිත සෙබළකු බිහිකිරීමේ අරමුණින් ‘හොඳම දැනුම ඇති සෙබළා තෝරා ගැනීම‘ මෙවර 74 වන යුද හමුදා දිනයට සමගාමීව යුද හමුදා ඉතිහාසයට එක්වන කරුණකි.\n\n",
       "URL": "https://www.dinamina.lk/2023/10/11/local/29670/%e0%b6%ba%e0%b7%94%e0%b6%af-%e0%b7%84%e0%b6%b8%e0%b7%94%e0%b6%af%e0%b7%8f%e0%b7%80%e0%b7%9a-74-%e0%b7%80%e0%b7%90%e0%b6%b1%e0%b7%92-%e0%b7%83%e0%b6%82%e0%b7%80%e0%b6%ad%e0%b7%8a%e0%b7%83%e0%b6%bb-2/",
       "Category": "local",
       "Parent URL": "https://www.dinamina.lk/category/local//page/9/"
}