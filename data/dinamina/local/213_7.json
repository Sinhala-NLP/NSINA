{
       "Source": "dinamina",
       "Timestamp": "August 21, 2023 2:59 am",
       "Headline": "සාක් කලාපයේම නැති  ගිනි නිවන  උපාධිය දෙන  සරසවියක්  ශ්‍රී ලංකාවේ",
       "News Content": "මෙතෙක් දකුණු ආසියානු කලාපයේ කිසිදු රටක පිහිටුවා නොමැති ගිනි නිවීම් පිළිබඳ උපාධිධාරීන් බිහි කරන විශ්වවිද්‍යාලයක් ශ්‍රී ලංකාවේ පිහිටුවීමට දකුණු කොරියා – ශ්‍රී ලංකා නියෝජිතයෝ පිරිසක් සූදානම් වෙති.\n\nගිනි නිවීම් ක්ෂේත්‍රයට නව ශ්‍රමිකයින් බිහි කරලීමෙන් ඉහළ විදේශ විනිමය ආදායමක් අප රටට ලබාගත හැකි නිසා, කම්කරු හා විදේශ රැකියා ප්‍රවර්ධන ඇමැති මනුෂ නානායක්කාර මහතාගේ විශේෂ ඉල්ලීම මත නව විශ්වවිද්‍යාලය ඇරඹීමේ මූලික සාකච්ඡා දැනටමත් සිදුකොට තිබේ.\n\nදෙරටේ අධ්‍යාපන, ශ්‍රම සම්පත හා නව ආයෝජන භාර රාජ්‍ය අංශ බලධාරීහු හා පෞද්ගලික අංශ ආයෝජකයෝ අතර ඉකුත් දා කොළඹ දී පැවැති සාකච්ඡා සාර්ථක වූ බව එම ප්‍රධානීහු ප්‍රකාශ කළහ.\n\nඑම සාකච්ඡාවන්ට කම්කරු හා විදේශ රැකියා ප්‍රවර්ධන ඇමැති මනුෂ නානායක්කාර මහතා සමඟ මේ දිනවල මෙරටට පැමිණ සිටින දකුණු කොරියොවේ ජේජු ජාත්‍යන්තර විශ්වවිද්‍යාලයේ සහ ගිනි නිවීම් පිළිබඳ කොරියානු සංවිධානයේ උපසභාපති මහාචාර්ය කිම් සොන්ග් චොඕර් (Kim sonq chor) කොරියාවේ ගිනි නිවීම් සංවිධානයේ සභාපති කන්ග් යන් ජීන් (Kang yunjin) කොරියානු වෘත්තීය පුහුණු සංවර්ධන ආයතනයේ සම අධ්‍යක්ෂ චොයි ‍ඩොන්සන් (Choi donsun) ටෝජා ඉන්ටර්නැෂනල් කළමනාකරණ හා උපදේශක සමාගමේ සභාපති ආචාර්ය නිමල් රෝහිත කහගලගේව, ටෝජා ඉන්ටර්නැෂනල් කළමනාකරණ හා උපදේශක සමාගමේ අධ්‍යක්ෂවරුන් වන සම්පත් සඳකැළුම් සුරවීර, රවින්ද්‍ර ගයනාත් සිල්වා, ජී.ඩී.ගාමිණී යන මහත්වරු එක්ව සිටියහ.\n\nඑම සාකච්ඡාවලින් පසු කොළඹ කිග්ස්බරි හෝටලයේ ඊයේ (20) දහවල් පැවැති විශේෂ මාධ්‍ය හමුවකට එක් වූ ශ්‍රී ලංකා දකුණු කොරියානු ප්‍රධානීහු වැඩිදුරටත් අදහස් දක්වමින් මෙසේ ද සඳහන් කළහ.\n\nදකුණු කොරියාවේ රැකියා අවස්ථා ලබා ගැනීමට සුදුසුකම් ලබන ශ්‍රී ලාංකිකයින් ටොපික්(TOPIC) 02/03 විභාගයන්ට මුහුණ දී සමත් විය යුතුයි. එසේ සමත්වූවන්ට මාස 20ක කාලයක් තුළ ගිනි නිවීම් උපාධිය ලබා දීමට සැලසුම්කොට තිබෙනවා. ගිනි නිවීම් පිළිබඳව උපාධිධාරීන් බිහිකරන විශ්වවිද්‍යාල 54ක ගිනි නිවීම් ඒකක තිබෙනවා.\n\nගිනි නිවීම් උපකරණ , නව තාක්ෂණික දේ නිපදවන කර්මාන්තශාලා 10,800ක් පමණ තිබෙනවා. එවැනි කර්මාන්තශාලා 500ක් ඍජුවම අප සමඟ වැඩ කරනවා. දකුණු කොරියාවේදී කොරියානු භාෂාවෙන් මේ උපාධිය ලබාගැනීමට ශ්‍රී ලාංකිකයින්ට ඉක්මනින් ඉඩ ප්‍රස්තා විවර කිරීම අපේ අරමුණයි.\n\nටොපික් 02,03 භාෂා දැනුම මාස 06කින් මේ රටේදීම ලබා ගැනීමට හැකියි. එසේ දැනුම ලබාගත් අයව කොරියාවේදී උපාධිධාරීන් බවට පත් කරන්න සූදානම්.\n\nඅපි ශ්‍රී ලංකාවේත් මේ ගිනි නිවීම් පිළිබඳව උපාධිධාරී මට්ටමේ පිරිස් බිහි කරන්න පළමුව මධ්‍යස්ථානයක් වැඩිදියුණු කරනවා. ඒ සඳහා දැනට ගාල්ල නගර සභාවට අයත් ගිනි නිවීමේ ඒකකය වැඩිදියුණු කිරීමට බලාපොරොත්තු වෙනවා.\n\nගිනි නිවීම් පිළිබඳ උපාධිධාරීන් බිහි කරන විශ්වවිද්‍යාලයක් සාක් කලාපයේම නැහැ. අපි ලංකාවේ එවැනි විශ්වවිද්‍යාලයක් ආරම්භ කිරීම සමඟ කලාපයේ සෙසු රටවල අයටත් මෙහි පැමිණ උපාධිධාරීන් විය හැකියි. එතුළින් මෙරටට විදේශ විනිමය ලැබෙනවා.\n\nඉහළ වැටුප් හා දීමනා හිමි රැකියා ක්ෂේත්‍රයක් ගිනි නිවීම් අංශය. එම නිසා ශ්‍රී ලංකාවේ ශ්‍රම සම්පතට පමණක් නොවෙයි කලාපයේම ශ්‍රම සම්පතට මේ විශ්වවිද්‍යාලය ඇරඹීම වටිනා දෙයක්.\n\nශ්‍රී ලංකාව මේ සඳහා සුදුසුම රටක් බව කිව යුතුයි.\n\nදකුණු කොරියාව හා අනුබද්ධිත සීමාසහිත E 9 කාගෝ (පුද්) සමාගමේ සභාපති හා ටෝජා ඉන්ටර්නැෂනල් සමාගමේ අධ්‍යක්ෂ සම්පත් සුරවීර, සීමාසහිත සීකෝ ඉන්ටර්නැෂනල්(පුද්) සමාගමේ සභාපති හා ටෝජා ඉන්ටර්නැෂනල්හි අධ්‍යක්ෂ රවින්ද්‍ර ගයනාත් සිල්වා, අධ්‍යක්ෂ ඩී.ජී. ගාමිණී යන මහත්වරු ද මේ මාධ්‍ය හමුවේදී අදහස් දැක්වූහ.\n\nජයසිරි මුණසිංහ",
       "URL": "https://www.dinamina.lk/2023/08/21/local/15795/%e0%b7%83%e0%b7%8f%e0%b6%9a%e0%b7%8a-%e0%b6%9a%e0%b6%bd%e0%b7%8f%e0%b6%b4%e0%b6%ba%e0%b7%9a%e0%b6%b8-%e0%b6%b1%e0%b7%90%e0%b6%ad%e0%b7%92-%e0%b6%9c%e0%b7%92%e0%b6%b1%e0%b7%92-%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/213/"
}