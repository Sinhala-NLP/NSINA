{
       "Source": "dinamina",
       "Timestamp": "July 28, 2023 1:00 am",
       "Headline": "ශ්‍රී ලංකාව ආසියාවේ මෝටර් වාහන සැපයුම් දාමයේ කේන්ද්‍රස්ථානය කිරීම අරමුණයි",
       "News Content": "කර්මාන්ත ඇමැති වෛද්‍ය රමේෂ් පතිරණ\n\n2035 වසර වන විට ශ්‍රී ලංකාව ආසියාවේ මෝටර් වාහන සැපයුම් දාමයේ කේන්ද්‍රස්ථානය බවට පත් කිරීම රජයේ අරමුණ බව කර්මාන්ත හා වැවිලි කර්මාන්ත ඇමැති වෛද්‍ය රමේෂ් පතිරණ මහතා පවසයි.\n\nඇමැතිවරයා එසේ පැවසුවේ පසුගියදා (25) කර්මාන්ත අමාත්‍යාංශය හා කාර්මික සංවර්ධන මණ්ඩලය සංවිධාන කළ ජාතික රථ වාහන සම්මන්ත්‍රණයේ (National Automotive Conference) ප්‍රධාන ආරාධිතයා ලෙස සහභාගි වෙමිනි.\n\nමෝටර් වාහන ක්ෂේත්‍රය පිළිබඳව දැනුම්වත් කිරීම, ක්ෂේත්‍රයේ අභියෝග හඳුනා ගැනීමේ හා ක්ෂේත්‍රයේ නිරතවන්නන් දිරිමත් කිරීම අරමුණු කර ගනිමින් මේ සම්මන්ත්‍රණය පැවැත්විණි. මෝටර් වාහන නිෂ්පාදකයන්, වාහන එකලස් කරන්නන්, මෝටර් වාහන උපාංග හා අමතර කොටස් නිෂ්පාදකයන්, වාහන ආනයනකරුවන්, දේශීය අගය එකතු කරන්නන් ඉලක්ක කර ගනිමින් පැවැත් වු මේ සම්මන්ත්‍රණයේදී ශ්‍රී ලංකාවේ මෝටර් වාහන ක්ෂේත්‍රයේ ප්‍රවර්ධනය ගැන දීර්ඝ ලෙස සාකච්ඡා කෙරිණි.\n\nමෙහිදී මෝටර් වාහන ක්ෂේත්‍රයේ නියුතු ආයෝජකයන් හා කර්මාන්තකරුවන් වාණිජ බැංකුවලින් ණය ලබා ගැනීමේදී සිදුවන ගැටලු, වෘත්තිකයන් රට හැර යෑම නිසා ඇතිවන ගැටලු, අමුද්‍රව්‍ය සඳහා පනවා ඇති ආනයන බදු මෙන්ම රජය විසින් ගෙන ඇති ප්‍රතිපත්තිමය තීරණ වරින් වර වෙනස් කිරීම නිසා ඇති වන ගැටලු ආදී ඔවුන් මුහුණ දෙන අභියෝග රැසක් ගැනත් ඒවා විසඳා ගැනීමට ගත හැකි ක්‍රියාමාර්ග ගැනත් අවධානය යොමු කෙරිණි.\n\nතවදුරටත් කතා කරමින් කර්මාන්ත හා වැවිලි කර්මාන්ත ඇමැති වෛද්‍ය රමේෂ් පතිරණ මහතා මෙසේ ද පැවසීය.\n\n“කර්මාන්තකරුවන් වෙනුවෙන් ක්‍රියාත්මක කරන ආරක්ෂණවාදී ප්‍රතිපත්තිය නිසා දේශීය කර්මාන්තකරුවන්ට ගෝලීය වශයෙන් තරගකාරී අවස්ථා උදා වී ඇති බවත් ඒ තුළින් ඔවුන්ට තම ව්‍යාපාරික ඉලක්ක කරා ළඟාවීමට හැකියාව ලැබී ඇති බවත් පැවසීය.\n\nලංකාවේ කර්මාන්ත ක්ෂේත්‍රයට විශාල දායකත්වයක් මෝටර් වාහන ක්ෂේත්‍රය ලබා දෙනවා. මේ වන විට ලංකාවේ මෝටර් වාහන ක්ෂේත්‍රය නව මානයකට ගමන් කරනවා. ලෝකයේ ඇති ඉහළම ගුණාත්මක තත්ත්වයන් කරා ළඟාවීමට අපගේ කර්මාන්තකරුවන්ට හැකි වී තිබෙනවා. වර්තමානයේ අපගේ කර්මාන්තකරුවන් පූර්ණ වශයෙන්ම දේශීය වාහන නිෂ්පාදනයට යොමු වෙලා තිබෙනවා. ඒක මේ ක්ෂේත්‍රයේ විශාල ප්‍රවර්ධනයක්. මේ වන විට දේශීය ආයතන 26ක් ලංකාවේ වාහන එකලස් කිරීමේ කර්මාන්තයේ යෙදී සිටිනවා. ඒ අනුව මේ ක්ෂේත්‍රය අනාගතයක් පෙන්නුම් කරනවා. ඉදිරියේදී කර්මාන්ත අමාත්‍යාංශය, පරිසර අමාත්‍යාංශය හා ප්‍රවාහන අමාත්‍යාංශය සමඟ එකාබද්ධව e- mobility නමින් ඉලෙක්ට්‍රොනික වාහන ප්‍රතිපත්තියක් සකස් කිරීමට කටයුතු සැලසුම් කර තිබෙනවා. එසේම රාජ්‍ය අංශයේ සුවිශේෂි මැදිහත්වීම මත පෞද්ගලික හා රාජ්‍ය අංශය ඒකාබද්ධව මේ ක්ෂේත්‍රය ඉදිරියට ගෙනයෑමට බලාපොරොත්තු වෙනවා”යැයි පැවසීය.”\n\nප්‍රවාහන ඇමැති ආචාර්ය බන්දුල ගුණවර්ධන මහතා –\n\n“ශ්‍රී ලංකාවේ කර්මාන්ත ක්ෂේත්‍රයේ හැරවුම් ලක්ෂ්‍යයක් උදාවී ඇති බවත් ආනයන ආදේශන නව ඉසව් සොයා යමින් වැටී තිබූ ආර්ථික අර්බුදයෙන් මිදීමට දේශීය කර්මාන්තකරුවන් දැක්වු දායකත්වය ගැන තමා ප්‍රණාමය පුද කරන බව පැවසීය. එසේම ශ්‍රී ලංකාවේ කර්මාන්ත ක්ෂේත්‍රය කෘත්‍රිම බුද්ධිය සමඟ ඉදිරියට ගමන් කළ යුතු බවත් දේශපාලන මතවාදයන්ගෙන් බැහැරව රටේ ආර්ථික ප්‍රතිපත්ති ක්‍රියාත්මක විය යුතු බවත් පැවසීය.”\n\nකර්මාන්ත අමාත්‍යංශයේ ලේකම් තිලකා ජයසුන්දර, පරිසර අමාත්‍යාංශයේ ලේකම් අනිල් ජාසිංහ, ප්‍රවාහන අමාත්‍යාංශයේ ලේකම් එම්.එම්.පී.කේ.මායාදුන්න, අමාත්‍යාංශයන්හි අතිරේක ලේකම්වරුන්, කාර්මික සංවර්ධන මණ්ඩලයේ සභාපති සාරංග අලහප්පෙරුම, ශ්‍රී ලංකා රේගු අධ්‍යක්ෂ ජනරාල් පී.බී.එස්.සී නෝනිස්, ලංකා හාමන්ස් පෞද්ගලික සමාගමේ විධායක සභාපති රොහාන් පල්ලේවත්ත, දෙස් විදෙස් ආයෝජකයන්, කර්මාන්තකරුවන්, ප්‍රතිපත්ති සම්පාදකයන්, ප්‍රතිපත්ති ක්‍රියාත්මක කරවන්නන්, රාජ්‍ය නිලධාරීන් ඇතුළු විශාල පිරිසක් මේ අවස්ථාවට සහභාගි වූහ.\n\nඋදුලා පීරිස්",
       "URL": "https://www.dinamina.lk/2023/07/28/local/9843/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%86%e0%b7%83%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%b8%e0%b7%9d%e0%b6%a7%e0%b6%bb/",
       "Category": "local",
       "Parent URL": "https://www.dinamina.lk/category/local//page/319/"
}