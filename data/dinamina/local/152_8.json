{
       "Source": "dinamina",
       "Timestamp": "September 5, 2023 2:55 am",
       "Headline": "කොළඹගේ-ටොරින්ටන් නිවාස ව්‍යාපෘතිවල ඉදිකිරීම් කඩිනමින් අවසන් කරන්න",
       "News Content": "\n\nකොරෝනා වසංගතය සහ ආර්ථික අර්බුදය හේතුවෙන් තාවකාලිකව ඉදිකිරීම් කටයුතු නතර වූ කොළඹගේ මාවත සහ ටොරින්ටන් මාවත නිවාස ව්‍යාපෘතිවල ඉදිකිරීම් කටයුතු කඩිනමින් අවසන් කරන ලෙස නාගරික සංවර්ධන හා නිවාස ඇමැති ප්‍රසන්න රණතුංග මහතා නාගරික සංවර්ධන අධිකාරියට උපදෙස් දුන්නේය.\n\nනාගරික සංවර්ධන අධිකාරිය පවසන්නේ එම නිවාස ව්‍යාපෘති දෙක යටතේ නිවාස ඒකක 735ක් ඉදිකිරීමට නියමිත බවයි. මේ නිවාස ව්‍යාපෘති දෙක ඉදිකෙරෙන්නේ නාගරික පුනර්ජීවන ව්‍යාපෘතිය යටතේයි. මේ සඳහා වැය වන මුදල සපයා ගැනීමට අදාළ අංශ සමඟ සාකච්ඡා කරමින් සිටින බව නාගරික සංවර්ධන අධිකාරිය කියයි.\n\nඇමැති ප්‍රසන්න රණතුංග මහතා මුදල් අමාත්‍යාංශය සමඟ ද සාකච්ඡා කිරීමට නියමිතය.\n\nනාගරික පුනර්ජීවන ව්‍යාපෘතිය යටතේ 2010 සිට මේ දක්වා නිවාස ව්‍යාපෘති 25ක් ආරම්භ කර එයින් නිවාස ව්‍යාපෘති 23ක වැඩ සම්පූර්ණයෙන්ම අවසන් කර ජනතා අයිතියට පත් කර ඇතැයි නාගරික සංවර්ධන අධිකාරිය පවසයි.\n\nනාගරික සංවර්ධන අධිකාරිය පවසන්නේ වැඩ අවසන්වූ නිවාස ව්‍යාපෘති 23 යටතේ නිවාස ඒකක 14,049 ඉදිකර ඇති බවයි.\n\nදෙමටගොඩ – මිහිඳුසෙන්පුර, ඔරුගොඩවත්ත – පුරදොර සෙවණ, බොරැල්ල – සිරිසර උයන, බොරැල්ල- මෙත්සර උයන, බ්ලූමැන්ඩල් – සිරිසඳ සෙවණ, වැල්ලවත්ත – ලක්මුතු සෙවණ, හේනමුල්ල – රන්දිය උයන, එදිරිසිංහවත්ත – සිරිමුතු උයන, ෆර්ගියුෂන් පාර – මුවදොර උයන, මාලිගාවත්ත – ලක්හිරු සෙවණ, සාලමුල්ල – ලක්සඳ සෙවණ අදියර 1 හා අදියර 2, ප්‍රදීපා මාවත – සියසෙත සෙවණ, බ්ලූමැන්ඩල් – ජයමඟ සෙවණ, මාලිගාවත්ත – ලක්සෙත සෙවණ, හේනමුල්ල – මෙත්සඳ සෙවණ, දෙමටගොඩ – සියපත් සෙවණ, හේනමුල්ල – සත්හිරු සෙවණ, කොලොන්නාව – සංහිඳ සෙවණ, හේනමුල්ල – මිහිජය සෙවණ, හේනමුල්ල – හෙළමුතු සෙවණ, හේනමුල්ල – රන්මිතු සෙවණ, පොල්හේන්ගොඩ – කොලොම්තොට සරසවි උයන එලෙස වැඩ අවසන් කර ඇති නිවාස ව්‍යාපෘති වේ.\n\n\n\nඋපාලි කරුණාරත්න",
       "URL": "https://www.dinamina.lk/2023/09/05/local/19548/%e0%b6%9a%e0%b7%9c%e0%b7%85%e0%b6%b9%e0%b6%9c%e0%b7%9a-%e0%b6%a7%e0%b7%9c%e0%b6%bb%e0%b7%92%e0%b6%b1%e0%b7%8a%e0%b6%a7%e0%b6%b1%e0%b7%8a-%e0%b6%b1%e0%b7%92%e0%b7%80%e0%b7%8f%e0%b7%83-%e0%b7%80/",
       "Category": "local",
       "Parent URL": "https://www.dinamina.lk/category/local//page/152/"
}