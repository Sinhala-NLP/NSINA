{
       "Source": "dinamina",
       "Timestamp": "August 5, 2023 11:19 pm",
       "Headline": "දෙමළ ජනතාව අකැමැති නිසා සජිත් අගමැතිකමට සුදුසු නෑ",
       "News Content": "දෙමළ ජනතාව තුළ සජිත් ප්‍රේමදාස මහතාට කිසිදු කැමැත්තක් නොමැති නිසා ඔහු ජනාධිපති ධුරයට කිසිසේත්ම සුදුසු පුද්ගලයෙකු නොවන බව දෙමළ ජනතා සන්ධානයේ නායක සී.වී. විග්නේශ්වරන් මන්ත්‍රීවරයා යාපනයේදී පෙරේදා (05) පැවසීය.\n\nවර්තමාන දේශපාලන තත්ත්වය පිළිබඳව යාපනයේ මාධ්‍යවේදීන් නැඟූ ප්‍රශ්නවලට පිළිතුරු සපයමින් විග්නේශ්වරන් මන්ත්‍රීවරයා සඳහන් කළේ දැනට පවතින 13 වැනි ආණ්ඩුක්‍රම ව්‍යවස්ථා සංශෝධනය උතුරු නැඟෙනහිර ප්‍රශ්නය විසඳීමට ඇති එකම හෝ හොඳම මඟ නොවුණත් ඒ පිළිබඳව හෝ සජිත් ප්‍රේමදාස මහතා කිසිවක් කතා නොකරන බවයි.\n\nඋතුරු නඟෙනහිර දෙමළ ප්‍රශ්නය නොවිසඳා රට සංවර්ධනය කළ හැකි බව යමෙක් ප්‍රකාශ කරයි නම එය මිථ්‍යාවක් බව කී මන්ත්‍රීවරයා සජිත් ප්‍රේමදාස මහතාද මේ දෙමළ ප්‍රශ්නය පිළිබඳව ස්ථිරව යමක් ප්‍රකාශ නොකරන අයෙකු බවද සඳහන් කළේය.\nජනාධිපතිවරයා ඉතා ඉක්මනින්ම පාර්ලිමේන්තුව අමතා 13 වෙනි ආණ්ඩුක්‍රම සංශෝධනය හා ඊට අයත් බලතල ගැන කතා කිරීමට සූදානමින් සිටින බව කී විග්නේශ්වරන් මන්ත්‍රීවරයා ඔහුගේ එම කතාව ඉදිරිපත් වන තුරු දෙමළ දේශපාලන පක්ෂ බලා සිටින බවද ප්‍රකාශ කළේය.\n13 වෙනි ආණ්ඩුක්‍රම ව්‍යවස්ථාව ගැන දකුණේ ජ්නතාව තුළ විශාල බියක් ඇති බවත් එය එසේ විය යුතු තත්ත්වයක් නොවන බවත් ප්‍රකාශ කළ මන්ත්‍රීවරයා මේ නිසාම රට තුළ විවිධ මතවාද ගොඩනැඟෙමින් පවතින බවද පෙන්වා දුන්නේය.\n\nශ්‍රී ලංකාවට බුද්ධාගම පැමිණ වසර 700කට පසුව සිංහල භාෂාව පැමිණි නමුත් පුරාවිද්‍යා නිලධාරීන් ප්‍රශ්නය යට ගැසීමට එම ඉතිහාසය පවා විකෘති කොට ඇති බවද ඔහු කියා සිටියේය.\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/05/local/12247/%e0%b6%af%e0%b7%99%e0%b6%b8%e0%b7%85-%e0%b6%a2%e0%b6%b1%e0%b6%ad%e0%b7%8f%e0%b7%80-%e0%b6%85%e0%b6%9a%e0%b7%90%e0%b6%b8%e0%b7%90%e0%b6%ad%e0%b7%92-%e0%b6%b1%e0%b7%92%e0%b7%83%e0%b7%8f-%e0%b7%83/",
       "Category": "local",
       "Parent URL": "https://www.dinamina.lk/category/local//page/282/"
}