{
       "Source": "dinamina",
       "Timestamp": "August 26, 2023 1:00 am",
       "Headline": "ජාතික භාෂා අධ්‍යාපන හා පුහුණු ආයතනයේ වැඩ තහනමට ලක් වූ අධ්‍යක්ෂ ජනරාල් විනය පරීක්ෂණයක් නැතිව සේවයේ පිහිටුවලා",
       "News Content": "2019 වසරේදී වැඩ තහනමට ලක්ව ඇති ජාතික භාෂා අධ්‍යාපන හා පුහුණු ආයතනයේ අධ්‍යක්ෂ ජනරාල්වරයා 2020 වසරේදී නැවත සේවයේ පිහිටුවා ඇති බවත් විධිමත් විනය පරීක්ෂණයකින් තොරව වැඩ තහනමට ලක්වූ කාලයට අදාළව වැටුප් සහ දීමනා ලෙස රුපියල් 556108 මුදලක් ගෙවා ඇති බවත් රජයේ ගිණුම් පිළිබඳ කාරක සභාවේදී අනාවරණය වී ඇත. අදාළ නිලධාරියා මේ වන විට ඉල්ලා අස්වීමේ ලිපියක් භාර දී ඇති බවත් අනාවරණය වී ඇත. එමෙන්ම ප්‍රධානම තනතුරක් වන අධ්‍යක්ෂ ජනරාල් ධුරය සඳහා වැඩ බලන නිලධාරියෙකු කඩිනමින් පත්කරන ලෙසත් ස්ථිර අධ්‍යක්ෂ ජනරාල්වරයකු පත් කිරීමට කඩිනමින් පියවර ගන්නා ලෙසත් කාරක සභාව නියෝග කර ඇත. පාර්ලිමේන්තු මන්ත්‍රී මහාචාර්ය රංජිත් බණ්ඩාර මහතාගේ සභාපතීත්වයෙන් පොදු ව්‍යාපාර පිළිබඳ කාරක සභාව (කෝප් කමිටුව) 24 වනදා රැස්වූ අතර, ජාතික භාෂා අධ්‍යාපන හා පුහුණු ආයතනය කැඳවා තිබිණ. මෙහිදී 2019 වර්ෂය සඳහා විගණකාධිපති වාර්තාව හා වර්තමාන කාර්යසාධනය පිළිබඳ පරීක්ෂා කිරීම සිදු වූ අතර, රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශ ලේකම් කේ.ඩී.එන්. රංජිත් අසෝක, ජාතික භාෂා අධ්‍යාපන හා පුහුණු ආයතනයේ සභාපති ජයම්පති බණ්ඩාර හීන්කෙන්ද යන මහත්වරු ඇතුළු නිලධාරීන් පිරිසක් මෙම අවස්ථාවට කැඳවා තිබිණි. 2007 අංක 26 දරන ජාතික භාෂා අධ්‍යාපන සහ පුහුණු ආයතන පනත වත්මන් අවශ්‍යතාවට ගැළපෙන පරිදි යාවත්කාලීන කිරීම සිදු විය යුතු බවත් ඒ සඳහා කඩිනම් ක්‍රියාමාර්ග ගන්නා ලෙසත් රජයේ ගිණුම් පිළිබඳ කාරක සභාව එහි බලධාරීන්ට නියෝග කර ඇත. එමෙන්ම කෝප් කමිටුවෙන් ලබා දුන් නිර්දේශවල ප්‍රගතිය විමසීම සඳහා මෙම ආයතනය නැවත මාස හයකින් කැඳවීමට ද මෙහිදී තීරණය විය. සේවකයන් 29 දෙනෙකු පමණක් සිටින ආයතනයකට මහල් 5කින් යුතු ගොඩනැඟිල්ලක් රුපියල් ලක්ෂ 12.5ක මුදලට ආ‍යතනයේ ප්‍රධාන කාර්යාලය ලෙස කුලියකට ගැනීම පිළිබඳව සාකච්ඡා විය. 2017 වසරේදී කුලියට ලබා ගත් මෙම ගොඩනැඟිල්ල සඳහා ගෙවීම් සිදු කිරීම නාස්තියක් බව පෙන්වා දෙමින් අවස්ථා ගණනාවකදී කරුණු පෙන්වා දී ඇති බව අමාත්‍යාංශ ලේකම්වරයා පැවසීය. එසේම මෙම ගිවිසුම් බදු කාලය 2023 වසරේ පෙබරවාරි මාසයෙන් අවසන්ව ඇති බව ද හෙළි විය. ඒ අනුව සති දෙකක් තුළ මේ සම්බන්ධයෙන් ගන්නා තීන්දු පිළිබඳ වාර්තා කරන ලෙස අමාත්‍යාංශ ලේකම්වරයාට නියෝග කෙරිණි. මෙම ආයතනය භාෂා පුහුණු පාඨමාලා පැවැත්වී‍ම පෞද්ගලික ආයනවලට පවරාදීම පිළිබඳව අවධානය යොමු විය. රජයේ නිලධාරීන්ට භාෂාවන් සම්බන්ධ ප්‍රවිණතාව ලබා ගැනීම අනිවාර්ය කර ඇති පසුබිමක මෙම ආයතනය පාඨමාලා පැවැත්වීමෙන් ලැබෙන ආදායමෙන් ආයතනයට 15%ක් පමණක් ලැබෙන බව ද හෙළි විය. මෙහිදී විගණකාධිපතිවරයා පෙන්වා දුන්නේ මේ හරහා පාඨමාලාවල ගුණාත්මක බව ඇතුළු කරුණු පිළිබඳව ද ගැටලු මතුවන බවයි. එබැවින් මේ පිළිබඳව අමාත්‍යාංශය සමඟ එක්ව තීරණයක් ගන්නා ලෙසත් ගනු ලබන ක්‍රියාමාර්ග වාර්තා කරන ලෙසත් දැනුම් දුන්නේය.\n\nවිවිධ අමාත්‍යාංශ යටතේ අවස්ථා ගණනාවකදී පැවති මෙම ආයතනයේ පරිපාලනය කෙරෙහි අමාත්‍යාංශයේ මැදිහත්වීම මීට වඩා සිදු විය යුතු බව කමිටු සභාපතිවරයා අවධාරණ‍ය කළේය. මේ අනුව ආයතනය අමාත්‍යාංශයට පරිබාහිරව කටයුතු කරන්නේ නම් ලැබී ඇති බලතල අනුව අවශ්‍ය පියවර ගන්නා ලෙස අමාත්‍යාංශ ලේකම්වරයාට නියෝග කෙරිණි. මීට අමතරව ප්‍රසම්පාදන මාර්ගෝපදේශයන්ගෙන් බැහැරව 2019 වසරේදී ගුවන්විදුලි වැඩසටහනක් සඳහා රු. මිලියන 15ක් සහ රූපවාහිනි වැඩසටහනක් වෙනුවෙන් රු. මිලියන 4ක් වැය කිරීම සම්බන්ධයෙන් ද අවධානය යොමු විය.\n\nමේ පිළිබඳ ගනු ලබන ක්‍රියාමාර්ග පිළිබඳ සති දෙකක් තුළ වාර්තා කරන ලෙස ද අමාත්‍යාංශ ලේකම්වරයාට උපදෙස් ලබාදීම සිදු විය. එසේම මෙහිදී අදහස් දක්වමින් ජාතික භාෂා අධ්‍යාපන හා පුහුණු ආයතනයේ සභාපතිවරයා පවසා සිටියේ මේ වන විට ස්වයංව යැපීමට හැකි පරිදි ආයතනය වර්ධනය වූ බවත් රු. මිලියන 162ක මුදල් තැන්පතුවක් ද කිරීමට හැකියාව ලැබූ බවයි.\n\nමේ අනුව කෝප් කමිටුවෙන් ලබා දුන් නිර්දේශවල ප්‍රගතිය විමසීම සදහා මෙම ආයතනය නැවත මාස හයකින් කැඳවීමට ද මෙහිදී තීරණය විය.\n\nමෙම රැස්වීමට රාජ්‍ය අමාත්‍යවරුන් වන ජානක වක්කුඹුර, ලොහාන් රත්වත්තේ, පාර්ලිමේන්තු මන්ත්‍රීවරුන් වන නිමල් ලන්සා, නලීන් බණ්ඩාර ජයමහ, එස්. එම්. මරික්කාර්, උපුල් මහේන්ද්‍ර රාජපක්ෂ, ෂානක්කියන් රාජපුත්තිරන් රාසමාණික්කම්, (නීතිඥ) මධුර විතානගේ සහ ගරු(මහාචාර්ය) චරිත හේරත් යන මහත්වරු සහභාගි වූහ.",
       "URL": "https://www.dinamina.lk/2023/08/26/local/17425/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%b7%e0%b7%8f%e0%b7%82%e0%b7%8f-%e0%b6%85%e0%b6%b0%e0%b7%8a%e0%b6%ba%e0%b7%8f%e0%b6%b4%e0%b6%b1-%e0%b7%84%e0%b7%8f-%e0%b6%b4%e0%b7%94-2/",
       "Category": "local",
       "Parent URL": "https://www.dinamina.lk/category/local//page/188/"
}