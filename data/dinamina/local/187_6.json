{
       "Source": "dinamina",
       "Timestamp": "August 26, 2023 1:00 am",
       "Headline": "ශ්‍රී ලංකාවේ සිංගප්පූරු ගුවන් සේවයේ 2023 හොඳම කාර්ය මණ්ඩලය ලෙස තෝරාගනී",
       "News Content": "සිංගප්පූරු ගුවන් සේවය විසින් ලොව පුරා සිටින තම කාර්ය මණ්ඩල අතරින් 2023 වසරේ හොඳම කාර්ය මණ්ඩලය ලෙස ශ්‍රී ලංකාවේ කටුනායක ගුවන් තොටුපොළේ සේවයේ නිරත කාර්ය මණ්ඩලය තෝරාගෙන තිබේ.\n\nඑහිදී ගුවන් මගී සේවා, ගුවන් භාණ්ඩ ප්‍රවාහන මෙහෙයුම් කටයුතු, ආසන වෙන් කිරීම්, කාර්යක්ෂම සහ සුහදශීලී සේවා කටයුතු, සන්නිවේදන සේවා ආදී විවිධ අංශ ඇගයීමකට ලක් කර තිබේ .\n\nමේ සඳහා වූ සම්මාන ප්‍රදාන උත්සවය ඉකුත්දා (15) සිංගප්පූරුවේ, ෂැංග්‍රිල්ලා හෝටලයේ දී පැවති අතර එය ලබා ගැනීමට සිංගප්පූරු ගුවන් සේවයේ කටුනායක ගුවන් තොටුපොළ කළමනාකරු දිල්රුක්ෂි කුඩාලියනගේ මහත්මිය ඇතුළු පිරිසක් එහි ගොස් සිටියහ.\n\nලෝකයේ ගුවන් සේවා අතරින් හොඳම ගුවන් සේවය ලෙස 11 වතාවක් සිංගප්පූරු ගුවන් සේවය තේරී පත් වී ඇති අතර ඔවුන් සතුව නවීන ගුවන් යානා 300කට අධික ප්‍රමාණයක් ඇති අතර ඔවුන් ලොව පුරා රටවල් 64ක් සමඟ ඍජු ගුවන් ගමන් සේවා ක්‍රියාත්මක කරයි.\n\nඑසේම පසුගිය කොරෝනා සමයේ දී ශ්‍රී ලංකාවේ මේ සිංගප්පූරු ගුවන් සේවා කණ්ඩායම , පැවති අවදානම මධ්‍යයේ ඉටු කළ සේවය අගයා සිංගප්පූරු ගුවන් සේවය Ò ග්‍රිට් Ò ( Grit ) නැමැති සම්මානය ද පසුගියදා ප්‍රදානය කර තිබුණි.\n\nකටුනායක ටී.කේ.ජී.කපිල",
       "URL": "https://www.dinamina.lk/2023/08/26/local/17338/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b7%83%e0%b7%92%e0%b6%82%e0%b6%9c%e0%b6%b4%e0%b7%8a%e0%b6%b4%e0%b7%96%e0%b6%bb%e0%b7%94/",
       "Category": "local",
       "Parent URL": "https://www.dinamina.lk/category/local//page/187/"
}