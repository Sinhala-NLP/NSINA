{
       "Source": "dinamina",
       "Timestamp": "August 17, 2023 2:48 am",
       "Headline": "වැලිමඩ-උළුගලවත්තෙන් පොහොර රට යැවීම අරඹයි  වැඩි ප්‍රමාණයක් ඩුබායිවලට",
       "News Content": "වැලිමඩ උළුගලවත්ත කාබනික ඝන පොහොර මධ්‍යස්ථානය මඟින් මාසිකව කාබනික පොහොර මෙට්‍රික් ටොන් 5000ක් අපනයනය කිරීමේ කටයුතු ආරම්භ කෙරේ.\n\nමේ අපනයන කටයුතු ඇරැඹීම කෘෂිකර්ම ඇමැති මහින්ද අමරවීර මහතාගේ ප්‍රධානත්වයෙන් සිදු කළ අතර, මේ පොහොරවලින් වැඩි ප්‍රමාණයක් මේ වන විට ඩුබායිහි ඉදිකෙරෙමින් තිබෙන වගා ව්‍යාපෘතියක් සඳහා සපයනු ලබයි.\n\nජාතික ආහාර ප්‍රවර්ධන මණ්ඩලය යටතේ තිබෙන වැලිමඩ උළුගලවත්ත කාබනික ඝන පොහොර සැකසුම් මධ්‍යස්ථානයේ කාබනික පොහොර නිෂ්පාදනය නිරීක්ෂණය කළ ඇමැතිවරයා එම කටයුතු තවත් ඉහළ නංවන ලෙස අදාළ නිලධාරින්ට උපදෙස් දුන්නේය. එමෙන්ම එම කාබනික පොහොර යොදා සකස් කළ ආරක්ෂිත කුටිවල වගා කරන ලද සාර්ථක එළවළු වගාව හා ගස්ලබු වගාව ද ඇමැතිවරයා පරීක්ෂා කළේය.\n\nමෙහිදී අදහස් දැක්වූ ඇමැතිවරයා පෙන්වා දුන්නේ සියයට සියයක් කාබනික පොහොර යොදා මෙරට කෘෂි කර්මාන්ත කටයුතු කිරීමට ගත් තීරණය නිසා ශ්‍රී ලංකාවේ කෘෂි කර්මාන්තය මුළුමනින්ම බිඳ වැටුණු බවයි.\n\nමේ වන විට 100%ක්ම නැවතත් රසායනික පොහොර යෙදීමට ගොවීන් පෙලඹී තිබුණත් රසායනික පොහොර යෙදීමෙන් සිදුවන සෞඛ්‍යමය ගැටලු සම්බන්ධව විශාල කතිකාවක් මින් පෙර විද්වතුන් විසින් රට පුරා ක්‍රියාත්මක කළ බව ද ඇමැතිවරයා කීය. නමුත් කාබනික ගොවිතැන සියයට සියයක්ම ක්‍රියාත්මක කිරීමට යෑමෙන් අත්වූ නරක ප්‍රතිඵල නිසා ඔවුන්ද දැන් ඒ සම්බන්ධව අදහස් ප්‍රකාශ නොකරන බව අමරවීර මහතා පැවසීය.\n\nගොවිතැනින් සාර්ථක ප්‍රතිඵල ලබා ගැනීමට නම් කාබනික හා රසායනික පොහොර දෙවර්ගයම නිර්දේශිත ප්‍රමාණ අනුව යෙදීම මඟින් ඉහළ අස්වැන්නක් ලබා ගැනීමට මෙන්ම ආහාරවල ගුණාත්මක භාවයටත් හේතු වන බව කෘෂිකර්ම දෙපාර්තමේන්තුව කළ පර්යේෂණ මඟින් සනාථ වී තිබේ. බතලගොඩ වී අභිජනන මධ්‍යස්ථානය විසින් කළ පරීක්ෂණ අනුව වැඩිම වී අස්වැන්නක් ලබා ගැනීමට හැකි වී තිබෙන්නේ කාබනික හා රසායනික පොහොර දෙවර්ගයම නිසි නිර්දේශ අනුව භාවිත කිරීමෙන් බව ද කෘෂිකර්ම ඇමැතිවරයා මෙහිදී සඳහන් කළේය.\n\nඌව පළාත් ආණ්ඩුකාර ඒ. එච්. එම්. මුසම්මිල්, පාර්ලිමේන්තු මන්ත්‍රී සුදර්ශන දෙනිපිටිය, කෘෂිකර්ම අමාත්‍යාංශයේ ලේකම් ගුණදාස සමරසිංහ හා ජාතික ආහාර ප්‍රවර්ධන මණ්ඩලයේ සභාපති පාලින්ද සාගර මහත්වරුන් ඇතුළු පිරිසක් මේ අවස්ථාවට සහභාගි වූහ.\n\nබුද්ධිකා ඉඹුලාන",
       "URL": "https://www.dinamina.lk/2023/08/17/local/14822/%e0%b7%80%e0%b7%90%e0%b6%bd%e0%b7%92%e0%b6%b8%e0%b6%a9-%e0%b6%8b%e0%b7%85%e0%b7%94%e0%b6%9c%e0%b6%bd%e0%b7%80%e0%b6%ad%e0%b7%8a%e0%b6%ad%e0%b7%99%e0%b6%b1%e0%b7%8a-%e0%b6%b4%e0%b7%9c%e0%b7%84%e0%b7%9c/",
       "Category": "local",
       "Parent URL": "https://www.dinamina.lk/category/local//page/232/"
}