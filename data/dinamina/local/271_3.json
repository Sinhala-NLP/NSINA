{
       "Source": "dinamina",
       "Timestamp": "August 9, 2023 1:00 am",
       "Headline": "යොවුන් බීච් වොලිබෝල් ක්‍රීඩකයන්ට දිනුමක්",
       "News Content": "පොදු රාජ්‍ය මණ්ඩලීය යොවුන් ක්‍රීඩා උලෙළේදී සිය පළමු ජයග්‍රහණය වාර්තා කිරීමට ශ්‍රී ලංකා බීච් වොලිබෝල් ක්‍රීඩකයෝ සමත් වූහ. ට්‍රිනිඩෑඩ් ඇන්ඩ් ටුබැගෝහිදී පැවැත්වෙන තරගාවලියේ 9 – 12 ස්ථාන වෙනුවෙන් පැවති පළමු තරගයේදී සත්කාරකයන්ට එරෙහිව වට 2 – 0ක ජයක් හිමි කර ගැනීමට ශ්‍රී ලංකා කණ්ඩායම සමත් විය. ශ්‍රී ලංකා කණ්ඩායමට සීදුව දවිසමර විදුහලේ නිෂාන් මධුෂ සහ මාරවිල සාන්ත සේවියර් විදුහලේ සමිත් ඔලිවර් එක්ව සිටින අතර, ඊයේ පැවති මේ තරගයේ පළමු වටය ලකුණු 21 – 14ක් ලෙස පහසුවෙන් ජය ගැනීමට ඔවුන් සමත් වූහ. කෙසේ වෙතත් තියුණු මුහුණුවරක් ගත් දෙවැනි වටයේදී ලකුණු 28 – 26ක් ලෙස ජය ගනිමින් තරගයේ ජය තහවුරු කර ගැනීමට ශ්‍රී ලංකා ක්‍රීඩකයෝ සමත් වූහ.\n\nමේ තරගාවලියේ මූලික වටයේ පළමු තරගයේදී ට්‍රිනිඩෑඩ් හමුවේ වට 2 – 0කින් පරාජය වී තිබීම විශේෂත්වයකි. එම වටයේ දෙවැනි තරගයේ දී සයිප්‍රස් හමුවේ වට 2 – 0කින් පරාජය වූ ශ්‍රී ලංකා පිල 16 දෙනාගේ වටයේදී එංගලන්තය හමුවේ 2 – 0කින් පරාජය වීම හේතුවෙන් ශ්‍රී ලංකා පිලට 9 – 12ත් අතර තරග වටයට එක් වීමට සිදු විය. එහි පළමු තරගය ජය ගැනීම හේතුවෙන් ශ්‍රී ලංකා පිල අද (9) 9 – 10ත් අතර ස්ථාන වෙනුවෙන් සාන්ත කිට්ස් ඇන්ඩ් නේවිස් පිල සමඟින් තරග වැදීමට නියමිතය.\n\nමේ අතර ක්‍රීඩා උලෙළේ දුර පැනීමේ ඉසව්වට එක් වූ ශලනි හන්සිකා මුණසිංහ ක්‍රීඩිකාවන් 13 දෙනකු අතුරින් 8 වැනි ස්ථානයට පත් වූවාය. ඇය එහිදී මීටර් 5.65ක දක්ෂතාවක් දැක්වූ අතර, එය ඇයගේ දෙවැනි හොඳම පෞද්ගලික දක්ෂතාව ලෙසට සටහන් විය. කෙසේ වෙතත් පෙරේදා සවස මේ ඉසව්වට එක්වූ ශලනි දීර්ඝ ගුවන් ගමනින් පසුව එදින පෙරවරුවේ ට්‍රිනිඩෑඩ් වෙත ළඟාවී තිබිණි.",
       "URL": "https://www.dinamina.lk/2023/08/09/local/12661/%e0%b6%ba%e0%b7%9c%e0%b7%80%e0%b7%94%e0%b6%b1%e0%b7%8a-%e0%b6%b6%e0%b7%93%e0%b6%a0%e0%b7%8a-%e0%b7%80%e0%b7%9c%e0%b6%bd%e0%b7%92%e0%b6%b6%e0%b7%9d%e0%b6%bd%e0%b7%8a-%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/271/"
}