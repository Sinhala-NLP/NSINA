{
       "Source": "dinamina",
       "Timestamp": "August 27, 2023 10:04 am",
       "Headline": "නාගරික සංවර්ධන අධිකාරියේ මැදිහත්වීමෙන් පාසල් සංවර්ධනය ඇරඹෙයි",
       "News Content": "නවීන ලෝකයට ගැලපෙන ලෙස නාගරික සංවර්ධන අධිකාරියේ මැදිහත්වීමෙන් පාසල් සංවර්ධනය කිරීම ඇරඹෙයි.\n\nනාගරික සංවර්ධන හා නිවාස අමාත්‍ය ප්‍රසන්න රණතුංග මහතාගේ උපදෙස් පරිදි මෙම ව්‍යාපෘතිය ක්‍රියාත්මක වේ.\n\nඅමාත්‍ය ප්‍රසන්න රණතුංග මහතා පවසන්නේ මෙහි නියමු ව්‍යාපෘතිය ගම්පහ දිස්ත්‍රික්කයේ, මිනුවන්ගොඩ, අධ්‍යාපන කලාපයේ පාසල් 34ක් මූලික කරගනිමින් ක්‍රියාත්මක කරන බවයි.\n\nබස්නාහිර පළාත් ආණ්ඩුකාර මාර්ෂල් ඔෆ්ද එයාර්ෆෝස් රොෂාන් ගුණතිලක මහතාගෙන් මෙම නියමු ව්‍යාපෘතියට අවසරය ලබාගන්නා බවත් අමාත්‍යවරයා පවසයි.\n\nනාගරික සංවර්ධන හා නිවාස අමාත්‍ය ප්‍රසන්න රණතුංග මහතා මේ බව සඳහන් කළේ මිනුවන්ගොඩ, කලාප අධ්‍යාපන කාර්යාලයේදී පසුගිය සිකුරාදා (25) පැවැති මිනුවන්ගොඩ අධ්‍යාපන ව්‍යුහ කමිටු රැස්වීමට සහභාගී වෙමිනි.\n\nමිනුවන්ගොඩ අධ්‍යාපන කලාපයේ දැනට අබලන් තත්ත්වයේ පවතින පාසල් ගොඩනැගිලි සංවර්ධනය කිරීමේ වැඩපිළිවෙල ගැන මෙහිදී දීර්ඝව සාකච්ඡා විය.\n\nමිනුවන්ගොඩ අධ්‍යාපන කලාපයේ පාසල් 160ක් තිබේ.\n\nනාගරික සංවර්ධන අධිකාරියේ මැදිහත්වීම මත ඉන් තෝරාගත් පාසල් 34ක් මූලික කරගනිමින් නියමු ව්‍යාපෘතියක් ලෙස මෙය ක්‍රියාත්මක කිරීමට නියමිතයි.\n\nඒ සඳහා සියලුම සැලසුම් සකස්කෙරෙන්නේ නාගරික සංවර්ධන අධිකාරියේ වරලත් ඉංජිනේරුවන් හා ගෘහ නිර්මාණ ශිල්පීන්ගේ මැදිහත්වීමෙනි.\n\nනාගරික සංවර්ධන හා නිවාස අමාත්‍ය ප්‍රසන්න රණතුංග මහතා සඳහන් කළේ පාසල් සංවර්ධනය කිරීමේ මූලික සැලසුම පුද්ගලික අංශයෙන් සිදුකළහොත් ඒ සඳහා රුපියල් ලක්ෂ 10ට වඩා වැඩි මුදලක් වැය කිරීමට සිදුවන බවයි.\n\nපාසල්වලට හෝ කලාප අධ්‍යාපන කාර්යාලවලට ඒ තරම් විශාල මුදලක් දැරීම අපහසු බැවින් පාසල් සංවර්ධනය කිරීමේ මූලික සැලසුම් සැකසීමට නාගරික සංවර්ධන අධිකාරියේ වරලත් ඉංජිනේරුවන් හා ගෘහ නිර්මාණ ශිල්පීන් සම්බන්ධ කරගත් බවද හෙතෙම සඳහන් කළේය.\n\nඑමෙන්ම නාගරික සංවර්ධන අධිකාරියේ මැදිහත්වීම මත සකස්කළ මෙම සැලසුම සම්බන්ධයෙන් පාසල් සංවර්ධන කමිටු, ආදිශිෂ්‍ය සංගමය,පාසල් කළමනාකරණ කමිටු සමඟ සාකච්ඡා කරමින් මෙය වැඩිදුරටත් අධ්‍යයනය කරන ලෙසද පැවසීය. එහිදී මෙම සැලසුමට තවදුරටත් සංශෝධන එක් කළ යුතුනම් සති දෙකක් ඇතුළතදී ඒ සම්බන්ධයෙන් වාර්තාවක් ලබාදෙන ලෙසද අමාත්‍ය ප්‍රසන්න රණතුංග මහතා විදුහල්පතිවරුන්‍ට උපදෙස් දුන්නේය.\n\nඒ සංශෝධනද ඇතුළත් කරමින් ලබන මාසයේදී මූලික සැලසුම සකස්කර අවසන් කරන බවද හෙතෙම සඳහන් කළේය.\n\nඅමාත්‍ය ප්‍රසන්න රණතුංග මහතා කලාප අධ්‍යාපන අධ්‍යක්ෂකවරයාට හා විදුහල්පතිවරුන්ට අවධාරණය කළේ පාසලේ ඉදිරි සංවර්ධන කටයුතු මෙම සැලසුම් මත පදනම් වෙමින් සකස්කරගත යුතු බවයි.\n\nගම්පහ දිස්ත්‍රික් පාර්ලිමේන්තු මන්ත්‍රීනී කෝකිලා හර්ෂණි ගුණවර්ධන, මිනුවන්ගොඩ කලාප අධ්‍යාපන අධ්‍යක්ෂ කපිල රණරාජා පෙරේරා, නාගරික සංවර්ධන අධිකාරියේ නියෝජ්‍ය අධ්‍යක්ෂ ජනරාල් මහින්ද විතානාරච්චි මහතා ඇතුළු නිළධාරින් සහ මිනුවන්ගොඩ කලාපයේ පාසල්වල විදුහල්පතිවරුන් මෙම අවස්ථාවට සහභාගී විය.",
       "URL": "https://www.dinamina.lk/2023/08/27/breaking-news/17515/%e0%b6%b1%e0%b7%8f%e0%b6%9c%e0%b6%bb%e0%b7%92%e0%b6%9a-%e0%b7%83%e0%b6%82%e0%b7%80%e0%b6%bb%e0%b7%8a%e0%b6%b0%e0%b6%b1-%e0%b6%85%e0%b6%b0%e0%b7%92%e0%b6%9a%e0%b7%8f%e0%b6%bb%e0%b7%92%e0%b6%ba%e0%b7%9a/",
       "Category": "local",
       "Parent URL": "https://www.dinamina.lk/category/local//page/186/"
}