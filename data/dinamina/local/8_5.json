{
       "Source": "dinamina",
       "Timestamp": "October 11, 2023 1:00 am",
       "Headline": "කෑගල්ල ස්වර්ණ ජයන්ති ජාතික පාසලේ විදුහල්පතිනියට එරෙහිව විරෝධතාවක්",
       "News Content": "දරුවන්ට අධ්‍යාපනය හැදෑරීමට සුදුසු පරිසරයක් පාසලේ නෑ\n– ආචාර්ය නාලින්ද වැලිගම\n\nසියලු චෝදනා ප්‍රතික්ෂේප කරනවා\n– විදුහල්පතිනී ඩබ්ලිව්. ඒ. මේනකා වෙත්තසිංහ\n\nසතියකින් විසඳුම් දෙනවා\n– කෑගල්ල කලාප අධ්‍යාපන අධ්‍යක්ෂිකා දර්ශනී ඉද්දමල්ගොඩ\n\nකෑගල්ල ස්වර්ණ ජයන්ති ජාතික පාසලේ විදුහල්පතිනියගේ ක්‍රියා කලාපයට එරෙහිව විද්‍යාලයේ ගුරුවරුන් පිරිසක් පෙරේදා (09) විද්‍යාලයේ ප්‍රධාන දොරටුව අබියසට පැමිණ උද්ඝෝෂණයක් පැවැත්විය.\n\nඑහිදී ආචාර්ය නාලින්ද වැලිගම මහතා මාධ්‍යවේදීන් හමුවේ මෙසේ පැවැසීය.\n\n“කෑගල්ල ස්වර්ණ ජයන්ති ජාතික පාසලේ දරුවන්ට අධ්‍යාපනය හැදෑරීමට හැකි පරිසරයක් වර්තමානය වන විට නිර්මාණය වෙලා නෑ. දරුවන්ගේ මානසික ආතතිය ඇති වෙලා. දරුවන්ගෙන් අයථා ලෙස මුදල් අය කිරීම් වගේම මුදල් විය පැහැදම් කිරීම සිදු වෙනවා. ගුරුවරුන්ගෙන් පෞද්ගලික පළිගැනීම් සිදු කරනවා. මානසික රෝගී කාන්තාවක් වගේ නිතරම ගුරුවරුන්ට සහ දරුවන්ට බනිනවා. මේ පාසලේ ගුරුවරුන්ට වගේම දරුවන්ට නිදහසේ ඉගෙන ගන්න අවස්ථාව මේ වෙන කොට ලැබී නෑ. විදුහල්පතිනිය උදේ 9 ට ඇවිත් හවස 6.30ට අත්සන් කරනවා. හැබැයි 7.31ට එන ගුරුවරුන්ට රතු ඉර ගහනවා. මේ වෙන කොට අධ්‍යාපන කඩා කප්පල්වෙලා පමණක් නෙමේ දරුවන් මත්ද්‍රව්‍යවලටත් හුරු වෙලා. අතීතයේ මෙහෙම එකක් තිබුණේ නෑ.\n\nක්‍රීඩා හා සම්මන්ත්‍රණ කටයුතුවලට යන දරුවන්ගෙන් එදා බස් රථයට යන මුදල් අය කළේ නෑ. ඒත් අද මුදල් අය කරනවා. විෂය සමගාමීව වැඩසටහන්වලට සහභාගී වෙන්න දරුවන්ට ගැටලු මතු වෙලා තියෙනවා. පාසලේ ගුරුවරුන් අතරේ කණ්ඩායම් හදමින් තමන් මෙතැන ඉන්න ඕනෑ යැයි කියන පදනමෙන් එකාධිපතිනියක් ලෙස හැසිරෙමින් මේ කරන විනාශයෙන් පාසල රැක දෙන්න කියලා බලධාරීන්ගෙන් ඉල්ලා සිටිනවා. හිටපු අධ්‍යාපන ඇමැතිතුමා, හිටපු සබරගමුව මහ ඇමැතිතුමා, වර්තමානයේ උතුරු මැද ආණ්ඩුකාර මහීපාල හේරත් මහතාගේ ශක්තියෙන් තමයි මේ පාසල ගොඩනැඟුණේ.\n\nමීට පෙර අවස්ථා ගණනාවකදී මේ ගැන බත්තරමුල්ල ඉසුරුපාය දැනුම්වත් කළා. අතිරේක ලේකම්තුමිය දැනුම්වත් කළා. අධ්‍යාපන බලධාරීන් දැනුම්වත් කළා. අද මේ තැනට ආවේ බැරිම හින්දා. කෑගල්ල නගරයේ තියෙන එකම ජාතික මිශ්‍ර පාසල ආරක්ෂා කර දෙන්න කියලා ඉල්ලා සිටිනවා. මව්පියන්ට වදයක් නැති, ගුරුවරුන්ට නිදහසේ උගන්වන්න පුළුවන් වාතාවරණයක් කෑගල්ල ස්වර්ණ ජයන්ති ජාතික පාසලේ ඇති කරන්න කියලා බලධාරීන්ගෙන් ඉල්ලා සිටිනවා.”\n\nඋද්ඝෝෂණ අවස්ථාවට පැමිණ සිටි කෑගල්ල කලාප අධ්‍යාපන අධ්‍යක්ෂිකා දර්ශනී ඉද්දමල්ගොඩ මහත්මිය කියා සිටියේ ගුරු මහත්ම මහත්මීන් සමඟ සාකච්ඡා කර කෑගල්ල අධ්‍යාපන කලාපයෙන් පිටත නිලධාරීන් යොමු කර සතියකින් විසඳුමක් දෙන බවයි. පසුව උද්ඝෝෂණයේ නියැළී සිටින ගුරු මහත්ම මහත්මීන් විසිර ගිය අයුරු දක්නට ලැබුණි.\n\nමේ සම්බන්ධයෙන් කෑගල්ල ස්වර්ණ ජයන්ති ජාතික පාසලේ විදුහල්පතිනී ඩබ්ලිව්. ඒ. මේනකා වෙත්තසිංහ මහත්මියගෙන් කළ විමසීමේදී ඇය මෙලෙස පැවැසුවාය.\n\n“මම මේ පාසලට ඇවිත් අවුරුදු කිහිපයක් වෙනවා. දරුවන් 3000ක් ඉන්නවා. ආචාර්ය මණ්ඩලය 154 දෙනෙක් ඉන්නවා. මේ දරුවෝ 3000ට ඉන්නේ එක ක්‍රීඩා ගුරුවරයෙක් විතරයි. එක ගුරුවරයෙක් ප්‍රමාණවත් නෑ ක්‍රීඩා කරන්න. පාසලේ නියෝජ්‍ය විදුහල්පතිවරුන් නෑ. ⁣අඩුපාඩු තියාගෙන තමයි ඉදිරියට පියවරෙන් පියවර යන්නේ.\n\nමම මේ පාසලට එනකොට දරුවන්ට ගහන්න වෙනම කාමරක් හදලා තිබුණා. පන්ති කාමර පවත්වාගෙන යන්න කාමර නැති එකේ ළමයින්ට ගහන්න කාමර තියෙනවා. මම ඒ කාමරය නැති කර පන්ති කාමරයක් දැම්මා. ගුරුවරුන් පාසලේ මත්පැන් පානය කර තියෙනවා. මම නෙමෙයි මුදල් අවභාවිත කළේ. මම එන්න පෙර මුදල් අවභාවිත කර තියෙනවා කියලා ආරංචියි.\n\nපාසලේ ඉන්න ගුරුවරුන් 154 දෙනාගෙන් 32ක් තමයි මට විරුද්ධව උද්ඝෝෂණය ක⁣ළේ. උද්ඝෝෂණය අවසානයේදී මට එල්ල කළ සියලු චෝදනා ප්‍රතික්ෂේප කරනවා. හැබැයි මම පාසලට එන්න පෙර තිබු තත්ත්වය අද ගොඩක් දුරට නෑ. ටිකෙන් ටික හදාගෙන තියෙනවා.\n\nබස් රථයට ඉන්ධන ගහන්න ඕනෑ ටයර් දාන්න ඕනෑ කැඩුණාම හදන්න ඕනෑ. අමතර කොටස් දාන්න ඕනෑ. ලයිසන් ඉන්ෂුරන්ස් කරන්න ඕනෑ. බස් රථය නඩත්තු කරන්න මුදලක් හොයා ගන්න ඕනෑ. සමස්ත ලංකා තරගවලට යන කොට නොමිලේ දෙනවා. ළඟ ගමන් නොමිලේ එක් කරගෙන යනවා. ඊට අමතරව දුර ගමනක් යනකොට පමණක් පිට බස් ගන්න මුදලට වඩා ගොඩක් අඩු කර මුදලක් අය කරනවා. මට එල්ල කරන චෝදනා විමර්ශනය කර මම සම්පූර්ණයෙන්ම නිර්දෝෂී කියලා පෙන්වා දී තියෙනවා. ආදි ශිෂ්‍ය සංගමය, මව්පියන් මා ගැන දන්නවා. කවදාවත් මම දරුවෙක් එළියට දාලා නෑ. ඇතැම් ගුරුවරුන්ගේ ඕනෑ එපාකම් ඉටු කර ගන්න බැරි වුණාම මේ වගේ චෝදනා එල්ල කරනවා.”",
       "URL": "https://www.dinamina.lk/2023/10/11/local/29551/%e0%b6%9a%e0%b7%91%e0%b6%9c%e0%b6%bd%e0%b7%8a%e0%b6%bd-%e0%b7%83%e0%b7%8a%e0%b7%80%e0%b6%bb%e0%b7%8a%e0%b6%ab-%e0%b6%a2%e0%b6%ba%e0%b6%b1%e0%b7%8a%e0%b6%ad%e0%b7%92-%e0%b6%a2%e0%b7%8f%e0%b6%ad/",
       "Category": "local",
       "Parent URL": "https://www.dinamina.lk/category/local//page/8/"
}