{
       "Source": "dinamina",
       "Timestamp": "August 7, 2023 1:04 am",
       "Headline": "කතක රැවටූ ඉංගිරියේ මාමා ඇතුළු  දෙදෙනකු සොයා විමර්ශන",
       "News Content": "\n\nඉංගිරියේ මාමා හඳුනාගෙන ඇත්තේ මිතුරියක මාර්ගයෙන්; ඇයත් කුවෙටයෙන් පිටුවහල් කළ තැනැත්තියක්; අලුත් නමකින් ව්‍යාජ බලපත්‍රයක් සාදාගෙන නැවත කුවේට් ගිහින්\n\nකුවේටයෙන් පිටුවහල් කළ කාන්තාවකට නැවත කුවේට් යෑමට ව්‍යාජ විදෙස් ගමන් බලපත්‍රයක් සකස් කර දෙන බව පවසමින් ඇය රවටා ඉංගිරියට ගෙන්වාගෙන ඇයව දූෂණය කර ඇය සතු රන් භාණ්ඩ කොල්ලකෑ දෙදෙනෙක් අත්අඩංගුවට ගැනීමට අවිස්සාවේල්ල පොලිසිය විමර්ශනයක් ආරම්භ කර තිබේ.\n\nකාන්තාව විසින් පවසන තොරතුරුවලට අනුව කොල්ලකරුවන් දෙදෙනා සූදානම් වී ඇත්තේ රන් භාණ්ඩ කොල්ලකෑමෙන් අනතුරුව ඇයව මරා දැමීමටය. ඇය සිහිසුන්ව ඇති ආකාරයට සිටීම හේතුවෙන් ඇයට කිසිදු ජීවිත හානියක් සිදුව නැති බව උසස් පොලිස් නිලධාරියෙක් පැවැසීය.\n\nමේ අපරාධය සිදුව ඇත්තේ පසුගිය 03 වැනිදා රාත්‍රී කාලයේදීය. අවිස්සාවේල්ල පොලිස් වසමට අයත් ඉංගිරිය නුගදණ්ඩවත්ත කුලුනට යන මාර්ගයේ පාළු ස්ථානයකදී මේ අපරාධය සිදුව තිබේ. මේ කාන්තාව අවුරුදු 42ක් වයසැති වත්තල, හැඳල පදිංචිකාරියකි. කුවේට්හිදී ඇය විසින් සිදු කළ යම් විෂමාචාර ක්‍රියාවක් හේතුවෙන් ඇයව මෙරටට පිටුවහල් කර ඇත්තේ නැවත විදෙස්ගත වීමට නොහැකි වන ලෙස බව පොලිසිය කියයි.\n\nමේ කාන්තාවගේ මිතුරියක් ද ඇයට එල්ල වූ ආකාරයේම චෝදනාවක් ලබා පිටුවහල් කිරීමකින් පසුව නැවත කුවේට් රටට ගොස් ඇත. ඒ ගැන ඇය එම කාන්තාවගෙන් විමසූ විට ඇය පවසා ඇත්තේ ඉංගිරිය මාමා නමැති අයෙක් විසින් අලුත් නමකට තමාට විදෙස් ගමන් බලපත්‍රයක් සකස් කර දුන් බවත්, එම විදෙස් ගමන් බලපත්‍රයෙන් තමා නැවත කුවේට් රටට පැමිණි බවත්ය. ඇය විසින් එහිදී මේ කාන්තාවට ඉංගිරිය මාමා නමැති අයගේ දුරකතන අංකය ද දී ඇත.\n\nඑම අංකයට මේ කාන්තාව කතා කළ විට ඔහු පවසා ඇත්තේ ඇයට විදෙස් ගමන් බලපත්‍රයක් සකස් කර දී නැවත කුවේට් රටේ වීසා ද සහිතව යැවීමට හැකියාවක් ඇති බවය. එහිදී ඔහු පවසා ඇත්තේ සියලු වැඩ කටයුතු සිදු කර ගැනීමට සතියක පමණ කාලයක් ගත වන බැවින් සතියක්ම තමන්ගේ නිවෙසේ නවාතැන් ගැනීමට සූදානමින් පැමිණෙන ලෙසය.\n\nඒ අනුව මේ කාන්තාව පසුගිය 03 වැනිදා වත්තල සිට ඉංගිරියට පැමිණ ඇත්තේ ඉංගිරිය මාමා විසින් පැවසූ ආකාරයට බස් රථයක නැඟීය. ඒ එන අතරතුර ඉංගිරිය මාමා නමැති අය දුරකතනයෙන් මේ කාන්තාවට උපදෙස් දී ඇත්තේ මංකොල්ලකාරයන් හැම තැනම සිටින බැවින් අතේ කරේ ඇති රන් භාණ්ඩ ගලවා වෙනම බෑගයක දමා පරිස්සමට තබා ගන්නා ලෙසය. ඒ උපදෙස්වලට අනුව ඉංගිරියට මේ කාන්තාව පැමිණ ඇති බව පොලිසිය කියයි. ඇය ඉංගිරියට පැමිණෙන විට අඳුර වැටී තිබී ඇති බවත්, ඇය ඉංගිරියේ සිට ඉංගිරිය මාමා නමැත්තාට දුරකතන ඇමතුමක් දී ඇති බවත් පොලිසිය කියයි.\n\nඑහිදී ඉංගිරිය මාමා නමැති අය මේ කාන්තාවට පවසා ඇත්තේ ඔහුගේ පුතා ඇයව රැගෙන ඒමට එන බවය. ඒ අනුව යතුරු පැදියකින් පැමිණි මැදි වයසේ පුද්ගලයෙක් තමා ඉංගිරිය මාමාගේ පුතා යැයි පවසා ඇයව යතුරුපැදියේ නංවාගෙන රැගෙන ගොස් ඇත්තේ නුගදණ්ඩවත්ත ප්‍රදේශයටය. ඒ රැගෙන ගොස් පාළු ස්ථානයක යතුරුපැදිය නතර කර ඔහු ඇයට යෝජනා කර ඇත්තේ විදෙස්ගමන් බලපත්‍රය සකස් කර දීම වෙනුවෙන් ඇය සමඟ ලිංගිකව එකට සිටිය යුතු බවට යැයි පොලිසිය කියයි. කාන්තාව පොලිසියට පවසා ඇත්තේ ඊට තමා අකමැත්ත ප්‍රකාශ කළත් අවසානයේදී ඔහු සමඟ එකට සිටීමට තමාට සිදු වූ බවය. එහිදී ඔහු තවත් පුද්ගලයකුට දුරකතන ඇමතුමක් දී ඔහුව ද එතැනට ගෙන්වාගෙන තිබේ. ඔහු ද ඇය සමඟ බලහත්කාරයෙන් එකට සිටීමට උත්සාහ දැරූ බව ඇය පොලිසියට පවසා ඇත. එහිදී ඔවුන් දෙදෙනා තමාට පහර දී රන් භාණ්ඩ දමා තිබුණු බෑගය කොල්ලකෑ බව ද ඇය පොලිසියට පවසා ඇත. රුපියල් ලක්ෂ 08කට අධික මුදලක් හා රන් භාණ්ඩ ඒ අතර තිබුණු බව ඇය පවසා ඇත.\n\nපොලිසිය විශ්වාස කරන්නේ මේ සැකකරුවන් අත්අඩංගුවට ගැනීමට වැඩි කල් නොයනු ඇති බවය. දූෂණයටත්, පහර කෑමටත් ලක්වූ කාන්තාව අවිස්සාවේල්ල රෝහලට ඇතුළත් කළ බව ද පොලිසියට සඳහන් කළේය. මේ කාන්තාව අයිස් මත්ද්‍රව්‍ය භාවිතයට ඇබ්බැහි වී සිටින බව ද එහිදී අනාවරණය වී ඇති බව උසස් පොලිස් නිලධාරියෙක් කීය.\n\nගයාන් කුමාර වීරසිංහ",
       "URL": "https://www.dinamina.lk/2023/08/07/local/12107/%e0%b6%9a%e0%b6%ad%e0%b6%9a-%e0%b6%bb%e0%b7%90%e0%b7%80%e0%b6%a7%e0%b7%96-%e0%b6%89%e0%b6%82%e0%b6%9c%e0%b7%92%e0%b6%bb%e0%b7%92%e0%b6%ba%e0%b7%9a-%e0%b6%b8%e0%b7%8f%e0%b6%b8%e0%b7%8f-%e0%b6%87/",
       "Category": "local",
       "Parent URL": "https://www.dinamina.lk/category/local//page/280/"
}