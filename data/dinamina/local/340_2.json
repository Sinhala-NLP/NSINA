{
       "Source": "dinamina",
       "Timestamp": "July 24, 2023 1:00 am",
       "Headline": "කඳුකර ජනතා සුභසිද්ධියට  ඉන්දීය අගමැතිගෙන් කෝටි 300ක් -ඇමැති ජීවන් තොණ්ඩමන්",
       "News Content": "ඉන්දීය සම්භවයක් ඇති කඳුකර ජනතාවගේ සුභසිද්ධිය උදෙසා ඉන්දීය අගමැති නරේන්ද්‍ර මෝදි මහතා විසින් රුපියල් මිලියන 3000ක් දීමට නියමිත බවත්, එම මුදල් කඳුකරයේ අධ්‍යාපන සහ සෞඛ්‍ය දියුණුව සඳහා යෙදවීමට පියවර ගන්නා බවත් ලංකා කම්කරු කොංග්‍රසයේ මහලේකම්, ජල සම්පාදන හා වතු යටිතල පහසුකම් සංවර්ධන ඇමැති ජීවන් තොණ්ඩමන් මහතා පවසයි.\n\nඇමැතිවරයා මේ බව පැවැසුවේ ඉන්දියාවේ දෙදින නිල සංචාරයක නිරතව පසුගියදා (21) දිවයිනට පැමිණි අවස්ථාවේදී අදහස් දක්වමිනි.\n\nඑහිදී වැඩිදුරටත් අදහස් දැක්වූ ඇමැතිවරයා මෙලෙස ද කීවේය.\n\n“මේ මුදල් භාවිත කරමින් නුවරඑළිය දිස්ත්‍රික්කයේ කොටගල නගරය කේන්ද්‍ර කර ගනිමින් ආරම්භ කිරීමට නියමිත විශ්වවිද්‍යාලය කඩිනමින් ස්ථාපිත කිරීමට සැලසුම් කරනවා.\n\nඋඩරට වතුකරයේ ජනතාවගේ අධ්‍යාපන සහ සෞඛ්‍ය පහසුකම් වැඩි දියුණු කිරීම කෙරෙහි ඉන්දීය අගමැතිවරයාගේ විශේෂ අවධානය යොමුව තිබෙනවා.\n\nඉන්දීය සම්භවයක් ඇති කඳුකර දෙමළ ජනතාව ශ්‍රී ලංකාවට පැමිණ මේ වසරට වසර 200ක් සපිරෙනවා. ඔවුන්ගේ කලා, සංස්කෘතික වටිනාකම් පිළිබිඹු කෙරෙන ජාතික උත්සවයක් නොවැම්බර් මාසයේදී පැවැත්වීමට සැලසුම් කර තිබෙනවා. ජනාධිපතිවරයා මේ මස 26 වැනි දින සර්ව පාක්ෂික රැස්වීමක් කැඳවා තිබෙනවා. එහිදී 13 වැනි ආණ්ඩුක්‍රම ව්‍යවස්ථාව සම්බන්ධයෙන් තීරණයක් ගැනීමට නියමිතයි.”\n\nඅසේල කුරුළුවංශ සහ\nහැටන් සමූහ – චන්දන ජයවීර",
       "URL": "https://www.dinamina.lk/2023/07/24/local/8630/%e0%b6%9a%e0%b6%b3%e0%b7%94%e0%b6%9a%e0%b6%bb-%e0%b6%a2%e0%b6%b1%e0%b6%ad%e0%b7%8f-%e0%b7%83%e0%b7%94%e0%b6%b7%e0%b7%83%e0%b7%92%e0%b6%af%e0%b7%8a%e0%b6%b0%e0%b7%92%e0%b6%ba%e0%b6%a7-%e0%b6%89/",
       "Category": "local",
       "Parent URL": "https://www.dinamina.lk/category/local//page/340/"
}