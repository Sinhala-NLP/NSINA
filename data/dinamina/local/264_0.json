{
       "Source": "dinamina",
       "Timestamp": "August 10, 2023 1:36 am",
       "Headline": "මාතලේ ශාන්ත  තෝමස් විද්‍යාලය  150 වැනි සංවත්සරය  අභිමානවත්ව සමරයි",
       "News Content": "\n\nමාතලේ දිස්ත්‍රික්කයේ ප්‍රමුඛතම පිරිමි පාසල වන ශාන්ත තෝමස් විද්‍යාලය අද (10) සිය 150 වැනි සංවත්සරය සමරයි. ප්‍රධාන සැමරුම් උත්සවය මේ මස 13 වැනි දින(ඉරිදා) පෙරවරු 10.00ට පාසල් පරිශ්‍රයේදී පැවැත්වේ. උත්සවයේ ප්‍රධාන ආරාධිත අමුත්තා ලෙස ජනාධිපති රනිල් වික්‍රමසිංහ මහතා සහභාගි වන අතර, අධ්‍යාපන ඇමැති ආචාර්ය සුසිල් ප්‍රේමජයන්ත මහතා ද සහභාගි වීමට නියමිතය.\n\nමිෂනාරි අධ්‍යාපන ක්‍රමය යටතේ 1873 දී පිහිටුවන ලද පාසලේ ආරම්භක පන්තියට පිරිමි ළමයින් 75ක් සහ ගැහැනු ළමයින් 12ක් ඇතුළත් විය. 1876 දී පාසල වෙන වෙනම බාලක සහ බාලිකා පාසල්වලට බෙදා ඇත. දැනට, පාසලේ සිසුන් 2,700කට අධික සංඛ්‍යාවක් සිටින අතර, 150 කට අධික අධ්‍යයන සහ අනධ්‍යයන කාර්ය මණ්ඩල සාමාජිකයින් සේවය කරයි. පාසලේ වත්මන් විදුහල්පතිවරයා වන්නේ ධම්මික හේවාවසම් මහතාය.\n\nවසර ගණනාවක් පුරා, විද්‍යාලය විවිධ විෂය ධාරාවන්වලින් අ.පො.ස. උසස් පෙළ විභාග ප්‍රතිඵලවලින් දිස්ත්‍රික් ප්‍රථම ස්ථානයට පැමිණ ඇත. ශාන්ත තෝමස් විද්‍යාලය අවස්ථා කිහිපයකදීම සමස්ත ලංකා ශූරතාවට හිමිකම් කියමින් හොකී ක්‍රීඩාවේ දස්කම් සඳහා ද කීර්තියක් අත්කර ගෙන ඇත.\n\nඅගමැති ලේකම් අනුර දිසානායක, ආරක්ෂක මාණ්ඩලික ප්‍රධානී ජෙනරාල් ශවේන්ද්‍ර සිල්වා, ශ්‍රී ලංකා නීතිඥ සංගමයේ වත්මන් සභාපති කෞෂල්‍ය නවරත්න මහත්වරුන් ඇතුළු ප්‍රමුඛ තනතුරුවල දැනට සේවය කරන සම්භාවනීය ආදි සිසුන් ද ඉරිදා ප්‍රධාන උත්සවයට සහභාගි වෙති. මාතලේ ප්‍රධාන ආදි ශිෂ්‍ය සංගමයට අමතරව, මහනුවර, කොළඹ, එක්සත් රාජධානිය සහ ඔස්ට්‍රේලියාවේ ශාන්ත තෝමස් විද්‍යාල ආදි ශිෂ්‍ය සංගමයේ ශාඛා ඇත. වැඩි විස්තර 066 222 2523 ඇමතීමෙන් ලබාගත හැකිය.",
       "URL": "https://www.dinamina.lk/2023/08/10/local/12911/%e0%b6%b8%e0%b7%8f%e0%b6%ad%e0%b6%bd%e0%b7%9a-%e0%b7%81%e0%b7%8f%e0%b6%b1%e0%b7%8a%e0%b6%ad-%e0%b6%ad%e0%b7%9d%e0%b6%b8%e0%b7%83%e0%b7%8a-%e0%b7%80%e0%b7%92%e0%b6%af%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/264/"
}