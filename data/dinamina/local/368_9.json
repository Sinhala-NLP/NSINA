{
       "Source": "dinamina",
       "Timestamp": "July 18, 2023 1:00 am",
       "Headline": "කඩුවෙල රේස් පැද්ද තරුණයන් අත්අඩංගුවට",
       "News Content": "කඩුවෙල වැව පාර, මිලේනියම් ඩ්‍රයිව් පාර, චන්ද්‍රිකා කුමාරතුංග මාවත ඇතුළු මාර්ග කිහිපයක අපරික්ෂාකාරි ලෙසත්, අනතුරු සිදු වීමේ අවදානම සහිතවත්, මහජනතාවට පීඩාවන අයුරිනුත් යතුරු පැදි ධාවනය කළ තරුණයන් පිරිසක් යතුරුපැදි 16ක් සමඟ කඩුවෙල පොලිසිය සිය භාරයට ගෙන තිබේ.\n\nමෙසේ අත්අඩංගුවට ගෙන ඇත්තේ මාලබේ, කඩුවෙල, මුල්ලේරියාව, අතුරුගිරිය යන ප්‍රදේශවල පදිංචි අවුරුදු 18ත් 28ත් අතර තරුණයන් පිරිසකි.\n\nයතුරු පැදිවලින් විනෝද ක්‍රීඩා කරමින් මොවුන් මාර්ගවල සංදර්ශන පවත්වා තිබෙන අතර මෙමගින් සිදුවන අධික ශබ්දය, අනතුරු සිදුවීම ගැන ප්‍රදේශවාසීන්ගෙන් ලද තොරතුක් අනුව සිදු කළ වැටලිමකදී මේ තරුණයන් අත්අඩංගුවට ගැනීමට හැකියාව ලැබී තිබේ.\n\nමෙම තරුණයන් යතුරුපැදි වේගයෙන් ධාවනය කර ඇති අතර, ඇතැමුන් යතුරුපැදිය තනි රෝදයකින් පැදගෙන ගොස් ඇති බවත්, හිස්වැසුම් නොමැතිව ධාවනය කර ඇති බවත්, සොයාගෙන ඇත. මෙම පිරිස පොලිස් අණ නොතකා වේගයෙන් පළාගොස් ඇති අතර, පසුව නිලධාරීන් ඔවුන් පසුපස හඹාගොස් අත්අඩංගුවට ගැනීමට කටයුතු කර තිබේ.\n\nකඩුවෙල පොලිස් ස්ථානාධිපති පොලිස් පරීක්ෂක කාන් වීරසිංහ මහතා සහ රථවාහන අංශයේ නිලධාරීන්\n\n15 දෙනකු පෙරේදා (15) මොවුන් අත්අඩංගුවට ගෙන තිබේ.\n\nමෙම යතුරු පැදි හිමිකරුවන්ට අපරීක්ෂාකාරී රිය ධාවනය, පොලිස් අණ නොතකා රිය ධාවනය, බලපත්‍ර නොමැතිව රිය ධාවනය යන චෝදනා යටතේ කඩුවෙල අධිකරණයේ අද (18) නඩු පැවරීමට නියමිතය.\n\nනවගමුව සමූහ-සුගත් ප්‍රේමතිලක",
       "URL": "https://www.dinamina.lk/2023/07/18/local/7262/%e0%b6%9a%e0%b6%a9%e0%b7%94%e0%b7%80%e0%b7%99%e0%b6%bd-%e0%b6%bb%e0%b7%9a%e0%b7%83%e0%b7%8a-%e0%b6%b4%e0%b7%90%e0%b6%af%e0%b7%8a%e0%b6%af-%e0%b6%ad%e0%b6%bb%e0%b7%94%e0%b6%ab%e0%b6%ba%e0%b6%b1/",
       "Category": "local",
       "Parent URL": "https://www.dinamina.lk/category/local//page/368/"
}