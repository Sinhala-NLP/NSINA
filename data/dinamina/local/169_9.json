{
       "Source": "dinamina",
       "Timestamp": "August 31, 2023 1:00 am",
       "Headline": "බටලීයේ බස් 2ක් මුහුණට මුහුණ ගැටී රියැදුරෙක් මරුට",
       "News Content": "කොළඹ මහනුවර මහාමාර්ගයේ බටලීය කජුගමදී පෙරේදා (29) රාත්‍රියේ බස් රථ දෙකක් මුහුණට මුහුණලා ගැටීමෙන් එක් බස් රියක රියැදුරකු මියගොස් මඟීන් අට දෙනකු තුවාල ලබා රෝහල්ගත කර ඇතැයි නිට්ටඹුව පොලිසිය කියයි. මෙසේ අනතුරට පත් වී ඇත්තේ කාත්තන්කුඩි සිට කොළඹ බලා ගමන්ගත් ලංගම බස් රථයක් සහ නාරාහේන්පිට සිට දංඕවිට බලා යමින් තිබූ සේවක ප්‍රවාහන බස් රථයකි .සේවකයන් ප්‍රවාහනය කරමින් තිබූ බස් රථය පොඩිපට්ටම් වී ඇති අතර එහි රියැදුරා මරණයට පත්වී ඇත. එම රියැදුරා සුන්බුන් මැදින් ඉවතට ගැනීමට මහත් වෙහෙසක් දැරීමට ජනතාවට හා පොලිසියට සිදු වී තිබේ. මියගිය රියැදුරා කඹුරාදෙණිය ප්‍රදේශයේ පදිංචිකරුවකු බව පොලිසිය සඳහන් කරයි. තුවාල ලැබූ පුද්ගලයන් වරකාපොළ සහ වතුපිටිවල රෝහලට ඇතුළත් කර ප්‍රතිකාර ලබමින් පසුවෙයි. මෙම අනතුර හේතුවෙන් කොළඹ – නුවර මාර්ගයේ වාහන ගමනාගමනයට ද බාධා එල්ල විය. බාධා ඉවත් කර වාහන ගමනාගමනය යථාවත් කිරීමට පොලිසිය පියවර ගනු ලැබීය. මියගිය අයගේ මරණ පරීක්ෂණය වතුපිටිවල රෝහලේදී පැවැත්වීමට නියමිතව තිබිණි. ලංගම බස් රථයේ රියැදුරු පොලිසිය මඟින් අත්අඩංගුවට ගෙන තිබේ. නිට්ටඹුව පොලිසිය වැඩිදුර පරීක්ෂණ පවත්වයි.\n\nකොටදෙණියාව සමූහ එම්. පුෂ්පකුමාර",
       "URL": "https://www.dinamina.lk/2023/08/31/local/18459/%e0%b6%b6%e0%b6%a7%e0%b6%bd%e0%b7%93%e0%b6%ba%e0%b7%9a-%e0%b6%b6%e0%b7%83%e0%b7%8a-2%e0%b6%9a%e0%b7%8a-%e0%b6%b8%e0%b7%94%e0%b7%84%e0%b7%94%e0%b6%ab%e0%b6%a7-%e0%b6%b8%e0%b7%94%e0%b7%84%e0%b7%94/",
       "Category": "local",
       "Parent URL": "https://www.dinamina.lk/category/local//page/169/"
}