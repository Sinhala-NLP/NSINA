{
       "Source": "dinamina",
       "Timestamp": "August 1, 2023 1:59 am",
       "Headline": "අධ්‍යාපනය හැර ය‍න  මෙරට දරුවන්ට  ශිල්පීය ඥානය හරි හැටි ලැබෙන්නේ නෑ",
       "News Content": "\n\nමෙරට අධ්‍යාපනය හැරය‍න දරුවන්ට ශිල්පීය ඥානය ලබාදීම හරි හැටි සිදු නොවන බව අගමැති දිනේෂ් ගුණවර්ධන මහතා පැවැසීය.\n\nඅගමැති කාර්යාලය සංවිධාන කරන ‘ අරලියගහ මන්දිර සංකථන මණ්ඩපය’ වැඩසටහනට එක්වෙමින් අගමැතිවරයා මේ බව සඳහන් කෙළේය. ශ්‍රී ලංකාවේ ජ්‍යෙෂ්ඨතම පරිපාලන නිලධාරියෙක් වූ ආචාර්ය ලීල් ගුණසේකරයන්ගේ සාහිත්‍ය භූමිකාව වෙනුවෙන් මෙවර වෙන්කර තිබුණ අතර, එහිදී එතුමන් රචිත පෙත්සම නවකතාවේ ඉංග්‍රීසි පරිවර්තනය ද (The Petition) ජනගත කෙළේය.\n\nඑහිදී වැඩිදුරටත් අදහස් දැක් වූ අගමැතිවරයා මෙසේද පැවසිය.\n\nජාතියක් ජීවත් කරන්නේත්, ජාතියකට අලුතින් කල්පනා කරන්න අවස්ථාව සලසන්නේත් සාහිත්‍යය මඟින්. ලීල් ගුණසේකරයන් අප රටේ නොනවතින සම්පත් ගංගාවට තවත් වටිනාකම් එක් කරන්නෙක්. සාහිත්‍ය ජාතියක් ජීවත් කරවනවා. සාහිත්‍ය ජාතියකට අලුතින් කල්පනා කරන්න දෙනවා. ඒ සඳහා විවිධ අවස්ථාවල ප්‍රවිෂ්ට වන ඔබ ඉතා දිගු කාලයක් තිස්සේ සුවිසල් මෙහෙයක් ඉෂ්ට කළා.\n\nපෙත්සම, කෘතිය පරම්පරා ගණනාවක් හරහා තවමත් ජීවමාන චරිත දකින්න ලැබෙන කෘතියක්. ඒ තුළින් අපේ රටේ ජනයාගේ සරල බව අවබෝධ කරගන්න පුළුවන්. අපේ රටේ බස, ජීවන රටාව, ජාතියක කොඳුනාරටිය පවත්වා ගෙන ගිය හැටි පෙන්වා දෙනවා.\n\nලීල් ගුණසේකර කියන්නෙ රාජ්‍ය සේවාවට වගේම අධ්‍යාපන ක්ෂේත්‍රයට එක්වුණු මූලාරම්භකයෙක්. ඔහු රාජ්‍ය නිලධාරියෙක් ව සිටියදීම බණ්ඩාරනායක අගමැතිවරිය ඔහු පොලිස්පති ලෙස පත් කළා. ගමේ ගැමිකම අගයමින් දිසාපති තනතුරක් දරමින් සිටි ලීල් ගුණසේකර ශූරීන් ඉතා ගැඹුරු වගකීමක් සහිත පොලිස්පති ධුරයට පත් කිරීම මොනතරම් රසවත්ද. සාහිත්‍ය සේවාවේ වගේම රාජ්‍ය සේවාවේ බොහෝම විශ්වාසවන්ත පුද්ගලයෙක්. නිහතමානී මනසක් තිබුණ නිසා වෙන්නට ඇති ඔබ එවැනි තනතුරකට පත් කළේ.\n\nවර්තමානයේ බොහෝ අවස්ථාවල පොලිස්පති ධුරය ගැන කතා වෙනවා. මාධ්‍ය තුළ ඒ කාලයේත් එවැනිම කතාබහක් ඇති වෙලා තිබෙනවා. ඔබ පත්වන්නට පෙරත්, පසුවත්. ඒ හැම අවස්ථාවකම ඔබ අත් නොහල දේ තමයි සාහිත්‍ය. ඒ තුළින් ඔබ මිනිස් සමාජයට මනුෂ්‍යත්වය දායාද කරන්න කටයුතු කළා. ඔබ මේ රටේ අඩු ආදායම්ලාභීන් වෙනුවෙන් කළ යුතු ක්‍රමවේදයන් පිළිබඳ සැකසූ වාර්තාවක්, මම විදේශ ඇමැතිවරයා ලෙස කටයුතු කරන කාලයේ දකින්නට ලැබුණා. විශේෂයෙන් ග්‍රාමීය දරුවන් අධ්‍යාපනය හැරයන විට ශිල්පීය ඥානයෙන් ශක්තිමත් කිරීම පිළිබඳ එම වාර්තාවේ එක් පරිච්ඡේදයක සඳහන් කර තිබුණා. තවමත් අපේ රටේ අධ්‍යාපනය හැරයන දරුවන්ට ශිල්පීය ඥානය ලබාදීම හරිහැටි සිද්ධ වෙන්නේ නෑ.\n\nසාහිත්‍යවේදී සුනිල් සරත් පෙරේරා මහතා –\n\nඅපේ ලීල් ගුණසේකර මහතාගේ විශේෂත්වය තමයි එතුමා තුළ ඇති ඓතිහාසික සහ ස්ථානික විඥානය. ලේඛකයෙක් ලෙස දීර්ඝ කාලයක් කටයුතු කරන්න එතුමාට ඒ අවස්ථාව ලබා දුන්නේ සමාජය විසින්ම යන්න මා විශ්වාස කරන කාරණයක්. දිසාපතිවරයෙක් ලෙස එතුමා ලද අත්දැකීම් ඒ සාහිත්‍ය කෘති නිර්මාණය සඳහා බෙහෙවින් දායක වුණා. ජන දිවියේ හැඬීම්, වැලපීම් සහ හැඟීම් ඔහු පෙත්සමට නැඟුවා. එතුමා නුවර කලා වියේ ජන ජීවිතය, හතර කෝරලේ ජන ජීවිතය පිළිබඳ කෘති හරහා ඉදිරිපත් කළා.\n\nලීල් ගුණසේකර මහතා –\n\nමට ඉතාම සන්තෝෂයි අද පළමු වරට ඉංග්‍රීසියෙන් නව කථාවක් ලියලා අගමැතිවරයාගේ පූර්ණ අනුග්‍රහය යටතේ එළි දක්වන්න ලැබීම ගැන. පෙත්සම නවකථාවට 1962 රාජ්‍ය ගෞරව සම්මානය ලැබුණා. සරත්චන්ද්‍රයන්ගේ මනමේ නාට්‍ය බලපු මළලසේකරයන් කිව්වා සරත් වැඩේ පන්කාදුයි කියලා .එදා මම හිතාගත්තා මමත් පංකාදු වැඩක් කරන්න ඕනෑ කියලා. මේ පොත පැරණි සාහිත්‍යයත්, නූතන සාහිත්‍යත් ඇතුළත්ව මම ලබපු ආභාසය පිට කරපු පොතක්.\n\nගැටහැත්තේ සෝභිත හිමි, කිරම විමලජෝති හිමි, පාර්ලිමේන්තු මන්ත්‍රී යදාමිනි ගුණවර්ධන, ශ්‍රී ලංකා පුවත්පත් පැමිණිලි කොමිසමේ සභාපති කුමාර නඩේෂන්, ජ්‍යෙෂ්ඨ විශ්‍රාමික සිවිල් නිලධාරී ජොලී සෝමසුන්දරම්, සරසවි ප්‍රකාශ අධිපති එච්. ඩී ප්‍රේමසිරි මහත්වරුන්, කලාකරුවන්, විද්වතුන් ඇතුළු රැසක් මෙම අවස්ථාවට එක්වූහ.\n\nනුවන් කොඩිකාර",
       "URL": "https://www.dinamina.lk/2023/08/01/local/10677/%e0%b6%85%e0%b6%b0%e0%b7%8a%e0%b6%ba%e0%b7%8f%e0%b6%b4%e0%b6%b1%e0%b6%ba-%e0%b7%84%e0%b7%90%e0%b6%bb-%e0%b6%ba%e0%b6%b1-%e0%b6%b8%e0%b7%99%e0%b6%bb%e0%b6%a7-%e0%b6%af%e0%b6%bb/",
       "Category": "local",
       "Parent URL": "https://www.dinamina.lk/category/local//page/302/"
}