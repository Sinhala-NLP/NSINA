{
       "Source": "dinamina",
       "Timestamp": "July 25, 2023 5:00 am",
       "Headline": "ත්‍රිපිටකයේ පිටපතක් මෝදිට",
       "News Content": "ඉන්දියාවේ සංචාරයක නිරත වූ ජනාධිපති රනිල් වික්‍රමසිංහ මහතා දෙරට අතර පවතින අධ්‍යාත්මික හා සංස්කෘතික සබඳතාව සංකේතවත් කරමින් ඉන්දීය අගමැති නරේන්ද්‍ර මෝදි මහතා වෙත ත්‍රිපිටකය පාලි සහ එහි ටී.ඩබ්ලිව්. රයිස් ඩේවිඩ්ස් මහතාගේ ඉංග්‍රීසි පරිවර්තනයේ සම්පූර්ණ පිටපත් පරිත්‍යාග කර තිබේ.\n\nනවදිල්ලි නුවර හයිද්‍රාබාද් මන්දිරයේ දී අගමැති නරේන්ද්‍ර මෝදි මහතා හමුවීමෙන් අනතුරුව ජනාධිපති රනිල් වික්‍රමසිංහ මහතා ඉන්දීය අගමැතිවරයා වෙත පාලි ත්‍රිපිටකයෙහි එන ධම්මපද ග්‍රන්ථයේ පිටපතක් ප්‍රදානය කර තිබෙන අතර ශ්‍රී ලංකාව සහ ඉන්දියාව අතර ශිෂ්ඨාචාර සබඳතාවයට එහි ඇති වැදගත්කම පිළිබඳ පැහැදිලි කිරීමේ සටහනක් සමඟ ත්‍රිපිටකය සහ සම්පූර්ණ වෙළුම් කට්ටලය ඇතුළත් පොත් එකතුවෙහි ඡායාරූපයක් ද ජනාධිපතිවරයා විසින් ඉන්දීය අගමැතිවරයා වෙත පිළිගැන්වූ බව ඉන්දියාවේ ශ්‍රී ලංකා මහ කොමසාරිස් කාර්යාලය පවසයි.\n\nපාලි ත්‍රිපිටකය සහ එහි ඉංග්‍රීසි පරිවර්තනය පාලි පාඨ සංගමය විසින් ප්‍රකාශයට පත්කරන ලද වෙළුම් 91කින් සමන්විත වන අතර ශ්‍රී ලාංකික විද්වත් භික්ෂූන් වහන්සේලාගේ සහයෝගය ඇතිව ත්‍රිපිටකය රෝම අක්ෂරවලට පරිවර්තනය කිරීමේ පුරෝගාමී වූයේ 1881 දී ටී.ඩබ්ලිව්. රිස් ඩේවිඩ්ස් මහතාය.\n\nමහින්ද අලුත්ගෙදර",
       "URL": "https://www.dinamina.lk/2023/07/25/local/9084/%e0%b6%ad%e0%b7%8a%e0%b6%bb%e0%b7%92%e0%b6%b4%e0%b7%92%e0%b6%a7%e0%b6%9a%e0%b6%ba%e0%b7%9a-%e0%b6%b4%e0%b7%92%e0%b6%a7%e0%b6%b4%e0%b6%ad%e0%b6%9a%e0%b7%8a-%e0%b6%b8%e0%b7%9d%e0%b6%af%e0%b7%92/",
       "Category": "local",
       "Parent URL": "https://www.dinamina.lk/category/local//page/334/"
}