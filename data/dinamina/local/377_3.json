{
       "Source": "dinamina",
       "Timestamp": "July 15, 2023 1:00 am",
       "Headline": "නව ගුවන් හමුදාපති නාවික හමුදාපති හමු වෙයි",
       "News Content": "ශ්‍රී ලංකා ගුවන් හමුදාවේ 19 වැනි ගුවන් හමුදාපති ලෙස අභිනවයෙන් පත්වූ එයාර් මාර්ෂල් උදේනි රාජපක්‍ෂ මහතා, පෙරේදා (13) නාවික හමුදා මූලස්ථානයේදී නාවික හමුදාපති වයිස් අද්මිරාල් ප්‍රියන්ත පෙරේරා මහතා හමුවිය.\n\nනාවික හමුදා මූලස්ථානය වෙත පිවිසි අභිනව ගුවන් හමුදාපතිවරයා, බටහිර නාවික විධානයේ ආඥාපති රියර් අද්මිරාල් සුරේෂ් ද සිල්වා මහතා නාවික හමුදා මූලස්ථානය වෙත පිළිගැනීමෙන් පසු, සම්ප්‍රදායානුකූලව නාවික හමුදා සම්මාන ආචාර මුරයක් මඟින් උත්තමාචාර පිරිනැමීමට කටයුතු කෙරිණි. අනතුරුව නාවික හමුදාපතිවරයා නාවික හමුදා මාණ්ඩලික ප්‍රධානි ඇතුළු කළමනාකරණ මණ්ඩලය අභිනව ගුවන් හමුදාපතිවරයා වෙත හඳුන්වාදීම සිදු කෙරිණි.\n\nඑයාර් මාර්ෂල් උදේනි රාජපක්‍ෂ ශ්‍රී ලංකා ගුවන් හමුදාවේ 19 වැනි ගුවන් හමුදාපතිවරයා ලෙස 2023 ජුනි මස 30 වැනි දින පත්වීමෙන් පසු, ඔහු නාවික හමුදා මූලස්ථානයේ නිල සංචාරයක නිරත වූ ප්‍රථම අවස්ථාව ලෙස මෙය සනිටුහන් වූ අතර, මෙම නිල හමුවේදී නාවික හමුදාපතිවරයා ධුරයේ ඉදිරි කටයුතු සඳහා අභිනව ගුවන් හමුදාපතිවරයා වෙත සුබපැතුම් පිරිනැමීමට කටයුතු කෙරිණි.\n\nමෙම නිල හමුව සනිටුහන් කරමින් නාවික හමුදාපති සහ ගුවන් හමුදාපති අතර සමරු තිළිණ හුවමාරුවක්ද සිදු කෙරිණි.\n\nරක්ෂණ ශ්‍රියන්ත",
       "URL": "https://www.dinamina.lk/2023/07/15/local/6706/%e0%b6%b1%e0%b7%80-%e0%b6%9c%e0%b7%94%e0%b7%80%e0%b6%b1%e0%b7%8a-%e0%b7%84%e0%b6%b8%e0%b7%94%e0%b6%af%e0%b7%8f%e0%b6%b4%e0%b6%ad%e0%b7%92-%e0%b6%b1%e0%b7%8f%e0%b7%80%e0%b7%92%e0%b6%9a-%e0%b7%84/",
       "Category": "local",
       "Parent URL": "https://www.dinamina.lk/category/local//page/377/"
}