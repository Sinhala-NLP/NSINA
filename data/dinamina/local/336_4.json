{
       "Source": "dinamina",
       "Timestamp": "July 25, 2023 1:00 am",
       "Headline": "ගම්පහ දිස්ත්‍රික්කයෙන් පඬු කරඳ ගස් 7ක් හඳුනා ගනී",
       "News Content": "කෘඩියා සෙලනිකා (Crudia zeylanica) ලෙස විද්‍යාත්මකව හඳුන්වන හොඳින් වැඩුණු පණුකරඳ (පඬු කරඳ) ගස් 07ක් ගම්පහ දිස්ත්‍රික්කය ආශ්‍රිතව හඳුනාගෙන ඇතැයි පේරාදෙණිය රාජකීය උද්භිද උද්‍යානයේ නියෝජ්‍ය අධ්‍යක්ෂ ආචාර්ය අචලා අත්තනායක මහත්මිය ‘දිනමිණ’ට ඊයේ (24) ප්‍රකාශ කළාය.\n\nබෙම්මුල්ල, මගලේගොඩ, රදාවාන, කණ්ඩිමහර, දොරණගොඩ, බියගම, කදිරාන සහ මල්වාන ප්‍රදේශවලින් මෙම පණුකරඳ ශාක හත සොයා ගැනුණු බව ද ඇය පැවසුවාය.\n\nයම් යම් පුද්ගලයින් විසින් ලබාදුන් තොරතුරු මත සිදුකළ පරීක්ෂණ මඟින් මෙම ගස් හඳුනා ගැනීමට හැකි වූයේ යැයි ද ඇය කීවාය. මෙම ශාකයේ සැබෑ නම පණුකරඳ වුවත් මේ වන විට එය පඬුකරඳ ලෙස ව්‍යාවහාරයේ පවතින්නේ යැයි ද ආචාර්යවරිය කීවාය. මෙම ගස් සියල්ල 2019 සිට 2021 මුල් භාගය අතර කාලයේදී හඳුනා ගැනීමට හැකි වී ඇතැයි ද ආචාර්යවරිය ප්‍රකාශ කළාය.\n\nමෙම වැඩුණු ශාක හත ආශ්‍රිතව තවත් එම වර්ගයෙ කුඩා පැළෑටි ගණනාවක් උද්භිද උද්‍යාන දෙපාර්තමේන්තුවේ නිලධාරීන් විසින් සොයාගනු ලැබ තිබේ.\n\nලෝකයෙන්ම වඳවී ගිය ශාක විශේෂයක් ලෙස 2006 වසරේදී ජාත්‍යන්තර රතු දත්ත නාමාවලියට ඇතුළත් කළ මෙම ශාකය 2012දී ජාතික රතු දත්ත ලැයිස්තුවේ ද වඳවී ගිය ශාකයක් (Extinct) ලෙස නම්කර තිබිණි. මෙම ශාකය යළි 2019දී දාරළුවෙන් සොයාගෙන ඇත්තේ පරිසරවේදී හිමේෂ් ඩිල්රුවන් ජයසිංහ විසිනි.\n\nමහත් ආන්දෝලනයට තුඩුදුන් මධ්‍යම අධිවේගයේ කඩවත – මීරිගම මාර්ග කොටස ඇතුළතට අයිති බිම් ප්‍රදේශයක තිබියදී සොයාගත් පණුකරඳ ගසෙන් මෙන්ම ගම්පහ දිස්ත්‍රික්කයෙන් සොයාගත් අනෙක් ගස් හතෙන් ලබාගත් ඇටවලින් අලුත් පණුකරඳ පැළ සියයකට ආසන්න සංඛ්‍යාවක් මේ වන විට ජාතික උද්භිද උද්‍යාන දෙපාර්තමේන්තුව මඟින් බෝකර ඇතැයි ද නියෝජ්‍ය අධ්‍යක්ෂවරිය පැවසුවාය.\n\nඅසේල කුරුළුවංශ",
       "URL": "https://www.dinamina.lk/2023/07/25/local/9082/%e0%b6%9c%e0%b6%b8%e0%b7%8a%e0%b6%b4%e0%b7%84-%e0%b6%af%e0%b7%92%e0%b7%83%e0%b7%8a%e0%b6%ad%e0%b7%8a%e0%b6%bb%e0%b7%92%e0%b6%9a%e0%b7%8a%e0%b6%9a%e0%b6%ba%e0%b7%99%e0%b6%b1%e0%b7%8a-%e0%b6%b4/",
       "Category": "local",
       "Parent URL": "https://www.dinamina.lk/category/local//page/336/"
}