{
       "Source": "dinamina",
       "Timestamp": "September 22, 2023 1:00 am",
       "Headline": "බගවන්තලාවේ සිසුවියකගෙන් ලෝක වාර්තාවක්",
       "News Content": "හැටන් කලාප අධ්‍යාපන කාර්යාලයෙන් පාලනය වන බගවන්තලාව සෙන්මේරිස් ජාතික පාසලේ අධ්‍යාපනය ලබන පාසල් සිසුවියක් පෙරේදා(20) කිලෝමීටර් 54ක දුරක් පැය 8 විනාඩි 30ක් අඛණ්ඩව පාගමනේ නිරත වෙමින් චෝලන් වාර්තාවක් පිහිටුවීමට සමත් වී ඇත. වසන්ත කුමාර් නිතර්ෂණා නමැති 15 හැවිරිදි පාසල් සිසුවිය එම පාසලේ 10 වසරේ අධ්‍යාපනය ලබන අතර, ඇය පෙරේදා (20) උදෑසන නාවලපිටිය පොලිස් ස්ථානය අසලින් උදෑසන 6.05 පාගමන ආරම්භ කර පස්වරු 2.35ට බගවන්තලාව නගර මධ්‍යයෙන් පාගමන පැය 8 විනාඩි 30කින් අවසන් කර ඇත.\n\nනාවලපිටිය, ගිනිගත්හේන, වටවල, හැටන්, දික්ඔය, නොර්වුඩ් හරහා බගවන්තලාව දක්වා පාගමනේ නිරත වන අවස්ථාවේ මාර්ගය දෙපස පිහිටි පාසල්වල සිසු සිසුවියන්ගේ සහ ගුරුවරුන්ගේත්, මාර්ගය දෙපස පිහිටි තේ වතුවල වතු කම්කරුවන්ගේද පූර්ණ සහයෝගය පාසල් සිසුවිය වෙත ලැබී තිබුණි. ඉන්දියාවෙන් ක්‍රියාත්මක කරන චෝලන් ලෝක වාර්තා පොතට බගවන්තලාව ප්‍රදේශයෙන් මේ පාසල් සිසුවියගේ නාමය එක්වූ බව පාගමන නිරීක්ෂණයට පැමිණි මෙරට නියෝජිත සී. නාගවාණි රාජා මහතා ඇතුළු නිලධාරින් ප්‍රකාශයට පත් කර ඇත. බගවන්තලාව සෙන්මේරිස් ජාතික පාසලේ අධ්‍යාපනය ලබන නිතර්ෂණා සිසුවිය චෝලන් වාර්තා පොතට සිය නාමය එක් කිරීම වෙනුවෙන් ඇය අධ්‍යාපනය ලබන පාසලේ ගුරුවරුන්ගේ සහ ආචාර්ය මණ්ඩලයෙන් උණුසුම් පිළිගැනීමක් සිදු කෙරිණි.",
       "URL": "https://www.dinamina.lk/2023/09/22/local/24350/%e0%b6%b6%e0%b6%9c%e0%b7%80%e0%b6%b1%e0%b7%8a%e0%b6%ad%e0%b6%bd%e0%b7%8f%e0%b7%80%e0%b7%9a-%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba%e0%b6%9a%e0%b6%9c%e0%b7%99%e0%b6%b1/",
       "Category": "local",
       "Parent URL": "https://www.dinamina.lk/category/local//page/87/"
}