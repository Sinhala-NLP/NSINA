{
       "Source": "dinamina",
       "Timestamp": "August 3, 2023 1:13 am",
       "Headline": "ඊනියා අරගලකරුවන් – කුමන්ත්‍රණකරුවන්  විනාශ කළ රට ගොඩගන්න  ජනපති කටයුතු කරමින් සිටිනවා",
       "News Content": "ඊනියා අරගලකරුවන් හා කුමන්ත්‍රණකරුවන් එකතු වී විනාශ කළ රට යථා තත්ත්වයට පත් කරමින්, රටේ අනාගතය ශක්තිමත් කිරීමට ජනාධිපති රනිල් වික්‍රමසිංහ මහතා කටයුතු කරමින් සිටින බව නාගරික සංවර්ධන හා නිවාස ඇමැති, ආණ්ඩු පක්ෂ ප්‍රධාන සංවිධායක ප්‍රසන්න රණතුංග මහතා පැවසීය.\n\nගම්පහ, උඩුගම්පළ පිහිටි කාර්යාලයේදී ඊයේ (02) දේශපාලන ක්‍රියාකාරීන් පිරිසක් අමතමින් ඇමැතිවරයා මේ බව පැවසීය.\n\nඑහිදී ඇමැතිවරයා මෙසේ ද පැවසීය.\n\nවත්මන් ජනාධිපතිවරයා ජාත්‍යන්තරයේ විශ්වාසය ඉහළින්ම දිනාගෙන තිබෙනවා. දවස් දහයක් තුළ ලෝකයේ ප්‍රබල රටවල් 4ක නායකයන් හා ප්‍රධානීන් මුණගැසීම තුළින් ඒ බව පෙනීයනවා.\n\nඅපේ ආර්ථිකය කඩාවැටෙන්න ප්‍රධානතම හේතු දෙකක් තමයි, කොවිඩ් සහ අරගලය. අපේ රට ගොඩගන්න ජනතාවගේ සහ විපක්ෂයේ සහායත් ආණ්ඩුවට අවශ්‍යයි. නමුත් අපේ රටේ විපක්ෂය සාම්ප්‍රදායික දේශපාලනයම කරනවා. මේ අමාරු මොහොතේදීවත් ආණ්ඩුවට සහාය දීලා, ජනතාවට සහන ලබා දෙන්න, ර‍ට බේරගන්න යන ගමනට ඔවුන් සහාය දෙන්නෙ නෑ. අපේ විපක්ෂ නායකවරයා පාර්ලිමේන්තුවේ කෑගහනව විතරයි. ඔහු දේශන පවත්වන්න මරු. වර්තමාන විපක්ෂ නායකවරයා ආණ්ඩුවේ සංවර්ධන වැඩපිළිවෙළ දිහා බලන්නෙ හරිම ඊර්ෂ්‍යාවෙන්. ජනාධිපතිවරයා රට වෙනුවෙන් වෙහෙසෙද්දී විපක්ෂය පළාත් පාලන මැතිවරණය තියන්න කියමින් කෑ කෝ ගහනවා. රටේ ප්‍රශ්නවලට එකම විසඳුම ප්‍රාදේශීය සභා මැතිවරණය පැවැත්වීම දැයි අපි විපක්ෂයෙන් ප්‍රශ්න කරනවා. විපක්ෂයට විපක්ෂයක් ලෙස එක මතයකට එන්න බැහැ. රටක විපක්ෂ නායකයා නූගතෙක් වීම ආණ්ඩුවට අවාසියක්. අනුර කුමාර ගැනත් කතා කරන්න දෙයක් නෑ. මිනිහගෙත් කතාව විතරයි. වැඩ නෑ. ඒක නිසා ඒ මිනිස්සු ගැන කතා කරන එක නිකං කාලය කා දැමීමක්.\n\nරට තුළ පැවති අරගලය හේතුවෙන් විදෙස් නැව් ආපසු හැරී ගියා. ගුවන් තොටුපොළ කටයුතු ද අඩාළ වුණා. නමුත් මේ වන විට සියල්ල යථා තත්ත්වයට පත්වෙමින් තිබෙනවා. ආණ්ඩුව කටයුතු කරන්නේ රටේ සංවර්ධනය මූලික කර ගෙනයි. සංවර්ධන කටයුතුවලදී දේශීය වගේම ජාත්‍යන්තර වශයෙනුත් සහාය අවශ්‍යයි. ඊනියා අරගලකරුවන් හා කුමන්ත්‍රණකරුවන් එකතු වී විනාශයට ඇද දැමු රට යථා තත්ත්වයට පත් කරමින් ජනාධිපති රනිල් වික්‍රමසිංහ මහතා රටේ අනාගතය තහවුරු කරමින් ඉන්නවා. ජනාධිපතිවරයාට ජාත්‍යන්තරයේ විශ්වාසය ඉතාම ඉහළින්ම ලැබෙනවා. දවස් 10ක් තුළ ලෝකයේ ප්‍රබල රටවල් 4ක නායකයන් හා ප්‍රධානීන් ඔහුව මුණගැහුණා. මෑත ඉතිහාසයේ කිසිම රාජ්‍ය නායකයකුට මෙහෙම අවස්ථාවක් ලැබුණේ නැහැ.\n\nඋපාලි කරුණාරත්න",
       "URL": "https://www.dinamina.lk/2023/08/03/local/11319/%e0%b6%8a%e0%b6%b1%e0%b7%92%e0%b6%ba%e0%b7%8f-%e0%b6%85%e0%b6%bb%e0%b6%9c%e0%b6%bd%e0%b6%9a%e0%b6%bb%e0%b7%94%e0%b7%80%e0%b6%b1%e0%b7%8a-%e0%b6%9a%e0%b7%94%e0%b6%b8%e0%b6%b1%e0%b7%8a%e0%b6%ad/",
       "Category": "local",
       "Parent URL": "https://www.dinamina.lk/category/local//page/294/"
}