{
       "Source": "dinamina",
       "Timestamp": "October 9, 2023 12:31 am",
       "Headline": "කටවුට් සහ පෝස්ටර්වලට මගේ රුව එපා -ජනපතිගෙන් උපදෙස්",
       "News Content": "සිය ඡායාරූපය මින් ඉදිරියට කටවුට් සහ පෝස්ටර්වල ප්‍රදර්ශනය නොකරන ලෙස ජනාධිපති රනිල් වික්‍රමසිංහ මහතා උපදෙස් දුන්නේය.\nසෑම පෝස්ටරයකම තම ඡායාරූපය ප්‍රදර්ශනය කර ගැනීමෙන් වළකින ලෙසත් ජනාධිපතිවරයා අනෙකුත් දේශපාලන නායකයින්ගෙන්ද ඉල්ලා සිටියේය.\nඅද අවශ්‍යව ඇත්තේ ජනතා අවශ්‍යතා ඉටු කිරීම මිස සටන් පාඨ දේශපාලනය නොවන බව අවධාරණය කරන ජනාධිපති රනිල් වික්‍රමසිංහ මහතා කටවුට් සහ සටන් පාඨ දේශපාලනය රට අගාධයට ඇද දැමූ බව ද සඳහන් කළේය. තමා සැමදා සටන් පාඨ සහ කටවුට් දේශපාලනයට විරුද්ධ බව අවධාරණය කළ ජනාධිපතිවරයා අලුතින් සිතා අලුත් දේශපාලන ගමනක් වෙනුවෙන් සියලු දෙනා එක්විය යුතු බව අවධාරණය කළේය.\nජනාධිපති රනිල් වික්‍රමසිංහ මහතා මේ බව සඳහන් කර සිටියේ මඩකලපුව චෙන්කලඩි මධ්‍ය මහා විද්‍යාලයේ 149 වන සංවත්සර උත්සවයට ඊයේ (08) පෙරවරුවේ එක්වෙමිනි.\nමඩකලපුවේ පැවති වැඩසටහන් කිහිපයකට ඊයේ සහ පෙරේදා ජනාධිපතිවරයා සහභාගි වූ අතර, මඩකලපුව චෙන්කලඩි මධ්‍ය මහා විද්‍යාලය අසල ප්‍රදර්ශනය කර තිබූ විශාල කටවුට් එක පෙරේදා රාත්‍රියේ දුටු අවස්ථාවේම එය ඉවත් කරන ලෙස ජනාධිපතිවරයා අදාළ පාර්ශ්වවලට දැනුම් දුන්නේය.\nශිරෝමි අබයසිංහ",
       "URL": "https://www.dinamina.lk/2023/10/09/local/29161/%e0%b6%9a%e0%b6%a7%e0%b7%80%e0%b7%94%e0%b6%a7%e0%b7%8a-%e0%b7%83%e0%b7%84-%e0%b6%b4%e0%b7%9d%e0%b7%83%e0%b7%8a%e0%b6%a7%e0%b6%bb%e0%b7%8a%e0%b7%80%e0%b6%bd%e0%b6%a7-%e0%b6%b8%e0%b6%9c%e0%b7%9a/",
       "Category": "local",
       "Parent URL": "https://www.dinamina.lk/category/local//page/18/"
}