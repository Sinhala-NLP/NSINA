{
       "Source": "dinamina",
       "Timestamp": "August 30, 2023 1:40 am",
       "Headline": "කිලෝ 22ක කොන්ක්‍රීට්  කැට 26ක් දෑත් මත තබා  කුළුගෙඩියෙන් ගසා  විනාඩියෙන් කඩයි",
       "News Content": "හඟුරන්කෙත ජනක කාංචනගෙන් ගිනස් වාර්තාවක්\n\nගිනස් වාර්තා 4කට හිමිකම් කියන මියගිය ගාමිණි වසන්ත, ජනකගේ පියායි\n\n\n\nකිලෝග්‍රෑම් 22ක බරින් යුත් කොන්ක්‍රීට් කැට 26ක් දෑත් මත රඳවා ගෙන සිටිය දී කුළුගෙඩියකින් පහර දී විනාඩියක් තුළ ඒවා කඩා දමා නව ගිනස් වාර්තාවක් පිහිටුවීමට හඟුරන්කෙත ජනක කාංචන මුදන්නායක ඊයේ (29) සමත් විය.\n\nමහනුවර සහස් උයනේ දී ඊයේ (29) පෙරවරුවේ නව ගිනස් වාර්තාව පිහිට වූ අතර මධ්‍යම පළාත් නියෝජ්‍ය පොලිස්පති මහින්ද දිසානායක මහතා විසින් එය අධීක්ෂණය කරනු ලැබීය.\n\nශ්‍රී ලංකා වරාය අධිකාරියේ සේවය කරන ජනක මෙයට පෙර ගිනස් වාර්තා 07ක් පිහිටුවා තිබෙන අතර ගිනස් වාර්තා 18ක් පිහිටුවීම ඔහුගේ ඉලක්කය වී තිබේ.\n\nකඩා දමන ලද එක් කොන්ක්‍රීට් කැටයක් දිගින් සෙන්ටිමීටර් 40ක් ද පළලින් මිලිමීටර් 20ක් ද උසින් සෙන්ටිමීටර් 05ක් ද වන අතර ඒවා මහනුවර මහ නගර සභාවේ ඉංජිනේරු අංශයේ පූර්ණ අධීක්ෂණය යටතේ සකස් කර ඇත.\n\nටොන් 1½ ක් බර වාහන 32ක් අතැඟිලි මතින් ධාවනය කිරීම, මිලිමීටර් 12 වානේ කම්බි 18ක් විනාඩියක දී දත් ආධාරයෙන් නැමීම, ඇණ ලෑල්ලක් මත නිදා සිටිය දී කොන්ක්‍රීට් කැට 35ක් තත්පර 54ක දී කුළුගෙඩියකින් පහර දී කඩා දැමීම, කිලෝග්‍රෑම් 50 බැගින් වූ තිරිඟු පිටි බෑග් 20ක් මීටර් 30ක දුරක් දත්වල ආධාරයෙන් රැගෙන යාම, මිලිමීටර් 12 වානේ කම්බි 22ක් තත්පර 48කදී හිසේ ආධාරයෙන් නැමීම, කිලෝග්‍රෑම් 50 බැගින් වූ අයිස් කුට්ටි 50ක් අඩි 20ක් ඉහළ සිට උදරය මතට හෙළීම, කිලෝග්‍රෑම් 107 බැගින් වූ කොන්ක්‍රීට් කැට 30ක් උදරය මත තබා විනාඩි 05යි තත්ත්පර 45කදී කුළුගෙඩියකින් පහර දී කඩා දැමීම මඟින් ඔහු මීට පෙර ගිනස් වාර්තා පිහිටුවා තිබේ.\n\nගුවන් යානයක්, නැවක් හා දුම්රියක් කටින් ඇදීම ඇතුළු තවත් ගිනස් වාර්තා 10ක් ඉදිරියේ දී පිහිටුවීමේ අපේක්ෂාවෙන් පසුවන බව ජනක කාංචන මුදන්නායක ප්‍රකාශ කළේය.\n\nකලකට පෙර මියගිය ගාමිණි වසන්ත, ජනක කාංචනගේ පියා වන අතර, ඔහු ගිනස් වාර්තා හතරකට හිමිකම් කියන්නෙකි.\n\nමේ වාර්තාව සඳහා නිල පිළිගැනීම ලැබෙන්නේ ගිනස් කමිටුව මඟින් එය ගිනස් වාර්තා පොතට ඇතුළත් කිරීමෙන් අනතුරුව වන අතර රාජ්‍ය ඇමැති දිළුම් අමුණුගම, ගිනස් කමිටුවේ ශ්‍රී ලංකා සම්බන්ධීකාරක ඉන්දික ජයලත්, මධ්‍යම පළාත් පාසල් ක්‍රීඩා අධ්‍යක්ෂ අතුල ජයවර්ධන මහත්වරු ඇතුළු පිරිසක් මේ අවස්ථාවට සහභාගි වූහ.\n\nඅසේල කුරුළුවංශ",
       "URL": "https://www.dinamina.lk/2023/08/30/local/18233/%e0%b6%9a%e0%b7%92%e0%b6%bd%e0%b7%9d-22%e0%b6%9a-%e0%b6%9a%e0%b7%9c%e0%b6%b1%e0%b7%8a%e0%b6%9a%e0%b7%8a%e0%b6%bb%e0%b7%93%e0%b6%a7%e0%b7%8a-%e0%b6%9a%e0%b7%90%e0%b6%a7-26%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/174/"
}