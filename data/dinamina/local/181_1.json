{
       "Source": "dinamina",
       "Timestamp": "August 29, 2023 2:06 am",
       "Headline": "පුරාවස්තු රැක ගැනීමට  විශේෂ වැඩපිළිවෙළක්  ජනපති යෝජනා කළා",
       "News Content": "ලන්දේසීන් රැගෙන ගිය කෞතුක භාණ්ඩ යළි ලබා ගැනීමේ ගිවිසුම අත්සන් තබමින් ඇමැති විදුර කියයි\n\nමෙරටට ලැබෙන පුරාවස්තූන් ආරක්ෂා කර ගැනීම සඳහා මහජන ආරක්ෂක අමාත්‍යාංශය සමඟ එක්ව විශේෂ වැඩපිළිවෙළක් සකස් කර ගැනීමට ජනාධිපති රනිල් වික්‍රමසිංහ මහතා කැබිනට් මණ්ඩලයේ දී යෝජනා කළ බව බුද්ධ ශාසන, ආගමික හා සංස්කෘතික කටයුතු ඇමැති විදුර වික්‍රමනායක මහතා පැවසීය.\n\nබත්තරමුල්ල,සෙත්සිරිපායේ පිහිටි සංස්කෘතික අමාත්‍යාංශයේ දී ඊයේ (28) සිදු කෙරුණු අතර එහිදී ඇමැතිවරයා මේ බව පැවසීය.\n\nලන්දේසින් මෙරටින් රැගෙන ගිය කෞතුක භාණ්ඩ 06ක් නැවත මෙරටට ලබා දීම පිළිබඳව ගිවිසුම් අත්සන් කිරීම ඇමැති විදුර වික්‍රමනායක මහතා සහ නෙදර්ලන්තයේ සංස්කෘතික සහ මාධ්‍ය රාජ්‍ය ලේකම් Gunay Uslu මහත්මිය අතර සිදු විය.\n\nඑම මහත්මිය සහ ජාතික කෞතුකාගාරයේ අධ්‍යක්ෂ ජනරාල් සනූජා කස්තුරි ආරච්චි මහත්මිය අතර ගිවිසුමක්ද මෙහිදී අත්සන් කෙරිණ. Gunay Uslu මහත්මිය ඇතුළු නෙදර්ලන්ත දූත පිරිසට මෙහිදී ඇමැතිවරයා සමරු තිළිණ පිරිනමන ලදි.\n\nමෙම අවස්ථාව සඳහා නෙදර්ලන්තයේ මෙරට තානාපතිවරිය, අමාත්‍යාංශ ලේකම් සෝමරත්න විදානපතිරණ, පුරාවිද්‍යා අධ්‍යක්ෂ ජනරාල් ආචාර්ය ප්‍රදීපා සේරසිංහ, මධ්‍යම සංස්කෘති අරමුදලේ අධ්‍යක්ෂ ජනරාල් මහාචාර්ය ගාමිණී රණසිංහ මහත්ම මහත්මීහු, අමාත්‍යාංශ නිලධාරීන් ඇතුළු විද්වතුන් රැසක් සහභාගි වූහ.\n\nවැඩිදුරටත් අදහස් දැක්වූ ඇමැතිවරයා-\n\nවිදේශ රටවල තිබෙන ශ්‍රී ලංකාවට අයිති පුරාවස්තු නැවත නිල වශයෙන් ලබා ගැනීමේ වැඩ පිළිවෙළක් ආරම්භ කර තිබෙනවා. මීට වසර ගණනාවකට පෙර කෞතුකාගාරයේ තිබූ කඩු වගයක් අතුරුදන් වුණා. මමත් කෞතුකාගාරයේදී ඒ පිළිබඳව විමසුවා. කෑලි කෑලි හම්බ වූ බව ප්‍රකාශ වුණා. ඒ පිළිබඳව වාර්තාවක් ලබා ගන්න බලාපොරොත්තු වෙනවා. එවැනි සිදුවීම් තිබෙනවා. ඒ නිසා පුරාවස්තූන් ආරක්ෂා කිරීම පිළිබඳව විශේෂ අවධානයක් අප යොමු කරනවා. අද කැබිනට් අැමැති මණ්ඩල රැස්වීමේදී ජනාධිපතිවරයා මේ පිළිබඳව විශේෂ උනනන්දුවක් දක්වා යෝජනා කළා මහජන ආරක්ෂාව පිළිබඳ අමාත්‍යාංශය සමඟ එක්ව විශේෂ ආරක්ෂක වැඩපිළිවෙළක් යොදා ගන්නා ලෙස. ඒ වැඩ පිළිවෙළත් අප යොදනවා. .\n\nනෙදර්ලන්තයේ සංස්කෘතික සහ මාධ්‍ය රාජ්‍ය ලේකම් Gunay Uslu, අමාත්‍යාංශ ලේකම් සෝමරත්න විදානපතිරණ යන මහත්ම මහත්මීහු ද අදහස් දැක්වූහ.\n\nඡායාරූපය – දුෂ්මන්ත මායාදුන්නේ\n\nඋපාලි කරුණාරත්න",
       "URL": "https://www.dinamina.lk/2023/08/29/local/17917/%e0%b6%b4%e0%b7%94%e0%b6%bb%e0%b7%8f%e0%b7%80%e0%b7%83%e0%b7%8a%e0%b6%ad%e0%b7%94-%e0%b6%bb%e0%b7%90%e0%b6%9a-%e0%b6%9c%e0%b7%90%e0%b6%b1%e0%b7%93%e0%b6%b8%e0%b6%a7-%e0%b7%80%e0%b7%92%e0%b7%81/",
       "Category": "local",
       "Parent URL": "https://www.dinamina.lk/category/local//page/181/"
}