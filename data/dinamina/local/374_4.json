{
       "Source": "dinamina",
       "Timestamp": "July 17, 2023 1:00 am",
       "Headline": "විශ්වාසභංගයට මුහුණ දෙන්න මම සූදානම්",
       "News Content": "විපක්ෂය ගෙන එන්නේ යැයි කියන විශ්වාසභංගයට මුහුණ දීමට සූදානම් යැයි සෞඛ්‍ය අමාත්‍ය කෙහෙලිය රඹුක්වැල්ල මහතා පැවසීය. අභියෝගවලට බයේ වගකීම් අත්හැර තමන් පලා යන පුද්ගලයකු නොවන බවද ඒ මහතා කීය.\n\nශ්‍රී ලංකා පොදුජන පෙරමුණේ කුණ්ඩසාල ආසන බල මණ්ඩල රැස්වීම අමතමින් ඊයේ (16) ඇමැතිවරයා මේ බව ප්‍රකාශ කළේය.\n\nසෞඛ්‍ය ක්ෂේත්‍රය සම්බන්ධව සැලසුම් සහතව සාවද්‍ය ප්‍රචාර ගෙන යමින් තිබෙන බවත් ඒවා සියල්ල ඔප්පු කර පෙන්වන බවත් ඇමැතිවරයා අවධාරණය කළේය.\n\nතමන් මේ වනවිට අමාත්‍ය ධූර 08ක් හොබවා තිබෙන බවත් සෞඛ්‍ය ඇමැති ලෙස මේ රටේ ලක්ෂ 22ක් වන ජනතාවගේ සෞඛ්‍ය සම්බන්ධ වගකීම ඉටු කරන්නට තමන් කැපවී සිටින බවත් හෙතෙම පැවසුවේය. විපක්ෂය විසින් දෝෂාභියෝගයක් ගෙන එන්නේ නම් ඊට මුහුණ දී පරාජය කරන්නේ අපියි කියා තම පාර්ලිමේන්තු සගයින් ප්‍රකාශ කළ බවත් දේශපාලනඥයකු ලෙස එය තමන්ට විශාල ශක්තියක් බවත් රඹුක්වැල්ල මහතා කීය.\n\nගෝඨාභය රාජපක්ෂ මහතා ජනපති ධූරයෙන් ඉවත් වූ පසු රනිල් වික්‍රමසිංහ මහතා ඉදිරිපත් වී එම ධූරය බාර නොගන්නට අද මේ රට සිරියාවක්, ලිබියාවක් බවට පත්වනු ඇතැයි ද ඒ මහතා පැවසුවේය.\n\nඅසේල කුරුළුවංශ",
       "URL": "https://www.dinamina.lk/2023/07/17/local/6976/%e0%b7%80%e0%b7%92%e0%b7%81%e0%b7%8a%e0%b7%80%e0%b7%8f%e0%b7%83%e0%b6%b7%e0%b6%82%e0%b6%9c%e0%b6%ba%e0%b6%a7-%e0%b6%b8%e0%b7%94%e0%b7%84%e0%b7%94%e0%b6%ab-%e0%b6%af%e0%b7%99%e0%b6%b1%e0%b7%8a%e0%b6%b1/",
       "Category": "local",
       "Parent URL": "https://www.dinamina.lk/category/local//page/374/"
}