{
       "Source": "dinamina",
       "Timestamp": "September 16, 2023 1:14 am",
       "Headline": "ශ්‍රී ලංකාවේ  සංස්කෘ­තික උරු­ම­යන්ට  මැලේ­සි­යා­වේදී  ඉහළ තැනක්",
       "News Content": "ශ්‍රී ලංකාවේ සංස්කෘතික උරුමයන් මැලේසියාවේ දී ප්‍රදර්ශනය කිරීමට එරට ශ්‍රී ලංකා මහ කොමසාරිස් කාර්යාලය පියවර ගෙන තිබේ.\n\nමැලේසියාවේ ක්වාලාලාම්පූර්හි පැවැති ICWC 2023 ප්‍රදර්ශනය සඳහා මෙරට සංස්කෘතික උරුමයන් ඉදිරිපත් කර තිබෙන අතර, එම ප්‍රදර්ශනය දින දෙකක කාලයක් පැවැති බව මැලේසියාවේ ශ්‍රී ලංකා මහ කොමසාරිස් කාර්යාලය පවසයි.\n\nමෙම ප්‍රදර්ශනය ශ්‍රී ලංකාවේ විවිධ සංස්කෘතික අංගයන් ප්‍රදර්ශනය කිරීමට සහ ශ්‍රී ලංකාවේ සිත් ඇදගන්නා සුන්දරත්වය ප්‍රවර්ධනය කිරීමට වේදිකාවක් වූ අතර එම ප්‍රදර්ශනය සඳහා පැමිණ තිබෙන නරඹන්නන් ශ්‍රී ලංකාවේ සංස්කෘතිය සහ උරුමයන් සම්බන්ධයෙන් වැඩි අවධානයක් යොමු කර තිබේ.\n\nලී වෙස් මුහුණු, ඒවායේ සංකීර්ණ ශිල්පීයත්වය සහ සංකේතාත්මක වැදගත්කම මෙහිදී විශේෂත්වයක් ගෙන තිබෙන අතර ශ්‍රී ලාංකේය සම්ප්‍රදායන් තුළ මුල් බැසගත් මෙම කැපී පෙනෙන වෙස් මුහුණු, සහභාගිවන්නන්ගේ සිත් ඇද බැඳ ගත් බව ද රටේ පෞරාණික කලාත්මක දෑ පිළිබඳ හොඳ අවබෝධයක් ලබා ගත් බව ද එම මහ කොමසාරිස් කාර්යාලය පෙන්වා දෙයි.\n\nමීට අමතරව ශ්‍රී ලංකාවේ වැදගත් අපනයනයන් දෙකක් මෙහිදී ප්‍රදර්ශනය කර තිබෙන අතර කජු සහ ශ්‍රී ලංකා තේ ඉදිරිපත් කර ඇත. ඒවායේ සුවිශේෂී ගුණාත්මකභාවය සහ වෙනස් රසයන් සම්බන්ධයෙන් ප්‍රසිද්ධියක් උසුලන අතර ප්‍රදර්ශනයට සහභාගි වූවන්ගේ සැලකිය යුතු අවධානයක් ඇගයීමක් ලබා ගැනීමට ද සමත්ව තිබේ. Gala Buffet හි අනිවාර්ය අංගයක් ලෙස, ශ්‍රී ලංකා මහ කොමසාරිස් කාර්යාලය ශ්‍රී ලංකා කෑම වර්ග තුනක් ලබාදී තිබෙන අතර ශ්‍රී ලංකාවේ පොහොසත් සූපශාස්ත්‍ර උරුමය සංකේතවත් කරන හැලප, දේශීය කට්ලට් සහ කොකිස් මෙම ප්‍රදර්ශනය සඳහා ඉදිරිපත් කැර ඇත.",
       "URL": "https://www.dinamina.lk/2023/09/16/local/22724/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b7%83%e0%b6%82%e0%b7%83%e0%b7%8a%e0%b6%9a%e0%b7%98%e0%b6%ad%e0%b7%92%e0%b6%9a-%e0%b6%8b/",
       "Category": "local",
       "Parent URL": "https://www.dinamina.lk/category/local//page/106/"
}