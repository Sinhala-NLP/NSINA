{
       "Source": "dinamina",
       "Timestamp": "July 12, 2023 1:00 am",
       "Headline": "වී අලෙවි මණ්ඩලය යළිත් වී මිල දී ගන්න යයි",
       "News Content": "වී අලෙවි මණ්ඩලය මඟින් වී මිලදී ගැනීම යළිත් සිදු කිරීමට රජය තීරණය කර ඇත. එහෙත් එම මිලදී ගැනීම් සඳහා රජයෙන් ලැබෙන මුදල් ප්‍රමාණය අනුව මෙම වී මිලදී ගැනීම් තීරණය වන බව කෘෂිකර්ම ඇමැති මහින්ද අමරවීර මහතා කියයි.\n\nවී මිලදී ගැනීම පිළිබඳව ඊයේ (11) කෘෂිකර්ම අමාත්‍යාංශයේදී පැවැති සාකච්ඡාවකදී ඇමැතිවරයා මෙම තීරණය ප්‍රකාශ කළේය.\n\nමිල කමිටුවේ තීරණය පරිදි නාඩු වී කිලෝවක් රුපියල් 95ක් හා කීරි සම්බා වී කිලෝවක් රුපියල් 110ක් බැගින් මිල දී ගැනීමට පියවර ගන්නා බව ද ඇමැතිවරයා අවධාරණය කරයි.\n\nපසුගිය මහ කන්නයේදී වී මිල දී ගැනීමට රජය මඟින් රුපියල් බිලියන 13ක් වැය කර තිබිණි. එම මුදල මඟින් වී මිල දී ගැනීම වී අලෙවි මණ්ඩලය මඟින් නොව දිසාපතිවරු හා ප්‍රාදේශීය ලේකම්වරුන් මඟින් සිදු කිරීමට රජය මඟින් කටයුතු යොදා තිබිණි. එම වී මඟින් සකස් කළ සහල් අඩු ආදායම්ලාභී පවුල් ලක්ෂ 29කට බෙදා දීමට ජනාධිපති රනිල් වික්‍රමසිංහ මහතා විසින් තීරණය කරන ලදි. ඒ අනුව එම සහල් එක පවුලකට මාසයකට කිලෝග්‍රෑම් 10ක් බැගින් පසුගිය අප්‍රේල් හා මැයි මාසවල බෙදා දෙනු ලැබීය.",
       "URL": "https://www.dinamina.lk/2023/07/12/local/5949/%e0%b7%80%e0%b7%93-%e0%b6%85%e0%b6%bd%e0%b7%99%e0%b7%80%e0%b7%92-%e0%b6%b8%e0%b6%ab%e0%b7%8a%e0%b6%a9%e0%b6%bd%e0%b6%ba-%e0%b6%ba%e0%b7%85%e0%b7%92%e0%b6%ad%e0%b7%8a-%e0%b7%80%e0%b7%93-%e0%b6%b8/",
       "Category": "local",
       "Parent URL": "https://www.dinamina.lk/category/local//page/392/"
}