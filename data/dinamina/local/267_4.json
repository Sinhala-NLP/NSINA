{
       "Source": "dinamina",
       "Timestamp": "August 9, 2023 1:00 am",
       "Headline": "ෂාෆ්ටර්ගේ මරණය ගැන අවසන් තීරණයට පංච පුද්ගල විශේෂඥ වෛද්‍ය මණ්ඩලය පේරාදෙණියේදී යළි රැස‍්වේ",
       "News Content": "ජනශක්ති සමූහ ව්‍යාපාරයේ අධ්‍යක්ෂක දිනේෂ් ෂාෆ්ටර් මහතා සියදිවි හානි කර ගත්තා ද? නැත්තම් ඝාතනය කළා ද? යන්න සම්බන්ධයෙන් තීරණයක් ගැනීම සඳහා පංච පුද්ගල විශේෂඥ වෛද්‍ය මණ්ඩලය පේරාදෙණිය විශ්වවිද්‍යාලය පරිශ්‍රයේදී මේ මස 11, 12 හා 13 තෙදින විශේෂිත සාකච්ඡාවක් පැවැත්වීමට නියමිත බවට කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය අපරාධ පරීක්ෂණ දෙපාර්තමේන්තුව වෙත ඊයේ (08) දැනුම් දුන්නාය.\n\nගාල්ල කරාපිටිය රෝහලේ දී පැවැත්වූ දිනේෂ් ෂාෆ්ටර් මහතාගේ දෙවන පශ්චාත් මරණ පරීක්ෂණ සම්බන්ධ කටයුතු අවසන් කර ඇති බවත් මරණය සම්බන්ධ අවසන් නිගමනයක් ලබා ගැනීම සඳහා විද්වත් මණ්ඩලය දෙදිනක සාකච්ඡා වටයක් පේරාදෙණි විශ්වවිද්‍යාල පරිශ්‍රයේදී පැවැත් වූ අතර, තවත් තෙදිනක සාකච්ඡාවක් නුවර පැවැත්වීමට සූදානම් කර ඇති බවට තමන්ට ලිඛිතව දැනුම් දි ඇතැයි මහේස්ත්‍රාත්වරිය වැඩි දුරටත් කරුණු සඳහන් කළාය.\n\nමේ සම්බන්ධයෙන් අවශ්‍ය පහසුකම් සලසා දෙන ලෙසට අපරාධ පරීක්ෂණ දෙපාර්තමේන්තුවට නියෝග කළ මහේස්ත්‍රාත්වරිය අදාළ පාර්ශ්වයන් වෙත කරුණු දැනුම් දීම ද සිදු කරන ලෙසට නියෝග කළාය.\n\nසිද්ධිය ඊයේ (08) නැවත කැඳවූ අතර ෂාෆ්ටර් මහතාගේ මවගේ ලේ සාම්පලයට අදාළ ජින්ටෙක් වාර්තා ලැබී ඇති බව සඳහන් කළ අපරාධ පරීක්ෂණ දෙපාර්තමේන්තුව ෂාෆ්ටර් මහතාගේ මරණය සිදු වීමට පෙර මාස හයක් ඇතුළත ලබාගත් දුරකතන විශ්ලේෂණ වාර්තාවන් අධිකරණය වෙත ගොනු කළේය.\n\nමෙම පංච පුද්ගල වෛද්‍ය කමිටුව සඳහා සභාපති ලෙස කොළඹ විශ්වවිද්‍යාලයේ වෝහාරික විශේෂඥ වෛද්‍ය මහාචාර්ය අසේල මෙන්ඩිස් මහතා, රුහුණු විශ්වවිද්‍යාලයේ මහාචාර්ය ඩී. සී. ආර්. පෙරේරා, පේරාදෙණිය විශ්වවිද්‍යාලයේ වෝහාරික විශේෂඥ මහාචාර්ය ඩී. ප්‍රනාන්දු, පේරාදෙණිය රෝහලේ ජ්‍යෙෂ්ඨ අධිකරණය වෛද්‍ය නිලධාරි එස්. සිවසුබ්‍රමනියම් හා ගාල්ල කරාපිටිය රෝහලේ ජ්‍යෙෂ්ඨ අධිකරණ වෛද්‍ය නිලධාරී ජී. ආර්. රුවන්පුර සෙසු සාමාජිකයන් ලෙස මහේස්ත්‍රාත්වරිය විසින් නම් කරනු ලැබීය.\n\nඒ අනුව අපරාධ නඩු විධාන සංග්‍රහයේ 375 වගන්තියෙ පැවරී ඇති බලතල අනුව මහේස්ත්‍රාත්වරිය විසින් ෂාෆ්ටර් මහතාගේ මරණයට හේතුව තීරණය කර ගැනීම සඳහා මෙම පංච පුද්ගල වෛද්‍ය කමිටුව පත් කර තිබිණ.",
       "URL": "https://www.dinamina.lk/2023/08/09/local/12629/%e0%b7%82%e0%b7%8f%e0%b7%86%e0%b7%8a%e0%b6%a7%e0%b6%bb%e0%b7%8a%e0%b6%9c%e0%b7%9a-%e0%b6%b8%e0%b6%bb%e0%b6%ab%e0%b6%ba-%e0%b6%9c%e0%b7%90%e0%b6%b1-%e0%b6%85%e0%b7%80%e0%b7%83%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/267/"
}