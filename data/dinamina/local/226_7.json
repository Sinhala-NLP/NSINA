{
       "Source": "dinamina",
       "Timestamp": "August 18, 2023 1:00 am",
       "Headline": "රාජකාරි ටී-56 හොරෙන් අරන් මිතුරන් එක්ක දඩයමේ ගිය සැරයන් රිමාන්ඩ්",
       "News Content": "රාජකාරී කටයුතු සඳහා නිකුත් කර ඇති ටී-56 අවිය රැගෙන මිතුරන් දෙදෙනකු සමඟ දඩයමේ ගිය පොලිස් සැරයන්වරයෙක් වාහල්කඩ පොලිසියේ නිලධාරීන් විසින් පෙරේදා (16) රාත්‍රී කාලයේදී අත්අඩංගුවට ගනු ලැබීය.\n\nමෙම සැරයන්වරයා මොරවැව පොලිසියට අනුයුක්තව ‘රොටවැව’ පොලිස් මුරපොළේ සේවයේ නිරතව සිටින අයෙකි.\n\nවාහල්කඩ යාන්ඔය ජලාශයට එපිටින් පිහිටි වනාන්තරයේ දඩයමේ ගොස් සිටි මෙම පොලිස් සැරයන්වරයා සහ ඔහුගේ මිතුරන් දෙදෙනා වාහල්කඩ පොලිසියේ නිලධාරීන් විසින් අත්අඩංගුවට ගෙන ඇත්තේ ටී-56 අවියක් රැගෙන පුද්ගලයන් තිදෙනකු දඩයමේ යන බවට ලද තොරතුරකට අනුවය.\n\nඅත්අඩංගුවට ගන්නා විට ටී-56 අවිය තිබී ඇත්තේ මෙම සැරයන්වරයාගේ මිතුරකු වන කහටගස්දිගිලියේ පදිංචිකරුවකු අතය. අත්අඩංගුවට ගත් අනෙක් පුද්ගලයා වාහල්කඩ පදිංචිකරුවෙකි. පොලිස් සැරයන්වරයා හොරොව්පොතානේ පදිංචිකරුවකු බව පොලිසිය කියයි.\n\nඅත්අඩංගුවට ගත් එක් සැකකරුවකු වේලා සටහන්කරුවකු ලෙස කටයුතු කරන අයෙකි.\n\nසැරයන්වරයා තමාට රාජකාරි සඳහා නිකුත් කරන ගිනි අවිය පොලිස් මුරපොළේ ස්ථානාධිපති හෝ සෙසු නිලධාරීන්ට හොරෙන් රැගෙනවිත් මෙසේ දඩයමේ ගොස් ඇති බව විමර්ශනයේදී පෙනී ගොස් ඇත. මෙසේ මීට පෙරත් මොවුන් දඩයමේ ගොස් ඇතැයි පොලිසිය සැක කරයි.\n\nමෙම සැකකරුවන් තිදෙනා ගිනි අවියද සමඟ කැබිතිගොල්ලෑව මහේස්ත්‍රාත් අධිකරණයට ඊයේ (17) ඉදිරිපත් කිරීමෙන් අනතුරුව ලබන 31 වැනිදා දක්වා රක්ෂිත බන්ධනාගාරගත කළ බව පොලිසිය කියයි.",
       "URL": "https://www.dinamina.lk/2023/08/18/local/15293/%e0%b6%bb%e0%b7%8f%e0%b6%a2%e0%b6%9a%e0%b7%8f%e0%b6%bb%e0%b7%92-%e0%b6%a7%e0%b7%93-56-%e0%b7%84%e0%b7%9c%e0%b6%bb%e0%b7%99%e0%b6%b1%e0%b7%8a-%e0%b6%85%e0%b6%bb%e0%b6%b1%e0%b7%8a-%e0%b6%b8/",
       "Category": "local",
       "Parent URL": "https://www.dinamina.lk/category/local//page/226/"
}