{
       "Source": "dinamina",
       "Timestamp": "October 2, 2023 12:59 am",
       "Headline": "ලෝක ළමා දිනය දා පංකජට සතුට අරන් ඇවිත්  පංකජට පාසල් යන්න උදවු කරමු",
       "News Content": "ලෝක ළමා දිනය සමරන මෙවන් සමයක පාසල් යෑමට සිහින දකිමින් වසර පහක් තිස්සේ රෝද පුටුවක දිවි ගෙවන දොළොස් හැවිරිදි දරුවකු පිළිබඳ අනුවේදනීය කතා පුවතක් ගොඩකවෙල ප්‍රදේශයෙන් වාර්තා විය.\n\nගොඩකවෙල අරඹදෙණිය ප්‍රදේශයේ පදිංචි ඩබ්.එම්. පංකජ මධුවන්ත වීරසූරිය පවුලේ තුන් වැනි දරුවාය. පංකජට වැඩිමල් සහෝදරියෝ දෙදෙනෙක් සහ බාල සහෝදරයෙක් සිටිති. මවත් පියත් සමඟ මේ සියලු දෙනා ජීවත් වන්නේ කටුමැටි ගැසූ කුඩා නිවෙසකය.\n\nහිමිදිරි පාන්දර පාසල් යන්න කඩිමුඩියේ සැරසෙන තම සහෝදරියන් දෙදෙනා දෙස රෝද පුටුවේ සිට බලා ඉන්න පංකජගේ මුහුණේ ඇත්තේ මහත් බලාපොරොත්තු ගොඩකි. ඒ අතර නිවෙස ආසන්නයෙන් කිරිකොක් හඬ නඟමින් පාසල් යන තම යහළු යෙහෙළියන් ද පංකජට අත වනමින් යන දෙස ද බලා සිටින්නේ සිත තුළ ඇති මහා දුකකිනි.\n\nමෙයින් වසර දොළහකට පෙර දෙදහස් එකොළහ වසරේ සැත්තැම්බර් මස විසිහත් වැනි දින නීරෝගි දරුවකු ලෙසින් මෙලොවට බිහිවූ පංකජ මවුපියන් දෙදෙනාගේ ආදරයත් සමඟ ලොකු මහත් විය. වයස අවුරුදු හතරක් පමණ වූ විට පෙර පාසල් ගමන ඇරඹූ මේ කිරිසප්පයා පෙර පාසල් අධ්‍යාපනය හමාර කර ගොඩකවෙල රාහුල ප්‍රාථමික විද්‍යාලයේ පළමුවන ශ්‍රේණියට ඇතුළත් විය. එලෙස පාසල් ගිය පංකජ දෙවන වසරට ඇතුළත්ව පාසල් යන අතරේදී කිහිප අවස්ථාවකම නිවසේදීත් පාසලේදීත් බිම ඇදවැටෙන්න විය. ඒ පිළිබඳ අවධානය යොමු කළ පංකජගේ මවුපියන් ඔහුව වෛද්‍යවරයකු හමුවට රැගෙන ගොස් ප්‍රතිකාර ලබා දී ඇත.\n\nචිත්‍ර අඳින්න ප්‍රිය කළ පංකජ සොබාදහමේ අසිරිය හරි අපූරුවට චිත්‍රයට නැඟීමට තරම් හැකියාවක් ඇති දරුවකු බව පංකජගේ පන්තිභාර ගුරුතුමිය හඳුනාගෙන තිබිණි. වෛද්‍ය ප්‍රතිකාර ලබා දුන්නද පංකජට සුවයක් නොවූයෙන් පංකජගේ මවුපියන් විසින් තම දරුවා කොළඹ රිජ්වේ රෝහලට ඇතුළත් කර ඇත. එහිදී වෛද්‍යවරු විසින් පංකජ බිම ඇදවැටෙන රෝගය හඳුනාගෙන ඇත. පංකජට වැලඳී ඇත්තේ පාද දෙකෙහි මාංසපේශී දියවන රෝගය බව නිගමනය වී ඇත. පසුව ඒ සඳහා නේවාසිකව ප්‍රතිකාර කිරීම ආරම්භ කිරීමත් සමඟ තුන්වන වසර දක්වා ගිය පාසල් ගමන නතර කිරීමට සිදු වී ඇත.\n\nමේ සම්බන්ධයෙන් පංකජගේ පියා වන ඩබ්.එම්. සංජීව රෝහිත විරසූරිය මහතා පැවසූයේ,\n\nÒපුතාට වයස අවුරුදු හතක් වන විට තමයි මේ විදිහට අසනීප වුණේ. එයාව බලපු වෛද්‍යවරු කිවුවේ පුතාගේ ශරීරයේ මාංසපේශි දියවෙන්න පටන් අරන් කියලා. පරම්පරාවෙන් එන ජාන ඇසුරෙන් මේ රෝගය වැලඳෙන අතර පුද්ගලයන් ලක්ෂ දෙකකට එක් අයකුට රෝගය වැලඳෙන බවත් ඒ සඳහා නිශ්චිත ඖෂධයක් නැති බවත් වෛද්‍යවරු පැවසුවා. මේ විදිහට අවුරුදු පහක් විතර වෙදකම් කරනවා. තවම පුතාට සුවයක් නැහැ. පුතා ඉස්කෝලේ යන්න හරිම ආසයි. එයා නිතරම අහන්නේ කවද්ද ඉස්කෝලේ යන්නේ කියලා. පුතා චිත්‍ර අඳින්න හරි ආසයි. එයා රෝද පුටුවෙ ඉන්න නිසා බර ගොඩක් වැඩි වුණා. එක දිගට එහෙම ඉන්න නිසා දිය බිබිලි දාලා. පුතාව තියන්න සුදුසු බෙහෙත් මෙට්ටයක් ගන්න විදිහක් නැහැ. මම කුලී වැඩ කරලා තමයි දරු පවුල රකින්නේ. බිරියටත් රස්සාවකට යන්න බැහැ. දරුවට බෙහෙත් ගන්න සතියට එක දවසක් යන්න ඕනෑ. ඒ ගමනට රුපියල් දහදාහක් විතර යනවා. මට තියෙන එකම ගැටලුව ඉක්මනට පුතාව පාසල් යවන එක.Ó\n\nÒමට හොඳට චිත්‍ර අඳින්න වගේම අකුරු ලියන්න පුළුවන්. මගේ අසනීපය හින්දා ඉස්කෝලේ යන්න බැහැනේ. මම හරි ආසයි ඉස්කෝලේ යන්න. ළඟදීම දවසක මම කොහොම හරි ඉස්කෝලේ යනවා,Óපුංචි පංකජගේ එකම අරමුණ එයයි.\n\nතුන වසර දක්වා පාසල් අධ්‍යාපනය ලබමින් සිටි පංකජට වසර පහක් තිස්සේ අසනීපයෙන් සිටීම හේතුවෙන් පාසල් යෑමට නොහැකි විය. එය එසේ වුවත් පංකජට ඇත්තේ නැවත පාසල් යෑමේ ආශාව පමණි.\n\nගොඩකවෙල පොලිස් ස්ථානයේ ප්‍රජා පොලිස් ඒකකයේ පොලිස් නිලධාරිනී අමාලි රණතුංග මහත්මිය සමඟ තවත් නිලධාරීන් පිරිසක් ලෝක ළමා දිනය දා පංකජගේ නිවෙසට ගියේ තෑගි සමඟ සතුට අරගෙනය. ඒ ගිය පිරිස පංකජ එක්ක හරි සතුටින් හෝරා කිහිපයක් ගත කරන්නට විය. නිතරම සිනහමුසු මුහුණින් පාසල් යෑමේ ආශාවෙන් පසුවන පංකජට එය බලාපොරොත්තුවක් පමණක් නොවී යථාර්ථයක් බවට පත්විය යුතුය යන්න පංකජගේ පවුලේ අය ඇතුළු බොහෝ පිරිසක් ප්‍රාර්ථනා කරති. එය ලෝක ළමා දිනය දා ඔවුන් දකින සිහිනයක් වී ඇත.\n\n\n\nරක්වාන ඉන්දික සී. කුමාර",
       "URL": "https://www.dinamina.lk/2023/10/02/local/26904/%e0%b6%bd%e0%b7%9d%e0%b6%9a-%e0%b7%85%e0%b6%b8%e0%b7%8f-%e0%b6%af%e0%b7%92%e0%b6%b1%e0%b6%ba-%e0%b6%af%e0%b7%8f-%e0%b6%b4%e0%b6%82%e0%b6%9a%e0%b6%a2%e0%b6%a7-%e0%b7%83%e0%b6%ad%e0%b7%94%e0%b6%a7/",
       "Category": "local",
       "Parent URL": "https://www.dinamina.lk/category/local//page/47/"
}