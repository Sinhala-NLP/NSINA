{
       "Source": "dinamina",
       "Timestamp": "August 8, 2023 1:56 am",
       "Headline": "ත්‍රිකුණාමලය ආසියාවේ  දියුණුවේ දොරටුවයි -අගමැති දිනේෂ් ගු ණවර්ධන කියයි",
       "News Content": "ආසියාවේ ඉදිරි දියුණුව ශ්‍රී ලංකාවට දායා ද කළ හැකි දොරටුව ත්‍රිකුණාමලය බව අගමැති දිනේෂ් ගුණවර්ධන මහතා පැවැසීය.\n\nඅලුත් ගමක් – අලුත් රටක් ජාතික ඒකාබද්ධතා සහභාගිත්ව සංවර්ධන වැඩසටහනේ ත්‍රිකුණාමල දිස්ත්‍රික් වැඩසටහනට එක්වෙමින් අගමැතිවරයා මේ බව පැවසීය.\n\nඅගමැතිවරයා වැඩිදුරටත් මෙසේ ද පැවැසීය.\n\nබෙංගාල මුහුදු තීරයෙන් එහා තියෙන රටවල්වලට කිට්ටුම තැන ත්‍රිකුණාමලයයි. දැන් අලුත් අස්වැන්න වෙළෙඳපොළට එමින් තිබෙනවා. වඩා හොඳ මිලක් ප්‍රකාශයට පත්කර, අපේ ආයතන තරගයට වී මිලදී ගැනීමට අවතීර්ණ වීම වඩා කාර්යක්ෂම කරන්න අදහස් ඉදිරිපත් වුණා. ඊට අවශ්‍ය මූල්‍ය ප්‍රතිපාදන ලබා ගැනීමේ ගැටලු ජනාධිපතිවරයා සමඟ විසඳගන්න පුළුවන් බව විශ්වාසයි. මාස දහයකට කලින් ගොවීන්ට ආහාර නිෂ්පාදනය සඳහා ඉඩ දෙන්න ඕනේ නිසා තිබුණු ගැටලු ගණනාවක් ලිහිල් කළා. මේ අභියෝගය හරහා නැවත නැඟී සිටිය හැකි මොහොතේ ජාත්‍යන්තර ප්‍රජාව සූදානම් අපිට සහාය දෙන්න. අත්හිටවූ ව්‍යාපෘති රාශියක අත්හිටුවීම ඉවත් කර ගන්න ජනාධිපතිවරයට පුළුවන් වුණා. ඒ ව්‍යාපෘති නැවත ආරම්භ කිරීමට සූදානම් වෙන්න කියලා දන්වලා තිබෙන්නේ. දිසාපතිවරුන්ගේ සිට ප්‍රාදේශීය ලේකම්වරු දක්වා ඊට සහයෝගය දැක්වීමේ පෙර සූදානමක් අවශ්‍යයි. ආහාර සුරක්ෂිතතාවයට අදාළ ව්‍යාපෘති සමඟ මේ ව්‍යෘපෘතිත් සම්බන්ධයි.\n\nගොවිතැන නැංවීමට ගොවි ජනතාවට ණය දෙනවා. බීජ ලබා දෙන. අස්වැන්න මිලදී ගන්නවා. නමුත් අස්වැන්නෙන් සියයට තිස් අටක් අපතේ යන සියලු වාර්තාවලින් පෙන්වන්නේ. මුදල් යොදවලා, මහන්සි වෙලා, ණයත් වෙලා අස්වැන්න නගරයට හෝ වෙළෙඳපොළට ගෙන්වා ගන්න බැරිව අපතේ යනවා. ඒක අපේ රට මුහුණ දෙන තවත් බරපතළම ප්‍රශ්නයක්. එය ක්‍රමානුකූලව ඉක්මනින්ම හදාගන්න ඕනේ. මේ සප්ලයි චේන් එක, ඒ ජාලය හරියට ගමන් කරන්න ඕනේ. එතකොට ගොවියාට වගේම පාරිභෝගිකයාට ආහාර සුරක්ෂිතභාවයේ විශ්වාසය තහවුරු කරගන්න පුළුවන්. මේ කාරණය ගැන ප්‍රාදේශීය ලේකම්වරුන්ගේ විශේෂ අවධානයක් යොමු කළ යුතුයි.\n\nප්‍රයෝජනයට නොගන්නා භූමි භාගයන් තාවකාලිකව වගා කිරීමට ජනාධිපතිවරයා තීරණයක් ගත්තා. අපි දවස් හැටෙන් අනූවෙන් ඵල දරන මහපොළොවක හිමිකාරයෝ. කලට වතුර ටික ලැබුණොත් මොනවා පැළ කළත් ඵල දරනවා. ඒ නිසා විවිධ භෝග වගාවන්ට යොමුවෙන්න දරන උනන්දුවට සහාය දෙන්න කියලායි අපි රාජ්‍ය යන්ත්‍රණයට යළි යළි උපදෙස් දෙන්නේ.\n\nඉඩම් අයිතිය කෙසේ වෙතත්, ඉඩම් වගාකිරීමේ අයිතියට ප්‍රවිෂ්ට වීමට උනන්දුව දක්වන ගම්බද ගොවි ජනතාවට පහසු කිරීමේ රජයේ තීරණය මහපොළොව ක්‍රියාත්මක කරවා ගැනීමේ ක්‍රියාදාමය සාර්ථක කර ගන්න ඕනේ.\n\n1957 දී මගේ පියා, පිලිප් ගුණවර්ධන මහතා කෘෂිකර්ම ඇමැතිව සිටියදී චෙකොස්ලොවේකියාවේ ආධාරයෙන් කන්තලේ සීනි කර්මාන්ත ශාලාව ආරම්භ කළා. යළි අප ඒ ජාතික ආර්ථිකයේ මධ්‍යස්ථානවලට යා යුතුයි. බෙංගාල මුහුදු තීරයෙන් එහා තියෙන රටවල් දෙස බලන්න තියෙන කිට්ටුම තැන ත්‍රිකුණාමලයයි. ඒ අනුව සංවර්ධන සැලැස්ම සකස් කිරීම කාර්යයට හවුල්වෙන්න. වරාය ප්‍රයෝජනයට ගෙන ඇති කළ හැකි අනාගත කර්මාන්ත ප්‍රදේශයේ ජනතාවගේ සංවර්ධනය බවට පරිවර්තනය කර ගැනීමට සියලු ප්‍රාදේශීය ලේකම් කොට්ඨාස සම්බන්ධවන දිස්ත්‍රික් සංවර්ධන සැලැස්මක් සැකසීම අති වැදගත්. නැඟෙනහිර වෙරළේ සුවිශේෂි කර්මාන්ත හා කෘෂි, ධීවර කර්මාන්ත දියුණු කිරීම සඳහා වැඩපිළිවෙළක් සකසන්න හා අපනයනය සඳහා වූ ව්‍යාපෘතිවලට සූදානම්.\n\nනැඟෙනහිර පළාත් ආණ්ඩුකාර සෙන්දිල් තොන්ඩමන්, රාජ්‍ය ඇමැතිවරුන් වන අශෝක ප්‍රියන්ත, ජානක වක්කුඹුර, පාර්ලිමේන්තු මන්ත්‍රීවරුන් වන කපිල අතුකෝරාල, ඒ. එල්. එම්. අතාවුල්ලා, එම්. එස්. තවුෆික්, යදාමිණි ගුණවර්ධන, ජනාධිපති උපදේශක ආචාර්ය සුරේන් බටගොඩ, රාජ්‍ය පරිපාලන අමාත්‍යාංශ ලේකම් රංජිත් අශෝක මහත්වරුන්, ත්‍රිකුණාමල දිස්ත්‍රික් ලේකම්වරයා ඇතුළු රාජ්‍ය නිලධාරීන් හා සංවිධාන නියෝජිතයන් මෙම අවස්ථාවට සහභාගි වූහ.\n\nනුවන් කොඩිකාර",
       "URL": "https://www.dinamina.lk/2023/08/08/local/12385/%e0%b6%ad%e0%b7%8a%e0%b6%bb%e0%b7%92%e0%b6%9a%e0%b7%94%e0%b6%ab%e0%b7%8f%e0%b6%b8%e0%b6%bd%e0%b6%ba-%e0%b6%86%e0%b7%83%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%af%e0%b7%92/",
       "Category": "local",
       "Parent URL": "https://www.dinamina.lk/category/local//page/273/"
}