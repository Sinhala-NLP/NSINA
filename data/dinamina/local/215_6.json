{
       "Source": "dinamina",
       "Timestamp": "August 21, 2023 2:20 am",
       "Headline": "හිටපු ජනාධිපති ලේකම්  කේ.එච්.ජේ. විජයදාස අභාවප්‍රාප්ත වෙයි",
       "News Content": "\n\nලංකා සිවිල් සේවාවේ අතිශයින්ම විශිෂ්ටතම හා පරමාදර්ශී රාජ්‍ය නිලධාරියකු සහ වසර 11ක් තරම් දීර්ඝ කාලයක් අග්‍රාමාත්‍ය ලේකම් හා ජනාධිපති ලේකම් ධුරය දැරූ කේ.එච්.ජේ. විජයදාස මහතා (අවු. 87) පසුගියදා අභාවප්‍රාප්ත විය.\n\nවසර 1936 ජනවාරි 24 වැනිදා නුගේගොඩ, ගංගොඩවිල, තලපත්පිටිය උපන් කේ.එච්.ජේ. විජයදාස මහතාගේ මවුපියන් වූයේ කේ.එච්.ජේ. හෙන්රි විජයදාස ගුරු පියා හා පී.ඒ.ඊ. පීරිස් ජයතුංග ගුරු මාතාව විය.\n\nගුරු යුවළක් වූ තම මවුපියන් පාසලින් පාසලට සේවා සඳහා මාරුවීම් ලැබ නික්ම යෑම හේතුවෙන් ඔහුට ළමා කාලයේ පාසල් අධ්‍යාපනය පාසල් කිහිපයකින්ම ලබා ගැනීමට සිදු වී තිබේ.\n\nපන්නිපිටිය ධර්මපාල විදුහලට ඇතුළත් වී විශ්වවිද්‍යාල ප්‍රවේශ උසස් පෙළ විභාගය ඉතා දක්ෂ ලෙස සමත් වූ කේ.එච්.ජේ. විජයදාස මහතා පේරාදෙණිය විශ්වවිද්‍යාලයේ විද්‍යාර්ථියකු ලෙස 1959 දී පිට විය. විශ්වවිද්‍යාලය තුළ පරිසරය, එහි ආචාර්ය මහාචාර්යවරුන්ගේ ශිෂ්‍ය ප්‍රජාවගේ අදහස්, ආකල්ප හා පිළිගැනීම්වලට භාජන වෙමින් කීර්තිමත් ශිෂ්‍යයකු වූ ඔහු එංගලන්තයේ ඔක්ස්ෆර්ඩ් විශ්වවිද්‍යාලයෙන් ද ඉගෙනුම ලැබුවෙකි.\n\nවසර 1959 ලංකා සිවිල් සේවා තරග විභාගයට පෙනී සිටි 350 දෙනා අතුරින් තුන්වැනියා බවට පත්වෙමින් 1960දී අධ්‍යාපන හා ගුවන්විදුලි අමාත්‍යාංශයේ සහකාර ලේකම්වරයකු ලෙස ඒ මහතා රාජ්‍ය සේවයට ඇතුළත් විය. විටෙක ඔහු දිසාපතිවරයකු ලෙස සේවය කොට ඇත. වසර 1968දී ඔහු නිමල්කා වීරතුංග මෙණෙවිය සමඟ විවාහ දිවියට එක් වූ අතර, චාමලී හා උදිත දූ දරුවන් දෙදෙනාගේ ආදරණීය පියාණන් විය.\n\nවසර 1977දී පළාත් පාලන හා ඉදි කිරීම් අමාත්‍යාංශයේ සහකාර ලේකම්වරයා ලෙස එවකට එම අමාත්‍යාංශයේ ඇමැති ධුර දැරූ හිටපු ජනාධිපති ආර්. ප්‍රේමදාස මහතා සමඟ එක්ව රාජකාරි කටයුතු සිදු කිරීමට විජයදාස මහතාට හැකි විය.\n\nඑම අමාත්‍යාංශයේම 1978 මැයි මාසයේ ජ්‍යෙෂ්ඨ සහකාර අතිරේක ලේකම්වරයා බවට පත්වූ ඒ මහතා ඉන් පසුව අමාත්‍යාංශ ලේකම්, අග්‍රාමාත්‍ය ලේකම් හා ජනාධිපති ලේකම් ධුරය දක්වා ඉදිරියටම පියනැඟුවේය. වසර 1983 සිට 1988 දක්වා ඔහු අග්‍රාමාත්‍ය ආර්. ප්‍රේමදාස මහතා අගමැති වූ කාලයේ අග්‍රාමාත්‍ය ලේකම්වරයා ලෙස ද 1989 සිට 1994 දක්වා හිටපු ජනාධිපති ආර්. ප්‍රේමදාස මහතාගේ හා හිටපු ජනාධිපති ඩී.බී. විජේතුංග මහතාගේ කාලයේ ජනාධිපති ලේකම් ධුරය ඉසිලුවේය.\n\nදේශපාලනඥයන් හා රාජ්‍ය නිලධාරින් අතර තුලනාත්මක කළමනාකරණයක් ඇති කර ගනිමින් ගෞරවනීය හා කාර්යක්ෂම රාජ්‍ය සේවාවක් පොදු මහජනතාවට ලබාදීම සඳහා විජයදාස මහතා දැක්වූයේ ඉතා ඉහළ දායකත්වයකි.\n\nජනසවිය වැනි වැඩසටහන් ආරම්භ කරමින් දුප්පත්කම මෙරටින් තුරන් කිරීම සඳහා විශාල කාර්යභාරයක් ඉටු කළ විජයදාස මහතා, දිස්ත්‍රික් පරිපාලනය භාර දිසාපතිවරු සමඟ ජාතික මට්ටමේ ප්‍රතිපත්ති තීන්දු තීරණ ගන්නා සාකච්ඡාවලදී ඉතා සමීපව ක්‍රියා කළ අයෙක් විය. ඔහු 1994දී රාජ්‍ය සේවයෙන් විශ්‍රාම ලැබුවේය. ඓතිහාසික අනුරාධපුරය ජය ශ්‍රී මහා බෝධි සංවර්ධන අරමුදලේ සභාපති ධුරය දැරූ විජයදාස මහතා එහි දෙවැනි රන්වැට ඉදි කර ජාතියට උරුම කිරීමට සුවිශාල සේවාවක් ඉටු කළේය.\n\nරාජ්‍ය පරිපාලන සේවාවේ ඉතා විශාල අත්දැකීම්, පළපුරුද්ද හා බොහෝ ඇසූපිරූ තැන් ඇති කීර්තිමත් ප්‍රවීණ නිලධාරියකු වූ විජයදාස මහතා ‘පහන් සංවේගය’ ‘සිංහල ජාතිය පාවාදීම’ වැනි ග්‍රන්ථ රචනා කොට ඇත.\n\nපොදු මහජනතාවගේ සංවර්ධනය, සුබසාධනය හා යහපත් ගුණාංවලින් යුතු පිරිසක් බවට පත් කිරීම රාජ්‍ය නිලධාරින්ගේ සේවාවේ ප්‍රබලම අපේක්ෂාව හා බලාපොරොත්තුව විය යුතු බව පරමාදර්ශීව කියා දුන් විජයදාස මහතාගේ දේහය පිළිබඳ අවසන් කටයුතු ඉතා පෞද්ගලික මට්ටමින් ඉකුත් දා සිදු කෙරිණි.\n\n\n\nජයසිරි මුණසිංහ",
       "URL": "https://www.dinamina.lk/2023/08/21/local/15838/%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92-%e0%b6%bd%e0%b7%9a%e0%b6%9a%e0%b6%b8%e0%b7%8a-%e0%b6%9a%e0%b7%9a-%e0%b6%91/",
       "Category": "local",
       "Parent URL": "https://www.dinamina.lk/category/local//page/215/"
}