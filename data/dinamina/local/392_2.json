{
       "Source": "dinamina",
       "Timestamp": "July 12, 2023 1:00 am",
       "Headline": "කොළඹ කාර් සේල් එකේ මුරකරු සොරාගත් මොන්ටෙරෝව බකමූණේ කැලෑවක",
       "News Content": "කොළඹ, කොම්පඤ්ඤවීදිය ප්‍රදේශයේ රථවාහන අලෙවිසලක ආරක්ෂකයකු ලෙස සේවය කරමින් සිටි අයකු එම වෙ‍ෙළඳසලේ කෝටි දෙකකට ආසන්න වටිනාකමකින් යුත් මොන්ටෙරෝ වර්ගයේ සැප රියක් සොරාගෙන බකමූණ කැලෑ රොදක සඟවා තිබියදී සැප රිය සමඟ අදාළ ආරක්ෂක නිලධාරියා පොලිසිය ඊයේ (11) අත්අඩංගුවට ගෙන තිබේ.\n\nඅත්අඩංගුවට ගත් සැකකරු පොලොන්නරුව, ඇළහැර, 12 කණුව ප්‍රදේශයේ පදිංචි අවුරුදු තිස්දෙකක් වයසැති පුද්ගලයකු බව පරීක්ෂණ පවත්වන බකමූණ පොලිස් ස්ථානාධිපති ප්‍රධාන පොලිස් පරීක්ෂක උපුල් බොලුකඳුර මහතා සඳහන් කළේය.\n\nදහවෙනිදා රාත්‍රියේ මෙම සැප රිය සොරාගෙන ඇති අතර, වාහනයට අදාළ රක්ෂණ සහතික ආදායම් බලපත්‍ර ඇතුළු සියලු ලියකියවිලිද මෙහිදී අත්අඩංගුවට ගත් බව බකමූණ පොලිසිය සඳහන් කරයි.\n\nකොළඹ, කොම්පඤ්ඤවීදියේ රථවාහන අලෙවිසැලේ හිමිකරු විසින් කොම්පඤ්ඤවීදිය පොලිසියට මේ පිළිබඳ පැමිණිල්ලක් ඉදිරිපත් කර ඇති අතර, කොම්පඤ්ඤවීදිය පොලිසිය ඒ පිළිබඳ තොරතුරු බකමූණ පොලිසියට ලබා දී ඇත.\n\nඒ අනුව බකමූණ පොලිස් ස්ථානාධිපතිවරයාගේ මෙහෙයවීමෙන් විශේෂ පොලිස් කණ්ඩායමක් මේ පිළිබඳ සිදුකරන විමර්ශනයකට අනුව සැකකරු සමඟ සොරාගත් සැප රිය අත්අඩංගුවට ගෙන ඇත.\n\nබකමූණ පොලිස් ස්ථානාධිපති ප්‍රධාන පොලිස් පරීක්ෂක උපුල් බොලුකඳුර මහතාගේ මෙහෙයවීමෙන් පොලිස් පරීක්ෂක චතුරංග ඒකනායක, පොලිස් සැරයන් 61190 හේරත්, පොලිස් රියැදුරු 87727 ඒකනායක, කොට්ඨාස බුද්ධි අංශ නිලධාරීන් ඇතුළු පොලිස් නිලධාරීන් පිරිසක් මෙම මෙහෙයුම ක්‍රියාත්මක කළහ.\n\nඅත්අඩංගුවට ගත් සැකකරු සමඟ සැප රිය දොළොස් වෙනිදා හිඟුරක්ගොඩ මහේස්ත්‍රාත් අධිකරණයට ඉදිරිපත් කිරීමට නියමිත බව සිද්ධිය පිළිබඳ විමර්ශන කරන බකමූණ පොලිසිය සඳහන් කරයි,",
       "URL": "https://www.dinamina.lk/2023/07/12/local/5972/%e0%b6%9a%e0%b7%9c%e0%b7%85%e0%b6%b9-%e0%b6%9a%e0%b7%8f%e0%b6%bb%e0%b7%8a-%e0%b7%83%e0%b7%9a%e0%b6%bd%e0%b7%8a-%e0%b6%91%e0%b6%9a%e0%b7%9a-%e0%b6%b8%e0%b7%94%e0%b6%bb%e0%b6%9a%e0%b6%bb%e0%b7%94/",
       "Category": "local",
       "Parent URL": "https://www.dinamina.lk/category/local//page/392/"
}