{
       "Source": "dinamina",
       "Timestamp": "July 25, 2023 1:00 am",
       "Headline": "හඟුරන්කෙත කත-දියණිය අතුරුදන්ව ඇත්තේ සැමියා සමඟ අමනාපයෙන් -පොලිසිය කියයි",
       "News Content": "බිරිඳ හා අවුරුදු එකහමාරක් වයසැති දියණිය අතුරුදන්ව ඇති බවට හඟුරන්කෙත රහතුන්ගොඩ වත්තේ පදිංචි පුද්ගලයෙකු කළ පැමිණිල්ල සම්බන්ධයෙන් විමර්ශන කළ පොලිසිය අදාළ කාන්තාව දරුවා සමඟ නිවසින් පිටව ගොස් ඇත්තේ සැමියා සමඟ ඇතිවූ ආරවුලකින් පසුව බව අනාවරණය කරගෙන තිබේ.\n\nතම බිරිඳ හා දරුවා අතුරුදන්ව ඇති බවට පැමිණිල්ලක් කර මාධ්‍යවේදීන්ට තොරතුරු ලබා දුන්නේ එමඟින් බිරිඳ යළි ගෙන්වා ගැනීමට හැකි වෙතැයි අපේක්ෂාවෙන් බව පැමිණිල්ල කළ මෝහන්සුන්දරම් සම්පත් නැමැති අය පොලිසියට පවසා ඇත.\n\nපැමිණිලිකරු අධික ලෙස මත්පැන් පානය කරන බවත් මේ හේතුවෙන් ඔහු හා බිරිඳ අතර, නිතර ගැටුම් ඇතිව තිබෙන බවත් පොලිස් පරීක්ෂණ මඟින් හෙළිව තිබේ.\n\nබිරිඳ දරුවා සමඟ නිවසින් පිටව ගොස් ඇත්තේ ඔවුන්ගේ ඇඳුම් ද රැගෙන බව පොලිසිය පවසයි.\n\nනිවසින් පිටව ගිය 21 හැවිරිදි කාන්තාව හා දියණිය ඔවුන්ගේ ඥාති නිවසක ඇතැයි පොලිසිය සැක කරයි. ඇය සහ දරුවා සෙවීමට හඟුරන්කෙත පොලිසිය පරීක්ෂණ පවත්වයි.\n\n",
       "URL": "https://www.dinamina.lk/2023/07/25/local/9060/%e0%b7%84%e0%b6%9f%e0%b7%94%e0%b6%bb%e0%b6%b1%e0%b7%8a%e0%b6%9a%e0%b7%99%e0%b6%ad-%e0%b6%9a%e0%b6%ad-%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba-%e0%b6%85%e0%b6%ad%e0%b7%94%e0%b6%bb/",
       "Category": "local",
       "Parent URL": "https://www.dinamina.lk/category/local//page/335/"
}