{
       "Source": "dinamina",
       "Timestamp": "August 15, 2023 2:43 am",
       "Headline": "නව හැවිරිදි දැරියකට ලිංගික අතවර කළ පුද්ගලයකුට  පොලුවලින් පහරදී  ළිඳක ගිල්වා මරා දමලා",
       "News Content": "සිය නව හැවිරිදි දියණියට ලිංගික අතවර කළ පුද්ගලයකුට, එම දියණියගේ මව ඥාති කාන්තාවක් සමඟ එක්ව පොලුවලින් පහරදී අනතුරුව සිය සහෝදරයාගේ ද සහාය ඇතිව කකුල් දෙකෙන් ගැට ගසා ළිඳක ගිල්වා මරා දමා ඇතැයි යාපනය කොට්ඨාස අපරාධ විමර්ශන කාර්යාංශය සඳහන් කරයි.\n\nපසුගිය 11 වැනිදා මෙසේ ඝාතනයට ලක්ව ඇත්තේ කෝපායි පොලිස් වසමට අයත් ජී.පී.එස්. පාරේ නිවෙසක පදිංචිව සිටි කේ.පී. මහේන්ද්‍රන් (52) නමැති කුලී කම්කරුවෙකි.\n\nමෙම පුද්ගලයා ඔහු පදිංචි නිවෙසේ නිරුවතින් මියගොස් සිටියදී ඒ ගැන කෝපායි පොලිසියට පසුගිය 12 වැනිදා ලද තොරතුරකට අනුව විමර්ශනයක් පැවැත්වීමේදී පෙනී ගොස් තිබුණේ මොට ආයුධයකින් පහරදී මෙම ඝාතනය සිදු කර ඇති බවය.\n\nඒ අනුව මෙම ඝාතනය සම්බන්ධයෙන් යාපනය කොට්ඨාස අපරාධ විමර්ශන කාර්යාංශය ද විමර්ශනයක් ආරම්භ කර තිබේ. එහිදී අනාවරණය වී ඇත්තේ 09 හැවිරිදි දියණියකට ලිංගික අතවර කිරීමක් මුල්කරගෙන මෙම ඝාතනය සිදුව ඇති බවයි.\n\nලිංගික අතවරය සිදුවූ බව කියන දියණියගේ මවත් ඇගේ ඥාති කාන්තාවකුත් දියණියගේ මවගේ සහෝදරයාත් ඇතුළු හය දෙදෙනෙක් යාපනය කොට්ඨාස අපරාධ විමර්ශන කාර්යාංශය මඟින් අත්අඩංගුවට ගෙන ඇත. කාන්තාවන් දෙදෙනා අවුරුදු 28 හා 42 යන වයස්වල පසුවන්නන්ය. ඔවුන් දෙදෙනා කෝපායි සහ අරසඩි යන ප්‍රදේශවල පදිංචිකාරියන්ය.\n\nඝාතනය වූ පුද්ගලයාගෙන් අතවරයට ලක්වූ දියණිය තමාට සිදු වූ අතවරය ගැන මවට පවසා ඇති බවත් එහිදී මව ඥාති කාන්තාව සමඟ එම පුද්ගලයාගේ නිවෙසට ගොස් මුලින්ම ඔහුට පොලුවලින් පහරදී ඇති බව විමර්ශ‍නවලින් අනාවරණය වී තිබේ. අනතුරුව මව, ඒ ගැන සිය සහෝදරයාට පවසා ඇති බව පොලිසිය කියයි. එහිදී එම සහෝදරයා තවත් කිහිප දෙනෙක් සමඟ මිය ගිය පුද්ගලයාගේ නිවෙසට පැමිණ ඔහුට පහරදී යතුරුපැදියක නංවාගෙන රැගෙන ගොස් දෙපා ගැටගසා දෙපයින් එල්ලා ළිඳක ගිල්වා මරා දමා ඇති බව ද පොලිසිය කියයි.\n\nදියේ ගිලී එම පුද්ගලයා මියගිය පසු නිරුවත් සිරුර ත්‍රිරෝද රථයක දමාගෙන විත් නැවත ඔහු පදිංචි නිවෙසේ දමාගොස් ඇති බවද විමර්ශනවලින් අනාවරණය වී ඇත.\n\nමෙම පුද්ගලයාව රැගෙන යෑමට යොදාගත් යතුරුපැදියත් ත්‍රිරෝද රථයත් පොලිස් භාරයට ගෙන එහි හිමිකරුවන්ව අත්අඩංගුවට ගෙන ඇත්තේ මෙම ඝාතනයට ආධාර හා අනුබල දීමේ චෝදනාවටය.\n\nඅතවරයට ලක්වූ දැරියගෙන් පොලිසිය ප්‍රකාශයක්ද ලබාගෙන ඇයව වෛද්‍ය පරීක්ෂණයක් සඳහා යාපනය රෝහලට යොමුකර තිබේ. අත්අඩංගුවට ගත් සැකකරුවන් යාපනය මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nගයාන් කුමාර වීරසිංහ",
       "URL": "https://www.dinamina.lk/2023/08/15/local/14137/%e0%b6%b1%e0%b7%80-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%af%e0%b7%90%e0%b6%bb%e0%b7%92%e0%b6%ba%e0%b6%9a%e0%b6%a7-%e0%b6%bd%e0%b7%92%e0%b6%82%e0%b6%9c/",
       "Category": "local",
       "Parent URL": "https://www.dinamina.lk/category/local//page/245/"
}