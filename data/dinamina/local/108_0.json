{
       "Source": "dinamina",
       "Timestamp": "September 16, 2023 1:03 am",
       "Headline": "උසාවි වාර­ණය නොතකා කැල­ණිය ටයර් සංස්ථා පාරේ අන­ව­සර කඩ කඩා දැමේ",
       "News Content": "වසර කීපයක සිට කැලණිය ටයර් සංස්ථා පාරේ අනවසරයෙන් පවත්වාගෙන ගිය පෙට්ටි කඩ හතක් ප්‍රාදේශීය සභාව විසින් ඊයේ කඩා දමනු ලැබිණි.\n\nදින හතක් තුළ මෙම කඩ ගලවා ඉවත් කර ගන්නා ලෙසට කැලණිය ප්‍රාදේශීය සභාවේ ලේකම්වරිය විසින් පසුගිය 6 වනදා එම අනවසර කඩ හිමියන්ට ලිඛිතව දැනුම් දී තිබුණු නමුත් කඩ හිමියෝ ඒවා කඩා ඉවත් කර නොගත්හ.\n\nතාවකාලික කඩ පේළිය 15වනදා දහවල් කැලණි ප්‍රාදේශීය සභාව විසින් කිරිබත්ගොඩ පොලිසියේද ආරක්ෂාව ගෙන කඩා ඉවත්කර දැමීමට පියවර ගත්තේය.\n\nකැලණිය ටයර් සංස්ථා හංදියේ සිට කැලණි විහාරස්ථානය දක්වා වැටී ඇති අතුරු මාවතේ කරගෙන ගිය මෙම අනවසර පෙට්ටිකඩ ගලවා ඉවත්කරන්නැයි මීට වසර කීපයකට පෙර සිට කොළඹ දිසා අධිකරණයෙන් නියෝග ලැබී තිබී ඇති අතර එම අධිකරණ නියෝග නොතකා හැරීම සම්බන්ධයෙන් ටයර් සංස්ථාව විසින් කැලණි ප්‍රාදේශීය සභාවට එරෙහිව නඩු පවරා තිබිණි.\n\nමෙම අනවසර කඩ හිමියන්ට වහාම ඉවත්වන ලෙස මීට බොහෝ කලකට පෙර සිට කැලණිය ප්‍රාදේශීය සභාව විසින් ලිඛිතව දැනුම් දී තිබී ඇති අතර ඔවුන් එම නියෝගවලට පටහැණිව ක්‍රියාකර තිබිණි. දින හතක් තුළ පෙට්ටි කඩ කඩා ඉවත් කරන ලෙස ලේකම්වරිය කළ දැනුම් දීමෙන් පසු එම ස්ථානයේ කුඩා ව්‍යාපාර කළ කාන්තාවන් හත් දෙනෙකු විසින් එම කඩකාමර කඩා ඉවත් නොකරන ලෙස වාරණ නියෝගයක් ඉල්ලා කොළඹ දිසා අධිකරණයට පෙත්සමක් ගොනුකර තිබී ඇති අතර එම පෙත්සම කොළඹ ප්‍රධාන දිසාවිනිසුරු සඳුන් විතාන මහතා ඉදිරියේ 14,වනදා කැඳවමින් 27 වනදා දක්වා වාරණ නියෝගයක් නිකුත් කර තිබී ඇත.",
       "URL": "https://www.dinamina.lk/2023/09/16/local/22923/%e0%b6%8b%e0%b7%83%e0%b7%8f%e0%b7%80%e0%b7%92-%e0%b7%80%e0%b7%8f%e0%b6%bb%e0%b6%ab%e0%b6%ba-%e0%b6%b1%e0%b7%9c%e0%b6%ad%e0%b6%9a%e0%b7%8f-%e0%b6%9a%e0%b7%90%e0%b6%bd%e0%b6%ab%e0%b7%92/",
       "Category": "local",
       "Parent URL": "https://www.dinamina.lk/category/local//page/108/"
}