{
       "Source": "dinamina",
       "Timestamp": "October 5, 2023 1:00 am",
       "Headline": "සිගරැට්ටුවට හැප්පී දුම්රිය ගමන් වාර 78ක් නවතී",
       "News Content": "සිගරැට්ටුවක් සම්බන්ධයෙන් දුම්රිය උප නියාමකවරයකු සහ දුම්රිය ආරක්ෂක අංශයේ නිලධාරියකු අතර ඊයේ (04) පෙරවරුවේ මාළිගාවත්ත දුම්රිය අංගණයේදී ඇති වූ ගැටුමක් මුල් කර ගනිමින් දුම්රිය නියාමක සංගමය ආරම්භ කළ හදිසි වැඩ වර්ජනයෙන් මඟීහු රැසක් අසීරුතාවට පත් වූහ.\n\nදුම්රිය උප නියාමකවරයකු සිගරැට්ටුවක් බී දුම්රිය අංගණයට ඇතුළු වන විට ආරක්ෂක අංශයේ නිලධාරියා ඔහුගෙන් අනන්‍යතාව තහවුරු කර ගැනීමට කරුණු විමසා තිබේ. ඒ අවස්ථාවේදී දෙදෙනා අතර ඇති වූ මත ගැටුම දුරදිග යෑමෙන් දෙදෙනා පහර එල්ල කර ගෙන තිබෙන බව වාර්තා වේ.\n\nපළමුව පහරදුන් තැනැත්තාගේ වැඩ තහනම් කර ඉදිරි විමර්ශන කටයුතු මේ වන විට දුම්රිය දෙපාර්තමේන්තුව මඟින් සිදු කරගෙන යන බවද පැවසේ\nපසුව උප නියාමකවරු ලෙඩ නිවාඩු දමා සේවයට වාර්තා කිරීමෙන් වැළකී ඇති අතර අදාළ ආරක්ෂක අංශ නිලධාරියාගේ සේවය අත්හිටුවන ලෙස ඉල්ලමින් ඔවුන් වෘත්තීය ක්‍රියාමාර්ගයකට එළැඹ තිබේ. මේ හේතුවෙන් දුම්රිය මගීන්ගේ ආරක්ෂාව සඳහා පොලිසිය හා ආරක්ෂක අංශ කැඳවීමට ද පියවර ගෙන තිබිණි.\n\nමේ සම්බන්ධයෙන් දුම්රිය සාමාන්‍යාධිකාරි ඩබ්ලිව්.ඒ.බී.එස්.ඊ.පී. ගුණසිංහ මහතාගෙන් ‘දිනමිණ’ කළ විමසුමකදී ඒ මහතා පැවසුවේ දුම්රිය සේවකයන් දෙදෙනකු අතර ඇති වූ ගැටුම පාලනය කිරීමට අවශ්‍ය පියවර ගෙන තිබියදී නියාමක සංගමය වෘත්තීය ක්‍රියාමාර්ගයකට එළැඹ ඇති බවයි.\nගැටුම විසඳා තිබියදී දුම්රිය මගීන්ට හිරිහැර වන ලෙස හදිසියේ වැඩ වර්ජනයකට යෑම කඩාකප්පල්කාරී ක්‍රියාවක් බව ද හෙතෙම කීවේය.\n\nදුම්රිය මගීන් අසීරුතාවට පත් නොකර සේවයට වාර්තා කරන්නැයි සියලු සේවකයන්ගෙන් ඉල්ලා සිටින බව ද පැවසීය.\n\nමේ නිසා දුම්රිය ගමන් වාර 78ක් පමණ අවලංගු කර තිබෙන අතර දුර ගමන් සේවා ද අඩාළ වූ බව දුම්රිය සාමාන්‍යාධිකාරීවරයා කීවේය. දුම්රිය සේවය අත්‍යවශ්‍ය සේවයක් කර ඇති මේ අවස්ථාවේ මෙලෙස හැසිරීම කිසිසේත් අනුමත කළ නොහැකි බව කී සාමාන්‍යාධිකාරීවරයා, දිගින් දිගටම මෙසේ හැසිරුණොත් අණ පනත් ප්‍රකාරව දැඩි පියවර ගැනීමට සිදු වන බවත් කීවේය.\nමේ අතර ගැටුමක් ඇති කරගත් දුම්රිය සේවකයන් දෙදෙනා රෝහල්ගත වී ඇති බවට ද වාර්තා වේ.\nසුභාෂිණී සේනානායක",
       "URL": "https://www.dinamina.lk/2023/10/05/local/28022/%e0%b7%83%e0%b7%92%e0%b6%9c%e0%b6%bb%e0%b7%90%e0%b6%a7%e0%b7%8a%e0%b6%a7%e0%b7%94%e0%b7%80%e0%b6%a7-%e0%b7%84%e0%b7%90%e0%b6%b4%e0%b7%8a%e0%b6%b4%e0%b7%93-%e0%b6%af%e0%b7%94%e0%b6%b8%e0%b7%8a%e0%b6%bb/",
       "Category": "local",
       "Parent URL": "https://www.dinamina.lk/category/local//page/32/"
}