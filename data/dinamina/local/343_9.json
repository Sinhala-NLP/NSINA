{
       "Source": "dinamina",
       "Timestamp": "July 22, 2023 12:21 pm",
       "Headline": "වාහන ආනයනය නැවත්වීමෙන් අහිමි වූ බදු ආදායමේ වාසිය",
       "News Content": "2022 වසරේ මැයි මස 22 වැනි දා සිට වාහන ආනයනය නැවැත්වීමෙන් පසු අහිමි වූ බදු ආදායමට වඩා විදේශ විනිමය ඉතිරි කර ගැනීමෙන් සිදු වාසිය ඉහළ බව මුදල් රාජ්‍ය අමාත්‍ය ආචාර්ය රංජිත් සියඹලාපිටිය මහතා කියයි.\n\nඅමාත්‍යවරයා පෙන්වා දෙන්නේ වාහන ආනයනය මගින් වසරට රුපියල් බිලියන 155ක පමණ බදු ආදායමක් හිමි වන බවයි. ඒ අනුව 2020 වර්ෂයේ සිට 2023 වර්ෂය දක්වා කාලය තුළ වාහන ආනයනය අත්හිටුවීම හේතුවෙන් රජයට අහිමි වූ බදු ආදායම රුපියල් බිලියන 620ක් බව අමාත්‍යවරයා පෙන්වා දෙයි.\n\nඊයේ(21) පාර්ලිමේන්තුවේ දී ඉදිරිපත් කළ ප්‍රශ්නයකට පිළිතුරු ලබා දෙමින් අමාත්‍යවරයා මේ බව පැවැසීය.\n\nකෙසේ වුව ද 2018 වර්ෂය සැලකූ විට රජය වාහන ආනයනයෙන් අහිමි වූ බදු ආදායම රුපියල් බිලියන 192ක් වුවත් එම වසරේ දී වාහන ආනයනය සඳහා රුපියල් බිලියන 346ක් පමණ වැය කර ඇති බව සියඹලාපිටිය මහතා පැවැසීය. එසේ ම 2019 වර්ෂයේ දී ද වාහන ආනයනයෙන් රජය රුපියල් බිලියන 122ක මුදල් බදු ආදායමක් උපයා ඇතත් ඒ සඳහා වැයකර ඇති මුදල් රුපියල් බිලියන 225ක් පමණ වන බව හෙතෙම පැවසීය.\n\n2023 වසරේ ගත වූ කාලය තුළ පමණක් රථවාහන 10,978ක් පමණ ශ්‍රී ලංකාවට ආනයනය කර ඇති අතර ඒව විවිධ ව්‍යාපෘති සඳහා ආනයනය කළ ඒවා සහ ආනයන නීති උල්ලංඝනය කරමින් ගෙන්වා දණ්ඩනයට යටත් කළ ඒවා බව අමාත්‍යවරයා වැඩි දුරටත් සඳහන් කළේය.",
       "URL": "https://www.dinamina.lk/2023/07/22/local/8576/%e0%b7%80%e0%b7%8f%e0%b7%84%e0%b6%b1-%e0%b6%86%e0%b6%b1%e0%b6%ba%e0%b6%b1%e0%b6%ba-%e0%b6%b1%e0%b7%90%e0%b7%80%e0%b6%ad%e0%b7%8a%e0%b7%80%e0%b7%93%e0%b6%b8%e0%b7%99%e0%b6%b1%e0%b7%8a-%e0%b6%85/",
       "Category": "local",
       "Parent URL": "https://www.dinamina.lk/category/local//page/343/"
}