{
       "Source": "dinamina",
       "Timestamp": "July 27, 2023 1:44 am",
       "Headline": "මූලික අයිතිවාසිකම් පෙත්සම් දෙකක්  විභාගයට නොගෙනම නිෂ්ප්‍රභ කරන්නැයි  නීතිපති ඉල්ලයි",
       "News Content": "ලසුම් කළ පරිදි පළාත් පාලන ඡන්ද විමසීම මාර්තු මස 9 වැනිදා නොපැවැත්වීමෙන් මෙරට ජනතාවගේ මූලික අයිතිවාසිකම් උල්ලංඝනය කර ඇති බවට චෝදනා කරමින් ගොනු කර ඇති පෙත්සම් දෙකක් විභාගයට නොගෙන මුල් අවස්ථාවේදී ම නිෂ්ප්‍රභ කරන ලෙස නීතිපතිවරයා ශ්‍රේෂ්ඨාධිකරණයෙන් ඊයේ (26) ඉල්ලා සිටියේය.\n\nඑම පෙත්සම් පංච පුද්ගල ශ්‍රේෂ්ඨාධිකරණ විනිසුරු මඬුල්ලක් හමුවේ කැඳවූ අවස්ථාවේදී නීතිපතිවරයා සහ මුදල් අමාත්‍යාංශ ලේකම්වරයා වෙනුවෙන් පෙනී සිටි ජ්‍යෙෂ්ඨ අතිරේක සොලිසිටර් ජනරාල් ප්‍රියන්ත නාවාන මහතා මෙම ඉල්ලීම කළේය.\n\nබුවනෙක අලුවිහාරේ, ප්‍රියන්ත ජයවර්ධන, විජිත් මලල්ගොඩ, මුර්දු ප්‍රනාන්දු සහ ගාමිණී අමරසේකර යන පංච පුද්ගල විනිසුරු මඬුල්ල හමුවේ මෙම පෙත්සම් කැඳවනු ලැබිණි.\n\nඑහිදී නීතිපතිවරයා සහ මුදල් අමාත්‍යාංශ ලේකම්වරයා වෙනුවෙන් පෙනී සිටි ජ්‍යෙෂ්ඨ සොලිසිටර් ජනරාල්වරයා අධිකරණයට පෙන්වා දුන්නේ පවතින ආර්ථික අර්බුදය සහ වෙනත් කරුණු පිළිබඳව කිසිදු අවබෝධයකින් තොරව සහන ඉල්ලා පෙත්සම්කරුවන් මෙම පෙත්සම් ගොනුකර ඇති බවත් ඔවුන් ඉල්ලා සිටින සහන කිසිසේත් ලබා දිය නොහැකි බවත්ය.\n\nපවතින ආර්ථික අර්බුදයෙන් ගොඩ ඒම සඳහා මහත් පරිශ්‍රමයක් දැරීමට සිදුව ඇති බැවින් ජනතා සේවයට සහ අත්‍යවශ්‍ය වියදම් හැර සෙසු කිසිදු කටයුත්තකට මුදල් වෙන් කිරීමේ හැකියාවක් නොමැති බවට කැබිනට් මණ්ඩලය මීට පෙර අවස්ථා කිහිපයකදී තීරණය කළ අතර ඒ සම්බන්ධයෙන් සවිස්තර සහ යාවත්කාලීන වාර්තා මුදල් අමාත්‍යාංශ ලේකම්වරයා විසින් මැතිවරණ කොමිසමට ලබා දුන් බව ඒ මහතා සඳහන් කළේය.\n\nඑහෙත් ඒ පිළිබඳව කිසිදු තැකීමක් නොකළ මැතිවරණ කොමිසමේ හිටපු සභාපතිවරයා සහ හිටපු සාමාජිකයන් පළාත් පාලන මැතිවරණය පැවැත්වීමට දින නියම කළ බව ද ඒ මහතා සඳහන් කළේය.\n\nරාජ්‍ය මුදල් පරිහරණය සම්බන්ධ තීරණ ගැනීම පාර්ලිමේන්තුව සතු වන අතර මැතිවරණයට මුදල් වෙන් නොකිරීම සම්බන්ධයෙන් මැදිහත්වීමේ හැකියාව අධිකරණයට නොමැති බව ද ඒ මහතා කීය.\n\nඅදාළ පෙත්සම් විභාගයට නොගෙන මුල් අවස්ථාවේදීම නිෂ්ප්‍රභ කරන ලෙස ඔහු අධිකරණයෙන් ඉල්ලා සිටියේය.\n\nඅනතුරුව මැතිවරණ කොමිසමේ හිටපු සභාපතිවරයා සහ සාමාජිකයන් වෙනුවෙන් පෙනී සිටි ජනාධිපති නීතිඥ සාලිය පීරිස් මහතා කරුණු ඉදිරිපත් කළේය.\n\nමැතිවරණ කොමිසම අදාළ මැතිවරණය පැවැත්වීම සඳහා සියලු උත්සාහයන් ගත් බව ජනාධිපති නීතිඥවරයා සඳහන් කළේය.\n\nඑම කරුණු දැක්වීමෙන් අනතුරුව පෙත්සම් සම්බන්ධයෙන් වැඩිදුර කරුණු සලකා බැලීම ඔක්තෝබර් මස 02 වැනිදා සිදු කිරීමට විනිසුරු මඬුල්ල තීරණය කළේය.\n\nජාතික ජන බලවේගයේ පාර්ලිමේන්තු මන්ත්‍රිනී ආචාර්ය හරිනි අමරසූරිය, හිටපු පාර්ලිමේන්තු මන්ත්‍රී සුනිල් හඳුන්නෙත්ති, ජාතික ජන බලවේගයේ ලේකම් නිහාල් අබේසිංහ සහ පැෆ්රල් සංවිධානය විසින් මෙම මූලික අයිතිවාසිකම් පෙත්සම් ගොනු කර තිබුණි.\n\nමුදල් අමාත්‍යාංශ ලේකම්වරයා, නීතිපතිවරයා, රජයේ මුද්‍රණාලාධිපතිනිය, පොලිස්පතිවරයා, මැතිවරණ කොමිසමේ සභාපතිවරයා ඇතුළු සාමාජිකයින්, අග්‍රාමාත්‍ය දිනේෂ් ගුණවර්ධන මහතා ඇතුළු අමාත්‍ය මණ්ඩල සාමාජිකයින් ඇතුළු තිස්පස් දෙනෙකු නම් කර සිටිති.\n\nනෙල්කා මැදගෙදර",
       "URL": "https://www.dinamina.lk/2023/07/27/local/9716/%e0%b6%b8%e0%b7%96%e0%b6%bd%e0%b7%92%e0%b6%9a-%e0%b6%85%e0%b6%ba%e0%b7%92%e0%b6%ad%e0%b7%92%e0%b7%80%e0%b7%8f%e0%b7%83%e0%b7%92%e0%b6%9a%e0%b6%b8%e0%b7%8a-%e0%b6%b4%e0%b7%99%e0%b6%ad%e0%b7%8a%e0%b7%83/",
       "Category": "local",
       "Parent URL": "https://www.dinamina.lk/category/local//page/322/"
}