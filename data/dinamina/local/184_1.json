{
       "Source": "dinamina",
       "Timestamp": "August 28, 2023 1:46 am",
       "Headline": "ශ්‍රී දළදා වහන්සේට වන්නියලෑ ඇත්තන්ගෙන් මී පැණි පූජාවක්",
       "News Content": "දඹානේ ආදිවාසීන් විසින් වාර්ෂිකව දළදා වහන්සේ උදෙසා සිදු කරනු ලබන මී පැණි පූජාව වැදිනායක ඌරුවරිගේ වන්නියලෑ ඇත්තන්ගේ මූලිකත්වයෙන් පෙරේදා (26) ශ්‍රී දළදා මාලිගාවේදී සිදු කෙරුණි.\nමී පැණි පූජාවට පැමිණි වැදිනායකයා ඇතුළු 40 දෙනකුගෙන් පමණ සමන්විත ආදිවාසි කණ්ඩායම දියවඩන නිල මේ ප්‍රදීප් නිලංග දෑල මහතා විසින් පිළිගනු ලැබීමෙන් අනතුරුව වන්නියලෑ ඇත්තෝ දියවඩන නිලමේවරයා සමඟ දළදා සමිඳුන් වැඩ සිටින කුටිය වෙත ගිය අතර, එහිදී දළදා තේවාව භාර මල්වතු මහා විහාර පාර්ශ්වයේ කාරක සංඝ සභික තිබ්බටුවාවේ මේධංකර නාහිමියෝ මී පැණි පූජාව සඳහා වන්නියලෑ ඇත්තන්ට පහසුකම් සලසා දුන්හ.\nදළදා වහන්සේ උදෙසා තම රැහේ සාමාජිකයන් දශක ගණනාවක් තිස්සේ පවත්වාගෙන එන මී පැණි පූජාව තමන්ගෙන් පසුවද ඒ අයුරින්ම සිදු කළ යුතු බවත්, ඒ සඳහා දැනුම, හැඟීම සහ අවබෝධය දීම පිණිස තරුණ කණ්ඩායම්ද මේ ගමනට එක් කරගන්නා බවත් වන්නියලෑ ඇත්තෝ මෙහිදී කීහ. කොතරම් වියළි කාලගුණයක් පැවතියද දළදා වහන්සේ උදෙසා පවත්වනු ලබන මී පැණි පූජාව සඳහා හාස්කමකින් මෙන් කිසිදු අඩුවකින් තොරව මී වද කඩා ගැනීමට ලැබුණේ යැයිද ඔහු කීවේය.\n\nඡායාරූප – රුවන් මීගම්මන\nබුද්ධික රොෂාන්\n\nඅසේල කුරුළුවංශ",
       "URL": "https://www.dinamina.lk/2023/08/28/local/17614/%e0%b7%81%e0%b7%8a%e0%b6%bb%e0%b7%93-%e0%b6%af%e0%b7%85%e0%b6%af%e0%b7%8f-%e0%b7%80%e0%b7%84%e0%b6%b1%e0%b7%8a%e0%b7%83%e0%b7%9a%e0%b6%a7-%e0%b7%80%e0%b6%b1%e0%b7%8a%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/184/"
}