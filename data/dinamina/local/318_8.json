{
       "Source": "dinamina",
       "Timestamp": "July 28, 2023 1:00 am",
       "Headline": "නෙළුම් කුලුන නරඹන්න ලක්ෂ 10ක් ඇවිත්",
       "News Content": "දස ලක්ෂ වැනි ටිකට් පත ගත් විල්ගමුවේ පවුලට එක් ලක්ෂ පනස් දාහක මුදල් සමඟ තෑගි\n\nදකුණු ආසියාවේ උසම කුලුන ලෙස සැලකෙන නෙළුම් කුලුන මහජනතාව වෙත විවෘත කිරීමෙන් අනතුරුව මේ දක්වා කාලය තුළ එය නැරඹීම සඳහා ලක්ෂ 10ක පිරිසක් පැමිණ තිබේ.\n\nඒ අනුව පෙරේදා (26) වන විට ලක්ෂ 10 සම්පූර්ණ කර තිබෙන අතර, නෙළුම් කුලුන නැරැඹීමට දස ලක්ෂය වැනි ප්‍රවේශ පත්‍රය මිලට ගත් පුද්ගලයාට විශේෂ ත්‍යාගයක් පිරිනැමීමටද පියවර ගත් බවද මෙලෙස පැමිණි නරඹන්නන් අතර 22,000ක් විදේශිකයන් වන බවද නෙළුම් කුලුන කළමනාකරණ පෞද්ගලික සමාගමේ ප්‍රධාන විධායක නිලධාරී මේජර් ජෙනරාල් (විශ්‍රාමික) ප්‍රසාද් සමරසිංහ මහතා “දිනමිණට” පැවසීය.\n\nනෙළුම් කුලන නැරඹීම සඳහා දස ලක්‍ෂ වැනි ප්‍රවේශපත මිල දී ගත් මාතලේ විල්ගමුව ප්‍රදේශයේ සිව්දෙනකුගෙන් යුත් පවුලට රුපියල් ලක්‍ෂ එකහමාරක මුදල් ත්‍යාගයක් සහ රු. 50,000ක් පමණ වටිනා තවත් ත්‍යාග පිරිනමා තිබේ. දස ලක්‍ෂ වැනි ප්‍රවේශපත මිල දී ගන්නා පුද්ගලයා අහඹු ලෙස තෝරාගත් බවත්, එම ප්‍රවේශපත මිල දී ගන්නා තෙක් ඔවුන් එවැනි ජයග්‍රහණයක් පිළිබඳ නොදැන සිටි බවත් එම සමාගම සදහන් කරයි.\n\nප්‍රවේශපත් අලෙවියෙන් පමණක් නොව නෙළුම් කුලුනේ පිහිටි එක් එක් ආයතන සඳහා සේවා සැපයීමෙන් මේ වන විට විශාල ආදායමක් උපයාගැනීමට හැකිව තිබෙන බව සදහන් කළ නෙළුම් කුලුන කළමනාකරණ පෞද්ගලික සමාගමේ ප්‍රධාන විධායක නිලධාරියා එළඹෙන දෙසැම්බර් මාසය වන විට සැලසුම් කිහිපයක් ක්‍රියාත්මක කිරීමට නියමිතව තිබෙන බවද පැවසීය.\n\nමහින්ද අලුත්ගෙදර",
       "URL": "https://www.dinamina.lk/2023/07/28/local/9923/%e0%b6%b1%e0%b7%99%e0%b7%85%e0%b7%94%e0%b6%b8%e0%b7%8a-%e0%b6%9a%e0%b7%94%e0%b6%bd%e0%b7%94%e0%b6%b1-%e0%b6%b1%e0%b6%bb%e0%b6%b9%e0%b6%b1%e0%b7%8a%e0%b6%b1-%e0%b6%bd%e0%b6%9a%e0%b7%8a%e0%b7%82-10/",
       "Category": "local",
       "Parent URL": "https://www.dinamina.lk/category/local//page/318/"
}