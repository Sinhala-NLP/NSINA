{
       "Source": "dinamina",
       "Timestamp": "August 31, 2023 1:00 am",
       "Headline": "ශ්‍රී ලංකා-නෙදර්ලන්ත හුවමාරු අතීතය අනාගතය ගොඩනැඟීමට ඉවහල් වෙනවා",
       "News Content": "ශ්‍රී ලංකාව සහ නෙදර්ලන්තය අතර හුවමාරු අතීතයක් ඇති බවත්, කෞතුකාගාර එකතු කළමනාකරණය, පර්යේෂණ දැනුම සහ විශේෂඥ දැනුම හුවමාරු කර ගැනීම ආදී ක්ෂේත්‍රවල සමීප සහයෝගීතාව පොදු අනාගතයක් ගොඩනඟා ගැනීමට ඉවහල් වන බවත් නෙදර්ලන්ත සංස්කෘතික හා මාධ්‍ය ඇමැතිනී ගුනේ උස්ලු (Gunay Uslu ) මහත්මිය පැවැසුවාය.\n\nගුනේ උස්ලු මහත්මිය සහ අගමැති දිනේෂ් ගුණවර්ධන මහතා අතර අරලියගහ මන්දිරයේදී පෙරේදා (29) පැවති හමුවේදී ඇය එසේ ප්‍රකාශ කළාය.\n\nශත වර්ෂ දෙකහමාරකට පෙර ලන්දේසි පාලන සමයේදී ශ්‍රී ලංකාවෙන් ගත් වටිනා කෞතුක වස්තු හුවමාරු කිරීමට පුරාවස්තු හුවමාරු ගිවිසුමකට අත්සන් කරන ලදී. නිදහස් සටන්කාමී ලෙව්කේ දිසාවේගේ සුප්‍රසිද්ධ කාලතුවක්කුව, රන් කස්තාන දෙකක් (උත්සාහක කඩුව), සිංහල පිහි, රිදී කස්තාන් සහ තුවක්කු දෙකක් මෙලෙස හුවමාරු කෙරෙන වස්තූන් අතර වේ. කෞතුක වස්තු හුවමාරු කිරීම සම්බන්ධයෙන් අගමැතිවරයා ඇමැති ගුනේ උස්ලු මහත්මියට ස්තූතිය පළ කළ අතර, ලන්දේසි ගෘහ නිර්මාණ ශිල්පය, ඇළ මාර්ග පද්ධතිය, බලකොටු සහ අනෙකුත් ස්මාරක පිළිබඳ පර්යේෂණ සඳහා දෙරට සහයෝගීතාවෙන් කටයුතු කළ යුතු බව පැවැසීය. ලෙව්කේ දිසාවට අයත්ව තිබූ කාලතුවක්කුව ගැන සඳහන් කළ අගමැතිවරයා මේ වටිනා නිධානය ශ්‍රී ලංකාවට යළි හිමිවීම පිළිබඳව සතුටට පත්වන බව කීවේය. ලෙව්කේ තම උපන් ගම වන සීතාවකට ආසන්න ස්ථානයක් බවත්, මුළු රටම වීර ලෙව්කේ දිසාවට ජාතික ගෞරවය පුද කරන බවත් අගමැතිවරයා නෙදර්ලන්ත නියෝජිත පිරිසට ප්‍රකාශ කළේය. ජාතික කෞතුකාගාරයේ අලුතින් ප්‍රතිසංස්කරණය කරන ලද කුටියක කෞතුක වස්තු සංරක්ෂණය කිරීම සඳහා සංස්කෘතික අමාත්‍යාංශය සහ ජාතික කෞතුකාගාර දෙපාර්තමේන්තුව විසින් සිදු කරන කාර්යයට පහසුකම් සැලසීමට නෙදර්ලන්තයෙන් මූල්‍ය ප්‍රදානයක් දෙන බව ඇමැති ගුනේ උස්ලු මහත්මිය සඳහන් කළාය.\n\nනුවන් කොඩිකාර",
       "URL": "https://www.dinamina.lk/2023/08/31/local/18334/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b1%e0%b7%99%e0%b6%af%e0%b6%bb%e0%b7%8a%e0%b6%bd%e0%b6%b1%e0%b7%8a%e0%b6%ad-%e0%b7%84%e0%b7%94%e0%b7%80/",
       "Category": "local",
       "Parent URL": "https://www.dinamina.lk/category/local//page/170/"
}