{
       "Source": "dinamina",
       "Timestamp": "July 18, 2023 1:00 am",
       "Headline": "වසර නවයකට පසු මාරුවීම් ලැබූ විදුහල්පතිට දුන් ලක්ෂ 31 තෑග්ගෙන් හෝමාගම මහින්ද රාජපක්ෂයට සුහුරු පුස්තකාලයක්",
       "News Content": "වසර නවයක කාලයක් හෝමාගම ප්‍රදේශයේ පාසලක විදුහල්පති ධුරයේ කටයුතු කර ස්ථාන මාරුවක් ලබා යන විදුහල්පතිවරයාට මවුපියන් විසින් ත්‍යාගයක් ලෙස දෙන ලද තිස් එක්ලක්ෂයක මුදල භාර නොගෙන එම මුදලින් විදුහලට නවීන සුහුරු පුස්තකාලයක් ඉදිකිරීමට කටයුතු කළ අපූරු තරුණ විදුහල්පතිවරයකු පිළිබඳව හෝමාගම ප්‍රදේශයෙන් වාර්තා විය.\n\nහෝමාගම පිටිපන මහින්ද රාජපක්ෂ විද්‍යාලයේ විදුහල්පතිවරයා ලෙස වසර නවයක කාලයක් කටයුතු කළ කසුන් ගුණරත්න මහතා පසුගියදා ගම්පහ බණ්ඩාරනායක ජාතික පාසලේ විදුහල්පතිවරයා ලෙස ස්ථාන මාරුවක් ලැබුවේය. එලෙස වසර නවයක් පුරා විද්‍යාලයේ දියුණුව වෙනුවෙන් කටයුතු කළ විදුහල්පතිවරයාට අමතක නොවන ත්‍යාගයක් ලබා දීමට සාකච්ඡා කළ විද්‍යාලයීය මවුපිය එකතුව විසින් එකතු කරගත් රුපියල් ලක්ෂ තිස්එකක මුදලක් ත්‍යාගයක් ලෙස විදුහල්පති කසුන් ගුණරත්න මහතා වෙත පරිත්‍යාග කිරීමට කටයුතු කිරීමට යන බව විදුහල්පතිවරයාට දැන ගන්නට ලැබී ඇත. එම අවස්ථාවේදී අදාළ මවුපියන් කැඳවූ විදුහල්පතිවරයා එම මුදල ලබා ගැනීම ප්‍රතික්ෂේප කර ඉල්ලා ඇත්තේ එම මුදලින් විද්‍යාලයට මහත් අඩුපාඩුවක්ව පවතින නවීන සුහුරු පුස්තකාලයක් ඉදිකිරීමට කටයුතු කරන ලෙසයි. ඒ අනුව එම යෝජනාවට එකඟත්වය පළ කළ ආදි විද්‍යාලයීය මවුපිය එකමුතුව ඉතා අගනා පුස්තකාලයක් ඉදි කිරීමට කටයුතු කර ඇත.\n\nඑලෙස ඉදිකළ නව සුහුරු පුස්තකාලය පාසල් සිසුන් වෙත බාර දීම ස්ථාන මාරු ලැබ පිටව ගිය හිටපු විදුහල්පති කසුන් ගුණරත්න මහතා අතින්ම ඊයේ (17) දින විවෘත කිරීම සිදු කෙරිණි. මේ සම්බන්ධයෙන් අදහස් දැක්වූ විදුහල්පති කසුන් ගුණරත්න මහතා, Òමම වසර නවයක් සේවය කළ පාසලින් අද වෙනත් පාසැලකට ස්ථාන මාරු ලැබ යන්නට සිදු වී තිබෙනවා. මේ පාසලේ මවුපියන් මට දීපු විශාල මුදල් ත්‍යාගයෙන් මම අනාගත දරුවන්ගේ ප්‍රයෝජනයට හොඳ අත්තිවාරමක් දැම්මා. මට මේ කටයුත්තෙන් හුදු ප්‍රචාරයක් හෝ වෙනත් කටයුත්තක් අවශ්‍යව නෑ. රාජ්‍ය සේවකයන් ලෙස අප කරන සේවයට අපට වැටුපක් ලැබෙනවා. එය කළමනාකරණය කර ගැනීම අප සතුයි. වෙනත් ප්‍රතිපාදන අපට කැප නෑ කියන පණිවිඩය ලබා දෙන්නයි මට උවමනා වුණේ.Ó\n\nමහින්ද රාජපක්ෂ විද්‍යාලයේ පාසල් ගීය මෙන්ම හෝමාගම කලාප අධ්‍යාපන කාර්යාලයේ ගීතය ආදිය රචනා කරනු ලැබ ඇත්තේ ද කසුන් ගුණරත්න මහතා විසිනි.\n\n\n\nමීගොඩ බී.කේ. කත්‍රිආරච්චි",
       "URL": "https://www.dinamina.lk/2023/07/18/local/7157/%e0%b7%80%e0%b7%83%e0%b6%bb-%e0%b6%b1%e0%b7%80%e0%b6%ba%e0%b6%9a%e0%b6%a7-%e0%b6%b4%e0%b7%83%e0%b7%94-%e0%b6%b8%e0%b7%8f%e0%b6%bb%e0%b7%94%e0%b7%80%e0%b7%93%e0%b6%b8%e0%b7%8a-%e0%b6%bd%e0%b7%90/",
       "Category": "local",
       "Parent URL": "https://www.dinamina.lk/category/local//page/370/"
}