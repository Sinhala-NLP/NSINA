{
       "Source": "dinamina",
       "Timestamp": "October 7, 2023 1:00 am",
       "Headline": "ව්‍යාපාරික දැනුම පාසල් දරුවන්ටත් පාසල් 5000ක ව්‍යවසායකත්ව කව  ආනයන සීමා පනවා තිබූ කාලයේ රටේ ව්‍යවසායකත්ව අංශය දියුණු වෙලා",
       "News Content": "ව්‍යාපාරයක් ආරම්භ කර පවත්වාගෙන යෑම ඇතුළු කරුණු සම්බන්ධව පාසල් දරුවන්ට දැනුමක් ලබාදීමේ අරමුණින් පාසල් 5000ක ව්‍යවසායකත්ව කව ආරම්භ කිරීමට බලාපොරොත්තු වන බව වැවිලි කර්මාන්ත හා කර්මාන්ත ඇමැති, වෛද්‍ය රමේෂ් පතිරණ මහතා පවසයි.\n\nමේ වනවිට අදාළ වැඩපිළිවෙළ පාසල් 300ක ක්‍රියාත්මක වෙමින් තිබෙන බව ද ඒ මහතා කීය.\n\nකර්මාන්ත අමාත්‍යාංශයේ මෙහෙයවීමෙන් මහනුවර බෝගම්බර පැරණි බන්ධනාගාර පරිශ්‍රයේ දී මේ මස 06-08 දින දක්වා පවත්වන මධ්‍යම පළාත් කර්මාන්ත ප්‍රදර්ශනයේ සමාරම්භක අවස්ථාවට එක්වෙමින් පතිරණ මහතා මේ බව ප්‍රකාශ කළේය.\n\nව්‍යාපාරයක් ආරම්භ කිරීම, පවත්වාගෙන යෑම මෙන්ම මූල්‍ය සකසුරුවම, නව තාක්ෂණය යොදා ගැනීම ඇතුළු අංශ ගණනාවක් ඔස්සේ පාසල් දරුවන්ගේ දැනුම් මට්ටම පුළුල් කිරීම පාසල් ව්‍යාපාරික කව මගින් අපේක්ෂා කරන බව ද හෙතෙම අවධාරණය කළේය.\n\nමේ ප්‍රදර්ශනවලට සම්බන්ධ වන අයගේ මෙන්ම වෙනත් ව්‍යාපාරිකයන්ගේ ද ගුණාත්මක නිෂ්පාදන භාණ්ඩ විදේශීය වෙළෙඳ පොළට යොමු කිරීමේ ක්‍රමවේදයක් සකස් කර ඇතැයි ද ඇමැතිවරයා පැවසීය.\n\nතෝරා ගත් භාණ්ඩ කීපයක් සමඟ ආර්ථික සංවර්ධන මණ්ඩලයේ නිලධාරීන් පිරිසක් පසුගියදා රුසියාවේ මොස්කව් නුවර ප්‍රදර්ශනයකට සහභාගි වූ බවත් ඉදිරි දෙසැම්බර් මාසයේ දී ඊජිප්තුවේ කයිරෝ නුවර පැවැත්වෙන කර්මාන්ත සමුළුවට හා ප්‍රදර්ශනයට ද ඒ ආකාරයෙන්ම භාණ්ඩ ඉදිරිපත් කරන බවත් කී ඒ මහතා මේ අකාරයෙන් මෙරට නිෂ්පාදන භාණ්ඩ ජත්‍යන්තර ප්‍රදර්ශනවලට ඉදිරිපත් කරන අතරතුර ඉන්දියානු හා අප්‍රිකානු වෙළෙඳ පොළට ප්‍රවිෂ්ටවීමට අවශ්‍යය පසුබිම සකස් කර ගන්නා බව ද අවධාරණය කළේය.\n\nකොරෝනා අර්බුදයේ දී මෙන්ම ආර්ථික අපගමනය නිසා මෙරට ව්‍යවසායකයන් ඉතාම වෙහෙසට හා අපහසුතාවට පත් වූ බවත් ඒ සම්බන්ධයෙන් කනගාටුවට අතරම සතුටුවිය හැකි කාරණයක් ද තිබෙන බවත් කී පතිරණ මහතා එම කාලයේ දී නිෂ්පාදකයන් බහුතරයක් ව්‍යාපාර ආරක්ෂා ගැනීමට මෙන්ම රටේ ආර්ථිකය ස්ථාවර කර ගන්න කැපවී ක්‍රියා කළේ යැයි ද පැවසීය.\n\nඑහි ප්‍රතිඵලයක් ලෙස ඉතිහාසයේ වැඩිම අපනයන ආදායම ලෙස පසුගිය වසරේ දී ඩොලර් බිලියන 13.1 ක් උපයා ගැනීමට හැකි වූ බවත් විදුලිය, තෙල්, ගෑස්, අමුද්‍රව්‍ය නොමැති කාලයක ඔවුන් කළ එම කැපවීම අගය කළ යුතු බවත් ඇමැතිවරයා ප්‍රකාශ කළේය.\n\nආනයන සීමා පනවා තිබූ වසර දෙකක කාලයේ දී මෙරට ව්‍යවසායකත්ව හා කාර්මික සංවර්ධන අංශය වැඩි දියුණු වී තිබෙන බවත් කර්මාන්ත අමත්‍යාංශය ව්‍යවසායකයන් කාණ්ඩ 20ක් යටතේ වර්ග කර ඔවුන් සමඟ නිරන්තරයෙන් කටයුතු කරමින් සිටින බවත් ඒ මහතා පැවසීය.\n\nඒ අතරින් බහුතරයක් ඉතාම සාර්ථකව තමන්ගේ දායකත්වය නිෂ්පාදන ක්ෂේත්‍රයට ලබා දී තිබෙන බවත් මෙරට මෝටර් රථ උපාංග නිෂ්පාදන කර්මාන්ත අංශය විශාල පිම්මක් පැන තිබෙන බවත් කී ඒ මහතා වාහන ආසන, ටයර්, රිම්,සෙන්සර් ඇතුළු බොහෝ දේ මෙරට නිෂ්පාදනය කර අපනයනය කරන බව ද අවධාරණය කළේය.\n\nගියර් පෙට්ටි හා මෝටර් රථ එන්ජිම මෙරට නිෂ්පාදනය කර ලෝකයේ ප්‍රධාන වාහන සන්නාම හා සම්බන්ධ වීමට මෙරට ව්‍යාපාරිකයන්ට හැකියාව ලැබී ඇතැයි ද ඒ මහතා කීය.\n\nඉලෙක්ට්‍රොනික උපකරණ අපනයනයෙන් ඩොලර් මිලියන 450ක පසුගිය වසරේ දී අයකර ගැනීමට හැකි වූ බව ද ඇමැතිවරයා පැවසීය. දෘඨ ටයර් නිෂ්පාදනයේ කේන්ද්‍රස්ථානයක් බවට ශ්‍රී ලංකාව පත්ව සිටින බව බොහෝ දෙනෙකු නොදන්නා බව ද පතිරණ මහතා කීවේය.\n\nමධ්‍යම පළාත් ආණ්ඩුකාර නීතීඥ ලලිත් යූ. ගමගේ, කර්මාන්ත රාජ්‍ය ඇමැති ප්‍රසන්න රණවීර, හිටපු පළාත් මන්ත්‍රීනි ශාන්තිනි කෝන්ගහගේ, කර්මාන්ත අමාත්‍යාංශ ලේකම් තිලකා ජයසුන්දර, මධ්‍යම පළාත් ප්‍රධාන ලේකම් අනුර ප්‍රේමවංශ, මධ්‍යම පළාත් කර්මාන්ත අමාත්‍යාංශ ලේකම් උපාලි රණවක මහත්ම මහත්මීන් ඇතුළු පිරිසක් මේ අවස්ථාවට සහභාගි වූහ.\n\nඡායාරූපය – රුවන් මීගම්මන අසේල කුරුළුවංශ\n\n\n\n",
       "URL": "https://www.dinamina.lk/2023/10/07/local/28744/%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b7%92%e0%b6%9a-%e0%b6%af%e0%b7%90%e0%b6%b1%e0%b7%94%e0%b6%b8-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%af/",
       "Category": "local",
       "Parent URL": "https://www.dinamina.lk/category/local//page/21/"
}