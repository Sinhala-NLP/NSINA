{
       "Source": "dinamina",
       "Timestamp": "September 4, 2023 4:03 pm",
       "Headline": "ආතරයිටිස් පරදා සුවබර දිවියකට භෞතචිකිත්සක අත්වැල",
       "News Content": "සෑම වසරකම සැප්තැම්බර් 8 වැනිදා සමරනු ලබන ලෝක භෞතචිකිත්සක දිනයේ මෙවර තේමාව ලෙස නම් කර තිබෙන්නේ ආතරයිටීස් රෝගයයි.\n\nආතරයිටිස්‌ යනු උග්‍ර හෝ නිදන්ගත සන්ධි ප්‍රදාහයක්‌ වන අතර එය සියලුම වයස්‌ කාණ්ඩවල එනම් ළමුන්,යෞවනයන් සහ ක්‍රීඩක ක්‍රීඩිකාවන් ඇතුළු පුළුල් පරාසයක පුද්ගලයන්ගේ යෝග්‍යතාවයට විශාල බලපෑමක් ඇති කරයි. ලෝක භෞතචිකිත්සක දිනය සැමරීම නිමිති කොට ගෙන කොළඹ විශ්වවිද්‍යාලයේ, වෛද්‍ය පීඨයේ, භෞතචිකිත්සක ශිෂ්‍ය සුබසාධක සංගමය විසින් සංවිධාන කරන #Colombo_Physiotherapy_Week සැප්තැම්බර් මස 2 වැනිදා සිට සැප්තැම්බර් මස 8 වැනිදා දක්වා විවිධ වැඩමුළු,සායන,ප්‍රදර්ශන සහ webinar මඟින් ආතරයිටීස් රෝගය පිළිබඳ මහජනතාව දැනුවත් කිරීමහි ලා වැඩසටහන් මාලාවක් දියත් කිරීමට සූදානම් කරමින් පවතී.\n\nඑහි සුවිශේෂීම අවස්ථාවක් ලෙස පවත්වනු ලබන ආතරයිටිස් රෝගය පාලනය සඳහා ව්‍යායාම ආදර්ශන වැඩසටහන, ඊයේ(03) පෙරවරු 8.30 සිට පෙරවරු 11.00 දක්වා විහාරමහාදේවි උද්‍යානයේදී අතිසාර්ථක අන්දමින් පැවැත්වුණි.\n\nමෙම වැඩසටහන මගින් ආතරයිටිස් වළක්වා ගැනීමට ව්‍යායාම උපකාරී වන ආකාරය පිළිබඳව සාමාන්‍ය ජනතාව දැනුවත් කිරීම (රූමැටොයිඩ් ආතරයිටිස් [RA], සොරියාටික් ආතරයිටිස් [PsA], ෆයිබ්‍රොමයල්ගියා සහ රක්තවාතය), ව්‍යායාම සඳහා මහජනතාවගේ උනන්දුව වැඩි කිරීම, ව්‍යායාම සිදු කිරීමේදී කරනු ලබන පොදු වැරදි ගැන සාමාන්‍ය ජනතාව දැනුවත් කිරීම සිදු කරන ලදී .මෙහිදී ඔවුන් ‍(කොළඹ විශ්වවිද්‍යාලයේ, වෛද්‍ය පීඨයේ, භෞතචිකිත්සක ශිෂ්‍ය සුබසාධක සංගමයේ ශිෂ්‍ය ශිෂ්‍යාවන්) ‍ප්‍රධාන වශයෙන් අවධානය යොමු කරනු ලැබූයේ විහාර මහා දේවි උද්‍යානය සහ නගර සභාව ආශ්‍රිතව පිරිසුදු කිරීමේ කටයුතු වල නිරත වන සාමාන්‍යයෙන් සමාජයේ අවධානයට ලක් ලක්නොවන කණ්ඩායමකි .සමාජ රාමූන්ට කොටු නොවී අපේම මිනිසුන්ගේ අත් අලලා සිදු කරන ලද මේ වැඩසටහන සියලු දෙනාටම වෙනස්ම ආකාරයේ අත්දැකීමක් විය. මෙහිදී ඔවුන්ට සෞඛ්‍යමත් ජීවිතයක් ගත කිරීම සඳහා විශේෂ දැනුමක් ලබා දුන් අතර ඔවුන් වෙනුවෙන් මෙවැනි කර්තව්‍යයක් සිදු කිරීම සම්බන්ධව ඔවුනට ඇතිවූ හැඟීම ඔවුන්ගේ මුහුණු තුළින් මනාව පසක් විය.එසේම මෙහිදී ඔවුන් නිතරම පීඩා විඳින හතිය, ඇදුම වැනි රෝගී තත්ත්වයන් පාලනය කර ගැනීමට උපකාරී වන ශ්වසන අභ්‍යාස ලබා දීම හා නොමිලයේ රුධිර ග්ලූකෝස් හා රුධිර පීඩන පරීක්ෂාවක් ද සිදු කෙරුණි. ටාන්‍යා විජේසිංහ මෙනෙවිය(ඩර්ඩන්ස් රෝහලේ භෞතචිකිත්සක කළමනාකාරිණී), නුවන් සී. රොද්‍රිගො මහතා(රිජ්වේ ආර්යා ළමා රෝහලේ භෞතචිකිත්සක), සුරේෂ් චතුරංත මහතා(ප්‍රධාන භෞතචිකිත්සක මධ්‍යම ළය චිකිත්සාගාරය)සහ මහේන්ද්‍රන් රාජ්කරන් මහතා(විශේෂ ආබාධ සහිත දරුවන් පිළිබඳ ප්‍රධාන භෞතචිකිත්සක) යන භෞතචිකිත්සකවේදීන් ගේ ප්‍රධානත්වයෙන් මෙම වැඩසටහන මෙහෙයවන ලදී .\n\nමෙම වැඩසටහන් මාලාවේ ප්‍රධානතම අවස්ථාව වන, ‌ආතරයිටිස් පිළිබඳ භෞතචිකිත්සක සායනය ලෝක භෞත චිකිත්සක දිනය වන සැප්තැම්බර් 8 වැනිදා ජ්‍යෙෂ්ඨ ප්‍රවීණ භෞතචිකිත්සකවරුන්ගේ දායකත්වයෙන් කොළඹ විශ්වවිද්‍යාලයීය වෛද්‍ය පීඨයේ සමසෞඛ්‍ය විද්‍යා දෙපාර්තමේන්තුවේදී පැවැත්වේ.වේදනාව අවම කිරීම,බලපෑමට ලක් වූ සන්ධිවල ක්‍රියාකාරිත්වය වැඩි දියුණු කිරීම සහ රෝගියාගේ ජීවන තත්ත්වය ඉහළ නැංවීම මෙහි අපේක්ෂාවන් වේ. එදිනම ආබාධිත තත්ත්වයන් අරමුණු කරගෙන පැවැත්වෙන ප්‍රදර්ශනයෙහි භෞතචිකිත්සක ප්‍රතිකර්ම වල වැදගත්කම පෙන්වා දීමට ප්‍රදර්ශන කුටි දෙකක් UCFM tower හි බිම් මහලේදී පැවැත්වේ. ඒ අනුව මෙම වැඩසටහනට කොළඹ විශ්ව විද්‍යාලයේ වෛද්‍ය පීඨයේ භෞතචික්ත්සක සිසුන් විසින් මහජනතාවට විවෘත ආරාධනාවක් ලබා දී ඇත.",
       "URL": "https://www.dinamina.lk/2023/09/04/local/19445/colombo_physiotherapy_week/",
       "Category": "local",
       "Parent URL": "https://www.dinamina.lk/category/local//page/154/"
}