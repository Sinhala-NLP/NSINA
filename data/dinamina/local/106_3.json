{
       "Source": "dinamina",
       "Timestamp": "September 16, 2023 1:14 am",
       "Headline": "තරුණ පර­පුරේ  හැඟීම් තේරුම් ගෙන   මත්ද්‍රව්‍ය මර්ද­නය කළ යුතුයි",
       "News Content": "මත්ද්‍රව්‍ය මර්දනය කිරීමේදී ඒවාට ගොදුරුවී සිටින තරුණ පරපුරේ හැඟීම් තේරුම් ගෙන නිලධාරීන් කටයුතු කළ යුතු බව ධීවර ඇමැති ඩග්ලස් දේවානන්දා මහතා පවසයි.\n\nඇමැතිවරයා මෙම අදහස් පළකර සිටියේ පසුගිය දා ( 13) යාපනයේ දිස්ත්‍රික් ලේකම් කාර්යාලයේ පැවති මත්ද්‍රව්‍ය මැඬලීම පිළිබඳ විශේෂ සාකච්ඡාවකට එක් වෙමිනි.\n\nඅප රටේ තරුණ ප්‍රජාවගෙන් යම් පිරිසක් මත්ද්‍රව්‍යවලට ඇබ්බැහිව සිටිනවා. මෙසේ විනාශ වන්නේ අපේ ආර්ථිකය නැංවීමට දායකත්වය සැපයීමට සිටින තරුණ සම්පතයි. මෙම තරුණ තරුණියන් මත්ද්‍රව්‍ය විනාශයෙන් මුදා ගැනීම සඳහා කටයුතු කරන රාජ්‍ය නිලධාරින් හා ආරක්ෂක අංශ නිලධාරින් මත්ද්‍රව්‍යවලට ඇබ්බැහි වන තරුණ පිරිසගේ හැඟීම් හා චින්තනයන් අවබෝධ කර ගෙන කටයුතු කළ යුතුයි.\n\nමත්ද්‍රව්‍ය මැඬලීමට ආණ්ඩුව මඟින් පත්කළ ආරක්ෂක අංශ සාමාජිකයන් හා සිවිල් නිලධාරින් එක්ව විධිමත් යන්ත්‍රණයක් සකස් කළ යුතුයි. ඒ තුළින් මත්ද්‍රව්‍ය භාවිතයෙන් සිදුවන හානිය පිළිබඳ සමාජය දැනුම්වත් කොට මත්ද්‍රව්‍ය භාවිතය නිසා තරුණ ජීවිතවලට සිදුවන හානිය පිළිබඳ අවබෝධ කර දිය යුතුයි.\n\nමෙම සාකච්ඡාවේදී උතුරු පළාත තුළ තිබෙන වන සංරක්ෂණ හා වන ජීවී ඉඩම් නිදහස් කර ගැනීම පිළිබඳවත්, නීති විරෝධීව වැලි කැණීම් නතර කිරීම පිළිබඳවත් අවධානය යොමු කළ යුතුයි.\n\nමෙම අවස්ථාවට යාපනය දිස්ත්‍රික් ලේකම්, ප්‍රාදේශීය ලේකම්වරු ඇතුළු නිලධාරීහු පිරිසක් සහභාගි වූහ.",
       "URL": "https://www.dinamina.lk/2023/09/16/local/22820/%e0%b6%ad%e0%b6%bb%e0%b7%94%e0%b6%ab-%e0%b6%b4%e0%b6%bb%e0%b6%b4%e0%b7%94%e0%b6%bb%e0%b7%9a-%e0%b7%84%e0%b7%90%e0%b6%9f%e0%b7%93%e0%b6%b8%e0%b7%8a-%e0%b6%ad%e0%b7%9a%e0%b6%bb%e0%b7%94%e0%b6%b8/",
       "Category": "local",
       "Parent URL": "https://www.dinamina.lk/category/local//page/106/"
}