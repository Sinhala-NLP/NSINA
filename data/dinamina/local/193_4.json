{
       "Source": "dinamina",
       "Timestamp": "August 25, 2023 1:00 am",
       "Headline": "කුරුණෑගල රෝහලේ සායන කටයුතු අතරේ වෛද්‍යවරයකුගේ ජංගම දුරකතනය සොරාගෙන",
       "News Content": "කුරුණෑගල රෝහලේ පිළිකා සායනයේ රෝගීන්ව පරීක්ෂා කරමින් සිටි වෛද්‍යවරයෙකුගේ ජංගම දුරකතනයක් පෙරේදා (23) සොරාගෙන ගොස් තිබේ.\n\nඅදාළ වෛද්‍යවරයා කුරුණෑගල පොලිසියට පැමිණිල්ලක් කරමින් සඳහන් කර ඇත්තේ තමා මේසය මත සිය ජංගම දුරකතනය තබා රෝගියකු පරීක්ෂා කරමින් සිටියදී ජංගම දුරකතනය සොරාගෙන ඇති බවය.\n\nඑම මේසය අසලට රෝගීන් නොපැමිණෙන බවත් රෝගීන් පරීක්ෂා කරනු ලබන්නේ ඊට මඳක් ආසන්නයේ පිහිටි ස්ථානයකදී බවත් වෛද්‍යවරයා පවසා ඇති බව ද පොලිසිය කියයි.\n\nසොරාගැනීමට ලක්වූ ජංගම දුරකතනය රුපියල් තුන්ලක්ෂ අසූදහසක් වටිනා බව ද වෛද්‍යවරයා පොලිසියට සඳහන් කර තිබේ. ජංගම දුරතනයේ ඉමි අංකය සහ ආරක්ෂක කැමරා දත්ත පරීක්ෂා කරමින් මෙම සොරකම සම්බන්ධයෙන් විමර්ශන පැවැත්වෙන බව පොලිසිය කියයි.",
       "URL": "https://www.dinamina.lk/2023/08/25/local/17063/%e0%b6%9a%e0%b7%94%e0%b6%bb%e0%b7%94%e0%b6%ab%e0%b7%91%e0%b6%9c%e0%b6%bd-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b7%83%e0%b7%8f%e0%b6%ba%e0%b6%b1-%e0%b6%9a%e0%b6%a7%e0%b6%ba%e0%b7%94/",
       "Category": "local",
       "Parent URL": "https://www.dinamina.lk/category/local//page/193/"
}