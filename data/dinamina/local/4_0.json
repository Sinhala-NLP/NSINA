{
       "Source": "dinamina",
       "Timestamp": "October 12, 2023 1:00 am",
       "Headline": "තැපෑල ප්‍රතිසංවිධානයට  රජයේ අවධානය යොමුව තිබෙනවා",
       "News Content": "නවීන තාක්ෂණික අභියෝගවලට මුහුණ දීමට හැකි සහ ජනතා හිතෛෂී ආකාරයෙන් තැපෑල ප්‍රතිසංවිධානය කළ යුතු කාලය එළැඹ ඇති බවත්, ඒ වෙනුවෙන් රජයේ අවධානය යොමුවී ඇති බවත් වැඩබලන ජනමාධ්‍ය ඇමැති ශාන්ත බණ්ඩාර මහතා පවසයි.\n\nඒ මහතා මේ බව පැවැසුවේ ජාත්‍යන්තර තැපැල් දින සැමරුම වෙනුවෙන් කුරුණෑගල පැවති ජාතික උත්සවයේ ප්‍රධාන ආරාධිතයා ලෙස සහභාගි වෙමිනි.\n\nජාත්‍යන්තර තැපැල් දිනයට සමගාමීව තැපැල් දෙපාර්තමේන්තුවෙන් පවත්වන ලද ආයතනික වැඩසටහන් සහ තරගාවලි ගණනාවක ජයග්‍රාහකයන්ට සහ දෙපාර්තමේන්තුවට විශේෂ කැපවීමකින් සේවය කළ සේවක සේවිකාවන්ට උපහාර ප්‍රදානයක් ද මෙහිදී සිදු කෙරිණි.\n\nවයඹ පළාත් ආණ්ඩුකාර ලක්ෂ්මන් යාපා අබේවර්ධන මහතාගේ සහභාගීත්වයෙන් මේම උත්සව සභාව පැවැත්වූයේ කුරුණෑගල බෝයගනේ යුද හමුඳා කඳවුරු අවන්හල් පරිශ්‍රයේදීය.\n\nඑහිදී වැඩිදුරටත් අදහස් දැක්වූ ඒ මහතා මෙසේ ද කීවේය.\n\n“මෙතෙක් කල් තැපැල් සේවාව සැලකිය යුතු මට්ටමකින් ඉදිරියට ගැනීමට නොහැකි වුණේ අපට අභියෝග දෙකකට මුහුණ දෙන්නට සිදුවී තිබෙන නිසයි. එයින් එකක් තමයි නවීන තාක්ෂණයත් එක්ක අපේ සේවාවන් සපයන වෙනත් ආයතන බොහෝ ගණනාවක් බිහිව තිබීම. දෙවැන්න ලොව අනෙක් රටවල් වගේම අපේ රටටත් මුහුණ දෙන්නට සිදුවී තිබෙන මේ ආර්ථික අර්බුදය. මේ කාරණා දෙක නිසා මේ රටේ තැපැල් සේවාව යම් අර්බුදකාරී තත්ත්වයකට පත්වෙලා තියෙන බව අපි විශ්වාස කරනවා.\n\nමේ නිසා අපට දැන් විශාල අභියෝගයක් එල්ල වෙලා තියෙනවා. අපි අතින් කෙරෙන කාර්යයන් වෙනත් අය අතින් සිදු වෙනවා. ඒ නිසා අපට විශාල තරගකාරීත්වයකට මුහුණ දෙන්නට සිදු වෙලා තිබෙනවා. මේකට ප්‍රධානම හේතුව තමයි තාක්ෂණ ක්‍රමවේද ඉතාමත් ශීඝ්‍රයෙන් දියුණු වීම. අද මේ තාක්ෂණය කොයිතරම් දුරට දියුණු වෙලා තියෙනවද කිව්වොත් මේ වෙනකොට කෘත්‍රිම බුද්ධිය දක්වාම වර්ධනය වෙලා තියෙනවා. ඒ අනුව මේ තත්ත්වයට මුහුණ දෙන්නට නම් අපි මොකක්ද කරන්නේ කියලා කල්පනා කරන්න කාලේ ඇවිල්ලා. එහෙම නම් කරන්න තියෙන හොඳම දේ තමයි අපිත් ඒ තාක්ෂණයත් එක්ක වෙනස් වෙන එක. කාලානුරූපව මේ තාක්ෂණය සමඟ එකතු වෙලා කටයුතු කිරීම තමයි අපට මේ අභියෝගය ජය ගන්න තියෙන හොඳම මාර්ගය. පරිගණක තාක්ෂණය ඇවිල්ලා අපේ සාම්ප්‍රදායික ගමනට බාධාවක් වුණා නම් ඒ බාධාව ජයගෙන අපි ඉදිරියට යන්නෙ කොහොමද කියලා කල්පනා කරන්න ඕනේ. එහෙම නැතිව අභියෝගය ගැන හිත හිත එතැනම හිටියොත් අපට ඉදිරි ගමනක් නෑ.\n\nතැපැල් දෙපාර්තමේන්තුවේ සේවකයන්ගේ වැටුප් ගෙවීමට විතරක් වර්ෂයකට රුපියල් මිලියන දාහතරදහස් දෙසීයක් වුවමනා වෙනවා. වාර්ෂිකව රුපියල් මිලියන 7000ක පමණ ආදායමක් ලබන අපි ඒ වෙනුවෙන් මිලියන දාහතරදාහක් වියදම් කරන කොට මේ වෙනුවෙන් අපි ලබන පාඩුව කොපමණද කියල හිතා ගන්න පුළුවන්. මේ තත්ත්වය පිළිබඳව කල්පනා කළ ජනාධිපති සහ ජනමාධ්‍ය ඇමැති මට උපදෙස් දුන්නා මේ සම්බන්ධයෙන් තැපැල්පතිවරුන් සමඟ සාකච්ඡා කර කිසියම් සාධනීය වැඩපිළිවෙළක් සහ අපට වාසිදායක වන කාරණා ගැන සාකච්ඡා කර යම් වැඩ පිළිවෙළක් ආරම්භ කරන්න කියලා. අපි කවුරුත් අපේ තැපෑලට ආදරෙයි. ඒ වගේම මේ සේවකයන්ගේ අභිමානය ආරක්ෂා කරගෙන කටයුතු කිරීමත් අපේ වගකීමක්.”\n\nතැපැල් දෙපාර්තමේන්තුවේ කටයුතු ප්‍රතිසංවිධානය කිරීම වෙනුවෙන් තැපැල් දෙපාර්තමේන්තුව මහනුවර මහා නගර සභාව හා එක්ව බිල්පත් අය කර ගැනීමේ හවුල් ව්‍යාපෘතියක් ද ආරම්භ කළ අතර, මෙහිදී ඒ හා සම්බන්ධ ගිවිසුම් පත්‍රය ද හුවමාරු කරගැනීම සිදු විය.\n\nමේ අවස්ථාවට ජනමාධ්‍ය අමාත්‍යාංශයේ ලේකම් අනූෂ පැල්පිට, තැපැල්පති, හිටපු තැපැල්පතිවරුන්, කුරුණෑගල සහ පුත්තලම් දිස්ත්‍රික් ලේකම්වරුන් ඇතුළු උසස් නිලධාරීහු සහභාගි වූහ.\n\nකුරුණෑගල – සුනිල් එස්. පැල්ලන්දෙණිය ඉබ්බාගමුව – කුමාරි දිසානායක",
       "URL": "https://www.dinamina.lk/2023/10/12/local/29950/%e0%b6%ad%e0%b7%90%e0%b6%b4%e0%b7%91%e0%b6%bd-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b7%83%e0%b6%82%e0%b7%80%e0%b7%92%e0%b6%b0%e0%b7%8f%e0%b6%b1%e0%b6%ba%e0%b6%a7-%e0%b6%bb/",
       "Category": "local",
       "Parent URL": "https://www.dinamina.lk/category/local//page/4/"
}