{
       "Source": "dinamina",
       "Timestamp": "August 7, 2023 1:13 am",
       "Headline": "‘ඉන්දියා කාගෝ අවෝඩ්ස් – 2023’ සම්මානය ශ්‍රීලන්කන් කාගෝ සේවයට",
       "News Content": "ඉන්දීය ගුවන් භාණ්ඩ ප්‍රවාහන ක්ෂේත්‍රයේ විශිෂ්ටතම ජාත්‍යන්තර ගුවන් භාණ්ඩ ප්‍රවාහන සේවය ලෙස ‘ඉන්දියා කාගෝ අවෝඩ්ස් – 2023’හිදී (India Cargo Awards – 2023) ශ්‍රීලන්කන් කාගෝ (Sri Lankan Cargo) සේවය සම්මානයට පාත්‍ර වී ඇති බව ශ්‍රීලන්කන් ගුවන් සේවා ආයතනික සන්නිවේදන අංශය ප්‍රකාශ කර සිටියි.\n\nඉන්දියාවේ නවදිල්ලි, මුම්බායි, බැංගලෝර්, හයිද්‍රාබාද්, කොචින්, ත්‍රිවේන්ද්‍රම්, චෙන්නායි, ට්‍රිචි සහ මදුරෙයි යන ජාත්‍යන්තර ගුවන්තොටුපොළවල සිට ශ්‍රී ලංකාවේ කටුනායක ඇතුළු තවත් විදේශීය ජාත්‍යන්තර ගුවන්තොටුපොළ වෙත ශ්‍රීලන්කන් කාගෝ සතියකට ගුවන් ගමන් වාර 70ක් පමණ ක්‍රියාත්මක කරනු ලබයි.\n\nඑනිසා ඉන්දීය භාණ්ඩ සැපයුම්කරුවන්ගේ ප්‍රමුඛතම තේරීම බවට ශ්‍රීලන්කන් කාගෝ පත් වී තිබේ. එමෙන්ම යුරෝපය, මැදපෙරදිග, දකුණු ආසියාව, අග්නිදිග ආසියාව, ඈත පෙරදිග සහ ඔස්ට්‍රේලියාව වැනි ගමනාන්ත සහ ඒවායින් ඔබ්බට ද ශ්‍රීලන්කන් කාගෝ තම සේවා පවත්වාගෙන යයි.\n\nඑනිසා පසුගිය මූල්‍ය වර්ෂය තුළදී ශ්‍රීලන්කන් කාගෝ මෙට්‍රික් ටොන් 10,000ක් බර ගුවන් භාණ්ඩ තම ගුවන්යානා මඟින් ප්‍රවාහනය කර තිබේ. මේ සඳහා ශ්‍රීලන්කන් කාගෝ සතුව විශිෂ්ට තලයේ ගබඩා පහසුකම් සහ අති නවීන භාණ්ඩ හැසිරවීමේ යන්ත්‍රෝපකරණ ඇති බව ශ්‍රීලන්කන් ආයතනික සන්නිවේදන අංශය වැඩිදුරටත් ප්‍රකාශ කර සිටියි.\n\nමහින්ද අලුත්ගෙදර, කටුනායක – ටී.කේ.ජී. කපිල",
       "URL": "https://www.dinamina.lk/2023/08/07/local/12066/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f-%e0%b6%9a%e0%b7%8f%e0%b6%9c%e0%b7%9d-%e0%b6%85%e0%b7%80%e0%b7%9d%e0%b6%a9%e0%b7%8a%e0%b7%83%e0%b7%8a-2023-%e0%b7%83%e0%b6%b8/",
       "Category": "local",
       "Parent URL": "https://www.dinamina.lk/category/local//page/279/"
}