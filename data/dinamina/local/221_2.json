{
       "Source": "dinamina",
       "Timestamp": "August 19, 2023 1:00 am",
       "Headline": "බෙල්ලන්විල රන්දෝලි පෙරහර අද",
       "News Content": "බෙල්ලන්විල ඇසළ පුණ්‍ය මහෝත්සවයේ රන්දෝලි පෙරහර අද (19) රාත්‍රියේ විදි සංචාරය කෙරේ.\n\nපෙරහර මංගල්‍යයේ අවසන් රන්දෝලි පෙරහර ආරම්භ කෙරෙන්නේ ජනාධිපති රනිල් වික්‍රමසිංහ මහතාගේ සුරතින් හස්තිරාජයා මත සර්වඥ ධාතූන් වහන්සේ තැන්පත් කිරීමෙන් අනතුරුවය.\n\nසිව් මහා දේවාල පෙරහර පෙරටු කරගෙන පැවැත්වෙන රන්දෝලි මහ පෙරහර නැඟෙනහිර වාහල්කඩින් පිටත් වී විහාර මාවත, දෙහිවල මහරගම ප්‍රධාන මාර්ගයේ බෙල්ලන්තර හන්දිය දක්වා ගමන් කර අනතුරුව රත්මලාන නුගේගොඩ මාර්ගයේ බෙල්ලන්තොට හන්දිය (කීල්ස් හන්දිය) පසු කර පැපිලයාන දෙසට ගමන් කළ විට හමු වන විහාර මාවත ඔස්සේ ගමන් කර, නැවත නැඟෙනහිර වාහල්කඩින් විහාරස්ථානයට පිවිසීමට නියමිතය.\n\n;ජාතියේ ප්‍රෞඪත්වය හා දේශයේ අභිමානය කියා පාන උඩරට පහතරට, සබරගමු හේවිසි නර්තනයන්ද එක් එක් ප්‍රදේශයන්ට ආවේණික විචිත්‍රාංගයන්ගෙන්ද පෙරහර සමන්විත වන බව බෙල්ලන්විල විහාරාධිපති ආචාර්ය බෙල්න්නවිල ධම්මරතන හිමියෝ පැවැසූහ.\n\nසුභාෂිණී සේනානායක",
       "URL": "https://www.dinamina.lk/2023/08/19/local/15587/%e0%b6%b6%e0%b7%99%e0%b6%bd%e0%b7%8a%e0%b6%bd%e0%b6%b1%e0%b7%8a%e0%b7%80%e0%b7%92%e0%b6%bd-%e0%b6%bb%e0%b6%b1%e0%b7%8a%e0%b6%af%e0%b7%9d%e0%b6%bd%e0%b7%92-%e0%b6%b4%e0%b7%99%e0%b6%bb%e0%b7%84%e0%b6%bb/",
       "Category": "local",
       "Parent URL": "https://www.dinamina.lk/category/local//page/221/"
}