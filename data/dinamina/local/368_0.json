{
       "Source": "dinamina",
       "Timestamp": "July 18, 2023 1:00 am",
       "Headline": "නිලාවේලියේදි දිය වැලකට අසුවූ දරුවෝ හතර දෙනා බේරා ගනිති",
       "News Content": "නිලාවේලි ගෝපාලපුරම් වෙරළ තීරයේ දිය නාමින් සිටියදී දිය වැලකට හසුවී ගසාගෙන යමින් සිටි දරුවන් සිවුදෙනෙකුගේ දිවි බේරා ගැනීමට ත්‍රිකුණාමලය පොලිස් ජීවිතාරක්ෂක නිලධාරීන් පෙරේදා (16) සමත්ව ඇත.\n\nමෙසේ දිවි බේරාගෙන ඇත්තේ වවුනියාව නෙළුම්කුලම පාරේ පදිංචිකරුවන් වන ධර්මලිංගම් ඩර්මිෂා (09), ධර්මලිංගම් කවිමිතා (12), එස්. නිරෝජන් (14), ආර්. ගානවි (09) යන සිවුදෙනාය. ඒ අතර එකම පවුලේ සහෝදරියන් දෙදෙනෙක් ද සිටින බව පොලිසිය කියයි.\n\nදිය වැලකට හසුවී ගසාගෙන මුහුද දෙසට ඇදී යමින් සිටි මෙම දරුවන් සිවුදෙනාව දුටු ජීවිතාරක්ෂක නිලධාරීන් වහාම මුහුදට පැන දිය වැල සමඟ සටන්කර ඔවුන් බේරා ගැනීමට කටයුතු කළ බව ත්‍රිකුණාමලය පොලිසිය සඳහන් කළේය.\n\nමෙසේ මෙම දරුවන් සිවුදෙනාව බේරාගෙන ඇත්තේ පොලිස් සැරයන්වරුන් වන චන්ද්‍රසේන (40042), මිස්කින් (62730), පොලිස් කොස්තාපල් චින්තක (69621) යන නිලධාරීන්ය. මෙම දරුවන් සිය මවු සමඟ වවුනියාවේ සිට ත්‍රිකුණාමලයේ සංචාරයකට පැමිණ සිටියදී මෙම අනතුර සිදුව ඇති බව පොලිසිය සඳහන් කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/07/18/local/7184/%e0%b6%b1%e0%b7%92%e0%b6%bd%e0%b7%8f%e0%b7%80%e0%b7%9a%e0%b6%bd%e0%b7%92%e0%b6%ba%e0%b7%9a%e0%b6%af%e0%b7%92-%e0%b6%af%e0%b7%92%e0%b6%ba-%e0%b7%80%e0%b7%90%e0%b6%bd%e0%b6%9a%e0%b6%a7-%e0%b6%85/",
       "Category": "local",
       "Parent URL": "https://www.dinamina.lk/category/local//page/368/"
}