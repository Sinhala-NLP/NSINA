{
       "Source": "dinamina",
       "Timestamp": "September 26, 2023 12:27 am",
       "Headline": "කොළඹට අවශ්‍ය එළවළු කොළඹින්ම",
       "News Content": "\n\nකොළඹට අවශ්‍ය එළවළු කොළඹ දිස්ත්‍රික්කය තුළම වගා කිරීමේ ව්‍යාපෘතියක් ආරම්භ කිරීමට කෘෂිකර්ම අමාත්‍යාංශය සැලසුම් කර ඇත.\n\nකෘෂිකර්ම ඇමැති මහින්ද අමරවීර මහතාගේ උපදෙස් පරිදි ක්‍රියාත්මක මෙම ව්‍යාපෘතිය සඳහා පාදුක්ක, මිරියගල්ල ගම්මානය තෝරා ගෙන තිබේ. එම ගම්මානයේ ගොවීන් තිස් දෙනෙක් මේ වන විටත් මෙහි පළමු අදියරේ එළවළු වගාව සඳහා තෝරා ගෙන ඇත. මේ යටතේ අක්කර 250ක එළවළු වගා කිරීමට නියමිතය.\n\nමිරියගල්ල ගමේ ගොවීන්ට එළවළු වගාව සඳහා අවශ්‍ය සියලු පහසුකම් කෘෂිකර්ම අමාත්‍යාංශය මගින් සපයන අතර ‘පොලිටනල්‘ තුළ වගාව සඳහා එක් ගොවියකුට රුපියල් ලක්ෂ 05ක් බැගින් මුල්‍ය සහනාධාර ද ලබා දීමට පියවර ගෙන ඇත.\n\nදඹුල්ල, තඹුත්තේගම වැනි ආර්ථික මධ්‍යස්ථානවල සිට කොළඹට එළවළු හා පලතුරු ප්‍රවාහනයේ දී සිදුවන නාස්තිය, ප්‍රවාහන වියදම් ඉහළයාම හා නාඩිකරුවන් නමැති අතරමැදියන් පිරිසක් විසින් එල්ල කරන දැඩි බලපෑම නිසා සෑම එළවළුවකම මිල ඉතා ඉහළ මට්ටමක පවතී. මේ නිසා ඇතැම් එළවළු නිෂ්පාදනය කරන ගොවීන්ගෙන් මෙම අතරමැදියන් කුණු කොල්ලයට මිල දී ගන්නා අතර ඒවා වැඩි මිලට කොළඹ පාරිභෝගිකයින්ට අලෙවි කරනු ලබයි.\n\nමේ කරුණු සම්බන්ධව සාකච්ඡාවක් කෘෂිකර්ම අමාත්‍යාංශයේ දී පසුගියදා පැවැති අතර, පාදුක්ක මිරියගල්ල ගම්මානය කොළඹට අවශ්‍ය එළවළු වගා කරන ගම්මානයක් ලෙස සංවර්ධනය කිරීම සඳහා පියවර ගන්නැයි ඇමැතිවරයා විසින් නිලධාරින්ට උපදෙස් ලබා දෙන ලදි.\n\n‘එළවළු හා පලතුරු දිවයිනේ ඈත ප්‍රදේශවල ගොවීන්ගෙන් මිල දී ගන්නවාට වඩා කිහිප ගුණයකින් ඉහළ මිලකට කොළඹ දී පාරිභෝගිකයින්ට මිල දී ගැනීමට සිදු වී තිබේනවා. විශේෂයෙන් උඩරට එළවළු මෙන්ම පහත රට එළවළු මිල ගණන් ද පවතින්නේ කොළඹ හා බස්නාහිර පළාතේ අනෙකුත් දිස්ත්‍රික්කවල නගරබදව ඉහළ මට්ටමකයි. අනුරාධපුර, මොනරාගල ප්‍රදේශයේ රුපියල් 10කටවත් අලෙවි කර ගැනීමට නොහැකි වට්ටක්කා කොළඹ දී රුපියල් 80ට වඩා ඉහළ යනවා.\n\nමේ මිල කිසි දිනෙක අඩු වන්නේ නැහැ. දඹුල්ලේ ආර්ථික මධ්‍යස්ථානයේ වැසිකිලි ගාස්තු ගෙවන්න කැකිරි කිලෝ 10ක් විකුණන්න වෙනවා කියලා මාධ්‍යයේ පළ වී තිබුණා. නමුත් කොළඹ කැකිරි කිලෝ ග්‍රෑම් එකක් රුපියල් 50ක් විතර වෙනවා. මේ නිසා කොළඹට අවශ්‍ය එළවළු අපි කොළඹම හදනවා. එතකොට අතරමැදියන්ට හෝ නාඩිකාරයින්ට පාරිභෝගිකයින් ගසා කන්න ලැබෙන්නේ නැහැ.",
       "URL": "https://www.dinamina.lk/2023/09/26/local/25473/%e0%b6%9a%e0%b7%9c%e0%b7%85%e0%b6%b9%e0%b6%a7-%e0%b6%85%e0%b7%80%e0%b7%81%e0%b7%8a%e0%b6%ba-%e0%b6%91%e0%b7%85%e0%b7%80%e0%b7%85%e0%b7%94-%e0%b6%9a%e0%b7%9c%e0%b7%85%e0%b6%b9%e0%b7%92/",
       "Category": "local",
       "Parent URL": "https://www.dinamina.lk/category/local//page/70/"
}