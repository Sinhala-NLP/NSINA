{
       "Source": "dinamina",
       "Timestamp": "September 27, 2023 1:00 am",
       "Headline": "කොටින්ගේ රන් සොයා මුල්ලිවයික්කාලේ කැණීම්",
       "News Content": "කොටි සාමාජිකයන්ගේ අවි ආයුධ තොගයක් සහ රත්රන් තොගයක් වළ දමා ඇති බවට මුලතිව් පොලිසියට ලැබුණු තොරතුරක් මත 25දා මුලතිව් මුල්ලිවයික්කාල් ප්‍රදේශයේ කැණීම් කටයුතු ආරම්භ කොට ඇත.\n\nකොටි සංවිධානයේ හිටපු සාමාජිකයකු විසින් ලබා දෙන ලද රහසිගත තොරතුරකට අනුව මුලතිව් අධිකරණයෙන් ලබා ගත් අවසරයක් මත බැකෝ යන්ත්‍රයක ආධාරයෙන් මෙම කැණීම් කටයුතු ආරම්භ කොට තිබේ.\n\nමුලතිව් මහේස්ත්‍රාත් ටී. ප්‍රදීපන් මහතා හා තවත් රාජ්‍ය නිලධාරින් රැසක් ඉදිරියේ මෙම කැණීම් කටයුතු ආරම්භ කොට පැය තුනක් පමණ කැණීම් සිදු කරන විට රෑ වීම නිසා කැණීම් සිදු කළ ස්ථානයට ආරක්ෂාව යොදවා කැණීම් තාවකාලිකව නතර කොට තිබේ.\n\nයුද්ධයේ අවසන් කාලවකාවානුවේදී කොටි සාමාජිකයින් විසින් මුලතිව් මුල්ලිවයික්කාල් ප්‍රදේශයේ අවි ආයුධ හා රත්රන් විශාල තොගයක් වළ දමන ලද බවට තොරතුරු හෙළි වී ඇතත් කොටි සංවිධානයේ සාමාජිකයින් විසින් ලබා දෙන ලද තොරතුරුවලට අනුව කැණීම් ආරම්භ කළ කිසිම ස්ථානයකින් එවැනි යමක් හමු වී නොමැත.\n\nමීට හේතුව වී ඇත්තේ ඔවුන් විසින් වළ දමන ලද දේවල් මීට ඉහතදී රහසිගතව ලබා ගෙන තිබීමත් එවකට මුලතිව් භූමියේ තිබූ පිහිටීම හා දැනට මුලතිව් භූමියේ ඇති පිහිටීම වෙනස් නිසා වළ දමන ලද ස්ථාන කිසිවකුටත් ඉතා පහසුවෙන් හඳුනා ගැනීමට නොහැකි නිසා බවත් මුලතිව් ආරක්ෂක අංශ සඳහන් කරයි.",
       "URL": "https://www.dinamina.lk/2023/09/27/local/25655/%e0%b6%9a%e0%b7%9c%e0%b6%a7%e0%b7%92%e0%b6%b1%e0%b7%8a%e0%b6%9c%e0%b7%9a-%e0%b6%bb%e0%b6%b1%e0%b7%8a-%e0%b7%83%e0%b7%9c%e0%b6%ba%e0%b7%8f-%e0%b6%b8%e0%b7%94%e0%b6%bd%e0%b7%8a%e0%b6%bd/",
       "Category": "local",
       "Parent URL": "https://www.dinamina.lk/category/local//page/63/"
}