{
       "Source": "dinamina",
       "Timestamp": "August 22, 2023 1:59 am",
       "Headline": "ඇත්ගොව්වන්ට NVQ 4",
       "News Content": "ඇත්ගොව්වන්ට NVQ 4 මට්ටමේ සහතිකයක් හිමිවන පාඨමාලාවක් ජාතික සත්වෝද්‍යාන දෙපාර්තමේන්තුව ආරම්භ කර තිබේ.\nමාස 06ක කාලයක් පුරා මෙම පාඨමාලාව පැවැත්වෙන අතර එය සාර්ථකව නිම කරන ඇත්ගොව්වන්ට NVQ 4 මට්ටමේ සහතිකයක් හිමිවන බව ඒම දෙපාර්තමේන්තුවේ අධ්‍යක්ෂ ජනරාල් තිලක් ප්‍රේමකාන්ත මහතා පවසයි.\n\nමෙහිදී කාන්තාවන්ටද මෙම පාඨමාලාව සඳහා ඉල්ලුම් කළ හැකි අතර අධ්‍යාපන සුදුසුකම් සහ වයස සීමාවන් මේ පුහුණුව සඳහා අදාළ නොවන බවද ‘දිනමිණ‘ කළ විමසුමකදී ප්‍රේමකාන්ත මහතා පැවැසීය. තමන් විසින් සකස් කරගන්නා ලද අයදුම් පත්‍රයක් මගින් හෝ පුවත්පත්වල පළවන දැන්වීම් මගින් හෝ මේ මස අවසන තෙක් අයදුම්පත් ඒවීමට අවස්ථාව හිමිවන බවද ඒ මහතා වැඩිදුරටත් පැවැසීය.\n\nඅලි ඇතුන් රැකබලා ගැනීම, ඔවුන්ගේ යහපැවැත්ම සහතික කිරීම සහ අලියාගේ හා අලියා හසුරුවන්නාගේ ආරක්ෂාව අංශ පිළිබඳ න්‍යායාත්මක මෙන්ම ප්‍රායෝගික පුහුණුවක් මෙම පාඨමාලාවේදී හිමිවේ. ‍\n\nඇත් ගොව්ව්න් ලෙස පුහුණු වීමට මෙම පාඨමාලාවට ඒක්වන අයට ඒම ක්ෂේත්‍රයේ ප්‍රවීණයන් ලවා ද පුහුණුව ලබාදීමට සැලසුම් කර ඇතැයිද පෙන්වා දෙන අධ්‍යක්ෂ ජනරාල්වරයා අවධාරණය කළේ අලි ඇතුන්ට මෘදු ලෙස සැලකීම සහ ඔවුන් හැසිරවීමේ ආරක්ෂිත ක්‍රම ප්‍රවර්ධනය කිරීම මෙම පාඨමාලාවේ අරමුණ බවයි. මාස හයක මෙම පාඨමාලාව පින්නවල සත්වෝද්‍යානයේ සහ අලි අනාථාගාරයේදී පැවැත්වීමට පියවර ගෙන ඇත.\nදෙහිවල සත්වෝද්‍යානයේ තාවකාලිකව රඳවාගෙන සිටි මුතුරාජා මෙන්ම පසුගිය දිනවල හීලෑ අලි ඇතුන් රැක බලාගැනීම ඇතුළු කාර්යයන් සම්බන්ධයෙන් ඇති වූ ආන්දෝලනාත්මක සිද්ධින් යළිත් ඇති නොවීමට ජාතික සත්වෝද්‍යාන දෙපාර්තමේන්තුව මෙම පියවර ගෙන ඇත.",
       "URL": "https://www.dinamina.lk/2023/08/22/local/16157/%e0%b6%87%e0%b6%ad%e0%b7%8a%e0%b6%9c%e0%b7%9c%e0%b7%80%e0%b7%8a%e0%b7%80%e0%b6%b1%e0%b7%8a%e0%b6%a7-nvq-4/",
       "Category": "local",
       "Parent URL": "https://www.dinamina.lk/category/local//page/210/"
}