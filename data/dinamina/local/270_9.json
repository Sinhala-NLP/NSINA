{
       "Source": "dinamina",
       "Timestamp": "August 9, 2023 1:00 am",
       "Headline": "ධීවර හා ජලජ සම්පත් (සංශෝධන) පනත් කෙටුම් පත ව්‍යවස්ථාවට අනුකූල නැහැ",
       "News Content": "ශ්‍රේෂ්ඨාධිකරණය හමුවේ අභියෝගයට ලක් කරන ලද “ධීවර හා ජලජ සම්පත් (සංශෝධන)” නමැති පනත් කෙටුම්පතේ විධිවිධාන පිළිබඳව සලකා බැලීමේදී, එහි 2, 3 සහ 7 වැනි වගන්ති ආණ්ඩුක්‍රම ව්‍යවස්ථාවේ 12 (1) ව්‍යවස්ථාවට අනුකූල නොවන බව කථානායක මහින්ද යාපා අබේවර්ධන මහතා පාර්ලිමේන්තුවට ඊයේ (08) දැනුම් දුන්නේය.\n\nආණ්ඩුක්‍රම ව්‍යවස්ථාවේ 121 (1) ව්‍යවස්ථාව ප්‍රකාරව ශ්‍රේෂ්ඨාධිකරණය හමුවේ අභියෝගයට ලක්කරන ලද “ධීවර හා ජලජ සම්පත් (සංශෝධන)” නමැති පනත් කෙටුම් පත සම්බන්ධයෙන් ශ්‍රේෂ්ඨාධිකරණයේ තීරණය තමා වෙත ලැබී ඇති බව කථානායකවරයා ඊයේ (08) සභාවට දැනුම් දුන්නේය. ඒ අනුව ආණ්ඩුක්‍රම ව්‍යවස්ථාවේ 121(1) ව්‍යවස්ථාව ප්‍රකාරව, “අධිකරණයකට, විනිශ්චය අධිකාරයකට හෝ ආයතනයකට අපහාස කිරීම” නමැති පනත් කෙටුම් පත සම්බන්ධයෙන් ශ්‍රේෂ්ඨාධිකරණය වෙත ඉදිරිපත් කරන ලද පෙත්සම් හතරක පිටපත් 2023 ජූලි 31 වැනි දින ද, තවත් එක් පෙත්සමක පිට පතක් 2023 අගෝස්තු 03 වැනි දිනද, තමා වෙත ලැබී ඇති බව ද කථානායකවරයා නිවේදනය කළේය.\n\nතවදුරටත් කථානායක මහින්ද යාපා අබේවර්ධන මහතා මෙසේ ද පැවසීය.\n\nපනත් කෙටුම්පතෙහි එම වගන්ති දැනට පවතින ආකාරයට සම්මත කිරීමට නම්, ආණ්ඩුක්‍රම ව්‍යවස්ථාවේ 84(2) ව්‍යවස්ථාවට අනුකූලව පාර්ලිමේන්තුවේ විශේෂ බහුතරයකින් පමණක් සම්මත කළ යුතු බව ශ්‍රේෂ්ඨාධිකරණය තීරණය කර තිබෙනවා.\n\nඑමෙන්ම නීතිපතිවරයා විසින් යෝජනා කරන ලද, ශ්‍රේෂ්ඨාධිකරණ තීරණයේ සඳහන් පාර්ලිමේන්තුවේ කාරක සභා අවස්ථාවේ දී ඉදිරිපත් කරනු ලැබීමට නියමිත සංශෝධනවලට යටත්ව පනත් කෙටුම් පත සම්මත කරන්නේ නම්, පනත් කෙටුම් පතෙහි ඇතැම් වගන්ති අනකූල නොවන බව ශ්‍රේෂ්ඨාධිකරණය විසින් තීරණය කර තිබෙනවා.",
       "URL": "https://www.dinamina.lk/2023/08/09/local/12709/%e0%b6%b0%e0%b7%93%e0%b7%80%e0%b6%bb-%e0%b7%84%e0%b7%8f-%e0%b6%a2%e0%b6%bd%e0%b6%a2-%e0%b7%83%e0%b6%b8%e0%b7%8a%e0%b6%b4%e0%b6%ad%e0%b7%8a-%e0%b7%83%e0%b6%82%e0%b7%81%e0%b7%9d%e0%b6%b0%e0%b6%b1/",
       "Category": "local",
       "Parent URL": "https://www.dinamina.lk/category/local//page/270/"
}