{
       "Source": "dinamina",
       "Timestamp": "August 25, 2023 1:00 am",
       "Headline": "කුකුල් මස් ව්‍යාපාරිකයා ඝාතනය: යතුරපැදිය පැදෙව්වේ සුද්දා",
       "News Content": "රත්මලාන දුම්රියපොළ ඉදිරිපිට ඇති කුකුල් මස් අලෙවි ස්ථානයක් තුළදී එහි හිමිකරුට වෙඩි තබා ඝාතනය කිරීමට වෙඩික්කරුවා පැමිණි යතුරුපැදිය පදවා ඇත්තේ වන සුද්දා නැමැත්තා බව විමර්ශනවලින් අනාවරණය වී තිබේ. සුද්දා ශ්‍රී ලංකා ක්‍රිකට් ක්‍රීඩක ධනංජය සිල්වාගේ පියා ඝාතනය කිරීම සම්බන්ධයෙන් අත්අඩංගුවට පත්වූ ගොනාකෝවිලේ අංජුගේ ගෝලයකු බවද අනාවරණය වේ.\n\nධනංජය සිල්වාගේ පියාට වෙඩි තබා ඝාතනය කිරීමෙන් පසු පිහියකින්ද ඇන තිබුණු බවත් පිහි ප්‍රහාරය එල්ල කර ඇත්තේ සුද්දා නැමැත්තා බවත් පොලිස් තොරතුරු සඳහන් කළේය. සුද්දාට එරෙහිව මිනිස් ඝාතන ඇතුළු පාතාල අපරාධ මෙන්ම මත්කුඩු ජාවාරම සම්බන්ධයෙන් චෝදනා රැසක් තිබෙන බවත් ඔහු අද හෙටම පොලිසියට භාරවීමට සූදානමින් සිටින බවටත් තොරතුරු බුද්ධි අංශ වෙත ලැබී ඇත.\n\nමෙම ඝාතනයේ වෙඩික්කරු නුවන් නැමැති අයකු බවත් ඔහු ගොනාකෝවිලේ අංජුගේ කල්ලියේ කුලී ඝාතකයකු බවත් ඝාතන හතර පහකටම ඔහු චෝදනා ලැබ සිටින බවත් හෙළිවී ඇත. මෙම කුලී ඝාතකයා ඇතුළු අංජුගේ කල්ලිය මේ වන විට මෙහෙයවමින් සිටින්නේ ඩුබායිහී රැඳී සිටින අංජුගේ ප්‍රධාන ගෝලයා වන ඇල්ටෝ ධර්මේ විසින් බවට තොරතුරුද හෙළිවී තිබේ.\n\nඅංජුගේ කල්ලියේ මත්කුඩු ජාවාරමේ නිරතව සිටින ගෝලයකු සමඟ ඝාතනය වූ මස්කඩ ව්‍යාපාරිකයා ඇති කරගත් ආරවුලක් මුල් කරගෙන මෙම ඝාතනය සිදුව ඇති බව ද මූලික විමර්ශනයේදී අනාවරණය වී ඇත.රත්මලාන දුම්රියපොළ අසල මස් වෙළඳසැලක හිමිකරුට වෙඩි තබා ඝාතනය කිරීමේ සිද්ධිය සම්බන්ධයෙන් රගර් ක්‍රීඩකයකු අත්අඩංගුවට ගනු ලැබූ බව ගල්කිස්ස මූලස්ථාන පොලිසිය සඳහන් කරයි\n\nඑම සැකකරු සමඟ හොරයින් මත් කුඩු සහ ජංගම දුරකථනයක් ද පොලිස් බාරයට ගෙන ඇත.",
       "URL": "https://www.dinamina.lk/2023/08/25/local/17161/%e0%b6%9a%e0%b7%94%e0%b6%9a%e0%b7%94%e0%b6%bd%e0%b7%8a-%e0%b6%b8%e0%b7%83%e0%b7%8a-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b7%92%e0%b6%9a%e0%b6%ba%e0%b7%8f/",
       "Category": "local",
       "Parent URL": "https://www.dinamina.lk/category/local//page/192/"
}