{
       "Source": "dinamina",
       "Timestamp": "August 14, 2023 2:22 am",
       "Headline": "මෙහෙම ගියොත් 2040දී පෙරහර කරන්න වෙන්නේ අලි-ඇතුන් එකොළහකගෙන්",
       "News Content": "\n\nපෙරහර මංගල්‍යයන් සඳහා සහභාගි කරගත හැකි හීලෑ අලි ඇතුන් දැනට සිටින්නේ 94 දෙනකු පමණක් බවත්, ඉදිරියේදී අලුතින් අලි ඇතුන් එකතු නොවුණ හොත් වර්ෂ 2040 වන විට මේ සංඛ්‍යාව 11 දක්වා අඩු වන බවත් ශ්‍රී දළදා මාලිගාවේ දියවඩන නිලමේ ප්‍රදීප් නිලංග දෑල මහතා පවසයි. ඔහු මේ බව ප්‍රකාශ කළේ මහනුවර ශ්‍රී දළදා මාලිගාවේ රන් ආවුද මණ්ඩපයේදී පෙරේදා (12) පැවති මාධ්‍ය හමුවකදීය.\n\nමෙයට අමතරව තවත් හීලෑ අලි ඇතුන් 40 දෙනකු සම්බන්ධයෙන් අධිකරණ කටයුතු සිදු වෙමින් තිබෙන බැවින් ඒ සතුන් පෙරහර සඳහා සම්බන්ධ කරගැනීමේ හැකියාවක් නැතැයිද කී ඒ මහතා එසේ වුව හොත් ඉදිරියේදී පෙරහර මංගල්‍යයන් පැවැත්වීම ගැටලුවක් වනු ඇති බවද පැවසීය.\nපෙරහරට සම්බන්ධ කරගැනීමේ හැකියාව ඇති දැනට සිටින හීලෑ අලි ඇතුන් 94 දෙනාගෙන් 60 දෙනකුට වඩා වයස අවුරුදු 50 ඉක්මවා සිටින බවත් පැටවුන් බිහි කළ හැකි වයසේ පසු වන ගැහැනු සතුන් නැති වීමෙන් දැනට සිටින හීලෑ අලි ඇතුන්ගෙන් පැටවුන් ලබාගැනීමේ හැකියාවක්ද නැති බවත් දෑල මහතා කීවේය.\n\nමෙවර මහනුවර ඇසළ පෙරහර මංගල්‍යය සමඟ දිවයිනේ වෙනත් පෙරහර මංගල්‍යයන් යෙදී නැති බැවින් දැනට සිටින අලි ඇතුන්ගෙන් සැලකිය යුතු සංඛ්‍යාවක් පෙරහරට එක් කරගැනීමට හැකි වනු ඇතැයිද හෙතෙම විශ්වාසය පළ කළේය.\nඅසේල කුරුළුවංශ",
       "URL": "https://www.dinamina.lk/2023/08/14/local/13778/%e0%b6%b8%e0%b7%99%e0%b7%84%e0%b7%99%e0%b6%b8-%e0%b6%9c%e0%b7%92%e0%b6%ba%e0%b7%9c%e0%b6%ad%e0%b7%8a-2040%e0%b6%af%e0%b7%93-%e0%b6%b4%e0%b7%99%e0%b6%bb%e0%b7%84%e0%b6%bb-%e0%b6%9a%e0%b6%bb%e0%b6%b1/",
       "Category": "local",
       "Parent URL": "https://www.dinamina.lk/category/local//page/250/"
}