{
       "Source": "dinamina",
       "Timestamp": "August 28, 2023 12:13 am",
       "Headline": "ලන්දේසින් ඉස්සූ කෞතුක භාණ්ඩ 6ක් යළි මෙරටට",
       "News Content": "ලන්දේසින් විසින් මෙරටින් රැගෙන ගිය කෞතුක භාණ්ඩ 06ක් නැවත මෙරටට ලබා දීම පිළිබඳව ගිවිසුම් අද පස්වරු 2.30ට බත්තරමුල්ල, සෙත්සිරිපාය, සංස්කෘතික අමාත්‍යාංශ ශ්‍රවණාගාරයේදී අත්සන් කෙරේ.\n\nබුද්ධශාසන ආගමික හා සංස්කෘතික කටයුතු ඇමැති විදුර වික්‍රමනායක මහතා, අමාත්‍යාංශ නිලධාරින් සහ නෙදර්ලන්තයේ සංස්කෘතික හා මාධ්‍ය රාජ්‍ය ලේකම් Gunay Uslu ඇතුළු මෙරටට පැමිණෙන නෙදර්ලන්ත දූත පිරිස මේ සඳහා සහභාගි වීමට නියමිතය. විදුර වික්‍රමනායක ඇමැතිවරයා විසින් නෙදර්ලන්තයේ අධ්‍යාපන, සංස්කෘතික සහ විද්‍යා කටයුතු පිළිබඳ ඇමැතිවරයා වෙත රාජ්‍ය තාන්ත්‍රික මට්ටමින් කරන ලද ඉල්ලීමක් අනුව නෙදර්ලන්ත රජය විසින් පසුගිය ජූලි 06 දින ගැසට් නිවේදනයක් මඟින් අදාළ භාණ්ඩ හය නැවත මෙරටට භාර දීම ප්‍රකාශයට පත් කර තිබේ. නෙදර්ලන්තය මෙවැනි කෞතුක භාණ්ඩ එකතුවක් ලබා දෙන දෙවැනි රට ශ්‍රී ලංකාව බවද පැවසේ.\n\nරනින් නිම කරන ලද කොපුව සහිත කස්තානයක්, රිදියෙන් නිම කරන ලද කොපුව සහිත කස්තානයක්, රනින් නිම කළ පිහියක්, තුවක්කු දෙකක් සහ ලෙව්කේ දිසාවේ හට අයත්ව තිබුණා යැයි සැලකෙන කාලතුවක්කුවක් මෙම කෞතුක භාණ්ඩ හයට අයත් වේ.\n\nවර්ෂ 1765දී ලන්දේසින් විසින් මහනුවර රජ මාලිගාව වටලන ලද අවස්ථාවේදී පෙරදිග ඉන්දීය වෙ‍ෙළඳ සමගම(VOC) විසින් මේවා රැගෙන ගොස් ඇති බව ද තහවුරු වී තිබේ. 2022 වර්ෂයේ අප්‍රේල් මස මෙරට හා නෙදර්ලන්තයේ විද්වතුන් පිරිසක් විසින් අවසන් කරනු ලැබූ පර්යේෂණයකට අනුව නෙදර්ලන්තයේ Rijks කෞතුකාගාර එකතුවේ ඇති මෙම භාණ්ඩ 06 ශ්‍රී ලංකාවට අයත් භාණ්ඩ බව තහවුරු වී තිබේ.\nඋපාලි කරුණාරත්න",
       "URL": "https://www.dinamina.lk/2023/08/28/local/17725/%e0%b6%bd%e0%b6%b1%e0%b7%8a%e0%b6%af%e0%b7%9a%e0%b7%83%e0%b7%92%e0%b6%b1%e0%b7%8a-%e0%b6%89%e0%b7%83%e0%b7%8a%e0%b7%83%e0%b7%96-%e0%b6%9a%e0%b7%9e%e0%b6%ad%e0%b7%94%e0%b6%9a-%e0%b6%b7%e0%b7%8f/",
       "Category": "local",
       "Parent URL": "https://www.dinamina.lk/category/local//page/186/"
}