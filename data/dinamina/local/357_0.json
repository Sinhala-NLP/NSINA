{
       "Source": "dinamina",
       "Timestamp": "July 20, 2023 1:00 am",
       "Headline": "පොලිසියෙන් බේරීමට  පියා තුන්හැවිරිදි දරුවා  ප්‍රාණ ඇපයට අරන්",
       "News Content": "පොලිසියෙන් බේරීම සඳහා තම තුන්හැවිරිදි දරුවා ප්‍රාණ ඇපයට තබා ගනිමින් අමානුෂික ලෙස දරුවාට කැපුම් තුවාල සිදු කළ සැකකරුවකු මදුරන්කුලිය පොලිසිය පෙරේදා (18) සවස මහත් පරිශ්‍රමයක් දරා අත්අඩංගුවට ගෙන ඇත.\n\nමෙසේ අත්අඩංගුවට ගෙන ඇත්තේ මදුරන්කුලිය ජින්නා වත්තේ පදිංචි 28 හැවිරිදි සැකකරුවකු බව පොලිසිය කියයි. මදුරන්කුලිය ජින්නා වත්තේ නිවෙසක පදිංචි මෙම සැකකරු ඔහුගේ අනියම් බිරියට පහර දෙමින් ඇති බවට මදුරන්කුලිය පොලිසියට පෙරේදා (18) දහවල් ලද තොරතුරක් මත අදාළ ප්‍රදේශයට පොලිස් නිලධාරින් දෙදෙනකු ගොස් සැකකරු අත්අඩංගුවට ගෙන රැගෙන ඒමට කටයුතු කිරීමත් සමඟ උණුසුම් තත්ත්වයක් මතු විය.\n\nපොලිස් අත්අඩංගුවේ සිටි මෙම සැකකරු ඔහුගේ ඥාතීන් විසින් පොලිස් නිලධාරින්ගේ රාජකාරියට බාධා කරමින් සැකකරුට පලා යෑමට කටයුතු කර තිබූ බව කියයි. කෙසේ වෙතත් එම ස්ථානයේ ඇතිවූ උණුසුම් තත්ත්වය මත පොලිස් නිලධාරින් දෙදෙනා එම ස්ථානයෙන් පිටව පොලිස් ස්ථානයට ගොස් තිබිණි.\n\nපසුව පොලිස් රාජකාරියට බාධා කළ සැකකරුගේ පියා හා ඥාතීන් දෙදෙනකු පොලිස් නිලධාරින් විසින් අත්අඩංගුවට ගෙන තිබිණි. ඉන්පසුව නැවත සැකකරු අත්අඩංගුවට ගැනීමට අදාළ ජින්නා වත්ත ප්‍රදේශයට මදුරන්කුලිය පොලිස් ස්ථානාධිපති පොලිස් පරීක්ෂක ගාමිණී වික්‍රමසිංහ මහතා ඇතුළු කණ්ඩායමක් පැමිණීම දුටු සැකකරු ඔහුගේ තුන්හැවිරිදි දරුවාව ප්‍රාණ ඇපයට ගෙන තිබුණේ පොලිසිය මඟින් අත්අඩංගුවට ගත් තම පියා ඇතුළු ඥාතීන් තිදෙනා නිදහස් කරන ලෙසත් එසේ නොකළහොත් දරුවා මරා දමන බවට පොලිසියට තර්ජනය කරමිනි.\n\nසැකකරු අත රඳවාගෙන තිබූ පිහියක් ගෙන ඒ වන විටත් පිට ප්‍රදේශයට තුවාල සිදු කරමින් ගෙලට පිහිය තබා දරුවා මරා දමන බවට නැවත පොලිසියට තර්ජනය කර තිබිණි. ඒ සමගම පොලිසිය දරුවාගේ ආරක්ෂාව සඳහා ඔවුන්ගේ අත රඳවාගෙන තිබූ ආයුධ සියල්ල ඉවතට තබා නිරායුධ වීමට කටයුතු කර තිබිණි. නමුන් සැකකරු ඔහුගේ අත තිබූ තියුණු ආයුධය එහෙ මෙහෙ වනමින් කිසිවකුට ළං වීමට නොහැකි වන ලෙස කටයුතු කර ඇත. ඒ සමඟම කඩිනමින් ක්‍රියාත්මක වූ සැකකරුගේ ඥාතියකු එකවර සැකකරු වෙත කඩා පැන ඔහු පෙරළා ගැනීමත් සමඟ පොලිසිය ක්ෂණිකව ක්‍රියාත්මක වී සැකකරු අත්අඩංගුවට ගත්තේය. ඒ වන විටත් කැපුම් තුවාල ලබා තිබූ තුන්හැවිරිදි දරුවා කඩිනමින් පුත්තලම මූලික රෝහලට ප්‍රතිකාර සඳහා යැවීමට කටයුතු කර තිබිණි.\n\nපොලිසිය අත්අඩංගුවට ගත් සැකකරු හා පොලිස් රාජකාරියට බාධා කළ ඥාතීන් ඊයේ (19) පුත්තලම අධිකරණයට ඉදිරිපත් කිරීමට නියමිතව තිබිණි. මදුරන්කුලිය පොලිස් ස්ථානාධිපති පොලිස් පරීක්ෂක ගාමිණී වික්‍රමසිංහ මහතා ඇතුළු නිලධාරීහු පරීක්ෂණ සඳහා එක් වූහ.\n\nපුත්තලම අතිරේක\n\nහිරාන් ප්‍රියංකර ජයසිංහ",
       "URL": "https://www.dinamina.lk/2023/07/20/local/7798/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%b6%e0%b7%9a%e0%b6%bb%e0%b7%93%e0%b6%b8%e0%b6%a7-%e0%b6%b4%e0%b7%92%e0%b6%ba%e0%b7%8f-%e0%b6%ad/",
       "Category": "local",
       "Parent URL": "https://www.dinamina.lk/category/local//page/357/"
}