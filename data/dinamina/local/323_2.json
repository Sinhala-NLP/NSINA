{
       "Source": "dinamina",
       "Timestamp": "July 27, 2023 1:42 am",
       "Headline": "හරක් කටා ඔක්තෝබර් 6  උසාවියට ගේන්න නියෝග",
       "News Content": "ආරක්ෂක අමාත්‍යාංශ ලේකම්වරයාගේ නියෝගයක් පරිදි දැනට අපරාධ පරීක්ෂණ දෙපාර්තමේන්තුවේ රඳවා ප්‍රශ්න කෙරෙන නඳුන් චින්තක වික්‍රමරත්න හෙවත් හරක් කටා නමැති අය ඔක්තෝබර් 6 වෙනි දින අධිකරණයට ඉදිරිපත් කරන්නැයි කොළඹ මහාධිකරණ විනිසුරු නවරත්න මාරසිංහ මහතා රහස් පොලිසියට ඊයේ (26) නියෝග කළේය.\n\nමුල්ලේරියාවේ නි‍ෙවසකට ඇතුළු වී ගිනි අවි පෙන්වා මරණීය තර්ජන කර මුදල් සහ වාහනයක් මංකොල්ලකෑම ඇතුළු චෝදනා යටතේ නීතිපතිවරයා පැවරූ නඩුවක් සලකා බැලීමෙන් පසුව මහාධිකරණ විනිසුරුවරයා අපරාධ පරීක්ෂණ දෙපාර්තමේන්තුවේ අධ්‍යක්ෂවරයාට මෙම නියෝගය නිකුත් කළේය.\n\n2015 ජුනි මස 10 වැනි දින දැනට මියගොස් ඇති පුද්ගලයකු සමඟ එක්ව අනුර පාලිත පෙරේරා නමැති අයගේ නි‍ෙවසට ඇතුළු වී ගිනි අවියක් පෙන්වා මරණීය තර්ජන කර මුදල් හා කාර් රථයක් මංකොල්ලකෑම චෝදනා යටතේ මෙම නඩුව පවරා තිබිණි. දැනට මෙම සැකකරු ආරක්ෂක ලේකම්වරයාගේ නියෝගයක් පරිදි අපරාධ පරීක්ෂණ දෙපාර්තමේන්තුව රඳවාගෙන ප්‍රශ්න කරන බවට ඉදිරිපත් කළ කරුණු සලකා බැලීමෙන් පසුව මහාධිකරණ විනිසුරුවරයා මෙම නියෝගය නිකුත් කළේය.\n\nරෝෂන් තුෂාර",
       "URL": "https://www.dinamina.lk/2023/07/27/local/9706/%e0%b7%84%e0%b6%bb%e0%b6%9a%e0%b7%8a-%e0%b6%9a%e0%b6%a7%e0%b7%8f-%e0%b6%94%e0%b6%9a%e0%b7%8a%e0%b6%ad%e0%b7%9d%e0%b6%b6%e0%b6%bb%e0%b7%8a-6-%e0%b6%8b%e0%b7%83%e0%b7%8f%e0%b7%80%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/323/"
}