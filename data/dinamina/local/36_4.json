{
       "Source": "dinamina",
       "Timestamp": "October 4, 2023 1:01 am",
       "Headline": "එඩ්මන්ඩ් රණසිංහයන්  පුවත්පත් කලාවේ පරිවර්තනීය වෙනසක් කළ නියමුවෙක්",
       "News Content": "රණසිංහ මහතාගේ පත්තර කලාවට ඉලක්කයක්, අරමුණක්, මාවතක් තිබුණා ඒ සිංහල බෞද්ධ පදනමයි\n\nමුඛ්‍ය දේශනය පවත්වමින් දිවයින-රිවිර හිටපු කතුවර උපාලි තෙන්නකෝන් කියයි\n\nඅද දවසේ ජාතික පුවත්පත් කතුවැකි හතක එතුමා ගැන සඳහන් කර තිබීමෙන් මාධ්‍ය ලෝකය තුළ රණසිංහයන්ට ඇති වටිනාකම පේනවා\n\nජනාධිපති ජ්‍යෙෂ්ඨ මාධ්‍ය උපදේශක, මහාචාර්ය සුනන්ද මද්දුමබණ්ඩාර\n\n\n\n\n\nදශක හතකට වැඩි කලක් මාධ්‍ය මෙහෙවරේ නිරත වෙමින් ශ්‍රී ලාංකේය සමාජ, දේශපාලන වංශ කථාවට නව පරිච්ඡේදයක් එක් කළ එඩ්මන්ඩ් රණසිංහ මහතා, පුවත්පත් කලාවේ පරිවර්තනීය වෙනසක් කළ නියමුවකු බව ජනාධිපති රනිල් වික්‍රමසිංහ මහතා ප්‍රකාශ කළේය. ඔහු මේ බව ප්‍රකාශ කළේ ජ්‍යෙෂ්ඨ මාධ්‍යවේදි එඩ්මන්ඩ් රණසිංහ මහතාට උපහාර පිදීම වෙනුවෙන් ජනාධිපති කාර්යාලයේදී ඊයේ (3) පස්වරුවේ පැවති සැමරුම් උත්සවය අමතමිනි.\n\nමෙරට පුවත්පත් කලාව වෙනුවෙන් විශිෂ්ට මෙහෙවරක් ඉටු කළ ජ්‍යෙෂ්ඨ මාධ්‍යවේදීන්ට උපහාර පිදීමේ ජනාධිපති රනිල් වික්‍රමසිංහ මහතාගේ සංකල්පයකට අනුව ක්‍රියාත්මක වැඩසටහනේ සමාරම්භය සටහන් කරමින් මේ උපහාර උත්සවය සංවිධානය කර තිබිණි. මේ වන විට 93 වැනි වියේ පසු වන එඩ්මන්ඩ් රණසිංහ මහතාගේ දශක හතක මාධ්‍ය මෙහෙවර අගයමින් සම්පාදිත ‘එඩ්මන්ඩ්ගේ පත්තර විප්ලවය’ කෘතිය එළිදැක්වීමද මේ හා සමගාමිව සිදු කෙරිණි. මේ කෘතිය ජනාධිපති ජ්‍යෙෂ්ඨ උපදේශක මහාචාර්ය සුනන්ද මද්දුම බණ්ඩාර මහතාගේ උපදේශකත්වයෙන් ජනාධිපති මාධ්‍ය අධ්‍යක්ෂ ඩබ්.එම්.කේ. විජයබණ්ඩාර, නියෝජ්‍ය මාධ්‍ය අධ්‍යක්ෂ දීප්ති ප්‍රමිතා අධිකාරි යන මහත්ම මහත්මීන් විසින් සංස්කරණය කර ඇත. උපහාර උත්සවයේ මුඛ්‍ය දේශනය ජ්‍යෙෂ්ඨ මාධ්‍යවේදී උපාලි තෙන්නකෝන් මහතා විසින් පවත්වනු ලැබීය.\n\nඋත්සව සභාව අමතා වැඩිදුරටත් අදහස් දැක්වූ ජනාධිපතිවරයා මෙසේද පැවසීය.\n\n“1977දී මා බියගම ආසනයෙන් මැතිවරණයට ඉදිරිපත් වූ අවස්ථාවේ ඒ සඳහා ලිපියක් සකස් කරගැනීමට හොඳ මාධ්‍යවේදියකු පිළිබඳ විමසූ විට මගේ පියා එක්වරම කීවේ එඩ්මන්ඩ් රණසිංහයන් පිළිබඳවයි. ඒ අනුව එතුමන් විසින් මගේ දේශපාලනයේ පළමු ලිපිය ලියා තැබුවා. එය පසුගිය වසර වන තෙක්ම මා සතුව තිබුණා. එය දැන් මා ළඟ නැහැ. මාගේ පියා ලේක්හවුස් ආයතනයේ සභාපතිත්වය දරන කාලයේ එඩ්මන්ඩ් රණසිංහ මහතා ‘සිළුමිණ’, ‘දිනමිණ’ පුවත්පත්වල කර්තෘවරයා ලෙස විශාල සේවාවක් ඉටු කළා. එතුමාගේ පුවත්පත් කලාවට පියසේන නිශ්ශංක, එම්.ඒ. සිල්වා, මාර්ටින් වික්‍රමසිංහ වැනි ජ්‍යෙෂ්ඨතම මාධ්‍යවේදීන්ගෙන්, කර්තෘවරුන්ගෙන්, ලේඛකයන්ගෙන් පන්නරය ලැබුණා. එනිසා නිදහසට පෙර තිබුණු මාධ්‍ය කලාව සහ ඉන් පසු බිහි වුණු මාධ්‍ය කලාව යන දෙකොටසේම මනා පරිචයක් රණසිංහ මහතාට තිබෙනවා. 1953 වසරේ සහල් මිල වැඩි වූ විට ඩඩ්ලි සේනානායක අගමැතිතුමාට ධුරයෙන් යෑමට සිදු වුණා. ඊට වසර හැට නවයකට පසු තෙල් සහ ආහාර නැති නිසා ගෝඨාභය රාජපක්ෂ මහතාටත් ධුරය අත්හරින්න සිදු වුණා. මේ වසර හැට නවය තුළ රණසිංහ මහතාට විශාල අත්දැකීමක් තිබෙනවා. ඒ සම්බන්ධයෙන් නැවත පොතක් ලියන්න වුවත් එතුමාට හැකියාව තිබෙනවා.\n\n“1964 පුවත්පත් අරගලය එඩ්මන්ඩ් රණසිංහ මහතා ප්‍රායෝගිකව සිදු කළා. එතුමාගේ පළපුරුද්ද මාධ්‍ය සංස්කෘතියට යම් බලපෑමක් සිදු කිරීමට සමත් වූ බව කියන්න අවශ්‍යයි. ඒත් මුද්‍රිත කලාව මේ වන විට යම්කිසි බලපෑමකට ලක් වෙමින් තිබෙනවා. එදා ඊයම් අකුරු අමුණා සිදු කළ පත්තර කලාව අද වන විට අයිපෑඩ් එක දක්වා දියුණුව තිබෙනවා.\n\nලේක්හවුස් පුස්තකාලයේ තිබෙන දැනුම ගූගල් මාධ්‍යයෙන් ඉක්මනින් සොයාගැනීමේ හැකියාව නිර්මාණය වී අවසන්. ඒ නිසා පත්තර කලාව සමාජගත කිරීමට තාක්ෂණය හොඳ මෙවලමක් වෙනවා. එහෙත් ඕනෑම රටක පවතින මාධ්‍ය එය රට තුළ නීතියට යටත්ව ක්‍රියාත්මක වුණා. එහෙත් සමාජ මාධ්‍ය බිහි වීමත් සමඟ තමන්ගේ හිතුමතයට අවශ්‍ය දේවල් පළ කිරීමට කටයුතු කරමින් තිබෙනවා. මේ සියලු සමාජ මාධ්‍ය සහ අනෙකුත් මාධ්‍ය ජාත්‍යන්තර ගිවිසුමකට එළඹෙනවාද නැති නම් රටේ නීතියට එළඹෙනවාද කියා සාකච්ඡාවක් ඇති කළ යුතුයි. බොහෝ විට යුරෝපයේ තියෙන නීතියට සියලු දෙනා එකඟතාව පළ කරාවි. දැන් ලෝකයේ තිබෙන පත්තර සහ එහි හිමිකරුවන් විසින් විකුණමින් හෝ එය නැවත ආයෝජනකරුවන්ට භාර දීමට සූදානම් වෙමින් තිබෙනවා. මාධ්‍යයේ ඊළඟ ක්‍රියාදාමය ඉදිරි වසර දෙක තුන අපට දැකගන්න පුළුවන්. එහි ප්‍රවීණයන් නිව්යෝර්ක්වලින් පමණක් නොව, ශ්‍රී ලංකාවෙන්ද බිහි විය හැකියි.”\n\nඑහිදී මුඛ්‍ය දේශනය පැවැත්වූ ජ්‍යෙෂ්ඨ මාධ්‍යවේදි, දිවයින හා රිවිර පුවත්පත්හි හිටපු ප්‍රධාන කර්තෘ උපාලි තෙන්නකෝන් මහතා:\n\n“දශක 7කට ආසන්න කාලයක් පුවත්පත් කලාව වෙනුවෙන් විශාල මෙහෙරවක් කළ ජ්‍යෙෂ්ඨ මාධ්‍යවේදි එඩ්මන්ඩ් රණසිංහ මහතා වෙනුවෙන් උපහාර පිරිනැමීමේ උත්සවයක් සංවිධානය කර තිබෙනවා. එඩ්මන්ඩ් රණසිංහ මහතා සාමාන්‍යයෙන් උපහාර, සම්මානවලට කැමැත්තක් නැහැ. එක්තරා අවස්ථාවක කර්තෘ සංසදය පැවැත්වූ සම්මාන උලෙළකදී ඒ මහතා විශිෂ්ට මාධ්‍යවේදියකු වශයෙන් නම් කළ අවස්ථාවක ‘මට සම්මාන අවශ්‍ය නැහැ, මම කළේ රස්සාව, උපහාර සම්මාන මොකටද?’ කියලා කිවුවා.\n\n“1952 වසරේදී ලේක්හවුස් ආයතනයේ ‘ඩේලිනිව්ස්’ පුවත්පතේ මාධ්‍යවේදියකු ලෙස සිය මාධ්‍ය ජීවිතය ඇරඹූ එඩ්මන්ඩ් රණසිංහ මහතා ‘දිනමිණ’ නියෝජ්‍ය කර්තෘ පදවියද දරමින් ප්‍රවෘත්ති කර්තෘවරයාව සිටියදී 1973දී ලේක්හවුස් ආයතනය රජයට පවරාගැනීමට එරෙහිව සේවයෙන් ඉල්ලා අස් වුණා. 1977දී යළිත් ලේක්හවුස් ආයතනයේම ඇරියුමින් ‘දිනමිණ’ කර්තෘ පදවියට පත් වූ රණසිංහ මහතා පසුව ‘සිළුමිණ’ කර්තෘවරයා ලෙස ද පත් වුණා. 1981වසරේදී ‘දිවයින’ පුවත්පතේ සමාරම්භක කර්තෘවරයා ලෙස පත් වූ රණසිංහ මහතා කෙටි කලකින්ම මෙරට පුවත්පත් කලාව නව මඟකට ගෙන එමින් එය ඉහළම ජනප්‍රියත්වය කරා ගෙන ගියා. පසුව එහි මුල්ම කර්තෘ මණ්ඩල අධ්‍යක්ෂවරයාද වූ රණසිංහ මහතා 86 වියැතිව සිටියදී 2016 වසරේදී නැවතත් ‘සිළුමිණ’ කර්තෘ පදවියට පත් වුණා. එඩ්මන්ඩ් රණසිංහ මහතාගේ පත්තර කලාවට ඉලක්කයක්, අරමුණක්, මාවතක් තිබුණා. ඒ තමයි සිංහල බෞද්ධ පදනම. මේ සම්බන්ධයෙන් ඒ මහතා කිහිප විටක් කථා කර තිබෙනවා. හිටපු ජනාධිපති ඩී.බී විජේතුංග මහතා සමඟ සිදු කළ එක්තරා සාකච්ඡාවකදීද ඒ සම්බන්ධයෙන් කියා තිබෙනවා. එඩ්මන්ඩ් රණසිංහ මහතා අභියෝග රැසක් ජය ගත් මාධ්‍ය සෙන්පතියෙක්. නිකං පත්තර පිටු පුරවා පාඨකයන් වෙහෙසට පත් කරන්න ඒ මහතා කටයුතු කළේ නැහැ. ඒ අනුව බලන විට ඒ මහතා අරමුණු දෙකක් වෙනුවෙන් කටයුතු කර තිබෙනවා. පාඨකයන් දැනුවත් කිරීම වගේම ඔවුන්ට රසඥතාවක් දීම ඒ අතර වෙනවා. රණසිංහ මහතාට අලුත් විදියට අලුත් දෙයක් කරන්න අභිප්‍රාය තිබුණා. ඒ මහතා විදෙස් පුවත් නිතරම පරිහරණය කළා. එම සඟරා නිතරම අතේ තබාගෙන සිටියා. ඒ මහතාට අලුත් වන දැනුමක් තිබුණා. ලෝකයේ රටවල සිදු වන සිදුවීම් සම්බන්ධයෙන් හොඳ අවබෝධයක් තිබුණා.\n\n“1978 වසරේදී රණසිංහ මහතා මට හමු වුණා. බොරැල්ලේ තිබුණු වැඩමුළුවකදී තමයි ඒ මහතා මට මුලින්ම හමු වන්නේ. එහිදී ටික වේලාවක් ඒ මහතා සමග කථා කරන්නටත් අවස්ථාව ලැබුණා. එයින් දින කිහිපයකට පසුව මම ලේක්හවුස් ආයතනයේ ‘දිනමිණ’ පුවත්පතට සම්බන්ධ වුණා. රණසිංහ මහතා සමග වැඩ කළ සියලු දෙනා සමඟ මටත් අත්දැකීම් බෙදාහදාගන්න අවස්ථාව ලැබුණා. එක්තරා අවස්ථාවක මහරගම පිහිටි පුනරුත්ථාපන කඳවුරකට ගොස් ලිපියක් ලියන්න මට සිදු වුණා. ඒ ලිපිය සුදුසු නැති නම් රණසිංහ මහතා යළි අප අතට දෙනවා. ඒ වගේ හත් වරක් පමණ ඒ ලිපිය මගේ අතට දුන්නා. අවසානයේ මම ඒ මහතාට ඒ ලිපිය සංස්කරණය කොට යළි දුන්නා. රණසිංහ මහතා සමග වැඩ කරන බොහෝ අයට මෙවැනි තත්ත්වයන්ට මුහුණ දීමට සිදු වනවා. ‘සිළුමිණ’ පුවත්පතටත් ගිය අවස්ථාවේ මටත් ලිපි ලියන්න අවස්ථාව ලැබුණා. ඒ මහතා එක්තරා අවස්ථාවක මගෙන් ඇහුවා ‘මම වෙන පත්තරයකට යනවා නම් යන්න කැමැතිද?’ කියලා. මම ‘ඔව්’ කියලා කිවුවා. ඒ අනුව ලේක්හවුසියේ අපි අට දෙනෙක් විතර ‘දිවයින’ පුවත්පතට සම්බන්ධ වුණා. දිවයිනේ ආරම්භයේ සිටියේ 9 දෙනෙක් පමණයි. ඒ කාලයේ ‘දිවයින’ පුවත්පත ඉතාම ජනප්‍රිය වුණා. 1981 ඔක්තෝබර් 4 වැනිදා ‘ඉරිදා දිවයින’ ආරම්භ කළා. අසූ හතර වසරේදී දිනපතා දිවයින පුවත්පත ආරම්භ කළා. ඒ වෙලාවේ විපක්ෂයක් හිටියෙත් නැහැ. “පාර්ලිමේන්තුව හා ඉන් පිටත විපක්ෂයට හඬක් තිබුණේ නැහැ. ඒ නිසා විපක්ෂයේ හඬක් ලෙස ‘දිවයින’ නිකුත් වුණා. එක් අවස්ථාවක ‘දිවයින’ පුවත්පතට රජයේ පාර්ශවයෙන් අධ්‍යක්ෂකවරයකු පවා පත් කළා. එදා විපක්ෂ නායකයා වුණේ දිවයින පුවත්පතේ කතුවරයා වූ එඩ්මන්ඩ් රණසිංහ මහතායි. ඒ නිසාම රණසිංහ මහතාට විරුද්ධව තර්ජන ආවා. ආර්. ප්‍රේමදාස මහතාගේ කාලයේදී දේශප්‍රේමී ජනතා ව්‍යාපාර ක්‍රියාත්මක වුණා; තුණ්ඩු කෑල්ලෙන් රට වහන තත්ත්වයක් තිබුණා. ඒත් ඒ වෙලාවේ දිවයිනට එක්තරා ලිපියක් ආවා රටට විශාල මෙහෙයක් කරනවා කියලා. ඒ ලිපිය රණසිංහ මහතා ළඟ ඇතැයි මා විශ්වාස කරනවා. මේ සියලු තත්ත්වයන් මැද ප්‍රේමදාස රජයෙන් දිවයිනට එල්ල වූ තර්ජන තවත් වැඩි වුණා.\n\n“රණසිංහ මහතා පදිංචි කඩුවෙල මාධ්‍යවේදීන්ට ඉඩම් බෙදා දෙන රැස්වීමක් තිබුණා. එතැනදී තදින් අදහස් ප්‍රකාශ කළා. එහිදී ඔසී අබේගුණසේකර මහතා ලවාත් අදහස් ඉදිරිපත් වුණා. එතැනින් නැවතුණේ නැහැ. රණසිංහ මහතාගේ නිවෙසට බෝම්බ ගැසුවා. මේ කිසිවකින් රණසිංහ මහතා සැලුණේ නැහැ. තව තවත් දිවයින පුවත්පත එඩිතර වුණා. එක්තරා අවස්ථාවක සිරිසේන කුරේ මහතා ලවා පණිවිඩයක් අරගෙන ආවා. එහිදී විජයවර්ධන මහත්මියට පැවසූවේ ‘එඩ්මන්ඩ් රණසිංහ සමාගමෙන් ඉවත් කරන්න, ඔබේ සමාගම බැංකුවලට ගෙවිය යුතු ණය කපා හරිනවා’ කියලයි. එහෙත් ඒ මහත්මිය ඒ වෙලාවේ කිවුවේ ‘මට ණයවලට වඩා එඩ්මන්ඩ් වටිනවා, ඒ නිසා එඩ්මන්ඩ් ඉවත් කරන්නේ නැහැ’ කියලා සඳහන් කළා. ඒත් ඒ වෙලාවේ එඩ්මන්ඩ් රණසිංහ මහතා දිවයින පුවත්පතේ කර්තෘකමින් ඉවත් වුණා. ඒත් ඉල්ලීමට අනුව අධ්‍යක්ෂ තනතුරේ තවදුරටත් රාජකාරි කළා. රණසිංහ මහතා විශාල පිරිසකට ගුරුහරුකම් දුන්නා. එතුමාගෙන් ගුරුහරුකම් ගත් පුවත්පත් කතුවරු විශාල පිරිසක් සිටියා.\n\n“එතුමා හොඳ අනාගතයක් ගොඩ නැගුවා. එතුමා ජාතික නාමල් උයන වෙනුවෙන්ද විශාල සේවයක් කළා. අපි දවසක් රණසිංහ මහතා සමග නාමල් උයන බලන්න ගියා. එහිදි වනවාසි රාහුල හාමුදුරුවන් සමඟ අපි කතා කළා. අනතුරුව අපි කොළඹ ආවා. ඊට දින දෙක තුනකට පසුව නාමල් උයන පිළිබඳව ලිපියක් ලිවුවා. ඉන් පස්සේ අපට දැනගන්නට ලැබුණා රාහුල හිමියන් නාමල් උයනේ ගසක් උඩ පැලක් සාදාගෙන වැඩ සිටිනවා කියලා. එදා එහෙම වුණ නාමල් උයන අද පවතින තත්ත්වය ගැන මට සන්තෝෂයි. රණසිංහ මහතා පත්තර කලාවේ අලුත් දේවල් කරන්න නිතරම උත්සහා කළා.\n\n“රණසිංහ මහතා පත්තරේට අලුත් අලුත් දේ හඳුන්වා දුන්නා. කිහිප දෙනෙකුටම තීරු ලිපි ලියන්න අවස්ථාව දුන්නා. එහෙම තීරු ලිපි ලියපු කෙනෙක් තමයි කරුණාදාස සූරියආරච්චි මහතා. ඒ වගේම රණසිංහ මහතා නොසිටියා නම් මානිගෙ තීරුවක් නැහැ.\n\n“රට වෙනුවෙන්, පුවත්පත් කලාව වෙනුවෙන් සිදු කළ සේවය අගයමින් උපහාර පිරිනැමීම අවශ්‍ය වෙනවා. ජනාධිපති රනිල් වික්‍රමසිංහ මහතා මෙවැනි අවස්ථාවක් උදා කර දීම සම්බන්ධයෙන් මම සතුටු වෙනවා. ජනාධිපති රනිල් වික්‍රමසිංහ මහතා නිදහස් පුවත්පත් කලාව වෙනුවෙන් විශාල වැඩ කොටසක් ඉටු කර තිබෙනවා. සාපරාධි අපරාධ නීතිය ඉවත් කළා. එහෙත් අද වන විට පත්තර කලාව අසීරු තත්ත්වයකයි තිබෙන්නේ. මේ සඳහා යම් කිසි සහනයක් සැලසිය හැකි නම් එය වටිනවා.”\n\nජනාධිපති ජ්‍යෙෂ්ඨ මාධ්‍ය උපදේශක, මහාචාර්ය සුනන්ද මද්දුමබණ්ඩාර මහතා:\n\n“අප රණසිංහ මහතාගේ නිවෙසට ගිය අවස්ථාවේ සිදු කළ සාකච්ඡා සම්බන්ධයෙන් ජනාධිපති රනිල් වික්‍රමසිංහ මහතා දැනුවත් කළා. මාධ්‍යවේදීන් සම්බන්ධයෙන් කථා කරන විට ජනාධිපතිවරයා විශේෂ අවධානයක් යොමු කරනවා. මේ උපහාර උත්සවය එහි ප්‍රතිඵලයක්.\n\n“උපහාර ලබන අද දවසේ ජාතික පුවත්පත් හතක කතුවැකිවල එතුමා ගැන සඳහන් කර තිබීමෙන් මාධ්‍ය ලෝකය කුළ රණසිංහයන්ගේ වටිනාකම පේනවා.”\n\n\n\nශ්‍රී ලංකා පදනම් ආයතනයේ සභාපති, ජ්‍යෙෂ්ඨ මාධ්‍යවේදි සමන් අතාවුදහෙට්ටි මහතා මේ වැඩසටහන මෙහෙයවීය. පූජ්‍ය නාමල් උයනේ වනවාසි රාහුල හිමි, අගමැති දිනේෂ් ගුණවර්ධන, ජනමාධ්‍ය ඇමැති ආචාර්ය බන්දුල ගුණවර්ධන, ජනමාධ්‍ය රාජ්‍ය ඇමැති ශාන්ත බණ්ඩාර, පාර්ලිමේන්තු මන්ත්‍රී නීතිඥ ප්‍රේමනාත් සී. දොළවත්ත, ජනාධිපති කාර්ය මණ්ඩල ප්‍රධානී සාගල රත්නායක, දේශගුණික විපර්යාස පිළිබඳ ජනාධිපති ජ්‍යෙෂ්ඨ උපදේශක රුවන් විජයවර්ධන, ජනාධිපති ලේකම් සමන් ඒකනායක, ජනමාධ්‍ය අමාත්‍යාංශයේ ලේකම් අනූෂ පැල්පිට, රජයේ ප්‍රවෘත්ති අධ්‍යක්ෂ ජනරාල් දිනිත් චින්තක කරුණාරත්න, ලංකාවේ සීමාසහිත එක්සත් ප්‍රවෘත්ති පත්‍ර සමාගමේ සභාපති මහාචාර්ය හරේන්ද්‍ර කාරියවසම්, කර්තෘ මණ්ඩල අධ්‍යක්ෂ සිසිර පරණතන්ත්‍රී, ස්වාධීන රූපවාහිනී සේවයේ සභාපති නීතිඥ සුදර්ශන ගුණවර්ධන මහත්වරු ඇතුළු පිරිසක් මේ අවස්ථාවට එක්ව සිටියහ.\n\nමහින්ද අලුත්ගෙදර",
       "URL": "https://www.dinamina.lk/2023/10/04/breaking-news/27597/%e0%b6%91%e0%b6%a9%e0%b7%8a%e0%b6%b8%e0%b6%b1%e0%b7%8a%e0%b6%a9%e0%b7%8a-%e0%b6%bb%e0%b6%ab%e0%b7%83%e0%b7%92%e0%b6%82%e0%b7%84%e0%b6%ba%e0%b6%b1%e0%b7%8a-%e0%b6%b4%e0%b7%94%e0%b7%80%e0%b6%ad/",
       "Category": "local",
       "Parent URL": "https://www.dinamina.lk/category/local//page/36/"
}