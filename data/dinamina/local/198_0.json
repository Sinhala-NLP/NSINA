{
       "Source": "dinamina",
       "Timestamp": "August 24, 2023 2:43 am",
       "Headline": "හබරාදූව එජාප හිටපු මන්ත්‍රී මහිමන් රංජිත්ගේ අවසන් කටයුතු අද",
       "News Content": "හබරාදූව ආසනයේ එජාප හිටපු පාර්ලිමේන්තු මන්ත්‍රීවරයකු වන රෑකඩ විතානගේ මහිමන් රංජිත් මහතා පෙරේදා (22) අභාවප්‍රාප්ත විය.\nගාල්ල දිසා ඇමැතිවරයා සහ හබරාදූව පාර්ලිමේන්තු මන්ත්‍රීවරයාව සිටි ජී.වී.එස්. ද සිල්වා මහතා නාඳුනන තුවක්කුකරුවන් විසින් 1988 මැයි මසදී ඝාතනය කිරීමෙන් පසු ඇති වූ පුරප්පාඩුවට හබරාදූව මන්ත්‍රීවරයා ලෙස පත් වූ මහිමන් රංජිත් මහතා මාස හයක් ඒ තනතුරේ කටයුතු කළ අතර, දකුණු පළාත් සභාවේ මන්ත්‍රීවරයකු ලෙසද ඔහු දෙවරක්ම පත් වූයේය. මේ අතර ඒ මහතා ජනාධිපතිවරණ දෙකකට ස්වාධීන අපේක්ෂකයකු ලෙස තරග වැදුණේය.\nමිය යන විට 79 වන වි⁣යේ පසු වූ ඒ මහතා දෙදරු පියෙකි. ජ්‍යෙෂ්ඨ මාධ්‍යවේදියකු සහ ප්‍රවීණ ගත්කතුවරයකු වූ එඩ්වින් ආරියදාස මහතා මහිමන් රංජිත් මහතාගේ මවගේ සොහොයුරාය. උණවටුන ඉලුක්පිටියේ පිහිටි රංජිත් මහතාගේ නිවෙසේ දේහය තැන්පත් කර ඇති අතර, ආදාහන කටයුතු අද (24) සවස 7.00ට කොග්ගල ආදාහනාගාරයේදී සිදු කෙරේ.\nදකුණු පළාත් සංචාරක – එස්. දීයගහගේ",
       "URL": "https://www.dinamina.lk/2023/08/24/local/16869/%e0%b7%84%e0%b6%b6%e0%b6%bb%e0%b7%8f%e0%b6%af%e0%b7%96%e0%b7%80-%e0%b6%91%e0%b6%a2%e0%b7%8f%e0%b6%b4-%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%b8%e0%b6%b1%e0%b7%8a%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/198/"
}