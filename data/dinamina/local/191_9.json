{
       "Source": "dinamina",
       "Timestamp": "August 25, 2023 1:00 am",
       "Headline": "නිල් මැණිකකට අගරු චෙක් දුන් සැකකරුට නැවතත් වරෙන්තු",
       "News Content": "බේරුවල ප්‍රාදේශීය සභාවේ හිටපු සභාපතිවරයාට අයත් රුපියල් හාරකෝටි දසලක්ෂයක් වටිනා බ්ලූ සැෆායර් වර්ගයේ මැණික් ගල් දෙකක් මිලට ගෙන අගරු චෙක්පත් දුන් සිද්ධියේ නඩුව කැඳවූ අවස්ථාවේ විවෘත අධිකරණයේ පෙනී නොසිටි සැකකරු අත්අඩංගුවට ගෙන අධිකරණයට ඉදිරිපත් කරන ලෙස දන්වා නැවතත් වරෙන්තු නිකුත් කරන ලෙස කොටුව මහේස්ත්‍රාත් තිළිණ ගමගේ මහතා ඊයේ (24) නියෝග කළේය.\n\nමෙලෙස වරෙන්තු නිකුත් කෙරු‍ණේ වෙදරාලලාගේ ගෙදර මොහොමඩ් මර්සූක් නවුසාඩ් යන අයටය. සැකකරුගේ ඇපකරුවන්ට නොතිසි නිකුත් කරන ලෙස මහේස්ත්‍රාත්වරයා නියෝග කළේය.සැකකරු ඇප ලැබීමෙන් අනතුරුව නඩුව කැඳවූ දිනවල විවෘත අධිකරණයේ පෙනී නොසිටින බවත් ඉන් අනතුරුව මෝසමක් මඟින් ඉදිරිපත් වන බවටත් අගතියට පත් බේරුවල හිටපු ප්‍රාදේශීය සභාපති මොහොමඩ් මසාහිම් මොහොමඩ් මහතා වෙනුවෙන් කරුණු දක්වමින් නීතිඥ මංජු ශ්‍රී චන්ද්‍රගුප්ත මහතා අධිකරණයට කරුණු දක්මින් කීය. රුපියල් ලක්ෂ 25ක මැණික් ගල් වංචාවක් සම්බන්ධයෙන් සැකකරුට එරෙහිව අලුත්කඩේ අධිකරණය හමුවේ නඩුවක් පවතින බව ද අධිකරණයට දන්වා සිටියේය.",
       "URL": "https://www.dinamina.lk/2023/08/25/local/17095/%e0%b6%b1%e0%b7%92%e0%b6%bd%e0%b7%8a-%e0%b6%b8%e0%b7%90%e0%b6%ab%e0%b7%92%e0%b6%9a%e0%b6%9a%e0%b6%a7-%e0%b6%85%e0%b6%9c%e0%b6%bb%e0%b7%94-%e0%b6%a0%e0%b7%99%e0%b6%9a%e0%b7%8a-%e0%b6%af/",
       "Category": "local",
       "Parent URL": "https://www.dinamina.lk/category/local//page/191/"
}