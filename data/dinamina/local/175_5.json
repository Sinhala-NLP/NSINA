{
       "Source": "dinamina",
       "Timestamp": "August 30, 2023 1:17 am",
       "Headline": "ගයන්සා දැරිය සුවපත් කිරීමට පිහිට වෙමු",
       "News Content": "පෙණහැල්ල හැකිළීම නිසා හුස්ම ගැනීමේ අපහසුවෙන් දුක් විඳින අවුරුදු තුනහමාරක දැරියක් ගැන පල්ලෙපොල ප්‍රාදේශීය ලේකම් කොට්ඨාසයේ මනන්වත්ත ගමෙන් වාර්තා වේ. දැරිය බී.ජී.දියත්මා වරනි ගයන්සාය (අවුරුදු තුනහමාරයි).ඇගේ මව වන ගයානි කෝකිලා අබේසිංහ (36) නැමැති අය මෙසේ පැවසුවාය.”දියත්මා මගේ දියණියට හුස්ම ගැනීමට අපහසුයි.මේ රෝගය වැලඳී අවුරුද්දක් පමණ වෙනවා.ඒ කාලයේ පේරාදෙණිය හා මාතලේ රෝහල්වලින් ප්‍රතිකාර කළා.\n\nඇයට දිගටම ප්‍රතිකාර දිය යුතු බව වෛද්‍යවරු පවසනවා. දිනකට කීප වතාවක්ම හුස්ම ගැනීමට අපහසු වෙනවා. එවිට මම වෛද්‍ය උපදෙස් අනුව ඉන්හේලර් ඇදීමට සලස්වනවා. රාත්‍රී කාලයට හැඳුනොත් ගොඩක් අමාරුයි. වැසිකිළියට යන ඇතැම් අවස්ථාවලදී හුස්ම ගන්න බෑ කියා ඇය අඬන විට මේ ලෝකේ අම්මා කෙනකුට දැනෙන වේදනාව කියන්න අමාරුයි. මම ඇය ළඟම නොහිටියොත් ඇගේ ජීවිතයට මොනවා වෙයි ද දන්නේ නෑ.\n\nඊට හේතුව ඇගේ හැසිරීම් රටාව තේරුම් ගෙන වෛද්‍ය උපදෙස් පරිදි ක්‍රියා කළ යුතු වීමයි. ඒ නිසා මම ගමනක් බිමනක් ගියත් ඇය රැගෙන යා යුතුයි.\n\nඇගේ අසනීපය ගැන සිතමින් මම මැරි මැරී ඉපදෙනවා. ඇයට ප්‍රතිකාර කරන පේරාදෙණිය රෝහලේ ළමා රෝග වෛද්‍ය අරුණ හේරත් මහතා පැවසුවේ ඇයට හුස්ම ගැනීම පහසු කරන උපකරණයක් ලබා දිය යුතු බවයි. පෙණහලුවල සෙම පිරෙන විට හුස්ම ගැනීම අපහසුවීම මේ උපකරණයෙන් පහසු කරන බව ඒ මහතා පවසනවා.ඒ උපකරණය ලබා ගැනීමට නොහැකි වුවහොත් ඇගේ ජීවිතය අවදානම් බවත් උපකරණය රුපියල් ලක්ෂ 09ක් පමණ වන බවත් ඒ මහතා පැවසුවා.\n\nකුලී වැඩ කරලා ජීවත්වන අපිට එවැනි මුදලක් ගැන සිතීම පවා සිහිනයක්. දුවගේ අසනීපය නිසා අපේ ආර්ථිකය ඉතා දුර්වල තත්ත්වයකයි තිබෙන්නේ. ඒ නිසා කවුරුහරි පරිත්‍යාගශීලි අයෙක් අපට උදවු කරනවා නම් ලොකු පිනක්.”\n\n“මට අවුරුදු 15ක හා 09 වයස්වල පාසල් යන දියණියන් දෙදෙනෙක් ඉන්නවා. මගේ සැමියා කුලී වැඩ කරලයි අපව පෝෂණය කරන්නේ. දියණියගේ සායන සඳහා මාසයකට දෙතුන් වරක් පේරාදෙණිය හා මාතලේ රෝහල්වලට යෑමට සිදුවෙලා තිබෙනවා.\nසමෘද්ධියෙන් මසකට ලැබෙන රුපියල් 3,800 හැරෙන්න අපිට වෙන ආදායමක් නෑ.මගේ දියණිය සුව කර ගැනීමට පිහිට වන ලෙස පින්වත් ඔබගේ සහාය ඉල්ලා සිටිනවා.”ඇගේ දුරකතන අංක මෙසේය. 078-7168644 හා 077-1659641, ගිණුම් අංකය-90890539 ලංකා බැංකුව පල්ලෙපොළ ශාඛාවයි. වැඩි විස්තර මනංවත්ත ග්‍රාම නිලධාරී අනුරුද්ධිකා කරුණාරත්න මහත්මියගේ 071-6315039 දුරකතන අංකයෙන් ලබා ගත හැකිය.\nගලේවෙල මධ්‍යම සමූහ – පී.ජී.ගුණතිලක",
       "URL": "https://www.dinamina.lk/2023/08/30/local/18055/%e0%b6%9c%e0%b6%ba%e0%b6%b1%e0%b7%8a%e0%b7%83%e0%b7%8f-%e0%b6%af%e0%b7%90%e0%b6%bb%e0%b7%92%e0%b6%ba-%e0%b7%83%e0%b7%94%e0%b7%80%e0%b6%b4%e0%b6%ad%e0%b7%8a-%e0%b6%9a%e0%b7%92%e0%b6%bb%e0%b7%93/",
       "Category": "local",
       "Parent URL": "https://www.dinamina.lk/category/local//page/175/"
}