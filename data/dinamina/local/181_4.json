{
       "Source": "dinamina",
       "Timestamp": "August 29, 2023 12:03 am",
       "Headline": "දියණියට උසුළු විසුළු කිරීමේ සිද්ධියකදී තරුණයකු ඝාතනය කළ සැකකරු භාර වෙයි",
       "News Content": "සිය දියණියට උසුළු විසුළු කිරීම සම්බන්ධයෙන් කෝප වී තරුණයකුගේ පපුවට පිහියකින් ඇන ඝාතනය කිරීම සම්බන්ධයෙන් සොයමින් සිටි සැකකරු භාර වීමෙන් පසු අත්අඩංගුවට ගත් බව ග්‍රෑන්ඩ්පාස් පොලිසිය කියයි. ඝාතනයට යොදාගත් උල් පිහිය සහ ඒ අවස්ථාවේ හැඳ සිටි ඇඳුම් මෙන්ම ඔහුට නවාතැන් දුන් කුළුපග මිතුරා ද පොලිසිය මඟින් අත්අඩංගුවට ගෙන ඇත.\n\nසිද්ධියෙන් ඝාතනයට ලක්වූයේ ග්‍රෑන්ඩ්පාස් දෙවැනි නවගම්පුර ප්‍රදේශයේ පදිංචිව සිටි පරමානන්දන් දිනේෂන් (21) නැමැති තරුණයාය. සැකකරු තිදරු පියකු වන අතර, ඔහු දෙවැනි නවගම්පුර ප්‍රදේශයට පිටස්තර අයකු වන අතර, නිවෙසක් කුලී පදනම මත ලබාගෙන එම ප්‍රදේශයේ පදිංචිව සිටින බව පොලිසිය කියයි.\n\nප්‍රදේශයේ තරුණයකු සිය දියණියට අනවශ්‍ය විහිළුවක් කිරීමක් ගැන කන වැකීමෙන් අනතුරුව ඔහු එම තරුණයාට පහර දී ඇති අතර, එම තරුණයා සහ ඔහුගේ මිතුරන් පිරිසක් එම නිවසට ගොස් ඉකුත් 25 වැනි දින එම පුද්ගලයාට පහර දී තිබූ බව පොලිස් විමර්ශනවලදී අනාවරණය වී ඇත.\n\nඅනතුරුව සැකකාර පුද්ගලයා ඔහුට අයත් ත්‍රිරෝද රථයෙන් ඔහු පදිංචි ප්‍රදේශයෙන් පිටතට යෑමේදී ඔහුට පහරදුන් තරුණයන් පිරිස හමු වී ඇති අතර, එහිදී ඇති වූ බහින් බස්වීමකින් අනතුරුව සිය දියණියට උසුළු විසුළු කළ පුද්ගලයාට පිහියෙන් ඇනීමට යෑමේදී එය වැළැක්වීමට එහි සිටි තරුණයකු යෑමේදී ඔහුගේ පපු ප්‍රදේශයට පිහි ප්‍රහාරය වැදී ඇති බව පොලිසිය කියයි.\n\nඑසැණින් එම ස්ථානයෙන් පලා ගොස් තිබූ සැකකරු මිතුරකුගේ නිවසේ සැඟ වී සිට ඇති අතර, සැකකරු සෙවීම හේතුවෙන් ඔහු භාර වූ බව පොලිසිය කියයි.\n\nඝාතනයට යොදාගත් උල් පිහිය සහ ඝාතනය කරන අවස්ථාවේදී හැඳ සිටි ලේ තැවරුණු ඇඳුම් සැකකාර කුළුපග මිතුරාගේ නිවසේ සඟවා තිබියදී පොලිසිය මඟින් සොයාගෙන ඇත. සැකකරු අධිකරණය වෙත ඉදිරිපත් කිරීමට නියමිතය.\n\nග්‍රෑන්ඩ්පාස් පොලිසියේ ස්ථානාධිපති ප්‍රධාන පොලිස් පරීක්ෂක එච්. එච්. හැරිසන් මහතාගේ උපදෙස් මත අපරාධ අංශයේ ස්ථානාධිපති උප පොලිස් පරීක්ෂක ජිවන්ත ශැල්වින්, උප පොලිස් පරීක්ෂක ප්‍රියශාන්ත මහත්වරු පරීක්ෂණ පවත්වති.\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/08/29/local/17858/%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba%e0%b6%a7-%e0%b6%8b%e0%b7%83%e0%b7%94%e0%b7%85%e0%b7%94-%e0%b7%80%e0%b7%92%e0%b7%83%e0%b7%94%e0%b7%85%e0%b7%94-%e0%b6%9a%e0%b7%92%e0%b6%bb/",
       "Category": "local",
       "Parent URL": "https://www.dinamina.lk/category/local//page/181/"
}