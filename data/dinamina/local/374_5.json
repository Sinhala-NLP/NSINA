{
       "Source": "dinamina",
       "Timestamp": "July 17, 2023 1:00 am",
       "Headline": "මහනුවර-පේරාදෙණියේ ‘සෙෆ්ට්‍රිඇක්සෝන්’ බෙහෙත නවතයි",
       "News Content": "උදරාබාධයක් හේතුවෙන් පේරාදෙණිය ශික්ෂණ රෝහලේ ප්‍රතිකාර ලබමින් සිටියදී මරණයට පත්වූ 21 හැවිරිදි තරුණියට දුන් සෙෆ්ට්‍රිඇක්සෝන් (Ceftriaxone) නමැති ඖෂධය භාවිතය මහනුවර සහ පේරාදෙණිය රෝහල්වල තාවකාලික අත්හිටුවා තිබේ.\n\nමිය ගිය තරුණියට ලබාදුන් ඖෂධය මහනුවර රෝහලේ ප්‍රතිකාර ලබමින් සිටි රෝගින් දෙදෙනකුට ලබාදීම නිසා ඔවුන්ද අාසාත්මිකතාවට පත් වීම හේතුවෙන් මෙම රෝහල්වල අදාළ ඖෂධය භාවිතය තාවකාලිකව අත්හිටුවා ඇත.\n\nසෞඛ්‍ය අමාත්‍යවරයා, ඖෂධ නියාමන අධිකාරිය, ඖෂධ භාරව සිටින අතිරේක ලේකම් හා වෛද්‍ය සැපයුම් අංශයේ අධ්‍යක්ෂවරයා සමඟ සාකච්ඡා කර රෝගීන් ගේ සුරක්ෂිතතාව සඳහා මෙම රෝහල් දෙක සඳහා නිකුත් කර තිබෙන සෙෆ්ට්‍රිඇක්සෝන් ඖෂධ කාණ්ඩය තත්ත්ව රසායනගාරයටකට යවා පරීක්ෂා කරන තෙක් රෝහල් දෙකේ පරිහරණය සඳහා වෙනත් කාණ්ඩයකට අයත් එම ඖෂධය ලබා දීමට තීරණය කළ බව සෞඛ්‍ය අධ්‍යක්ෂ ජනරාල් වෛද්‍ය අසේල ගුණවර්ධන මහතා පවසයි.\n\nමහනුවර ජාතික රෝහලේ දී පෙරේදා (15) පැවැති මාධ්‍ය හමුවක දී අධ්‍යක්ෂ ජනරාල්වරයා මේ බව අනාවරණය කළේය.\n\nසෙෆ්ට්‍රිඇක්සෝන් (Ceftriaxone) ඖෂධය කාණ්ඩ 10 ක් යටතේ දිවයිනේ රෝහල් වෙත නිකුත් කර තිබෙන බවත් එම ඖෂධය ලබා දීමෙන් පසු අාසාත්මිකතා ඇති වූ බවට වාර්තා වී තිබෙන්නේ මහනුවර සහ පේරාදෙණිය රෝහල්වලින් පමණක් බවත් හෙතෙම පැවසුවේය.\n\nමෙම ඖෂධය හේතුවෙන් අාසාත්මිකතාවක් ඇති වු බවට වෙනත් රෝහල්වලින් වාර්තා නොවූ නිසා එය භාවිතයෙන් සම්පූර්ණයෙන් ඉවත් කිරීමට තීරණයක් ගෙන නැතැයි ද අධ්‍යක්ෂ ජනරාල්වරයා ප්‍රකාශ කළේය. මහනුවර ජාතික රෝහලේ දී එම ඖෂධය ලබා දීමෙන් පසු අාසාත්මිකතා ඇති වූ රෝගීන් දෙදෙනාට ප්‍රතිකාර ලබා දී අාසාත්මිකතාවයෙන් ඇති වූ බලපෑම අවම කර ඔවුන් සාමාන්‍ය තත්ත්වයට පත්කර ඇතැයි ද හෙතෙම අවධාරණය කළේය.\n\nඅසේල කුරුළුවංශ",
       "URL": "https://www.dinamina.lk/2023/07/17/local/6996/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%b4%e0%b7%9a%e0%b6%bb%e0%b7%8f%e0%b6%af%e0%b7%99%e0%b6%ab%e0%b7%92%e0%b6%ba%e0%b7%9a-%e0%b7%83%e0%b7%99%e0%b7%86%e0%b7%8a%e0%b6%a7/",
       "Category": "local",
       "Parent URL": "https://www.dinamina.lk/category/local//page/374/"
}