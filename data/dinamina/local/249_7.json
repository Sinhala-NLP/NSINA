{
       "Source": "dinamina",
       "Timestamp": "August 14, 2023 2:30 am",
       "Headline": "ගුරු උපදේශක  ගැටලු  විසඳී නෑ",
       "News Content": "මාස 8ක් ගතවුවද ගුරු උපදේශක සේවයේ ගැටලුව විසඳී නොමැති බව විපක්ෂ නායක සජිත් ප්‍රේමදාස මහතා පැවසීය.\n\nවිපක්ෂ නායකවරයා මේ බව කියා සිටියේ පෙරේදා (12) පාර්ලිමේන්තුවේ දී අධ්‍යාපනය පිළිබඳ ආංශික කාරක සභාව රැස්වූ අවස්ථාවේ දී ගුරු උපදේශක සේවයේ ගැටලු සම්බන්ධයෙන් අවධානය යොමු කරමිනි.\n\nගුරු උපදේශකවරුන් 1982ක පුරප්පාඩු ඇති බවට මීට පෙර තමා පාර්ලිමේන්තුවේදී අනාවරණය කළ බවත් එම පුරප්පාඩු පිරවීමට කටයුතු කරන බවට මීට මාස කිහිපයට පෙර අධ්‍යාපන ඇමැතිවරයා පොරොන්දු වූ නමුත් එය තවම ක්‍රියාත්මක වී නොමැති බවත් කීවේය.\n\nඑසේම ගුරුවරුන් ගුරු උපදේශක තනතුරට පත්වීමේ දී සිදුවන වැටුප් විෂමතාවක් ඇති බවත් මීට පෙරත් ඒ සම්බන්ධයෙන් අනාවරණය කළ බවත් එම ගැටලුව නිසා බොහෝ ගුරු උපදේශකවරුන් අදාළ සේවය භාර ගැනීම සිදු නොකරන බවත් විපක්ෂ නායක සජිත් ප්‍රේමදාස මහතා පැවසීය.\n\nජනවාරි මාසයේ සිට මෙම ගැටලු මතු කළත් තවමත් විසඳුම් ලබා නොදී සිටීමට හේතු කවරේද? යන්න සම්බන්ධයෙන් විමසා සිටි විපක්ෂ නායකවරයා තවදුරටත් කියා සිටියේ මෙම ගැටලු විසඳීමට අදාළව නිශ්චිත කාලසීමාවක් ලබා දෙස ලෙස ද ඉල්ලා සිටියේය.\n\nගුරු උපදේශකවරයා ගුරුවරුන්ට වඩා ඉහළ තලයක සිටිනවා නම් ඔවුන්ගේ වැටුප් සහ වර්ධක වැඩි විය යුතු බවත් කිසිදු විෂමතාවක් ඇති නොවිය යුතු බවත් පැවසූ විපක්ෂ නායකවරයා කියා සිටියේ ආයතනික වශයෙන් ගුරු උපදේශකවරුන් සමඟ ගැටලුවක් ඇති නිසා මෙම ප්‍රශ්න විසඳීම පමා වෙන බවට සැකයක් ඇති බව ද පැවසීය. එවැනි ගැටුම් ඇති කර නොගන්නා ලෙසත් විපක්ෂ නායක සජිත් ප්‍රේමදාස මහතා මෙහි දී ඉල්ලා සිටියේය.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/14/local/13886/%e0%b6%9c%e0%b7%94%e0%b6%bb%e0%b7%94-%e0%b6%8b%e0%b6%b4%e0%b6%af%e0%b7%9a%e0%b7%81%e0%b6%9a-%e0%b6%9c%e0%b7%90%e0%b6%a7%e0%b6%bd%e0%b7%94-%e0%b7%80%e0%b7%92%e0%b7%83%e0%b6%b3%e0%b7%93-%e0%b6%b1/",
       "Category": "local",
       "Parent URL": "https://www.dinamina.lk/category/local//page/249/"
}