{
       "Source": "dinamina",
       "Timestamp": "August 29, 2023 2:29 am",
       "Headline": "මහනුවර පෙරහර බලන්න ලක්ෂ 10ක් ඇවිත් සංචාරකයෝ 15000ක්",
       "News Content": "\n\nමහනුවර ඇසළ පෙරහර නැරඹීමට මේ දක්වා ලක්ෂ 10ක පමණ පිරිසක් පැමිණ තිබෙන බව මහනුවර ජ්‍යෙෂ්ඨ පොලිස් අධිකාරී චමිල් රත්නායක මහතා පැවසීය. පළමු රන්දෝලි පෙරහර දින 361000 ක් ද දෙවන රන්දෝලි පෙරහර දින ලක්ෂ දෙකකට ආසන්න පිරිසක් ද පෙරහර නරඹා ඇතැයි ඒ මහතා කීය.\n\nඅවසන් රන්දෝලි පෙරහර දින දෙකේදී ලක්ෂ සංඛ්‍යාත ජනතාවක් මහනුවරට ළඟා වෙතැයි අපේක්ෂා කරමින් විශේෂිත ආරක්ෂක වැඩපිළිවෙළක් හා රථවාහන සැලැස්මක් ක්‍රියාත්මක කිරීමට පොලිසිය පියවර ගෙන තිබේ.\n\nවසර තුනකට පසු මෙවර මහනුවර ඇසළ පෙරහර නැරඹීමට විදේශිකයින්ගේ උනන්දුව ද වැඩි වී තිබෙන අතර, මේ දක්වා විදෙස් සංචාරකයින් 10000 – 15000ත් අතර පිරිසක් පැමිණි ඇතැයි වාර්තා වේ.\n\nපෙරහර නැරඹීමට පැමිණෙන විදේශීය සංචාරකයින්ගේ පහසුව හා ආරක්ෂාව පිණිස පොලිස් සංචාරක කොට්ඨාසයේ නිලධාරීන් විශේෂ රාජකාරීවල යෙදවීමට පියවර ගෙන තිබේ.\n\nවීදීවල රැඳී සිටිමින් පෙරහර නැරඹීමට උනන්දු වන සංචාරකයින්ට ඒ සඳහා අවස්ථාව ලබා දීමටත් ආසන වෙන්කර ගන්නා සංචාරකයින් ගසාකෑම්වලට ලක් නොවී ආසන කරා යොමු කිරීමටත් සංචාරක පොලිසිය විශේෂ වැඩපිළිවෙළක් දියත් කර ඇත.\n\nඅසේල කුරුළුවංශ\n\n",
       "URL": "https://www.dinamina.lk/2023/08/29/local/17957/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%b4%e0%b7%99%e0%b6%bb%e0%b7%84%e0%b6%bb-%e0%b6%b6%e0%b6%bd%e0%b6%b1%e0%b7%8a%e0%b6%b1-%e0%b6%bd%e0%b6%9a%e0%b7%8a%e0%b7%82-10%e0%b6%9a/",
       "Category": "local",
       "Parent URL": "https://www.dinamina.lk/category/local//page/180/"
}