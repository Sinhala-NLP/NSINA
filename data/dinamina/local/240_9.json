{
       "Source": "dinamina",
       "Timestamp": "August 15, 2023 3:43 pm",
       "Headline": "රු. මිලියන 17කින් හැදෙන තිරප්පනය සේනපුර අමුණ",
       "News Content": "කෘෂිකර්ම අමාත්‍යංශයේ මූල්‍ය ප්‍රතිපාදන මත ගොවිජන දෙපාර්තමේන්තු හරහා සේනපුර අමුණ අංග සම්පූර්ණව ඉදි කිරීම කිරීමට නියමිත අතර, ඒ සඳහා රුපියල් මිලියන 17 ක (ලක්ෂ 170) මුදලක් වෙන් කර ඇත.\n\nඅනුරාධපුර දිස්ත්‍රික්කයේ තිරප්පනය ප්‍රාදේශීය ලේකම් කොට්ඨාශයේ මුරියාකඩවල ගොවිජන සේවා වසමට අයත් සේනපුර අමුණ ප්‍රතිසංස්කරණය කිරීම පිළිබඳ නිළධාරීන් හා ගොවීන් අතර සාකච්ජාවක් ශ්‍රී ලංකා නිදහස් පක්ෂ ජාතික සංවිධායක, පාර්ලිමේන්තු මන්ත්‍රී දුමින්ද දිසානායක මහතාගේ සහභාගීත්වයෙන් පැවැත්විණි.\n\nඑම සාකච්ජාවෙන් අනතුරුව ලබන සතිය තුළ සේනපුර අමුණ ප්‍රථිසංස්කරණය කිරීම ආරම්භ කරන ලෙස දුමින්ද දිසානායක මහතා උපදෙස් ලබා දුන්හ.\n\nතිරප්පනය, සේනපුර අමුණ මීට වසර කීපයක සිට ඒරුවැව හරහා ගලා එන මල්වතු ඔය හරස් කරමින් ප්‍රදේශවාසීන් විසින් තාවකාලිකව ඉදි කර ඇති අතර, මේ වන විට එය ඉතා අබලන් තත්වයේ පවතී.ප්‍රදේශයේ ගොවීන් වගා කටයුතු සඳහා මෙම අමුණ ලෑලී යොදා සකස් කර ඇති අතර, එවා මේ වන විට කැඩී ගොස් ජලය ගබඩා නොවී, ජලය විශාල වශයෙන් පහළට ගලා ගෙන යාම සිදු වේ.ඒ හේතුවෙන් ප්‍රදේශයේ කුඹුරු වලට අවශ්‍යය ජලය ප්‍රමාණවත් නොවන බැවින්මෙම අමුණ ප්‍රථිසංස්කරණය කර දෙන ලෙස ප්‍රදේශයේ ගොවීන් දුමින්ද දිසානායක මන්ත්‍රීතුමන්ගෙන් කළ ඉල්ලීමකට අනුව එම අමුණ මෙලෙස නිරීක්ෂණය කෙරිණි.\n\nමෙම අමුණ වැසි සහිත කාලයන්හීදී ගලා එන ජලයට ඔරොත්තු දෙන තරම් ශක්තිමත් නොවන බැවින් වාන් දොරටු සහිතව අමුණ ප්‍රථිසංස්කරණයට නියමිතය.\n\nමෙම අමුණ ප්‍රථිසංස්කරණය කිරීම මගින් තිරප්පනය සේනපුර ප්‍රදේශයේ යල -මහ දෙකන්නයේ ගොවීන් 120 කට පමණ අක්කර 200 කට ආසන්න ප්‍රමාණයක් වගා කර ගත හැකි බවත්එහිදී ගොවීන් පැවසීය,තම ගොවි බිම් සඳහා පොහොර මෙන්ම වගාවන් හී අස්වනු ප්‍රවාහනය සඳහා කෘෂි මාර්ගයක් නොමැති වීමෙන්ද තමන් පීඩාවට පත්ව ඇති බව ගොවීන් එහිදී දුමින්ද දිසානායක මන්ත්‍රීතුමන්ට පෙන්වා දුන්හ.ගොවි බිම් හරහා කෘෂි මාර්ගයක් ඉදි කිරීමට ගොවීන් කැමැත්ත ලබා දෙන්නේ නම් එම කටයුත්තද ඉටු කර දිය හැකි බවට දුමින්ද දිසානායක මහතා එහිදී පොරොන්දු විය.\n\nඅමුණ ඉදි කිරීම සම්බන්ධයෙන්, වාරී මාර්ග හා ගොවිජන සේවා නිළධාරින් හා ගොවීන් සමඟ එහිදී සාකච්ජා කෙරිණි.\n\nමෙම අමුණ ප්‍රතිසංස්කරණයේදී ගොවි බිම් ජලයෙන් යට නොවන ලෙස ප්‍රතිසංස්කරණය කිරීමට එහිදී නිළධාරීන්, ගොවීන්ට දුමින්ද දිසානායක මන්ත්‍රීවරයා උපදෙස් ලබා දුන්හ.\n\n\n\nතිසර සමල් – අනුරාධපුර",
       "URL": "https://www.dinamina.lk/2023/08/15/local/14284/%e0%b6%bb%e0%b7%94-%e0%b6%b8%e0%b7%92%e0%b6%bd%e0%b7%92%e0%b6%ba%e0%b6%b1-17%e0%b6%9a%e0%b7%92%e0%b6%b1%e0%b7%8a-%e0%b7%84%e0%b7%90%e0%b6%af%e0%b7%99%e0%b6%b1-%e0%b6%ad%e0%b7%92%e0%b6%bb%e0%b6%b4/",
       "Category": "local",
       "Parent URL": "https://www.dinamina.lk/category/local//page/240/"
}