{
       "Source": "dinamina",
       "Timestamp": "July 14, 2023 1:00 am",
       "Headline": "ජූඩ් ශාමන්ත ජයමහට ජනාධිපති සමාව දුන්නේ ආණ්ඩුක්‍රම ව්‍යවස්ථාවට අනුවයි",
       "News Content": "රෝයල් පාක් ඝාතන සිද්ධිය සම්බන්ධයෙන් වරදකරු වී මරණ දඬුවම නියමව සිටි ජූඩ් ශාමන්ත ජයමහ නමැත්තාට ජනාධිපති සමාව ලබා දීම ආණ්ඩුක්‍රම ව්‍යවස්ථාවට අනුකූලව සිදු කර ඇති බවට හිටපු ජනාධිපති මෛත්‍රීපාල සිරිසේන මහතා සිය නීතිඥවරයා මාර්ගයෙන් ශ්‍රේෂ්ඨාධිකරණයට ඊයේ (13) කරුණු ඉදිරිපත් කෙළේය.\n\nඑසේම ඔහුට ජනාධිපති සමාව ලබා දීම එක රැයකින් සිදු වූවක් නොව එම ක්‍රියාවලිය මහින්ද රාජපක්ෂ මහතා ජනාධිපති ලෙස කටයුතු කරමින් සිටියදී ඇරඹූවක් බව ද ඔහු ශ්‍රේෂ්ඨාධිකරණයට දන්වා සිටියේය.\n\nරෝයල් පාර්ක් ඝාතන සිද්ධියේ වරදකරු වූ ජූඩ් ශාමන්ත ජයමහ නමැත්තාට ජනාධිපති සමාව ලබාදීමට එරෙහිව ගොනුකර ඇති මූලික අයිතිවාසිකම් පෙත්සමක් කැඳවූ අවස්ථාවේදී හිටපු ජනාධිපති මෛත්‍රීපාල සිරිසේන මහතා වෙනුවෙන් පෙනී සිටි ජනාධිපති නීතිඥ ෆයිසර් මුස්තාපා මහතා මෙම කරුණු ඉදිරිපත් කෙළේය.\n\nඑස්. තුරෙයිරාජා, යසන්ත කෝදාගොඩ, ජනක් ද සිල්වා යන ශ්‍රේෂ්ඨාධිකරණ විනිසුරු මඬුල්ල හමුවේ මෙම පෙත්සම කැඳවන ලදි.\n\nඑහිදී ජනාධිපති නීතිඥ ෆයිසර් මුස්තාපා මහතා සඳහන් කළේ මෙම වරදකරුට සමාව ලබාදීමේ ක්‍රියාවලිය හිටපු ජනාධිපතිවරයා ලෙස මෛත්‍රීපාල සිරිසේන මහතා පමණක් සිදුකළ දෙයක් නොවන බවය.\n\nමහින්ද රාජපක්ෂ මහතා ජනාධිපතිවරයා ලෙස කටයුතු කළ සමයේ දී ආරම්භ වූ බව ද ඒ මහතා සඳහන් කෙළේය.\n\nආණ්ඩුක්‍රම ව්‍යවස්ථාවේ 34 (1) වගන්තිය මගින් ජනාධිපතිවරයාට මෙම සමාව ලබාදීමේ බලය පැවරී තිබෙන බව ජනාධිපති නීතිඥවරයා පෙන්වා දුන්නේය.\n\nඒ අනුව කටයුතු කරමින් මෙම සමාව ලබාදීම සිදුකර ඇති බව ඔහු සඳහන් කෙළේය.\n\nමෙහිදී විනිසුරු මඬුල්ලේ සභාපති විනිසුරු එස්. තුරෙයිරාජා මහතා ප්‍රශ්න කර සිටියේ මෙම සමාව ලබාදීමේ දී මේ තීරණය හිටපු ජනාධිපතිවරයාගේ තනි තීරණයක් ද එසේ නොමැති නම් අනෙක් සෙසු අයගේ නිර්දේශ මත සිදුවූවක් ද යන්නය.\n\nඑහිදී ජනාධිපති නීතිඥවරයා සඳහන් කළේ සෙසු නිලධාරීන්ගේ නිර්දේශය මත මෙම සමාව ලබාදීම සිදු කළ බවය.\n\nඑහිදී නීතිපතිවරයා සහ අධිකරණ ඇමතිවරයාගේ වාර්තා කැඳවා ඇති බව ද ඔහු පෙන්වා දුන්නේය.\n\nඑසේම මෙම වරදකරු මීට පෙර මරණ දඬුවම නියමව සිටි අයෙකු වන අතර, විශේෂිත කමිටුවකින් සිදු කළ නිර්දේශ අනුව ඔහු ඇතුළු හැත්තෑ දෙනකුට එම මරණ දඬුවම ජීවිතාන්තය තෙක් සිර දඬුවමක් දක්වා ලිහිල් කෙරුණු බව ඒ මහතා පෙන්වා දුන්නේය.\n\nඑම දඬුවම් ලිහිල් කිරීම අදාළ කමිටුවේ නිර්දේශය සහ එවකට සිටි අධිකරණ ඇමැති විජයදාස රාජපක්ෂ මහතාගේ නිර්දේශය මත සිදු කළ බව ද ජනාධිපති නීතිඥවරයා සඳහන් කළේය.\n\nමෙම රෝයල් පාක් මිනීමැරුම ක්‍රෑර ඝාතනයක් බව පෙන්වීමට පෙත්සම්කරුවන් උත්සාහ කළ ද එම ජීවිතාන්තය තෙක් සිර දඬුවම් ලැබූ සිරකරුවන් අතර මීට වඩා ක්‍රෑර ඝාතනයන් සිදු කළ පුද්ගලයන් සිටින බව ද ඔහු පෙන්වා දුන්නේය.\n\nඑබැවින් මෙය පෙත්සම්කරුවන් පෙන්වා දෙන තරම් ක්‍රෑර ඝාතනයක් ලෙස සැලකිය නොහැකි බව ජනාධිපති නීතිඥවරයා සඳහන් කළේය.\n\nකරුණු සලකා බැලූ විනිසුරු මඬුල්ල පෙත්සම සම්බන්ධයෙන් වැඩිදුර කරුණු සලකා බැලීම මෙම 17 වැනිදා සිදු කිරීමට තීරණය කළේය.\n\nකාන්තා මාධ්‍ය සංවිධාන එකමුතුව නමැති සංවිධානයක් විසින් මෙම පෙත්සම ඉදිරිපත් කර තිබුණි.\n\nරාජගිරිය රෝයල් පාර්ක් නිවාස සංකීර්ණයේ දී දහ නම හැවිරිදි ඉවෝන් ජොන්සන් නම් තරුණිය මරා දැමීම සම්බන්ධයෙන් ජූඩ් ශාමන්ත ඇන්තනී ජයමහ නමැත්තාට කොළඹ මහාධිකරණය විසින් වසර 12ක සිර දඬුවමක් නියම කර තිබුණි.\n\nඊට එරෙහිව ඔහු සහ නීතිපතිවරයා ගොනු කළ අභියාචන පෙත්සම් සළකා බැලූ අභියාචනාධිකරණය 2012 වසරේදී එහි තීන්දුව ලබාදෙමින් ඔහුට නියම කළ සිර දඬුවම වෙනුවට මරණ දඬුවම පැනවීමට තීරණය කළේය.\n\nඊට එරෙහිව ගොනුකළ අභියාචන පෙත්සම නිෂ්ප්‍රභ කළ ශ්‍රේෂ්ඨාධිකරණය එම මරණ දඬුවම තහවුරු කෙළේය.\n\nඅනතුරුව විශේෂ ජනාධිපති සමාවක් යටතේ ජීවිතාන්තය තෙක් සිර දඬුවම් නියම වී සිටි ශාමන්ත ජයමහ නමැත්තාට හිටපු ජනාධිපති මෛත්‍රීපාල සිරිසේන මහතා ජනාධිපති සමාව ලබා දෙන ලදි.\n\nඑලෙස ජනාධිපති සමාව ලබාදීම මගින් ආණ්ඩුක්‍රම ව්‍යවස්ථාවේ 12(1) විධිවිධානය මගින් සහතික කර ඇති මූලික අයිතිවාසිකම් උල්ලංඝනය කර ඇති බවට තීන්දු කරන ලෙස ඉල්ලා මෙම පෙත්සම ගොනු කර තිබුණි.\n\nමෙම පෙත්සම් විභාගයට ගැනීමට මීට පෙර තීරණය කළ ශ්‍රේෂ්ඨාධිකරණය අධිකරණයේ අවසරයකින් තොරව ජූඩ් ශ්‍යාමන්ත ජයමහ නමැත්තාට විදෙස්ගත වීමට අවසර නොදෙන ලෙස ආගමන විගමන පාලකවරයාට නියම කෙළේය.\n\nඑහෙත් ඒ වන විට ඔහු විදේශගත වී ඇති බව පසුව අනාවරණය විය.",
       "URL": "https://www.dinamina.lk/2023/07/14/local/6387/%e0%b6%a2%e0%b7%96%e0%b6%a9%e0%b7%8a-%e0%b7%81%e0%b7%8f%e0%b6%b8%e0%b6%b1%e0%b7%8a%e0%b6%ad-%e0%b6%a2%e0%b6%ba%e0%b6%b8%e0%b7%84%e0%b6%a7-%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4/",
       "Category": "local",
       "Parent URL": "https://www.dinamina.lk/category/local//page/382/"
}