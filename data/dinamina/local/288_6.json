{
       "Source": "dinamina",
       "Timestamp": "August 4, 2023 1:00 am",
       "Headline": "විදෙස් ණය ගෙවුවත් රුපියල වැටෙන්නේ නෑ",
       "News Content": "අත්හිටුවා තිබෙන විදෙස් ණය ගෙවීම් ආරම්භ කිරීමත් සමඟ එක්සත් ජනපද ඩොලරයට සාපේක්ෂව ශ්‍රී ලංකා රුපියල දැඩි ලෙස අවප්‍රමාණය වේ යැයි මතයක් පැවතිය ද එය එසේ සිදුනොවනු ඇතැයි ශ්‍රී ලංකා මහ බැංකුව අවධාරණය කරයි.\n\nශ්‍රී ලංකා රුපියල ශක්තිමත් වීම කෙරෙහි එක්සත් ජනපද ඩොලරයට පවතින ඉල්ලුම අඩුවීම හේතුවක් වී ඇතැයි ඇතමකු පවසයි. විදෙස් ණය ගෙවීම ආරම්භ කළ පසු ඩොලරයට පවතින ඉල්ලුම වැඩිවී රුපියල අවප්‍රමාණය වනු ඇතැයි ඔවුන්ගේ අදහසයි. මෙවැනි තත්ත්වයක් ඉදිරියේ දී මතු වෙතැයි පැවසුව ද ඉදිරියේ දී විදෙස් සංචාරක ඉපයුම්, ශ්‍රමිකයන්ගේ ප්‍රේෂණ වැඩිවීම් සහ අපනයන ආදායම වැඩිවීම හේතු කොටගෙන ඩොලරයට පවතින ඉල්ලුම සමනය කර ගැනීමට නැතිනම් විදේශ විනිමය කළමනාකරණය කර ගැනීමට තමන්ට හැකියාව ඇතැයි ද මහ බැංකුව පවසයි. ශ්‍රී ලංකා මහ බැංකුවේ දී ඊයේ (03) පස්වරුවේ පැවැති ප්‍රථම මුදල් ප්‍රතිපත්ති වාර්තාව පිළිබඳ ජනමාධ්‍යවේදීන්ට තාක්ෂණික සහ විද්‍යාත්මක කරුණු පැහැදිලි කිරීමේ අවස්ථාවට සහභාගි වෙමින් මහ බැංකුවේ ආර්ථික පර්යේෂණ දෙපාර්තමේන්තුවේ අධ්‍යක්ෂ ආචාර්ය පී.කේ.ජී හරිස්චන්ද්‍ර මහතා මේ බව සඳහන් කළේය.",
       "URL": "https://www.dinamina.lk/2023/08/04/local/11634/%e0%b7%80%e0%b7%92%e0%b6%af%e0%b7%99%e0%b7%83%e0%b7%8a-%e0%b6%ab%e0%b6%ba-%e0%b6%9c%e0%b7%99%e0%b7%80%e0%b7%94%e0%b7%80%e0%b6%ad%e0%b7%8a-%e0%b6%bb%e0%b7%94%e0%b6%b4%e0%b7%92%e0%b6%ba%e0%b6%bd/",
       "Category": "local",
       "Parent URL": "https://www.dinamina.lk/category/local//page/288/"
}