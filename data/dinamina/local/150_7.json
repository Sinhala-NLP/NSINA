{
       "Source": "dinamina",
       "Timestamp": "September 5, 2023 8:56 am",
       "Headline": "මී පැණි අනුභව කළ ගොවියෙකු හදිසියේ මිය යයි",
       "News Content": "තිරප්පනේ ලබුනෝරුව කදුපාගම ප්‍රදේශයේ හේනක  තුඹසක් තුළ තිබී හමුවූ මී වදයකින් හමුවූ මී පැණි අනුභවයට ගැනීමෙන් පසු ආසාත්මිකතාවයක් ඇතිවී බිම ඇද වැටීමෙන්  පනස් එක් හැවිරිදි ගොවි මහතෙකු  ඊයේ (04) සවස මියගොස් ඇත.\n\nතිරප්පනේ ලබුනෝරුව කදුපාගම ප්‍රදේශයේ පදිංචිව සිටි දෙදරු පියෙකු වන ඩී.ශාන්ත හිට්ලර් කොඩිතුවක්කු නමැති ගොවි මහතෙකු මෙසේ මියගොස් ඇත.\n\nඔහු එළඹෙන මහ කන්නයේ වගා කටයුතු ආරම්භ කිරීම සදහා කුලී පදනම මත ලබා ගත්  ඩෝසර් යන්ත්‍රයක්  මගින් තිරප්පනේ ලබුනෝරුව කදුපාගම ප්‍රදේශයේ පිහිටි සිය  හේන සුද්ද පවිත්‍ර කරමින් සිටියදී තුඹසක තිබී හමුවී ඇති මී වදයක මී පැණි අනුභවයට ගත් අවස්ථාවේ එකවරම ක්ලාන්ත වී  එම ස්ථානයේම බිම ඇද වැටී ඇත.\n\nඅනතුරුව වහා ක්‍රියාත්මකවී ඇති ඩෝසර් යන්ත්‍රයේ ක්‍රියාකරු හා ඔහුගේ සහයකයා එක්ව ක්ලාන්ත වී බිම ඇද වැටුණු ගොවි මහතා ප්‍රතිකාර සදහා වාහනයකින් මරදන්කඩවල ප්‍රාදේශීය රෝහලට රැගෙන යමින් සිටි අතරතුර මියගොස් තිබිණි.\n\nපසුව මරදන්කඩවල ප්‍රාදේශීය රෝහලේ වෛද්‍ය නිලධාරී විසින් රෝගියා පරීක්ෂා කර ඔහු මියගොස් ඇති බව පවසා තිබේ.\n\nඅනතුරුව මියගිය පුද්ගලයාගේ දේහය පශ්චාත් මරණ පරීක්ෂණය සදහා දඹුල්ල මූලික රෝහල වෙත යැවීමට කටයුතු කර තිබිණි.\n\nඒ අනුව මියගිය පුද්ගලයාගේ පශ්චාත් මරණ පරීක්ෂණය අද  (05) පැවැත්වීමට නියමිතව ඇත.\n\nසිද්ධිය සම්බන්ධයෙන් මොරගොඩ පොලීසිය වැඩිදුර විමර්ශන පවත්වයි.\n\n",
       "URL": "https://www.dinamina.lk/2023/09/05/local/19667/%e0%b6%b8%e0%b7%93-%e0%b6%b4%e0%b7%90%e0%b6%ab%e0%b7%92-%e0%b6%85%e0%b6%b1%e0%b7%94%e0%b6%b7%e0%b7%80-%e0%b6%9a%e0%b7%85-%e0%b6%9c%e0%b7%9c%e0%b7%80%e0%b7%92%e0%b6%ba%e0%b7%99%e0%b6%9a%e0%b7%94/",
       "Category": "local",
       "Parent URL": "https://www.dinamina.lk/category/local//page/150/"
}