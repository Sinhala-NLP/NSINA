{
       "Source": "dinamina",
       "Timestamp": "August 25, 2023 1:00 am",
       "Headline": "මහනුවර පෙරහරේ ආසන ජාවාරම ජයටම",
       "News Content": "මහනුවර ඇසළ පෙරහර නැරඹීමට ආසන සොයා පැමිණෙන දෙස් වි‍ෙදස් පිරිස් දැඩි අපහසුතාවට පත් කරමින් අවසන් රන්දෝලි පෙරහර දින දෙකේ ආසන රුපියල් 35,000- 50,000 දක්වා වූ මිලකට අලෙවි කිරීමේ ජාවාරමක් ක්‍රියාත්මක වෙමින් තිබේ. ඇතැම් ස්ථානවල පෙරහර ආසන තැරැව්කරුවන් මගින් විදේශිකයන්ට මිලට ගැනීමට සිදුව තිබෙන්නේ රුපියල් 50,000කටත් වඩා වැඩි මුදලකට වන අතර මෙම ගැටලුව සම්බන්ධව පෙරහර භාරය පෙරේදා (23) විශේෂ සාකච්ඡාවක් ද පවත්වා ඇත. මෙවර ඇසළ පෙරහර නැරඹීමට දෙස් විදෙස් ජනතාව වැඩි වශයෙන් උනන්දුවීම සැලකිල්ලට ගනිමින් පෙරහර ගමන් ගන්නා වීදිවල ඇති ව්‍යාපාරික ස්ථානයන්හි පෙර වසරවලට වඩා ආසන පැනවීම් සිදුකර තිබේ. සිව්වන කුඹල් පෙරහර වීදි සංචාරය කළ ඊයේ (24) දින ස්ථාන ගණනාවක ආසන අ‍ෙලවි කර ඇත්තේ රුපියල් 12000- 20000 අතර මුදලකට ය.\n\nපෙරහර නැරඹීමට පැමිණෙන දෙස් විදෙස් ජනතාව මේ ආකාරයෙන් ගසා කෑමට ඉඩ දී බලධාරීන් නිහඬ පිළිවෙතක් අනුගමනය කිරීම මේ වන විට බොහෝ දෙනකුගේ විවේචනයට ලක්ව ඇත. මහනුවර මහ නගර සභාව මගින් රැජින හෝටල් කොරිඩෝවේ ආසන පැනවීම් සිදුකර තිබෙන අතර ආසන මිල ගණන් පෙරහර ආරම්භ වීමට මාස දෙකකට පමණ පෙර ප්‍රසිද්ධ කිරීමට නගර සභාව කටයුතු කැර තිබිණි. ඔන් ලයින් ඔස්සේ ආසන වෙන්කර ගැනීමේ පහසුම් සැලසීමට නගර සභාව කටයුතු කර තිබූ අතර ඊයේ (24) වන විට රුපියල් ලක්ෂ 60ක පමණ ආසන වෙන්කර ගැනීමට දෙස් විදෙස් පිරිස් කටයුතු කර තිබූ බව නගර සභාව පවසයි. අවසන් රන්දෝලි පෙරහරේ පළමු පෙළ ආසනයක් රුපියල් 25000කට නගර සභාව මගින් මිල නියම කර තිබිය දී වෙනත් ස්ථානවල එම දිනයේ ආසනයක මිල නියම කර තිබෙන්නේ රුපියල් 40,000-50,000 අතර මුදලකටය. නගර සභාව හැර වෙනත් කිසිදු ස්ථානයක ආසන මිල ගණන් ප්‍රසිද්ධ කර නැති අතර මේ නිසා ඔවුන් සිතූසිතූ මිල ගණන්වලට ආසන අලෙවි කිරීමට පෙලඹී සිටිති. අදාළ තත්ත්වය සම්බන්ධව වාර්තා වීමත් සමඟ පෙරහර ආසන අලෙවි කරන මිල ගණන් සම්බන්ධව අදාළ අංශ මගින් වාර්තා ලබා ගැනීමට පියවර ගෙන තිබේ. පෙරහර ආසන ඉතා අධික මිල ගණන්වලට අළෙවි කිරීම සම්බන්ධව තමන්ටද තොරතුරු ලැබී තිබෙන බවත් මේ සම්බන්ධව සොයා බලා කඩිනමින් පියවර ගන්නා බවත් මධ්‍යම පළාත් ආණ්ඩුකාර ලලිත් යූ ගමගේ මහතා කීය. පෙරහර ආසන පැනවීමේ ක්‍රියාවලිය ලබන වසරේ සිට නියාමනයකට ලක් කිරීමට පෙරහර කමිටුව තීරණය කර තිබේ.",
       "URL": "https://www.dinamina.lk/2023/08/25/local/17077/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%b4%e0%b7%99%e0%b6%bb%e0%b7%84%e0%b6%bb%e0%b7%9a-%e0%b6%86%e0%b7%83%e0%b6%b1-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8/",
       "Category": "local",
       "Parent URL": "https://www.dinamina.lk/category/local//page/191/"
}