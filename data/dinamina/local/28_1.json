{
       "Source": "dinamina",
       "Timestamp": "October 6, 2023 1:00 am",
       "Headline": "සජබ ඊපී­එෆ් පෙත්සම  සලකා බැලීම ජන­වාරි 23",
       "News Content": "දේශීය ණය ප්‍රතිව්‍යුහගත කිරීමේ වැඩසටහන යටතේ සම්මත කළ දේශීය ආදායම් (සංශෝධන) පනත් කෙටුම්පතෙහි විධි විධාන අනුව සේවක අර්ථසාධක අරමුදල සම්බන්ධයෙන් කටයුතු කිරීමට ශ්‍රී ලංකා මහ බැංකුව ගෙන ඇති තීරණය බල රහිත කරන ලෙස ඉල්ලා ගොනු කළ පෙත්සමක් ලබන වසරේ ජනවාරි මස 23 වැනිදා සලකා බැලීමට ශ්‍රේෂ්ඨාධිකරණය ඊයේ (05) දින නියම කළේය\n\nප්‍රීති පද්මන් සූරසේන, ඒ.එච්.එම්.ඩී. නවාස් සහ මහින්ද සමයවර්ධන යන මහත්වරුන් ගෙන් සමන්විත විනිසුරු මඬුල්ලක් හමුවේ මෙම පෙත්සම කැඳවනු ලැබිණි.\n\nපෙත්සම සම්බන්ධයෙන් කරුණු තහවුරු කිරීම වෙනත් දිනයක සිදු කරන ලෙස එහිදී නියම කෙරිණ.\n\nසමගි ජන බලවේගයේ මහලේකම් පාර්ලිමේන්තු මන්ත්‍රී රංජිත් මද්දුම බණ්ඩාර මහතා සහ පාර්ලිමේන්තු මන්ත්‍රී මහාචාර්ය ජී. එල්. පීරිස් මහතා මෙහි පෙත්සම්කරුවෝ වෙති.\n\nශ්‍රී ලංකා මහ බැංකුව, එහි අධිපතිවරයා, එහි මූල්‍ය මණ්ඩලයේ සමාජිකයන් මුදල් අමාත්‍යාංශයේ ලේකම්වරයා, නීතිපතිවරයා ඇතුළු පිරිසක් පෙත්සමෙහි වගඋත්තරකරුවෝ වෙති.\n\nනීතිඥ පුලස්ති හේවාමාන්න මහතා පෙත්සම්කරුවන් වෙනුවෙන් පෙනී සිටියේය.",
       "URL": "https://www.dinamina.lk/2023/10/06/local/28197/%e0%b7%83%e0%b6%a2%e0%b6%b6-%e0%b6%8a%e0%b6%b4%e0%b7%93%e0%b6%91%e0%b7%86%e0%b7%8a-%e0%b6%b4%e0%b7%99%e0%b6%ad%e0%b7%8a%e0%b7%83%e0%b6%b8-%e0%b7%83%e0%b6%bd%e0%b6%9a%e0%b7%8f-%e0%b6%b6%e0%b7%90/",
       "Category": "local",
       "Parent URL": "https://www.dinamina.lk/category/local//page/28/"
}