{
       "Source": "dinamina",
       "Timestamp": "August 11, 2023 1:00 am",
       "Headline": "වාහන 4ක් නිදහස් කරන්නම් කියා ලක්ෂ 62ක වංචාවට මේකප් ආටිස්ට් මාට්ටු",
       "News Content": "හම්බන්තොට වරායේ නවතා තිබෙන ආනයනික මෝටර් රථ 04ක් නිදහස් කර දෙන බව පවසා පුද්ගලයන් තිදෙනකුගෙන් රුපියල් ලක්ෂ 62කට අධික මුදලක් වංචා කළ රූපලාවණ්‍ය සහ නිරූපණ ශිල්පියෙක් කොළඹ වංචා විමර්ශන කාර්යාංශයේ නිලධාරීන් විසින් ඊයේ (10) අත්අඩංගුවට ගෙන ගනු ලැබුවේය.\n\nමෙම රූපලාවණ්‍ය ශිල්පියා අවුරුදු 34ක් වයසැති පාණදුර, අළුබෝමුල්ල, අරුක්ගොඩ පදිංචිකරුවෙකි. ඔහු රූපලාවණ්‍ය ශිල්පියකු ලෙස කටයුතු කරන රූපලාවණ්‍යාගාරය පිහිටා ඇත්තේ තලවතුගොඩ හෝකන්දර පාරේය. මෙම සැකකරු පොලිස් ස්ථාන කිහිපයකටම අවශ්‍ය පුද්ගලයකු බවත් මෙවැනි වංචා කිරීම් සම්බන්ධයෙන් ඔහුට එරෙහිව පොලිස් ස්ථාන කිහිපයකම පැමිණිලි ඇති බවත් වංචා විමර්ශන කාර්යාංශය කියයි. මෙම පුද්ගලයා නීතිඥයකු මගින් ඊයේ සවස පැමිණ භාරවීමෙන් අනතුරුව අත්අඩංගුවට ගැනීම සිදුව තිබේ. මෙම සැකකරු අලුත්කඩේ අධිකරණයට නඩු දෙකක් සම්බන්ධයෙන්ද ගල්කිස්ස අධිකරණයට එක් නඩුවක් සම්බන්ධයෙන්ද අද (11) ඉදිරිපත්කරන බව වංචා විමර්ශන කාර්යාංශය සඳහන් කළේය.\n\n",
       "URL": "https://www.dinamina.lk/2023/08/11/local/13386/%e0%b7%80%e0%b7%8f%e0%b7%84%e0%b6%b1-4%e0%b6%9a%e0%b7%8a-%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b6%9a%e0%b6%bb%e0%b6%b1%e0%b7%8a%e0%b6%b1%e0%b6%b8%e0%b7%8a-%e0%b6%9a%e0%b7%92/",
       "Category": "local",
       "Parent URL": "https://www.dinamina.lk/category/local//page/260/"
}