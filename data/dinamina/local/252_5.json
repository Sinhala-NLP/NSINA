{
       "Source": "dinamina",
       "Timestamp": "August 13, 2023 3:06 pm",
       "Headline": "හදිසි මරණ පරීක්ෂකවරු ඉටුකරන සේවාවට පිළිගැනීමක් ලැබිය යුතුයි",
       "News Content": "හදිසි මරණ පරීක්ෂකවරු ඉටුකරන සුවිශේෂ මානව හිතවාදී සේවාවට ගෞරවය පමණක් නොව වඩාත් පිළිගැනීමක් ලැබිය යුතුය බව අග්‍රාමාත්‍ය දිනේෂ් ගුණවර්ධන මහතා පෙන්වා දෙයි.\n\nඅගමැතිවරයා මේ බව සඳහන් කළේ සමස්ථ ලංකා හදිසි මරණ පරීක්ෂක වරුන්ගේ මහා සම්මේලනය සහ නිලවරණය අරලියගහ මන්දිරයේ ඊයේ(12) පැවැති අවස්ථාවේදීය.\n\nවසර විසිපහකට වැඩි සේවාකාලයක් සපුරණ හදිසි මරණ පරීක්ෂක වරුන් සහ අනෙකුත් හදිසි මරණ පරීක්ෂක වරුන් ඇගයීම ද මෙහිදී සිදු කෙරිණි.\n\nමෙහිදී අදහස් දැක්වූ අග්‍රාමාත්‍යවරයා –\n\nහදිසි මරණ පරීක්ෂක සේවාව හා සමාන්තරව තිබෙන ස්වදේශ කටයුතු අමාත්‍යාංශයට සම්බන්ධිත උප්පැන්න හා මරණ ලියාපදිංචි කිරීමේ ක්ෂේත්‍රයන්ට ද වඩාත් අන්‍යෝන්‍ය අවබෝධයෙන් රට වැසියන් වෙනුවෙන් සේවය කිරීමට අවශ්‍ය පහසුකම් වැඩි කළ යුතුයි. මුදල් නොමැති කාලයක ප්‍රතිපාදන වැඩි කර ගැනීමට නොහැකි බව ඔබට අවබෝධයෙන් වැටහෙනු ඇති. නමුත් ප්‍රතිපත්තියක් හැටියට හදිසි මරණ පරීක්ෂක සේවාවට මීට වඩා පිළිගැනීමක් ඇති කිරීම සහ පසුගිය කාලයේ තීරණය කරන ලද දීමනාවන් ට අතිරේකව යම් යම් දීමනා වැඩි කර ගැනීමේ ක්‍රියාමාර්ගය පිළිබඳව මගෙ සහයෝගය අඛණ්ඩව ලබා දෙනවා. ඒ පිළිබඳව අධිකරණ අමාත්‍යවරයාත්, මමත්, රාජ්‍ය පරිපාලන හා ස්වදේශ කටයුතු අමාත්‍යංශයත් සාකච්ඡා කරමින් සිටිනවා. ඔබ ඉටු කරන්නා වූ සේවාවට පිළිගැනීමක් පමණක් නොව, එම සේවාවට අලුත් විශ්වාසයක් ඇති කිරිමට හැකි පියවර සම්බන්ධයෙන් සාකච්ඡා කිරීමට තීරණය කළා.\n\nජීවිතයක් ලොවට උපන් වෙලාව සියලු දෙනාගේ සතුටයි. පවුලේ අය පමණක් නොව මිත්‍රයන් නෑදෑයන් සියලු දෙනා වගේම රටක් සතුටුයි. ඒ බිහිවන්නේ අනාගතයට මහා වගකීම් ගත හැකි දරුවන් වන නිසා. සතුට වගේම ශෝකය ජීවිතයේ අනිත්‍යය භාවයේ කොනක තිබෙන බව තේරුම් ගත යුතුයි. ශෝකයට පත්වන අවස්ථාවත් ශෝකයට පත් වීමෙන් පසු ගත කරන කාලයේත් හදිසි මරණ පරීක්ෂකවරු ඉටුකරන සේවය සුවිශේෂයි. එම මානව හිතවාදී සේවාවට රටක් අවබෝධයෙන් ගෞරවය පමණක් නොව වඩාත් පිළිගැනීමකට පත් කරගත යුතුයි.\n\nකොළඹ විශ්ව විද්‍යාලයේ මහාචාර්ය රවින්ද්‍ර ප්‍රනාන්දු මහතා විසින් මෙම සම්මමේලනයේ ප්‍රධාන දේශනය සිදු කළ අතර මෙම අවස්ථාවට අධිකරණ අමාත්‍යාංශයේ අතිරේක ලේකම් ක්‍රිෂාන්ති මීගහපොළ, සෞඛ්‍ය අමාත්‍යංශයේ අතිරේක ලේකම් ලක්ෂ්මී සෝමතුංග, සමස්ථ ලංකා හදිසි මරණ පරීක්ෂක වරුන්ගේ සංගමයේ සභාපති අනුර හේරත්, ලේකම් මොහොමඩ් හර්ශාන් ඇතුළු පිරිසක් සහභාගී වූහ.",
       "URL": "https://www.dinamina.lk/2023/08/13/breaking-news/13660/%e0%b7%84%e0%b6%af%e0%b7%92%e0%b7%83%e0%b7%92-%e0%b6%b8%e0%b6%bb%e0%b6%ab-%e0%b6%b4%e0%b6%bb%e0%b7%93%e0%b6%9a%e0%b7%8a%e0%b7%82%e0%b6%9a%e0%b7%80%e0%b6%bb%e0%b7%94-%e0%b6%89%e0%b6%a7%e0%b7%94/",
       "Category": "local",
       "Parent URL": "https://www.dinamina.lk/category/local//page/252/"
}