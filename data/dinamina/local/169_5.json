{
       "Source": "dinamina",
       "Timestamp": "August 31, 2023 1:00 am",
       "Headline": "අසීරු සමයක දැවැන්ත කාර්යයක් කරන ජනපතිට සැම දෙනා සහාය දිය යුතුයි",
       "News Content": "අසීරු සමයක රටත්, ජනතාවත් වෙනුවෙන් දැවැන්ත කාර්යභාරයක් ඉටු කරමින් සිටින ජනාධිපති රනිල් වික්‍රමසිංහ මහතාට ඒ වැඩපිළිවෙළ ඉදිරියට ගෙන යෑමට සියලු දෙනාගේ සහාය හිමි විය යුතු බව අස්ගිරි පාර්ශ්වයේ අනුනායක ආණමඩුවේ ධම්මදස්සි අනුනාහිමිපාණන් වහන්සේ ප්‍රකාශ කළහ. උන් වහන්සේ මේ බව පැවසුවේ ජනාධිපතිවරයා අස්ගිරි අනුනාහිමියන් බැහැදැකීමට පෙරේදා (29) ගිය අවස්ථාවේදීය.\n\nඑහිදී තවදුරටත් අදහස් දැක්වූ ආණමඩුවේ ධම්මදස්සී අනුනාහිමියෝ මෙසේද පැවසූහ:\n\n“ඔබතුමා අද මෙහි පැමිණීම පිළිබඳව අප සතුටට පත් වෙනවා. මේ කාලපරිච්ඡේදයේ රටේ ජනතාව වෙනුවෙන් ඔබතුමා දැවැන්ත කාර්යභාරයක් ඉටු කරමින් සිටිනවා. මේ රට වැටී තිබූ තැන පිළිබඳ ඇතැමුන්ට අවබෝධයක් නැහැ. ඒ වගේම වැටුණු රට යළි ගොඩනැඟීමට ඔබතුමා දරන උත්සාහය පිළිබඳ ඔවුන්ට නිසි වැටහීමක් නැහැ. ඒ නිසා යම් යම් දේවල් ප්‍රකාශ කරනවා. මේ රට වැටී තිබුණු අභාග්‍යසම්පන්න තත්ත්වයෙන් තරමක් දුරට හෝ ගොඩ ගැනීමට ඔබතුමා දැවැන්ත අභියෝගයකට මුහුණ දෙමින් කටයුතු කළා. එහිදී ඔබතුමාගේ පෞද්ගලික දේපළ පවා අහිමි කරගැනීමට සිදු වුණා. ගෙවල් දොරවල් පවා අහිමි වුණා. ඒ වගේම වර්තමානයේ රට තුළ මතුව ඇති ගැටලුවලටද විසඳුම් දීමට ඔබතුමාට ශක්තිය තිබෙනවා. ඒ සඳහා ඔබතුමාට දළදා හිමියන්ගේ පිහිට ආරක්ෂාව හා දෙවිදේවතාවුන්ගේ පිහිට ලැබේවා කියා අප එකසිතින්ම ප්‍රාර්ථනා කරනවා. ඒ වගේම කුරුන්දි විහාරය අවට ජනතාව මෙතෙක් කාලයක් එකමුතුව කටයුතු කළා. ඒත් මෑතකදී පිටතින් කණ්ඩායමක් පැමිණ ගැටුම්කාරි තත්ත්වයක් නිර්මාණය කරමින් සිටිනවා. ඒ පිළිබඳවද අවධානය යොමු විය යුතුයි.‍” හිටපු ඇමැති මලික් සමරවික්‍රම මහතාද මේ අවස්ථාවට එක් විය.\n\nශිරෝමි අබයසිංහ",
       "URL": "https://www.dinamina.lk/2023/08/31/local/18417/%e0%b6%85%e0%b7%83%e0%b7%93%e0%b6%bb%e0%b7%94-%e0%b7%83%e0%b6%b8%e0%b6%ba%e0%b6%9a-%e0%b6%af%e0%b7%90%e0%b7%80%e0%b7%90%e0%b6%b1%e0%b7%8a%e0%b6%ad-%e0%b6%9a%e0%b7%8f%e0%b6%bb%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/169/"
}