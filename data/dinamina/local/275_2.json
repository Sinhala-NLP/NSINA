{
       "Source": "dinamina",
       "Timestamp": "August 8, 2023 12:17 am",
       "Headline": "ශ්‍රී ලංකාව සමඟ සබඳතා බෙදාගැනීමට සූදානම් ඉරාන ජනාධිපති",
       "News Content": "ශ්‍රී ලංකා – ඉරාන සබඳතා නව මානයකට රැගෙන යමින් තම රටේ විද්‍යාත්මක හා තාක්ෂණික කුසලතා ශ්‍රී ලංකාව සමඟ බෙදාගැනීමට සූදානම් බව ඉරාන ජනාධිපති ඊබ්‍රහිම් රයිසි මහතා අවධාරණය කරයි.\nශ්‍රී ලංකාව සහ ඉරානය අතර පවතින ද්වීපාර්ශ්වීය සහයෝගය අගය කරන ඒ මහතා එම සබඳතා තවදුරටත් පුළුල් කරගත යුතු බව ද තම රටේ හැකියාවන් ශ්‍රී ලංකාව වැනි මිත්‍ර ජාතීන් සමඟ බෙදා ගැනීමට සූදානම් බව ද ප්‍රකාශ කරයි.\nනිල සංචාරකයක් සඳහා ඉරානය බලා පිටත්ව ගිය ශ්‍රී ලංකා විදේශ කටයුතු ඇමැති අලී සබ්රි මහතා සමඟ ටෙහෙරානයේ දී පැවැති ද්වීපාර්ශ්වික සාකච්ඡාවේ දී ඉරාන ජනාධිපතිවරයා මේ බව සඳහන් කර තිබේ. එහිදී ශ්‍රී ලංකාවේ සිදුවෙමින් තිබෙන සංවර්ධනය සම්බන්ධයෙන් ඉරාන ජනාධිපතිවරයා අදහස් දක්වා තිබෙන අතර ශ්‍රී ලංකාවට ඉදිරියට ගමන් කිරීම සඳහා විශාල හැකියාවක් තිබෙන බව ද අනෙක් රටවල් ද යටත්විජිත වශයෙන් නොසිට ඉදිරියට ගමන් කිරීම සඳහා කටයුතු කළ යුතු බව ද පෙන්වා දී ඇත.\nඉරානයට දැඩි සම්බාධක පනවා තිබුණ ද විද්‍යාව හා තාක්ෂණය යන ක්ෂේත්‍රයන්හි සැලකිය යුතු ප්‍රගතියක් ලබා තිබෙන බව පෙන්වා දී තිබෙන ඉරාන ජනාධිපතිවරයා තම රට ලබාගත් එම දැනුම ශ්‍රී ලංකාව වැනි මිත්‍රශීලි රටවල් සමඟ බෙදා ගැනීමට සූදානම් බවත් සඳහන් කර තිබේ. එසේම ශ්‍රී ලංකාව සහ ඉරානය අතර වර්ධනය වෙමින් පවතින සබඳතා ඉරාන ජනාධිපතිවරයාගේ පැසසුමට ලක්ව ඇත.\nමහින්ද අලුත්ගෙදර",
       "URL": "https://www.dinamina.lk/2023/08/08/local/12360/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b7%83%e0%b6%b8%e0%b6%9f-%e0%b7%83%e0%b6%b6%e0%b6%b3%e0%b6%ad%e0%b7%8f-%e0%b6%b6%e0%b7%99%e0%b6%af/",
       "Category": "local",
       "Parent URL": "https://www.dinamina.lk/category/local//page/275/"
}