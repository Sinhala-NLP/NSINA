{
       "Source": "dinamina",
       "Timestamp": "July 24, 2023 1:00 am",
       "Headline": "‘ප්‍රේමදාස මොඩ්ල්’  වීවලට හත වැදිලා  අස්වනු  විකුණන්න  බැරිලු",
       "News Content": "\n\n‘ප්‍රේමදාස මොඩ්ල්’ නමින් හැඳින්වෙන වී වර්ගය වගා කළ මඩකළපුව දිස්ත්‍රික්කයේ ගොවීන් තම අස්වනු විකුණාගත නොහැකිව අසීරුතා රැසකට මුහුණ පා ඇතැයි වාර්තා වේ.\n\nඉහළ වී අස්වැන්නක් ලැබෙන ‘ප්‍රේමදාස මොඩ්ල්’ නැමැති නාඩු වර්ගය පසුගිය යල කන්නයේදී මඩකළපුව දිස්ත්‍රික් ගොවීන් වගා කර ඇති අතර එම වී සහල් බවට පත් කිරීමේදී මතුවන ගැටලු නිසා වී අලෙවි මණ්ඩලය හෝ පුද්ගලික අංශය ඒවා මිලදී ගැනීම ප්‍රතික්ෂේප කර ඇතැයි ගොවි සංවිධාන නියෝජිතයන් අවධාරණය කර ඇත.\n\nපෞද්ගලික සහල් මෝල් හිමියන් අවධාරණය කර ඇත්තේ මෙම ‘ප්‍රේමදාස මොඩ්ල්’ වී වර්ගය සහල් බවට පත් කිරීමේදී ඒවා කැබැලි තුනකට පමණ කැඩී යාම නිසා සහල් තොග ගුණාත්මක බවින් තොර වන බවයි. එම නිසා මෙම වී මිලදී ගෙන පාඩු විඳීමට නොහැකි බව ඔවුන් පෙන්වා දී තිබේ.\n\nමේ සම්බන්ධයෙන් වී අලෙවි මණ්ඩලය ද ගොවීන් වෙත යහපත් ප්‍රතිචාර දක්වා නොමැති අතර, එම මණ්ඩලය පෙන්වා දී ඇත්තේ මෙවර ගොවීන්ගෙන් වී මිලදී ගැනීම සදහා 8%ක පොලියට ණයක් ලබාගෙන ඇති බැවින් අවධානමක සිට මෙම ‘ප්‍රේමදාස මොඩ්ල්‘නාඩු අස්වනු මිලදී ගෙන පාඩු විඳීමට සිදු වනු ඇති බවයි.\n\nමේ වන විටත් රුපියල් කෝටි ගණනාවක් රාජ්‍ය බැංකු වෙත වී අලෙවි මණ්ඩලය ගෙවීමට ඇති අතර මෙම යල කන්නයේ වී අස්වනු මිලදී ගැනීමට 8%ක පොලියට ණයක් ලබාදී ඇත්තේ එම අස්වනු සහල් බවට පත් කර අලෙවි කර ලාබ ලබා අදාළ ණය පියවීමට බැවින් ‘ප්‍රේමදාස මොඩ්ල්’ නැමැති මෙම නාඩු වර්ගය මිලදී ගැනීමේ අවධානම වී අලෙවි මණ්ඩලය පෙන්වා දී ඇතැයි ද ගොවි සංවිධාන නියෝජිතයෝ කියති.\n\nමෙම වී වර්ගය වියළි කාලගුණ පවතින ප්‍රෙද්ශවල අඩු ජල ප්‍රමාණයකින් වගා කළ හැකි ඉහළ අස්වැන්නක් සහිත වී වර්ගයකි.",
       "URL": "https://www.dinamina.lk/2023/07/24/local/8821/%e0%b6%b4%e0%b7%8a%e0%b6%bb%e0%b7%9a%e0%b6%b8%e0%b6%af%e0%b7%8f%e0%b7%83-%e0%b6%b8%e0%b7%9c%e0%b6%a9%e0%b7%8a%e0%b6%bd%e0%b7%8a-%e0%b7%80%e0%b7%93%e0%b7%80%e0%b6%bd/",
       "Category": "local",
       "Parent URL": "https://www.dinamina.lk/category/local//page/341/"
}