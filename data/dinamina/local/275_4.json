{
       "Source": "dinamina",
       "Timestamp": "August 7, 2023 8:09 pm",
       "Headline": "අනතුරට පත් ගුවන් යානය පිළිබද විමර්ෂණයට විශේෂ පරික්ෂණ කමිටුවක්",
       "News Content": "අනතුරට පත් ගුවන් යානය පිළිබද විමර්ෂණයට ගුවන් හමුදාපති එයාර් මාර්ෂල් උදේනි රාජපක්ෂ මහතා විසින් විශේෂ පරික්ෂණ කමිටුවක් පත් කර ඇත.\n\nශ‍්‍රී ලංකා ගුවන් හමුදා චීනවරාය විද්‍යාපීඨයේ පිහිටි අංක 01 පියාසර පුහුණු පක්ෂාංගයේ ගුවන් නියමුවන් පුහුණු කිරිම සදහා යොදාගනු ලබන PT – 6 වර්ගයේ ගුවන් යානයක් අද උදෑසන ගුවන් හමුදා චීනවරාය කදවුරු ප‍්‍රදේශයේ දි අනතුරකට ලක්විය. එහි දී එම ගුවන් යානයේ ගමන්ගත් නිළධාරින් දෙදෙනා ජිවිතක්ෂයට පත්ව ඇත.\n\nගුවන් අනතුරින් පසු ගුවන් හමුදාපතිවරයා අනතුර සිදුවු ස්ථානයේ නිරික්ෂණය කිරීමක් ද සිදු කළේය.\n\nමෙම ගුවන් යානය පෙරවරු 11.25 ගුවන් ගතවී ඇති අතර පෙරවරු 11.27 පමන අනතුරට ලක්ව ඇත. එහිදි ගුවන් යානයේ නියමුවා ලෙස කටයුතු කරනු ලැබු විංග් කමාන්ඩර් තරිදු හේරත් හා ගුවන් යානා ඉංජිනේරු නිළධාරි ෆ්ලයින් ඔෆිසර් පෙෂාන් වර්ණසුරිය යන නිළධාරින් ජිවිතක්ෂයට පත්විය.\n\nමෙම අනතුරින් ජිවිතක්ෂයට පත්වූ විංග් කමාන්ඩර් තරිදු හේරත් කුරුණැගල මලියදේව මහා විද්‍යාලයේ ආදි සිසුවෙකු වේ. ඔහු 2006 වර්ෂයේ ගුවන් නියමුවකු ලෙස ශ‍්‍රි ලංකා ගුවන් හමුදාවට එක්ව ඇති අතර දරුවන් තිදෙනෙකුගේ පියකුද වේ. ෆ්ලයින් ඔෆිසර් පෙෂාන් වර්ණසුරිය කුරුණෑගල සාන්ත ආනා විද්‍යාලයේ ආදි සිසුවෙකු වන අතර ඔහු 2017 වසරේ කොතලාවල ආරක්ෂක විශ්ව විද්‍යාලයට බැඳී ගුවන් යනා ඉංජිනේරුවරයෙකු ලෙස ශ්‍රී ලංකා ගුවන් හමුදාවට එක්ව ඇත.",
       "URL": "https://www.dinamina.lk/2023/08/07/local/12349/%e0%b6%85%e0%b6%b1%e0%b6%ad%e0%b7%94%e0%b6%bb%e0%b6%a7-%e0%b6%b4%e0%b6%ad%e0%b7%8a-%e0%b6%9c%e0%b7%94%e0%b7%80%e0%b6%b1%e0%b7%8a-%e0%b6%ba%e0%b7%8f%e0%b6%b1%e0%b6%ba-%e0%b6%b4%e0%b7%92%e0%b7%85/",
       "Category": "local",
       "Parent URL": "https://www.dinamina.lk/category/local//page/275/"
}