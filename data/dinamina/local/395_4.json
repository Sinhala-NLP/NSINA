{
       "Source": "dinamina",
       "Timestamp": "July 11, 2023 1:00 am",
       "Headline": "ලොකු පුතයි ලේලියයි මහලු මවට පහරදී එලවන්න හදලා",
       "News Content": "ගේයි ඉඩමයි අයිති කරගන්න\n\nඅලුත්ගම පොලිස් වසමට අයත් පිංහේන ජනපදයෙ කුඩා ලෑලි නිවසක ජීවත්වන 72 හැවිරිදි වයෝවෘද්ධ මවට ඇගේ පුත්‍රයාගේ බිරිය(ලේලිය) හා සොයුරා විසින් විසින් පහරදී පන්නා දමා එම කුඩා නිවස හා ඉඩම් කොටස අයිති කර ගැනීමට කරන සැලසුමක් සම්බන්ධයෙන් පහරකෑමට ලක්වූ කාන්තාවගේ වැඩිමහල් දියණිය තම මව අලුත්ගම රෝහලට ඇතුළත් කිරීමෙන් අනතුරුව අලුත්ගම පොලිසියට පැමිණිලි කර තිබේ.\n\nපහර කෑමට ලක්වූ වයෝවෘද්ධ මවගේ ස්වාමි පුරුෂයා මියගොස් ඇති අතර ඇයට දියණියන් දෙදෙනෙකු සහ පුතුන් දෙදෙනෙකු සිටී.දියණියන් දෙදෙනා විවාහ වී වෙන්ව ඉත්තපාන හා ගාල්ල ප්‍රදේශ ජීවත්වන අතර පිංහේන ජනපදයේ පදිංචි මවගේ කුඩා නිවසට යාබදව පහර දුන් බව කියන ලේලිය හා පුතකු පදිංචිව සිටීන බවත් මව සමඟ ජීවත් වන්නෙ කථන ආබාධ සහිත 42 හැවිරිදි සොහොයුරා බවත් අලුත්ගම පොලිසියට පැමිණිලි කළ පහරකෑමට ලක්ව වූ වයෝවෘද්ධ මවගේ වැඩිමහල් දියණිය පවසා තිබේ.\n\nතම නෑනා සහ සොහොයුරා නිරන්තරයෙන් මව සමග ආරවුල් ඇතිකර එම කුඩා නිවසෙන් සහ ඉඩමෙන් පිටව යන ලෙස තර්ජනය කර තිබෙන බවත් ඊයේ 9 රාත්‍රියේ දී තම නෑනා විසින් වයෝවෘද්ධ මවට බැන වැදී මෙම පහරදීම සිදුකරිම පිළිබඳ ඇය පොලිසියට පැමිණිලි කර තිබේ.මෙම පැමිණිල්ල සම්බන්ධයෙන් මවට පහර දුන් පුතා සහ ලේලිය පොලිසියට කැඳවා ප්‍රශ්න පොලිසිය විසින් වැඩිදුර විභාගය රෝහලෙන් ලැබෙන වාර්තාව අනුව කටයුතු කරන බව පවසා ඔවුන් නිදහස් කර තිබේ.\n\nපෙර දිනයේත් මේ සම්බන්ධයෙන් සොයුරාට විරුද්ධව වුපැමිණිල්ලක් සම්බන්ධයෙන් අලූත්ගම පොලිසිය පැමිණිල්ල විභාග කරන බවත් තම මවට බැන තර්ජනය කර ඇය ජීවත් වෙන කුඩා නිවසේ දොරකට ද මෙයට පෙර හානිකර සිද්දිය සම්බන්ධයෙන් පොලිසියට පැමිණිලි කළ බවත් එම කාන්තාව පවසයි.ලේලියගෙන් පහර කෑ මව මේ වන විට අලුත්ගම රෝහලේ ප්‍රතිකාර ලබයි.\n\nඅලුත්ගම පොලිසියේ වැඩබලන ස්ථානාධිපති ප්‍රධාන පොලිස් පරීක්ෂක තුෂාර ජයසේකර මහතාගේ උපදෙස් මත සුළු පැමිණිලි අංශයේ ස්ථානාධිපතිනිය ඇතුළු නිලධාරීන් කණ්ඩායමක් පරීක්ෂණ සිදු කරයි.\n\nඅලුත්ගම – තුසිත කුමාර ද සිල්වා",
       "URL": "https://www.dinamina.lk/2023/07/11/uncategorized/5585/%e0%b6%bd%e0%b7%9c%e0%b6%9a%e0%b7%94-%e0%b6%b4%e0%b7%94%e0%b6%ad%e0%b6%ba%e0%b7%92-%e0%b6%bd%e0%b7%9a%e0%b6%bd%e0%b7%92%e0%b6%ba%e0%b6%ba%e0%b7%92-%e0%b6%b8%e0%b7%84%e0%b6%bd%e0%b7%94-%e0%b6%b8/",
       "Category": "local",
       "Parent URL": "https://www.dinamina.lk/category/local//page/395/"
}