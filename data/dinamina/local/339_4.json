{
       "Source": "dinamina",
       "Timestamp": "July 24, 2023 1:00 am",
       "Headline": "",
       "News Content": "රුපියල් විසි එක්ලක්ෂ හැත්තෑ පන්දහසක් වටිනා විදේශීය දුම්වැටි තොගයක්, නීති විරෝධී ලෙස ශ්‍රී ලංකාවට රැගෙන එමින් සිටි ව්‍යාපාරිකයන් දෙදෙනකු පසුගියදා (21) කටුනායක ගුවන්තොටුපොළේදී පොලිස් මත්ද්‍රව්‍ය නාශක අංශයේ නිලධාරීන් පිරිසක් විසින් අත්අඩංගුවට ගෙන තිබේ.\n\nමෙයින් 24 හැවිරිදි මීගමුව ප්‍රදේශයේ පදිංචි ව්‍යාපාරිකයා පසුගියදා (21) අලුයම 04.00 සජා සිට ගල්ෆ් එයාර් ගුවන් සේවයේ ජී.- 9500 දරන ගුවන්යානයෙන් කටුනායක ගුවන්තොටුපොළ වෙත පැමිණ තිබිණි. කඩවත ප්‍රදේශයේ පදිංචි 30 හැවිරිදි අනෙක් ව්‍යාපාරිකයා පසුගියදා (21) උදෑසන 10.30ට ඉන්දියාවේ චෙන්නායි සිට ශ්‍රීලන්කන් ගුවන් සේවයේ යූ.එල්.- 122 දරන ගුවන්යානයෙන් කටුනායක ගුවන්තොටුපොළ වෙත පැමිණ තිබිණි.මොවුන් විසින් රැගෙන ආ ගමන්මලු තුළ විදේශීය දුම්වැටි 17,400ක් අඩංගු දුම්වැටි කාටූන් 87ක් සඟවාගෙන සිටියදී, පොලිස් මත්ද්‍රව්‍ය නාශක අංශයේ නිලධාරීන් විසින් සොයාගෙන අත්අඩංගුවට ගෙන ඇත.\n\nමෙම ව්‍යාපාරිකයන් දෙදෙනා පොලිස් ඇප මත මුදා හැරීමට, කටුනායක ගුවන්තොටුපොළ පොලිස් මත්ද්‍රව්‍ය නාශක අංශයේ නිලධාරීන් පියවර ගෙන ඇති අතර, එළඹෙන 26 වැනි දින මොවුන් දෙදෙනා හ‍ා ඔවුන් නීති විරෝධී ලෙස ශ්‍රී ලංකාවට රැගෙන ආ දුම්වැටි තොගය මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nකටුනායක – ටී.කේ.ජී. කපිල",
       "URL": "https://www.dinamina.lk/2023/07/24/local/8666/8666/",
       "Category": "local",
       "Parent URL": "https://www.dinamina.lk/category/local//page/339/"
}