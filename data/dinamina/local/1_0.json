{
       "Source": "dinamina",
       "Timestamp": "October 12, 2023 1:37 pm",
       "Headline": "පන්ති ගිහින් එන ගමන් සැඩ පහරට හසු 10 හැවිරිදි සිසුවා",
       "News Content": "ගලහ, සුදුවැල්ල ප්‍රදේශයේ සිසුවෙකු ජල පහරකට හසුව ගසා ගෙන ගොස් අතුරුදන් වූ සිසුවාගේ සිරුර හමු වී තිබේ.\n\nපොලිසිය පැවසුවේ ඊයේ (11) අතුරුදන් වූ දරුවා පාසල් පැවති 05 වසර ශිෂ්‍යත්ව අමතර පන්තියක් සඳහා සහභාගී වී නැවත නිවස බලා පයින් පැමිණෙමින් සිටියදී ජල පහරකට හසු වී ලිට්වැලි ඇල මාර්ගයට ගසාගෙන ගොස් ඇති බවයි.\n\nප්‍රදේශයට ඇදහැළුණු අධික වර්ෂාවත් සමග දරුවාගේ නිවසට යන මාර්ගයේ ඇළ මාර්ගයක් හරහා තිබූ අනාරක්ෂිත පාලමකින් එගොඩ වීමට යාමේදී සිසුව සැඩපහරට හසුවී ගසාගෙන ගොස් ඇති බව පොලීසිය පැවසීය.\n\nඊයේ රාත්‍රිය දක්වා ගලහ පොලීසිය සහ ප්‍රදේශවාසීන් එක්ව පාසල් සිසුවා සෙවීමේ මෙහෙයුමක් ක්‍රියාත්මක කරතිබුණි.\n\nකෙසේ වෙතත් පාසල් දරුවාගේ සිරුර සැඩ පහරට හසුව ගසාගෙන ගිය ස්ථානයේ සිට කිලෝමීටර් 3ක පමණ දුරකින් පිහිටි ස්ථානයක තිබියදී අද උදෑසන සොයාගෙන තිබේ.",
       "URL": "https://www.dinamina.lk/2023/10/12/local/30108/%e0%b6%b4%e0%b6%b1%e0%b7%8a%e0%b6%ad%e0%b7%92-%e0%b6%9c%e0%b7%92%e0%b7%84%e0%b7%92%e0%b6%b1%e0%b7%8a-%e0%b6%91%e0%b6%b1-%e0%b6%9c%e0%b6%b8%e0%b6%b1%e0%b7%8a-%e0%b7%83%e0%b7%90%e0%b6%a9-%e0%b6%b4/",
       "Category": "local",
       "Parent URL": "https://www.dinamina.lk/category/local//page/1/"
}