{
       "Source": "dinamina",
       "Timestamp": "August 28, 2023 12:14 am",
       "Headline": "වෙඩික්කරුම ඔත්තුව දීලා  ‘පොඩි කවී’ ඝාතනයට යොදා ගත් අවිය සූරියපාළු‍වේ ගෙවත්තක",
       "News Content": "කෙසෙල්වත්ත, මාටිස් ලේන්හි හෝටලයකදී ‘පොඩි කවී’ නමැති පාතාලයේ අපරාධකරුට වෙඩි තබා ඝාතනය කිරීමට යොදා ගත් පිස්තෝලය පතරොම් 20ක් සමඟ කඩවත, සූරියපාළුවේ පිහිටි ගෙවත්තක වළ දමා තිබියදී වෙඩික්කරු විසින් දුන් තොරතුරු මත පෙරේදා (26) කොළඹ අපරාධ කොට්ඨාසයේ නිලධාරීන් විසින් සොයාගෙන තිබේ.\n\nලීටර් 04 ප්‍රමාණයේ ප්ලාස්ටික් අයිස්ක්‍රීම් කප් එකක දමා මේ ගිනිඅවිය වළ දමා තිබූ බව පොලිසිය කියයි. පතරොම් 20 තිබී ඇත්තේ පොලිතින් උරයක දමා එම අයිස්ක්‍රීම් කප් එකේමය.\n\nගිනිඅවියේ අනුක්‍රමික අංකය තිබී ඇත්තේ මකා දමාය. එබැවින් පොලිසිය සැක කරන්නේ එය ආරක්ෂක අංශයකට අයත් අවියක් විය හැකි බවයි. ඒ බව වෙඩික්කරුගෙන් කළ ප්‍රශ්න කිරීමේදී ඔහු පවසා ඇත්තේ තමා ඒ ගැන කිසිවක් නොදන්නා බවත්, මාකිලංගමුවේ සංජීව විසින් තමාට එම අවිය දුන් එකක් බවත්ය.\n\nමේ වෙඩික්කරු අත්අඩංගුවට ගෙන ඇත්තේ පසුගිය 20 වැනිදාය. සූරියපාළුවේ පදිංචිකරුවෙක් වන මේ වෙඩික්කරු අවුරුදු 07ක් යුද හමුදාවේ සේවය කර ඇත. ඔහු යුද හමුදාවෙන් ඉවත්ව ඇත්තේ වසර 10කට පමණ පෙර බව විමර්ශනයේදී හෙළි වී තිබේ. ගිනිඅවිය හමුවී ඇත්තේ ඔහු පදිංචි නිවෙසට අයත් ගෙවත්තේ වළ දමා තිබියදීය.\n\nමත්කුඩු භාවිතයට ද තදින්ම ඇබ්බැහි වී සිටින ඔහු මත්කුඩු සුළු වශයෙන් අලෙවි කිරීමේ නිරතව සිටින්නෙක් බව ද විමර්ශනවලින් අනාවරණය වී තිබුණි. ගිනිඅවිය සොයා ගැනීමට හැකියාව ලැබෙන්නේ දින 07ක් රඳවාගෙන පරීක්ෂණ පැවැත්වීමට අධිකරණයෙන් ගත් නියෝගයකට අනුව කළ විමර්ශනයේදීය. කොළඹ, කෙසෙල්වත්ත කේන්ද්‍ර කරගෙන මත්කුඩු ජාවාරමේ සහ පාතාල කටයුතුවල නිරතව සිටින ප්‍රබල පාතාල අපරාධකරුවන් දෙදෙනෙක් වන ඉරිෆාන් සහ ධනුෂ්ක විසින් දුන් කොන්ත්‍රාත්තුවකට අනුව මේ වෙඩි තැබීමට තමා සම්බන්ධ වූ බව මේ සැකකරු ප්‍රශ්න කිරීම් හමුවේ පවසා ඇත. ඉරිෆාන් සිටින්නේ ඩුබායිවල බවත්, ධනුෂ්ක සිටින්නේ ඉන්දියාවේ බවත් විමර්ශන නිලධාරියෙක් පැවැසීය.\n\nවිටෙන් විට තමාගේ බැංකු ගිණුම්වලට ඔවුන් දෙදෙනා මුදල් බැර කරන බවත්, පසුගිය ජූලි මස 30 වෙනිදා කවීට වෙඩි තැබූ දින රුපියල් ලක්ෂයක මුදලක් ද ඊට පසු දිනෙක රුපියල් 50,000ක් ද සිය බැංකු ගිණුමට බැර කර තිබූ බව ඔහු පොලිසියට පවසා ඇත.\n\nඑහි ඇත්ත නැත්ත පරීක්ෂා කර බැලීමටත්, මුදල් බැර වී තිබුණේ නම් එය කුමන රටකින් දැයි කියා දැන ගැනීමටත් ඉදිරියේදී බැංකු ගිණුම් පරීක්ෂාවක් සිදු කරන බව කොළඹ අපරාධ කොට්ඨාසයේ උසස් නිලධාරියෙක් සඳහන් කළේය.\n\nමේ පාතාල වෙඩික්කරු අත්අඩංගුවට ගන්නා විට ඔහු සතුව අයිස් නමැති මත්ද්‍රව්‍ය ග්‍රෑම් 100යි මිලි ග්‍රෑම් 600ක් ද තිබී ඇත. එම මත්ද්‍රව්‍ය ඔහුට ඝාතන කොන්ත්‍රාත්තුව දුන් පාතාලයේ ප්‍රබලයන් ඔහුට අලෙවි කිරීමට දී ඇති ඒවා බව විමර්ශනයේදී පෙනී ගොස් ඇත.\n\nමේ ඝාතනයට වෙඩික්කරු ගමන් කරන්නේ යතුරුපැදියකය. මෙතෙක් එම යතුරුපැදිය හා පැදිකරු හමුවී නැත. එහෙත් යතුරුපැදිය මේ සඳහා දුන් දෙදෙනෙක් පොලිසිය විසින් අත්අඩංගුවට ගත්තේය. ඔවුන් දෙදෙනා පංචිකාවත්තේ පදිංචි වාහන බ්‍රෝකර්වරුන් දෙදෙනෙකි.\n\nපොඩි කවී නමැති අය කෙසෙල්වත්තේ ව්‍යාපාරිකයන් බිය ගන්වමින් කප්පම් ගැනීම්වල නිරත වන්නට වූ බැවින් ඔහුගේ ප්‍රතිවිරුද්ධ කණ්ඩායම විසින් මේ වෙඩි තැබීම කර ඇති බව පොලිසිය කියයි.\n\nගයාන් කුමාර වීරසිංහ සහ බණ්ඩාරගම – බිමල් ජයසිංහ",
       "URL": "https://www.dinamina.lk/2023/08/28/local/17576/%e0%b7%80%e0%b7%99%e0%b6%a9%e0%b7%92%e0%b6%9a%e0%b7%8a%e0%b6%9a%e0%b6%bb%e0%b7%94%e0%b6%b8-%e0%b6%94%e0%b6%ad%e0%b7%8a%e0%b6%ad%e0%b7%94%e0%b7%80-%e0%b6%af%e0%b7%93%e0%b6%bd%e0%b7%8f/",
       "Category": "local",
       "Parent URL": "https://www.dinamina.lk/category/local//page/186/"
}