{
       "Source": "dinamina",
       "Timestamp": "September 1, 2023 11:01 am",
       "Headline": "එළවළු හා පලතුරුවල පසු අස්වනු නාස්තිය 50%කින් අවම කර ගනීමට සමත් වෙයි",
       "News Content": "මෙම වසර වන විට අප රටේ පලතුරු හා එළවළු ආශ්‍රිත පසු අස්වනු නාස්තිය සියයට 50කින් අවම කර ගැනීමට හැකි වී ඇතැයි පසු අස්වනු තාක්ෂණික ආයතනය කෘෂිකර්ම අමාත්‍යාංශයට වාර්තා කර ඇත.\n\nමෙම වසරේ අයවැය මගින් වෙන් කරන ලද මුදල් ඉදිරි මාස දෙක තුළ වියදම් කිරීම සම්බන්ධව කෘෂිකර්ම අමාත්‍ය මහින්ද අමරවීර මහතාගේ ප්‍රධානත්වයෙන් ප්‍රගති සමාලෝචන රැස්වීමක් ඊයේ (31) පවත්වනු ලැබීය.\n\nඑහිදී පසු අස්වනු නාස්තිය අවම කර ගැනීම පිළිබඳ ප්‍රගති වාර්තාවක් පසු අස්වනු තාක්ෂණික ආයතනය විසින් ඉදිරිපත් කර තිබිනි.\n\n2018 වර්ෂය තුළ මෙරට එළවළු හා පලතුරු ප්‍රවාහනයේ දී හා භාවිතයේ දී සියයට 40 ඉක්මවන ලද විශාල පසු අස්වනු නාස්තියක් සිදුවන බව වාර්තා විය. නමුත් මෙම වර්ෂය වනවිට එම නාස්තිය ඇතැම් එළවලු හා පලතුරුවලින් සියයට 50කින් පමණ අඩු කර ගැනීමට හැකිවි තිබේ.\n\nඑයට ප්‍රධාන හේතුව නම් එළවළු හා පලතුරු අස්වනු නෙලීමේ දී තාක්ෂණික උපක්‍රම යොදා ගැනීම මෙන්ම ඒවා ප්‍රවාහණයේ දී ආරක්ෂිත ඇසුරුම් භාවිතා කිරීමට ගොවීන් පෙළඹීමයි. මේ සඳහා මෙවර අයවැයෙන් රජය ලබා දී ඇති මුදල රුපියල් මිලියන 45කි.\n\nඅප රටේ වාර්ෂික එළවළු හා පලතුරු පසු අස්වනු නාස්තිය මෙට්‍රික් ටොන් 270,000ක් බව අනාවරණය වී ඇති අතර වාර්ෂිකව සිදුවන නාස්තියේ වටිනාකම රුපියල් බිලියන 20ක් පමණ වේ.\n\nනමුත් මෙම වර්ෂය තුළ පසු අස්වනු නාස්තිය සියයට 50කින් අවම වී තිබේ. ඒ අනුව පලතුරු හා එළවළු ආශ්‍රිත පසු අස්වනු නාස්තිය පහත පරිදි වේ.\n\n\n\nආහාර භෝගය             2018 නාස්තිය                          2023 නාස්තිය\n\nබෝංචි\n>\n40                                                     24\nබණ්ඩක්කා\n>\n40\n28\nවම්බටු                          30                                                        20\nකැරට්                           30-40                                                   26\nතෝල                        30-40                                                   32\nමෑකරල්                       40                                                        20\nපිපිඤ්ඤා                      40                                                        20\nඅමුමිරිස්                       40                                                        20\nතක්කාලි                       40                                                        16\nකෙසෙල්                      30-35                                                   26\nපේර                             30-40                                                   20\nඅඹ                               41                                                        06-15\nපැපොල්                       46                                                        20\nඅලිගැටපේර                 40                                                        20-25\n\nපසු අස්වනු නාස්තිය තවදුරටත් අවම කර ගැනීම සදහා ගොවීන්ට එළවළු හා පලතුරු ප්‍රවාහණයට අවශ්‍ය වන ප්ලාස්ටික් කූඩා ලබා දීමේ වැඩ පිළිවෙළ පුළුල් කරන ලෙස අමාත්‍ය මහින්ද අමරවීර මහතා නිලධාරින්ට උපදෙස් දුන්නේය.\n\nමේ සම්බන්ධව භාණ්ඩාගාරය සමග සාකච්ඡා කර ඉදිරි වර්ෂය සඳහා අවශ්‍ය මුල්‍ය ප්‍රතිපාදන ලබා ගැනීමට ද තීරණය  කරනු ලැබීය.",
       "URL": "https://www.dinamina.lk/2023/09/01/breaking-news/18917/%e0%b6%91%e0%b7%85%e0%b7%80%e0%b7%85%e0%b7%94-%e0%b7%84%e0%b7%8f-%e0%b6%b4%e0%b6%bd%e0%b6%ad%e0%b7%94%e0%b6%bb%e0%b7%94%e0%b7%80%e0%b6%bd-%e0%b6%b4%e0%b7%83%e0%b7%94-%e0%b6%85%e0%b7%83%e0%b7%8a/",
       "Category": "local",
       "Parent URL": "https://www.dinamina.lk/category/local//page/163/"
}