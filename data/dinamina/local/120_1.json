{
       "Source": "dinamina",
       "Timestamp": "September 13, 2023 10:30 am",
       "Headline": "IMF විස්තීර්ණ ණය යෝජනා ක්‍රමයේ පළමු ඇගයීම හෙට සිට",
       "News Content": "ජාත්‍යන්තර මූල්‍ය අරමුදලේ විස්තීර්ණ ණය යෝජනා ක්‍රමයේ පළමු ඇගයීම හෙට(14) සිට 24 වැනිදා දක්වා සිදු කෙරෙන බව මුදල් රාජ්‍ය අමාත්‍ය රංජිත් සියඹලාපිටිය මහතා පවසයි.\n\nඊයේ(12) සවස යටියන්තොට ප්‍රදේශයේදී පැවති වැඩසටහනකින් අනතුරුව මාධ්‍ය වෙත අදහස් දක්වමින් අමාත්‍යවරයා මේ බව ප්‍රකාශ කළේය.\n\nඒ අනුව ණය වැඩසටහනේ ප්‍රගතිය පිලිබඳ විමසා බැලීම සඳහා ජාත්‍යන්තර මූල්‍ය අරමුදලේ නියෝජිතයන් පිරිසක් මෙරටට පැමිණෙන බවත්, එහිදී සාකච්ඡා වට කිහිපයක් පැවැත්වීමට නියමිත බවත් අමාත්‍යවරයා කියා සිටියේය.\n\nවැඩපිලිවෙල සාර්ථක කරගැනීම සඳහා අවංක වෙහෙසක් දැරූ බව සඳහන් කළ අමාත්‍යවරයා, ඒ තත්ත්වය හමුවේ සාකච්ඡා වටයට සාර්ථකව මුහුණ දීමට හැකි බවත් අවසන් සාකච්ඡාව බොහෝදුරට ජනාධිපතිවරයා සමඟ පැවැත්වීමට නියමිත බවත් කියා සිටියේය.\n\nඑම අවසන් සාකච්ඡාව සාර්ථකව නිම කිරීමෙන් පසුව විස්තීර්ණ ණය මුදලේ දෙවන වාරිකය ලැබීමට නියමිත බවද අමාත්‍යවරයා එහිදී සඳහන් කළේය.\n\n(තිසර සමල් සෝමරත්න – අනුරාධපුර)",
       "URL": "https://www.dinamina.lk/2023/09/13/breaking-news/21882/imf-%e0%b7%80%e0%b7%92%e0%b7%83%e0%b7%8a%e0%b6%ad%e0%b7%93%e0%b6%bb%e0%b7%8a%e0%b6%ab-%e0%b6%ab%e0%b6%ba-%e0%b6%ba%e0%b7%9d%e0%b6%a2%e0%b6%b1%e0%b7%8f-%e0%b6%9a%e0%b7%8a%e0%b6%bb%e0%b6%b8/",
       "Category": "local",
       "Parent URL": "https://www.dinamina.lk/category/local//page/120/"
}