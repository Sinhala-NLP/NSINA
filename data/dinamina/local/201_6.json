{
       "Source": "dinamina",
       "Timestamp": "August 23, 2023 1:00 am",
       "Headline": "චීනයෙන් යුද හමුදාවට නවීන සන්නිවේදන රථ පරිත්‍යාගයක්",
       "News Content": "අමෙරිකානු ඩොලර් මිලියන 6.2ක අතිනවීන හමුදා සන්නිවේදන වාහන ශ්‍රී ලංකා යුද හමුදාවට චීන ජාතික ආරක්‍ෂක අමාත්‍යාංශයෙන් පිරිනමන ලද අමෙරිකානු ඩොලර් මිලියන 6.2 ක් වටිනා හදිසි විධාන සහ සන්නිවේදන පද්ධති වාහන රථ 11 වැඩබලන ආරක්‍ෂක ඇමැති ප්‍රමිත බණ්ඩාර තෙන්නකෝන් මහතා විසින් ඊයේ (22) යුද හමුදා මූලස්ථානයේදී නිල වශයෙන් භාරගන්නා ලදි.\n\nවැඩබලන ඇමැතිවරයා, ශ්‍රී ලංකාවේ චීන තානාපති කාර්යාලයේ ආරක්‍ෂක උපදේශක ජ්‍යෙෂ්ඨ කර්නල් ෂෝ බෝ අතින් මේ පරිත්‍යාගය භාර ගැනීමෙන් අනතුරුව, ආරක්‍ෂක ලේකම් විශ්‍රාමික ජෙනරල් කමල් ගුණරත්න මහතා වෙත භාර දුන් අතර, එහිදී ඔහු සංකේතාත්මකව එහි යතුරු යුධ හමුදාපති ලුතිනන් ජෙනරල් විකුම් ලියනගේ වෙත පිළිගැන්වීය.\n\nමෙහිදී ශ්‍රී ලංකා යුද හමුදාවේ ප්‍රධාන සංඥා නිලධාරී මේජර් ජෙනරල් සුගත් රත්නායක සහ ශ්‍රී ලංකාවේ චීන ආරක්‍ෂක උපදේශක ජ්‍යෙෂ්ඨ කර්නල් ෂෝ බෝ රටවල් දෙක අතර අවබෝධතා ගිවිසුමකටද අත්සන් තැබීය. වැඩබලන ආරක්‍ෂක ඇමැතිවරයා ශ්‍රී ලංකා යුද හමුදාව වෙනුවෙන් චීන තානාපති කාර්යාලයේ ආරක්‍ෂක උපදේශක ජ්‍යෙෂ්ඨ කර්නල් ෂෝ බෝ වෙත සමරු තිළිණයක්ද ප්‍රදානය කළ අතර, ආරක්‍ෂක අමාත්‍යාංශයේ අතිරේක ලේකම්වරුන් ජ්‍යෙෂ්ඨ නිලධාරීන්, ජ්‍යෙෂ්ඨ හමුදා නිලධාරීන් සහ ශ්‍රී ලංකාවේ චීන තානාපති කාර්යාලයේ සහකාර ආරක්‍ෂක උපදේශක ඇතුළු පිරිසක් මේ අවස්ථාවට එක්ව සිටියහ.\n\n",
       "URL": "https://www.dinamina.lk/2023/08/23/local/16455/%e0%b6%a0%e0%b7%93%e0%b6%b1%e0%b6%ba%e0%b7%99%e0%b6%b1%e0%b7%8a-%e0%b6%ba%e0%b7%94%e0%b6%af-%e0%b7%84%e0%b6%b8%e0%b7%94%e0%b6%af%e0%b7%8f%e0%b7%80%e0%b6%a7-%e0%b6%b1%e0%b7%80%e0%b7%93%e0%b6%b1/",
       "Category": "local",
       "Parent URL": "https://www.dinamina.lk/category/local//page/201/"
}