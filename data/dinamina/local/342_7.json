{
       "Source": "dinamina",
       "Timestamp": "July 24, 2023 1:00 am",
       "Headline": "කළුතර ගොඩනැඟිල්ලකින් ඇදවැටී සිසුවියක මියයාම:  සැකකරුවෝ තිදෙනා යළි රිමාන්ඩ්",
       "News Content": "කළුතර නගරයේ ලැගුම්හලක පස්මහල් ගොඩනැගිල්ලකින් ඇදවටී මියගිය 16 හැවිරිදි පාසල් සිසුවියගේ මරණය සම්බන්දයෙන් දැනට රිමාන්ඩ් බන්ධනාගාර ගතකර සිටින සැකකරුවන් තිදෙනා අධිකරණයට ඉදිරිපත් කිරීමෙන් පසු ලබන ජුලි 27 දා දක්වා යළි රිමාන්ඩ් බන්ධනාගාර ගතකරන ලෙස කළුතර ප්‍රධාන මහේස්ත්‍රාත් නීතා හේමාලී හාල්පාන්දෙනිය මහත්මිය පසුගියදා (21) නියෝග කළාය.\n\nදැරිය පස්මහල් ගොඩනැගිල්ලෙන් ඇදවැටෙන මොහොතේ ඇය සමග කාමරයේ සිටී බව කියන කළුතර ඉසුරු උයන ප්‍රදේශයේ පදිංචි ප්‍රධාන සැකකරු ඇය හෝටලයට කැටුව ගිය බව කියන කළුතර උතුර ප්‍රදේශයේ පදිංචි 23 හැවිරිදි තරුණයා සහ කළුතර නාගොඩ ප්‍රදේශයේ පදිංචි 19 හැවිරිදි තරුණිය මෙසේ රිමාන්ඩ් බන්ධනාගාර ගතකරන ලදී.\n\nදකුණු කළුතර,ප්‍රධාන වීදිය, අංක 402 ලිපිනයේ පිහිටී සිසිලියන් වෝක් හෝටලය පිටුපස රේල්පාරේ ඉකුත් මැයි 6 දා රාත්‍රි ඇදවැටී මියගොස් සිටී සොයාගන්නා ලද කළුතර, නාගොඩ, ‘සැනසුම’ අංක 115 නිවසේ පදිංචිව සිටී ටිහාරා නිර්මානි නිශ්සංක සිල්වා දැරියගේ මරණය සම්බන්දයෙන් සැකකරුවන් අත්අඩංගුවට ගෙන ජුලි 21 දින දක්වා රිමාන්ඩ් බන්ධනාගාර ගතකරන තිබුණි.\n\nවිත්තිය වෙනුවෙන් කණිෂ්ක ආර්.වන්නිආරච්චි,සරත් කරවිට සහ හර්ෂණ වටවල යන නීතිඥ මහත්වරුන් අධිකරණය හමුවේ කියා සිටීයේ මනුෂ්‍ය ඝාතනයක්ද සියදිවි නසාගැනීමක්ද යන්න මෙතෙක් නිගමනයවි නොමැති බැවින්, මාස දෙකකට වැඩි කාලයක් රිමාන්ඩ් බන්ධනාගාර ගතකර සිටින 1,2 සහ 5 සැකකරුවන්ට ඕනෑම කොන්දේසියක් යටතේ ඇප ලබාදෙන ලෙසය.\n\nපැමිණිල්ල වෙනුවෙන් තරිඳු කවිරත්න සහ තාරකා කවිරත්න යන නීතිඥ මහත්ම මහත්මීන් සදහන් කළේ, සැකකරුවන්ට ඇප ලබාදුන හොත් සාක්ෂි වසන්විමට ඉඩ ඇති බැවින් ඇප ලබාදීමට විරුද්ධව බවය. නඩුව ලබන ජුලි 27 යළි කැදවීමට නියමිතයි.\n\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/07/24/local/8691/%e0%b6%9a%e0%b7%85%e0%b7%94%e0%b6%ad%e0%b6%bb-%e0%b6%9c%e0%b7%9c%e0%b6%a9%e0%b6%b1%e0%b7%90%e0%b6%9f%e0%b7%92%e0%b6%bd%e0%b7%8a%e0%b6%bd%e0%b6%9a%e0%b7%92%e0%b6%b1%e0%b7%8a-%e0%b6%87%e0%b6%af%e0%b7%80/",
       "Category": "local",
       "Parent URL": "https://www.dinamina.lk/category/local//page/342/"
}