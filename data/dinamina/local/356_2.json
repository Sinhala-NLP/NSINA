{
       "Source": "dinamina",
       "Timestamp": "July 20, 2023 1:00 am",
       "Headline": "මිලියන 585ක වියදමින්  බදුල්ල-මහනුවර  රජ මාවතට රජ පෙනුමක්",
       "News Content": "මිලියන 585කින් බදුල්ල මහනුවර රජ මාවතේ ඉදිකිරීම් ආරම්භ කරන්න යයි. බදුල්ල මහනුවර යා කරමින් අතීතයේ කුමාරසිංහ රජතුමා ගමන් කළ බව කියන රජ මාවත නැවත ප්‍රතිසංස්කරණය කිරීමට පසුගිය අය වැයෙන් මිලියන 585ක මුදලක් වෙන් කිරීමත් සමඟ එහි වැඩ මේ වන විටත් ආරම්භ කර තිබේ.\n\nපසුගිය කාලයේ පැවති රජයන් කිහිපයකින්ම වසර ගණනාවක් තිස්සේ මෙම මාර්ගය ප්‍රතිසංස්කරණය කිරීම සඳහා මාර්ගයට මුල් ගල් තැබූවත් වැඩ ආරම්භ කළත් එම ඉදිකිරීම් අතරමඟ නැවතී ඇත.\n\nපළමුවෙන්ම හාලිඇළ – ඌවපරණගම ප්‍රාදේශීය ලේකම් කොට්ඨාස සම්බන්ධ කරන මාර්ගයේ තිබෙන උමා ඔය හරහා රජ කාලයේදී පවා තිබූ බව කියන හළඹ ගම්මානයේ තිබෙන අබලන්ව තිබෙන කුඩා පාලම් දෙක ප්‍රතිසංස්කරණය කිරීමට කටයුතු කර තිබේ.\n\nමෙම පාලම් දෙක ප්‍රතිසංස්කරණය කිරීමෙන් පසු දැනට කිලෝමීටර් 110ක් පමණ වන ජනතාව බදුල්ල -උවපරණගම අතර තිබෙන දුර කිලෝමීටර් 30කින් පමණ අඩු වී ගමන යාමට හැකි බව ජනතාව කියයි.\n\nමේ වන විටත් හාලිඇළ ඌවපරණගම ප්‍රාදේශීය ලේකම් කොට්ඨාස හරහා මහනුවර රජ මාවතේ ඇතැම් ප්‍රදේශ ඝන කැළෑවෙන් වැසී තිබෙන අතර ජනතාව අඩි පාරවල් දිගේ ඌවපරණගම – හාලිඇළ අතර ගමන් කරති.\n\nමාර්ගයේ ප්‍රතිසංස්කරණ කටයුතු පිළිබඳ නිරීක්ෂණ චාරිකාවට ගිය වරාය හා ගුවන් සේවා ඇමැති නිමල් සිරිපාල ද සිල්වා මහතා සහ ඌව ආණ්ඩුකාරවර ඒ. ජේ. එම්. මුසම්මිල් මහතා කියා සිටියේ ඉදිරි දින කිහිපයේදී උත්සව නොතියාම මාර්ගයේ වැඩ ආරම්භ කර වසරක කාලයක් ඇතුළත මෙම මාර්ගය ප්‍රතිසංස්කරණය කිරීමට රජය කටයුතු කරන බවයි.\n\nඌව පළාත් සමූහ ප්‍රසන්න පත්මසිරි",
       "URL": "https://www.dinamina.lk/2023/07/20/local/7700/%e0%b6%b8%e0%b7%92%e0%b6%bd%e0%b7%92%e0%b6%ba%e0%b6%b1-585%e0%b6%9a-%e0%b7%80%e0%b7%92%e0%b6%ba%e0%b6%af%e0%b6%b8%e0%b7%92%e0%b6%b1%e0%b7%8a-%e0%b6%b6%e0%b6%af%e0%b7%94%e0%b6%bd%e0%b7%8a%e0%b6%bd/",
       "Category": "local",
       "Parent URL": "https://www.dinamina.lk/category/local//page/356/"
}