{
       "Source": "dinamina",
       "Timestamp": "September 26, 2023 12:26 am",
       "Headline": "තල්දූවේ දෙදෙනකු ඝාතනය මාධ්‍යවේදියකු ඇතුළු 4ක් රඳවා ප්‍රශ්න කෙරේ",
       "News Content": "මළ ගෙදරක යමින් සිටි තරුණයන් පිරිසක් ගමන් ගත් ත්‍රිරෝද රථයකට අවිස්සාවේල්ල, ඉහළ තල්දූව, ගුරුපස්ගොඩ වංගුව අසලදී පසුගිය 20 වෙනිදා රාත්‍රියේදී වෙඩි තබා දෙදෙනකු ඝාතනය කරමින් තවත් දෙදෙනකුට තුවාල සිදු කිරීම සම්බන්ධයෙන් විමර්ශන පැවැත්වූ පොලිස් විශේෂ කාර්ය බළකාය එම ඝාතනයට සම්බන්ධ සිවු දෙනෙක් පෙරේදා (24) අත්අඩංගුවට ගෙන ඇත.\n\nමෙම සැකකරුවන් අවිස්සාවේල්ල මහේස්ත්‍රාත් අධිකරණයට ඉදිරිපත් කිරීමෙන් අනතුරුව තිදෙ‍ෙනකු දින හතක් රඳවා ප්‍රශ්න කිරීමටත්, එක් සැකකරුවකු දින තුනක් රඳවා ප්‍රශ්න කිරීමටත් මහේස්ත්‍රාත් ජනක ප්‍රසන්න සමරසිංහ මහතා ඊයේ (25) නියෝග කළේය.\nඑසේ අත්අඩංගුවට ගත් සැකකරුවන් අතර මාධ්‍යවේදියෙක් ද සිටින බව පොලිස් විශේෂ කාර්ය බළකා තොරතුරු සඳහන් කළේය.\nමෙම මාධ්‍යවේදියා මීගොඩදීත් සෙසු සැකකරුවන් තිදෙනා හංවැල්ල හා තල්දූවේදීත් අත්අඩංගුවට ගත් බවත් විශේෂ කාර්ය බළකාය සඳහන් කරයි. මෙම ඝාතනයේ වෙඩික්කරුවා අත්අඩංගුවට ගැනීමට විශේෂ කාර්ය බළකායේ නිලධාරීන් යම් ස්ථානයක රැක සිටි බවත් එහිදී මෙම මාධ්‍යවේදියා අත්අඩංගුවට ගෙන ඇති බවත් විශේෂ කාර්ය බළකා තොරතුරු සඳහන් කළේය.\n\nමේ තරුණයන් ගමන් ගන්නා ත්‍රිරෝද රථය සම්බන්ධයෙන් ඔත්තු බැලූ සහ වෙඩික්කරු හා සම්බන්ධීකරණය වෙමින් මෙම ද්විත්ව ඝාතනයට ආධාර හා අනුබලදීම සම්බන්ධයෙන් මෙම සැකකරුවන් අත්අඩංගුවට ගත් බව පොලිසිය කියයි.\nවිමර්ශන කටයුතු සඳහා ඔවුන් සිවුදෙනා අවිස්සාවේල්ල පොලිසියට ඊයේ භාරදී තිබිණි. මෙම වෙඩි ප්‍රහාරය මෙහෙයවා තිබුණේ ඩුබායි හි රැඳී සිටින මන්නා රමේෂ් නමැති පාතාලයේ මත්කුඩු ජාවාරම්කරුය.\n\nතල්දූව දුම්රියපොළ පාරේ පදිංචිකරුවෙක් වන ධනුෂ්ක ප්‍රේමලාල් (36) සහ තල්දූව දංගල්ල පාරේ පදිංචිකරුවෙක් වන එච්.ජී.අයි. මධුෂාන් (27) යන දෙදෙනා මෙහිදී ඝාතනය විය.\nගයාන් කුමාර වීරසිංහ, මීගොඩ බී. කේ. කත්‍රිආරච්චි",
       "URL": "https://www.dinamina.lk/2023/09/26/local/25469/%e0%b6%ad%e0%b6%bd%e0%b7%8a%e0%b6%af%e0%b7%96%e0%b7%80%e0%b7%9a-%e0%b6%af%e0%b7%99%e0%b6%af%e0%b7%99%e0%b6%b1%e0%b6%9a%e0%b7%94-%e0%b6%9d%e0%b7%8f%e0%b6%ad%e0%b6%b1%e0%b6%ba-%e0%b6%b8%e0%b7%8f/",
       "Category": "local",
       "Parent URL": "https://www.dinamina.lk/category/local//page/70/"
}