{
       "Source": "dinamina",
       "Timestamp": "August 28, 2023 1:43 am",
       "Headline": "හීලෑ අලින් අතර රෝග කිහිපයක් පැතිරෙන අවදානමක් මහාචාර්ය අශෝක දංගොල්ල",
       "News Content": "මෙරට හීලෑ අලින් අතර බරවා රෝගය ඇතුළු තවත් රෝග කිහිපයක් පැතිර යෑමේ අවදානමක් මතුව තිබෙන බවත්, පරපෝෂිතයකු මඟින් ඇති වන රෝගයක් මෙන්ම ක්ෂය රෝගය හා ඇස් රෝගද අලි ඇතුන් අතර පවතින බවත් පේරාදෙණිය විශ්වවිද්‍යාලයේ පශු වෛද්‍ය පීඨයේ ජ්‍යෙෂ්ඨ මහාචාර්ය අශෝක දංගොල්ල මහතා පවසයි. මෙවර මහනුවර ඇසළ පෙරහර මංගල්‍යයට සහභාගි වී සිටින අලි ඇතුන්ගේ සෞඛ්‍ය තත්ත්වය පරීක්ෂා කිරීම වෙනුවෙන් ඊයේ (27) පැවති විශේෂ පශු වෛද්‍ය සායනයෙන් අනතුරුව මාධ්‍ය හමුවේ අදහස් දක්වමින් දංගොල්ල මහතා මේ බව ප්‍රකාශ කළේය.\n\nමේ බරවා රෝගයට අමතරව බල්ලන්, පූසන්, ගවයන්, එළුවන් වැනි සතුන් අතර දකින්න ලැබෙන පරපෝෂිතයකු අලියකුගේ රුධිරයේ සිටියදී මෙයට වසර 10කට පමණ පෙර තමා හඳුනාගත් බවත් මේ රෝගය තවත් වෛද්‍යවරයකු විසින්ද හඳුනාගෙන තිබෙන බැවින් ඒ සම්බන්ධයෙන්ද පරීක්ෂණ සිදු කරන බවත් හෙතෙම අවධාරණය කළේය. මීට අමතරව ක්ෂය රෝග පරීක්ෂාවකටද ඇලි ඇතුන් ලක් කරන බවත්, දැනට සිටින හීලෑ අලි ඇතුන් අතුරින් 50%කට පමණ ඇස් රෝග තිබෙන බවත් මහාචාර්වරයා පැවසුවේය.\n\nහීලෑ අලි ඇතුන් බහුතරයක් වයස්ගත නිසා ඔවුන් ඉතා ඉක්මනින් රෝගවලට ගොදුරු වීමේ අවදානමක් ඇති බැවින් සෑම දිනකම පෙරහර මංගල්‍යය ආරම්භ කිරීමට පෙර අලි ඇතුන්ගේ ශරීර සෞඛ්‍ය පරීක්ෂාවට ලක් කරන බවත්, එහිදී කිසියම් හෝ අසනීප තත්ත්වයක් දක්නට ලැබුණ හොත් ඒ සතුන් පෙරහරින් ඉවත් කරන බවත් කී මහාචාර්වරයා දේවල පරිශ්‍රයකට ගොස් බැලුව හොත් එලෙස ඉවත් කළ අලි ඇතුන් දැකගැනීමට හැකි බවද අවධාරණය කළේය.\n\nඅසේල කුරුළුවංශ",
       "URL": "https://www.dinamina.lk/2023/08/28/local/17612/%e0%b7%84%e0%b7%93%e0%b6%bd%e0%b7%91-%e0%b6%85%e0%b6%bd%e0%b7%92%e0%b6%b1%e0%b7%8a-%e0%b6%85%e0%b6%ad%e0%b6%bb-%e0%b6%bb%e0%b7%9d%e0%b6%9c-%e0%b6%9a%e0%b7%92%e0%b7%84%e0%b7%92%e0%b6%b4%e0%b6%ba/",
       "Category": "local",
       "Parent URL": "https://www.dinamina.lk/category/local//page/184/"
}