{
       "Source": "dinamina",
       "Timestamp": "August 5, 2023 12:39 am",
       "Headline": "පොලිසියෙන් කියා ඇවිත්  නිවෙස පිරික්සන මුවාවෙන් රන් බඩු කොල්ලකති",
       "News Content": "පොලිස් නිලධාරීන් යැයි පවසා නිවෙසක් පරීක්ෂා කිරීමට පැමිණ එම නිවෙසේ තිබූ රුපියල් ලක්ෂ 09ක් පමණ වටිනා ස්වර්ණාභරණ සොරාගෙන යාමේ සිදුවීමක් මතුගම පොලිස් ස්ථානයෙන් වාර්තා වේ.\n\nමතුගම පොලිස් වසමට අයත් බෝපිටිය ප්‍රදේශයේ රජයේ විශ්‍රාමික විධායක නිලධාරියකු සහ විශ්‍රාමික ගුරුවරියක් තම පුතුන් දෙදෙනා සමඟ ජීවත් වන අතර, එම පුතුන් දෙදෙනාගෙන් එක් අයකු ත්‍රිකුණාමලය ප්‍රදේශයේ පිහිටි විශ්වවිද්‍යාලයක ඉගෙනුම ලබයි.\n\n01 වැනි දිනට යෙදී තිබුණු ඇසළ පොහෝ දිනයේ අලුයම සිල් සමාදන් වීමට මෙම යුවළ නිවසින් පිටවී යෑමට සූදානම් වන අවස්ථාවේ නිවෙසට පැමිණි තිදෙනෙක් ත්‍රිකුණාමලයේ සිටින පුතාගේ ගමන් බෑගයේ තිබී මත්කුඩු පාර්සලයක් හමුවුණු බවත්, ඒ නිසා ඔහුගේ කාමරය පරීක්ෂා කිරීමට අවශ්‍ය බවත් පවසා ඇත. අනතුරුව නිවැසියන්ගේ අවසරය ඇතුව පුතාගේ කාමරය සහ අනෙකුත් කාමර ද පරීක්ෂා කර තිබේ. නිවෙස පරීක්ෂා කරන අවස්ථාවේදී කාමරයක තිබී ස්වර්ණාභරණ බහාලූ කුඩා පෙට්ටියක් හමුවී ඇතත් ඒ පිළිබඳව පැමිණි පිරිස අවධානය නොකොට නිවෙස පරීක්ෂා කර ඇත. මෙම සිදුවීමෙන් දින කිහිපයකට පසුව මංගල උත්සවයකට සහභාගී වීම සඳහා හොඳින් ඇඳ පැලඳගෙන තමා ආරක්ෂාවට තිබූ රන් අභරණ පැලඳ ගැනීමට යෑමේදී එම ස්වර්ණාභරණ තිබුණු ස්ථානයේ නොමැති බව දැනගන්නට ලැබී ඇත. පසුව මේ පිළිබඳව මතුගම පොලිසියට පැමිණිලි කර ඇති අතර, නිවෙස පරීක්ෂා කිරීමට පොලිසියේ යැයි පවසා පැමිණි තිදෙනා කෙරෙහි සැක පහළ වී ඇත. සැකකරුවන් සොයා මතුගම පොලිසිය පරීක්ෂණ පවත්වයි.\n\nබී.ටී. තඹවිට මතුගම සමූහ",
       "URL": "https://www.dinamina.lk/2023/08/05/local/11825/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%9a%e0%b7%92%e0%b6%ba%e0%b7%8f-%e0%b6%87%e0%b7%80%e0%b7%92%e0%b6%ad%e0%b7%8a-%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/285/"
}