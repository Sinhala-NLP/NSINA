{
       "Source": "dinamina",
       "Timestamp": "July 22, 2023 1:00 am",
       "Headline": "සා/පෙළ 10දීත්  උ/පෙළ 12දීත්  පැවැත්වීමට  නිර්දේශ කරනවා",
       "News Content": "උසස් අධ්‍යාපන අවස්ථා පුළුල් කිරීමට නිර්දේශ ඉදිරිපත් කරමින් ඇමැති, ආචාර්ය විජයදාස රාජපක්ෂ කියයි ඇමැති, ආචාර්ය විජයදාස රාජපක්ෂ මහතා පාර්ලිමේන්තු පරිශ්‍රයේදී මාධ්‍ය වෙත ඉදිරිපත් කරමින් මෙසේ පැවසීය.\n\nදහතුන් වැනි ශ්‍රේණියක් ඇති කිරීමෙන් දරුවන්ට අසාධාරණයක් වන අතර ඔවුන්ගේ ජීවිතයේ හොඳම කාලයෙන් වසරක් අපරාධ වන බවද ඇමැතිවරයා මෙහිදී ප්‍රකාශ කළේය. මෙරට පාසල් පද්ධතිය තුළ දරුවන් 100ට අඩු පාසල් 2962ක් තිබෙන බවත්, එය ප්‍රතිශතයක් ලෙස ගත් විට 29%ක් බවත් හෙතෙම පෙන්වා දෙයි. ඒ අනුව දරුවන් 50ට අඩු පාසල් 1,439ක් (ප්‍රතිශතයක් ලෙස 14%ක්) හා දරුවන් 51ත් 100ත් අතර දරුවන් සිටින පාසල් 1,523ක් (ප්‍රතිශතයක් ලෙස 15%ක්) තිබෙන බවද හෙතෙම කීවේය.\n\nමේ නිසාම ගුරු හිඟය ඇති වීම ස්වාභාවික බව පැවසූ ඒ මහතා දරුවන් 15ක් පමණ සිටින පාසල්වල ගුරුවරුන් 8ක් පමණ සිටින බව කියා සිටියේය. දරුවෙක් දෙන්නකු පමණක් සිටින විට ඒ දරුවන්ට උගන්වන ගුරුවරුන්ගේ මානසිකත්වය ගැන සිතිය යුතු බවත් එබැවින් මේ පාසල් පොකුරු පාසල් බවට පත් කළ යුතු අතර, එදා සී.ඩබ්.ඩබ්. කන්නන්ගර මහතා මධ්‍ය මහා විද්‍යාල ඇති කර, ඒ වටා පෝෂිත පාසල් ඇති කර මධ්‍ය මහා විද්‍යාලයට ඇතුළත් කරගත් බවද ප්‍රකාශ කළේය.\n\nඇමැතිවරයා වැඩිදුරටත් මෙසේද පැවැසීය:\n\n“විෂය නිර්දේශ දරුවන්ට ඔරෝතු දෙන්නේ නැහැ. කට පාඩම් කිරීමක් වෙන්නේ. දරුවන්ට මානසික පීඩනයක් බවට වෛද්‍යවරු පවා කියනවා. විදේශ රටක 8-9 පන්තියක දරුවකු පාසලට යද්දි ඉතා සැහැල්ලුවෙන් යන්නේ. අපේ දරුවෝ කිලෝ 5ක 10ක බෑග් එකක් අරන් යනවා. අම්මට යන්නම වෙනවා බෑග් එක අරගෙන යන්න. ඒ වගේම ජාතික සහ ජනප්‍රිය පාසල් කියලා නම් කරලා රටේ ආර්ථිකයට පවා බලපෑමක් වෙලා තිබෙනවා. දරුවෙක් පිළිසිඳගත්තා කියලා දැනගත් දවසේ ඉඳලා අම්මට පුරුදු කරනවා බොරු කියන්න. මවුපියන් හිතන්නේ නම හොඳ නම් උගන්වනවා කියලා. අපි ගියේ ගම්වල පාසල්. අදටත් ගම්වල පාසල්වල හොඳට උගන්වනවා. ආකල්පයම වෙනසක් ඇති කරන්න ඕනෑ.\n\n“පෞද්ගලික පාසල් කොම්පැනියක් ලෙස ලියාපදිංචි කරලා විතරයි. අධ්‍යාපන ප්‍රතිපත්ති ක්‍රියාත්මක වෙනවද? ජාතික වශයෙන් දේ දෙනවද? ප්‍රමිතිය කොහොමද? කියලා ප්‍රශ්න තිබෙනවා. එය අධීක්ෂණය කිරීමේ යන්ත්‍රණයක් හැදෙන්න ඕනෑ. අනෙක් කාරණය: දරුවන් තරගයෙන් ඉවත් කරලා බුද්ධිය වර්ධනය කරන ක්‍රම හදන්න ඕනෑ. අපි ජනප්‍රිය පාසල්වලට ළමයි දා ගත්තත් උසස් පෙළ, සාමාන්‍ය පෙළ විභාගයට මාස 8ක් විතර කලින් ගිහින් බලන්න පාසලේ ළමයි ඉන්නේ 5ක් 0ක්. ළමයි ටියුෂන් ගිහින් තමයි ඉගෙනගන්නේ. 80%ක් පැමිණීම ඕනෑ එක පෙරේදා 40% දක්වා බලන්න කටයුතු කළා.“\n\nරාජ්‍ය ඇමැති සීතා අරඹේපොළ, මන්ත්‍රීවරුන් වන අනුර ප්‍රියදර්ශන යාපා, ඉරාන් වික්‍රමරත්න මහත්ම මහත්මීහුද මෙහිදී අදහස් දැක්වූහ.\n\nස්වර්ණා විජේකෝන්, නුවන් කොඩිකාර",
       "URL": "https://www.dinamina.lk/2023/07/22/local/8519/%e0%b7%83%e0%b7%8f-%e0%b6%b4%e0%b7%99%e0%b7%85-10%e0%b6%af%e0%b7%93%e0%b6%ad%e0%b7%8a-%e0%b6%8b-%e0%b6%b4%e0%b7%99%e0%b7%85-12%e0%b6%af%e0%b7%93%e0%b6%ad%e0%b7%8a-%e0%b6%b4%e0%b7%90%e0%b7%80/",
       "Category": "local",
       "Parent URL": "https://www.dinamina.lk/category/local//page/346/"
}