{
       "Source": "dinamina",
       "Timestamp": "August 28, 2023 9:26 am",
       "Headline": "පිහිනුම් තටාකයේ ගිලී සරසවි සිසුවෙක් මරුට",
       "News Content": "ශ්‍රී ලංකා රජරට විශ්වවිද්‍යාලයේ මිහින්තලේ පරිශ්‍ර භූමියේ පිහිටි පිහිණුම් තටාකයේ දිය නෑමට ගිය එම විශ්වවිද්‍යාලයේ කළමනාකරණ පීඨයේ පළමු වසරේ සිසුවෙකු දියේ ගිලී මරුමුවට පත් වී ඇත.\n\nඊයේ  (27) සවස 5.00 ට පමණ එම පීඨයේම අධ්‍යාපනය ලබන තවත් සිසුන් පස් දෙනෙක් සමග දිය නෑමට ගොස් ඇත.\n\nඑම අවස්ථාවේ එම සිසුවා පිහිණුම් තටාකයේ ගැඹුරුම ස්ථානයෙන් දියට බැසීමට උත්සාහ කළ අවස්ථාවේ මෙසේ දියේ ගිලී ඇති බව මිහින්තලේ පොලීසිය සිදු කළ විමර්ශන වලදී අනාවරණය වී ඇත.\n\nමඩකලපුව කොකුවිල් ප්‍රදේශයේ පදිංචිව සිටි විසි එක් හැවිරිදි මුරුගදාස් තිලක්ෂණ නැමැති අයෙක් මෙසේ මියගොස් ඇත.\n\nඔහුගේ මෘත දේහය මිහින්තලේ ප්‍රාදේශීය රෝහලට රැගෙන යාමෙන් පසු පශ්චාත් මරණ පරීක්ෂණය සදහා අනුරාධපුර ශික්ෂණ රෝහලේ අධිකරණ වෛද්‍ය ඒකකය වෙත යොමු කොට ඇත.\n\nදේහය පිළිබඳව පශ්චාත් මරණ පරීක්ෂණය අද  (28) සිදු කිරීමට නියමිතව තිබේ.\n\nසිද්ධිය සම්බන්ධයෙන් මිහින්තලේ පොලිස් ස්ථානාධිපති ප්‍රධාන පොලිස් පරීක්ෂක එච්.චන්ද්‍රසිරි රංජිත් මහතාගේ මෙහෙයවීමෙන් වැඩිදුර විමර්ශන පවත්වයි .\n\n",
       "URL": "https://www.dinamina.lk/2023/08/28/local/17737/%e0%b6%b4%e0%b7%92%e0%b7%84%e0%b7%92%e0%b6%b1%e0%b7%94%e0%b6%b8%e0%b7%8a-%e0%b6%ad%e0%b6%a7%e0%b7%8f%e0%b6%9a%e0%b6%ba%e0%b7%9a-%e0%b6%9c%e0%b7%92%e0%b6%bd%e0%b7%93-%e0%b7%83%e0%b6%bb%e0%b7%83/",
       "Category": "local",
       "Parent URL": "https://www.dinamina.lk/category/local//page/182/"
}