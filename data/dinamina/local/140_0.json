{
       "Source": "dinamina",
       "Timestamp": "September 8, 2023 1:00 am",
       "Headline": "මුලින්ම අකුරු කළ ගම්පහ පරාක්‍රම මහ විදුහලෙන් ගුවන් හමුදාපතිට උපහාර",
       "News Content": "ශ්‍රී ලංකා ගුවන් හමුදාවේ 19 වන ගුවන් හමුදාපතිවරයා ලෙස පත්වූ එයාර් මාර්ෂල් උදේනි රාජපක්ෂ මහතාට ගම්පහ, පරාක්‍රම මහා විද්‍යාලයෙන් උපහාර පිරිනමා තිබේ. ගුවන් හමුදාපතිවරයා ප්‍රාථමික අධ්‍යාපනය ලැබූ ගම්පහ පරාක්‍රම මහා විද්‍යාලයේ දී මේ උපහාර උත්සවය පැවැත් වූ අතර, ගම්පහ පරාක්‍රම මහා විද්‍යාලයෙන් බිහි වූ පළමු ගුවන් හමුදාපතිවරයා ලෙස එයාර් මාර්ෂල් උදේනි රාජපක්ෂ මහතා විද්‍යාලයීය ඉතිහාසයට එක්විය. පරාක්‍රම මහා විද්‍යාලයට පැමිණි ගුවන් හමුදාපතිවරයා විද්‍යාලයීය විදුහල්පතිවරයා විසින් පිළිගැනීමෙන් අනතුරුව විද්‍යාලයීය බාලදක්ෂයන්ගේ ආචාරයෙන් අනතුරුව ශිෂ්‍යභට බළකා කණ්ඩායම විසින් උත්තමාචාර පෙළපාළියක් පවත්වා තිබේ.\n\nඅනතුරුව ගුවන් හමුදාපතිවරයා විසින් ශිෂ්‍ය ශිෂ්‍යාවන් අමතමින් තමන් පාසල් කාලයේදී ක්‍රියා කළ ආකාරය ගැනත් අධ්‍යාපන කටයුතු මෙන්ම විෂය බාහිර ක්‍රියාකාරකම් සඳහා දායක වෙමින් ලබාගත් අත්දැකීම්වලින් මෙවැනි සාර්ථක ගමනක් කරා පැමිණීමට තමන්ට හැකි වූ බවත් ප්‍රකාශ කළේය. සියලුම ශිෂ්‍ය ශිෂ්‍යාවන් අධ්‍යාපන කටයුතු සඳහා මෙන්ම ක්‍රීඩා හා විෂය බාහිර ක්‍රියාකාරකම්වලට දායකත්වය ලබාදීමට කටයුතු කරමින් තම ජීවිත සාර්ථක කරගැනීමට අදිටන් කර ගන්නා ලෙස පැවසීය.\n\nමේ උපහාර උත්සවය අවසානයේ දී ගුවන් හමුදාපතිවරයාට විදුහල්පතිවරයා විසින් සමරු තිළිණයක් ප්‍රදානය කළ අතර ගුවන් හමුදාපතිවරයා විසින් පාසල වෙත පිරිනමනු ලැබූ සමරු තිළිණය විදුහල්පතිවරයා වෙත ප්‍රදානය කෙරිණි.\n\nමේ උත්සවයට විද්‍යාලයීය සිසුන්, ගුරුවරුන්, ආදි ශිෂ්‍ය ශිෂ්‍යාවන් ඇතුළු පිරිසක් සහභාගි වූහ.",
       "URL": "https://www.dinamina.lk/2023/09/08/local/20433/%e0%b6%b8%e0%b7%94%e0%b6%bd%e0%b7%92%e0%b6%b1%e0%b7%8a%e0%b6%b8-%e0%b6%85%e0%b6%9a%e0%b7%94%e0%b6%bb%e0%b7%94-%e0%b6%9a%e0%b7%85-%e0%b6%9c%e0%b6%b8%e0%b7%8a%e0%b6%b4%e0%b7%84-%e0%b6%b4%e0%b6%bb/",
       "Category": "local",
       "Parent URL": "https://www.dinamina.lk/category/local//page/140/"
}