{
       "Source": "dinamina",
       "Timestamp": "October 9, 2023 1:00 am",
       "Headline": "ලක්ෂ 10ක අයිස් මත්ද්‍රව්‍ය සමඟ අයෙක් මාට්ටු",
       "News Content": "කළුතර කොට්ඨාස අපරාධ විමර්ශන ඒකක‍ෙය් ස්ථානාධිපති ප්‍රධාන පොලිස් පරීක්ෂක සනත් කුමාර මහතා ඇතුළු නිලධාරීන් අයිස් මත්ද්‍රව්‍ය තොගය පරීක්ෂා කරමින්. විස මත්ද්‍රව්‍ය ඒකකයේ ස්ථානාධිපති උප පොලිස් පරීක්ෂක වීරසේන මහතා ද මෙහි සිටී.\n\nරුපියල් ලක්ෂ දහයකට ආසන්න වටිනාකමින් යුතු අයිස් මත්ද්‍රව්‍ය තොගයක් යට ඇඳුමේ සඟවා ගෙන බෙදා හැරීම සඳහා යමින් සිටි පුද්ගලයකු කළුතර දකුණ පලාතොට ප්‍රදේශයේදී අත්අඩංගුවට ගත් බව කළුතර කොට්ඨාස විස මත්ද්‍රව්‍ය ඒකකය කියයි.\n\nසැකකරු සන්තකයේ තිබී අයිස් මත්ද්‍රව්‍ය ග්‍රෑම් 83ක් පොලිස් භාරයට ගෙන ඇත.\n\nමත්ද්‍රව්‍ය සන්තකයේ තබාගැනීම සම්බන්ධයෙන් මීට පෙර අත්අඩංගුවට ගත් පුද්ගලයකු මත්ද්‍රව්‍ය තොගයක් රැගෙන පලාතොට ප්‍රදේශයට පැමිණ සිටින බවට කළුතර විස මත්ද්‍රව්‍ය ඒකකයේ ස්ථානාධිපති, උප පොලිස් පරීක්ෂක වීරසේන මහතාට ලද තොරතුරකට අනුව සැකකරු අත්අඩංගුවට ගෙන සිදු කළ පරික්ෂාවේදී ඔහු හැඳ සිටි යට ඇඳුමේ සඟවාගෙන සිටි මේ මත්ද්‍රව්‍ය තොගය සොයා ගැනීමට හැකි වූ බව පොලිසිය කියයි.\n\nසැකකරුගෙන් සිදු කළ ප්‍රශ්න කිරීමේදී විදෙස්ගතව සැඟව සිට මත්ද්‍රව්‍ය ජාවාරමේ යෙදෙන පාණදුර සුද්දා නමැත්තාගේ මත්ද්‍රව්‍ය බවට අනාවරණය කළ බව පොලිසිය කියයි. අත්අඩංගුවට ගත් සැකකරු වස්කඩුව පදිංචිකරුවෙකි.\n\nකළුතර දිසාව භාර නියෝජ්‍ය පොලිස්පති අයි. ටී. පී. සුගතපාල, කළුතර කොට්ඨාස භාර ජ්‍යෙෂ්ඨ පොලිස් අධිකාරී ප්‍රසන්න බ්‍රාහ්මණ, සහකාර පොලිස් අධිකාරී දුමින්ද රාජපක්ෂ මහත්වරුන්ගේ උපදෙස් මත, කළුතර කොට්ඨාස අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක සනත්කුමාර, විස මත්ද්‍රව්‍ය ඒකකයේ ස්ථානාධිපති උප පොලිස් පරීක්ෂක වීරසේන, පොලිස් සැරයන්වරුන් වන 11700 කුමාර, 4298 කුමාරසිරි, පොලිස් කොස්තාපල්වරුන් වන 85847 ගුණවර්ධන, 24504 ඉහලගේ, 95627 උපුල්, 105073 ප්‍රනාන්දු සහ 23837 පෙතංගොඩ මහත්වරු පරීක්ෂණ පවත්වති.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/10/09/local/29074/%e0%b6%bd%e0%b6%9a%e0%b7%8a%e0%b7%82-10%e0%b6%9a-%e0%b6%85%e0%b6%ba%e0%b7%92%e0%b7%83%e0%b7%8a-%e0%b6%b8%e0%b6%ad%e0%b7%8a%e0%b6%af%e0%b7%8a%e0%b6%bb%e0%b7%80%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/18/"
}