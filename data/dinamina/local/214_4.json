{
       "Source": "dinamina",
       "Timestamp": "August 21, 2023 2:40 am",
       "Headline": "හොර හරක් ලොරිය නඩු දාන්න කලින් පොලිස් ලොක්කකුගේ අණින් නිදහස්",
       "News Content": "කුඩා ලොරි රථයකින් එළගවයන් හත් දෙනකු සත්ත්ව හිංසාව සිදු වන පරිදි ප්‍රවාහනය කරමින් සිටියදී පොලොන්නරුව, වැලිකන්ද පොලිසියේ උප පොලිස් පරීක්ෂකවරයකු හා පොලිස් සැරයන්වරයකු විසින් අත්අඩංගුවට ගෙන නඩු පැවරීමට පොලිස් පොතේ සටහන් දමා තිබියදී අදාළ සැකකරු විසින් එම ලොරි රථය උතුරු මැද පළාතේ ජ්‍යෙෂ්ඨ පොලිස් අධිකාරිවරයකුගේ උපදෙස් මත නිදහස් කර ගැනීමේ පුවතක් වාර්තා වේ.\nඉකුත් 18 වැනිදා මේ සිද්ධිය සිදුව තිබේ.\n\nප්‍රවාහන බලපත් නොමැතිව, සත්ත්ව හිංසාව ඇති වන පරිදි කුඩා ලොරියකින් එළගව පැටියකු ඇතුළු එළගවයන් හත් දෙනකු වැලිකන්ද, වඩමුනේ සිට වාලච්චේන දක්වා ප්‍රවාහනය කරමින් සිටියදී වඩමුනේ පාලම අසලදී ඉකුත් 17 වැනිදා සවස අදාළ පොලිස් නිලධාරීන් දෙපළ විසින් අත්අඩංගුවට ගෙන තිබේ.\n\nනීති විරෝධී අයුරින් ගවයන් ප්‍රවාහනය කරන විට තමන් අකුරට රාජකාරිය කරමින් එය අත්අඩංගුවට ගෙන අධිකරණයට ඉදිරිපත් කිරීමට සියලු කටයුතු සැලසුම් කර තිබියදී උසස් පොලිස් නිලධාරීන්ගේ උපදෙස් මත එය නිදහස් කිරීම පිළිබඳ කනගාටු වන බව ද එම පොලිස් නිලධාරීහු සඳහන් කළහ.\n\nමෙලෙස අත්අඩංගුවට ගෙන ඇත්තේ වාලච්චේන, නාවල්අඩි, අංක 463 /04 ලිපිනයේ පදිංචිව සිටින විසිතුන් වියැති මොහොමදු තම්බි මොහොමඩ් ෆායිස් නමැත්තකු බව ද වැලිකන්ද පොලිසියේ නිලධාරියකු සඳහන් කළේය.\n\nඅප මේ චෝදනාව පිළිබඳ වැලිකන්ද පොලිස් ස්ථානයේ වැඩ බලන පොලිස් ස්ථානාධිපති පොලිස් පරීක්ෂක එල්. ජේ. එච්. එම්. ඩබ්ලිව්. ඩී. හේරත් මහතාගෙන් දුරකතනයෙන් කළ විමසීමකදී සඳහන් කළේ එම සැකකරුට වඩමුනේ හා වාලච්චේන ගව ගාල් දෙකක් තිබෙන බවත්, වඩමුනේ ගව ගාලේ ගවයන්ට තණකොළ සහ ජල හිඟය නිසා ලෙඩ වූ ගවයන් හය දෙනකු ප්‍රවාහනය කරමින් සිටියදී පොලිසිය නොදැන අත්අඩංගුවට ගෙන තිබෙන බවත්, අනතුරුව ඒ පිළිබඳව විමර්ශනයක් සිදු කර, එය ඩී. අයි. ජී. මහතාගේ උපදෙස් අනුව නිදහස් කිරීමට අවශ්‍ය උපදෙස් දුන් බවයි. ඒ අනුව එම ලොරිය, ගවයන් හා රියැදුරු, නිදහස් කිරීමට කටයුතු කළ බව ද හේරත් මහතා කීය.\n\nමේ සිද්ධිය පිළිබඳව අප වැලිකන්ද ප්‍රදේශය භාර සහකාර පොලිස් අධිකාරි සුදත් අස්මඩල මහතාගෙන් දුරකතනයෙන් කළ විමසීමකදී ඔහු සඳහන් කළේ, පොලිස් නිලධාරීන් අත්අඩංගුවට ගෙන ඇත්තේ ලෙඩ ගවයන් හත් දෙනකු බවත්, එය ජාවාරමකට රැගෙන ගිය එකක් නොවන බවත්, අදාළ ගවගාලේ ගවයන් දාහකට වැඩි ප්‍රමාණයක් සිටින බවත්, පවතින ආහාර සහ ජල අර්බුදය නිසා රෝගි ගවයන් වෙනත් ප්‍රදේශයකට රැගෙන යන අතරේ පොලිස් නිලධාරීන් අත්අඩංගුවට ගත් ගවයන් නිදහස් කිරීමට ඩී. අයි. ජී. මහතා උපදෙස් දුන්නේ සද්භාවයෙන්ම ගත් තීරණයක් නිසා බවයි.\nමනම්පිටිය – නිමල් ජයරත්න",
       "URL": "https://www.dinamina.lk/2023/08/21/local/15873/%e0%b7%84%e0%b7%9c%e0%b6%bb-%e0%b7%84%e0%b6%bb%e0%b6%9a%e0%b7%8a-%e0%b6%bd%e0%b7%9c%e0%b6%bb%e0%b7%92%e0%b6%ba-%e0%b6%b1%e0%b6%a9%e0%b7%94-%e0%b6%af%e0%b7%8f%e0%b6%b1%e0%b7%8a%e0%b6%b1-%e0%b6%9a/",
       "Category": "local",
       "Parent URL": "https://www.dinamina.lk/category/local//page/214/"
}