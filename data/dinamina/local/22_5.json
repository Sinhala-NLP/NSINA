{
       "Source": "dinamina",
       "Timestamp": "October 7, 2023 12:56 am",
       "Headline": "රන් දියණි තරුෂිට දිගනින් ඉඩමක්",
       "News Content": "ආසියානු ක්‍රීඩා තරගාවලියේදී මීටර් 800 ඉසවුවේ රන් පදක්කම දිනූ තරුෂි කරුණාරත්නට ඇය පුහුණු වීම් කරන දිගන පිහිටි මධ්‍යම පළාත් ක්‍රීඩා සංකීර්ණය ආසන්නයෙන් ඉඩම් කොටසක් පිරිනැමීමට තීරණය කළ බව සෞඛ්‍ය ඇමැති කෙහෙලිය රඹුක්වැල්ල මහතා පවසයි. කුණ්ඩසාලේ ආසනයේදී ඊයේ (6) පැවති රැස්වීමකින් අනතුරුව ඇමැතිවරයා මේ බව අනාවරණය කළේය.\n\nදුෂ්කරතා රැසක් මධ්‍යයේ ක්‍රීඩා දිවිය පවත්වාගෙන එමින් තරුෂි ලක්මව රනින් සැරසූ අවස්ථාවේ ඇයගේ ක්‍රීඩා දිවියට අත්වැලක් වන යමක් පිරිනැමීමේ අවශ්‍යතාව කුණ්ඩසාලේ ජනතාවට තිබෙන බවත්, මේ නිසා අදාළ තීරණය ගත් බවත් ඒ මහතා කීය. වරක් රුපියල් 30ක මුදලක් ගෙවීමට නොහැකිව තරුෂි කරුණාරත්නට දිගන පළාත් ක්‍රීඩා සංකීර්ණයට ඇතුළු වීමට නොහැකි වූ බවත්, එවැනි පීඩාකාරි සිදුවීම් ඔස්සේ පැමිණ ඇය අත් කරගත් ජයග්‍රහණය තවත් ඉදිරියට ගෙන යමින් ඔලිම්පික් පදක්කම් බලාපොරොත්තුවද යථාර්ථයක් බවට පත් කරගැනීමට සියලු දෙනා ඇයට ශක්තිය දිය යුතුව තිබෙන බවත් ඇමැති කෙහෙලිය රඹුක්වැල්ල මහතා ප්‍රකාශ කළාය. දිගන පිහිටි මධ්‍යම පළාත් ක්‍රීඩා සංකීරණය ආසන්නයේ රජයේ ඉඩම් කැබලි කිහිපයක් හඳුනාගෙන තිබෙන බවත්, ඉන් එකක් තරුෂිට පිරිනැමීමේ හැකියාව තිබෙන බවත් මෙහිදී කුණ්ඩසාලේ ප්‍රාදේශීය ලේකම් සමන්ති නාගස්තැන්න මහත්මිය පැවසුවාය.\n\nඅසේල කුරුළුවංශ",
       "URL": "https://www.dinamina.lk/2023/10/07/local/28787/%e0%b6%bb%e0%b6%b1%e0%b7%8a-%e0%b6%af%e0%b7%92%e0%b6%ba%e0%b6%ab%e0%b7%92-%e0%b6%ad%e0%b6%bb%e0%b7%94%e0%b7%82%e0%b7%92%e0%b6%a7-%e0%b6%af%e0%b7%92%e0%b6%9c%e0%b6%b1%e0%b7%92%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/22/"
}