{
       "Source": "dinamina",
       "Timestamp": "August 25, 2023 1:00 am",
       "Headline": "පෙරහැර වීදි සංචාරයේදී නළා ටෝච් හා ලේසර් එපා",
       "News Content": "මහනුවර පෙරහර වීදි සංචාරය කරන අවස්ථාවේ ඝෝෂාකාරී අයුරින් නළා හැඬවීම, ටෝච් දැල්වීම හා අලි ඇතුන් වෙත ලේසර් කිරණ යොමු කිරීම නොකරන ලෙස පොලිසිය ජනතාවගෙන් ඉල්ලීමක් කරයි.\n\nමෙම ක්‍රියාකාරකම් නිසා පෙරහරේ ගමන් කරන අලි ඇතුන් කලබල වීමේ වැඩි අවදානමක් තිබෙන බවට පශු වෛද්‍යවරුන් කළ දැනුම් දීමකට අනුව පොලිසිය ඒ සම්බන්ධයෙන් ජනතාව දැනුවත් කිරීමට පියවර ගෙන තිබේ. දෙවන කුඹල් පෙරහර වීදි සංචාරය කළ අවස්ථාවේ අලි ඇතුන් කිහිප දෙනෙකු කලබලවීමේ සිද්ධිය සම්බන්ධයෙන් සිදුකළ පරීක්ෂණයේ දී අනාවරණය වී තිබුණේ කුඩා දරුවකු අත තිබූ නළාවක ඉදිරි කොටස හොඬවැලේ වැදීමෙන් එම තත්ත්වය ඇති වූ බවයි. පෙරහර මාර්ගයෙන් බැහැරව නගරයේ ඕනෑම ස්ථානයක අදාළ ක්‍රියාකාරකම් සිදු කිරීමට බාධාවක් නැතැයි ද පොලිසිය පවසයි.",
       "URL": "https://www.dinamina.lk/2023/08/25/local/17060/%e0%b6%b4%e0%b7%99%e0%b6%bb%e0%b7%84%e0%b7%90%e0%b6%bb-%e0%b7%80%e0%b7%93%e0%b6%af%e0%b7%92-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%ba%e0%b7%9a%e0%b6%af%e0%b7%93-%e0%b6%b1%e0%b7%85/",
       "Category": "local",
       "Parent URL": "https://www.dinamina.lk/category/local//page/191/"
}