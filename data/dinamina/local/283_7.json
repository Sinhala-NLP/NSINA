{
       "Source": "dinamina",
       "Timestamp": "August 5, 2023 1:18 am",
       "Headline": "සරල බසින් ආර්ථික විද්‍යාව  ගමට ගෙන ගිය විශේෂඥයා",
       "News Content": "\n\nසරල බසින් ආර්ථික විද්‍යා දැනුම ගමට රැගෙන ගිය ප්‍රවීණ ආර්ථික විද්‍යා විශේෂඥයකු ප්‍රකට ආර්ථික විද්‍යා විශ්ලේෂකයකු සහ ශ්‍රී ලංකා මහ බැංකුවේ හිටපු අධ්‍යක්ෂවරයකු වූ වින්සන් මර්වින් ප්‍රනාන්දු මහතාගේ පළමු ගුණ සමරුව පසුගියදා පැවැත්විණි.\n\n1953 ජනවාරි මස 22 වැනි දින උපත ලැබ මොරටුව කොරළවැල්ල සාන්ත මයිකල් විද්‍යාලයෙන් අධ්‍යාපනය ලැබූ ඒ මහතා, එවකට විද්‍යෝදය මහ පිරිවෙන් විශ්වවිද්‍යාලයෙන් ප්‍රථම උපාධිය ද ආර්ථික විද්‍යාව පිළිබඳව ගෞරව උපාධිය ද ගෙන කෙටි කලක් මිනුම්දෝරු දෙපාර්තමේන්තුවේ සේවය කළේය. වසර 1978දී ශ්‍රී ලංකා මහ බැංකුවේ සේවයට බැඳුණු ප්‍රනාන්දු මහතා සිය සේවා කාලය නිමා වීමට වසර 14කට පෙරාතුව මහ බැංකුවෙන් ඉවත් විය.\n\nඑංගලන්තයේ මැන්චෙස්ටර් විශ්විද්‍යාලයෙන් ආර්ථික විද්‍යාව පිළිබඳව පශ්චාත් උපාධිය ද ඔහු විසින් හිමිකරනු ලැබිණි.\n\nශ්‍රී ලංකා මහ බැංකුවේ ආර්ථික පර්යේෂණ දෙපාර්තමේන්තුව, බැංකු විදුපියස ඇතුළු දෙපාර්තමේන්තු රැසක සේවය කළ වින්සන් මර්වින් ප්‍රනාන්දු මහතා ආර්ථික විද්‍යාවේ සඳහන් මූලික න්‍යායාත්මක කරුණු ඉතා සරල බසින් සාමාන්‍ය රටවැසි ජනතාවට තේරුම්ගත හැකි වන පරිද්දෙන් කියා දුන් ආර්ථික විද්‍යා විෂය ක්ෂේත්‍රයේ ප්‍රාමාණික දැනුමක් තිබූ විද්වතෙකි.\n\nශ්‍රී ලංකා මහ බැංකුවේ සේවය කරන අතරම ආර්ථික විද්‍යාව සහ ව්‍යාපාර අධ්‍යාපනය වැනි විෂයන් සහ බැංකු සේවා පිළිබඳ තම දැනුම වෘත්තිය බැංකුකරුවන්ට අ.පො.ස. (උසස් පෙළ) වාණිජ විෂය ධාරාව ඉගෙන ගන්නා දරු දැරියන්ට, උගන්වන ගුරුභවතුන්ට ලබාදීමට ගුරුවරයකු ලෙස වසර 40කට අධික කාලයක් ක්‍රියා කළ වින්සන් මර්වින් ප්‍රනාන්දු මහතා ශ්‍රී ජයවර්ධනපුර විශ්වවිද්‍යාලයේ බාහිර කථිකාචාර්යවරයකු ලෙස ද සේවය කළේය.\n\nආර්ථික විද්‍යාව සරල බසින් පොදු ජනතාවට පැහැදිලි කර දීම සඳහා පුවත්පත් ගණනාවකට ලිපි, තීරු ලිපි රචනා කළ ප්‍රනාන්දු මහතා ගුවන්විදුලි හා රූපවාහිනී විවිධ විද්වත් සංවාදවලට එක්වූ සම්පත්දායකයෙක් ද විය.\n\nජයසිරි මුණසිංහ",
       "URL": "https://www.dinamina.lk/2023/08/05/local/11878/%e0%b7%83%e0%b6%bb%e0%b6%bd-%e0%b6%b6%e0%b7%83%e0%b7%92%e0%b6%b1%e0%b7%8a-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f/",
       "Category": "local",
       "Parent URL": "https://www.dinamina.lk/category/local//page/283/"
}