{
       "Source": "dinamina",
       "Timestamp": "August 23, 2023 1:00 am",
       "Headline": "මාස අටට විදෙස් සංචාරකයෝ ලක්ෂ 9ක් ඇවිත්",
       "News Content": "සංචාරක කර්මාන්තයේ වර්ධනයක් පෙන්නුම් කරමින් මේ වසරේ ගත වූ කාලය තුළ විදෙස් සංචාරකයන් 860,000කට අධික පිරිසක් ශ්‍රී ලංකාවට පැමිණ ඇති බව ශ්‍රී ලංකා සංචාරක සංවර්ධන අධිකාරිය පවසයි.\n\nඒ අනුව මේ මස 20 වැනිදා වන විට විදෙස් සංචාරකයන් 866,744 දෙනකු මෙරටට පැමිණ තිබෙන අතර මේ මස පළමු දින 20 ක කාලයේදී පමණක් සංචාරකයන් 98,831දෙනකු පැමිණ ඇති බවද එම අධිකාරිය නිකුත් කළ නවතම වාර්තාවක් මඟින් පෙන්වා දෙයි.\n\nඑම සංචාරකයන් අතර ඉන්දියාවෙන් පැමිණි සංචාරකයන් 19,804 දෙනකු සහ බ්‍රිතාන්‍යයෙන් පැමිණි සංචාරකයන් 12,188 දෙනකු සිටින බව සඳහන් කර සිටී.\n\nමේ අතර මේ දක්වා කාලය තුළ වසරේ වැඩිම සංචාරකයන් පිරිසක් පැමිණ ඇත්තේ ඉන්දියාවෙන් වන අතර චීනයෙන්ද සංචාරකයන් 35,000කට වැඩි පිරිසක් ශ්‍රී ලංකාවට පැමිණ ඇති බව සංචාරක සංවර්ධන අධිකාරිය සඳහන් කරයි.\n\nපසුගිය 2022 වසරේදී විදෙස් සංචාරකයන් 719,978 දෙනකු ශ්‍රී ලංකාවට පැමිණ තිබෙන අතර ඊට සාපේක්ෂව මේ වසරේ විදෙස් සංචාරකයන්ගේ පැමිණීමේ විශාල වර්ධනයක් පෙන්නුම්කර තිබෙන බවද මේ වසරේ මැයි මාසය හැර සෙසු සෑම මසකදීම ලක්ෂයකට වැඩි විදෙස් සංචාරකයන් පිරිසක් පැමිණ තිබෙන බවද එම අධිකාරිය පවසයි.\n\nමේ වසරේ වැඩිම සංචාරකයන් පිරිසක් පසුගිය ජූලි මාසයේදී මෙරටට පැමිණ තිබෙන අතර එම සංඛ්‍යාව 143,039කි.",
       "URL": "https://www.dinamina.lk/2023/08/23/local/16519/%e0%b6%b8%e0%b7%8f%e0%b7%83-%e0%b6%85%e0%b6%a7%e0%b6%a7-%e0%b7%80%e0%b7%92%e0%b6%af%e0%b7%99%e0%b7%83%e0%b7%8a-%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a%e0%b6%ba%e0%b7%9d/",
       "Category": "local",
       "Parent URL": "https://www.dinamina.lk/category/local//page/204/"
}