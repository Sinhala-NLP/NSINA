{
       "Source": "dinamina",
       "Timestamp": "August 1, 2023 1:00 am",
       "Headline": "තැන්නේකුඹුරේදී මාංචු පිටින් පැනපු කුඩ්ඩෝ දෙන්නා දැලේ",
       "News Content": "මහනුවර තැන්නකුඹුර ඉළුක්මෝදර ප්‍රදේශයේ සිදු කළ මත්ද්‍රව්‍ය වැටලීමක් අතරතුර පොලිස් අත්අඩංගුවෙන් මිදී මාංචු පිටින් පලාගිය සැකකරුවන් දෙදෙනා සිද්ධියෙන් දින පහකට පසු අත්අඩංගුවට ගත් බව පොලිසිය පවසයි.\n\nමත්කුඩු පානය කරමින් සිටිය දී පසුගිය 25 දින අත්අඩංගුවට ගන්නා ලද සැකකරුවන් මාංචු දමා රැගෙන එමින් සිටිය දී එකම පවුලේ මව, පියා හා දියණිය එක්ව පොලිස් නිලධාරීන් දෙසට සුනඛයින් දෙදෙනකු උසිගන්වා සැකකරුවන්ව පලා යෑමට සහාය දී ඇත.\n\nතැන්නකුඹුර ඉළුක්මෝදර සුසාන භූමිය ආසන්නයේ පිහිටි නිවසක නිතර තරුණයන් පිරිසක් මත්කුඩු පානය කරන බවට පොලිස් බුද්ධි අංශ වෙත ලබා දී තිබූ තොරතුරකට අනුව මහනුවර පොලිසියේ දූෂණ මර්දන අංශයේ නිලධාරීන් කණ්ඩායමක් අදාළ වැටලීම සිදු කර තිබිණි.\nමංචු පිටින් පලාගිය සැකකරුවන් පසුව ඒවා ගලවා ගෙන තිබෙන බවත් අත්අඩංගුවට ගන්නා අවස්ථාවේ ඔවුන් සතුව තිබී මාංචු කුට්ටම් දෙක සොයා ගත් බවත් පොලිසිය පවසයි.\n\nසැකකරුවන් පලා යෑමෙන් පසු ඔවුන්ට පලා යෑමට ආධාර අනුබල දීමේ චෝදනාව මත මව, පියා හා දියණිය පොලිසිය විසින් අත්අඩංගුවට ගෙන අධිකරණයට ඉදිරිපත් කිරීමෙන් පසු මහනුවර ප්‍රධාන මහේස්ත්‍රාත්වරයා විසින් ඔවුන් මෙම මස 07 දින තෙක් රක්ෂිත බන්ධනාගාරගත කරනු ලැබීය.\nමහනුවර කොට්ඨාස භාර ජ්‍යෙෂ්ඨ පොලිස් අධිකාරී චමිල් රත්නායක මහතාගේ උපදෙස් මත මහනුවර පොලිස් මූලස්ථානාධිපති ප්‍රධාන පොලිස් පරීක්ෂක රසික් සම්පත් මහතාගේ මෙහෙයවීමෙන් දූෂණ මර්දන අංශයේ ස්ථානාධිපති ප්‍රධාන පොලිස් පරීක්ෂක තිලක් සමරනායක මහතා ඇතුළු කණ්ඩායමක් සිද්ධිය සම්බන්ධයෙන් පරීක්ෂණ පවත්වයි. අත්අඩංගුවට ගත් සැකකරුවන් දෙදෙනා අධිකරණයට ඉදිරිපත් කිරීමට නියමිතය.\nඅසේල කුරුළුවංශ",
       "URL": "https://www.dinamina.lk/2023/08/01/local/10724/%e0%b6%ad%e0%b7%90%e0%b6%b1%e0%b7%8a%e0%b6%b1%e0%b7%9a%e0%b6%9a%e0%b7%94%e0%b6%b9%e0%b7%94%e0%b6%bb%e0%b7%9a%e0%b6%af%e0%b7%93-%e0%b6%b8%e0%b7%8f%e0%b6%82%e0%b6%a0%e0%b7%94-%e0%b6%b4%e0%b7%92%e0%b6%a7/",
       "Category": "local",
       "Parent URL": "https://www.dinamina.lk/category/local//page/306/"
}