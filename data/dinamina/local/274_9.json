{
       "Source": "dinamina",
       "Timestamp": "August 8, 2023 1:14 am",
       "Headline": "විකලාංග වෛද්‍ය විද්‍යාවේ නව පෙරළියක්",
       "News Content": "\n\nමිනිස් අස්ථි බද්ධයට හරක් ඇටකටුවලින් Bone graft material විශේෂයක්\n\nවිකලාංග වෛද්‍ය විද්‍යාවේ නව පෙරළියක් ඇතිකරලීමට සමත් මිනිස් අස්ථි බද්ධ කිරීමේදී අත්‍යවශ්‍ය වන මිල අධික අමුද්‍රව්‍යයක් වෙනුවට භාවිතයට ගත හැකි හරක් ඇටකටුවලින් නිෂ්පාදිත Bone graft material විශේෂයක් නිපදවීමට ජනරාල් සර් ජෝන් කොතලාවල රාජ්‍ය ආරක්ෂක විශ්වවිද්‍යාලයේ ශ්‍රී ලාංකික ව්‍යවසායක සහ පර්යේෂකයකු වන මහාචාර්ය ප්‍රසන්න ප්‍රේමදාස මහතා සමත්වී ඇත.\nමේ පිළිබඳව මාධ්‍ය වෙත අදහස් දැක්වූ මහාචාර්ය ප්‍රසන්න ප්‍රේමදාස මහතා මෙලෙස කීවේය.\n“නවසීලන්තයේ ඔටාගෝ විශ්වවිද්‍යාලය සමඟ සහයෝගයෙන් මේ පර්යේෂණය සිදු කළා. සාමාන්‍යයෙන් අස්ථි බද්ධ කිරීම සඳහා භාවිතයට ගැනෙන ආනයනික අමුද්‍රව්‍ය මිල අධිකයි. හරක් කටුවලින් නිපදවන මේ Bone graft material දැරිය හැකි මිලකට නිපදවිය හැකියි.\nඅතීතයේ ගවයන්ගෙන් ගත් අස්ථි භාවිත කර අමුද්‍රව්‍ය නිපදවීමේදී හරක් කටුවල ඇති Prion නමැති අහිතකර ප්‍රෝටීනය මිනිස් ශරීරයට සම්ප්‍රේෂණය වී ස්නායු විකෘතිතා ඇතිවීම ගැටලුවක්ව පැවතියා.\nනවසීලන්තයේ ඔටාගෝ විශ්වවිද්‍යාලයේ පර්යේෂණ කණ්ඩායම KDU සමඟ සමීප සහයෝගීතාවෙන් නිපදවූ මේ නව නිෂ්පාදනයේදී Prion නමැති අහිතකර ප්‍රෝටීනය සම්පූර්ණයෙන්ම ඉවත් කිරීම සහතිකවම සිදු කර තිබෙනවා. මේ නව නිෂ්පාදනයෙන් විකලාංග වෛද්‍ය විද්‍යාවේ නව පෙරළියක් ඇති කළ හැකියි.\nඉදිරියේදී මේ අමුද්‍රව්‍ය අස්ථි බද්ධයකට භාවිත කිරීමට බලාපොරොත්තු වෙනවා. ජාතික ඖෂධ නියාමන අධිකාරියේ අවසරය ලද වහාම ඒ සඳහා ඉදිරි කටයුතු සිදු කරනවා.”\n\nශ්‍රී ජයවර්ධනපුර – තරංගා රුවන්පතිරණ",
       "URL": "https://www.dinamina.lk/2023/08/08/local/12355/%e0%b7%80%e0%b7%92%e0%b6%9a%e0%b6%bd%e0%b7%8f%e0%b6%82%e0%b6%9c-%e0%b7%80%e0%b7%9b%e0%b6%af%e0%b7%8a%e0%b6%ba-%e0%b7%80%e0%b7%92%e0%b6%af%e0%b7%8a%e0%b6%ba%e0%b7%8f%e0%b7%80%e0%b7%9a-2/",
       "Category": "local",
       "Parent URL": "https://www.dinamina.lk/category/local//page/274/"
}