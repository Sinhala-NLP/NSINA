{
       "Source": "dinamina",
       "Timestamp": "October 6, 2023 1:00 am",
       "Headline": "බඩ­ඉ­රිඟු ආන­ය­නය-ත්‍රිපෝෂ නිෂ්පා­ද­නය ගැන  සම්පූර්ණ වාර්තා­වක් සක­සන්න",
       "News Content": "බඩඉරිඟු ආනයනය සහ ත්‍රිපෝෂ නිෂ්පාදනය පිළිබඳ සම්පූර්ණ වාර්තාවක් සකස් කරන ලෙස මුදල් පිළිබඳ කාරක සභාව අදාළ නිලධාරීන්ට පසුගියදා (03) උපදෙස් දී ඇත.\n\nත්‍රිපෝෂ නිෂ්පාදනය වසර ගණනාවක් පුරා නිෂ්පාදන ඉලක්කයට වඩා අඩු නිෂ්පාදනයක් පවතින බවට කමිටුවට නිරීක්ෂණය වන බව ද මෙහිදී පෙන්වා දුන්නේය.\n\nඑමෙන්ම ඉලක්ක සපුරාලීම සඳහා ප්‍රමාණවත් ත්‍රිපෝෂ ප්‍රමාණයක් සකස් කිරීමට අවශ්‍ය වෙනස්කම් යෝජනා කිරීම සඳහා දීර්ඝ වශයෙන් සාකච්ඡා කිරීමට අවශ්‍ය වන සියලුම පාර්ශ්ව රජයේ මුදල් පිළිබඳ කාරක සභාවට කැඳවීමට ද මෙහිදී තීරණය විය.\n\nඑමෙන්ම 2023 ජූලි මස 13 වැනි දින අංක 2340/45 දරන අති විශේෂ ගැසට් නිවේදනයෙන් ප්‍රකාශයට පත් කළ 2007 අංක 48 දරන විශේෂ වෙළෙඳ භාණ්ඩ බදු පනතේ 2 වන වගන්තිය යටතේ නියමය අහෝසි කිරීමට රජයේ මුදල් පිළිබඳ කාරක සභාවේ අනුමැතිය හිමි විය.\n\nමේ සඳහා අනුමැතිය හිමි වූයේ පාර්ලිමේන්තු මන්ත්‍රී ආචාර්ය හර්ෂ ද සිල්වා මහතාගේ සභාපතිත්වයෙන් රජයේ මුදල් පිළිබඳ කාරක සභාව පසුගියදා (03) පාර්ලිමේන්තුවේදී රැස්වූ අවස්ථාවේදීය.\n\n2023 මැයි මස 17 වැනි දින අංක 2332/14 දරන ගැසට් නිවේදනයෙන් ත්‍රිපෝෂ නිෂ්පාදනය සඳහා බඩඉරිඟු ආනයනය කිරීමේදී කිලෝවක් සඳහා වන විශේෂ වෙළෙඳ භාණ්ඩ බද්ද රුපියල් 75 සිට රුපියල් 25 දක්වා අඩු කර තිබුණි. මේ අඩු කිරීම 2023 මැයි මස 18 වැනි දින සිට වසරක් වලංගු බව සඳහන් කොට තිබූ අතර, මේ නව ගැසට් නිවේදනයෙන් එම කාලසීමාව අවලංගු කිරීම සිදු කර ඇත. එම නිසා නැවත බඩඉරිඟු ආනයනය කිරීමේදී කිලෝවක් සඳහා වන විශේෂ වෙළෙඳ භාණ්ඩ බද්ද රුපියල් 75 දක්වා වැඩි වීම සිදු වේ.\n\nමේ අනුව කමිටුව විසින් මේ පිළිබඳ දීර්ඝ වශයෙන් පරීක්ෂා කර බැලීම සිදු වූ අතර, කාරක සභාවේ සභාපති පාර්ලිමේන්තු මන්ත්‍රී, ආචාර්ය හර්ෂ ද සිල්වා මහතා සඳහන් කළේ එක් ගැසට් පත්‍රයක අඩංගු කරුණු පාර්ලිමේන්තුවේ අනුමැතියට ඉදිරිපත් කොට තිබියදී තවත් ගැසට් නිවේදනයකින් පූර්ව ගැසට් නිවේදනයේ කරුණු අවලංගු කිරීමට කටයුතු කිරීම ගැටලු සහගත බවයි.\n\nමෙය ප්‍රතිපත්තිමය කරුණු මත සිදු වන බව කාරක සභාව වෙත පැමිණි නිලධාරීන් පෙන්වා දුන්හ. විශේෂයෙන්ම සෞඛ්‍ය අමාත්‍යාංශය, කෘෂිකර්ම අමාත්‍යාංශය සහ මුදල් අමාත්‍යාංශය මේ සම්බන්ධයෙන් මූලිකත්වය ගන්නා බව ඔවුහු පෙන්වා දුන්හ. එසේම ත්‍රිපෝෂ සැකසීමට අවශ්‍ය බඩඉරිඟු ගෙන්වීමට සිටින ආනයනකරුවන් පිළිබඳව ද මන්ත්‍රීවරුන් විමසා සිටීම මෙහිදී සිදු විය. මේ අනුව මේ සම්බන්ධයෙන් ද සෞඛ්‍ය අමාත්‍යාංශය මුල්වී කටයුතු කරන බව පැමිණ සිටි නිලධාරීහු සඳහන් කළහ.",
       "URL": "https://www.dinamina.lk/2023/10/06/local/28158/%e0%b6%b6%e0%b6%a9%e0%b6%89%e0%b6%bb%e0%b7%92%e0%b6%9f%e0%b7%94-%e0%b6%86%e0%b6%b1%e0%b6%ba%e0%b6%b1%e0%b6%ba-%e0%b6%ad%e0%b7%8a%e0%b6%bb%e0%b7%92%e0%b6%b4%e0%b7%9d/",
       "Category": "local",
       "Parent URL": "https://www.dinamina.lk/category/local//page/28/"
}