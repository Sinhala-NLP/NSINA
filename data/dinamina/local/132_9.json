{
       "Source": "dinamina",
       "Timestamp": "September 11, 2023 12:49 am",
       "Headline": "තැපැල් හොර වෙබ් අඩවියෙන් දැවැන්ත වංචාවක්",
       "News Content": "ශ්‍රී ලංකා තැපැල් දෙපාර්තමේන්තුවේ නිල වෙබ් අඩවියට සමාන ව්‍යාජ වෙබ් අඩවියක් නිර්මාණය කර එය ඔස්සේ සිදු කළ මහා පරිමාණ මුදල් වංචා කිරීමක් සම්බන්ධයෙන් තැපැල් දෙපාර්තමේන්තුව කරුණු අනාවරණය කරගෙන තිබේ.\n\nනියෝජ්‍ය තැපැල්පති (සංවර්ධන) තුසිත හුලංගමුව මහතා පවසන්නේ, තමන්ගේ ක්‍රෙඩිට් හෝ ඩෙබිට් කාඩ් විස්තර මෙම වෙබ් අඩවියට ලබා දෙන ලෙසත් රුපියල් අනූවක් වැනි මුදලක් ගෙවන ලෙසත් ඉල්ලා සිටින බවයි. මේ වන විට එලෙස ගිණුම් අංක ලබාදුන් පුද්ගලයන්ගේ ගිණුම්වල මුදල් සොරාගෙන ඇති බවත් එබැවින් විමසිලිමත්ව කටයුතු කරන ලෙසත් තැපැල් දෙපාර්තමේන්තුව ඉල්ලා සිටී. කෙටි පණිවිඩ හරහා එම ව්‍යාජ වෙබ් අඩවියට පිවිසෙන ලෙස දැනුම්දී පසුව පාරිභෝගිකයන්ගේ බැංකු ගිණුම් පළිබඳ තොරතුරු සූක්ෂ්මව ලබාගෙන එම මූල්‍ය වංචාව සිදු කර ඇති බව අනාවරණය වී තිබේ.\n\nඅන්තර්ජාලය ඔස්සේ භාණ්ඩ මිල දී ගන්නා පාරිභෝගිකයන් ඉලක්ක කර ගිනිමින් මෙම වංචාව ක්‍රියාත්මක කර ඇති බවත් ශ්‍රී ලංකා තැපැල් දෙපාර්තමේන්තුවේ නිල වෙබ් අඩවියට සමාන ව්‍යාජ වෙබ් අඩවියක් මේ සඳහා යොදාගෙන ඇති බවත් තැපැල් දෙපාර්තමේන්තුව සඳහන් කරයි. තැපැල් දෙපාර්තමේන්තුව මඟින් කිසිදු සේවා ප්‍රවර්ධනයක් සිදු නොකරන අතර වංචනිකයන්ට හසුනොවන ලෙසත් මේ සම්බන්ධයෙන් වැඩි විස්තර 1950 තැපැල් දෙපාර්තමේන්තු උපකාරක සේවාවෙන් හෝ තැපැල් දෙපාර්තමේන්තු තාක්ෂණික සේවා අංශයෙන් විමසන ලෙසත් ඉල්ලා සිටී.\nරක්ෂණ\nශ්‍රියන්ත",
       "URL": "https://www.dinamina.lk/2023/09/11/local/21176/%e0%b6%ad%e0%b7%90%e0%b6%b4%e0%b7%90%e0%b6%bd%e0%b7%8a-%e0%b7%84%e0%b7%9c%e0%b6%bb-%e0%b7%80%e0%b7%99%e0%b6%b6%e0%b7%8a-%e0%b6%85%e0%b6%a9%e0%b7%80%e0%b7%92%e0%b6%ba%e0%b7%99%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/132/"
}