{
       "Source": "dinamina",
       "Timestamp": "July 27, 2023 1:23 am",
       "Headline": "අලුත් බීජ වර්ග දෙකෙන්  හෙක්ටයාරයට  මිරිස් ටොන් 35ක්",
       "News Content": "කෘෂිකර්ම දෙපාර්තමේන්තුව මඟින් හඳුන්වා දෙන ලද MICH 1 හා 2 නව මිරිස් ප්‍රභේද දෙක මඟින් හෙක්ටයාර එකකින් ලැබිය හැකි අස්වැන්න පර්යේෂණ තත්ත්ව යටතේදී ටොන් 35ක් දක්වා ඉහළ ගොස් ඇතැයි එම දෙපාර්තමේන්තුව සඳහන් කරයි.\n\nමෙම නව මිරිස් ප්‍රභේද දෙක මේ වන විට ගොවි ජනතාව අතර ඉමහත් ජනප්‍රියත්වයට පත්ව තිබෙන අතර MICH 1 හා 2 මිරිස් ප්‍රභේද නිසා 2025 වන විට අප රටට අවශ්‍ය මිරිස්වලින් සියයට 80ක් අප රට තුළම නිපදවීම සඳහා හැකියාව ලැබී ඇතැයි කෘෂිකර්ම ඇමැති මහින්ද අමරවීර මහතා අවධාරණය කරයි.\n\nමින් පෙර මැලේසියාවෙන් හා වෙනත් රටවලින් ආනයනය කරන ලද මිරිස් බීජ භාවිතයට ගොවීන් උනන්දු වුවද MICH 1 හා 2 මිරිස් ප්‍රභේද දෙක මහඉළුප්පල්ලම කෘෂිකාර්මික පර්යේෂණායතනය මඟින් හඳුන්වා දීමත් සමඟ එම මිරිස් වර්ග දෙක වගා කිරීම සඳහා ගොවීන් කැමැත්ත පළ කර ඇත.\n\nමින් පෙර මෙරට මිරිස් වගාවට වැලඳුණු කොළ කොඩ වීමේ රෝගය හා වෙනත් රෝග තත්ත්වයන් හේතුවෙන් ගොවීහු මිරිස් වගාව අත්හැර දැමූ අතර නව මිරිස් ප්‍රභේද දෙක හඳුන්වා දීමෙන් අනතුරුව එමඟින් ගත හැකි විශාල අස්වැන්න, රෝගවලට ඔරොත්තු දීමේ හැකියාව සහ මිරිස් වගාවේදී නව තාක්ෂණය මඟින් අක්කර භාගයක් තුළ රෝපණය කළ හැකි මිරිස් පැළ ප්‍රමාණය ඉහළ යෑමත් සමඟ ගත හැකි සාමාන්‍ය අස්වැන්න කිහිප ගුණයකින් ඉහළ ගොස් තිබේ.\n\nකෘෂිකර්ම දෙපාර්තමේන්තුව පවසන පරිදි මේ වන විට MICH 1 මිරිස් ප්‍රභේදය මඟින් හෙක්ටයාර එකකට ටොන් 35ක විභව අස්වැන්නක් හා ටොන් 25කට වඩා සාමාන්‍ය අස්වැන්නක් දක්වා අස්වනු ප්‍රමාණය ඉහළ ගොස් තිබේ. එමෙන්ම MICH 2 මිරිස් ප්‍රභේදය මඟින් හෙක්ටයාර එකකට ලැබිය හැකි විභව මිරිස් අස්වැන්න ටොන් 32 දක්වාත් සාමාන්‍ය අස්වැන්න ටොන් 25ක් දක්වාත් ඉහළ මට්ටමක පවතින බව කෘෂිකර්ම දෙපාර්තමේන්තුව අවධාරණය කරයි.",
       "URL": "https://www.dinamina.lk/2023/07/27/local/9661/%e0%b6%85%e0%b6%bd%e0%b7%94%e0%b6%ad%e0%b7%8a-%e0%b6%b6%e0%b7%93%e0%b6%a2-%e0%b7%80%e0%b6%bb%e0%b7%8a%e0%b6%9c-%e0%b6%af%e0%b7%99%e0%b6%9a%e0%b7%99%e0%b6%b1%e0%b7%8a-%e0%b7%84%e0%b7%99%e0%b6%9a/",
       "Category": "local",
       "Parent URL": "https://www.dinamina.lk/category/local//page/324/"
}