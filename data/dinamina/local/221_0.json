{
       "Source": "dinamina",
       "Timestamp": "August 19, 2023 1:00 am",
       "Headline": "සිවිල් ආරක්‍ෂකයේ අධ්‍යක්‍ෂ ජනරාල් එයාර් වයිස් මාර්ෂල් බියන්විල වැඩ අරඹයි",
       "News Content": "සිවිල් ආරක්‍ෂක දෙපාර්තමේන්තුවේ 10 වන අධ්‍යක්‍ෂ ජනරාල්වරයා ලෙස පත්වීම් ලැබූ එයාර් වයිස් මාර්ෂල් ආර්.එස්. බියන්විල මහතා පසුගියදා (16) සිවිල් ආරක්‍ෂක දෙපාර්තමේන්තු මූලස්ථාන පරිශ්‍රයේදී සුබ මොහොතින් නව තනතුරේ රාජකාරි භාර ගත්තේය.\n\n1968 සැප්තැම්බර් මස 14 වැනි දින උපත ලද එයාර් වයිස් මාර්ෂල් රොෂාන් සේනක බියන්විල මහතා කොළඹ ශාන්ත පීතර විද්‍යාලයෙන් ප්‍රාථමික හා ද්විතීයික අධ්‍යාපනය අවසන් කර ශ්‍රී ලංකා ගුවන් හමුදාව කැඩෙට් නිලධාරියකු ලෙස 19 වන කැඩෙට් පාඨමාලාව සඳහා 1988 මැයි මස 17 වැනි දින ශ්‍රී ලංකා ගුවන් හමුදාවට එක්විය. දියතලාව සටන් පුහුණු පාසලෙන් මූලික සටන් පුහුණු පාඨමාලාව අවසන් කර අනතුරුව මූලික පරිපාලන පාඨමාලාව සහ උසස් පරිපාලන පාඨමාලාව ශ්‍රී ලංකා ගුවන් හමුදා විද්‍යා පීඨය චීන වරායේ දී සම්පූර්ණ කර 1990 මැයි මස 26 වැනි දින ශ්‍රී ලංකා ගුවන් හමුදාවේ පියාසර නිලධාරියකු ලෙස අධිකාරියට පත්වී 2020 අප්‍රේල් 15 වැනි දින එයාර් වයිස් මාර්ෂල් නිලයට උසස් කෙරිණි.\n\nඑයාර් වයිස් මාර්ෂල් රොෂාන් බියන්විල තම සේවා කාලයේ දී දිවයිනේ ක්‍රියාන්විත හා ක්‍රියාන්විත නොවන ප්‍රදේශවල විවිධ රාජකාරි ඉටු කර ඇති අතර, ශ්‍රී ලංකා ගුවන් හමුදාවේ විවිධ තනතුරුවල රාජකාරි කටයුතු සිදු කරන ලදි. සිවිල් ආරක්‍ෂක දෙපාර්තමේන්තුවේ නව අධ්‍යක්‍ෂ ජනරාල් ධුරය දැරීමට පෙර ශ්‍රී ලංකා ගුවන් හමුදාවේ නියෝජ්‍ය මාණ්ඩලික ප්‍රධානී ලෙස සේවය කළේය.\n\nදක්‍ෂ ක්‍රීඩා කෞෂල්‍යතාවකින් හෙබි එයාර් වයිස් මාර්ෂල් රොෂාන් බියන්විල ශ්‍රී ලංකා ක්‍රිකට් පාලක මණ්ඩලයේ ලේකම්, ශ්‍රී ලංකා පාපැදි සම්මේලනයේ ලේකම්, ආරක්‍ෂක සේවා ක්‍රීඩා මණ්ඩලයේ හා ශ්‍රී ලංකා ගුවන් හමුදා ක්‍රීඩා කවුන්සිලයේ ජාතික මට්ටමේ ක්‍රීඩා කළමනාකරණ පත්වීම් රැසක් හෙබවූ ජ්‍යෙෂ්ඨ නිලධාරියෙකි. ශ්‍රී ලංකාවේ හා විදේශයන්හිදී විශේෂ පාඨමාලා හදාරා ඇති එයාර් වයිස් මාර්ෂල් රොෂාන් බියන්විල විශිෂ්ට හා ආදාර්ශවත් නිලධාරියකු ලෙස තම රාජකාරි ඉටුකිරීම වෙනුවෙන් ශ්‍රී ලංකා සන්නද්ධ සේවා දීර්ඝ සේවා පදක්කම, දීර්ඝ සේවා ඛණ්ඩය, විශිෂ්ට සේවා විභූෂණ සහ උත්තම සේවා පදක්කම්වලින් පිදුම් ලැබූ ජ්‍යෙෂ්ඨ නිලධාරියෙකි.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/19/local/15478/%e0%b7%83%e0%b7%92%e0%b7%80%e0%b7%92%e0%b6%bd%e0%b7%8a-%e0%b6%86%e0%b6%bb%e0%b6%9a%e0%b7%8a%e0%b7%82%e0%b6%9a%e0%b6%ba%e0%b7%9a-%e0%b6%85%e0%b6%b0%e0%b7%8a%e0%b6%ba%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/221/"
}