{
       "Source": "dinamina",
       "Timestamp": "July 26, 2023 1:00 am",
       "Headline": "පුතා කපා කොටා ඝාතනය කර වගා ළිඳකට දැමූ නරුම පියා අත්අඩංගුවට",
       "News Content": "– නැඟණියට අතවර කළැයි පියාට දොස් කියලා\n– 2022 දී කහටගස්දිගිලියේ කළ අබිරහස් ඝාතනයක්\n– දීර්ඝ විමර්ශනයකින් පසු තොරතුරු එළියට\n\nඅබිරහස් ලෙස කපා කොටා 30 හැවිරිදි තම පුතු ඝාතනය කර වගා ළිඳකට දමා සාක්ෂි වසන් කරමින් සිටි නරුම පියකු දීර්ඝ විමර්ශනයකින් පසු නීතියේ රැහැනට පෙරේදා (24) සවස හසු කර ගත් බව කැබිතිගොල්ලෑව කොට්ඨාස අපරාධ විමර්ශන කාර්යාංශය පවසයි.\n\nමෙලෙස අත්අඩංගුවට ගෙන ඇත්තේ 54 හැවිරිදි දිවුල්ලෑව, කුඩාපට්ටිය, කහටගස්දිගිලිය ලිපිනයේ පදිංචි උපුල් පියන්ත නමැත්තෙකි.\n\n2022 වර්ෂයේ සැප්තැම්බර් මස 03 වැනි දින දිවුල්ලෑව, කුඩාපට්ටිය ප්‍රදේශයේ දී මේ ඝාතනය සිදු කර තිබුණි. ප්‍රදේශයේ පැවැති බණ පින්කම් මාලාවකට සහභාගි වෙමින් අනතුරුව නිවෙසට පැමිණෙමින් සිටි මිය ගිය අමිල පියන්ත නමැති තරුණයා තම නරුම පියා විසින් කිහිපවතාවක්ම ඝාතනය කිරීමට උත්සාහ දරා ඇති බව අපරාධ විමර්ශන කාර්යාංශයේ මූලික විමර්ශනවලින් හෙළි වී ඇත.\n\nඑම වෛරයට මූලික වී ඇත්තේ තම නැඟණිය මේ නරුම පියා විසින් බලහත්කාරයෙන් අතවරයට ලක් කිරීම බලා සිටීමට නොහැකිව පියාට විරුද්ධව පුතා විසින් හඬක් නැඟීම හේතුවෙනි. ඒ වන විටත් මේ පියා තම දියණිය කිහිපවතාවක්ම බලහත්කාරයෙන් අපයෝජනයට ලක් කර ඇති බවට තොරතුරු අනාවරණය වූ බව පොලිසිය කියයි.\n\n2022 වර්ෂයේ සැප්තැම්බර් මස 03 වැනි දින මේ ගම්මානයේ විහාරස්ථානයක බණ පින්කම් මාලාවක් පැවැත්විණි. මේ පින්කම් මාලාව අවසන් වී අතුරු මාර්ගයෙන් නිවෙස කරා පැමිණි අමිල පියන්ත තරුණයාගේ ගෙල සහ උදරය තියුණු ආයුධයකින් කිසියම් පුද්ගලයකු විසින් කපා කොටා ඝාතනය කර අසල පාළු වගා ළිඳකට දමා තිබියදී 2022.09.05 වැනි දින එම සිරුර පොලිසියට හමු වී ඇත.\n\nඅනතුරුව සිදු කළ විමර්ශනවලින් නිසි තොරතුරක් අනාවරණය කර ගැනීමට නොහැකිව සාක්ෂි මිය යමින් තිබූ මේ අබිරහස් මරණයේ ඝාතකයා ගැන සෙවීමට කැබිතිගොල්ලෑව කොට්ඨාස භාර ජ්‍යෙෂ්ඨ පොලිස් අධිකාරි එම්.එස්.කේ. වික්‍රමනායක මහතාගේ උපදෙස් පරිදි කැබිතිගොල්ලෑව කොට්ඨාස අපරාධ විමර්ශන කාර්යාංශයේ ස්ථානාධිපති පො.ප. බී.එස්. චන්ද්‍රසිරි මහතා ප්‍රමුඛ විශේෂ පොලිස් කණ්ඩායමක් විසින් විමර්ශන කටයුතු ආරම්භ කර ඇත.\n\nඑම විමර්ශන අනුව මේ ඝාතකයා මිය ගිය තරුණයාගේ සහ අපයෝජනයට ලක් වූ දියණියගේ පියා බවට තොරතුරු අනාවරණය වී ඇත. අනතුරුව සැකකරු දිවුල්ලෑව, කුඩාපට්ටිය, කහටගස්දිගිලිය ලිපිනයේ පිහිටි නිවසේදීම පෙරේදා(24) සවස අත්අඩංගුවට ගෙන ඊයේ (25) කහටගස්දිගිලිය මහේස්ත්‍රාත් අධිකරණයට ඉදිරිපත් කිරීමෙන් අනතුරුව ලබන බ්‍රහස්පතින්දා (27) නඩුව නැවත කැඳවන තෙක් රිමාන්ඩ්ගත කර ඇත.",
       "URL": "https://www.dinamina.lk/2023/07/26/local/9214/%e0%b6%b4%e0%b7%94%e0%b6%ad%e0%b7%8f-%e0%b6%9a%e0%b6%b4%e0%b7%8f-%e0%b6%9a%e0%b7%9c%e0%b6%a7%e0%b7%8f-%e0%b6%9d%e0%b7%8f%e0%b6%ad%e0%b6%b1%e0%b6%ba-%e0%b6%9a%e0%b6%bb-%e0%b7%80%e0%b6%9c%e0%b7%8f/",
       "Category": "local",
       "Parent URL": "https://www.dinamina.lk/category/local//page/331/"
}