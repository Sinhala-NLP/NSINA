{
       "Source": "dinamina",
       "Timestamp": "August 30, 2023 2:29 am",
       "Headline": "සුධර්මා නෙත්තිකුමාරගේ නිවෙසේ මෙහෙකාරිය ඝාතනය  – වැලිකඩ අපරාධ අංශ SI රිමාන්ඩ්",
       "News Content": "\n\nටෙලිනාට්‍ය නිෂ්පාදිකාවක වන සුධර්මා නෙත්තිකුමාර මහත්මියගේ නිවෙසේ සේවය කළ මෙහෙකාරියට මොට ආයුධයකින් පහරදී ඝාතනය කිරීමේ සිද්ධිය සම්බන්ධයෙන් අපරාධ පරීක්ෂණ දෙපාර්තමේන්තුව මඟින් අත්අඩංගුවට ගෙන අධිකරණයට ඉදිරිපත් කළ වැලිකඩ පොලිසියේ අපරාධ අංශයේ උප පොලිස් පරීක්ෂකවරයා ලබන මස 11 වැනිදා දක්වා රක්ෂිත බන්ධනාගාරගත කරන ලෙස කොළඹ අතිරේක මහේස්ත්‍රාත් හර්ෂණ කැකුණවෙල මහතා ඊයේ (29) නියෝග කළේය.\n\nමෙලෙස බන්ධනාගාරගත කරනු ලැබුවේ වැලිකඩ පොලිසියේ උප පොලිස් පරීක්ෂක අජිත් කුමාර නමැත්තාය.\n\nසිද්ධියට අදාළ සැකකරුවන් තරාතිරම නොබලා අත්අඩංගුවට ගෙන අධිකරණයට ඉදිරිපත් කරන ලෙසට අපරාධ පරීක්ෂණ දෙපාර්තමේන්තුවට නියෝග කරමින් මහේස්ත්‍රාත්වරයා සැකකරු රක්ෂිත බන්ධනාගාරගත කළේය.\n\nසැකකරු අධිකරණයට ඉදිරිපත් කරමින් අපරාධ පරීක්ෂණ දෙපාර්තමේන්තුව පවසා සිටියේ මියගිය මෙහෙකාරිය පොලිස් අත්අඩංගුවට ගත් මොහොතේ සිට රෝහල්ගත කරන අවස්ථාව දක්වා මොහු භාරයේ සිටි බවත් මරණකාරිය පාරේ වැටී තුවාල ලැබූ බව පවසමින් සැකකරු ඇය රෝහල්ගත කර ඇති බවට කරුණු අනාවරණය වන බවත්ය.\n\nමෙහිදී මහේස්ත්‍රාත්වරයා සැකකරු මෙම ඝාතනයට දායක වී ඇති ආකාරය සම්බන්ධයෙන් සාක්ෂි සම්පිණ්ඩන වාර්තාව ඉදිරි දින ගොනුකරන ලෙසට අපරාධ පරීක්ෂණ දෙපාර්තමේන්තුවට දන්වමින් සෙසු සැකකරුවන් අත්අඩංගුවට ගැනීම ප්‍රමාද වීම සම්බන්ධයෙන් අපරාධ පරීක්ෂණ දෙපාර්තමේන්තුවෙන් කරුණු විමසා සිටියේය.\n\nමෙහිදී අපරාධ පරීක්ෂණ දෙපාර්තමේන්තුව සඳහන් කරනු ලැබුවේ කණ්ඩායම් තුනක් සැකකරුවන් අත්අඩංගුවට ගැනීමට යොදා ඇති බවත් ඉදිරි දින සැකකරුවන් අත්අඩංගුවට ගෙන අධිකරණයට ඉදිරිපත් කරන බවය.\n\nමෙම සිද්ධියේ කරුණු අධිකරණයට වාර්තා කළ පොලිස් නිලධාරියා සැකකරු බව සඳහන් කළ මහේස්ත්‍රාත්වරයා මරණකාරියගේ නම අත්අඩංගුවට ගැනීමේ ලේඛනයේ සටහන් නොවන බවට ද ඔහු අධිකරණයට දන්වා සිටි බවත් මෙම සැකකරු අපරාධයට දායක වූ ආකාරය සම්බන්ධව සාක්ෂි සම්පිණ්ඩන වාර්තාව වහාම ඉදිරි දින අධිකරණයට ගොනුකරන ලෙසට අපරාධ පරීක්ෂණ දෙපාර්තමේන්තුවට නියෝග කළේය.\n\nඅදාළ කරුණ සලකා බැලූ මහේස්ත්‍රාත්වරයා සැකකාර උප පොලිස් පරීක්ෂකවරයා මැගසින් බන්ධනාගාරයේ රඳවා තැබීමට නියෝග කළේය.\n\n2023/5/3 වැනි දින බොරැල්ල නිවෙසේ සේවය සඳහා පැමිණි රාජකුමාරි 2023/05/11 වැනි දින පොලිස් නිලධාරීන් දෙදෙනකු සිවිල් ඇඳුමින් මෙම නිවෙසට පැමිණ පොලිසිය වෙත ගෙන ගොස් පහර දී ප්‍රශ්න කිරීමෙන් අනතුරුව ඇය අසාධ්‍යව රෝහල්ගත කිරීමෙන් අනතුරුව මිය ගොස් ඇති බවට අධිකරණයේ කරුණු අනාවරණය විය.\n\nඅපරාධ පරීක්ෂණ දෙපාර්තමේන්තුවේ විශේෂ අපරාධ ඒකකයේ සහකාර පොලිස් අධිකාරි මෙරිල් රන්ජන් ළමාහේවා සහ පොලිස් පරීක්ෂක මාධව ගුණවර්ධන යන මහත්වරු අධිකරණය හමුවේ කරුණු දැක්වූහ.\n\nඡායාරූපය – දුෂ්මන්ත මායාදුන්න\n\nසිරන්ජනී කුමාරි",
       "URL": "https://www.dinamina.lk/2023/08/30/local/18214/%e0%b7%83%e0%b7%94%e0%b6%b0%e0%b6%bb%e0%b7%8a%e0%b6%b8%e0%b7%8f-%e0%b6%b1%e0%b7%99%e0%b6%ad%e0%b7%8a%e0%b6%ad%e0%b7%92%e0%b6%9a%e0%b7%94%e0%b6%b8%e0%b7%8f%e0%b6%bb%e0%b6%9c%e0%b7%9a-%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/173/"
}