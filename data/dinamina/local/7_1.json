{
       "Source": "dinamina",
       "Timestamp": "October 11, 2023 1:00 am",
       "Headline": "හයිලෙවල් පාරේ යතුරුපැදි පදිමින් යකා නැටූ හතර දෙනා කොටු",
       "News Content": "අන්තර්ජාලයෙන් සම්බන්ධ වී මුදල් ඔට්ටුවට අනතුරුදායක අයුරින් යතුරුපැදි ධාවනයේ යෙදුණු තරුණයන් සිවු දෙනකු යතුරුපැදි හතක් සමඟ අත්අඩංගුවට ගත් බව මහරගම පොලිසිය කියයි.\n\nපන්නිපිටිය හයිලෙවල් මාර්ගයේ මධ්‍යම රාත්‍රියේ තරගයට ඒ මේ අත අධික වේගයෙන් යතුරුපැදි ධාවනය කරන පිරිසක් පිළිබඳව මහරගම පොලිසියේ ස්ථානාධිපති ජී.සී. රාජපක්ෂ මහතාට ලද තොරතුරකට අනුව විශේෂ පොලිස් කණ්ඩායමක් එම ප්‍රදේශයට පිටත් කර හැර පිරිස අත්අඩංගුවට ගනු ලැබූ බව පොලිසිය කියයි.\n\nඑහිදි තරුණයන් කිහිපදෙනකු යතුරුපැදිවලින් පලාගිය අතර තවත් තරුණයන් කිහිපදෙනෙකු තම යතුරුපැදි අත්හැර පලා ගිය බව පොලිසිය කියයි. පොලිස් අත්තඩංගුවට පත් තරුණයන් බණ්ඩාරගම, පාණදුර, රාවතාවත්ත සහ මොරටුව පදිංචිකරුවන්ය.\n\nසැකකාර තරුණයන් සහ යතුරුපැදි නුගේගොඩ මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nමහරගම පොලිසියේ ස්ථානාධිපති ප්‍රධාන පොලිස් පරීක්ෂක ජී.සී. රාජපක්ෂ මහතාගේ උපදෙස් මත රථවාහන අංශයේ පොලිස් සැරයන් (56816) වික්‍රමතුංග (63687) සුගත් පොලිස් කොස්තාපල් (9838) හේමනායක මහත්වරු පරීක්ෂණ පවත්වති.",
       "URL": "https://www.dinamina.lk/2023/10/11/local/29638/%e0%b7%84%e0%b6%ba%e0%b7%92%e0%b6%bd%e0%b7%99%e0%b7%80%e0%b6%bd%e0%b7%8a-%e0%b6%b4%e0%b7%8f%e0%b6%bb%e0%b7%9a-%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92/",
       "Category": "local",
       "Parent URL": "https://www.dinamina.lk/category/local//page/7/"
}