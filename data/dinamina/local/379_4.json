{
       "Source": "dinamina",
       "Timestamp": "July 14, 2023 12:12 pm",
       "Headline": "හෙට සිට බණ්ඩි පොහොර රු.1000කින් අඩු කෙරේ",
       "News Content": "බණ්ඩි පොහොර හෙවත් MOP පොහොර කිලෝග්‍රෑම් 50ක මිටියක මිල හෙට(15) සිට රුපියල් 1000කින් අඩු කරන බව කෘෂිකර්ම අමාත්‍ය මහින්ද අමරවීර මහතා පැවසීය.\n\nපොළොන්නරුව දිස්ත්‍රික් ලේකම් කාර්යාලයේ දී අද (14) පෙරවරුවේ පැවති දිස්ත්‍රික් සංවර්ධන කමිටු රැස්වීම අමතමින් අමාත්‍යවරයා මේ බව සඳහන් කළේය.\n\nමෙම කන්නය ආරම්භ වන විට රුපියල් 22,000 ඉක්මවා පැවති MOP පොහොර මිල රජය විසින් රුපියල් 19,500ට අඩු කරනු ලැබීය. එමෙන්ම යල කන්නය ආරම්භයේදීම එම පොහොර මිල තවත් රුපියල් 4500කින් අඩු කිරීමට රජය පියවර ගත්තේය. ඒ අනුව මේ වන විට ගොවිජන සේවා මධ්‍යස්ථාන මඟින් රුපියල් 15,000ක් බැගින් අලෙවි කරන MOP පොහොර මිල හෙට සිට රුපියල් 14,000 දක්වා අඩු වන බව කෘෂිකර්ම අමාත්‍යවරයා සඳහන් කළේය.\n\nගොවීන්ට හෙට සිටම එම මිලට ගොවිජන සේවා මධ්‍යස්ථාන වෙතින් පොහොර ලබා ගැනීමට අවස්ථාව සලසා දී තිබේ.",
       "URL": "https://www.dinamina.lk/2023/07/14/local/6611/mop/",
       "Category": "local",
       "Parent URL": "https://www.dinamina.lk/category/local//page/379/"
}