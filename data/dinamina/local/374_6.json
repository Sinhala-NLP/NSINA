{
       "Source": "dinamina",
       "Timestamp": "July 17, 2023 1:00 am",
       "Headline": "ව්‍යාපාරික නිවෙසින් කෝටියක් කොල්ලකෑ කල්ලියේ මහ මොළා අල්ලයි",
       "News Content": "ඌරුබොක්ක පොලිස් වසමේ හීගොඩ හුලංකන්ද පාර ප්‍රදේශයේ ඌරුබොක්ක ප්‍රදේශයේ ව්‍යාපාරිකයකුට අයත් නිවසකට පසුගිය ජුනි 11 දින පුද්ගලයන් හතර දෙනෙකු මුව ආවරණ පැළැඳ ඇතුළු වී ගිනි පෙන්වා නිවැසියන් බිය ගන්වා එක්කෝටි එක්ලක්ෂ අනුතුන්දහසක (10193000.00) මුදල්, ස්වරණාභරණ පැහැර ගැනීමේ කොල්ලයේ ප්‍රධාන සැකකරු ගිනි අවියක්, ව්‍යාජ හැඳුනුම්පතක් සමඟ පෙරේදා (15) දින අත්අඩංගුවට ගත් බවට ඌරුබොක්ක පොලීසිය පවසයි.\nමෙසේ අත්අඩංගුවට ගෙන ඇත්තේ ඕමල්පේ, ගරහිංගොඩ ප්‍රදේශයේ පදිංචි වයස අවුරුදු 54 ක පුද්ගලයෙකි. පසුගිය ජුනි 11 දින දහවල් හීගොඩ, හුලංකන්ද පාර පිහිටි ව්‍යාපාරිකයාගේ නිවසට පුද්ගලයන් හතර දෙනෙකු ඇතුළු වී ගිනි අවි හා පිහි පෙන්වා නිවැසියන් බිය ගන්වා මුදල් රුපියල් අනු අටලක්ෂ පනස් දහසක් (9850000.00) හා රන් භාණ්ඩ ඇතුළුව රුපියල් එක්කෝටි එක්ලක්ෂ අනුතුන්දහසක් පැහැර ගෙන මෝටර් රථයකින් පලා ගිය ගොස් තිබූ අතර සිද්ධිය පිළිබඳ විමර්ශන සිදු කිරීමෙන් අනතුරුව කොල්ලයට පැමිණි මෝටර් රථය හා කොල්ලයට පැමිණි පුද්ගලයන් දෙදෙනෙකු හා ප්‍රධාන සැකකරුගේ බිරිඳ සමඟ සැකකරුවන් තුන්දෙනකු මීට පෙර අත්අඩංගුවට ගෙන රක්ෂිත බන්ධනාගාර ගත කර ඇත.\nපැහැර ගන්නා ලද මුදල්වලින් රුපියල් විසිහතර ලක්ෂ අනු නවදහසක (2499000.00) මුදලක් හා රන්භාණ්ඩ වලින් සැකකරුවන් සන්තකයේ තිබී සොයා ගෙන තිබුණි. මංකොල්ලය සැලසුම් කළ හා පැමිණි ප්‍රධාන සැකකරු පොලීසිය මඟ හැර සැඟව සිටියදී ඕමල්ප ප්‍රදේශයේදී අත්අඩංගුවට ගත් බවත් ඔහු සන්තකයේ තිබී මංකොල්ලයට රැගෙන ආ ගිනි අවි දෙකෙන් එකක් නිවස පිටුපස වළදමා තිබියදී පොලීසිය විසින් සොයා ගෙන තිබුණි.\nඑම ගිණි අවිය මෙරට නිෂ්පාදිත ගල්කටස් වර්ගයේ ගිනි අවියක් බවත් බෝර 12 පතොරොම් යෙදිය හැකි අවියක් බවට පොලීසිය පවසයි. ගිනි අවියට යොදන බෝර 12 ජීව පතොරොමක්,මුදල් රුපියල් දෙලක්ෂ පනස්දහසක්, පැහැර ගන්නා ලද මුදල් වලින් මිලදී ගත් රුපියල් එක්ලක්ෂ අනුපන්දහසක් (195000.00) වටිනා රන්මාලයක්,ස්මාට් ජංගම දුරකථයක් හා තවත් ජංගම දුරකථනයක් සැකකරු සන්තකයේ තිබී සොයා ගත් බවට පොලීසිය පැවැසීය. සැකකරු මාතර,උයන්වත්ත ප්‍රදේශයේ ලිපිනයක් සහිත උපන් දිනය වෙනස් කර කලුවාදේවගේ පේමරත්න නමින් ව්‍යාජ ජාතික හැඳුනුම්පතක් සකස් කර එය භාවිතා කරමින් පොලීසිය නොමග යවා ඇති බවට විමර්ශනවලදී අනාවරණය වූ බව පොලීසිය පැවැසිය. සැකකරු රුපියල් ලක්ෂයක මුදලක් ප්‍රදේශයේ වෙනත් පුද්ගලයෙකුට අත මාරුවට ලබාදී තිබියදී සොයා ගත් බවටත් සැකකරුට ගාල්ල අධිකරණයෙන් නිකුත් කළ විවෘත වරෙන්තුවක් හා ඇඹිලිපිටිය අධිකරණයෙන් නිකුත් කළ දින වරෙන්තු තුනක් ද ඇති බවට පොලීසිය පවසයි.\nසහකාර පොලිස් අධිකාරි මාතර 6 ලාල් චන්ද්‍රසිරි මහතාගේ උපදෙස් මත ඌරුබොක්ක පොලිස් ස්ථානාධිපති ප්‍රධාන පොලිස් පරික්ෂක ටී.පී.ඩබ්.පල්ලියගුරුගේ මහතාගේ අධික්ෂණය යටතේ පොලිස් පරික්ෂක විජිතානන්ද මහතාගේ මූලිකත්වයෙන් අපරාධ අංශයේ ස්ථානාධිපති උප පොලිස් පරික්ෂක පතිරත්න,සැරයන් 68868 සඳරුවන්,සැරයන් 40629 ප්‍රදීප්,සැරයන් 19604 සමන්,කොස්තාපල් 78230 ධනුෂ්ක,පොලිස් කොස්තාපල් රියදුරු 103081 ඉන්ද්‍රජිත් යන නිළධාරින් වැටලීම සදහා සහභාගි වූහ.\n\nඌරුබොක්ක විශේෂ ඒ. පී. දයාචන්ද්‍ර",
       "URL": "https://www.dinamina.lk/2023/07/17/local/6940/%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b7%92%e0%b6%9a-%e0%b6%b1%e0%b7%92%e0%b7%80%e0%b7%99%e0%b7%83%e0%b7%92%e0%b6%b1%e0%b7%8a-%e0%b6%9a%e0%b7%9d%e0%b6%a7%e0%b7%92/",
       "Category": "local",
       "Parent URL": "https://www.dinamina.lk/category/local//page/374/"
}