{
       "Source": "dinamina",
       "Timestamp": "September 23, 2023 1:08 am",
       "Headline": "වයඹ පොලිස් ස්ථාන 69කින්   37කට අදාළ ඉඩම් අයිති   ගැට­ලු­ව­ලට කඩි­නම් විස­ඳුම්",
       "News Content": "වයඹ පළාතේ පොලිස් ස්ථාන 69කින් 37කට අදාළව ඉඩම් අයිතිය සම්බන්ධ පැවැති ගැටලුවලට කඩිනම් විසඳුම් ලබාදීමට වයඹ පළාත් ආණ්ඩුකාර ලක්ෂ්මන් යාපා අබේවර්ධන මහතා පසුගියදා පියවර ගත්තේය.\n\nවයඹ පළාතේ පොලිස් ස්ථානයන්හි ඉඩම් ගැටලුව සම්බන්ධයෙන් වයඹ පළාත් නියෝජ්‍ය පොලිස්පති කිත්සිරි ජයලත් මහතා ප්‍රමුඛ උසස් පොලිස් නිලධාරීන් සහ ආණ්ඩුකාරවරයා අතර පැවැති සාකච්ඡාවක දී ආණ්ඩුකාරවරයා විසින් ඒ ගැන සොයා බලා විසඳුම් ලබාදීමට වයඹ පළාත් ප්‍රධාන ලේකම් රංජිත් ආරියරත්න මහතා ඇතුළු පළාත් අමාත්‍යාංශ ලේකම්වරුන්ගේ ප්‍රධානත්වයෙන් කමිටුවක් පත්කර මාස දෙකක් ඇතුළත විසඳුම් ලබා දෙන ලෙස කමිටුවට නියම කළේය.\n\nඒ අනුව ඇතැම් පොලිස් ස්ථානයන්හි ඉඩම් සම්බන්ධයෙන් ආණ්ඩුකාරවරයාගේ සෘජු මැදිහත්වීමෙන් සහ කමිටුව දුන් විසඳුම් අනුව වයඹ පළාතේ පුත්තලම සහ කුරුණෑගල දිස්ත්‍රික්කයන්හි පිහිටි පොලිස් ස්ථාන 69න් 37ක පැවැති ඉඩම් ගැටලුවලට මෙලෙස විසඳුම් ලබාදීමට ආණ්ඩුකාරවරයා කටයුතු කළේය.\n\nවසර 40කටත් එහි දිව ගිය ඉඩම් ගැටලු පැවැති අතර වත්මන් ආණ්ඩුකාරවරයා විසින් ඊට කඩිනම් විසඳුම් ලබාදීම ගැන පොලිස් නිලධාරීන් සිය ප්‍රශංසාව පළ කළහ. මීට අමතරව ස්ථාපිත පොලිස් ස්ථානයන්හි අඩු පාඩු, ප්‍රධාන නගරයට දුර පිහිටීම් හා විශේෂයෙන්ම සංචාරක කලාපයන්හි ස්ථාන ගැන මෙහිදී සාකච්ඡාවට ලක් කෙරිණි.",
       "URL": "https://www.dinamina.lk/2023/09/23/local/24668/%e0%b7%80%e0%b6%ba%e0%b6%b9-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b7%83%e0%b7%8a%e0%b6%ae%e0%b7%8f%e0%b6%b1-69%e0%b6%9a%e0%b7%92%e0%b6%b1%e0%b7%8a-37%e0%b6%9a%e0%b6%a7-%e0%b6%85/",
       "Category": "local",
       "Parent URL": "https://www.dinamina.lk/category/local//page/79/"
}