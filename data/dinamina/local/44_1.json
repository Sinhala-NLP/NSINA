{
       "Source": "dinamina",
       "Timestamp": "October 2, 2023 2:45 pm",
       "Headline": "කාසල්රි සහ මවුස්සා කැලේ ජලාශ පිටාර මට්ටමට ආසන්න වෙයි",
       "News Content": "කාසල්රි සහ මවුස්සාකැලේ ඉහල ජල පෝෂක ප්‍රදේශවලට තවදුරටත් ඇද හැලෙන අධික වර්ෂාව හේතුවෙන් එම ජලාශයන් දෙකෙහි ජල මට්ටම පිටාර මට්ටමට ඉතා ආසන්න වෙමින් පවතින බව ජලාශයන් භාර ඉංජිනේරුවරුන් පවසයි\n\nකාසල්රි ජලාශයේ ජලාශ වේල්ලේ උස අඩි 155 ක් වන අතර ,(02) දින උදැසන වන විට එම ජලාශයේ ජල මට්ටම අඩි 140 දක්වා ඉහල ගොස් ඇති බවත්, මවුස්සාකැලේ ජලාශයේ ජලාශ වේල්ලේ උස අඩි 120 ක් වන අතර ,එම ජලාශයේ ජල මට්ටම අඩි 108 දක්වා ඉහල ගොස් තිබිණි.\n\nජලාශ දෙකේම ජල ධාරිතාව 90% දක්වා ඉහල ගොස් ඇති නිසා විමලසුරෙන්ද්‍ර , ලක්ෂපාන , නව ලක්ෂපාන , පොල්පිටිය සහ කැනියොන් යන ජල  විදුලි බලාගාරවල විදුලි උත්පාදනය උපරිම ධාරිතාවෙන් සිදු කරන බවත්, පවතින අධික වර්ෂාව තව දින කිහිපයක් පැවතිය හොත් එම ජලාශ දෙකේම ජල ධාරිතාව පිටාර මට්ටමට පැමිණිය හැකි බව ජලාශ භාර ඉංජිනේරුවන් වැඩිදුරටත් පැවසිය.\n\n",
       "URL": "https://www.dinamina.lk/2023/10/02/breaking-news/27108/%e0%b6%9a%e0%b7%8f%e0%b7%83%e0%b6%bd%e0%b7%8a%e0%b6%bb%e0%b7%92-%e0%b7%83%e0%b7%84-%e0%b6%b8%e0%b7%80%e0%b7%94%e0%b7%83%e0%b7%8a%e0%b7%83%e0%b7%8f-%e0%b6%9a%e0%b7%90%e0%b6%bd%e0%b7%9a-%e0%b6%a2/",
       "Category": "local",
       "Parent URL": "https://www.dinamina.lk/category/local//page/44/"
}