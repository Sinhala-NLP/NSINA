{
       "Source": "dinamina",
       "Timestamp": "August 8, 2023 3:49 am",
       "Headline": "සිරස්ව ඉහළට ගිය යානය අංශක 180කින් පහළට හැරී මුහුණත බිම ඇනෙයි ගුවනට නංවා විනාඩි 2කින් ගුවන් යානය කඩා වැටී නියමුවා ඉංජිනේරුවා මරුට",
       "News Content": "චීන වරාය ගුවන් හමුදා විද්‍යා පීඨ කඳවුරේ පුහුණු වීම සඳහා යොදා ගන්නා ලද සැහැල්ලු ගුවන්යානයක් ගුවන්ගත වී විනාඩි දෙකක් යෑමට මත්තෙන් නැවත ආපසු අංශක එකසිය අසූවක ආනතියකින් හැරවී බිමට පතිත වීමෙන් එහි ගමන්ගත් ගුවන් නියමුවා සහ ගුවන් හමුදා ඉංජිනේරුවරයා ඊයේ (08) ජීවිතක්ෂයට පත්ව තිබේ.\n\nමේ ගුවන් නියමුවා පසුගිය යුද සමයේ ඉතාමත් විශිෂ්ට අයුරින් සතුරු ඉලක්ක ලබා ගනිමින් සක්‍රියව යුද්ධයට දායක වූ අභීත විරුවෙකි. 2012 වර්ෂයේදී ද මේ ගුවන් නියමුවා හැසිරවූ මිග් 27 ප්‍රහාරක යානයක් දුම්මලසූරිය ප්‍රදේශයේදී අනතුරකට පත් වුවද මොහු පැරෂුටයක් ආධාරයෙන් සිය ජීවිතය බේරා ගත්තේය.\n\nමේ අනපේක්ෂිත අනතුරෙන් මියගොස් ඇත්තේ ගුවන් නියමු තරිඳු හේරත් සහ ඉංජිනේරු මධුසංඛ වර්ණසූරිය යන දෙදෙනාය.\nශ්‍රී ලංකා ගුවන් හමුදා මාධ්‍ය ප්‍රකාශක ගෘප් කපිතාන් දුෂාන් විජේසිංහ මහතා දිනමිණට පැවසූවේ, ගුවන් හමුදා චීන වරාය විද්‍යා පීඨයේ පිහිටි අංක 01 පියාසර පුහුණු පක්ෂාංගයේ ගුවන් නියමුවන් පුහුණු කිරීම සඳහා යොදාගනු ලබන PT 6 වර්ගයේ ගුවන් යානය පෙරවරු 11.25ට ගුවන් ගත වී ඇති බවත් පෙරවරු 11.27ට පමණ අනතුරට ලක්ව ඇති බවත්ය.\nගුවන්යානය ධාවන පථයෙන් මඳ දුරක් ඉහළට ගිය අවස්ථාවේදී‍ ත්‍රිකුණාමලය, චීන වරාය ගුවන් හමුදා කඳවුර භූමියට මෙම ගුවන්යානය එකවර කඩා වැටී තිබේ.\nධාවන පථයෙන් ඉහළට ඔසවා විනාඩි දෙකක පමණ කාලයක් ඇතුළත ගුවන්යානය කඩා වැටී ඇති බවට මූලික පරීක්ෂණවලදී ද අනාවරණය වී තිබේ.\nගුවන් හමුදාපති එයාර් මාර්ෂල් උදේනි රාජපක්ෂ මහතා විසින් අදාළ අනතුර පිළිබඳ විමර්ශනය කිරීමට විශේෂ පරීක්ෂණ කමිටුවක් ද පත්කර ඇති බව ගුවන් හමුදා මාධ්‍ය ප්‍රකාශකවරයා පැවසීය.\n\nමේ අනතුරින් ජීවිතක්ෂයට පත්වූ විංග් කමාන්ඩර් තරිඳු හේරත් මහතා කුරුණෑගල මලියදේව මහා විද්‍යාලයේ ආදිසිසුවකු වන අතර ඔහු 2006 වර්ෂයේ ගුවන් නියමුවකු වශයෙන් ශ්‍රී ලංකා ගුවන් හමුදාවට එක්ව තිබේ. ඒ මහතා දරුවන් තිදෙනකුගේ පියෙකි.\n\nමේ අතර ජීවිතක්ෂයට පත්වූ ෆ්ලයින් නිලධාරී මධුසංඛ වර්ණසූරිය මහතා කුරුණෑගල සාන්ත ආනා විද්‍යාලයේ ආදිසිසුවකු වන අතර ඔහු 2017 වසරේදී කොතලාවල ආරක්ෂක විශ්වවිද්‍යාලයට බැඳී ගුවන්යානා ඉංජිනේරුවකු වශයෙන් ගුවන් හමුදාවට එක්ව තිබේ.\n\nයානයේ සිදු කරන ලද අලුත්වැඩියාවකින් පසු පරීක්ෂණ පියාසැරියක් සිදු කරද්දී මෙම අනතුර සිදුව ඇති අතර අනතුරින් බරපතළ තුවාල ලබා තිබූ ගුවන් නියමුවා සහ ගුවන් හමුදා ඉංජිනේරුවරයා ත්‍රිකුණාමලය රෝහලට ඇතුළත් කරන විට ද මියගොස් ඇති බව රෝහල් ආරංචි මාර්ග සඳහන් කරයි.\n\nරක්ෂණ ශ්‍රියන්ත, මහින්ද අලුත්ගෙදර, කන්තලේ සමූහ – සුමිත්‍රා කුමාරිහාමි, ත්‍රිකුණාමල දිස්ත්‍රික් සමූහ –\nඑම්.ජී. ප්‍රියාන් මලින්ද\n\n",
       "URL": "https://www.dinamina.lk/2023/08/08/local/12458/%e0%b7%83%e0%b7%92%e0%b6%bb%e0%b7%83%e0%b7%8a%e0%b7%80-%e0%b6%89%e0%b7%84%e0%b7%85%e0%b6%a7-%e0%b6%9c%e0%b7%92%e0%b6%ba-%e0%b6%ba%e0%b7%8f%e0%b6%b1%e0%b6%ba-%e0%b6%85%e0%b6%82%e0%b7%81%e0%b6%9a-180/",
       "Category": "local",
       "Parent URL": "https://www.dinamina.lk/category/local//page/273/"
}