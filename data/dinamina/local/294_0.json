{
       "Source": "dinamina",
       "Timestamp": "August 3, 2023 1:40 am",
       "Headline": "සමනලගම ඉගෙන ගන්න රිත්මිණිටත් නෙත්සිළුටත් පිහිටක් වන්න",
       "News Content": "පපුවේ සිදුරු ඇතිව ප්‍රතිකාර ලබමින් ඉගෙන ගන්නා දරුවන් දෙදෙනකු සම්බන්ධව සමනලගම විදුහලෙන් වාර්තා වේ. අඟුණකොළපැලැස්ස කොට්ඨාස අධ්‍යාපන කාර්යාලයට අයත් සමනලගම විදුහලේ දෙවන සහ තුන්වන ශ්‍රේණිවල මේ දරුවන් දෙදෙනා අධ්‍යාපනය ලබති. මේ දරුවන් දෙදෙනාට අවශ්‍ය ප්‍රතිකාර මෙන් ආහාරපාන දීමට දැඩි අගහිඟකම් මැද මවුපියන් දරන්නේ අපමණ වෙහෙසකි. දෙක වසරෙහි ඉගෙනුම ලබන රිත්මිණි පවන්‍යා සහ තුන වසරෙහි ඉගෙනුම ලබන යලිඳු නෙත්සිළු මෙලෙස පපුවේ සිදුරු ඇතිව දිර්ඝ කාලීනව ප්‍රතිකාර ලබන බව මවුපියෝ සඳහන් කරති.\n\nරිත්මිණිගේ මව වන ප්‍රිතිකා මනෝහාරි මහත්මිය තම දියණිය මුහුණදී ඇති මේ තත්ත්වය ගැන මෙලෙස කියා සිටියාය.\n\n“මගේ දුවට පපුවේ සිදුරු දෙකක් තියෙනවා කියලා වෛද්‍යවරුන් කිවුවා. ඒ සඳහා දැන් හම්බන්තොට මහ රෝහලෙන් ප්‍රතිකාර ගන්නවා. මගේ මහත්තයා කුලී වැඩ කරලා තමයි අප ජීවත් කරවන්නේ. දුවට වුවමනා බෙහෙත් ගන්නත්, වුවමනා කෑම දෙන්නත් සල්ලි නෑ. දුවට දවසකට බිත්තර එක හමාරක්වත් දෙන්න කියලා තමයි වෛද්‍යවරුන් කියලා තියෙන්නේ. ඒත් ඒ දේවල් කරන්න අපට සල්ලි නෑ. දුවගේ මේ ලෙඩෙත් එක්ක අපි අන්ත අසරණ වෙලා ඉන්නෙ.”\n\nනෙත්සිළුගේ මව වන කාන්ති මහත්මිය ද පුතු ගැන මෙසේ කීවාය.\n\n“මගේ පුතාගේ පපුවේ සිදුරක් තියෙනවා කියලා වෛද්‍යවරුන් කියලා තියෙනවා. ඒකට හම්බන්තොට මහ ඉස්පිරිතාලෙන් දැනට ප්‍රතිකාර ගන්නවා. පුතාගේ තාත්තා ජීවත් වෙන්න කුලී වැඩ තමයි කරන්නේ. ඉස්පිරිතාලෙ නැති බෙහෙත් පිටිනුත් ගන්න වෙනවා. පුතාට ගුණ කෑම දෙන්න කියලා වෛද්‍යවරුන් නිර්දේශ කර තියෙනවා. කොහොම හරි දරුවන්ට උගන්නන්නත් ඕනෙ. අපේ දුප්පත්කම මේ සේරටම හරස් වෙලා.”\n\nමේ සම්බන්ධව සමනලගම විදුහලේ විදුහල්පති ආර්. ඩබ්. පියදාස මහතාගෙන් කළ විමසීමකදී ඒ මහතා කියා සිටියේ මෙවැන්නකි.\n\n“මේ පාසලේ දෙක සහ තුන වසරවල සිසුවෙක් සහ සිසුවියක් හෘද වස්තුවේ කිසියම් රෝගී තත්ත්වයක් හේතුවෙන් ප්‍රතිකාර ලබමින් අධ්‍යාපන කටයුතුවල නියැළී සිටිනවා. මේ දෙන්නාගේ අදාළ වෛද්‍ය වාර්තා පවා පාසලට ගෙනැවිත් පෙන්නලා තියෙනවා. මේ දරුවන් ගැන ඒ ඒ පන්ති භාර ගුරුවරුන් විශේෂ අවධානයක් යොමු කර තිබෙනවා.”\n\nලුණම සමූහ – සනත් ගමගේ",
       "URL": "https://www.dinamina.lk/2023/08/03/local/11220/%e0%b7%83%e0%b6%b8%e0%b6%b1%e0%b6%bd%e0%b6%9c%e0%b6%b8-%e0%b6%89%e0%b6%9c%e0%b7%99%e0%b6%b1-%e0%b6%9c%e0%b6%b1%e0%b7%8a%e0%b6%b1-%e0%b6%bb%e0%b7%92%e0%b6%ad%e0%b7%8a%e0%b6%b8%e0%b7%92%e0%b6%ab/",
       "Category": "local",
       "Parent URL": "https://www.dinamina.lk/category/local//page/294/"
}