{
       "Source": "dinamina",
       "Timestamp": "August 28, 2023 12:14 am",
       "Headline": "රජයේ වාහන ගැන පුළුල් සමීක්ෂණයක්",
       "News Content": "රජයේ අමාත්‍යායංශ, දෙපාර්තමේන්තු, ව්‍යවස්ථාපිත මණ්ඩල හා පළාත් සභා සහ පළාත් පාලන ආයතනවල තිබෙන වාහන පිළිබඳ තොරතුරු එක් තැනකට ලබා ගැනීමේ අරමුණින් සමීක්ෂණයක් සිදු කිරීමට මුදල් අමාත්‍යාංශය තීරණය කර තිබේ. ඉතා සරල තාක්ෂණික ක්‍රමවේදයක් ඔස්සේ තම ආයතනවල තිබෙන වාහන පිළිබඳ තොරතුරු මහා භාණ්ඩාගරයට ලබා ගත හැකි අයුරින් මේ සඳහා නව පරිගණක මෘදුකාංගයක් සකස් කොට තිබේ.\nමෙම මෘදුකාංගයට සෑම ආයතනයකම වාහන පිළිබඳ තොරතුරු ඇතුළත් කිරීමට කටයුතු කරන්නැයි දැනටමත් දැනුම්දී ඇතැයි මුදල් අමාත්‍යංශයේ ලේකම් කේ. එම්. මහින්ද සිරිවර්ධන මහතා ප්‍රකාශ කළේය.\n\nමීට ප්‍රථම රජයේ වාහන පිළිබඳ සංගණනයක් 2015න් පසු ආරම්භ කොට වාහන ලේඛන ගත කිරීමක් මුදල් අමාත්‍යංශයේ කොම්පෝලර් දෙපාර්තමේන්තුව වෙත ලබා ගෙන තිබේ.\n\nඑලෙස ලබා ගත් තොරතුරුවලට පරිබාහිරව කඩිනමින් රජයේ වාහන පිළිබඳ තොරතුරු මෙවර ලබා ගැනීමට නියමිතය.\n\nඅව්වට වේලෙමින් වැස්සට තෙමෙමින් රජයේ ආයතනවල තැන් තැන්වල දිරාපත්වන රථ වාහන ප්‍රමාණය කොපමණදැයි හෝ භාවිතයට ගත හැකි රථ වාහන කොපමණදැයි යන්න පිළිබඳ නිවැරැදි ගණන් බැලීමක් සිදු කිරීම මෙවර සංගණනයේ අරමුණ වී තිබෙන බවද මුදල් ලේකම්වරයා කීය.\nපසුගිය සංගණනයේදී රජයේ වාහන අසූ දහසක් පමණ තිබෙන බවට සොයගෙන තිබුණි. මධ්‍යම රජය සතු ආයතනවල මෙන්ම පළාත් සභා හා පළාත් පාලන ආයතන සතු වාහන පිළිබඳ ද මෙවර විධිමත්ව සොයා බලා තොරතුරු එක්රැස් කර ගැනීමට ක්‍රියා කරන බව ලේකම්වරයා සඳහන් කළේය.\n\nජයසිරි මුණසිංහ",
       "URL": "https://www.dinamina.lk/2023/08/28/local/17729/%e0%b6%bb%e0%b6%a2%e0%b6%ba%e0%b7%9a-%e0%b7%80%e0%b7%8f%e0%b7%84%e0%b6%b1-%e0%b6%9c%e0%b7%90%e0%b6%b1-%e0%b6%b4%e0%b7%94%e0%b7%85%e0%b7%94%e0%b6%bd%e0%b7%8a-%e0%b7%83%e0%b6%b8%e0%b7%93%e0%b6%9a/",
       "Category": "local",
       "Parent URL": "https://www.dinamina.lk/category/local//page/186/"
}