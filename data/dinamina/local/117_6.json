{
       "Source": "dinamina",
       "Timestamp": "September 14, 2023 2:31 am",
       "Headline": "ක්‍රීඩාවට හපන් මහේෂිට ඉදිරියට යන්න අත දෙන්න",
       "News Content": "“පසුගිය 05, 06, 07 සහ 08 දිනවල පැවැත්වූ මධ්‍යම පළාත් පාසල් මලල ක්‍රීඩා තරගාවලියට මම සහභාගි වුණා. මීටර් හාරසියයෙන් මට සමස්ත ලංකා තරගවලට යන්න අවස්ථාව ලැබුණා. ඉදිරියේදී තවත් තරග කිහිපයක්ම තියෙනවා. මේ තරගවලට සහභාගි වීමට ඇඳුම් වගේම සපත්තු ජෝඩුවක් නෑ. දැනට මම පාවිච්චි කරන්නේ 07 වසරේදී ගත් සපත්තු ජෝඩුවක්. ඒක කැඩිලා තියෙන්නේ. ක්‍රීඩාවට ලැදි කාගෙන් හරි මම ඉල්ලා සිටිනවා, මට සපත්තු ජෝඩුවකුයි ක්‍රීඩා ඇඳුම් කට්ටලයකුයි අරන් දෙන්න කියලා.” යැයි මේ කාරුණික ඉල්ලීම කළේ මෙවර සාමාන්‍ය පෙළ විභාගයට පෙනී සිට ප්‍රතිඵල අපේක්ෂාවෙන් පසුවන මහේෂි තලාගොඩ ක්‍රීඩිකාවයි.\n\nඇය පදිංචිව සිටින්නේ කටුගස්තොට, හල්ලොලුව, පල්ලේගම ග්‍රාමයේය. කුඩා කාලයේ පටන් මලල ක්‍රීඩාව කෙරෙහි දැඩි ඇල්මක් දක්වන මහේෂි ජයග්‍රහණ රැසක් අත්කරගෙන සිටියත්, පවතින ආර්ථික අපහසුතා සමඟ අද වන විට ඇයට මලල ක්‍රීඩාවෙන් සමුගැනීමට සිදුව ඇති බව ඇය පැවැසුවාය. අඩු ආදායම්ලාභී පවුලක උපන් මහේෂිගේ පියා පෙදෙරේරු රැකියාව කළත් 2019දී පලංචියකින් වැටී අතක අස්ථියක් බිඳී යෑම නිසා අද වන විට රැකියාවක් කර ගැනීමට නොහැකිව පසුවේ.\n\nමලල ක්‍රීඩාවට දැඩි ලෙස ඇලුම් කරන මහේෂි තමන් ලද ජයග්‍රහණ පිළිබඳවත්, ක්‍රීඩාවෙන් ඉදිරියට යෑමට ඇති බාධා පිළිබඳවත් මෙලෙස අදහස් දැක්වූවාය.\n\n“මම 2022 මහනුවර දිස්ත්‍රික් මලල ක්‍රීඩා තරගාවලියේදී මීටර් 400, 800 සහ 400 කඩුලු යන ඉසව් තුනෙන්ම පළමු වෙනි ස්ථාන හිමි කරගෙන තරගාවලියේ දක්ෂතම ක්‍රීඩිකාව බවට පත් වුණා. කටුගස්තොට අධ්‍යාපන කලාපයේ 2023 මලල ක්‍රීඩා තරගාවලියේදී මීටර් 400 ඉසව්වෙන් පළමු ස්ථානයත්, මීටර් 800න් දෙවන ස්ථානයත්, මීටර් 400 කඩුලු පැනීමේ ඉසව්වෙන් පළමු ස්ථානයත් දිනා ගත්තා. කඩුලු පැනීමේ ඉසව්වේ වසර පහකට පෙර පැවති වාර්තාව අලුත් කළා.”\n\nමහේෂිගේ මව වන ඉනෝකා කුමාරි මහත්මිය\n\n“මගේ දුව මලල ක්‍රීඩාවලට හරිම කැමතියි. ඒත් එයාට අවශ්‍ය පෝෂණය අඩංගු කෑම ටිකක්වත් අපට දෙන්න විදියක් නෑ. හල්ලොලුව ඉස්කෝලේ එයාට පුහුණු වෙන්න විදියක් නෑ. ඒකේ තියෙන පිට්ටනිය පුංචියි. ඒ නිසා දුව එක්කරගෙන බෝගම්බර යන්න ඕනෙ. දුවට තියෙන අඩුපාඩු ගැන අපට කියන්න කිසි කෙනෙක් නෑ. එයා ක්‍රීඩාවෙන් ඉහළට ගිහින් රටට කීර්තියක් අත්කර දෙනවා කියලා අපි එක්ක නිතරම කියනවා. ඒ වෙලාවට අපට හරිම දුකයි. ඉතින් අපි ගැන බලලා දුවට යම්කිසි උපකාරයක් කරනවා නම් හොඳයි කියලා තමයි කියන්න තියෙන්නේ.”\n\nමහේෂිගේ පුහුණුකරු ලෙස කටයුතු කරන හල්ලොලුව නවෝද්‍යා විදුහලේ ආචාර්ය ලසිත ගම්ලත්ගේ මහතා ද මෙහිදී අදහස් දැක්වීය.\n\n“මේ දරුවා ගැන මම අවධානය යොමු කරන්න පටන් ගත්තේ හය වසරෙදි. මුල් අවදියේ කිසිම ජයග්‍රහණයක් හිමි කර ගත්තේ නෑ. ඒත් එයා කිසිම අවස්ථාවක ආපස්සට යන්න කැමැති දරුවෙක් නෙමෙයි. ඒ නිසා මම එයාගේ පස්සෙන්ම හිටියා. එහි ප්‍රතිඵලයක් විදියට තමයි මහේෂි අද මේ තරම් දුරක් ඇවිත් තියෙන්නේ. ඇය ඉගෙනුම ලබන පාසලේ පිට්ටනියේ තියෙන්නේ මීටර් 40යි. ඒකේ එයාට පුහුණුවීම් කරගෙන යන්න බෑ. ඒ නිසා බෝගම්බර ක්‍රීඩාංගණයට යනවා. ඉතින් මහේෂිට ඉදිරියටත් මේ ක්‍රීඩාවල නිරතවීමට වුවමනා ක්‍රීඩා ඇඳුම් කට්ටලයක්, සපත්තු ජෝඩුවක් අරන් දෙන්න කවුරු හරි ඉදිරිපත් වෙනවා නම් හොඳයි.”\n\nමලල ක්‍රීඩාවෙන් රටට කීර්තියක් අත්කර දීමට සිහින මවමින් සිටින මහේෂිගේ එම සිහිනය සැබෑවක් කර ගැනීමට ඔබට උපකාරයක් කළ හැකි නම් මහේෂිගේ මවගේ දුරකතන අංකය වන 075 -5877404ට කතා කර තොරතුරු විමසිය හැකිය.\n\nකටුගස්තොට සමූහ – එස්. ජී. විජේරත්න",
       "URL": "https://www.dinamina.lk/2023/09/14/local/22110/%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f%e0%b7%80%e0%b6%a7-%e0%b7%84%e0%b6%b4%e0%b6%b1%e0%b7%8a-%e0%b6%b8%e0%b7%84%e0%b7%9a%e0%b7%82%e0%b7%92%e0%b6%a7-%e0%b6%89%e0%b6%af/",
       "Category": "local",
       "Parent URL": "https://www.dinamina.lk/category/local//page/117/"
}