{
       "Source": "dinamina",
       "Timestamp": "July 12, 2023 1:00 am",
       "Headline": "එක්සත් ජාතීන්ගේ මෙරට නේවාසික සම්බන්ධීකාරක ධුරය මාර්ක් ඇන්ඩ්‍රෘට",
       "News Content": "එක්සත් ජාතීන්ගේ මෙරට නේවාසික සම්බන්ධීකාරක ලෙස මාර්ක් ඇන්ඩ්‍රෘ ෆ්‍රැන්චේ මහතා පත්කර තිබේ. පසුගිය 8දා සිට ක්‍රියාත්මක වන පරිදි මෙරට නේවාසික සම්බන්ධීකාරකවරයා වශයෙන් ඒ මහතා පත් කර තිබෙන අතර එක්සත් ජාතීන්ගේ මහලේකම් අන්තෝනියෝ ගුටරෙස් මහතා විසින් අදාළ පත් කිරීම සිදුකර ඇත.\n\nෆ්‍රැන්චේ මහතා වසර 24කට වැඩි කාලයක් එක්සත් ජාතීන්ගේ සංවිධානය වෙනුවෙන් සිය සේවය දී තිබෙන අතර මෙරට නේවාසික සම්බන්ධීකාරක වශයෙන් පත්වීමට පෙර වඩා හොඳ පාලනයක්, සාමය ගොඩනැඟීම සහ තිරසර වර්ධනය ප්‍රවර්ධනය කරමින් ලිබියාවේ එක්සත් ජාතීන්ගේ සංවර්ධන වැඩසටහනේ (UNDP) නේවාසික නියෝජිතයා ලෙස කටයුතු කර තිබේ.\n\nසාමය ගොඩනැඟීම වෙනුවෙන් ඒ මහතා ලෝකයේ රටවල් 50කට වැඩි ප්‍රමාණයක විවිධ ආයෝජන කර තිබෙන අතර 2008 සිට 2012 දක්වා හයිටිහි එක්සත් ජාතීන්ගේ සංවර්ධන වැඩසටහනේ නියෝජ්‍ය අධ්‍යක්ෂවරයා ලෙස පාලනය, නීතියේ ආධිපත්‍යය ප්‍රතිසංස්කරණය, ජීවනෝපාය වැඩිදියුණු කිරීම සහ පාරිසරික ආරක්ෂාව පිළිබඳව පශ්චාත් භූමිකම්පාවෙන් පසු යථා තත්ත්වයට පත්කිරීම හා ප්‍රතිසංස්කරණය කිරීමේ සන්දර්භය තුළ වැඩසටහන් ක්‍රියාත්මක කිරීම අධීක්ෂණය කර ඇත.\n\nමේ අතර ඒ මහතා 2004 වසරේ සිට 2008 වර්ෂය දක්වා ලතින් අමෙරිකාවේ සහ කැරිබියන් කලාපයේ ගැටුම් වැළැක්වීමේ වැඩසටහන් උපදේශකවරයකු ලෙස කටයුතු කර තිබේ.\n\nඒ මහතා ලන්ඩන් ආර්ථික විද්‍යා හා දේශපාලන විද්‍යා පාසලෙන් සංවර්ධන දේශපාලනය පිළිබඳ ශාස්ත්‍රපති උපාධි ද ලුන්ඩ් විශ්ව විද්‍යාලයෙන් යුරෝපීය කටයුතු පිළිබඳ ශාස්ත්‍රපති උපාධිය ද මොන්ට්‍රියල් යුනිවර්සිටියෙන් දේශපාලන විද්‍යාව පිළිබඳ විද්‍යාවේදී උපාධිය ද ලබාගෙන ඇත.",
       "URL": "https://www.dinamina.lk/2023/07/12/local/5806/%e0%b6%91%e0%b6%9a%e0%b7%8a%e0%b7%83%e0%b6%ad%e0%b7%8a-%e0%b6%a2%e0%b7%8f%e0%b6%ad%e0%b7%93%e0%b6%b1%e0%b7%8a%e0%b6%9c%e0%b7%9a-%e0%b6%b8%e0%b7%99%e0%b6%bb%e0%b6%a7-%e0%b6%b1%e0%b7%9a%e0%b7%80/",
       "Category": "local",
       "Parent URL": "https://www.dinamina.lk/category/local//page/391/"
}