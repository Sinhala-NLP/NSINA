{
       "Source": "dinamina",
       "Timestamp": "August 1, 2023 1:27 am",
       "Headline": "පශු වෛද්‍ය පර්යේෂණයේ සේවකයෝ රක්ෂණ වැඩවල මුදල් පොලියට දීමත් ජයටම",
       "News Content": "සත්ත්ව නිෂ්පාදන හා සෞඛ්‍ය දෙපාර්තමේන්තුවේ පශු වෛද්‍ය පර්යේෂණ ආයතනයේ ඇතැම් සේවකයන් රාජකාරී වේලාවේදී පෞද්ගලික ව්‍යාපාරික කටයුතුවල මෙන්ම රක්ෂණ ආයතන වල නියෝජිතයින් ලෙස සේවය කර ඇතැයි වාර්තා වේ.\nපෞද්ගලික රක්ෂණ ආයතනයක නියෝජිත කණ්ඩායමක් ලෙස මෙහි සේවකයින් පිරිසක් කටයුතු කර තිබෙන අතර, ඒ සඳහා ඉහළ නිලධාරියෙකුගේ ආශිර්වාදය ද හිමිව ඇතැයි දැන ගන්නට තිබේ. මුදල් පොලියට දීම ඇතුළු නීති විරෝධී ගනුදෙනු රැසක් මෙම ආයතනය තුළ කලක පටන් සිදුව තිබෙන නමුත් ඒ සම්බන්ධයෙන් බලධාරීන් කිසිවෙකුගේ හෝ නිසි අවධානය යොමු නොවීම ගැටලුවක් බව සේවකයෝ පවසති.\nරුපියල් කෝටි ගණනක මූල්‍ය වංචාවක් සම්බන්ධයෙන් ආයතනයේ අයකැමිවරිය තාවකාලික වැඩ තහනමකට ලක්ව සිටියත් ඇයව අධීෂණය කිරීමට සිටි නිලධාරීන් වසර ගණනාවක් ඒ සම්බන්ධයෙන් අවධානය යොමු නොකළේ ඇයි ද යන්න පිළිබඳවද අදාළ සිද්ධිය සම්බන්ධයෙන් පරීක්ෂණ පවත්වන කණ්ඩායම් වල අවධානය යොමු විය යුතු බව සේවකයෝ පෙන්වා දෙති.",
       "URL": "https://www.dinamina.lk/2023/08/01/local/10783/%e0%b6%b4%e0%b7%81%e0%b7%94-%e0%b7%80%e0%b7%9b%e0%b6%af%e0%b7%8a%e0%b6%ba-%e0%b6%b4%e0%b6%bb%e0%b7%8a%e0%b6%ba%e0%b7%9a%e0%b7%82%e0%b6%ab%e0%b6%ba%e0%b7%9a-%e0%b7%83%e0%b7%9a%e0%b7%80/",
       "Category": "local",
       "Parent URL": "https://www.dinamina.lk/category/local//page/303/"
}