{
       "Source": "dinamina",
       "Timestamp": "July 26, 2023 1:00 am",
       "Headline": "දිඹුලාගල පාසල් වාර විභාග ප්‍රශ්න පත්‍ර කලින්ම ටියුෂන් පන්තියට",
       "News Content": "දිඹුලාගල අධ්‍යාපන කලාපයේ වාර විභාගයේ ගණිතය හා ඉංග්‍රීසි ප්‍රශ්න පත්‍රය පෞද්ගලික උපකාරක පන්ති ගුරුවරුන් දෙදෙනකු විසින් තම උපකාරක පන්ති සඳහා සහභාගි වන දරුවන්ට කලින් ලබාදීමත් සමඟ විභාගයට මුහුණ දුන් විලයාය මහා විද්‍යාලයේ හය වසරේ දරුවන් අසීරුතාවට පත්ව ඇති බව එම විද්‍යාලයේ දරුවන්ගේ මවුපියෝ චෝදනා කරති.\n\nපෞද්ගලික ගුරුවරුන් දෙදෙනාගෙන් එක් අයකු දිඹුලාගල අධ්‍යාපන කලාපයේ ප්‍රධාන පාසලක මේ වන විට සේවය කරන ගුරුවරියක් බවද සඳහන්ය.\n\nතම පෞද්ගලික පන්ති සඳහා සිසුන් වැඩි කර ගැනීමේ අරමුණින් මෙවර වාර විභාගයේ ඉංග්‍රීසි ප්‍රශ්න පත්‍රයද පන්තියට සහභාගි වන දරුවන්ට ලබාදී ඇති අතර ඉංග්‍රීසි පෞද්ගලික උපකාරක පන්ති සඳහා සහභාගි නොවන දරුවන් මේ තත්ත්වය මත මානසික පීඩනයට සහ අපහසුතාවට පත්ව සිටි බවද මවුපියෝ සඳහන් කරති.\n\nමේ පිළිබඳව අප දිඹුලාගල අධ්‍යාපන කලාපයේ පාසල් කීපයක විදුහල්පතිවරුන් කීප දෙනෙකුගෙන් දුරකතනයෙන් කළ විමසීමකදී ඔවුන් සඳහන් කළේ පෞද්ගලික උපකාරක ගුරුවරුන් දෙදෙනකු විසින් ඉංග්‍රීසි සහ ගණිතය ප්‍රශ්න පත්‍රය කලින් තම පන්තියේ දරුවන්ට ලබාදීමේ ආරංචියක් තිබුණු බවත්, තම විද්‍යාලවල මවුපියන් ඒ පිළිබඳ අවධානය නැති නිසා එවන් ගැටලුවක් තමන්ට පැමිණ නැති බවයි.\n\nඅප මවුපියන් නඟන චෝදනාව සම්බන්ධව අප විලයාය ජාතික පාසලේ විදුහල්පති ප්‍රියන්ත ගාල්ලගේ මහතාගෙන් කළ විමසීමේදී ඔහු මෙසේ කීවේය.\n\nවිභාග ප්‍රශ්න පත්‍රවලට දරුවන්ගේ මවුපියන්ගෙන් තමයි සල්ලි එකතු කරන්නේ. එක දරුවකුට හත් අට සීයක් යනවා. ඒ නිසා අපි ප්‍රශ්න පත්‍ර මුද්‍රණය කරන පෞද්ගලික තැනකින් මේ සැරේ දරුවන්ගේ පේපර් ගෙන්නා ගත්තා. ඒක කලින් දැනගත් ටියුෂන් ගුරුවරු තමන්ගේ පෞද්ගලික පන්තියට එන දරුවන්ට ඒ පේපර් කලින් කරලා. ඒකෙ අරමුණ එයාලගේ පන්තියට එන දරුවන්ගේ ගොඩ වැඩි කරගන්න. විද්‍යාලයේ 6 වසරේ ගණිතය, ඉංග්‍රීසි පේපර් ඒ දරුවන්ට දුන්නට පස්සේ මේ පේපර් එක මීට කලින් කරපු වග දැනගන්න ලැබුණා. ඊට පස්සේ තමයි පෞද්ගලික පන්ති කරන ඉංග්‍රීසි, ගණිතය ගුරුවරු තමන්ගේ උපකාරක පන්තියට දරුවන්ට මේ පේපර් දීලා තියෙන බව දැනගත්තේ. අපි ඉංග්‍රීසි සහ ගණිතය විභාග ප්‍රශ්න පත්‍රය නැවත වරක් පසු දිනකදී පැවැත්වීමට කටයුතු කරනවා යැයි ද ප්‍රියන්ත ගාල්ලගේ මහතා වැඩිදුරටත් පැවසීය.\n\nඅප මේ පිළිබඳව දිඹුලාගල කලාප අධ්‍යාපන අධ්‍යක්ෂිකා චන්දිමාලා වාසලමුදලි මහත්මියගෙන් දුරකතනයෙන් කළ විමසීමකදී ඇය මෙසේ පැවසීය. පළමු වාර විභාගයට ප්‍රශ්න පත්‍ර ගෙන්වූයේ පිටින්. ටියුෂන් ගුරුවරු මේ ප්‍රශ්න පත්‍රය කලින් අරන් තමයි ඔය පන්තියට එන ළමයින්ට දීලා තියෙන්නේ. ඒක පාසලේ වරදක් නොවෙයි.",
       "URL": "https://www.dinamina.lk/2023/07/26/local/9220/%e0%b6%af%e0%b7%92%e0%b6%b9%e0%b7%94%e0%b6%bd%e0%b7%8f%e0%b6%9c%e0%b6%bd-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%80%e0%b7%8f%e0%b6%bb-%e0%b7%80%e0%b7%92%e0%b6%b7%e0%b7%8f%e0%b6%9c/",
       "Category": "local",
       "Parent URL": "https://www.dinamina.lk/category/local//page/331/"
}