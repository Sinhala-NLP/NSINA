{
       "Source": "dinamina",
       "Timestamp": "September 11, 2023 4:28 am",
       "Headline": "ලංගම වැටුප්  විෂමතාවට  විසඳුමක්",
       "News Content": "ශ්‍රී ලංකා ගමනාගමන මණ්ඩලයේ 2017 වසරේ සිට පවතින සේවක වැටුප් විෂමතාව විසඳීම සඳහා අවශ්‍ය නිර්දේශ ලබා ගැනීමේ කටයුතු මේ වන විට සිදු කරමින් සිටින බව එම මණ්ඩලයේ සභාපති ඉංජිනේරු එස්.එම්.ඩී.එල්.කේ.ඩී. අල්විස් මහතා පැවසීය.\n\nඅගමැති දිනේෂ් ගුණවර්ධන මහතාගේ ප්‍රධානත්වයෙන් පත් කර ඇති රාජ්‍ය සේවා බඳවා ගැනීම් හා ප්‍රතිව්‍යුහගත කිරීම් සඳහා වන කමිටුවට මේ වන විට මෙම ගැටලුව අමාත්‍ය මණ්ඩලය මඟින් යොමු කර තිබෙන බවද සේවක වැටුප් විෂමතාව විසඳීම සම්බන්ධයෙන් ඉදිරි පියවර ගැනීමට මෙම කමිටු නිර්දේශ අපේක්ෂාවෙන් පසුවන බවත් සභාපතිවරයා කීවේය.\n\nමෙම වැටුප් විෂමතාව සම්බන්ධයෙන් ‘දිනමිණ’ කළ විමසීමකදී ඒ මහතා මේ බව පැවසුවේය.\n\nඅදාළ කමිටුව මඟින් ඉදිරි සති කිහිපයේදී අදාළ වාර්තාව අමාත්‍ය මණ්ඩලයට දෙනු ඇති බවත් ඒ අනුව මේ සම්බන්ධයෙන් ඉදිරි දින කිහිපයේදී විසඳුමක් ලැබෙනු ඇතැයි අපේක්ෂා කරන බවත් අල්විස් මහතා ප්‍රකාශ කළේය.\n\nශ්‍රී ලංකා ගමනාගමන මණ්ඩලයේ ප්‍රතිව්‍යුහගත කිරීමේ වැඩපිළිවෙළ අනුව මධ්‍යම හා ඉහළ කළමනාකාරීත්වය යටතේ ශ්‍රේණි අටක් පවතී. පළමුවැනි ශ්‍රේණියේ සිට තුන්වැනි ශ්‍රේණිය දක්වා ඉහළ විධායක ශ්‍රේණිවල තනතුරු ඇති අතර, හතර සහ පස්වැනි ශ්‍රේණිවල ඇත්තේ මධ්‍යම විධායක තනතුරු මෙන්ම හය, හත, අට ශ්‍රේණිවල ඇත්තේ ආශ්‍රිත කළමනාකරණ ශ්‍රේණිවල තනතුරුය. පළමුවැනි ශ්‍රේණියේ සිට අටවැනි ශ්‍රේණිය දක්වා 3445 කණ්ඩායමක් ඇති අතර ඔවුන්ගේ වැටුප් ගැටලු තවම විසඳී නැති බවද හෙතෙම සඳහන් කළේය.\n\nඑයට හේතු වී ඇත්තේ බඳවා ගැනීමේ හා උසස් වීමේ පටිපාටියක් ශ්‍රී ලංකා ගමනාගමන මණ්ඩලයට නැති වීමය.\n\nශ්‍රී ලංකා ගමනාගමන මණ්ඩලයේ සියලු සේවා අවශ්‍යතාවන් හා තනතුරු ගළපා එයට අවශ්‍ය කරන බඳවා ගැනීමේ හා උසස් වීමේ පටිපාටිය සකස් කර කළමනාකරණ සේවා දෙපාර්තමේන්තුවට ඉදිරිපත් කර තිබේ. එහිදී එක් එක් සේවා ඛණ්ඩකයට අදාළ වැටප් තලයන් හා ඛේත අංක දීමේදී වෘත්තීය සමිති හා පාලනාධිකාරිය සෑහීමකට පත්වෙන මට්ටමකින් කළමනාකරණ සේවා දෙපාර්තමේන්තුව ප්‍රතිචාර නොදැක්වීම නිසා මෙය වසර 2017 සිට මේ දක්වා කල් ගොස් ඇති බව ඒ මහතා පෙන්වා දුන්නේය.\n\nලංකා ගමනාගමන මණ්ඩලය අනුමත කරනු ලබන තනතුරුවලට අදාළ ශ්‍රේණිවල සිටින පිරිසේ නොගැළපීමක් ඇති බවත් ඒ සඳහා විසඳුමක් අමාත්‍යවරයා විසින් අමාත්‍ය මණ්ඩලයෙන් ලබාදෙනු ඇතැයි වෘත්තිය සමිති නිලධාරීන් සමඟ පසුගිය සිකුරාදා පැවැති රැස්වීමේදී ප්‍රකාශ කළ බව ද සභාපතිවරයා සඳහන් කළේය.\n\nරක්ෂණ ශ්‍රියන්ත",
       "URL": "https://www.dinamina.lk/2023/09/11/local/21141/%e0%b6%bd%e0%b6%82%e0%b6%9c%e0%b6%b8-%e0%b7%80%e0%b7%90%e0%b6%a7%e0%b7%94%e0%b6%b4%e0%b7%8a-%e0%b7%80%e0%b7%92%e0%b7%82%e0%b6%b8%e0%b6%ad%e0%b7%8f%e0%b7%80%e0%b6%a7-%e0%b7%80%e0%b7%92%e0%b7%83/",
       "Category": "local",
       "Parent URL": "https://www.dinamina.lk/category/local//page/130/"
}