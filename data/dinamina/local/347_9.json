{
       "Source": "dinamina",
       "Timestamp": "July 22, 2023 1:00 am",
       "Headline": "පෙම්වතියගේ අලුත් පෙම්වතාට පරණ පෙම්වතාගෙන් පිහි පහර",
       "News Content": "නීත්‍යනුකූලව විවාහ නොවී දීර්ඝ කාලයක් එකට වාසය කළ යුවළක පෙම්වතිය විසින් අරඹන ලද වෙනත් ප්‍රේම සබඳතාවයක් හේතුවෙන් උරණ වූ පළමු පෙම්වතා නව පෙම්වතාට පිහි ප්‍රහාරයක් එල්ල කර ඇතැයි ඉංගිරිය පොලිසිය පැවසීය.\n\nපිහි ප්‍රහාරයෙන් බරපතළ තුවාල ලද ඉංගිරිය ප්‍රදේශයේ පදිංචිකරුවකු වන 24 හැවිරිදි තරුණයා රෝහල් ගත කර ඇති අතර, ප්‍රහාරය එල්ල කළ සැකකරු සොයා ඉංගිරිය පොලිසිය මේ වන විට පුළුල් මෙහෙයුමක් දියත් කර ඇත.\n\nරත්නපුර ප්‍රදේශයේ පදිංචිකරුවකු වන සැකකාර තරුණයා එම ප්‍රදේශයේම පදිංචි තරුණියක සමඟ ප්‍රේම සබඳතාවයක් පවත්වා ඇති බවත්, පසුව රත්නපුර ප්‍රදේශයේම නිවෙසක ඔවුන් දෙදෙනා එක්ව වාසය කර ඇති බවත්, ඔවුන්ට දාව දරුවකු ද සිටින බවත් විමර්ශනවලදී හෙළි වී තිබේ. පසුව මෙම තරුණිය ඉංගිරිය නගරය ආසන්නයේ පිහිටි පෞද්ගලික ආයතනයක රැකියාවකට පැමිණ ඇති අතර, එහිදී තවත් තරුණයකු හා හාද වී සිය බිලිඳා ද රැගෙන එම නව පෙම්වතා සමඟ ඉංගිරිය ප්‍රදේශයේ නිවෙසක නැවතී ඇති බව ප්‍රශ්න කිරීම්වලදී අනාවරණය වී තිබේ.\n\nමේ සම්බන්ධයෙන් සිත් තැවුලින් සිටි පළමු පෙම්වතා තරුණියගේ නව පෙම්වතා රැකියාව නිමවා පැමිණෙන තෙක් බලා සිට ඔහුට පිහි ප්‍රහාරයක් එල්ල කර ඇති අතර, සිද්ධියෙන් අනතුරුව සැකකරු ප්‍රදේශය අත්හැර පලාගොස් ඇත. ප්‍රහාරයෙන් බරපතළ තුවාල ලද තරුණයා හොරණ රෝහලේ දැඩිසත්කාර ඒකකයේ මේ වන විට ප්‍රතිකාර ලබන අතර, ඉංගිරිය පොලිස් ස්ථානාධිපති වසන්ත චන්ද්‍රලාල් මහතාගේ මෙහෙයවීමෙන් අපරාධ විමර්ශන අංශයේ ස්ථානාධිපති උප පොලිස් පරීක්ෂක ප්‍රසන්න පාදුක්ක ඇතුළු නිලධාරීන් වැඩිදුර පරීක්ෂණ පවත්වයි.\n\nඉංගිරිය මධ්‍යම සමූහ ප්‍රියදර්ශනී කහවල",
       "URL": "https://www.dinamina.lk/2023/07/22/local/8394/%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%92%e0%b6%ba%e0%b6%9c%e0%b7%9a-%e0%b6%85%e0%b6%bd%e0%b7%94%e0%b6%ad%e0%b7%8a-%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%8f/",
       "Category": "local",
       "Parent URL": "https://www.dinamina.lk/category/local//page/347/"
}