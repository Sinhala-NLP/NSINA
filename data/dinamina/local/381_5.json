{
       "Source": "dinamina",
       "Timestamp": "July 14, 2023 1:00 am",
       "Headline": "සසුනඹර එළිය කරන හුරුළුනිකවැවේ සුධම්ම හිමියෝ",
       "News Content": "හුරුළුනිකවැව ගම්වරයේ ග්‍රාම නිලධරයා වූයේ ඊ. ඩී. රණසිංහ මහතාය. එතුමා ගැමියන්ගේ ගරුසරුව දිනාගත් අවංක ඍජු රජයේ නිලධරයකු වූවා සේම ගොක් කොළ කලාව, පිරිත් මණ්ඩප සැකසීම, මංගල පෝරු සැරසීම ආදී හෙළ ගැමි කලාවෙහි ද කෘතහස්ත කුසලතා තිබූ කලාකරුවෙක් විය. එමෙන්ම පළාතේ මහ සඟරුවන ළඟින් ඇසුරු කළ සැදැහැවත් දායක මහතෙක් ද විය. ආර්.ඩී. චන්ද්‍රලතා මහත්මිය එතුමාගේ දයාබර භාර්යාව විය. මේ මවුපිය දෙපළ පුත්තු දෙදෙනකු ද එක් දුවක ද රටට දායාද කළෝය. මේ තිදෙනා ගෙන් බඩපිස්සා වූයේ දේමුණි දිලිප් කුමාරය. ඔහු මෙලොව එළිය දකින්නේ 1982 අගෝස්තු මස 05 වැනිදාය.\n\nමවුපිය දෙපළ වාසය කෙළේ හුරුළුනිකවැව වුව ද දෙදෙනාගේම ජන්ම භූමිය වූයේ මහනුවර අංකුඹුරය. දිලිප් කුමාර පුතණුවන්ගේ උපත සිදු වූයේ ද මේ ගමෙහිය. එහෙත් ඔහු හැදුණු වැඩුණු පාසල් ගිය පරිසරය වූයේ හුරුළුනිකවැවය.\n\nපුංචි දිලිප් මුලින්ම අකුරු කළේ නිකවැව අනුර මහ විදුහලෙහිය. ශිෂ්‍යත්වය සමත් වීම නිසා ඔහුට අනුරාධපුර නිවත්තක චේතිය විද්‍යාලයට යෑමේ වරම හිමි විය. ථූපාරාමයට අසල විසූ සිය ලොකු අම්මාගේ නිවසේ සිට පාසල් ගිය කුඩා දිලිප්ට පූජනීය සිද්ධස්ථානවල ආගමික ඇසුර නිසා ශ්‍රද්ධාවත් පෙර පිනත් කෙමෙන් මතු වන්නට විය. හැම පෝයකටම මේ දරුවා සිල් සමාදන් වන්නේ ඒ ආභාසය නිසාය. අනුරපුර කොහොඹගස් හන්දියේ පූර්වාරාමාධිපතිව වැඩ විසූ ‌පොතානේ ධම්මානන්ද මහා ස්වාමීන්ද්‍රයන් වහන්සේගේ ඇසුර ද නිසා පැවිදි වන්නට තදබල ආශාවකින් සිටි මේ දරුවාට උන් වහන්සේ විසින් පාසලේ 8 වන ශ්‍රේණිය තෙක් ඉගෙන ගන්නට පොලොඹවනු ලබන්නේ ඒ ආශාව මුදුන් පමුණුවනු පිණිසය.\n\nමහණ වීමේ නොතිත් රිසියෙන් පිරුණු මේ දරුවා එය ඊට පෙර ලබා ගැනීම පිණිස ලොකු අම්මාගේ නිවසින් පැන යන්නේ දිඹුලාගල අරණ්‍ය සේනාසනයට ගොස් එය සපුරාගැනීමටය. ඒ සඳහා කැකිරාව තෙක් ගිය ඔහුට ඉන් එහා මඟ තොට පිළිබඳ නිනවුවක් නොවීය. දෙමළ ත්‍රස්තවාදී කලබල තදින් පැවතුණු නිසා මඟ තොට ද පාළුය. පාරේ ආරක්ෂාව ද දැඩිය. බලාපොරොත්තු සුන් වූ ඔහුට සිදු වූයේ ආපසු ගෙදර බලා හැරී එන්නටය.\n\nපැවිදි වීමේ ආශාව\n\nදිලිප් පුතුගේ පැවිදි වීමේ ආශාවට අම්මා තදින් විරුද්ධව සිටියාය. පියා මධ්‍යස්ථව සිටිය ද අම්මාගෙන් කිසි ලෙසකින්වත් බුරුලක් ලැබුණේ නැත. දිලිප් කුමාර තෙවන වර පැවිදි වීමට වෙනත් මඟක් කල්පනා කෙළේය. “මහණ වෙන්න නොලැබුණොත් ජීවිතේ නැති කර ගන්නවා” හේ මවුපියන්ට අවධාරණය කෙළේය.\n\n‘දරුවා නිසැකවම දිවි නහගනීවි’ යන බියෙන් අම්මාත් තාත්තාත් අනුරපුර ලොකු අම්මාගේ නිවසින් සිය පුතු යළි සිය නිවසට කැඳවාගෙන ආහ. මඳ කලක් ගිය පසු තම සීයා (පියාගේ පියා) පුංචි මුනුබුරාගේ දැඩි සිත තේරුම් ගෙන, “මහණ වෙන්න ඕනෑ නම් අපේ හිතවත් නෑදෑ හාමුදුරුවන් ඉන්න තැනක මහණ වෙමු”යි යෝජනාවක් කළේය. මුනුබුරා ගත් කටටම කීවේ “කොහේ හරි කමක් නැහැ, මට දෙවුර වහන තැනක මහණ වෙන්න ඕනෑ” කියාය. නිකාය ගැන කිසිදු වැටහීමක් නැති ඔහුට තිබුණේ දෙවුර වසා සිවුරු පෙරවීමේ තදබල ආශාවය. මුත්තණුවන් විසින් පාසලේ නව වන ශ්‍රේණියට ද සමත්ව සිටි පුංචි මුනුබුරා මාතලේ ඕවිලිකන්දේ ශ්‍රී විජයාරාම මහා විහාරාධිපතිව වැඩ විසූ ඕවිලිකන්දේ සුමනතිස්ස මාහිමියන් වෙත භාර දෙනු ලැබූයේ 1996 ජනවාරි මස දිනෙකය.\n\n1996 ජුනි 7 හෙවත් දරුවා ගේ තිරසර අදිටන මල් පල ගැන්වූ දවස උදා වූයේය. ඕවිලිකන්ද ශ්‍රී විජයාරාම මහා විහාරයෙහි දී ඕවිලිකන්දේ සුමනතිස්ස නායක මහා ස්වාමීන්ද්‍රයන් වහන්සේගේත්, ඕවිලිකන්දේ ධම්මරතන ස්වාමීන්ද්‍රයන් වහන්සේගේත්, ඕවිලිකන්දේ විමලරතන ස්වාමීන්ද්‍රයන් වහන්සේගේත් ආචාර්යත්වයෙන් දේමුණි දිලිප් කුමාර පින්සරු දරුවා ‘හුරුළුනිකවැවේ සුධම්ම’ සාමණේර චරිතය දළුලා වැඩෙන්නේ එතැන් පටන්ය.\n\nසිය ගුරු දේවයන් වහන්සේලාගෙන් උගත මනා මූලික බණ දහම් ඉගෙන පිරිවෙන් අධ්‍යාපනය සඳහා සුදුසුව සිටියෙන් මාතලේ විද්‍යානන්ද මහ පිරිවෙනට ඇතුළත් කරනු ලබන්නේ ත්‍රිපිටක ධර්මය ආශ්‍රිත ධර්මඥානය හා භාෂා ඥානය ලබා දෙනු පිණිසය. උන් වහන්සේ එම විදු බිමින් පිරි‍ෙවන් අවසාන විභාගය දක්වාම අධ්‍යාපනය ලැබූහ.\n\n1999 වසරේ පිරිවෙන් අවසාන විභාගය ලියා ප්‍රතිඵල එන තෙක් සුධම්ම පුංචි හාමුදුරුවෝ ඕවිලිකන්ද පන්සලට වැඩම කැර සිය ගුරු හිමිවරුන් සෙවණෙහි රැඳුණෝ ය. ඕවිලිකන්ද පන්සල සැබැවින් ම පොඩි හාමුදුරුවන්ගේ සසුන් මඟට තැනුණු ඕවිල්ලක් ම (ඔන්චිල්ලාවක් ම) විය.\n\nආචාර්යෝත්තම ඕවිලිකන්දේ සුමනතිස්ස නායක ස්වාමීන්ද්‍රයන් වහන්සේගේ ගුරු හෙවණ පුංචි හාමුදුරුවන්ට මහාර්ඝ තක්‍ෂලාවක් ම විය.\n\nඅල්පේච්ඡතාව\n\nනායක හාමුදුරුවෝ ගුරු මිටක් නො තබා තමන් වහන්සේ දත් දෑ-උගත් දෑ කුඩා හෙරණහට කියා දුන්හ. සිවුරු සඳහා රෙදි කපන හැටි, සිවුරු මහණ හැටි, පඬු පොවන හැටි, පුස්කොළ පොත් හදන හැටි, කළු මදින හැටි, ඒවායේ ලියන හැටි, ඇත් දළ කැටයම් කපා වටාපත්, විජිනි පත් ආදිය හදන හැටි කියා දීමට උන් වහන්සේට නිසඟ හැකියාවක් තිබිණ. සීමා සම්මත විනය කර්මයන්හි දී සීමා ලකුණු කිරීම්, සීමා සම්මත කිරීම් ආදි විනය පිළිවෙත් හා විනය කර්ම පිළිබඳව ද දැනුම මහත් අභිරුචියකින් ලබා ගත්හ. එසේ ම කුඩා අවධියේ සිට ම ඒ දැනුම ප්‍රායෝගික අභ්‍යාසයෙන් ප්‍රගුණ කළහ.\n\nනව යොවුන් වියේ පසු වන සුධම්ම හෙරණපාණන් මහරගම මහාමේඝාරාමයට වඩින්නේ මේ අතරතුරේ දීය. පනහ දශකයේ දී මහාමේඝාරාමය ආරම්භ කළාහු අතිගරු අංකුඹුරේ සුගුණපාල ලොකු හාමුදුරුවන් වහන්සේය. ඉතා කුඩාවට ආරම්භ කළ මෙම විහාරස්ථානය අද මහරගම චිරප්‍රසිද්ධ පුණ්‍ය භූමියෙකි. සුගුණපාල ලොකු හාමුදුරුවන් වහන්සේ අතිපූජ්‍ය මඩිහේ පඤ්ඤාසීහ මහානායක මාහිමියන් වහන්සේගේ ආරාධනය පරිදි 60 දශකයේ දී මහරගම සිරි වජිරඤාණ ධර්මායතනයේ භික්‍ෂූන් වහන්සේලාට නිස්සරණාධ්‍යාශයෙන් පාලි භාෂාව ඉගැන්වූහ. නිරහංකාර, අනතිමානී, අල්පේච්ඡ යතීන්ද්‍රයන් වහන්සේ නමක් වූ සුගුණපාල මාහිමියෝ ද ඉහත සඳහන් සඟ පරපුරට අයත් වූ මහ තෙර නමක් වූහ. 1994 පෙබරවාරි 28 දින උන් වහන්සේගේ අපවත් වීමෙන් පසු එහි විහාරාධිපති ධුරයට පත් වූවාහු අමරපුර අරියවංස සද්ධම්ම යුත්තික නිකායේ වත්මන්හි බස්නාහිර පළාතේ ප්‍රධාන සංඝනායක ධුරය හොබවන අතිගරු අංකුඹුරේ අමරවංශ නායක මාහිමිපාණෝය.\n\nඒ අනුව 2003 මැයි මස 26 වනදා පෑලියගොඩ ගංගාරාම විහාරාසන්න කැලණි නදී උදකුක්ඛේප සීමා මාලකයෙහි දී ඉහතින් සඳහන් කළ පැවිදි ගුරු හිමිවරුන් තුන් නමගේත් අංකුඹුරේ අමරවංශ මාහිමියන්ගේත් ආචාර්යත්වයෙන් බෝඹුවල නන්දසාර නායක මාහිමියන් වහන්සේගේ උපාධ්‍යායත්වයෙන් උන්වහන්සේ අධිශීල සංඛ්‍යාත උපසම්පදාව ලැබූහ.\n\nවිද්‍යෝදය පිරි‍ෙවනේ අවසාන විභාගය ලියා ප්‍රතිඵල ලැබෙන තෙක් ගත කළ ශාස්ත්‍රීය විවේක කාලය තුළ තවත් අහඹු සිදු වීමකට මඟ පෑදිණි. ඒ අවධියෙහි දී උඩරට අමරපුර මහා නිකායේ වත්මන් වැඩ බලන මහා නායක ධුරීණ, ජපානයේ තෝකියෝ හි හචිඔජි ප්‍රදේශයෙහි පිහිටි ශෝශන්ජි සකමුනි අන්තර්ජාතික බෞද්ධ මධ්‍යස්ථානාධිපති, යාලගමුවේ ධම්මිස්සර මාහිමියන් වහන්සේ අමරවංශ නායක මාහිමියන් හා පැවැති ළබැඳි මිත්‍රත්වය අනුව වරින් වර මහාමේඝාරාමයට යෑමේ සිරිතක් තිබිණි. ඒ අතරතුර මුණගැසුණු හුරුළුනිකවැවේ සුධම්ම යොවුන් හිමියන්ගේ ප්‍රසන්න ඇවැතුම් පැවැතුම් දැක පැහැදුණු උන්වහන්සේ “මාස තුනකට විතර මාත් එක්ක ජපානයට යමු” යි යෝජනාවක් ඉදිරිපත් කළහ. ඒ සඳහා එකල මිරිසවැටිය චෛත්‍යාරාමාධිකාරීව වැඩ සිටි, වත්මන් රුවන්වැලි චෛත්‍යාරාමාධිකාරී අතිගරු ඊතලවැටුණුවැවේ ඤාණතිලක නාහිමියන්ගෙන් ද මහත් සහායක් ලැබිණි. ස්වකීය ගුරුදේව නාහිමියන්ගේ අවසරය හා ආශීර්වාදය ලබාගත් විසි දෙහැවිරිදි සුධම්ම හිමියෝ, යාලගමුවේ නාහිමියනට ප්‍රදානය කෙරුණු ”ජපානයේ ප්‍රධාන සංඝනායක” ධුරය පිළිබඳ අක්ත පත්‍රය පිළිගැන්වීමේ උලෙළට ලංකාවෙන් වැඩම කළ තෙරිපැහැ සෝමානන්ද මහා නාහිමියන් ප්‍රධාන සංඝරත්නය සමඟ ජපානය බලා පිටත් වූහ.\n\nභාෂා අධ්‍යයනය\n\nතුන් මාසයකට වීසා ලබා ජපානයට වැඩි සුධම්ම හාමුදුරුවන්ට ශෝශන්ජි සකමුනි විහාරයේ නායක හාමුදුරුවන් මෙන්ම දායකදායිකාවන් ද මහත් සේ පැහැදී සිටි නිසා තෙ මසක වීසාව වසරක් දක්වා දික් කර දෙනු ලැබිණි. පන්සලේ ප්‍රධාන දායකයන් අතර සිටි මහාචාර්ය නිමල් මල්ලවාරච්චි, අනුරුද්ධ සෙනෙවිරත්න, සයුරි ඉන්ටර්-නැෂනල් ආයතනයේ අධිපති සමන් ප්‍රියංකර යන මහතුන්ගේ දිරි දීම, වියහියදම් දැරීම හා වෙනත් පහසුකම් සැලැසීම නිසා ජපන් බස හදාරන්නටත් ජපන් භාෂා පාසලක ඉගෙන ගන්නටත් උන්වහන්සේට අවස්ථාව උදා විය. භාෂා අධ්‍යයනය ඉතා හොඳින් දියුණු කරගෙන විශ්වවිද්‍යාලයට ද වරම් ලැබුවත් ඒ සඳහා වැය වන අධික වියදම නිසා එතැනින් ඔබ්බට යෑම බරපතළ ගැටලුවක් විය.\n\nමේ වන විට භද්‍ර යෞවනයෙහි සිටි සුධම්ම හිමියන් කෙරෙහි පැහැදී සිටි තවත් සංඝ පිතෲන් වහන්සේ නමක් එහි සිටියහ. ඒ අලුබෝමුල්ලේ සුමනසාර නායක මාහිමිපාණෝ ය. යාලගමුවේ නායක හාමුදුරුවන් ජපානයට පිවිසෙන්නට දොර ඇර දී යටි පෙළ පසුබිම මැනැවින් සකස් කර දුන්නා සේම අලුබොමුල්ලේ නායක මාහිමියන් ඒ දොරින් ඉදිරියට ගොස් ජපානයට අවශ්‍ය ථෙරවාදී භික්‍ෂුවක් සුධම්ම හිමියන් තුළින් ප්‍රතිනිර්මාණය කිරීමේ ව්‍යායාමය ඉතා අගය කළ යුතුය.\n\nසරසවි අධ්‍යාපනය\n\nජපානයේ ථෙරවාද බෞද්ධ සංගමයේ නිර්මාතෘ, ෂිබුයාකු ගෝතමී විහාරාධිපති, සියම් මහා නිකායේ අස්ගිරි පාර්ශ්වයේ ජපානයේ ප්‍රධාන සංඝනායක ධුරය දරන අලුබෝමුල්ලේ සුමනසාර මා හිමියන් වහන්සේ ජපානයේ බෙහෙවින් සම්භාව්‍යත්වයට පත්, ‍ෙථරවාදී බුදු දහම ජපානයට හඳුන්වා දීමේ පුරෝගාමී මෙහෙවරක් සිදු කළ, ජපන් බසින් ග්‍රන්ථ රාශියක් ලියා පළ කර ඇති ධර්ම විනයධර බහුශ්‍රැත මහ තෙරපාණ කෙනෙකි. සුධම්ම හිමියන්ගේ වසර හතරක විශ්වවිද්‍යාලයීය අධ්‍යාපනය සඳහා ගෙවිය යුතු සියලු ගාස්තු පමණක් නොව, ගමන් වියදම් ද දරමින් උන්වහන්සේ නිස්සරණාධ්‍යාශයෙන් සසුනට වැඩ පතමින් කළ ධර්ම ශාස්ත්‍රෝන්නතිකාමී උපකාරය නොවන්නට අද උන්වහන්සේ ලබන මේ ගෞරවය හා උපහාරය සිදු නොවන්නට ද ඉඩ තිබිණි. තෝකියෝහි රිශ්ෂෝ විශ්වවිද්‍යාලයේ බෞද්ධ අධ්‍යයන අංශයේ ඒ වසරේ දක්‍ෂතම ශිෂ්‍යයා වෙමින් උපාධිය හිමි කරගැනීමේ ගෞරවය සුධම්ම හිමියනට අත්පත් වන්නේ සුමනසාර නායක මාහිමියන් වහන්සේ නිසාය.\n\nවිශ්වවිද්‍යාලයීය අධ්‍යාපනය අවසන් කළ සුධම්ම හිමියෝ 2011 වසරේ දී කෙටි නිවාඩුවකට ලංකාවට වැඩම කළහ. 2012 වසරෙහි දී ජපන් ථෙරවාදී සංගමයට අයත් ඔසකා මායාදේවී විහාරයේ වස් විසීම සඳහා ලද ඇරියුමින් උන්වහන්සේ යළිත් ජපානයට වැඩම කළහ.\n\nඋන්වහන්සේ අතීත ආවර්ජනය කළ අයුරුයි මේ.\n\n“මායාදේවී පන්සලේ වස් කාලය ඉවර වෙනකං හිටියා. ඔය අතර වාරයේ මගේ වීසා කාලයත් තව මාස අටක් විතර තිබ්බ නිසා කිහිප දෙනෙකුගෙන් පන්සලක් පටන් ගන්න යෝජනාවක් ඇවිල්ලා තිබුණා. එයින් ෆුජිනොමියාවල හිටපු කපිල ගුණතිලක, ලලිත් ධර්මසේන, අනුර මහත්මා ඇතුළු පිරිසගේ ආරාධනාවෙන් දෙසැම්බර් මාසේ එක දවසක රැස්වීමක් කියලා ෆුජිනොමියාවල පන්සල පටන් ගන්න තීරණය කළා.”\n\n“සල්ලිවලට අලුතින් තැනක් ගන්න සෑහෙන වියදමකුත් යන නිසා කුලියට ගෙවල් බලලා අන්තිමේ දී ෆුජිනොමියාවල තිබ්බ පරණ දිරාගිය ගෙයක් අඩු කුලී මුදලකට ගන්න පුළුවන් වුණා. ඔය ගෙවල් හොයනකම් මගේ තාවකාලික නවාතැන වුණේ කපිල මහත්තයගේ ගෙදර. ඒ කාලය තුළ මගේ සියලු ප්‍රත්‍යය පහසුකම් ලැබුණේ එතුමාගෙන්. ඉතින් අලුතින් හොයාගත්ත ගෙදර බොහොම ජරාජීර්ණ වෙලා තිබුණෙ. ඒ ගෙදර රංජි මහත්මයා සහ ප්‍රදීප් කුමාර මහත්තයා වගේ අය එකතු වෙලා අනෙක් අයගෙන් උදවු අරන් වාසයට සුදුසු විදියට හදාගෙන 2013 මාර්තු 10 වැනිදා බුද්ධ ප්‍රතිමාවක් වඩම්මලා පූජාවක් පවත්වල පන්සල හා හා පුරා කියලා පටන් ගත්තේ ඒ විදියට. ඒ මුල් කාලේ වැඩ ටික කරගන්න කපිල මහත්තයා, කුමාර අයියා, රංජි මහත්තයා, චාමර, ශෂී, සමීර වගේ ම Kitazaki Mitsue අම්මා, Konishi Junichi සහ Sasaki Shigeo කියන මහත්තයලා මූල්‍යමය දායකත්වය ලබා දුන්නා.”\n\n1918 වසරෙහි දී ස්ථීර භූමි භාගයක් මිලට ගෙන ‘ෆුජි සුගත විහාරය’ තාවකාලික ස්ථානයෙන් එතැනට ගෙන එන ලදි. සුප්‍රකට දර්ශනීය ෆුජියමා කන්ද පාමුල පිහිටුවා ඇති නව විහාරයේ යටගියාව උන්වහන්සේ සිහිපත් කරන්නේ මේ අයුරිනි.\n\n“පන්සල මෙතැනට ගේන කොට දායක ඇත්තෝ විවිධ අදහස් දැක්වූවා. පන්සල ආරම්භ කරපු කාලේ ඉඳල ම විවිධ අභියෝග, දුෂ්කරතා සෑහෙන ප්‍රමාණයක් විඳගෙන හිටපු මට ඒවා එච්චර ගණන් ගන්න තරම් දෙයක් වුණේ නැහැ. මේ භූමියත් ටිකක් මිල අධික වීමත් එක හේතුවක්. කොහොම නමුත් ඒ හැම අදහස් උදහස් මැද්දේ ම 2018 වසරේ වස් කාලයේ මේ අලුත් තැනට මමත් චන්දවිමල හාමුදුරුවොත් ආවා. භූමිය මිලට ගන්න දැන් සල්ලි නැහැ. මේ පාරත් මගේ පිහිටට හිටියේ අලුබෝමුල්ලේ නායක හාමුදුරුවෝ. උන්වහන්සේ හමු වන්න ගිහිල්ලා මේ කාරණාව මතක් කළ සැණින් ථේරවාද බෞද්ධ සංගමය හරහා මේ භූමිය ලබාගන්න අවශ්‍ය මුදල සහනදායී ණය මුදලක් වශයෙන් ලබා දෙන්න කටයුතු කළ නිසා විශාල පහසුවක් වුණා. මේ සිද්ධි අතරේ අපේ තාත්තත් මිය පරලොව ගියා. ඒක මට ටිකක් හිතට අපහසුවක් දැනුණ කාරණාවක්. පන්සල අද මේ දකින තත්ත්වයට ආවේ මල් අතුරපු පාරකින් නම් නො වෙයි කියල විශේෂයෙන් කියන්න ඕනි.”\n\nගුරු පරපුරට\n\nසුධම්ම නාහිමිපාණන්ගේ ආධිපත්‍යයෙන් පවතින මාතලේ දොඩම්දෙණිය සුගතානන්ද විහාරය ද ස්වකීය ගුරු පරපුරට අයත් රමණීය පුණ්‍ය භූමියෙකි. මහරගම මහා මේඝාරාමයේ අධිකාරී තනතුර දරන්නාහු ද සුධම්ම නාහිමියෝය.\n\nසුධම්ම ස්වාමීන් වහන්සේ සෙසු භික්ෂූන් වහන්සේලාට ද දක්වන ශාසනික සහෝදරත්වය වෙසෙසින් සඳහන් කළ යුතුය. සයිතමා ප්‍රාන්තයේ කුමගයාහි ෂිමොනරා ගම් පියසේ පැරණි ගෙයක ආරම්භ කර ඇති ‘අනඳමෙත්’ විහාරයේ බිත්ති හා වහල මුල් අවදියෙහි දී ඉතා දුබල මට්ටමක පැවැතිණි. එහි වාසය කිරීම ද අනතුරු දායක විය.\n\nසුධම්ම නාහිමියෝ දින කිහිපයක් එහි නතරව විහාරවාසී හිමිවරුන් සමඟ දායකයන් කිහිප දෙනකු ද ළං කරගෙන සංඝාවාසය මැනවින් පිළිසකර කළහ. පෙදරේරු වැඩට ද වඩු වැඩට ද අත හුරුව තිබුණේ වෘත්තීය පුහුණු වැඩකරුවකු පරිද්දෙනි. මෙය නිසඟ කුසලතාවෙකි.\n\nපන්සල තමාගේ නො වුව ද වැඩට බැස්ස කල තමාගේ මෙන් සලකා එය සුනිසිව පරිසමාප්තව කිරීමෙන් උන්වහන්සේ පෙන්නුම් කළේ පෘථුල පරාර්ථකාමී ශාසනික හෘදයාංගමභාවයයි. අමරපුර අරියවංස සද්ධම්මයුත්තික පාර්ශ්වයේ අතිපූජ්‍ය මහා නායක මාහිමියන් වහන්සේ ප්‍රධාන ශ්‍රී සුමනජෝති කාරක සංඝ සභාව මඟින් හුරුළුනිකවැව සුධම්ම තරුණ ස්වාමීන්ද්‍රයන් වහන්සේ වෙත “ශ්‍රී සෝමානන්ද වංශාලංකාර විනයනය විශාරද සද්ධර්ම කීර්ති ශ්‍රී” යන ගෞරව නාම සම්මුතිය සහිතව ජපානයේ ප්‍රධාන සංඝනායක ධුරය පිරිනැමීම සාකල්‍යයෙන්ම ශාසන සාඵල්‍යයට හේතු වන උචිත සම්භාවනයක් සේ අකුටිලව සඳහන් කළ යුතුය.\n\nඅභිනව නාහිමිපාණන් වහන්සේ ශ්‍රී ලංකා – ජපන් දෙ රට වැසියනටම සද්ධර්ම යාත්‍රාවක් වී දිගු කලක් ලෝ – සසුන් වැඩ වඩත්වායි තෙරුවන් බෙලෙන් නිදුක් නීරෝගි සුව පතමු.",
       "URL": "https://www.dinamina.lk/2023/07/14/local/6378/%e0%b7%83%e0%b7%83%e0%b7%94%e0%b6%b1%e0%b6%b9%e0%b6%bb-%e0%b6%91%e0%b7%85%e0%b7%92%e0%b6%ba-%e0%b6%9a%e0%b6%bb%e0%b6%b1-%e0%b7%84%e0%b7%94%e0%b6%bb%e0%b7%94%e0%b7%85%e0%b7%94%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/381/"
}