{
       "Source": "dinamina",
       "Timestamp": "September 12, 2023 3:27 am",
       "Headline": "ගොවීන් දිගු කලක් භුක්ති විඳි මොනරාගල අක්කර 25,000ක් යළි ගොවීන්ටම දෙන්න කඩිනම් පියවර",
       "News Content": "මොනරාගල ප්‍රදේශයේ ගොවීන් විසින් දිගු කාලයක් භුක්ති විඳින ලද නමුත් නැවත ගැසට් කිරීමේදී වනජීවී හා වන සංරක්ෂණ දෙපාර්තමේන්තු යටතට පවරාගත් ඉඩම් අක්කර 25000ක් නැවත ගොවීන්ට ලබා දීමට ගත හැකි පියවර කඩිනමින් සොයා බලන බව වනජීවී හා වන සම්පත් සංරක්ෂණ ඇමැති නීතිඥ පවිත්‍රා වන්නිආරච්චි මහත්මිය පැවසුවාය.\n\nවනජීවී හා වන සම්පත් සංරක්ෂණ ඇමැතිනිය හා මොනරාගල ප්‍රදේශයේ ගොවීන් අතර එම අමාත්‍යාංශයේ පැවති සාකච්ඡාවකදී ඇමැතිනිය මේ බව පැවසුවාය. එහිදී ගොවීන්ට නිසි පරිදි අක්කර පහ බැගින් අක්කර 25 000ක් නිදහස් කිරීමට අවශ්‍ය කටයුතු සම්පාදනය කෙරේ.\n\nගොවීන් පැවසුවේ මේ වන විට තමන් වගා කරමින් සිටි ඉඩම් ද අදාළ දෙපාර්තමේන්තු ඔවුන් යටතට පත්කර ඇති හෙයින් ගොවීන් ඉතාමත් අසරණ තත්ත්වයට පත්ව සිටින බවයි. එහිදී ඒ සම්බන්ධයෙන් ඔවුහු සිතියම් සටහන් ද ඉදිරිපත් කර ඒ පිළිබඳව ඇමැතිනිය දැනුම්වත් කළහ.\n\nඌව වෙල්ලස්ස පාරම්පරික හේන් ගොවි සංවිධානයේ සභාපති ඩී.එච්. විජේරත්න මහතා –\n\nපවුල් 4000කට පමණ මේ සිදුවීමෙන් ජීවිකාව අහිමි වී ඇති බව පැවසුවාය. මේ ඉඩම් වසර 30ක් 40ක් තිස්සේ ඔවුන් වගා කළ ඉඩම් බවත්, යම් ප්‍රමාණයක ඉඩම්වල පිට පළාත්වලින් පැමිණි පිරිස් විශාල ගවපට්ටි එම ඉඩම්වලට ඇතුළු කර ඇති බවත්,ඌව වෙල්ලස්ස පාරම්පරික හේන් ගොවි සංවිධානයේ සභාපතිවරයා පැවසීය.\n\nගොවීන්ගේ ඉල්ලීම් සලකා බැලූ ඇමැතිනි පවිත්‍රා වන්නිආරච්චි මහත්මිය පැවසුවේ සිතියම් සටහන් සලකා බලා ගොවීන්ට වගා කටයුතු කිරීමට වනජීවී හා වන සංරක්ෂණ දෙපාර්තමේන්තු නිලධාරීන් සමඟ සාකච්ඡා කර තාවකාලිකව අදාළ ඉඩම් නිදහස් කිරීමට හැකි උපරිම උත්සාහ කරන බවයි.\n\nවනජීවී හා වන සම්පත් සංරක්ෂණ අමාත්‍යාංශයේ අතිරේක ලේකම් සමන්ති රණසිංහ, වන සංරක්ෂණ ජනරාල් ආචාර්ය කේ.එම්.ඒ. බණ්ඩාර, අතිරේක වන සංරක්ෂණ ජනරාල් නිශාන්ත එදිරිසිංහ, ඌව වෙල්ලස්ස පාරම්පරික හේන් ගොවි සංවිධානයේ සභාපති ඩී.එච්. විජේරත්න මහත්ම මහත්මීහු ඇතුළු මොනරාගල සියඹලාණ්ඩුව, කොටියාගල ප්‍රදේශයේ ගොවීහු ද මේ අවස්ථාවට එක්ව සිටියහ.\n\nබුද්ධිකා ඉඹුලාන",
       "URL": "https://www.dinamina.lk/2023/09/12/local/21446/%e0%b6%9c%e0%b7%9c%e0%b7%80%e0%b7%93%e0%b6%b1%e0%b7%8a-%e0%b6%af%e0%b7%92%e0%b6%9c%e0%b7%94-%e0%b6%9a%e0%b6%bd%e0%b6%9a%e0%b7%8a-%e0%b6%b7%e0%b7%94%e0%b6%9a%e0%b7%8a%e0%b6%ad%e0%b7%92-%e0%b7%80/",
       "Category": "local",
       "Parent URL": "https://www.dinamina.lk/category/local//page/126/"
}