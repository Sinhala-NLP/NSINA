{
       "Source": "dinamina",
       "Timestamp": "July 17, 2023 1:00 am",
       "Headline": "ආසියාන් කලාපීය සංසදයට ඉන්දුනීසියා ගිය ඇමැති සබ්රි ඵලදායි සාකච්ඡා කිහිපයක",
       "News Content": "විදේශ කටයුතු ඇමැති එම්.යූ.එම්. අලි සබ්රි මහතා ඉන්දුනීසියාවේ ජකර්තාහි පසුගියදා පැවති 30 වැනි ආසියාන් කලාපීය සංසදයේ (ARF) ඇමැති රැස්වීමට සහභාගි වූ අතර, ශ්‍රී ලංකා දූත පිරිසට නායකත්වය දුන්නේය. කලාපීය සාමය, ආරක්‍ෂාව සහ සෞභාග්‍යයට ඇති අභියෝග හඳුනා ගනිමින්, විවෘත සංවාදයක් මඟින් කලාපීය සංවර්ධනය සහ සමෘද්ධිය ප්‍රවර්ධනය කිරීමට උත්සාහ කිරීම මෙහි අරමුණ විය. මේ අතරතුර ඇමැතිවරයා ඵලදායි සාකච්ඡා කිහිපයකටද එක්ව තිබේ.\n\nආසියාන් කලාපීය සංසදයේ සාමාජික රටවල් 27ක් සිටින අතර, ශ්‍රී ලංකාව 2007 වසරේ සිට එහි සාමාජිකත්වය ලබා ඇත. ආරක්ෂාව සම්බන්ධ විශ්වාසය ගොඩනැඟීමේ පියවර සහ වැළැක්වීමේ රාජ්‍ය තාන්ත්‍රිකභාවය සහ කලාපයේ වර්ධනය වන ආර්ථික ගතිකත්වය සහ සමෘද්ධිය පවත්වාගැනීම සඳහා මේ සමුළුව පිහිටුවා ඇත.\n\nආසියාන් කලාපීය සංසදයේ සහයෝගිතාවේ ක්ෂේත්‍රවල ස්ථාවර ප්‍රගතියද පිළිගත් අතර, එම ක්‍රියාවලියට සහාය දුන්නේය. 2022 ජනවාරි 01 දින සිට ක්‍රියාත්මක වූ ලොව විශාලතම නිදහස් වෙ‍ෙළඳ ප්‍රදේශයද මේ කලාපය වෙයි. ඔස්ට්‍රේලියාව, බෲනායි, කාම්බෝජය, චීනය, ඉන්දුනීසියාව, ජපානය, දකුණු කොරියාව, ලාඕසය, මැලේසියාව, මියන්මාරය, නවසීලන්තය, පිලිපීනය, සිංගප්පූරුව, තායිලන්තය සහ වියට්නාමය එහි ආරම්භක සාමාජිකයෝ 15 දෙනා වෙති.\n\nමෙහි නව සාමාජිකයන් සඳහා 2023 ජූලි 1 සිට විවෘත වූ අතර, ශ්‍රී ලංකාව ඒ හා සම්බන්ධ වීම සඳහා 2023 ජූනි 28 දින ආසියාන් ලේකම් කාර්යාලයට අභිප්‍රාය ලිපිය ඉදිරිපත් කර තිබේ. ඔස්ට්‍රේලියාව, ඉන්දුනීසියාව, ලාඕ පීඩීආර්, මොංගෝලියාව, නවසීලන්තය, පිලිපීනය, රුසියාව, ටිමෝර් ලෙස්ටේ, වියට්නාමය සහ එක්සත් රාජධානිය යන රටවල විදේශ කටයුතු ඇමැතිවරුන් සමඟ අන්‍යෝන්‍ය වශයෙන් උනන්දුවක් දක්වන ක්ෂේත්‍ර සම්බන්ධයෙන් විදේශ කටයුතු ඇමැතිවරයා මෙහිදී සාකච්ඡා කළ බව විදේශ කටයුතු අමාත්‍යාංශය පවසයි.\n\nඒ මහතා ජකර්තාහි රැඳී සිටි කාලය තුළ ඉන්දුනීසියානු මුදල් ඇමැතිවරයා, ඉන්දුනීසියාවේ ත්‍රස්තවාදය මැඬලීමේ ජාතික නියෝජිතායතනය (BNPT) සහ ඉන්දුනීසියාවේ ශ්‍රී ලංකා ව්‍යාපාරික ප්‍රජාව සමඟ ද සාකච්ඡා පවත්වා තිබේ. ඉන්දුනීසියාවේ ශ්‍රී ලංකා තානාපති ජයනාත් කොළඹගේ සහ විදේශ අමාත්‍යාංශයේ අග්නිදිග සහ මධ්‍යම ආසියානු අංශයේ අධ්‍යක්ෂ ජනරාල් වරුණ විල්පත මහත්වරුද මේ අවස්ථාවට එක්ව ඇත.\n\nමහින්ද අලුත්ගෙදර",
       "URL": "https://www.dinamina.lk/2023/07/17/local/7010/%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%8a-%e0%b6%9a%e0%b6%bd%e0%b7%8f%e0%b6%b4%e0%b7%93%e0%b6%ba-%e0%b7%83%e0%b6%82%e0%b7%83%e0%b6%af%e0%b6%ba%e0%b6%a7-%e0%b6%89%e0%b6%b1/",
       "Category": "local",
       "Parent URL": "https://www.dinamina.lk/category/local//page/374/"
}