{
       "Source": "dinamina",
       "Timestamp": "September 2, 2023 1:00 am",
       "Headline": "ශ්‍රී ලංකා නිදහස් පක්ෂයේ 72 සංවත්සරය",
       "News Content": "(ශ්‍රීලනිපයේ 72 වැනි සංවත්සරය හෙට (03) සමරයි. මේ ලිපිය ඒ නිමිත්තෙනි)\n\n“මිනිසාගේ පරම යුතුකම මිනිසාට සේවය කිරීමයි” ප්‍රතිපත්තියේ පිහිටා පංච මහා බලවේගයෙන් සුසැදි ශ්‍රී ලංකා නිදහස් පක්ෂය සිය 72 සංවත්සරය සමරන මොහොත මේ රටේ දේශපාලන ගමන් මඟේ තීරණාත්මක සන්ධිස්ථානමය අවස්ථාවකි. අප පක්ෂයේ නිර්මාතෘ දිවංගත බණ්ඩාරනායක ශ්‍රීමතාණන්ගේ ඒ උදාර වූ අරමුණ වෙනුවෙන් කැප වී, ඇද වැටී ඇති ජන ජීවිතය යථා තත්ත්වයට පත්කිරීම වර්තමානයේ ප්‍රධානම කාර්යභාරයක් බවට පත්ව ඇත. විවිධ අරමුණු හා පරමාර්ථ මත බිහිවූ අතිවිශාල දේශපාලන පක්ෂ සංඛ්‍යාවක් මෙරට ලියාපදිංචි වී තිබේ. ඒ විශාල පක්ෂ සංඛ්‍යාව අතර ශ්‍රී ලංකා නිදහස් පක්ෂයට හිමිවනුයේ සුවිශේෂී ස්ථානයකි. නිදහසින් පසු මේ රටේ ක්‍රියාත්මක වූ අන්ත දක්ෂිණාංශික බලවේගවලටත්, සාම්ප්‍රදායික වමේ දේශපාලන පක්ෂවලටත්, ගැති නොවූ මැද පිළිවෙතේ ගමන් කරන ජනතාවාදී පක්ෂයක් ලෙස බිහි වූ ශ්‍රීලනිපය ගෙවී ගිය දශක හතකට එහා ගිය කාලසීමාවේ අප මාතෘභූමියට ඉටු කළේ සුවිශේෂී සේවාවකි. වර්තමානයේ බිඳ වැටී ඇති ආර්ථිකය යළි ගොඩනැඟීමට ඇති එකම විසඳුම ලෙස රජය හඳුන්වා දී ඇති රටට කිසිසේත් ඔරොත්තු නොදෙන අසාධාරණ බදු ප්‍රතිපත්තිය, පාරිභෝගික භාණ්ඩවල මිල වැඩි කිරීම, ජල විදුලි බිල්පත් ගාස්තු ඉහළ දැමීම, ඉන්ධන මිල සංශෝධන, රාජ්‍ය දේපළ විකුණා දැමීම වැනි ක්‍රියාමාර්ග නිසා සාමාන්‍ය ජන ජීවිතය දිනෙන් දින පීඩාවට පත් වෙමින් පවතී. රජයේ මේ අත්තනෝමතික, දරදඬු ක්‍රියාමාර්ග නිසාම ඇතැම් විදේශ ආයෝජකයන් ලංකාවෙන් ඉවත්වීම නිසා කර්මාන්ත රැසක් වැසීයෑමෙන් විශාල පිරිසක් විරැකියාවට ඇද වැටී තිබේ. ශ්‍රී ලංකා නිදහස් පක්ෂය ප්‍රමුඛ වාමවාදී දේශපාලන කඳවුර මෙරටට හඳුන්වා දුන් ජනසතු ව්‍යාපාර,සේවක අර්ථසාධක අරමුදල, රාජ්‍ය බැංකු පද්ධතිය, නිෂ්පාදනය ප්‍රමුඛ කරගත් කර්මාන්ත, නොබැඳි විදේශ ප්‍රතිපත්තිය සහ දේශීය කෘෂිකර්මාන්ත නඟාසිටුවීම වැනි ජනතාවාදී ක්‍රියාමාර්ග නිසා ජනතාවට ඇති වූ සුරක්ෂිතතාවන් ප්‍රගතිශීලි කඳවුර බෙදී ගිය සෑම අවස්ථාවකදීම රටට අහිමි වූ බව ඉතිහාසය සාක්ෂි දරයි. ‍එවැනි අවස්ථාවල බලයට පත්වූ පිරිස් රාජ්‍ය ව්‍යවසාය විනාශ කර දැමීමටත්, ජනතා සුබසාධක වැඩසටහන් කප්පාදු කිරීමටත් කටයුතු කළ බව සමස්ත රටටම නොරහසකි. වර්තමානයේදී ගොවීන්ට නිසි කලට ජලට ලබා නොදුන්, අධ්‍යාපනය ලබන දරුවන්ගේ විභාග පවත්වන කාලසීමාවලදී පවා විදුලිය කප්පාදු කරමින්, බාල ඖෂධ මඟින් රෝගී ජනතාවගේ ජීවිත අනතුරට ලක් කරමින් ක්‍රියා කළ වත්මන් රජය මෙවැනි අරාජික තත්ත්වයකට රට පත්කිරීමට ක්‍රියා කිරීම අතිශයින් කනගාටුදායකය. ජනතාවගෙන් දුරස්ව තම මතය පමණක් නිවැරදි යැයි සිතමින් සාධාරණ වූ ජනතා ඉල්ලීම්, වෘත්තීය සමිතිවල අයිතිවාසිකම් සහ ශිෂ්‍ය සටන් දැඩි ලෙස මර්දනයට ලක් කරමින් ගෙන යන මේ පාලන ක්‍රමය කඩිනමින් වෙනස් නොකළ හොත් එය යළිත් නිවැරදි කළ නොහැකි තත්ත්වයක් බවට පත්වනු ඇත. අද සිදු වන බුද්ධිගලනය පවා මේ අත්තනෝමතික පාලනයේ අයහපත් ප්‍රතිඵල බව පෙන්වා දිය හැකිය. මේ දුෂ්කර අවස්ථාවේදී සියලු ප්‍රගතිශීලි බලවේග එක කඳවුරකට ගොනුවී එකඟ විය නොහැකි කරුණු පසෙකලා, එකඟ විය හැකි කරුණු පිළිබඳ පටු වාද, හේදවලින් තොරව එකඟත්වය පළ කර එක් පෙරමුණක් ලෙස කටයුතු කිරීමට අධිෂ්ඨාන කරගත යුතුවේ. රටේ ජනතාව සිහින ලෝකයකට ගෙන යමින්, පවත්නා බැරෑරුම් ප්‍රශ්න අමතක කිරීමට සුරංගනා කතා කියාපාමින් ගෙන යන පාලන ක්‍රමයට තිත තැබිය යුතු අවස්ථාව දැන් එළඹ ඇත. ඉතිහාසය පුරාම මේ රටේ ප්‍රගතිශීලි බලයන් එක් තැන් කර ජනතාවාදී ආණ්ඩු පිහිටුවීමට මූලිකත්වය ගත්තේ ශ්‍රී ලංකා නිදහස් පක්ෂයයි. 1956, 1970, 1994 හා 2005 වර්ෂවලදී පිහිටු වූ සන්ධාන හා පෙරමුණු ආණ්ඩු ඒ පිළිබඳ මතකය අලුත් කරයි. අද දවසේද ඒ උත්තුංග කාර්යභාරය ශ්‍රීලනිපයේ නායකත්වයෙන් ඉටු වනු දැක්ම මේ රටේ ප්‍රගතිශීලි ජනතාවගේ එකම අපේක්ෂාවයි. එය ඉටුකිරීම වත්මන් යුගයේ ප්‍රමුඛතම අවශ්‍යතාවක් මෙන්ම ජාතියේ කාර්යභාරයක් බවට ද පත්ව ඇත. එදා රට කරවූ පාලක පිරිස උද්ගත කළාවූ ගැටලුකාරී තත්ත්වයන්ට යම් සහනදායී විසඳුමක් උදා වුවද එය කෙටි කලකට පමණක් සීමා වූ තාවකාලික පියවරක් බව කිව යුතුය. එසේම බිහිවී කෙටි කලකින් ජනප්‍රියත්වයේ හිණිපෙත්තටම නැඟි ශ්‍රී ලංකා පොදුජන පෙරමුණ කිසිවකු නොසිතූ අයුරින් බරපතළ දේශපාලන ව්‍යාකූල තත්ත්වයකට අද පත්වී ඇත. අප පක්ෂ සංවත්සරය වෙනුවෙන් අගනුවරට පැමිණෙන දහස් සංඛ්‍යාත පාක්ෂික ජනතාවගේ හදවතට තට්ටු කර තම හෘද සාක්ෂියට එකඟව මතය ප්‍රකාශ කරන ලෙස ඉල්ලීමක් කළහොත් යායුතු අනාගත ඉදිරි මඟ මුළු රටටම ඇසෙන සේ ඔවුන් හඬගා කියනු නොඅනුමානය. එබැවින් ශ්‍රී ලංකා නිදහස් පක්ෂය මහත් ඉහළින් සමරන 72 වන සංවත්සරය ඒ උදාර කාර්යභාරය ආරම්භ කිරීමේ මූලිකතම ප්‍රවේශයක් බවට පත්කර ගත යුතුය. ශ්‍රී ලංකා නිදහස් පක්ෂය ප්‍රමුඛ රටේ සමස්ත ප්‍රගතිශීලි ජනතාව වෙතින් එම කාර්යභාරය ඉටු නොවනතෙක් ඒ සඳහා අනාගත පරපුර වෙතින් සමාවක් නොලැබෙන බව මාගේ විශ්වාසයයි.\n\nෂාන් විජයලාල් ද සිල්වා\n\nශ්‍රීලනිප ජ්‍යෙෂ්ඨ උප සභාපති\n\nගාල්ල දිස්ත්‍රික් පාර්ලිමේන්තු මන්ත්‍රී",
       "URL": "https://www.dinamina.lk/2023/09/02/local/19030/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b6%b4%e0%b6%9a%e0%b7%8a%e0%b7%82%e0%b6%ba%e0%b7%9a-72/",
       "Category": "local",
       "Parent URL": "https://www.dinamina.lk/category/local//page/160/"
}