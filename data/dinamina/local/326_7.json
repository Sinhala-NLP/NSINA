{
       "Source": "dinamina",
       "Timestamp": "July 27, 2023 1:00 am",
       "Headline": "හොර හරක් ජාවාරම්කරුවන්ට ආරක්ෂාව දෙන්නෙත් අපේ රටේ ඇතැම් පොලිස් නිලධාරීන්ම තමයි",
       "News Content": "පොලොන්නරුව දිඹුලාගල සහ වැලිකන්දේ සිදුවන මහා පරිමාණ හරක් හොරකම් කරන ජාවාරම්කරුවන් සමඟ ඇතැම් පොලිස් නිලධාරීන් එකට ඉඳගෙන තේ බොමින් පාටි දමන නිසා හරක් හොරකම් ජාවාරම් ඉහළගොස් ඇති බව වාරිමාර්ග යෞවන කටයුතු හා ක්‍රීඩා ඇමැති රොෂාන් රණසිංහ මහතා පැවසීය.\n\nපොලිස් නිලධාරීන්ට මේ රටේ ජනතාවගේ විශාල ගෞරවයක් සහ බියක් ඇති නිසා ඒවා තමන් විසින් නැති කරගෙන ඇති බවත්, ඇතැම් පොලිස් නිලධාරීන් මත්ද්‍රව්‍ය ජාවාරම්කරුවන් සහ හරක් හොරකම් වල නිරත මහ ජාවාරම්කරුවන්ට රැකවරණය සහ ආරක්ෂාව ලබාදෙමින් ඔවුන් එකට ඉඳගෙන සාද පවත්වන මට්ටමකට පත්ව ඇති බව ද රණසිංහ මහතා පැවසීය.\n\nමනම්පිටිය මහවැලි ප්‍රතිභා ශාලාවේදී විසිපස් වැනිදා සවස දිඹුලාගල ප්‍රාදේශීය සංවර්ධන කමිටු රැස්වීමේදී ප්‍රදේශයේ ගව හොරකම් ගැන කිරි ගොවියකු කරන ලද ප්‍රකාශයක් මුල් කර ගනිමින් රොෂාන් රණසිංහ මහතා ඒ බව පැවසීය.\nඑහිදී වැඩිදුරටත් ඇමැතිවරයා මෙසේ ද පැවසීය.\n\nමේ ගැටලුව හැමෝම අදාළ කරගන්න එපා. පොලිසියේ නිලධාරීන් එක්කෙනෙක් දෙන්නෙක් කරන වැඩවලට මුළු පොලිස් දෙපාර්තමේන්තුවටම අගෞරවයක් වෙලා. පොලිසිය හරක් හොරකම් සහ මත්ද්‍රව්‍ය නවත්තන්න ලොකු මහන්සියක් ගන්නවා. ඒ අතරේ ඇතැම් නිලධාරීන් ඔවුන්ට රැකවරණය ආරක්ෂාව දෙමින් විවිධ වාසි ගන්නවා. ඇතැම් පොලිස් නිලධාරීන් මත්ද්‍රව්‍ය ජාවාරම්කරුවන් සමඟ සිදුකරන සබඳතාවල ප්‍රතිඵලයක් ලෙස මේ රටේ සියයට 50ක්ම තරුණයන් මත්ද්‍රව්‍යවලට ගොදුරු වෙලා හමාරයි. මේකෙන් සිදුවන්නේ අපේ ජාතිය විනාශ වීමයි. මීට වඩා ප්‍රශ්න විසඳපු රටක් මේක. යුද්ධය විසඳුවා. මත්ද්‍රව්‍ය ප්‍රශ්නය අපට විසඳාගන්න තවමත් බැරිවෙලා තිබෙනවා.\n\nමත්ද්‍රව්‍ය ප්‍රශ්නයට මේ රටේ දේශපාලනඥයන්ගේ දරුවා ඉඳලා රාජ්‍ය ආයතනවල ඇතැම් නිලධාරීන්ගේ දරුවන් පවා ගොදුරු වෙලා සිටිනවා. ලෝකයේ කිසිම රටක නැති තරමට මේ රටේ මත්ද්‍රව්‍ය පැතිරිලා. මෙහෙම ගියොත් අපට රටක් සමාජයක් ජාතියක් ඉතුරු වෙන්නේ නැතිවෙයි. දේශපාලඥයෙක් හොරකම් කරපුවාම, 225 හොරු කියනවා. අපිත් ආවේ රට හදන්න කියලා. දැන් අපිත් හොරුවෙලා. දැන් ජනතාව අපටත් හොරු කියලා කියනවා. දැන් අපට ලැජ්ජයි තැනකට යන්න යැයි ද රොෂාන් රණසිංහ මහතා වැඩිදුරටත් පැවසීය.\n\nදිඹුලාගල ප්‍රාදේශීය ලේකම් පී.ටී.එම්. ඉර්ෆාන්, හිටපු පළාත් සභා හා ප්‍රාදේශීය මන්ත්‍රීවරුන් මෙන්ම රාජ්‍ය නිලධාරීන්, වැලිකන්ද ප්‍රදේශය භාර සහකාර පොලිස් අධිකාරී සුදත් අස්මඩල සහ පොලිස් ස්ථානාධිපතිවරුන් කීපදෙනකුම මේ අවස්ථාවට සහභාගි වූහ.\nමනම්පිටිය නිමල් ජයරත්න",
       "URL": "https://www.dinamina.lk/2023/07/27/local/9604/%e0%b7%84%e0%b7%9c%e0%b6%bb-%e0%b7%84%e0%b6%bb%e0%b6%9a%e0%b7%8a-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b7%8a%e0%b6%9a%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7/",
       "Category": "local",
       "Parent URL": "https://www.dinamina.lk/category/local//page/326/"
}