{
       "Source": "dinamina",
       "Timestamp": "August 1, 2023 1:23 am",
       "Headline": "දුලබ තෙලක් හා මැණික් පිරවූ සෙම්බුවක් විකුණද්දී අත්අඩංගු වට",
       "News Content": "\n\nපුරාවස්තු තැන්පත් කර තිබෙන ස්ථානයකින් ලබාගත් මැණික් හා වටිනා දුර්ලභ තෙල් විශේෂයක් තැන්පත් සෙම්බුවක් යැයි පවසා හම්බන්තොට සූරියවැව ප්‍රදේශයේ පස් දෙ‍ෙනකුට එම ව්‍යාජ මැණික් සෙම්බුව ලබාදී රුපියල් ලක්ෂ තුනක් ලබාගත් යුද හමුදාවේ සැරයන්වරයකු, නීත්‍යනුකූලව හමුදාවෙන් ඉවත් වූ සෙබළුන් දෙදෙනකු සහ සිමෙන්ති ගල් වැඩපොළක කම්කරුවෙකු ඇතුළු සිවුදෙනකු 31 වෙනිදා පිඹුරත්තෑව ප්‍රදේශයේදී අත්අඩංගුවට ගත් බව අරලගංවිල පොලිසිය කියයි. අත්අඩංගුවට ගත් යුද හමුදාවේ සැරයන්වරයා දෙහිඅත්තකණ්ඩිය ප්‍රදේශයේ යුද හමුදා කඳවුරක සේවය කරන අතර සෙසු සැකකරුවන් දෙහිඅත්තකණ්ඩිය හා සිරිපුර ප්‍රදේශයේ පදිංචි අවුරුදු 35,38,43,45යන වයස්වල පසුවන්නන් බව ඒ පිළිබඳව පරීක්ෂණ සිදු කරන අරලගංවිල පොලිස් ස්ථානාධිපති ප්‍රධාන පොලිස් පරීක්ෂක ඉඳුනිල් හේමපාල මහතා පැවැසීය.\n\nඅත්අඩංගුවට ගත් සැකකරුවන් සූරියවැව ප්‍රදේශයේ අයවලුන්ට මෙම ව්‍යාජ මැණික් සෙම්බුව හා බෙහෙත් තෙල් විශේෂය රුපියල් ලක්ෂ පනහකට අලෙවි කිරීමට සූදානම් කර තිබූ අතර ඉන් ලක්ෂ තුනක් අත්තිකාරම් මුදලක් ලෙස ලබාගෙන පසුව එම මැණික් සෙම්බුව විකිණීමෙන් අනතුරුව ඉතිරි ලක්ෂ 47ක් ලබාදෙන බවට පොරොන්දු කරවා තිබේ.\n\nමෙම සිද්ධිය සම්බන්ධ සැකසිතූ හම්බන්තොට සූරියවැව පුද්ගලයන් අරලගංවිල පොලිසියට ඉකුත් 30 වෙනිදා පැමිණිල්ලක් සිදු කිරීමෙන් පසු උපායදුතයෙකු යොදවා අදාළ සැකකරුවන්, අරලගංවිල පිඹුරත්තෑව ප්‍රදේශයේදී අත්අඩංගුවට ගැනීමට හැකියාව ලැබුණු බව අරලගංවිල පොලිසිය සඳහන් කරයි,\n\nපොලොන්නරුව ජ්‍යෙෂ්ඨ පොලිස් අධිකාරි නිශාන් ද සිල්වා වැලිකන්ද සහකාර පොලිස් අධිකාරි සුදත් අස්මඩල යන මහතුන්ගේ උපදෙස් පරිදි අරලගංවිල පොලිස් ස්ථානාධිපති ප්‍රධාන පොලිස් පරීක්ෂක ඉඳුනිල් හේමපාල මහතාගේ මෙහෙයවීමෙන් උප පොලිස් පරීක්ෂක ප්‍රේමරත්න, පොලිස් සැරයන් 51046, සුමනසේකර, පොලිස් කොස්තාපල් 89156 කෝසල, සිවිල් ආරක්ෂක 015223 බන්දුල, සිවිල් ආරක්ෂක 006996 යන නිලධාරීහු මෙම වැටලීම සිදු කළහ.\n\nසිරිපුර මධුෂානි අබේසිංහ",
       "URL": "https://www.dinamina.lk/2023/08/01/local/10720/%e0%b6%af%e0%b7%94%e0%b6%bd%e0%b6%b6-%e0%b6%ad%e0%b7%99%e0%b6%bd%e0%b6%9a%e0%b7%8a-%e0%b7%84%e0%b7%8f-%e0%b6%b8%e0%b7%90%e0%b6%ab%e0%b7%92%e0%b6%9a%e0%b7%8a-%e0%b6%b4%e0%b7%92%e0%b6%bb%e0%b7%80/",
       "Category": "local",
       "Parent URL": "https://www.dinamina.lk/category/local//page/303/"
}