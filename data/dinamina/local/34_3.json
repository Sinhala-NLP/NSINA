{
       "Source": "dinamina",
       "Timestamp": "October 5, 2023 12:51 am",
       "Headline": "දුම්රිය රියැදුරු ඉන්දිකට පැනවූ වාරණ නියෝගය නිවෙසට ගොස් භාර දෙයි",
       "News Content": "ප්‍රවාහන, මහාමාර්ග හා ජනමාධ්‍ය අමාත්‍ය, ආචාර්ය බන්දුල ගුණවර්ධන මහතාට අපහාස කිරීම වළකාලමින් දුම්රිය රියැදුරු ඉන්දික දොඩන්ගොඩගේ මහතාට කොළඹ දිසා අධිකරණය නිකුත් කළ වාරණ නියෝගය අධිකරණ පිස්කල් විත්තිකරුගේ නිවෙසට ගොස් භාර දී තිබේ.\n\nදුම්රිය දෙපාර්තමේන්තුවේ ඉදි කිරීම් කොන්ත්‍රාත් පිරිනැමීම සම්බන්ධයෙන් ප්‍රවාහන, මහාමාර්ග හා ජනමාධ්‍ය අමාත්‍ය, ආචාර්ය බන්දුල ගුණවර්ධන මහතා විසින් අදාළ ඉන්දීය සමාගමෙන් අල්ලස් ලබාගෙන ඇති බවට ජනමාධ්‍ය සහ සමාජ මාධ්‍ය ඔස්සේ අසත්‍ය ප්‍රකාශ සිදු කර ඇමැතිවරයාගේ කීර්ති නාමයට සිදු කර ඇති හානිය සම්බන්ධයෙන්, නීතිඥවරුන් අධිකරණයට කළ කරුණු දැක්වීමෙන් අනතුරුව අධිකරණය මෙම වාරණ නියෝගය නිකුත් කළේය.\n\nකොළඹ අංක 01 දරන දිස්ත්‍රික් අධිකරණය නිකුත් කළ එම වාරණ නියෝගය පිස්කල් නිලධාරීන් විත්තිකාර දුම්රිය රියැදුරු ඉන්දික දොඩන්ගොඩ වෙත ඊයේ (04) භාර දී තිබේ. ඒ අනුව කිසිදු ආකාරයෙන් සම්මුඛ සාකච්ඡාවකදී ප්‍රකාශ සිදු කිරීම, තමන් විසින් හෝ වෙනත් අයකු හරහා ඍජුව හෝ වක්‍රව අපහාස සිදු වන ආකාරයෙන් කටයුතු කිරීම හෝ දිගින් දිගටම අපකීර්තියට පත් කිරීම, කවර ආකාරයේ හෝ මුද්‍රිත, වාචික, සමාජ මාධ්‍ය, තමන්ගේ හෝ අන් අයකුගේ ෆේස්බුක් ගිණුම් ඔස්සේ ඍජුව හෝ වක්‍රව විත්තිකරු විසින් හෝ අන් අයකු මාර්ගයෙන් පැමිණිලිකරුට අපහාස කිරීමෙන් විත්තිකරු වළකාලමින් කොළඹ අංක 01 දිස්ත්‍රික් අධිකරණය එම වාරණ නියෝගය ඉන්දික දොඩන්ගොඩ මහතාට නිකුත් කර තිබේ.\nසුභාෂිණී සේනානායක",
       "URL": "https://www.dinamina.lk/2023/10/05/local/28046/%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%94-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%9a%e0%b6%a7/",
       "Category": "local",
       "Parent URL": "https://www.dinamina.lk/category/local//page/34/"
}