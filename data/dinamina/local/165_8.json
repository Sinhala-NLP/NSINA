{
       "Source": "dinamina",
       "Timestamp": "September 1, 2023 1:00 am",
       "Headline": "විශේෂ කාර්ය බළකායේ 39 වන රණවිරු ගුණ සැමරුම අද කටුකුරුන්දේදී",
       "News Content": "විශේෂ කාර්ය බළකායේ 39 වන රණවිරු ගුණ සැමරුම අදට (01) යෙදී ඇත. විශේෂ කාර්ය බළකාය කටුකුරුන්ද පුහුණු පාසලේ රණවිරු ස්මාරකය අබියස රණවිරු සැමරුම් උත්සවය අද (01) පැවැත්වෙන අතර ඊට සමගාමීව විශේෂ කාර්ය බළකාය අනුරාධපුර, කතරගම, අම්පාර කඳවුරුවල රණවිරු ස්මාරක අබියසද රණවිරු සැමරුම් උත්සව පැවැත්වේ. මේ මස 05 වැනි දින මියගිය රණවිරුවන් හා ආබාධිත රණවිරුවන් සිහිකර මහනුවර දළදා මාලිගාව අබියස දානමය පින්කමක් පැවැත්වීමට කටයුතු යොදා ඇත. ලක් මෑණිගේ ගෞරවය, ආරක්‍ෂාව සහ වසර සිය දහස් ගණනක අභීත ශ්‍රී ලාංකිකත්වය රැකගැනීම උදෙසා 1983 මාර්තු මස 01 වැනි දින ආරක්‍ෂක අමාත්‍යාංශය යටතේ විශේෂ කාර්ය බළකාය පොලිස් නිලධාරීන් 60න් සමන්විත වූ කණ්ඩායමකගෙන් ආරම්භ කර වීරත්වය පෙරටු කරගෙන රණබිමට පැමිණ රුදුරු ත්‍රස්තවාදය හා අභීතව යුද වැදී උණුසුම් රුධිරය ලක් දෙරණ මත වගුරා ජීවිත පරිත්‍යාග කළ විශේෂ කාර්ය බළකාය රණවිරුවන් වර්ෂ 39ක් ගිය තැනද අනුස්මරණය කරන්නෙමු. විශේෂ කාර්ය බළකාය ඉතිහාසයේ ප්‍රථම වරට ත්‍රස්තවාදය හමුවේ 1984 සැප්තැම්බර් මස 01 වැනි දින සාමාජිකයන් වූ රණවිරු පොලිස් සැරයන් 2539 ආර්. එම්. චන්ද්‍රපාල, පොලිස් සැරයන් 4100 පී.ඒ. ඒකනායක, පොලිස් සැරයන් 3928 එල්. ඩී. නානායක්කාර සහ පොලිස් සැරයන් රියැදුරු 13089 එච්. ඩී. සුමනසේකර වීරෝදාර පුතුන් සිවුදෙනෙකුට තම පණනල අහිමි විය. නිවහල් දේශයක් ස්ථාපිත කිරීමේ කාර්යයට පණ දුන් ඒ දිවි කැප කළ රණවිරුවන් ජනිත කර තම ලේ දහදිය වගුරා ආරක්‍ෂාව සැලසූ පියවරුනි, සෙනෙහස කැටි කර ලේ කිරි බිඳින් බිඳ දී පෝෂණය කළ දයාබර මෑණියනි, අවසන් මොහොත දක්වා එක්ව දිවි ගෙවීමට අදිටන් කරගත් සෙනෙහෙබර බිරින්ඳෑවරුනි, තම පියාණන්ගේ සෙනෙහස සහ උණුසුම අහිමි ආදරණීය දූ දරුවනි, ඔබ සියලුදෙනා වෙත සමස්ත රට වැසියන්ගේ ගෞරවනීය උත්තමාචාරය සහ සංවේගය පුද කර සිටින්නෙමු. ශ්‍රී ලංකා ද්වීපය එක් ධජයක් යටතට ගෙන ඒමට ජීවිත පුද කරමින් ක්‍රියාකළ විශේෂ කාර්ය බළකා සාමාජිකයිනි ඔබගේ කැප කිරීමේ දායාදය මතු උපදින දරුවන් පවා භුක්ති විඳිනු ඇත. එය රැකගැනීමට වර්තමාන විශේෂ කාර්ය බළකාය ද අද මෙන්ම මතු අනාගතය උදෙසාත් ඇප කැප වී ඇති බව සනිටුහන් කරන්නෙමු.",
       "URL": "https://www.dinamina.lk/2023/09/01/local/18623/%e0%b7%80%e0%b7%92%e0%b7%81%e0%b7%9a%e0%b7%82-%e0%b6%9a%e0%b7%8f%e0%b6%bb%e0%b7%8a%e0%b6%ba-%e0%b6%b6%e0%b7%85%e0%b6%9a%e0%b7%8f%e0%b6%ba%e0%b7%9a-39-%e0%b7%80%e0%b6%b1-%e0%b6%bb%e0%b6%ab%e0%b7%80/",
       "Category": "local",
       "Parent URL": "https://www.dinamina.lk/category/local//page/165/"
}