{
       "Source": "dinamina",
       "Timestamp": "August 4, 2023 1:00 am",
       "Headline": "මෙහෙයුම් ගොඩනැඟිල්ලට මිලියන 1300ක් කොළඹ වරායේ බහාලුම් ධාරිතාව මිලියන 35 දක්වා වැඩි කරනවා",
       "News Content": "කොළඹ වරායේ බහලු මෙහෙයුම් ධාරිතාව මිලියන 8.5 සිට මිලියන 35 දක්වා වැඩිකිරීම ඉලක්කය වී තිබෙන බව වරාය, නාවික හා ගුවන්සේවා ඇමැති නිමල් සිරිපාල ද සිල්වා මහතා ප්‍රකාශ කරයි.\n\nනැඟෙනහිර බහලු පර්යන්තයේ මෙහෙයුම් ගොඩනැගිල්ලේ ඉදිකිරීම් කටයුතු ආරම්භ කිරීමේ අවස්ථාවට ඊයේ (03) එක්වෙමින් ඇමැතිවරයා මේ බව ප්‍රකාශ කෙළේය.\n\nඇමැතිවරයා තවදුරටත් මෙසේද පැවසීය. ඩොලර් මිලියන 580ක වියදමකින් ඉදිවන නැඟෙනහිර පර්යන්තයෙහි සම්පූර්ණ දිග මීටර් 1300ක් වන අතර ඒ සඳහා අවශ්‍ය පර්යන්ත අද්දර දොඹකර ද ඇණවුම් කොට තිබෙනවා. පර්යන්තයේ මෙහෙයුම් කටයුතු පවත්වාගෙන යෑම සඳහා අවශ්‍ය මෙම ගොඩනැගිල්ල මහල් 4කින් යුතුව ඉදිකිරීමට සැලසුම් කොට තිබෙනවා.\n\nමෙම මෙහෙයුම් ගොඩනැගිල්ලෙහි ඉදිකිරීම් සඳහා රුපියල් මිලියන 1300ක් වැයවන අතර එහි ඉදිකිරීම් කටයුතු 2024 පෙබරවාරි මස වන විට සම්පූර්ණ කිරීමට සැලසුම් කොට තිබෙනවා.\n\nමේ වන විට කොළඹ වරායේ බහලු මෙහෙයුම් ධාරිතාව මිලියන 8.5ක්. ECT පර්යන්තය, JCT – 5 අදියර, බටහිර පර්යන්තය හා යෝජිත උතුරු වරාය ව්‍යාපෘතිය ඇතුළු ව්‍යාපෘතීන් සමඟ කොළඹ වරායෙහි මෙහෙයුම් ධාරිතාව බහලු මිලියන 35 දක්වා වැඩි කිරීම බලාපොරොත්තුව වෙනවා. ඒ සඳහා ශ්‍රී ලංකා වරාය අධිකාරියේ නිලධාරීන්, සේවකයින්, වෘත්තීය සමිති නියෝජිතයින් නිසි කාලරාමුවකට අනුව මෙහි කටයුතු සිදු කළ යුතු වෙනවා. එමෙන්ම, නැගෙනහිර පර්යන්තයේ මෙහෙයුම් කටයුතු අර්ධ ස්වයංක්‍රිය තාක්ෂණික ක්‍රමවේදයන් ඔස්සේ සිදුකළ යුතු වෙනවා. මෙම පර්යන්තය සඳහා අවම සේවකයන් ප්‍රමාණයක් බඳවා ගැනීමටත්, ඒ සඳහා තරුණ තරුණියන්ට අවස්ථාව ලබාදිය යුතු වෙනවා.\n\nනාවික හා ගුවන්සේවා අමාත්‍යාංශයේ අතිරේක ලේකම් කුමාරි සෝමරත්න, ශ්‍රී ලංකා වරාය අධිකාරියේ සභාපති කීත් ඩී. බර්නාඩ්, උප සභාපති ගයාන් අල්ගේවත්තගේ, කළමනාකාර අධ්‍යක්‍ෂ ප්‍රභාත් ජේ. මලවිගේ මහත්ම මහත්මීන් ද, අතිරේක කළමනාකාර අධ්‍යක්‍ෂවරු, අධ්‍යක්‍ෂවරු, කොට්ඨාස ප්‍රධානීහු, විධායක නිලධාරී සේවක මහත්ම, මහත්මීහු හා වෘත්තීය සමිති නියෝජිතයෝ ද ඇතුළු විශාල පිරිසක් මෙම අවස්ථාවට එක්ව සිටියහ.",
       "URL": "https://www.dinamina.lk/2023/08/04/local/11545/%e0%b6%b8%e0%b7%99%e0%b7%84%e0%b7%99%e0%b6%ba%e0%b7%94%e0%b6%b8%e0%b7%8a-%e0%b6%9c%e0%b7%9c%e0%b6%a9%e0%b6%b1%e0%b7%90%e0%b6%9f%e0%b7%92%e0%b6%bd%e0%b7%8a%e0%b6%bd%e0%b6%a7-%e0%b6%b8%e0%b7%92%e0%b6%bd/",
       "Category": "local",
       "Parent URL": "https://www.dinamina.lk/category/local//page/290/"
}