{
       "Source": "dinamina",
       "Timestamp": "July 29, 2023 1:00 am",
       "Headline": "බෙල්ලන්විල ඇසළ පෙරහරේ ධාතු කරඬුව වැඩම වීමට මෙවර දළදා මාලිගාවේ හස්තියෙක්",
       "News Content": "ලබන අඟහරුවාදා ඇරඹෙන බෙල්ලන්විල ඇසළ පෙරහර 20දා තෙක්\n\nමෙවර බෙල්ලන්විල ඇසළ පෙරහර පූජෝත්සවයේ ධාතු කරඬුව වැඩමවීම සිදු කරන්නේ දළදා මාලිගාවේ හස්තිරාජයකු විසින් බව බෙල්ලන්විල විහාරාධිපති ආචාර්ය බෙල්ලන්විල ධම්මරතන නාහිමියෝ පවසති.\n\nබෞද්ධ සංස්කෘතිය විනාශ කරමින් පෙරහර සංස්කෘතියෙන් හීලෑ අලි ඇතුන් ඉවත් කිරීමටත් අද වනවිට මුදලට ගිජු වූ සංවිධානාත්මක වැඩපිළිවෙළක් ඇති වී තිබෙනවා.\n\nඒ නිසා අප වෙනදාට වඩා උත්තේජනයකින් යුතුව මේ පෙරහර සංස්කෘතික උත්සව ආරක්ෂා කරගත යුතුයයි බෙල්ලන්විල ධම්මරතන නාහිමියෝ පැවසූහ.\n\nදළදා මාලිගාවෙන් මෙවර හස්තීන් දෙදෙනකු පෙරහර උත්සවයට ලැබෙන බව කියා සිටි උන්වහන්සේ රන්සිවිලි පෙරහර දිනයේ එක් ඇතෙක් විසින් ධාතු කරඬුව වඩමවන බවත් රන්දෝලි පෙරහර දිනයේ අනෙක් ඇතා විසින් ධාතු කරඬුව වැඩමවන බවත් කියා සිටියහ.\n\nඅගෝස්තු 2 වැනි දින ආරම්භ කෙරෙන බෙල්ලන්විල 73 වන ඇසළ පෙරහර පූජෝත්සවය 20 වැනිදා දක්වා පැවැත්වෙන බවත් කියා සිටි උන්වහන්සේ පසුගිය වසරවල මෙන් මෙවරත් දෙස් විදෙස් බැතිමතුන් දහස් ගණනකගේ සහභාගිත්වයෙන් ආරක්ෂාකාරීව සිදු කිරීමට සියලු පියවර ගෙන ඇති බවත් පෙරහර කාලයේ පොලිස් නිලධාරීන් 1000කට අධික පිරිසක් ආරක්ෂාවට එක්වන බවත් නාහිමියෝ පැවසූහ. මියගිය නැඳුන්ගමුවේ හස්තිරාජයා මේ අවස්ථාවේ කෘතවේදීව සිහිපත් කරන බවත් කියා සිටි උන්වහන්සේ නැඳුන්ගමුවේ හස්තිරාජයා හික්මුණු හස්තිරාජයෙක් බවත් පැවසූහ.\n\nනැඳුන්ගමුවේ හස්තියා‍ගේ අවසන් තිරිසන් ආත්මය මෙය බව තමන් වහන්සේ විශ්වාස කරන බවත් පැවසූහ.\n\nමෙවර පෙරහරට අලි ඇතුන් 35ක් පමණ සහභාගි වීමට නියමිත බව කියා සිටි උන්වහන්සේ බෙල්ලන්විල විහාරස්ථානයේ මියන් කුමාර හස්තියා දේවාල පෙරහර සඳහා එක්වන බවත් කතරගම වාසනා හස්තියා ද මෙවර පෙරහර සඳහා එක්වන බවත් උන්වහන්සේ පැවසූහ.\n\nබෙල්ලන්විල විහාරයේ මෙවර පැවැත්වෙන 73 වන වාර්ෂික පෙරහර උත්සවය වෙනුවෙන් පැවති මාධ්‍ය හමුවකට එක් වූ නායක හිමියෝ මෙසේ ද පැවසූහ. නැඳුන්ගමුවේ හස්තිරාජයා හොඳින් හික්මුණු නිවුණු ගති ඇති හස්තිරාජයෙක්. බෞද්ධයත් තදින් පුනරුත්පත්තිය විශ්වාස කරනවා. ඒ නිසයි බෞද්ධයන් විසින් විවිධ පින්කම් සිදු කරන්නේ. මම 20 වතාවක් පමණ නැඳුන්ගමුවේ හස්තිරාජයා සමඟ පෙරහරේ ගමන් කර තිබෙනවා. කිසිම අවස්ථාවක මා දෙස සැරෙන් බලා නැහැ. තල්ලු කර හෝ නැහැ. තමන් කරන්නේ කුමක්ද කියා හොඳින් තේරුම් ගත් හස්තිරාජයෙක්. ඉතාම හික්මුණු ආකාරයෙක් ධාතුන් වහන්සේලා වැඩම කරවූවා. පරිණතභාවයෙන් යුක්ත නැඳුන්ගමුවේ හස්තිරාජයාට උතුම් ගතිගුණ පිහිටා තිබුණේ යැයි ද උන්වහන්සේ කෘතවේදීව සිහිපත් කරමින් පැවසූහ.\n\nඅලුත්ගම කන්දේ විහාරයේ සිට අසනීප වී තායිලන්තයට රැගෙන ගිය මුතුරාජා හස්තියාට වධ දීම සම්බන්ධයෙන් කනගාටුවට පත් වෙනවා. ඒ සතා බලා ගත් ඇත්ගොව්වන් විසින් හෙන්ඩුවෙන් ඇනපු පාරවල් කකුලේ කටු දක්වා ගිහින් තිබෙනවා. ඒ තුවාලවලට බෙහෙත් කර නැහැ. එය කෲර පාපකර්මයක්. සතා යවන්න නොදී බේරගන්න තිබුණා. විහාරස්ථානයේ ස්වාමීන් වහන්සේලා දායක සභාව තායිලන්තයේ මහ කොමසාරිස්තුමා හමුවී ඒ ඉල්ලීම කළා නම් ඊට ඉඩ ලැබෙන්න තිබුණා. එතුමා ඉතා සත්ගුණවත් මිනිසෙක්. බෙල්ලන්විල විහාරාවාසි බොරලැස්ගමුව පේමරතන හිමි, දිවුල්පිටිය ශ්‍රී මහා බෝධි රාජාරාමාධිපති ඕකන්දයායේ බුද්ධසිරි නාහිමි, හැව්ලොක්සිටි සාමවිහාරාධිපති ආචාර්ය අතපත්තු කන්දේ ආනන්ද හිමිවරුන්ද, ඇසළ පෙරහර කමිටු ලේකම් කේසරලාල් ගුණසේකර, භාණ්ඩාගාරික රූබන් වික්‍රමආරච්චි, දායක සභා ලේකම් එල්. එස්. වනිගසිංහ, උප සභාපති රස්කින් වන්නිආරච්චි , දායක සභා සාමාජික කුමාර ඩයස්, ලැම්බට් පෙම්මා වඩු, විහාරස්ථාන ලේකම් ලසන්ත රත්නායක මහත්වරුන් ඇතුළු පිරිසක් මේ අවස්ථාවට සහභාගි වූහ..\n\n\n\nසුභාෂිණී සේනානායක – බොරලැස්ගමුව සමූහ සහ පී. ඩී. හේරත්",
       "URL": "https://www.dinamina.lk/2023/07/29/local/10063/%e0%b6%b6%e0%b7%99%e0%b6%bd%e0%b7%8a%e0%b6%bd%e0%b6%b1%e0%b7%8a%e0%b7%80%e0%b7%92%e0%b6%bd-%e0%b6%87%e0%b7%83%e0%b7%85-%e0%b6%b4%e0%b7%99%e0%b6%bb%e0%b7%84%e0%b6%bb%e0%b7%9a-%e0%b6%b0%e0%b7%8f/",
       "Category": "local",
       "Parent URL": "https://www.dinamina.lk/category/local//page/313/"
}