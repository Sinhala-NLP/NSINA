{
       "Source": "dinamina",
       "Timestamp": "July 29, 2023 1:00 am",
       "Headline": "ශ්‍රී ලංකා පාසල් කණ්ඩායමට ආසියානු චෙස් පදක්කම් 5ක්",
       "News Content": "පදක්කම් දිනුවෝ (වමේ සිට) විනුක විජේරත්න, හොසිත්මි පෙහන්සා සමරවීර, ඉලීෂා උමන්දි මුදලිගේ සහ දුලේන් බිම්සත්.\n\nඋස්බෙකිස්තානයේ ටස්කන්ට් නුවර පැවති 17 වැනි ආසියානු පාසල් චෙස් ශූරතා තරගාවලියේදී පදක්කම් 5ක් දිනා ගැනීමට ශ්‍රී ලංකා කණ්ඩායම සමත් විය.\n\nඊට රන් පදක්කම් 4ක් සහ ලෝකඩ පදක්කමක් ඇතුළත් වූ අතර, එහිදී කොළඹ රාජකීය විදුහලේ විනුක විජේරත්න රන් පදක්කම් 2ක් දිනාගත් අතර, මාතර සුජාතා විද්‍යාලයේ හොසිත්මි පෙහන්සා සමරවීර සහ රත්නපුර ෆර්ගසන් උසස් විද්‍යාලයේ ඉලීෂා උමන්දි මුදලිගේ රන් පදක්කම් දිනා ගත්හ. වත්තල ලයිසියම් විද්‍යාලයේ දුලේන් බිම්සත් ලෝකඩ පදක්කමක් ද දිනා ගෙන තිබිණි.\n\nමේ ජයග්‍රාහී කණ්ඩායම උස්බෙකිස්තානයේ සිට කටුනායක ගුවන් තොටුපොළ වෙත පැමිණි අතර, ඔවුන් පිළිගැනීම සඳහා ශ්‍රී ලංකා පාසල් චෙස් සංගමයේ නිලධාරීන්, එම ක්‍රීඩකයන්ගේ මවුපියන් ඇතුළු පිරිසක් එක්ව සිටියහ.\n\nකටුනායක – ටී.කේ.ජී.කපිල",
       "URL": "https://www.dinamina.lk/2023/07/29/local/10041/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%9a%e0%b6%ab%e0%b7%8a%e0%b6%a9%e0%b7%8f%e0%b6%ba%e0%b6%b8/",
       "Category": "local",
       "Parent URL": "https://www.dinamina.lk/category/local//page/315/"
}