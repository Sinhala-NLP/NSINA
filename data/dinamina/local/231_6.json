{
       "Source": "dinamina",
       "Timestamp": "August 17, 2023 4:53 am",
       "Headline": "බගවන්තලාවේ කනිෂ්කා  මිනිස් සිරුරේ අවයව 432ක් විනාඩි 4න් කියා ලෝක වාර්තාවක් තබයි පාසලේ 2 වැනි වසරේ",
       "News Content": "\n\nමිනිස් සිරුරේ අභ්‍යන්තර අවයව 432ක් විනාඩි 04ක් වැනි කෙටි කාලයක් තුළදී මතකයෙන් නම් කරමින් ලොව ඉහළම මතක ශක්තියක් ඇති දැරියක බවට ලෝක වාර්තාවක් පිහිටුවීමට ඊයේ (16) බගවන්තලාව හොලිරොසරි දමිළ මහා විද්‍යාලයේ අධ්‍යාපනය ලබන සංකර්දාස් කනිෂ්කා සිසුවිය සමත් වී තිබේ.\n\nබගවන්තලාව ආරියපුර ගම්මානයේ පදිංචි සංකර්දාස් කනිෂ්කා නමැති දැරිය බගවන්තලාව හොලිරොසරි දමිළ මහා විද්‍යාලයේ දෙවන වසරේ අධ්‍යාපනය ලබන අතර, ඇගේ මවුපියන් එම දැරිය පෙර පාසල් වයසේ සිටම හොඳ මතක ශක්තියක් ඇති බවට වටහා ගැනීමෙන් අනතුරුව ඇයට අධ්‍යයන කටයුතු සඳහා පොත්පත් දීමට කටයුතු කර ඇත.\n\nඉන්දියාවෙන් ක්‍රියාත්මක කරන චොලන් ලෝක වර්තාව පිහිටුවීම සඳහා සංකර්දාස් කනිෂ්කාගේ මවුපියන් වන තංගරාජ් සංකර්දාස් (පියා) සහ සංකර්දාස් දාමිණි (මව) යන අය විසින් චොලන් ආයතනයෙන් කළ ඉල්ලීමක් මත එම ආයතනයේ ශ්‍රී ලංකා ශාඛාවේ උප සභාපති නාගවාණි රාජා මහතා සහභාගි වෙමින් මේ වාර්තාව අධීක්ෂණය කරනු ලැබීය.\n\nචෝලන් ලෝක වාර්තාවට හිමිකම් කියන පාසල් සිසුවියට ඇය අධ්‍යාපනය ලබන පාසලේ විදුහල්පති ඇතුළු ආචාර්ය මණ්ඩලයේ සහ සිසු සිසුවියන්ගේ සුබපැතුම් හිමි විය. එම සිසුවිය චෝලන් ලෝක වාර්තා පොතෙහි වාර්තාවක් පිහිටුවීමෙන් අනතුරුව මාධ්‍යයට අදහස් දැක්වූ චෝලන් ආයතනයේ ශ්‍රී ලංකාවේ උප සභාපති නාගවාණි රාජා මහතා කියා සිටියේ, ඉන්දියාවේ සිට ක්‍රියාත්මක කරන තම ආයතනය ලෝකයේ රටවල් 26ක ක්‍රියාත්මක වන බවයි.\n\nදිවයිනේ සියලු දිස්ත්‍රික්කවල මෙවැනි දක්ෂතා ඇති දරුවන් හඳුනාගෙන ඔවුන්ගේ දක්ෂතාවන් ඉදිරියට රැගෙන ඒමේ අරමුණින් තම ආයතනය මඟින් චෝලන් ලෝක වාර්තා පොත පවත්වාගෙන යන බවයි.\n\nහැටන් – රංජිත් රාජපක්ෂ",
       "URL": "https://www.dinamina.lk/2023/08/17/breaking-news/14905/%e0%b6%b6%e0%b6%9c%e0%b7%80%e0%b6%b1%e0%b7%8a%e0%b6%ad%e0%b6%bd%e0%b7%8f%e0%b7%80%e0%b7%9a-%e0%b6%9a%e0%b6%b1%e0%b7%92%e0%b7%82%e0%b7%8a%e0%b6%9a%e0%b7%8f-%e0%b6%b8%e0%b7%92%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/231/"
}