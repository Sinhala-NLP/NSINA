{
       "Source": "dinamina",
       "Timestamp": "September 11, 2023 2:46 am",
       "Headline": "පාස්කු දා ප්‍රහාර විවාදය 21-22 දිනවල",
       "News Content": "පාස්කු ඉරිදා ප්‍රහාරය හා වත්මන් ජාතික ආරක්ෂාව පිළිබඳ සභාව කල් තැබීමේ විවාදය ලබන 21 සහ 22 යන දෙදින පුරා පැවැත්වීමට පසුගියදා (08) රැස්වූ පාර්ලිමේන්තු කටයුතු පිළිබඳ කාරක සභාවේදී තීරණය කර ඇත. කථානායක මහින්ද යාපා අබේවර්ධන මහතාගේ ප්‍රධානත්වයෙන් පාර්ලිමේන්තු කටයුතු පිළිබඳ කාරක සභාව රැස්වූ අතර එහිදී තීරණය කළ පරිදි පාර්ලිමේන්තුව 19 සිට 22 වැනිදා දින හතරේදී රැස්වේ.\n\n19, 20 යන දෙදිනම පෙරවරු 9.30 සිට 10.30 දක්වා වාචික පිළිතුරු අපේක්ෂිත ප්‍රශ්න සඳහා කාලය වෙන් කර ඇති අතර 19 වැනි අඟහරුවාදා පෙරවරු 10.30 සිට පස්වරු 5.00 දක්වා පුද්ගලයන් ලියාපදිංචි කිරීමේ පනත යටතේ නියෝග සහ කොළඹ වරාය නගරය ආර්ථික කොමිෂන් සභාව පනත යටතේ අංක 2334/47 දරන ගැසට් පත්‍රයේ පළ කර ඇති නියෝග විවාදයට ගැනීමට නියමිතය.\n\nඉන්පසු පස්වරු 5.00 සිට 5.30 දක්වා කාලය සභාව කල්තබන අවස්ථාවේ ප්‍රශ්න සඳහා වෙන් කර ඇත. 20 වැනි බදාදා පෙරවරු 10.30 සිට පස්වරු 5.00 දක්වා (451 නව අධිකාරිය වූ) වන සංරක්ෂණ ආඥා පනත යටතේ අංක 2346/02 දරන ගැසට් පත්‍රයේ පළ කර ඇති නියෝග විවාදයට ගැනීමට නියමිතව තිබේ. ඉන්පසු ප.ව. 5.00 සිට ප.ව 5.30 දක්වා ආණ්ඩු පක්ෂය මඟින් ගෙනෙන සභාව කල්තබන අවස්ථාවේ යෝජනාව පිළිබඳ විවාදය පැවැත්වීමට නියමිතය.\n\n21 බ්‍රහස්පතින්දා සහ 22 සිකුරාදා පෙරවරු 9.30 සිට පස්වරු 5.30 දක්වා පාස්කු ඉරුදින ප්‍රහාරය හා වත්මන් ජාතික ආරක්ෂාව පිළිබඳ විපක්ෂය මඟින් ගෙනඑන සභාව කල් තැබීමේ විවාදය පැවැත්වීමට නියමිත වේ.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/09/11/local/21170/%e0%b6%b4%e0%b7%8f%e0%b7%83%e0%b7%8a%e0%b6%9a%e0%b7%94-%e0%b6%af%e0%b7%8f-%e0%b6%b4%e0%b7%8a%e0%b6%bb%e0%b7%84%e0%b7%8f%e0%b6%bb-%e0%b7%80%e0%b7%92%e0%b7%80%e0%b7%8f%e0%b6%af%e0%b6%ba-21-22/",
       "Category": "local",
       "Parent URL": "https://www.dinamina.lk/category/local//page/131/"
}