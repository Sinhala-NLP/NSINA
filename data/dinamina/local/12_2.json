{
       "Source": "dinamina",
       "Timestamp": "October 10, 2023 1:00 am",
       "Headline": "ඉන්දීය-ශ්‍රී ලංකා මගී යාත්‍රා සේවය අද සිට ඇරැඹේ",
       "News Content": "විවිධ හේතුන් මත මාස හයකට ආසන්න කාලයක් ප්‍රමාද වූ ඉන්දියාවේ නාගපට්නම් සහ කන්කසන්තුරේ අතර මගී යාත්‍රා සේවාව වන චෙරියපානි (Cheriyapani) අධිවේගී යාත්‍රාව අද (10) සිට ක්‍රියාත්මක කෙරේ.\n\nඑම මගී යාත්‍රා සේවයේ අත්හදා බැලීම් චාරිකාවක් පෙරේදා (08) සිදු කර ඇති අතර, ÒචෙරියපානිÓ යාත්‍රාව අද දින දහවල් 12.30ට නාගපට්නම් වරායේ සිට කන්කසන්තුරේ වරායට සේන්දුවීමට නියමිතව තිබේ. ප්‍රථම මංගල චාරිකාවට මගීන් 50කට ආසන්න ප්‍රමාණයක් පැමිණෙන බව ද යාත්‍රාව පස්වරු 4.00ට නාගපට්නම් බලා යාත්‍රා කිරීමට නියමිත බව ද වරාය, නාවික හා ගුවන්සේවා ඇමැති නිමල් සිරිපාලද සිල්වා පවසයි. ඉන්දියානු නැව් සංස්ථාවට (S.C.I) අයත් දිගින් මීටර් 35ක් සහ පළලින් මීටර් 9.6 වූ අධිවේගී ÒචෙරියපානිÓ යාත්‍රාවෙන් මගීන් 150ක් රැගෙන යාමට හැකියාව ඇත.\n\nනාගපට්නම් සිට කන්කසන්තුරේ වරායට යාත්‍රා කිරීමට පැය හතරක පමණ කාලයක් ගතවන අතර, එක් ගමන් වාරයක් සඳහා ශ්‍රී ලංකා රුපියල් 26,750ක් ද, යන එන ගමන් වාර දෙකක් සඳහා ශ්‍රී ලංකා රුපියල් 53,500ක් ද අයකරයි. ඒ වෙනුවෙන් එක් මගියකුට කිලෝ 50 බරකින් යුතු භාණ්ඩ රැගෙන යා හැකි බව මගී යාත්‍රා සේවා හිමියන් ප්‍රකාශ කරයි. මෙම යාත්‍රා සේවාවේ මෙහෙයුම් සහ අලෙවි කටයුතු ශ්‍රී ලංකාවේ සමාගමක් වන Òආශා නියෝජිත පුද්ගලික සමාගමÓ (Asha Agency Ltd ) විසින් සිදුකරන අතර, යාපනය නගරයේ ද ගමන් ප්‍රවේශපත් අලෙවි නියෝජිතයකු ද පත්කර ඇති බව සමාගම පවසයි.\n\nමහින්ද අලුත්ගෙදර",
       "URL": "https://www.dinamina.lk/2023/10/10/local/29359/%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b8%e0%b6%9c%e0%b7%93-%e0%b6%ba%e0%b7%8f%e0%b6%ad/",
       "Category": "local",
       "Parent URL": "https://www.dinamina.lk/category/local//page/12/"
}