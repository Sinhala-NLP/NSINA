{
       "Source": "dinamina",
       "Timestamp": "July 17, 2023 1:00 am",
       "Headline": "අපේ දරුවන්ට යාපනේ කතාව කියා දුන්නොත් රටක් විදියට ඉහළට එන්න ඒ ඇති",
       "News Content": "ජනාධිපතිතුමා ග්ලෝකල් ෆෙයාර් 2023 සමඟ ගාල්ලට වඩා තුන් ගුණයක් යාපනේ දරුවන්ට දී තිබෙනවා\n\nරාජ්‍ය ඇමැති ජගත් පුෂ්පකුමාර\n\nයාපනයේ දරුවන්ගේ කතාව, යාපනයේ ධෛර්යයේ කතාව අපේ දරුවන්ට කියා දුන්නොත්, රටක් විදියට ඉහළට පැමිණීමට එයම ප්‍රමාණවත් බව කම්කරු හා විදේශ රැකියා ඇමැති මනුෂ නානායක්කාර මහතා පැවසුවේය. ඇමැතිවරයා මේ බව සඳහන් කළේ කම්කරු හා විදේශ රැකියා අමාත්‍යාංශය යාපනය මුට්රවේලි ක්‍රීඩාංගණයේදී යාපනයේදී පවත්වනු ලබන ‘ග්ලෝකල් ෆෙයාර් 2023‘ දෙවැනි දිනය වූ ඊයේ (16) සමාරම්භක උත්සවයට හා සේවා නියුක්තයන්ගේ භාර අරමුදල් මණ්ඩලය හා ශ්‍රම වාසනා අරමුදල විසින් පාසල් සිසු සිසුවියන්ට ශිෂ්‍යත්ව ප්‍රදානය කිරීමේ අවස්ථාවට එක්වෙමිනි.\n\nමෙහිදී වැඩිදුරටත් අදහස් දැක්වූ ඇමැතිවරයා:\n\n“ඉස්සර අපි පොඩි කාලේ ටීවීඒකේ ඔෂීන් කියලා කතාවක් ගියා. ඒක රූපවාහිනියේ පෙන්නුවේ දරුවන්ට ශක්තිය, ධෛයර්ය ගෙනදෙන එක ගැන උදාහරණ සපයන්න. දැන් මම මගේ දරුවන්ට ඔෂීන් ගැන කියන්නේ නෑ. මම කියන්නේ යාපනයේ දරුවන් ආදර්ශයට ගන්න කියලයි. මේ යාපනයට අවුරුදු තිහක් පෙට්‍රල් තිබුණේ නෑ; භූමිතෙල් තිබුණේ නෑ; විදුලිය තිබුණේ නෑ. ඔවුන් හිටියේ බංකර්වල. රෑට කැලේ හැංගිලා හිටියේ. ඒත් මේ දරුවන් මහන්සි වෙලා ඉගෙනගත්තා. වෛද්‍යවරුන්, ඉංජිනේරුවන්, පරිපාලන නිලධාරීන් මෙහෙන් බිහි වුණා. අපට නැඟී සිටින්න, ධෛර්යවත් වෙන්න පිට රටවල උදාහරණ ඕනෑ නෑ. යාපනයේ දරුවන්ගේ කතාව, යාපනයේ ධෛර්යයේ කතාව අපේ දරුවන්ට කියලා දුන්නොත්, ඒ ඇති රටක් විදියට ඉහළට එන්න.\n\nඔබ අවුරුදු තිහක් විඳපු ප්‍රශ්න දකුණේ ඇති වුණ ගමන්, දකුණේ මිනිස්සු පාරට බැස්සා. ඉන්ධන නැති වෙන කොට, විදුලිය නැති වෙකොට දේශපාලනඥයන්ට ගහලා, මරලා දැම්මා. ඒත් ඔබ දශක ගණනක් මේ අමාරුකම් අත්වින්දා. මේ වගේ වෙලාවක රටේම ඇති වෙලා තියෙන ආර්ථික ප්‍රශ්ණයට විසඳුම් දීලා, නිදහසේ හුස්ම ගන්න පුළුවන් රටක් බවට පත් කිරීමට ජනාධිපති රනිල් වික්‍රමසිංහ මැතිතුමා වගකීම් භාර ගත්තා. එතුමා ඇතුළු අපේ කැබිනට් මණ්ඩලය මේ මුළු රටේම දරුවන්ගේ අනාගතය වෙනුවෙන් කැප වී වැඩ කරනවා.\n\n“මේ දූලා පුතාලට අපේ ආදරයේ දෑත් දිගු කරනවා වගේම මම යාපනයේ තරුණ තරුණියන් හමු වුණා; වෘත්තීය පුහුණුව ලබන තරුණ තරුණියන් හමු වුණා. ඒ අය මාත් එක්ක කතා කරන විට, සෙල්ෆි ගන්න මට මෙන්ම ඔවුන්ට අමුත්තක් දැනුණේ නෑ. මට ගමේදී දැනෙන ළෙන්ගත්කම එතැනදී ලැබුණා. ඉතිහාසයේ ඉඳලම, උතුරේත් දකුණේ දේශපාලනඥයන් කරපු බෙදීම මේ දරුවන්ගේ හිත්වල නැති බව මම දන්නවා. ඒ නිසයි, ගාල්ලට ගෙනියන්න තිබුණ පළාත් විගමනික පුහුණු මධ්‍යස්ථානය යාපනයට ගෙනැවිත් දෙන්න තීරණය කළේ.\n\n“අපි අවුරුදු තිහක් මේ රට ආපස්සට ගියා. අවුරුදු හැටක් ජීවත් වෙන කෙනකුගේ ජීවිතයෙන් බාගයක්; අවුරුදු අනූවක් ජීවත් වන කෙනෙක්ගේ ජීවිතයෙන් තුනෙන් එකක්. හැබැයි අපි එකට එකතු වෙලා, ජනාධිපති රනිල් වික්‍රමසිංහ මැතිතුමා සංහිඳියාවේ දෑත් දිගු කරන්නේ බොරුවට නෙමෙයි; මානව හිමිකම් කවුන්සිලයට වාර්තා දෙන්න නෙමෙයි සංහිඳියාවේ දෑත් දිගු කරන්නේ. අපි එකට එකතු වෙලා වැඩ කළොත් වැටිලා තිබෙන රට ගොඩ ගන්න පුළුවන්. මෙතැන ඉන්න දූලා පුතාලාගේ අරමුණුත්, දකුණේ ඉන්න දරුවන්ගේ අරමුණුත් එකයි. මෙතැන ඉන්න අම්මලා තාත්තලාගේ වගේම දකුණේ ඉන්න අම්මලා තාත්තලාගේ අරමුණුත් එකයි.\n\nඒ නිසා තමයි උතුරේ දරුවන්ට අහිමි වුණු අතීතය නැවත ඒ දරුවන්ට දීමට අපි කටයුතු කරමින් සිටින්නේ ජනාධිපතිතුමාගේ ආශීර්වාදයත් සහිතවයි. ග්ලෝකල් ෆෙයර් දරුවන්ට අනාගත ලෝකය දිනන්න හොද දොරටුවක්. අපි ග්ලෝකල් ෆෙයාර් අවසන් කරලා අපි කොළඹ යනවා. හැබැයි අපි විවෘත කරපු දොරේ යතුර ඔබට භාරදීලයි අපි යන්නේ. බොහෝ වෙලාවට දේශපාලනඥයන් ඇවිත් ටකරං බෙදනවා; වැසිකිළි කටවල් බෙදලා දීලා යනවා. හැබැයි අපි ඇවිත් ඔබට බෙදලා දෙන්නේ දැනුම. අධ්‍යාපනයට අවශ්‍ය දේවල්. අපට අවශ්‍ය දැනුමෙන් සන්නද්ධ දරු පරපුරක් නිර්මාණය කිරීමටයි. අපි දරුවන් වෙනුවෙන් වැඩ කරන්නේ, අපට දරුවන් එතරම් වැදගත් වන නිසයි.“\n\nවිදේශ රැකියා ප්‍රවර්ධන රාජ්‍ය ඇමැති ජගත් පුෂ්පකුමාර මහතා අදහස් දක්වමින් මෙසේ පැවසීය:\n\n“ග්ලෝකල් ෆෙයාර් නියමු ව්‍යාපෘතිය ක්‍රියාත්මක කළේ ගාල්ල දිස්ත්‍රික්කයෙන්. මේක සාර්ථකව ක්‍රියාත්මක කරන්න පුළුවන්ද කියන එක ජනාධිපතිතුමා ගාල්ලෙන් අත්හදා බැලුවා. ඊළඟ අවස්ථාව යාපනයට දෙන්න ඕනෑ කියල කිවුවා. එතුමා ගාල්ලේ දරුවන්ට වඩා තුන් ගුණයක දේවල් යාපනයේ දරුවන්ට දීලා තියෙනවා. මේ පළාත් නියෝජනය කරන දේශපාලනඥයන් ඔබේ ඡන්ද අරගෙන ගිහින් ජනතාවට කිසිම දෙයක් නොකරන අවස්ථාවක එතුමා බොහෝ දේවල් කරලා තියෙනවා.“\n\nඅනුර ප්‍රේමලාල්",
       "URL": "https://www.dinamina.lk/2023/07/17/local/7009/%e0%b6%85%e0%b6%b4%e0%b7%9a-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b6%ba%e0%b7%8f%e0%b6%b4%e0%b6%b1%e0%b7%9a-%e0%b6%9a%e0%b6%ad%e0%b7%8f%e0%b7%80-%e0%b6%9a%e0%b7%92/",
       "Category": "local",
       "Parent URL": "https://www.dinamina.lk/category/local//page/375/"
}