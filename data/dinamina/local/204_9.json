{
       "Source": "dinamina",
       "Timestamp": "August 23, 2023 1:00 am",
       "Headline": "ප්‍රථම වරට ශ්‍රී ලංකාවේ කර්ණාටක ප්‍රසංගයක් 25දා",
       "News Content": "ඉන්දියාවේ කර්ණාටක ප්‍රාන්තයේ ප්‍රකට ජන හා ශාස්ත්‍රීය සම්ප්‍රදායේ ප්‍රාසංගික කලාකරුවන් තිහකට ආසන්න පිරිසකගේ සහභාගීත්වයෙන් ශ්‍රී ලංකාවේ ප්‍රථම වරට පවත්වන කර්ණාටක ජන සංස්කෘතික ප්‍රසංගය මේ මස 25 වැනිදා පස්වරු 4.00ට කොළඹ 7 සෞන්දර්ය විශ්වවිද්‍යාලය ශ්‍රවණාගාරයේදී නොමිලේ පැවැත්වේ.\n\nනර්තන (ශාස්ත්‍රීය, සම්ප්‍රදායික හා ජන), සංගීතමය ඉදිරිපත් කිරීම්, බහු භාෂා කාව්‍ය ගායනා, මුද්‍රා නාටක, රූකඩ නාට්‍ය යනාදී අංග රැසක් මෙහිදී ඉදිරිපත් කෙරෙනු ඇත.\n\nඉන්දියාවේ අන්තර්ජාතික සංස්කෘතික කවුන්සිලයේ (International Cultural Council of India (M.E) Global Peace Foundation ) ඉදිරිපත් කරන මේ සංස්කෘතික ප්‍රසංගය කොළඹ ස්වාමි විවේකානන්ද ඉන්දියානු සංස්කෘතික මධ්‍යස්ථානය, උසස් අධ්‍යාපන රාජ්‍ය අමාත්‍යාංශය සහ සෞන්දර්ය විශ්වවිද්‍යාලීය සහයෝගීතාවයෙන් යුතුව ආසියානු මාධ්‍ය හා සංස්කෘතික සංගමය (AMCA) හා PEN Sri Lanka ආයතනය සංවිධාන කරයි.\n\nඉන්දියාවේ අන්තර්ජාතික සංස්කෘතික කවුන්සිලය (ICFCI) ලොව පුරා ඉදිරිපත් කරන ප්‍රසංග මාලාවේ හතළිස්වැන්න (40) අගෝස්තු 25 වැනි දින ශ්‍රී ලංකාවේ කොළඹදී ඉදිරිපත් කරන බවත් මෙහිදී මූලික අවධානය යොමු වන්නේ, කර්ණාටක ජන ගී, ජන නැටුම්, ජන සංගීත හා ජන කවි යන අංග කෙරෙහි බව එම කවුන්සිලයේ සභාපති K.P.මංජුනාත් සාගර් (K.P.Manjunath Sagar) මහතා ප්‍රකාශ කළේය.\n\nඉන්දියාවේ කර්ණාටක ප්‍රාන්තයේ විශිෂ්ටතම නර්තන ශිල්පීන් අතර සිටින මධුරී බොන්ද්‍රේ (Madhuri Bondre) හා ඇයගේ නර්තන කණ්ඩායම ඉදිරිපත් කරන නර්තන අංග මෙහිදී සුවිශේෂ වේ. එමෙන්ම යක්ෂ ඝණ නර්තනය ඉදිරිපත් කරනු ලබන්නේ, ෂෙරියාස් රවී හෙග්ඩේ යි (Shreyas Ravi Hegde). ගුරු ආචාර්ය ජය ශ්‍රී, (Guru Dr.Jaya shree), රවී හේග්ඩේ (Ravi Hegde)සහ ශෘති අෂීස් (Shruthi Ashish) යුගල ඉදිරිපත් කරන නර්තන අංගය ද සිත්ගන්නා සුළු එකක් වනු ඇත. ජන කවි ගායනා ඉදිරිපත් කරනු ලබන්නේ, මහාචාර්ය බින්ඩිගනවේලේ භාගවන් (Prof.Bindiganavele Bhagavan) සහ ආචාර්ය නර්තනා අනානි විසිනි. රූකඩ සංදර්ශනය, යශෝධා රංගා පුතාලී (Yashoda Ranga Puthali) ගෙනි. කේවල නර්තන ඉදිරිපත් කරනු ලබන්නේ, ආරතී සුරේෂ් (Arathi Suresh) හා අනු ආනන්ද් (Anu Anand) විසිනි. ගායනා වෙන්කතේෂ් මූර්ති (Venkatesh Moorthi Shiroor), ගෝනා ස්වාමි (Gona Swami), පුෂ්පා ආරාධයා (Pushpa Aradhya) , මන්තේෂ් මාමදපුර (Manthesh Mamadapura)\n\nසිදු කරන බව මංජුනාත් සාගර් මහතා වැඩිදුරටත් පැවසීය.\n\nමේ ප්‍රසංග උත්සවයේ ප්‍රධාන ආරාධිතයන් ලෙස සංස්කෘතික කටයුතු ඇමැති විදුර වික්‍රමනායක, උසස් අධ්‍යාපන රාජ්‍ය ඇමැති ආචාර්ය සුරේන් රාඝවන්, සෞන්දර්ය විශ්වවිද්‍යාලයේ උපකුලපති මහාචාර්ය රෝහණ පී. මහලියනාරච්චි, ආචාර්ය අමිල කංකානම්ගේ මහත්වරු මේ අවස්ථාවට සහභාගී වෙති.",
       "URL": "https://www.dinamina.lk/2023/08/23/local/16326/%e0%b6%b4%e0%b7%8a%e0%b6%bb%e0%b6%ae%e0%b6%b8-%e0%b7%80%e0%b6%bb%e0%b6%a7-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b6%9a/",
       "Category": "local",
       "Parent URL": "https://www.dinamina.lk/category/local//page/204/"
}