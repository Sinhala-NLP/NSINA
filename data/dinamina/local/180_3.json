{
       "Source": "dinamina",
       "Timestamp": "August 29, 2023 2:34 am",
       "Headline": "පොලිස් කතගේ  ළැම අතගෑ අයි.පී  කන්කසන්තුරයට මාරු",
       "News Content": "\n\nපලාලි පොලිස් ස්ථානයේ සේවයේ නිරත තරුණ පොලිස් කොස්තාපල්වරියකගේ ළැම ප්‍රදේශය අතගාමින් ඇයට ලිංගික හිරිහැර කළ පොලිස් පරීක්ෂකවරයෙකු සම්බන්ධයෙන් විමර්ශනයක් ආරම්භ කර තිබේ.\n\nමෙම නිලධාරිනිය පොලිස් ස්ථානයේ පරිපාලන අංශයේ වී. පී. එන්. පරිගණක කාමරය අසල රැඳී සිටියදී ඇගේ පපු ප්‍රදේශය අල්ලා ඇයට හිරිහැර කර ඇත්තේ පලාලි පොලිසියේ පරිපාලන අංශයේ ස්ථානාධිපතිවරයා ලෙස සේවයේ නිරතව සිටි පොලිස් පරීක්ෂකවරයාය.\n\nඇයට මෙසේ හිරිහැර කර ඇත්තේ පසුගිය 26 වෙනිදාය. තමාට සිදු වූ මෙම හිරිහැරය ගැන ඇය විසින් තොරතුරු සටහන් පොතේ සටහන් කර ඇති බව පොලිස් තොරතුරු අනාවරණය කළේය.\n\nඒ අනුව මෙම නිලධාරියා සම්බන්ධයෙන් ඉහළ නිලධාරීන් විශේෂ අවධානයක් යොමු කර ඔහුව කන්කසන්තුරය පොලිස් ස්ථානයට මාරු කර යවා ඇත. මෙම නිලධාරියා අපරාධ අංශයේ ස්ථානාධිපති ලෙසත් කටයුතු කර ඇති බව පොලිස් තොරතුරු සඳහන් කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/08/29/local/17965/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%9a%e0%b6%ad%e0%b6%9c%e0%b7%9a-%e0%b7%85%e0%b7%90%e0%b6%b8-%e0%b6%85%e0%b6%ad%e0%b6%9c%e0%b7%91-%e0%b6%85%e0%b6%ba%e0%b7%92-%e0%b6%b4/",
       "Category": "local",
       "Parent URL": "https://www.dinamina.lk/category/local//page/180/"
}