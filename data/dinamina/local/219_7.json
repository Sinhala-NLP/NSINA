{
       "Source": "dinamina",
       "Timestamp": "August 19, 2023 1:00 am",
       "Headline": "ශ්‍රී ලංකා චීන මිත්‍රත්ව සමරුමට සමාජ සත්කාර වැඩසටහන් මාලාවක්",
       "News Content": "නව සේද මාවත ක්‍රියාත්මක වී දස වසරක් ද කොළඹ 07 ශ්‍රී සම්බෝධි විහාරය හා චීනයේ ගුවං චෝ තාෆෝ විහාරය අතර මිත්‍රත්ව ගිවිසුම ඇති කරගෙන සත් වසරක් පිරීමේ සැමරුම නිමිති කරගෙන ආගමික, සංස්කෘතික, අධ්‍යාපනික හා සමාජ සත්කාර වැඩසටහන් මාලාවක් රාජ්‍ය තාන්ත්‍රික, ජාතික හා පළාත් මට්ටමින් ක්‍රියාත්මක කිරීමට කටයුතු සංවිධාන කර ඇත.මෙය ලබන පළමුවැනිදා සිට 08 වැනි දින දක්වා කොළඹ,මහනුවර,අනුරාධපුර හා ගාල්ල නගර මුල් කරගෙන ක්‍රියාත්මක කරයි. මේ සම්බන්ධයෙන් පෙරේදා(17) සම්බෝධි විහාරයේ පැවැති මාධ්‍ය හමුවකදී ශ්‍රී සම්බෝධි විහාරයේ විහාරාධිපති බොරලන්ද වජිරඥාන නාහිමියෝ පැවසූහ. උන්වහන්සේ එහිදී මෙසේද පැවසූහ. නව සියවසේ මුහුදු සේද මාවත සංකල්පයට දස වසක් සැමරීම නිමිති කරගෙන චීන – ශ්‍රී ලංකා සංස්කෘතික සබඳතා පිළිබඳ ශාස්ත්‍රීය සම්මන්ත්‍රණයක් හා ග්‍රන්ථයක් එළිදැක්වීමටද කටයුතු යොදා තිබෙනවා. රුපියල් කෝටි පහක් පමණ වටිනා රෝහල් උපකරණ ගාල්ල කරාපිටිය ශික්ෂණ රෝහලට පරිත්‍යාග කිරීම,ආර්ථික අපහසුතා ඇති පවුල් තුන්සීයක් වෙනුවෙන් ස්වයං රැකියා උපකරණ කට්ටල ප්‍රදානය කිරීමක්ද මෙහිදී සිදු කිරීමට නියමිතය. මේ මූල්‍ය අනුග්‍රහය ගුවං චෝ නගරයේ බෞද්ධ සංගමයේ සභාපති සහා ගුවං‌ චෝ තාෆෝ විහාරයේ විහාරාධිපති යාව් ජී හිමියන්ගේ උපදෙස් අනුව ගුවං චෝ බෞද්ධ ප්‍රජාව ලබා දී තිබේ. මෙහි සම්බන්ධිකරණ කටයුතු ශ්‍රී සම්බෝධි විහාරය සහ ශ්‍රී ලංකාවේ ලුංහුවා ආයතනය සිදු කරයි. මෙහිදී මහාචාර්ය හාඕ වේමින් (HAO WEIMIN) මහතා පැවසුවේ මේ වැඩසටහන දෙවන වතාවට සංවිධාන කර තිබෙන බවයි. සැප්තැම්බර් පළමුවැනිදා(01) කැලණිය රජමහා විහාර වන්දනාව, 02 වැනිදා රුපියල් කෝටි පහකට ආසන්න රෝහල් උපකරණ බෙදාදීම, වෙහෙරහේන විහාරයේදී ස්වයං රැකියා උපකරණ කට්ටල බෙදාදීම, 03 වැනිදා 21සියවසේ මුහුදු සේද මාවතේ ශ්‍රී ලංකා චීන බෞද්ධ සබඳතා පිළිබඳ ජාත්‍යන්තර සම්මන්ත්‍රණය (BMICH)හිදි,මහනාහිමිවරු ප්‍රමුඛ ත්‍රෛනිකායික මහා සංඝරත්නය පන්සීය නමකට සිදු කෙරෙන දානමය පින්කම, 04 වැනිදා මහනුවර මානාගල විහාරයේදී ස්වයං රැකියා උපකරණ කට්ටල පරිත්‍යාග කිරීම, 05 වැනිදා අනුරාධපුර ශ්‍රී මහාබෝධි විහාරයේ පින්කම්,අනුරාධපු අභයගිරි විහාරයේ ස්වයං රැකියා උපකරණ කට්ටල පරිත්‍යාග කිරීම වඩසටහන් සංවිධාන කර ඇත.\n\nඡායාරූපය- සුදත් මලවීර\n\nඅනුර ප්‍රේමලාල්",
       "URL": "https://www.dinamina.lk/2023/08/19/local/15600/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%a0%e0%b7%93%e0%b6%b1-%e0%b6%b8%e0%b7%92%e0%b6%ad%e0%b7%8a%e0%b6%bb%e0%b6%ad%e0%b7%8a%e0%b7%80/",
       "Category": "local",
       "Parent URL": "https://www.dinamina.lk/category/local//page/219/"
}