{
       "Source": "dinamina",
       "Timestamp": "July 20, 2023 1:00 am",
       "Headline": "කපිතාන්ගේ බිරිය සුදු කරන්න මුදල් ගත්  විශේෂඥ වෛද්‍යවරයා අල්ලන්න විමර්ශනයක්",
       "News Content": "සුදු වීමට එන්නතක් ලබා දෙන බව පවසමින් යුද හමුදා කපිතාන්වරයෙකුගේ බිරියකගෙන් මුදල් ලබා ගෙන එය ලබා නොදී මඟ හැරි විශේෂඥ වෛද්‍යවරයා අත්අඩංගුවට ගැනීම සඳහා විමර්ශනයක් පවත්වන බව වැලිකඩ පොලිසිය කොළඹ අතිරේක මහේස්ත්‍රාත් හර්ෂණ කැකුණවෙල මහතා වෙත ඊයේ (19) කරුණු වාර්තා කළේය.\n\nසුදු කබර රෝගය නිට්ටාවට සුව කරන විශේෂඥ වෛද්‍යවරයකු රාජගිරිය ප්‍රදේශයේ සායනයක් පවත්වන බවට දැන ගැනීමෙන් පසු ඔහු හමුවීමට ගිය බවට අංගොඩ, කැලණිමුල්ල ප්‍රදේශයේ පදිංචි පැමිණිලිකාර හමුදා කපිතාන්වරයා පැමිණිල්ලෙ සඳහන් කර තිබිණ.\n\nවෛද්‍යවරයා සායනයේදී හමුවී සිය බිරිය පරීක්ෂාකර මෙම රෝගය නිට්ටාවට සුවකර හැකි බවත්, ශරීරයම සුදු වීමට එන්නතක් ඇති බව ප්‍රකාශ කරමින් ඒය ලබා දීමට රුපියල් ලක්ෂ තුනක මුදලක් අවශ්‍ය බව දැනුම් දී ඇත.\n\nදෙපාර්ශ්වයේ එකඟත්වය මත අවස්ථා දෙකකදී පැමිණිලිකරු මුදල් විශේෂඥ වෛද්‍යවරයාට ලබා දී ඇති අතර වෛද්‍යවරයා කල් මරමින් එන්නත ලබා දීම අතපසු කොට ඇත.\n\nපසුව කළ විමසීමකදී වෛද්‍යවරයා විසින් පැමිණිලිකරුට චෙක් පතක් ලබා දී ඇති අතර, මුදල් නොමැති ගිණුමක චෙක්පතක් බවට කරුණු අනාවරණය වීමෙන් පසු කපිතාන්වරයා විසින් වැලිකඩ පොලිසියට පැමිණිල්ලක් කර ඇත.\n\nමෙය ලංකා දණ්ඩ නීති සංග්‍රහයේ 496 හා 1990 අංක 2 ණය ආපසු අයකර ගැනීමේ පනත යටතට ගැනෙන වැරැදි බවට අධිකරණයට කරුණු වාර්තාකර වැලිකඩ පොලිසිය සිද්ධිය සම්බන්ධයෙන් විමර්ශන පවත්වන බවට මහේස්ත්‍රාත්වරයා වෙත දැනුම් දුන්නේය.\n\nසිරන්ජනී කුමාරි",
       "URL": "https://www.dinamina.lk/2023/07/20/local/7821/%e0%b6%9a%e0%b6%b4%e0%b7%92%e0%b6%ad%e0%b7%8f%e0%b6%b1%e0%b7%8a%e0%b6%9c%e0%b7%9a-%e0%b6%b6%e0%b7%92%e0%b6%bb%e0%b7%92%e0%b6%ba-%e0%b7%83%e0%b7%94%e0%b6%af%e0%b7%94-%e0%b6%9a%e0%b6%bb%e0%b6%b1/",
       "Category": "local",
       "Parent URL": "https://www.dinamina.lk/category/local//page/356/"
}