{
       "Source": "dinamina",
       "Timestamp": "August 17, 2023 1:59 am",
       "Headline": "බොඩි බිල්ඩින් රාලහාමි උපාය දූතයකු ලෙස යොදවා  කෝටි 4ක තහනම්",
       "News Content": "මාර්ගගත ක්‍රමයට ඇණවුම් භාරගෙන තහනම් උත්තේජක ක්‍රීඩකයන්ට අලෙවි කරන සංවිධානාත්මක ජාවාරමක් සම්බන්ධයෙන් තොරතුරු හෙළි කරගත් පාණදුර වලානේ පිහිටි මධ්‍යම දූෂණ මර්දන ප්‍රහාරක බළකාය ශ්‍රී ලංකා උත්තේජක මර්දන ආයතනයේත් ආහාර හා ඖෂධ පාලන අංශයේත් සහාය ඇතිව ඊයේ (16) කළ වැටලීමකදී රුපියල් කෝටි හතරකට අධික වටිනාකමක් ඇති තහනම් උත්තේජක තොගයක් සමඟ සැකකරුවන් දෙදෙනකු වත්තලදී සහ බොරැල්ලේදී අත්අඩංගුවට ගෙන තිබේ.\n\nබොරැල්ල කොටා පාරේ පිහිටි තහනම් උත්තේජක මුළු රටටම බෙදා හරින ස්ථානය ද මධ්‍යම දූෂණ මර්දන බළකායේ නිලධාරීන්ගේ වැටලීමට ලක්ව තිබේ. රුපියල් කෝටි 04කට අධික වටිනාකමක් ඇති තහනම් උත්තේජක තිබී ඇත්තේ එහි සඟවාය. ලෝකයේ තහනම් කර ඇති වර්ග 05ක එන්නත් සහ පෙති මෙහි තිබී හමු වූ තහනම් උත්තේජක අතර තිබී ඇත.\n\nමෙම තහනම් උත්තේජක බෙල්ජියමේ සහ එක්සත් රාජධානියේ නිෂ්පාදනය කරනු ලබන ඒවා බවද විමර්ශනයේදී පෙනී ගොස් ඇත. මෙම ජාවාරම මෙහෙය වන්නේ එංගලන්තයේ ව්‍යාපාර කටයුතු සිදු කරනු ලබන මෙරට පුද්ගලයකු බවත් තහනම් උත්තේජක සමඟ බොරැල්ල කොටා පාරේදී අත්අඩංගුවට ගෙන ඇත්තේ එම ව්‍යාපාරිකයාගේ ඥාති සහෝදරයකු බවත් මධ්‍යම දූෂණ මර්දන ප්‍රහාරක බළකායේ තොරතුරු සඳහන් කළේය.\n\nමෙම තහනම් උත්තේජක බෙදා හැරීම සඳහා ඒවා සඟවා තිබුණේ කායවර්ධන උපකරණ හා අතිරේක පෝෂණ ද්‍රව්‍ය අලෙවි ස්ථානයක් තුළ බව මධ්‍යම දූෂණ මර්දන ප්‍රහාරක බළකායේ උසස් නිලධාරියෙක් සඳහන් කළේය. මෙම ස්ථානයෙන් මේ තහනම් උත්තේජක අලෙවි කරනු ලබන්නේ රුපියල් 10,000ත් – 12,000ක් අතර මිල ගණන්වලට බවත් ඒවා වැඩි වශයෙන් මිල දී ගන්නේ කායවර්ධන ක්‍රීඩකයන්, මලල ක්‍රීඩකයන්, රගර් ක්‍රීඩකයන්, බර ඉසිලීමේ ක්‍රීඩකයන් සහ පාපැදි ක්‍රීඩකයන් බව විමර්ශනයේදී අනාවරණය වී තිබේ.\n\n2013 වසරේ අංක 32 දරන ක්‍රීඩාවල යෙදීමේදී උත්තේජක ද්‍රව්‍ය ගැනීමට එරෙහි සම්මත පනත ප්‍රකාරව මෙම වැටලීම කළ බවත් මෙම පනතින් මෙවැනි වැටලීමක් මෙරටදී කළ පළමු අවස්ථාව මෙය බව ශ්‍රී ලංකා උත්තේජක මර්දන ආයතනය මඟින් දැනුම් දුන් බවත් මධ්‍යම දූෂණ මර්දන ප්‍රහාරක බළකායේ ස්ථානාධිපති ප්‍රධාන පොලිස් පරීක්ෂක ඉන්දික වීරසිංහ මහතා සඳහන් කළේය.\n\nමධ්‍යම දූෂණ මර්දන බළකායේ අධ්‍යක්ෂ සහකාර පොලිස් අධිකාරි උදයකුමාර මහතාට ලද තොරතුරකට අනුව එහි ස්ථානාධිපති ප්‍රධාන පොලිස් පරීක්ෂක ඉන්දික වීරසිංහ මහතාගේ මෙහෙයවීමෙන් බුද්ධි අංශයේ සැරයන් ජයලාල් ඇතුළු කණ්ඩායමක් දීර්ඝ ලෙස කළ ආවේක්ෂණයකට අනුව මෙම වැටලීම සිදු කර ඇත්තේ මධ්‍යම දූෂණ මර්දන බළකායේ සේවයේ නිරත පොලිස් කායවර්ධන සංගමයේ කොස්තාපල් ප්‍රබුද්ධ නිලධාරියා මඟින් රුපියල් 37,000ක තහනම් උත්තේජක එන්නත් ඇණවුමක් මාර්ගගතව ඉල්ලුම් කරමින්ය.\n\nඑම ඇණවුමට අනුව ⁣ තහනම් උත්තේජක ලබා ගැනීමට පැමිණෙන ලෙස ජාවාරම්කරුවන් දැනුම්දී ඇත්තේ වත්තල පිහිටි සුපිරි වෙළෙඳසල් රථ ගාලකටය.\n\nමේ ගැන මධ්‍යම දූෂණ මර්දන බළකාය තහනම් උත්තේජක මර්දන ආයතනයේ අධ්‍යක්ෂ ජ්‍යෙෂ්ඨ පොලිස් අධිකාරී දර්ශන ගාල්ලගේ මහතා දැනුවත් කරමින් වැටලීමට එම ආයතනයේ සහාය ලබාගෙන තිබේ. එහිදී එම ආයතනයේ විමර්ශන නිලධාරී ජනක කුමාර මහතා වැටලීමට සම්බන්ධ වී තිබේ. ඒ හැරුණු කොට මෙම වැටලීමට ප්‍රධාන ආහාර හා ඖෂධ පරීක්ෂක අමිත් පෙරේරා ප්‍රමුඛ ආහාර පරීක්ෂකවරුන් වන මහින්ද කුමාරසිරි, ඩී.ආර්.ඩබ්ලිව්. බණ්ඩාර, ආර්.එම්. කරුණාරත්න යන මහත්වරුන් ද සම්බන්ධ කර ගැනීමට මධ්‍යම දූෂණ මර්දන ප්‍රහාරක බළකායේ නිලධාරීහු පියවර ගත්හ.\n\nවත්තල රථගාලේදී අත්අඩංගුවට ගත් පුද්ගලයාගෙන් කළ ප්‍රශ්න කිරීමේදී බොරැල්ල කොටා පාරේ පිහිටි තහනම් උත්තේජක රට පුරා බෙදාහරිනු ලබන ස්ථානය ගැන තොරතුරු අනාවරණය වූ බව මධ්‍යම දූෂණ මර්දන ප්‍රහාරක බළකාය සඳහන් කරයි. එම පුද්ගලයා මෙම තහනම් උත්තේජක වත්තලට රැගෙනවිත් තිබුණේ යතුරුපැදියකිනි. ඔහුව අත්අඩංගුවට ගෙන ඇත්තේ යතුරුපැදිය ද පොලිස් භාරයට ගෙනය. ප්‍රශ්න කිරීමෙන් අනතුරුව ඔහුව ඉදිරි විමර්ශන සඳහා වත්තල පොලිස් ස්ථානයට භාරදී ඇත.\n\nඅනතුරුව මධ්‍යම දූෂණ මර්දන බළකායේ ස්ථානාධිපති ප්‍රධාන පොලිස් පරීක්ෂක ඉන්දික වීරසිංහ මහතා ප්‍රමුඛ නිලධාරීන් බොරැල්ල කොටා පාරේ පිහිටි තහනම් උත්තේජක බෙදා හැරීමේ ස්ථානය වටලා ඇත. එහිදී අත්අඩංගුවට ගත් සැකකරුගෙන් කළ ප්‍රශ්න කිරීමේදී පවසා ඇත්තේ එංගලන්තයේ සිටින සිය ඥාතියා විසින් ගුවන් භාණ්ඩ ලෙස මෙම තහනම් උත්තේජක එංගලන්තයේ සිට මෙරටට එවන බවය. එම ව්‍යාපාරිකයාත් මෙරටට නිතර යන එන බවද ඔහු ප්‍රශ්න කිරීමේදී පැවසීය.\n\nමෙම තහනම් උත්තේජක භාවිත කිරීමෙන් මිනිස් සිරුරේ රසායනික සංයුතිය වෙනස් වන බවත් කෘත්‍රිමව ශරීර වර්ධනය වන බව ශ්‍රී ලංකා උත්තේජක මර්දන ආයතනය පවසයි. මේ තුළින් අතුරු ආබාධ රැසක් ඇතිවන බවත් ලිංගික දුබලතා, ලිංගික විපර්යාස, පුරස්ථ ග්‍රන්ථි පිළිකා ඇතිවීම් වගේම වකුගඩු සහ අක්මා රෝග ඇතිවන බව මධ්‍යම දූෂණ මර්දන ප්‍රහාරක බළකාය සඳහන් කරයි.\n\nමෙම වැටලීමේදී බොරැල්ලේදී අත්අඩංගුවට ගත් සැකකරුව ආහාර හා ඖෂධ පරීක්ෂකවරුන්ගේ භාරයට පත් කළ බවත් ඉදිරි නීතිමය පියවර ඒ අය විසින් ගනු ඇති බවත් මධ්‍යම දූෂණ මර්දන ප්‍රහාරක බළකාය සඳහන් කරයි.\n\nමධ්‍යම දූෂණ මර්දන ප්‍රහාරක බළකායේ ස්ථානාධිපති ප්‍රධාන පොලිස් පරීක්ෂක ඉන්දික වීරසිංහ මහතාගේ නායකත්වයෙන් උප පොලිස් පරීක්ෂක සඳරුවන්, සැරයන් ජයලාල් (428), කොස්තාපල්වරුන් වන ප්‍රියන්ත (82453), ප්‍රබුද්ධ (77981), සංජීව (91287), තිසර (80501) සහ කුමාර (105716) යන නිලධාරීහු වැටලීමට එක්වූහ.\n\nගයාන් කුමාර වීරසිංහ",
       "URL": "https://www.dinamina.lk/2023/08/17/local/14918/%e0%b6%b6%e0%b7%9c%e0%b6%a9%e0%b7%92-%e0%b6%b6%e0%b7%92%e0%b6%bd%e0%b7%8a%e0%b6%a9%e0%b7%92%e0%b6%b1%e0%b7%8a-%e0%b6%bb%e0%b7%8f%e0%b6%bd%e0%b7%84%e0%b7%8f%e0%b6%b8%e0%b7%92-%e0%b6%8b%e0%b6%b4/",
       "Category": "local",
       "Parent URL": "https://www.dinamina.lk/category/local//page/233/"
}