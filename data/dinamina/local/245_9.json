{
       "Source": "dinamina",
       "Timestamp": "August 15, 2023 1:52 am",
       "Headline": "දරුවා වැටුණාද-වැටෙනකොට අල්ල ගත්තාද මරණ පරීක්ෂණයේදී දැන ගන්න පුළුවන්",
       "News Content": "අනුරපුර ශික්ෂණ රෝහලේ අධ්‍යක්ෂ, වෛද්‍ය දුලාන් සමරවීර\n\nරෝහල් කාර්ය මණ්ඩලය අපරික්ෂාකාරීව කටයුතු කර නෑ බලාපොරොත්තු නොවූ අවස්ථාවක සිදු වූ අවාසනාවන්ත සිද්ධියක්\n\nඅනුරාධපුර ශික්ෂණ රෝහලේදී ජීවිතක්ෂයට පත් වූ දරුවා ඇඳෙන් බිමට වැටී ජීවිතක්ෂයට පත් වූවාද, වැටෙන කොට අල්ල ගත්තාද කියන කාරණාව හරියටම කියන්න වෙන්නේ එම දරුවාගේ පශ්චාත් මරණ පරීක්ෂණ වාර්තාවෙන් බවත්, මේ වන විට සිදු කළ සොයා බැලීමේදී රෝහල් කාර්ය මණ්ඩලය අපරික්ෂාකාරීව කටයුතු කර නොමැති බව අනාවරණය වූ බවත් අනුරාධපුර ශික්ෂණ රෝහල් අධ්‍යක්ෂ වෛද්‍ය දුලාන් සමරවීර මහතා පැවැසීය.\n\nඅනුරාධපුර ශික්ෂණ රෝහලේ දරු ප්‍රසූතිකාගාරයකදී ඇඳෙන් බිමට වැටී දරුවකු ජීවිතක්ෂයට පත්වීමේ සිද්ධියක් සම්බන්ධයෙන් එම දරුවාගේ මවුපියන් මාධ්‍යයට කළ ප්‍රකාශයකට පිළිතුරු දක්වමින් ඊයේ (14) රෝහලේ පැවති මාධ්‍ය හමුවකදී රෝහල් අධ්‍යක්ෂවරයා එලෙස පැවැසීය.\n\nඑහිදී වැඩිදුරටත් අදහස් දැක්වූ රෝහල් අධ්‍යක්ෂවරයා මෙලෙස ද කීවේය.\n\n“දැඩි ලෙස කතා බහට ලක්වූ අනුරාධපුර ශික්ෂණ රෝහලේ දරුවා ප්‍රසූත වූ අවස්ථාව සිදුවෙලා තියෙන්නේ පසුගිය 10 වෙනිදා උදෑසන 6. 59ට. පසුව එම දරුවා දැඩි සත්කාර ඒකකයේ ඉඳලා ජීවිතක්ෂයට පත්වුණේ පෙරේදා (13). එදින තමයි මේ සිද්ධිය මට වාර්තා වුණේ. මේ සම්බන්ධයෙන් සොයා බැලීමේදී පෙනුණ කාරණය තමයි, රෝහල් කාර්ය මණ්ඩලය මේ අවස්ථාවේදී නිසි ලෙස කටයුතු කර තිබෙන බව.\n\nමෙය ඉතා විරල වශයෙන් සිදු වන අවස්ථාවක් සහ අවාසනාවන්තව සිදු වූ දරු ප්‍රසූතියක් හැටියට තමයි කරුණු සොයා බැලීමේදී පෙනෙන්න තිබුණේ. සාමාන්‍ය දරු ප්‍රසූතියකදී මවක් ප්‍රසූතිකාගාරයට දාලා විනාඩි විස්සක්වත් යනවා දරුවා එළියට එන්න. හිස කොටස, කඳ ප්‍රදේශය සහ කකුල් වශයෙන් කොටස් එළියට එන්නේ. එය ඉතාම දුෂ්කර ක්‍රියාවක්. යම් කාලයක් ගතවෙනවා.\n\nඒත් සමහර අවස්ථා තියෙනවා, එකවරම දරුවා එළියට එන අවස්ථා. මේ දරුවන් ප්‍රසූත වෙන අවස්ථාව අපට කියන්න බෑ. හදිසියේ බලාපොරොත්තු නැති අවස්ථාවක එහෙම ප්‍රසූත වෙන කොට සමහර වෙලාවට එම දරුවා අල්ල ගන්න යන කොට යම් දුෂ්කරතා මතු වෙන්න පුළුවන්. මෙයත් එවැනි අවස්ථාවක්.\n\nමේ සිද්ධියට මුහුණ පෑ මව දරු ප්‍රසූතියට වෙනත් රෝහලකට ගිහිල්ලා එතනින් මාරු කරලා තමයි අනුරාධපුර රෝහලට එවලා තිබෙන්නේ. අදාළ දිනයේදී ඇතුළු කරන්න තිබුණු මහාචාර්ය ඒකකයේ ප්‍රසූතිකාගාරයට යන්න බැරි නිසා ළඟම තියෙන සූතිකාගාරයට හරවා යවා තියෙනවා. ඒ යවන කොට මේ දරුවා ප්‍රසූත වෙන්න තිබුණු කාලයට වඩා අඩු කාලයකින් තමයි ප්‍රසූතිය ආරම්භ වෙලා තියෙන්නේ. සති 32ක් වගේ කාලයකදී තමයි, අඩු බර දරුවෙක් හැටියට මේ දරු උපත සටහන් වෙන්නේ.\n\nඑම අවස්ථාවේදී එතැන හිටපු පවුල් සෞඛ්‍ය සේවා නිලධාරීන් සහ හෙද කාර්ය මණ්ඩලය ප්‍රසූතිය සිදු කරන්න හදන කොට තමයි ඔළුව හිර වෙලා තිබිලා ගර්භාෂයේ තිබුණු පීඩනයත් සමඟ එකවර ඔළුව නිදහස් වෙලා, පෙකෙණිවැල දරුවාගේ සිට අඩියක පමණ දුරින් කැඩිලා ඇඳ දිගේ දරුවා රූටලා තියෙන්නේ.\n\nඒ වෙලාවේ දරුවා අල්ල ගන්න පරිශ්‍රමයක් දරලා තියෙනවා. ඒත් හරියටම කියන්න බෑ සිදු වූයේ මොකක්ද කියලා. වැටෙන්න යනකොට අල්ල ගත්ත ද, වැටුණ ද කියන එක පශ්චාත් මරණ පරීක්ෂණයේදී තමයි අපට දැනගන්න හම්බ වෙන්නේ. කෙසේ වෙතත් දරුවා ප්‍රසූත වෙන අවස්ථාවේ අධික තෙරපුමකින් නිදහස් වෙන කොට අධි පීඩනයක සිට අඩු පීඩනයට යන විට හිස තුළ තිබෙන වාහිනී කැඩිලා, රුධිර වහනය වීමක් සිදු වෙන්නත් පුළුවන්. වැටීමකදීත් එහෙම සිද්ධ වෙන්න පුළුවන්.\n\nමම මේක දකින්නේ බලාපොරොත්තු නොවූ අවස්ථාවක සිදු වූ අවාසනාවන්ත සිද්ධියක් හැටියට. නමුත් නොසැලකිල්ලක් හැටියට වූ දෙයක් ලෙස මට කියන්න බෑ. කාර්ය මණ්ඩලයේ සියලු දෙනා මේ වෙලාවේ ඒ දරු ප්‍රසූතිය සඳහා කටයුතු කරලා තියෙනවා. සාමාන්‍ය ප්‍රසූතිය පැය කිහිපයක් යනවා සිද්ධ වෙන්න. ප්‍රසූතිය කියන දේ මේ තරම් ඉක්මනට සිද්ධ වෙනවා නම් ඒක අපට ලොකු කාර්යයක් වෙන්නේ නෑ. සියයට එකකටත් වඩා අඩු ප්‍රමාණයකදී තමයි මෙවැනි දරු ප්‍රසූත තත්ත්වයන් සිද්ධ වෙන්නේ. රෝහල් කාර්ය මණ්ඩලය බලාපොරොත්තු නොවන අවස්ථාවකදී මෙවැනි දරු ප්‍රසූත සිද්ධ වන විට යම් යම් ගැටලුවලට මුහුණ දෙන්න සිදු වෙනවා.\n\nසාමාන්‍යයෙන් දරු ප්‍රසූතියකදී එක් මවකට එක් පවුල් සෞඛ්‍ය නිලධාරිනියක් සහ පුහුණුව ලත් එක් හෙද නිලධාරිනියක් යොමු කරනවා. මේ මව හදිසියේ අසාධ්‍යව සිටි නිසා තුන් දෙනෙක් යොමු වෙලා තිබෙනවා, මේ කටයුත්ත සිදු කරන්න. මේ වෙනකන් රෝහල් අධ්‍යක්ෂවරයා හැටියට මට කිසිම පාර්ශ්වයකින් මේ සම්බන්ධයෙන් පැමිණිල්ලක් ලැබී නෑ.”\n\nඅනුරාධපුර සංචාරක – සශිනි මධුෂානි",
       "URL": "https://www.dinamina.lk/2023/08/15/local/14101/%e0%b6%af%e0%b6%bb%e0%b7%94%e0%b7%80%e0%b7%8f-%e0%b7%80%e0%b7%90%e0%b6%a7%e0%b7%94%e0%b6%ab%e0%b7%8f%e0%b6%af-%e0%b7%80%e0%b7%90%e0%b6%a7%e0%b7%99%e0%b6%b1%e0%b6%9a%e0%b7%9c%e0%b6%a7-%e0%b6%85/",
       "Category": "local",
       "Parent URL": "https://www.dinamina.lk/category/local//page/245/"
}