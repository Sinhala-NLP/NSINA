{
       "Source": "dinamina",
       "Timestamp": "October 9, 2023 1:00 am",
       "Headline": "හොරණ බැල්ලපිටියේදී බස් දෙකක් එකිනෙකට ගැටී හයකට තුවාල අනතුර සිදු කළ බස් රථයේ රියැදුරු අධිකරණයට",
       "News Content": "මගීන් නංවා ගැනීම සඳහා තරගයට ධාවනයේ යෙදුණු පෞද්ගලික බස් රථ දෙකක් හොරණ බැල්ලපිටිය ප්‍රදේශයේදී එකිනෙක ගැටීමෙන් පුද්ගලයන් හය දෙනකු තුවාල ලබා රෝහල්ගත කළ බව හොරණ මූලස්ථාන පොලිසිය කියයි.\n\nමේ අනතුරත් සමඟ ප්‍රකෝප වූ මගීන් සහ ප්‍රදේශවාසීන් අනතුර සිදු කළ බස් රථ රියැදුරුට පහරදී ඇති අතර, පොලිසිය මැදිහත්වී රියැදුරු බේරා අත්අඩංගුවට ගෙන පොලිසිය වෙත රැගෙන ඒමට පියවර ගෙන ඇත.\n\nමේ අනතුරින් කාන්තාවන් දෙදෙනකු ඇතුළු පුද්ගලයන් හය දෙනකු තුවාල ලැබූ අතර, ඔවුන් සුවසැරිය ගිලන් රථයෙන් හොරණ මූලික රෝහලට ඇතුළත් කිරීමට පියවර ගෙන ඇත.\n\nමතුගම සිට හොරණ දක්වාත්, කළුතර සිට හොරණ දක්වාත් ධාවනය වන පෞද්ගලික බස් රථ දෙකක් මෙලෙස හොරණ කළුතර මාර්ගයේ යාල හංදියේ සිට මගීන් ගැනීමට එකිනෙකා පරයා ධාවනයේ යෙදී ඇති අතර, කළුතර සිට හොරණ දක්වා ගමන් ගත් බස් රථය බැල්ලපිටිය පාසල අසල බස් නැවතුමේ නැවතීමත් සමඟම මතුගම සිට හොරණ දක්වා ධාවනය වූ බස් රථය අධික වේගයෙන් පැමිණ ඉදිරියෙන් නවතා තිබූ බස් රථය පිටුපසින් ගැටීමට සලස්වා මේ අනතුර සිදු කර තිබූ බව පොලිසිය කියයි.\n\nඅනතුරින් තුවාල ලැබූවේ කළුතර සිට හොරණ දක්වා ධාවනය වන බස් රථයේ ගමන් ගත් මගීන්ය.\n\nඅත්අඩංගුවට ගත් මතුගම හොරණ බස් රථයේ රියැදුරු හොරණ මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\nපාණදුර කොට්ඨාස භාර ජ්‍යෙෂ්ඨ පොලිස් අධිකාරි සමන්ත වෙදගේ, හොරණ සහකාර පොලිස් අධිකාරී උදය කුමාර මහත්වරුන්ගේ උපදෙස් මත, හොරණ මූලස්ථාන ප්‍රධාන පොලිස් පරීක්ෂක පී. එස්. පනාවල මහතාගේ මෙහෙයවීමෙන්, රථවාහන අංශයේ ස්ථානාධිපති උප පොලිස් පරීක්ෂක විජේසිංහ, පොලිස් සැරයන් 32724 රත්නවීර, 69503 දිමුතු මහත්වරුන් පරීක්ෂණ පවත්වති.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/10/09/local/29072/%e0%b7%84%e0%b7%9c%e0%b6%bb%e0%b6%ab-%e0%b6%b6%e0%b7%90%e0%b6%bd%e0%b7%8a%e0%b6%bd%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a%e0%b6%af%e0%b7%93-%e0%b6%b6%e0%b7%83%e0%b7%8a-%e0%b6%af/",
       "Category": "local",
       "Parent URL": "https://www.dinamina.lk/category/local//page/18/"
}