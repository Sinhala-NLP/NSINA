{
       "Source": "dinamina",
       "Timestamp": "October 11, 2023 1:00 am",
       "Headline": "කුම්බිච්චන්කුලම වැවේ මසුන් මියයෑම ගැන පරීක්ෂණයක් සිදු කර වාර්තාවක් දෙන්න",
       "News Content": "අනුරාධපුර නගර මධ්‍යයේ පිහිටා ඇති කුම්බිච්චන්කුලම වැවේ විශාල වශයෙන් මසුන් මියයෑම පිළිබඳව වහාම පරීක්ෂණයක් සිදු කර තමන් වෙත වාර්තාවක් ලබා දෙන ලෙස ධීවර ඇමැති ඩග්ලස් දේවානන්දා මහතා නාරා ආයතනයේ අධ්‍යක්ෂ ජනරාල් ආචාර්ය කමල් තෙන්නකෝන් මහතා සහ ජාතික ජලජීවී වගා සංවර්ධන ආයතනයේ අධ්‍යක්ෂ ජනරාල් ජේ.එම්. අශෝකා මහත්මියට උපදෙස් ලබා දී ඇත.\n\nකුම්බිච්චන්කුලම වැවේ මත්ස්‍ය සම්පත මියයෑමට හේතුව දිලීර රෝගයක් ද නැතිනම් වෙනත් හේතුවක් ද යන්න පරීක්ෂණයක් පවත්වන ලෙස උපදෙස් ලබා දුන් ඇමැතිවරයා, එම පරීක්ෂණ වාර්තාවේ නිගමන ලැබු පසු මාධ්‍ය වෙතින් ඒ පිළිබඳ ජනතාව දැනුම්වත් කිරීමට පියවර ගන්නා බව ද ඇමැතිවරයා පැවසීය.\n\nවිශේෂයෙන් පූජා නගරයක් වන අනුරාධපුර නගර මධ්‍යයේ පිහිටා ඇති මෙම වැවේ මිය ගොස් ඇති මසුන් නිසා පරිසර දූෂණය සිදු විය හැකි බැවින් කඩිනමින් එම මසුන් ඉවත් කිරීමට අවශ්‍ය කටයුතු සලසන්නැයි අනුරාධපුර මහනගර සභාව දැනුවත් කරන ලෙස ද ඇමැතිවරයා අදාළ නිලධාරින්ට උපදෙස් ලබා දුන්නේය.",
       "URL": "https://www.dinamina.lk/2023/10/11/local/29583/%e0%b6%9a%e0%b7%94%e0%b6%b8%e0%b7%8a%e0%b6%b6%e0%b7%92%e0%b6%a0%e0%b7%8a%e0%b6%a0%e0%b6%b1%e0%b7%8a%e0%b6%9a%e0%b7%94%e0%b6%bd%e0%b6%b8-%e0%b7%80%e0%b7%90%e0%b7%80%e0%b7%9a-%e0%b6%b8%e0%b7%83%e0%b7%94/",
       "Category": "local",
       "Parent URL": "https://www.dinamina.lk/category/local//page/7/"
}