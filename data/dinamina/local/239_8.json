{
       "Source": "dinamina",
       "Timestamp": "August 16, 2023 12:57 am",
       "Headline": "ඉන්න දරුවා රැකගන්න මිය ගිය දරු දෙදෙනාගේ මරණයට හේතුව කියන්න",
       "News Content": "“මම තුන් නිවුන් දරුවන් බිහි කළා. දරු දෙදෙනෙක්ම නැති වෙන්න හේතුව මේ වනතුරු දැනගන්න බැරි වුණා. දැනට ජීවත්ව ඉන්න දරුවා හරි රැකගන්න මට නැතිවුණ දරු දෙදෙනාගේ මරණයට හේතුව කියන්න.” කියමින් පසුගියදා කොළඹ නාගරික හදිසි මරණ පරීක්ෂක අෂ්රෆ් රූමි මහතා හමුවට පැමිණි තනුජා වසන්ති සමරතුංග (40) මහත්මිය පවසා සිටියාය.\n\nසිය සැමියාත් සමඟ පැමිණි ඇය වේදනාව දරාගත නොහැකිව වැඩිදුරටත් මෙලෙස පවසා සිටියාය.\n\n“මම බණ්ඩාරවත්ත, මුගුනමලේ, බලංගොඩ. මම බලංගොඩ මූලික රෝහලේ හෙද නිලධාරිනියක්. පහුගිය 2022/12/08 වෙනිදා මහ මෝදර ශික්ෂණ රෝහලේදී මට තුන් නිවුන් දරුවන් ලැබුණා. ඒ පුතුන් දෙන්නෙක් එක්ක දුවක්. මේ බබාලා බිහි කළේ සාමාන්‍ය විදියට. පුතාලා දෙන්නගෙන් එක පුතෙක් දවස් තුනකින් ඒ කියන්නේ 2022/12/11 කරාපිටිය ශික්ෂණ රෝහලේදී නැති වුණා. ඒකට පරීක්ෂණයක්වත් තිබ්බේ නෑ. මම විවාහ වෙලා අවුරුදු 05ක් වෙනවා. මගේ මහත්තයා රැකියාව විදියට ව්‍යාපාරයක් කරනවා.\n\nබබාලා තුන්දෙනාම ඉපදුනේ අඩු මාසෙන්. මේ නැති වුණ දුව මහ මෝදර දැඩි සත්කාර ඒකකයේ මාසයක් හිටියා. දුවට කිරි ගිලින්න බැරි නිසා නහයට බටයක් දාලා තමයි කිරි දෙන්න නියමව තිබුණේ. බටය ආධාරයෙන් කිරි දුන්නාම වමනය දාන්න ගත්තා. මම මාස 6ක්ම ක්ලිනික් ගියේ මහ මෝදර ශික්ෂණ රෝහලට. එහිදී ක්ලිනික් එකේ හෙද නිලධාරියා කිව්වා, කිරි විතරක් මදි කැඳත් දෙන්න කියලා. කොහොම හරි බටෙන් දෙන කිරි ටික කටින් එනවා. ඒත් දුවට පෙවූ කැඳ නම් නැවත ආවේ නෑ. ආයෙත් ක්ලිනික් ආවාම දුවගේ තත්ත්වය මම කිව්වා. එතකොට ක්ලිනික් එකෙන් කිව්වා, පෝෂණවේදී වෛද්‍යවරයාට පෙන්නන්න කියලා. අපි රාගම විශේෂ අවශ්‍යතා දරුවන්ට ප්‍රතිකාර කරන ආයතනයකට ගෙනාවා. එහිදී වෛද්‍යවරයා කිව්වා, දුවට ගිලීමේ අපහසුතාවක් තියෙනවා කියලා. දිගටම බටයක ආධාරයෙන් පොවන්න කිව්වා. අපි පසුව දුව රාගම රෝහලට අරගෙන ආවා. එහිදී පෝෂණවේදිනියට පෙන්නුවා. වමනයට බෙහෙත් දුන්නා. කිරි දෙන විදිය කියලා දුන්නා. කිරි විතරක් දුවට දෙන්න කිව්වා. ඒත් දුව කිරි වමනය දානවා. ඒ හින්දා පුද්ගලිකව විශේෂඥ ළමා ශෛල්‍ය වෛද්‍යවරයකුට පෙන්නුවා. එතැනින් බඩට බටයක් දාන්න ශල්‍යකර්මයක් කරන්න හිටියේ මේ මාසෙ 29 වෙනිදා. ඒ වෙනතුරු කිරි ටික ටික දෙන්න කිව්වා. ඒත් එන්න එන්න දුව දුර්වල වුණා. ඒ හින්දා මගේ කැමැත්තෙන් කොළඹ ළමා රෝහලට අරන් ආවා. වාට්ටු අංක 2ට ඇතුළත් කළා. එහිදී කිරි ඩ්‍රොප් එකකින් දෙන්න උත්සාහ කළා. කැල්සියම් තැන්පත් වෙලා කිව්වා. දුන්න කිරි එහෙම්ම ගියා. දුව හෙල්ලෙන්නේ නැතිව ගියා. ඒ බව මා ඉක්මනින් ගිහින් කිව්වා. වෛද්‍යවරුන් පැමිණ දුව පරීක්ෂා කර ප්‍රතිකාර කළා. දුව පසුගිය 08 වෙනිදා සවස 3.45ට විතර නැති වුණා.”\n\nඅධිකරණ වෛද්‍ය සී. කේ. රාජගුරු මහතා මේ දරුවාගේ මරණ පරීක්ෂණය සිදු කළ අතර, වැඩිදුර පරීක්ෂණය සඳහා ශරීර කොටස් රජයේ රස පරීක්ෂකවරයා වෙත යොමු කරන ලදි.",
       "URL": "https://www.dinamina.lk/2023/08/16/local/14413/%e0%b6%89%e0%b6%b1%e0%b7%8a%e0%b6%b1-%e0%b6%af%e0%b6%bb%e0%b7%94%e0%b7%80%e0%b7%8f-%e0%b6%bb%e0%b7%90%e0%b6%9a%e0%b6%9c%e0%b6%b1%e0%b7%8a%e0%b6%b1-%e0%b6%b8%e0%b7%92%e0%b6%ba-%e0%b6%9c%e0%b7%92/",
       "Category": "local",
       "Parent URL": "https://www.dinamina.lk/category/local//page/239/"
}