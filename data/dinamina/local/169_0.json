{
       "Source": "dinamina",
       "Timestamp": "August 31, 2023 1:00 am",
       "Headline": "අනිත් අයගේ කෑගැහිල්ලත් එක්ක මම දැක්කා මහත්තයා පඩිපෙළේ වැටිලා ඉන්නවා",
       "News Content": "බිරිය සාක්ෂි දෙයි\n\n“මිනිසුන්ගේ කෑ ගැහිල්ලත් එක්ක මම දැක්කා මගේ මහත්තයා පඩි පෙළේ වැටී ඉන්නවා. මම හිතුවෙ නෑ මහත්තයා මමයි දුවයි තනි කර මෙච්චර ඉක්මනට යයි කියලා.” යැයි දිල්හානි සංජීවනී ඩයස් (34) මහත්මිය පවසා සිටියාය.\n\nමනංගලගේ සුරංග ලක්ෂාන් (39) යන අයගේ මරණ පරීක්ෂණ අවස්ථාවට සහභාගි වෙමින් ඇය එසේ පැවැසුවාය.\n\nකොළඹ හදිසි මරණ පරීක්ෂක නීතිඥ එම්. අෂ්රෆ් රූමි මහතා ඉදිරියේ පැවති මේ මරණ පරීක්ෂණය පෙරේදා ( 29) පැවැත්විණි.\n\nඑහිදී තවදුරටත් සාක්ෂි දෙමින් මිය ගිය සුරංගගේ බිරිය මෙසේ ද කීවාය.\n\n“අපි විවාහ වෙලා අවුරුදු 11ක් වෙනවා. අපිට අවුරුදු 6ක දුවක් ඉන්නවා. මගේ මහත්තයා පෞද්ගලික ආයතනයක අලෙවි කළමනාකරුවෙක් ලෙස සේවය කරනවා. අපි විනෝද චාරිකාවක් යන්න සූදානම් වුණා. මේ ගමනට පවුල් හතක හිතවතුන් 27ක් එකතු වුණා. ඒ වෙනුවෙන් දින දෙකක් අපි යොදා ගත්තා. අපි කවුරුත් කැමති වුණා නුවරඑළියේ යන්න. ගොඩක් ප්ලෑන් කරලයි මේ ගමන යොදා ගත්තේ. අපට රෑ කෑම කන්න ටිකක් පරක්කු වුණා. අපි සියලු දෙනා කෑම කාලා රාත්‍රී 11ට විතර ඩාන්ස් කළා. මමත් මගේ මහත්තයත් එක්ක ඩාන්ස් කළා. අපි හිටියේ මහල් තුනක් තියෙන හෝටලයක. ටික වේලාවකින් මම එතැනින් අයින් වුණා. අපේ කට්ටිය කෑ ගහනවා ඇහිලා මම බැලුවා. බලන කොට මහත්තයා වැටිලා ඉන්නවා දැක්කා. එයා වචනයක්වත් කතා කළේ නෑ. හැබැයි ලේ වැගිරීමක් නම් සිදු වුණේ නෑ. හිතා ගන්න බෑ මහත්තයාට මොනවා වුණාද කියලා. පස්සෙ අපි ආ බස් එකෙන්ම නුවරඑළියේ රෝහලට අරන් ගියා. එතැනින් මහනුවර රෝහලට ගෙන ගියා. මහනුවර රෝහලින් සීටීසී ස්කෑන් කරලා කිව්වා මොළයට ලේ ගලනවා කියලා. එතැනින් කොළඹ මහ රෝහලට යවන්න සූදානම් කරනවා කිව්වා.\n\nඒත් ප්‍රමාද නිසා අපි ගිලන් රථයකින් ලංකා හොස්පිට්ල් එකට ගෙනාවා. ලංකා හොස්පිට්ල් එකෙන් හිසෙහි සැත්කමක් සිදු කළ යුතු බව කිව්වා. ඒ නිසා අපි 26 වෙනිදා කොළඹ ජාතික රෝහලට ගෙනාවා. 81 වාට්ටුවේ නතර කර දැඩි සත්කාර ඒකකයට යොමු කළා. එතැනදී මහත්තයා නැති වුණා.”\n\nමිය ගිය සුරංගගේ මිතු‍ෙරක් වන විජිත් ශ්‍රීනාත් මහතා ද මෙලෙස සාක්ෂි දුන්නේය.\n\n“මිය ගිහින් ඉන්නේ මගේ යාළුවෙක්. අපි හිතවත් අය එකතුවෙලා මේ විනෝද චාරිකාව සංවිධාන කළා. නුවරඑළියේ ගෙස්ට් එකකයි අපි නැවතී හිටියේ. අපි හිටිය බිල්ඩිම තට්ටු හතරක්. එයාගේ පවුලේ අය තුන් වන මහලේ ශාලාවේ පඩි පෙළේ ඩාන්ස් කරමින් හරි සතුටින් හිටියා. මමත් තව නංගි කෙනකුත් එතැන හිටියා. එයා පඩි පෙළේදී එක පාරටම උඩු බැලි අතට වැටෙනවා අපිත් දැක්කා. පඩි 12ක් විතර පහතට වැටුණා. එතැන හිටිය අය කෑ ගහන්න ගත්තා. මිය ගිය මගේ යාළුවාට සිදු වූ දෙය හිතාගන්න බෑ. වැටුණට පස්සේ එයා කතාවක් කළේ නෑ. පිටතින් ලේ වැගිරීමක් නම් සිදු වෙලා තිබුණේ නෑ. අපි හැකි ඉක්මනින් රෝහලට අරන් ගියා.”\n\nමරදාන පොලිසියේ පොලිස් කොස්තාපල් 49602 ඩබ්ලිව්. ඒ. සමන්ත සාක්ෂි මෙහෙයවීය. අධිකරණ වෛද්‍ය ටී. රේණුෂාන් මහතා නිගමනය කළේ හිසට තුවාල සිදු වීම නිසා මොළයට ලේ වහනය වීමෙන් මේ මරණය සිදුව ඇති බවයි.\n\nහදිසි මරණ පරීක්ෂක නීතිඥ එම්. අෂ්රෆ් රූමි මහතා මේ මරණය හදිසි අනතුරක් හේතුවෙන් සිදු වූ මරණයක් බව තීන්දු කළේය.\n\nඋදුලා පීරිස්",
       "URL": "https://www.dinamina.lk/2023/08/31/local/18345/%e0%b6%85%e0%b6%b1%e0%b7%92%e0%b6%ad%e0%b7%8a-%e0%b6%85%e0%b6%ba%e0%b6%9c%e0%b7%9a-%e0%b6%9a%e0%b7%91%e0%b6%9c%e0%b7%90%e0%b7%84%e0%b7%92%e0%b6%bd%e0%b7%8a%e0%b6%bd%e0%b6%ad%e0%b7%8a-%e0%b6%91/",
       "Category": "local",
       "Parent URL": "https://www.dinamina.lk/category/local//page/169/"
}