{
       "Source": "dinamina",
       "Timestamp": "September 14, 2023 5:09 am",
       "Headline": "හෝටලය අවටින් අධික දුර්ගන්ධයක්",
       "News Content": "බණ්ඩාරගම බොල්ගොඩ ගඟ අසල හෝටලයකින් බොල්ගොඩ ගඟට මළ අපද්‍රව්‍ය බැහැර කළැයි ගම්වාසීන් සමඟ විරෝධතාවේ යෙදුණු පුද්ගලයකු ඊයේ (13) හදිසියේම රෝගාතුරව රෝහල් ගත කිරීමේදී මිය ගියේය.\n\nමෙලෙස මියගොස් තිබුණේ බණ්ඩාරගම බොල්ගොඩ ප්‍රදේශයේ පදිංචිව සිටි\n\nසුමිත් සිල්වා නමැති 52 හැවිරිදි තිදරු පියෙකි.\n\nමධ්‍යම පරිසර අධිකාරියට අයත් වාහන දෙකක් හෝටලය වෙත පැමිණෙන අයුරු මියගිය පුද්ගලයා දැකීමෙන් අනතුරුව ගම්වාසීන්ද දැනුවත් කර ගම්වාසීන් සමඟ හෝටලය අසලට පැමිණ අවට පරීක්ෂා කිරීමේ දී හෝටලය පිටුපස රක්ෂිත කොටස අනවසරයෙන් ගොඩකර ඇති අයුරු දැක තිබිණි.\n\nඅනතුරුව ගම්වාසීන් මධ්‍යම පරිසර අධිකාරියේ නිලධාරීන්ට එම ස්ථානය පෙන්වා එම රක්ෂිත කොටසේ අනවසරයෙන් ගොඩකර තිබෙන අපද්‍රව්‍ය සහ කළු ගල් ඉවත් කරන තෙක් එම ස්ථානයේ රැඳී සිටින ලෙස දැනුම් දී මියගිය පුද්ගලයා ඇතුළු කීප දෙනකු හෝටලයේ බලධාරීන් රක්ෂිතය අනවසරයෙන් ගොඩ කර තිබෙන ස්ථානය කොටා දැමීමට කටයුතු කළහ.\n\nමෙහිදී අනාවරණය වූයේ හෝටලයේ සිට බොල්ගොඩ ගඟට බෝට්ටුවලට නැඟීම සඳහා යොදා තිබෙන කොන්ක්‍රීට් බැම්ම යටින් අපද්‍රව්‍ය ගඟට යොමු කිරීම සඳහා බට යොදා ඇති බවයි.\n\nමියගිය පුද්ගලයා ද ඒ සඳහා සහාය වූ අතර ඔහු එය පරික්ෂා කරමින් සිටියදී හදිසියේ අසනීපව බණ්ඩාරගම දිසා රෝහල වෙත ඇතුළත් කිරීමෙන් අනතුරුව මිය ගියේය.\n\nපසුගිය දිනවල මෙම හෝටලය පිහිටා ඇති පෙදෙසෙන් මධ්‍යම රාත්‍රියේ දී දැඩි දුර්ගන්ධයක් හමන බවත් නිවෙස්වල පවා රැඳී සිටීමට අපහසු බවත් ඒ සම්බන්ධයෙන් බණ්ඩාරගම පොලිසියට කීප වතාවක්ම පැමිණිලි කර තිබූ බවත් ප්‍රදේශවාසීහු අදහස් දක්වමින් පැවැසූහ.\n\nමෙහිදී මධ්‍යම පරිසර අධිකාරියේ නිලධාරීන්ට සහ හෝටලයේ බලධාරීන්ට ගම්වාසීන්ගේ විරෝධතාව එල්ල විය.\n\nබණ්ඩාරගම පොලිසියේ නිලධාරීන් කිහිප දෙනකු ආරක්ෂාව සඳහා එම ස්ථානයට පැමිණ සිටියහ.\n\n",
       "URL": "https://www.dinamina.lk/2023/09/14/local/22155/%e0%b7%84%e0%b7%9d%e0%b6%a7%e0%b6%bd%e0%b6%ba-%e0%b6%85%e0%b7%80%e0%b6%a7%e0%b7%92%e0%b6%b1%e0%b7%8a-%e0%b6%85%e0%b6%b0%e0%b7%92%e0%b6%9a-%e0%b6%af%e0%b7%94%e0%b6%bb%e0%b7%8a%e0%b6%9c%e0%b6%b1/",
       "Category": "local",
       "Parent URL": "https://www.dinamina.lk/category/local//page/117/"
}