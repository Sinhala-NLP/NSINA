{
       "Source": "dinamina",
       "Timestamp": "August 7, 2023 12:22 am",
       "Headline": "දේව මෙහෙයට ආ කතගේ රන් මාලය කොල්ලකෑ කතක් අත්අඩංගුවට",
       "News Content": "පෙරියකට්ටුවේ පිහිටි ශාන්ත අන්තෝනි දේවස්ථානයේ දේව මෙහෙයකට සහභාගි වී සිටි කාන්තාවකගේ ගෙල බැඳි රන් මාලයක් කොල්ල කා පලා යමින් සිටි කාන්තාවක් පරයානකුලම් පොලිසියෙන් අත්අඩංගුවට ගෙන ඇත.\nවත්තල කෙලවරපිටියේ සිට දේව මෙහෙයට සහභාගි වීමේ මුවාවෙන් එහි ගොස් සිටි 28 හැවිරිදි කාන්තාවක් මේ රන් මාලය කොල්ලකා තිබේ. මන්නාරම මුරුංකන්හි පදිංචි 75 වියැති කාන්තාවකගේ රන් මාලය මෙසේ කොල්ලකා ඇති බවත්, එහි වටිනාකම රුපියල් ලක්ෂ 05ක් බවත් පොලිසිය කියයි. මේ කොල්ලය සිදුව ඇත්තේ පසුගිය 04 වෙනිදා රාත්‍රී කාලයේදීය.\nඅත්අඩංගුවට ගත් කාන්තාව පුරුද්දක් වශයෙන් මෙසේ දේවස්ථානවල පැවැත්වෙන උත්සවවලට සහභාගි වෙමින් රන් මාල කොල්ලකන බවත්, ඇයට මේ සඳහා සහාය දීමට තවත් පිරිසක් සිටින බවත් අනාවරණය වී ඇත. එම පිරිස සොයා මේ වන විට විමර්ශන පැවැත්වෙන බව පොලිසිය කියයි.\nගයාන් කුමාර වීරසිංහ",
       "URL": "https://www.dinamina.lk/2023/08/07/local/12177/%e0%b6%af%e0%b7%9a%e0%b7%80-%e0%b6%b8%e0%b7%99%e0%b7%84%e0%b7%99%e0%b6%ba%e0%b6%a7-%e0%b6%86-%e0%b6%9a%e0%b6%ad%e0%b6%9c%e0%b7%9a-%e0%b6%bb%e0%b6%b1%e0%b7%8a-%e0%b6%b8%e0%b7%8f%e0%b6%bd%e0%b6%ba/",
       "Category": "local",
       "Parent URL": "https://www.dinamina.lk/category/local//page/281/"
}