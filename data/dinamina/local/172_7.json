{
       "Source": "dinamina",
       "Timestamp": "August 30, 2023 4:14 am",
       "Headline": "ජාතික ප්‍රවාහන ප්‍රතිපත්තියක අවශ්‍යතාව  අනිල් මුණසිංහ කල් තියාම දුටුවා",
       "News Content": "ජාතික ප්‍රවාහන ප්‍රතිපත්තියක අවශ්‍යතාව අනිල් මුණසිංහ මහතා කල් තියාම දුටු බවත්, ලංගම සභාපති ලෙස හා ප්‍රවාහන ඇමැති ලෙස මුණසිංහ මහතා ඒ වෙනුවෙන් පෙනි සිටී බවත් අගමැති දිනේෂ් ගුණවර්ධන මහතා පැවසීය.‍ ඔහු මේ බව ප්‍රකාශ කළේ දිවංගත දේශපාලනඥ අනිල් මුණසිංහයන්ගේ 21 වැනි ගුණ සමරුව නිමිත්තෙන් මහින්ද ආරියවංශ විසින් රචිත ‘අවංක දේශපාලනයේ රන් සලකුණ: ජනහිතකාමි අනිල් මුණසිංහ‘‍ ග්‍රන්ථය ජනගත කරමින් මතුගම ප්‍රාදේශීය සභා ශ්‍රවණාගාරයේදී පසුගියදා (27) පැවැති උත්සවයේදීය.\n\nඅගමැතිවරයා එහිදී වැඩිදුරටත් මෙසේද ප්‍රකාශ කළේය.\n\n“ලංගම රජයේ ආයතනයක් නොවූ කාලයක් තිබුණා. එවකට අනිල් මුණසිංහ මහතා විදේශ තානාපතිවරයකු ලෙස කටයුතු කළා. ප්‍රවාහන ඇමැතිවරයාව සිටි මම ඔහුට සතියකට ලංකාවට එන්න කියලා මේ සම්බන්ධයෙන් ඉදිරි පියවර සාකච්ඡා කළා. ඒ වෙලාවේ ලංගම දෙවැනි පනත් කෙටුම්පත සකස් කරලා පාර්ලිමේන්තුවට ඉදිරිපත් කරලා සම්මත කර ගන්න එතුමා සහාය වුණා. ඇයි එහෙම දෙවැනි පනතක් ලංගමට අවශ්‍ය වුණේ? ආර්ථිකය සම්පූර්ණයෙන් කඩාවැටුණොත් රටටත් ජනතාවටත් උසුලාගැනීමට නොහැකි වෙනවා. ප්‍රවාහනය අඩපණ වුණාම එහි පීඩාව මුළු මහත් ආර්ථිකයටම දැනෙනවා. එදා මිනිස්සු තමන්ගේ ඵලදාව පොළට ගෙනාවේ ලංගමයෙන්. රාත්‍රිය කියලා ලංගම බස් නතර කළේ නැහැ. අනිල් මුණසිංහ මහතා කිහිප වතාවක්ම මෙරටදී වාහන නිපදවන්න උත්සාහ කළා. වාහන හදලා පෙන්නුවත් ඒවා නතර වුණා. රටට අවශ්‍ය ඉලක්කයක් තෝරාගෙන ඒ වෙනුවෙන් බරපතළ ආර්ථික තීරණ ගැනීමේ ඕනෑකම අනිල් මුණසිංහ මහතා පෙන්වා දුන්නා.\n\n“රට වෙනුවෙන් සුවිශේෂ කර්තව්‍යයක් ඉටු කළ හැකි දක්ෂතමයන් තානාපති සේවයට යවනවා; එහෙම නැත් නම් ඇමැතිධුරයක් නොදී, උප කථානායක ධුරයේ ඉන්දවනවා. අනිල් මුණසිංහ මහතා උප කථානායක ධුරයට පත් කරතිබුණ අවස්ථාවේ ඒ සම්බන්ධයෙන් මම සිරිමාවෝ බණ්ඩාරනායක මැතිනියට විරෝධය පළ කළා.\n\n“ජාතියක් ජීවත් කරන හොඳ දෑ සහ ජාතියක් විනාශ කරවන නරක දෑ හඳුනාගැනීමේ හැකියාව අපට තිබිය යුතුයි. අනිල් මුණසිංහ මහතා එවැන්නෙක්. ඥාතිත්වයෙන් අනගාරික ධර්මපාල විරුවාගේ පරපුර නියෝජනය කළ, වමේ කඳවුරේ දේශපාලකයෙක්. නිරන්තරයෙන් ජනතාවගේ අයිතීන් සුරැකි, යුතුකම් කොටස ඉටු කළ, අමතක නොවන දේශපාලඥයෙක්.“\n\nමහාචාර්ය ඉඳුරාගාරේ ධම්මරතන හිමියන් මෙහිදී අනුශාසනාවක් පැවැත්වූ අතර, රාජ්‍ය ඇමැති පියල් නිශාන්ත,‍ පාර්ලිමේන්තු මන්ත්‍රී වාසුදේව නානායක්කාර, පාර්ලිමේන්තු මන්ත්‍රී කුමාර වෙල්ගම, ලංකා සමසමාජ පක්ෂයේ ප්‍රධාන ලේකම්, පාර්ලිමේන්තු මන්ත්‍රී තිස්ස විතාරණ, කොමියුනිස්ට් පක්ෂයේ ප්‍රධාන ලේකම් ඩිව් ගුණසේකර මහත්වරුද මෙහිදී අදහස් දැක්වූහ.\n\nනුවන් කොඩිකාර, මතුගම බී. තඹවිට",
       "URL": "https://www.dinamina.lk/2023/08/30/local/18187/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%b4%e0%b7%8a%e0%b6%bb%e0%b7%80%e0%b7%8f%e0%b7%84%e0%b6%b1-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%b4%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/172/"
}