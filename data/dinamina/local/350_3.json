{
       "Source": "dinamina",
       "Timestamp": "July 21, 2023 1:00 am",
       "Headline": "මුල් මාස හය තුළ විදෙස්ගත ශ්‍රමිකයන් ඩොලර් මිලියන 2822ක් රටට ගෙනාවා",
       "News Content": "මෙම වසරේ මුල් මාස හය තුළ පමණක් විදෙස්ගත ශ්‍රමිකයන් ඩොලර් මිලියන 2822ක විදෙස් ප්‍රේෂණ මෙරටට එවා ඇතැයි කම්කරු හා විදේශ රැකියා ඇමැති මනූෂ නානායක්කාර මහතා පාර්ලිමේන්තුවේදී ඊයේ (20) ප්‍රකාශ කෙළේය.\n\nඇමැති මනූෂ නානායක්කාර මහතා මේ බව සඳහන් කෙළේ පාර්ලිමේන්තු මන්ත්‍රී යදාමිණි ගුණවර්ධන මහතා මතුකළ ප්‍රශ්නයකට පිළිතුරු දෙමිනි.\n\nඑහිදී වැඩිදුරටත් අදහස් දැක්වූ ඇමැති මනූෂ නානායක්කාර මහතා මෙසේද පැවසීය.\n\nමෙම වසරේ ජනවාරි මාසයේදී ඩොලර් මිලියන 437.5ක්, පෙබරවාරි මාසයේදී ඩොලර් මිලියන 407.4ක්, මාර්තු මාසයේදි ඩොලර් මිලියන 560.3ක් අප්‍රේල් මාසයේදී ඩොලර් මිලියන 454.0 මැයි මාසයේදී ඩොලර් මිලියන 479ක්, ජුනි මාසයේදි ඩොලර් මිලියන 475ක් වශයෙන් වශයෙන් මෙම ප්‍රේෂණ එවා තිබෙනවා. මෙය 2022 වසරේ මුල් මාස හයට සාපේක්ෂව සියයට හැත්තෑ පහක වර්ධනයක්. වැඩිදුරටත් ඔහු සඳහන් කළේ විදේශ සේවා නියුක්ති කාර්යාංශයේ ලියාපදිංචි වී හා නොවී විදෙස්ගතවූ පිරිස් මෙම ප්‍රේෂණ එවා ඇති බවයි. එමෙන්ම විදෙස්ගත ශ්‍රී ලාංකික ශ්‍රමිකයන් එවන ප්‍රේෂණ සම්බන්ධයෙන් නිවැරදි තොරතුරු ඇතුළත් කිරීම සඳහා විධිමත් දත්ත පද්ධතියක් සකස් කරනවා.\n\nවිදේශ තානාපති කාර්යාල මඟින් තහවුරු කරන පරිදි වැඩිම රට විරුවන් සිටින රටවල් අතර එක්සත් අරාබි එමිර් රාජ්‍යය, සෞදි, කටාර්, කුවේට්, ඕමානය, මැලේසියාව, ජෝර්දානය ආදී රටවල් වනවා. ශ්‍රී ලංකාවට විදේශ විනිමය ලැබෙන රටවල් හා නගර වශයෙන් වෙන් කර නැහැ. මෙතන තිබෙන ප්‍රශ්නය තමයි ශ්‍රී ලංකා විදේශ සේවා නියුක්ති කාර්යාංශයේ ලියාපදිංචි වී යන ශ්‍රමිකයින් වසර දෙකකට පසුව නැවත යනවා. එහෙම වුණාම අපි සතුව තොරතු‌රු තිබෙනවා. නමුත් ඒ අයගේ මුදල් ප්‍රේෂණය වීම් සම්බන්ධ තොරතුරු තිබෙන්නේ මහ බැංකුව\n\nසතුවයි.\n\n",
       "URL": "https://www.dinamina.lk/2023/07/21/local/8107/%e0%b6%b8%e0%b7%94%e0%b6%bd%e0%b7%8a-%e0%b6%b8%e0%b7%8f%e0%b7%83-%e0%b7%84%e0%b6%ba-%e0%b6%ad%e0%b7%94%e0%b7%85-%e0%b7%80%e0%b7%92%e0%b6%af%e0%b7%99%e0%b7%83%e0%b7%8a%e0%b6%9c%e0%b6%ad-%e0%b7%81/",
       "Category": "local",
       "Parent URL": "https://www.dinamina.lk/category/local//page/350/"
}