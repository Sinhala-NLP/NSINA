{
       "Source": "dinamina",
       "Timestamp": "July 6, 2023 1:00 am",
       "Headline": "අපේ සංස්කෘතිකාංග බිඳ දමන්න සෝදාපාළුවට ලක් කරන්න නොයෙකුත් සංවිධාන ඉන්නවා",
       "News Content": "මේ රටේ සංස්කෘතිය ආරක්ෂා කරගන්න පිරිසක් නැහැ\n\nඑක අලියෙක් පිට රටකට ගෙන යෑමේ සිද්ධිය සම්බන්ධයෙන් හඬ නගා මෙරට බෞද්ධ සංස්කෘතියට පහර ගැසීමට පිරිසක් උත්සහ කරනවා\n\nඑක අලියෙක් පිට රටකට ගෙන යෑමේ සිද්ධිය සම්බන්ධයෙන් හඬ නගා මෙරට බෞද්ධ\nසංස්කෘතියට පහර ගැසීමට පිරිසක් උත්සහ කරන්නේ යැයි අස්ගිරි පාර්ශවයේ අනුනායක\nආණමඩුවේ ධම්මදස්සී නාහිමියෝ පවසති.\n\nමෙරට බෞද්ධ සංස්කෘතිකාංග බිඳ දමන්න, සංස්කෘතිය වෙනස් කරන්න,සෝදාපාළුයට ලක්\nකරන්න නොයෙක් සංවිධාන ක්‍රියා කරමින් සිටින්නේ යැයි ද උන්වහන්සේ කීහ.\n\nමහනුවර දළදා මාලිගාවේ බහුකාර්ය ගොඩනැගිල්ලේ දී ඊයේ (05) පැවැති පෙරහර\nසාකච්ඡාවේ දී අනුනාහිමියෝ මේ බව ප්‍රකාශ කළහ.\n\nපෙරහර නැරඹීමට පැමිණෙන බොහෝ දෙනා පෙරහරේ වැඩිපුර අලි ඇතුන් දකින්නට කැමැති\nවුණත් මේ අලි පෙරහරට කොහෙන්ද කියන කාරණය සම්බන්ධව වැඩි පිරිසක් අවධානය යොමු\nනොකරන්නේ යැයි ද උන්වහන්සේ ප්‍රකාශ කළහ.\n\nඑහි දී අනුනාහිමියෝ මෙසේද පැවසූහ.මේ වනවිට අපේ රටේ පෙරහර සංස්කෘතිය\nඉදිරියට පවත්වාගෙන යෑමට නොයෙකුත් බාධා මතුවෙමින් තිබෙනවා. ඉන් එක් ප්‍රධාන\nප්‍රශනයක් තමයි හීලෑ අලි ඇතුන්ගේ හිඟය.අලි බලන්න හිතාගෙනම පෙරහරට එන අය\nඉන්නවා. ඒත් අලි ඇතුන් අපිට කොච්චර ඉන්නවාද කියලා හොයන්න කවුරුවත් නැහැ. පෙරහරේ\nඅලි වැඩිය ඉන්නවා නම් හොඳයි සතුටුයි කියන්න තමයි මිනිස්සු බලාගෙන ඉන්නේ. අලි 100\nක් 200 ක් පෙරහරේ ගියොත් තමයි පෙරහර හොඳයි කියන්නේ. නැටුම් නැතත් පෙරහරේ අලි\nබලලා සතුටු වන මිනිස්සුත් ඉන්නවා.\n\nපෙරහර වලට ගෙනියන්න තරම් ලංකාවේ අලි ඉන්නවාද කියන කාරනය සම්බන්ධයෙන් රටේ\nජනතාවට අවබෝධයක් නැහැ. එක අලියෙක් පිටරටකට අරන් ගියාම කෑගහන්න හුඟක් අය\nඉන්නවා. මේ රටේ සංස්කෘතිය ආරක්ෂා කරගන්න පිරිසක් නැහැ. ඒවා ගැනත් අපි හිතන්න ඕන.\nසතර දේවාල පෙරහර වලට අලි නැහැ. රජය වුණත් මේවා අවධානය යොමු කරන්න ඕන. අපේ\nසංස්කෘතිකාංග බිඳ දමන්න, සංස්කෘතිය වෙනස් කරන්න,සෝදාපාළුවට ලක් කරන්න නොයෙක්\nසංවිධාන ක්‍රියා කරන්න පුළුවන්. ඉතිහාසය පුරා රැකගත් චාරිත්‍ර ධර්ම ඒ වගේම\nබෞද්ධ මුහුණුවර,බෞද්ධ සම්ප්‍රදායන් ආරක්ෂා නොවුනොත් මේ රටේ ශාසනය,බුද්ධ\nධර්මය,බෞද්ධ චාරිත්‍රය ඉදිරියට පවත්වාගෙන යෑම දුෂ්කරයි. මේවා ගැන අපි හැමෝම\nඅවධානය යොමුකළ යුතුයි.\n\n",
       "URL": "https://www.dinamina.lk/2023/07/06/local/4441/%e0%b6%85%e0%b6%b4%e0%b7%9a-%e0%b7%83%e0%b6%82%e0%b7%83%e0%b7%8a%e0%b6%9a%e0%b7%98%e0%b6%ad%e0%b7%92%e0%b6%9a%e0%b7%8f%e0%b6%82%e0%b6%9c-%e0%b6%b6%e0%b7%92%e0%b6%b3-%e0%b6%af%e0%b6%b8%e0%b6%b1/",
       "Category": "local",
       "Parent URL": "https://www.dinamina.lk/category/local//page/412/"
}