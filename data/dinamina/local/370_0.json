{
       "Source": "dinamina",
       "Timestamp": "July 18, 2023 1:00 am",
       "Headline": "අවංක මහජන නියෝජිතයෙක් නම් දූෂණ විරෝධී පනත තෙවැනිවර කියවීමේදී විරුද්ධ වෙන්න බෑ",
       "News Content": "අවංක මහජන නියෝජිතයකු නම් 19 වැනිදා ගෙනඑන දූෂණ විරෝධී පනත තෙවැනිවර කියවීමේ අවස්ථාවේ විරුද්ධ විය නොහැකි යැයි අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ජනාධිපති නීතිඥ, ආචාර්ය විජයදාස රාජපක්ෂ මහතා පැවසීය.\n\nඅදට යෙදෙන තිස්තුන් වැනි ජාතික සමථ දින සැමරුම් දිනට සමගාමීව ඊයේ (17) පැවැති විශේෂ සැමරුම් උත්සවයකට එක් වෙමින් ඇමැතිවරයා මේ බව කීවේය.\n\nඅධිකරණ අමාත්‍යාංශ ශ්‍රවණාගාරයේදී පැවැති එම උත්සවයේදී ඒ මහතා මෙසේ ද කීවේය.\n\nඅපේ රටේ සමථ ක්‍රමයේ ප්‍රගතිය පිළිබඳව අපි අතිශයින් සතුටු වෙනවා. 1988 සිට මේ වන විට වසර තිහකට වඩා වැඩි කාලයක් සමථ මණ්ඩල ක්‍රමය ක්‍රියාත්මක වුණා. අපි 2015 වසරේදී සමථ මණ්ඩල ක්‍රමය විධිමත් කළා. ඒ අනුව එහි මූල්‍ය සීමාව රුපියල් දෙලක්ෂ පනස්දහසේ සිට ලක්ෂ පහක් දක්වා ගෙන එනු ලැබුවා. මේ වන විට මූල්‍ය සීමාව ලක්ෂ 10ක් දක්වා වැඩි කර තිබෙනවා. 2015 වන විට සීයට 47ක්ව පැවති සමථ මණ්ඩල වෙත යොමු වන ආරවුල් විසඳීමේ ප්‍රතිශතය මේ වන විට සීයට 70ක් දක්වා වැඩි වීම සතුටුදායකයි. අද මුළු ලෝකයම සමථකරණ සංකල්පයට යොමුව තිබෙනවා. අපේ රටේ කොමිෂන් සභා පිළිබඳව සුබවාදී ආකල්පයන් ජනතාව තුළ නැති වුවත් සමථ මණ්ඩල කොමිෂන් සභාවේ කටයුතු අපි අගය කළ යුතුයි. ඒ නිසා සමථ ක්‍රමය තවදුරටත් වැඩි දියුණු කිරීමට කටයුතු කරනවා. පසුගිය මාස කිහිපය තුළ පනත් 30කට වඩා වැඩි සංඛ්‍යාවක් අධිකරණ අමාත්‍යාංශය මඟින් පාර්ලිමේන්තුවට ඉදිරිපත් කර සංශෝධනය කළා. අද අධිකරණ ක්ෂේත්‍රය තුළ ව්‍යාජ ඔප්පු සම්බන්ධ නඩු දහස් ගණනක් තිබෙනවා. ඒ සම්බන්ධව පවතින නීති අපි සංශෝධනය කළා. මේ රටේ සිදු වූ අල්ලස් හා දූෂණ වැළැක්වීමේ අරමුණින් යුතුව අල්ලස් හෝ දූෂණ විරෝධී කොමිෂන් සභාව ස්ථාපිත කළා. එම කොමිෂන් සභාව ප්‍රමාණවත් නැහැ කියලා ජනතාව ප්‍රකාශ කළා.\n\nඅල්ලස් කොමිෂන් සභාව තිබෙන්නේ මෝරු අල්ලන් නෙමෙයි, හාල්මැස්සන් අල්ලන්න කියලා මතයක් පවතිනවා. ඒ නිසා අපි දූෂණය අවම කරන්න නව දූෂණ විරෝධී පනතක් ගෙනාවා. ඒ පනතට සමහරු පක්ෂයි, සමහරු විපක්ෂයි. ආණ්ඩුවේ ඉන්න සමහර අයත් පක්ෂයි, සමහරු විපක්ෂයි, විපක්ෂයේ ඉන්න අය සාමාන්‍යයෙන් දූෂණයට විරුද්ධයි. නමුත් ආණ්ඩු පක්ෂයට ආවහම ඒ විරෝධය නැතිව යනවා. අපි ආණ්ඩුවේ ඉඳන් දූෂණ විරෝධී පනත ගෙනාවා. දේශපාලනඥයන් දූෂිතයි. රාජ්‍ය නිලධාරීන් දූෂිතයි කියලා මුළු රටම කථා කරනවා. නමුත් ඒ වෙනුවෙන් කරන්න ඕන විකල්පය කුමක්ද කියලා කිසිම කෙනෙක් කතා කරන්නේ නැහැ. අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශයේ ලේකම් වසන්තා පෙරේරා, සමථ මණ්ඩල කොමිෂන් සභාවේ කොමසාරිස් විශ්‍රාමලත් ශ්‍රේෂ්ඨාධිකරණ විනිසුරු, නිමල් දිසානායක, සමථ මණ්ඩල කොමිෂන් සභාවේ කොමසාරිස්, විශ්‍රාමලත් ශ්‍රේෂ්ඨාධිකරණ විනිසුරු චන්ද්‍රදාස නානායක්කාර, බ්‍රිතාන්‍ය කවුන්සිලයේ ශ්‍රී ලංකා අධ්‍යක්ෂ Orlando Edwards, බ්‍රිතාන්‍ය කවුන්සිලයේ Jacques Carstens, ආසියා පදනමේ අධ්‍යක්ෂ ආචාර්ය රමණි ජයසුන්දර යන මහත්ම මහත්මීන් හා අධිකරණ අමාත්‍යාංශයේ නිලධාරීන්, සමථ මණ්ඩල කොමිෂන් සභාවේ කොමසාරිස්වරුන් හා නිලධාරීන්, කොළඹ දිස්ත්‍රික් සමථ මූල මණ්ඩල සභාපතිවරු මේ අවස්ථාවට එක්ව සිටියහ.\n\nරෝෂන් තුෂාර",
       "URL": "https://www.dinamina.lk/2023/07/18/local/7187/%e0%b6%85%e0%b7%80%e0%b6%82%e0%b6%9a-%e0%b6%b8%e0%b7%84%e0%b6%a2%e0%b6%b1-%e0%b6%b1%e0%b7%92%e0%b6%ba%e0%b7%9d%e0%b6%a2%e0%b7%92%e0%b6%ad%e0%b6%ba%e0%b7%99%e0%b6%9a%e0%b7%8a-%e0%b6%b1%e0%b6%b8/",
       "Category": "local",
       "Parent URL": "https://www.dinamina.lk/category/local//page/370/"
}