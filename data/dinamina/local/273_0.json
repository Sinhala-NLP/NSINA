{
       "Source": "dinamina",
       "Timestamp": "August 8, 2023 3:55 am",
       "Headline": "ජනතාව බලන් ඉන්න සැබෑ වෙනස කරන්න ජාජබ සූදානම්",
       "News Content": "හැම බලයකටම වඩා ජන බලය ඉතා ප්‍රබල බව ඉතිහාසය ඔප්පු කර ඇතැයි ජාතික ජන බලවේගයේ නායක අනුර කුමාර දිසානායක මහතා පැවසීය.\nඔහු එසේ ප්‍රකාශ කළේ පෙරේදා (06) ජාතික ජන බලවේගයේ ජා-ඇළ ආසන සමුළුව අමතමිනි.\nඅපේ රටේ තීරණාත්මක ලෙස දේශපාලන කඳවුරු දෙක බෙදිලා ඉවරයි. දැන් අපට තිබෙන්නේ පළමුවැනියා වෙනව ද, දෙවැනියා වෙනව ද කියන සටනයි. දශක ගණනාවක් තිස්සේ අපේ රටේ ජනතාව වෙනසක් වුවමනාවෙන් ආණ්ඩු හැදුවා. ආණ්ඩු පෙරළුවා. ආපසු හැරී බැලුවාම වෙනසක් වෙලා නැහැ. අපේ රටට වුවමනා සැබෑ වෙනසක්.\nඅපේ රටට දේශපාලන සංස්කෘතියේ, ආර්ථික ප්‍රතිපත්තියේ සහ යහපත් සමාජ වෙනසක් අවශ්‍යයි. දශක ගණනාවක් තිස්සේ ජනතාව බලාපොරොත්තු වෙන ඒ සැබෑ වෙනස සිදු කරන්න ජාතික ජන බලවේගයේ අපි සූදානම්. මහජනයාගේ ධනය පරෙස්සම් කරන දේශපාලනයක් ඕනෑ.\nසැමට සාධාරණ නීතියක් අවශ්‍යයි. රටේ ප්‍රබලම කඳවුර මාලිමාව බවට පත් කරමු යැයි ද මෙහිදී ජාතික ජන බලවේගයේ නායකයා පැවසීය.",
       "URL": "https://www.dinamina.lk/2023/08/08/local/12471/%e0%b6%a2%e0%b6%b1%e0%b6%ad%e0%b7%8f%e0%b7%80-%e0%b6%b6%e0%b6%bd%e0%b6%b1%e0%b7%8a-%e0%b6%89%e0%b6%b1%e0%b7%8a%e0%b6%b1-%e0%b7%83%e0%b7%90%e0%b6%b6%e0%b7%91-%e0%b7%80%e0%b7%99%e0%b6%b1%e0%b7%83/",
       "Category": "local",
       "Parent URL": "https://www.dinamina.lk/category/local//page/273/"
}