{
       "Source": "dinamina",
       "Timestamp": "July 11, 2023 1:00 am",
       "Headline": "තායිලන්තයේ දී මුතු රාජාට ලැබෙන සැලකිලි ගැන සතුටුයි",
       "News Content": "මුතු රාජාගේ ප්‍රධාන භාරකරු\n\nමුතු රාජාට තායිලන්තයේ දී දැක්වෙන සත්කාර ගැන තමා දැඩි සතුටට පත්වන බව මුතු රාජාගේ ප්‍රධාන භාරකරු ලෙස කටයුතු කළ දෙහිවල ජාතික සත්ත්වෝද්‍යානයේ අලි භාරකරු උපුල් ජයරත්න මහතා මාධ්‍ය වෙත අදහස් දක්වමින් කියා සිටියේය.\n\nඔහු පැවසුවේ ඇතා නිසි ලෙස පුහුණු කර ඇති නිසා මුතු රාජා කැටුව තායිලන්ත ගමන පහසු වූ බවයි. තවද ඔහුට තායිලන්ත රජු හමුවීමට අවස්ථාවක් ලබා දී මාලිගාවට ගෙන ගොස් තෑගි පිරිනමා තිබේ.\n\nඇතා දෙහිවල සත්ත්වෝද්‍යානයේ සිටින විට මුතු රාජා ඉතා හොඳින් රැකබලා ගත් බවත්, නියමිත වේලාවට බෙහෙත් හා ආහාර ලබා දුන් බවත්, දැන් සතාගේ සුවය ගැන සතුටු වන බවත් ඔහු පැවැසීය.\n\nමුතු රාජාගේ සෞඛ්‍ය තත්ත්වය ගැන පූර්ණ වාර්තාවක්ද එරට වන අලි සංරක්ෂණ මධ්‍යස්ථානය නිකුත් කර තිබේ. තායිලන්තයට රැගෙන ගිය මුතු රාජා හස්තියා මේ වන විට ලැම්පැන්ග් වන අලි සංරක්ෂණ මධ්‍යස්ථානයේ නිරෝධායනය වෙමින් සිටී. මුතුරාජා හස්තියාගේ සෞඛ්‍ය තත්ත්වය සම්බන්ධයෙන් සිදු කළ වෛද්‍ය පර්යේෂණවල වාර්තා එම මධ්‍යස්ථානය විසින් නිවේදනය කර තිබේ. එම වෛද්‍ය වාර්තාවලට අනුව මුතු රාජා හස්තියා කිසිදු රෝගී තත්ත්වයකට ගොදුරු වී නොමැති බව අනාවරණය වේ. අලි ඇතුන් සඳහා සාමාන්‍යයෙන් හට ගන්නා ප්‍රධාන රෝග හයක් පවතින අතර එම කිසිදු රෝගී තත්ත්වයකට මුතු රාජා ගොදුරුවී නොමැති බව හස්තියාගේ රුධිර සාම්පල ඔස්සේ සිදුකළ පරික්ෂණ මගින් අනාවරණය වී තිබේ.\n\nමුතුරාජා දිනකට කිලෝ 120ත් 200ත් අතර තෘණ වර්ග හා පලතුරු ආහාරයට ගන්නා බව ද මුතු රාජා පැය තුන බැගින් රාත්‍රියට දෙවරක් නිදාගන්නා බව ද ලැම්පැන්ග් වන අලි සංරක්ෂණ මධ්‍යස්ථානය සඳහන් කරයි.\n\nමුතු රාජා තායිලන්තයට රැගෙන ගොස් අදට (11) දින දහයක් ගතවන අතර මුතුරාජා තායිලන්ත ඇත්ගොව්වන්ට අවනත වෙමින් සිටින බව ද සඳහන් වේ.\n\nරක්ෂණ ශ්‍රියන්ත",
       "URL": "https://www.dinamina.lk/2023/07/11/local/5617/%e0%b6%ad%e0%b7%8f%e0%b6%ba%e0%b7%92%e0%b6%bd%e0%b6%b1%e0%b7%8a%e0%b6%ad%e0%b6%ba%e0%b7%9a-%e0%b6%af%e0%b7%93-%e0%b6%b8%e0%b7%94%e0%b6%ad%e0%b7%94-%e0%b6%bb%e0%b7%8f%e0%b6%a2%e0%b7%8f%e0%b6%a7/",
       "Category": "local",
       "Parent URL": "https://www.dinamina.lk/category/local//page/395/"
}