{
       "Source": "dinamina",
       "Timestamp": "July 12, 2023 1:00 am",
       "Headline": "යුද හමුදා මාණ්ඩලික ප්‍රධානී මේජර් ජනරාල් සංජය වනසිංහ",
       "News Content": "යුද හමුදා මාණ්ඩලික ප්‍රධානී ලෙස මේජර් ජනරාල් සංජය වනසිංහ මහතා යුද හමුදාපතිවරයා විසින් පත් කර තිබේ. යුද හමුදා මාණ්ඩලික ප්‍රධානී මේජර් ජනරාල් චන්න වීරසූරිය මහතා ඊයේ (14) විශ්‍රාම යෑමෙන් අනතුරුව අද (15) සිට යුද හමුදා මාණ්ඩලික ප්‍රධානී ලෙස සංජය වනසිංහ මහතා පත් කර තිබේ.\n\nසංජය වනසිංහ මහතා මෙයට කලින් නියෝජ්‍ය යුද හමුදා මාණ්ඩලික ප්‍රධානීවරයා ලෙස කටයුතු කරමින් සිටියේය. ඒ මහතා හිටපු යුද හමුදාපති හැමිල්ටන් වනසිංහ මහතාගේ පුත්‍රයාය. කොළඹ ඩී.එස්. සේනානයක විද්‍යාලයේ සහ කොළඹ ආනන්ද විද්‍යාලයේ ආදි සිසු‍වකු වන ඒමහතා යුද හමුදාවට එක් වන්නේ වසර 1989 කාලතුවක්කු බළකායටය.\n\nඑතැන් පටන් විවිධ නිලතල දැරූ ඒ මහතා මුලතිව් විශේෂ කාර්ය බළකායේ සේනාධිනායක, යුද හමුදා ස්වේච්ඡා බළසේනාධිපති, යුද හමුදා නියෝජ්‍ය මාණ්ඩලික ප්‍රධානී ආදි තනතුරු රැසක් හොබවමින් යුද හමුදාවේ වසර 36ක පමණ සේවා කාලයක් කටයුතු කළ කීර්තිමත් නිලධාරියෙකි.\n\nරක්ෂණ ශ්‍රියන්ත",
       "URL": "https://www.dinamina.lk/2023/07/12/local/6803/%e0%b6%ba%e0%b7%94%e0%b6%af-%e0%b7%84%e0%b6%b8%e0%b7%94%e0%b6%af%e0%b7%8f-%e0%b6%b8%e0%b7%8f%e0%b6%ab%e0%b7%8a%e0%b6%a9%e0%b6%bd%e0%b7%92%e0%b6%9a-%e0%b6%b4%e0%b7%8a%e0%b6%bb%e0%b6%b0/",
       "Category": "local",
       "Parent URL": "https://www.dinamina.lk/category/local//page/393/"
}