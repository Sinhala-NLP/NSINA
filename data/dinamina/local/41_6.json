{
       "Source": "dinamina",
       "Timestamp": "October 3, 2023 1:00 am",
       "Headline": "වෙඩි වැදුණු සීතා ඇතින්නියගේ පපුව බලන්න වනජීවියේ X-RAY යන්ත්‍රය ගෙන යයි",
       "News Content": "ජ්‍යෙෂ්ඨ මහාචාර්ය අශෝක දංගොල්ල\n\nවෙඩි ප්‍රහාරයකට ලක් වූ සීතා ඇතින්නගේ පපු ප්‍රදේශය ආශ්‍රිත අභ්‍යන්තරයට සිදුව තිබෙන හානි සම්බන්ධව නිශ්චිත අවබෝධයක් ලබා ගැනීම සඳහා අවශ්‍ය ඡායාරූප ලබා ගැනීමට සුදුසු එක්ස් කිරණ යන්ත්‍රයක් මෙරට නොමැති නිසා ඒ සඳහා දැනට වනජීවි දෙපාර්තමේන්තුව සතු එක්ස් කිරණ යන්ත්‍රය උපයෝගි කර ගැනීමට තීරණය කළ බව පේරාදෙණිය විශ්වවිද්‍යාලයේ පශු වෛද්‍ය පීඨයේ ජ්‍යෙෂ්ඨ මහාචාර්ය අශෝක දංගොල්ල මහතා පවසයි.\n\nකොළඹ සිට අදාළ එක්ස් කිරණ යන්ත්‍රය ඊයේ (02) පස්වරුවේ මහියංගණයට රැගෙන ගිය බව ද ඒ මහතා කීය.\n\nසීතා ඇතින්න එක්ස් කිරණ පරීක්ෂණයකට ලක් කිරීම පේරාදෙණිය විශ්වවිද්‍යාලයේ සම සෞඛ්‍ය විද්‍යා පීඨයේ විකිරණ විද්‍යා තාක්ෂණ නිලධාරිවරයාගේ හා පශු වෛද්‍යවරුන් දෙදෙනෙකු ගේ අධීක්ෂණය යටතේ සිදු කරන බව ද මහාචාර්වරයා පැවසුවේය.\n\nවෙඩි වැදීමට ලක්වූ අග්බෝ ඇතා ගේ පාදයේ එක්ස් රේ ඡායාරූප ලබා ගැනීමට භාවිත කළේ ද මෙම යන්ත්‍රය බවත් සීතා ඇතින්න ගේ පපු ප්‍රදේශයට වෙඩි ප්‍රහාර එල්ල වී තිබෙන බැවින් පැහැදිලි ඡායාරූප ලබා ගැනීමට හැකිවේ ද යන්න සැක සහිත බවත් හෙතෙම අවධාරණය කළේය.\n\nඅස්ථි කොටසක එක්ස්-රේ ඡායාරූපයක් ගැනීමට තරම් මෙම යන්ත්‍රය ප්‍රමාණවත් වුවත් පපුව වැනි මෘදු පටක වලින් පිරිණු ස්ථානයක ඇතුළත ඡායාරූප එතරම් පැහැදිලි ලෙස ලබා ගැනීමට ඇති හැකියාව සැක සහිත යැයි ද දංගොල්ල මහතා පැවසුවේය. පතුරම් හතක් සීතා ඇතින්න ගේ උරස් කුහරය තුළට සම පසාරු කරගෙන ඇතුළු වී තිබෙන බවත් ඒවා සම මතුපිට සිට කොපමණ දුරකින් තිබේ ද යන්න තහවුරු කර ගැනීම එක්ස් කිරණ පරීක්ෂාවේ අරමුණ බවත් මහාචාර්වරයා ප්‍රකාශ කළේය.\n\nමේ වනවිට සාමාන්‍ය පරිදි අහාර ලබා ගත්තත් ඇතින්නට ඇවිදීමට නොහැකි වී තිබෙන බවත් පශු වෛද්‍ය කණ්ඩායමක අධීක්ෂණය යටතේ මේ වනවිට ප්‍රතිකාර ලබාදෙන බවත් ඒ මහතා කීය.\n\n",
       "URL": "https://www.dinamina.lk/2023/10/03/local/27316/%e0%b7%80%e0%b7%99%e0%b6%a9%e0%b7%92-%e0%b7%80%e0%b7%90%e0%b6%af%e0%b7%94%e0%b6%ab%e0%b7%94-%e0%b7%83%e0%b7%93%e0%b6%ad%e0%b7%8f-%e0%b6%87%e0%b6%ad%e0%b7%92%e0%b6%b1%e0%b7%8a%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/41/"
}