{
       "Source": "dinamina",
       "Timestamp": "July 18, 2023 1:00 am",
       "Headline": "ලංකාවේ තරුණයෙක් ජපන් මිතුරන් හා එක්වී දඹුල්ලේ විසිතුරු මසුන් හදයි",
       "News Content": "මෙරට තරුණයකු ජපන් මිතුරන් කීප දෙනෙකු සමඟ එක්ව රුපියල් කෝටි 48ක වියදමකින් දඹුල්ල වල්ගමවැව ප්‍රදේශයේ ඉදිකරන ලද ජපන් කොයි නමැති විසිතුරු මසුන් අභිජනන මධ්‍යස්ථානය මධ්‍යම පළාත් ආණ්ඩුකාර ලලිත් යූ. ගමගේ මහතාගේ ප්‍රධානත්වයෙන් පසුගියදා (16) විවෘත කෙරිණි.\n\nජපන් කොයි නමැති මේ විසිතුරු මසුන් ලෝකයේ බොහෝ රටවල දැඩි ඉල්ලුමක් සහ ඉහළ මිල ගණන් යටතේ අලෙවි වන මත්ස්‍ය විශේෂයකි.\n\nජපානයේ කවසාකි නගරයේ පදිංචිව සිටින දඹුල්ල ප්‍රදේශයේ තරුණයකු වූ අමිල ඉන්දික බණ්ඩාර මහතා තම ජපන් මිතුරන් පිරිසක් සමඟ නව ව්‍යාපෘතිය ලංකාවට රැගෙන විත් තිබේ.\n\nඒ අනුව දඹුල්ල වල්ගම වැව ප්‍රදේශයේ නව තාක්ෂණික ක්‍රමවේද ඔස්සේ ජපන් කොයි නමැති විසිතුරු මත්ස්‍ය අභිජනනය මධ්‍යස්ථානය ඉදිකර තිබේ.\n\nජපන් ජාතික කණ්ඩායමක් මේ අවස්ථාවට එක්ව සිටි අතර, ජපන් රටේ ජපන් කොයි නමැති මත්ස්‍ය අභිජනනය කර නිෂ්පාදනය කළ ජාන විශේෂඥවරයා වන norichika ogata මහතා ද මේ වන විට දිවයිනට පැමිණ එහි වැඩ ආරම්භ කර තිබීම විශේෂත්වයකි. මේ මසුන් අභිජනන මධ්‍යස්ථානය රුපියල් කෝටි හතළිස් අටක් වියදම් කරමින් මෙරට ස්ථාපිත කිරීමේ පුරෝගාමියා වූ තරුණ අමිල ඉන්දික බණ්ඩාර මහතා කියා සිටියේ මෙමඟින් ලංකාවට විශාල වශයෙන් ඩොලර් ගලා ඒමේ වැඩපිළිවෙළක් ක්‍රියාත්මක වන බවය.\n\nමේ එක මත්ස්‍යයකු රුපියල් ලක්ෂ තිහේ සිට රුපියල් ලක්ෂ 50 දක්වා වූ වැඩි මුදලකට ලෝකයේ අලෙවි වන බව පැවසීය. මේ වන විටත් ජපන් කොයි නමැති විසිතුරු මත්ස්‍ය රටවල් ගණනාවක් ඇණවුම් කර තිබෙන බව ද හෙතෙම සඳහන් කළේය.\n\nජපන් ජාතික පිරිස් කියා සිටියේ මේ ව්‍යාපෘතියේ සියලුම වියහියදම් ජපානයේ මුදල් බවය. ඒ අනුව රුපියල් කෝටි හතළිස් අටක් නීත්‍යනුකූල ආකාරයෙන් මෙරට බැංකුවලට ඒවා රටේ වියදම් කරමින් මේ මත්ස්‍ය අභිජනන මධ්‍යස්ථානය ආරම්භ කළ බවය.\n\nඉන්දියාව මේ මසුන් වැඩිපුරම මිලදී ගන්න රට වන අතර, ඉන්දියාවට අලෙවි කිරීමට සූදානම් බව ඔවුහු සඳහන් කළහ. එමෙන්ම ඉදිරියේදී මේ මසුන් අවශ්‍යතාව සපුරා ගැනීම සඳහා ප්‍රදේශයේ ග්‍රාමීය තරුණ තරුණියන්ට තම නිවෙස්වල මේ ජපන් කොයි නමැති විසිතුරු මත්ස්‍ය නිෂ්පාදනය කිරීම සඳහා අවශ්‍ය පහසුකම් ලබා දී නැවත අලෙවිකරණ සමයේදී එම මසුන් නිෂ්පාදනය කරන අයගෙන්ම මිල දී ගැනීමට සූදානම්ව සිටින බව ද අමිල බණ්ඩාර මහතා පැවසීය.\n\nමධ්‍යම පළාත් ආණ්ඩුකාර ලලිත් යූ. ගමගේ මහතා ප්‍රමුඛ ආරාධිත කණ්ඩායමක් පැමිණ මේ තරුණයාගේ නව ව්‍යාපෘතිය නිරීක්ෂණය කරන්නට විය. එහිදී ජපන් ජාතික කණ්ඩායමක් ආණ්ඩුකාරවරයා පිළිගෙන ඔවුන්ගේ ක්‍රියාවලිය පිළිබඳව දැනුම්වත් කිරීම් සිදු කරන්නට විය. ආණ්ඩුකාර ලලිත් යූ. ගමගේ මහතා මේ ව්‍යාපෘතිය දැඩි ලෙස අගය කරන්නට වූයේ දේශීය තරුණයකු ජපානයට ගොස් එහි රැකියා සහ ව්‍යාපාර කරන අතරතුර විශාල මුදලක් මෙරටට ආයෝජනය කරමින් ආරම්භ කරන ලද ව්‍යාපෘතියක් නිසා ඉදිරියේදී ව්‍යාපෘතියේ කටයුතු පිළිබඳව සොයා බලා දිය යුතු සෑම සහයෝගයක්ම මේ සඳහා ලබාදීමට තමන් ඉදිරිපත්ව සිටින බව හෙතෙම පැවසීය.\n\nසීගිරිය විශේෂ",
       "URL": "https://www.dinamina.lk/2023/07/18/local/7151/%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b6%ad%e0%b6%bb%e0%b7%94%e0%b6%ab%e0%b6%ba%e0%b7%99%e0%b6%9a%e0%b7%8a-%e0%b6%a2%e0%b6%b4%e0%b6%b1%e0%b7%8a-%e0%b6%b8%e0%b7%92%e0%b6%ad/",
       "Category": "local",
       "Parent URL": "https://www.dinamina.lk/category/local//page/369/"
}