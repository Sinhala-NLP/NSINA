{
       "Source": "dinamina",
       "Timestamp": "September 7, 2023 12:28 am",
       "Headline": "කරවල වේළන්නන්ට ‘එක්ස්ප්‍රස් පර්ල්’ වන්දි",
       "News Content": "එක්ස්ප්‍රස් පර්ල් නෞකා හානි වන්දි දීමේ සිව්වැනි අදියර යටතේ කරවල කර්මාන්තයේ නියුතු ධීවරයන්ට මෙන්ම ධීවර ආශ්‍රිත වෙනත් රැකියාවල නියුක්ත පුද්ගලයන්ට වන්දි දීමට පියවර ගන්නා බව ධීවර ඇමැති ඩග්ලස් දේවානන්දා මහතා පවසයි. මෙම නෞකා හානිය නිසා පීඩාවට පත් මීගමුව ප්‍රදේශයේ කරවල කර්මාන්තයේ යෙදෙන ධීවර කාර්මිකයන් පිරිසක් ධීවර ඇමැතිවරයා හමුවී පෙරේදා (04) පැවැත්වූ සාකච්ඡාවේදී ඇමැතිවරයා මේ බව අනාවරණය කළේය.\n\nගම්පහ දිස්ත්‍රික් පාර්ලිමේන්තු මන්ත්‍රී නිමල් ලාන්සා මහතා විසින් ධීවර ඇමැතිවරයා වෙත යොමු කරන ලද මෙම පිරිස එක්ප්‍රස් පර්ල් නෞකා අනතුර නිසා තම කර්මාන්තයට වූ හානිය පිළිබඳ ඇමැතිවරයාට දීර්ඝ පැහැදිලි කිරීමක් සිදු කළහ.\n\nමෙහිදී ඔවුන් ඇමැතිවරයාට පෙන්වා දෙන ලද්දේ මීගමුව කලපුව ආශ්‍රිත ප්‍රදේශය මූලික කර ගනිමින් හා මීගමුව වෙරළ තීරය උපයෝගි කර ගනිමින් තමන් කරවල කර්මාන්තයේ නියැළෙමින් සිටියදී එක්ප්‍රස් පර්ල් නෞකා අනතුර සිදුවීම නිසා තම කර්මාන්තය ද අහිමි වූ බවත් වෙරළ තීරයේ කරවල වේළීම කලකට නතර කර දැමීමට සිදුවීම තුළින් තම ආර්ථිකයට දැඩි බලපෑමක් එල්ල වූ බවත් ඔවුහු ඇමැතිවරයාට පෙන්වා දුන්හ.\n\nමේ පිළිබඳ අවධානය යොමු කර තම රැකියාවන්ට සිදු වූ අලාභය වෙනුවෙන් වන්දියක් දීමට පියවර ගන්නා ලෙසද මෙම පිරිස ඇමැති දේවානන්දා මහතාගෙන් ඉල්ලා සිටියහ.\n\nබුද්ධිකා ඉඹුලාන",
       "URL": "https://www.dinamina.lk/2023/09/07/local/20253/%e0%b6%9a%e0%b6%bb%e0%b7%80%e0%b6%bd-%e0%b7%80%e0%b7%9a%e0%b7%85%e0%b6%b1%e0%b7%8a%e0%b6%b1%e0%b6%b1%e0%b7%8a%e0%b6%a7-%e0%b6%91%e0%b6%9a%e0%b7%8a%e0%b7%83%e0%b7%8a%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/143/"
}