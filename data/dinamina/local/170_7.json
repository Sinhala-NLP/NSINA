{
       "Source": "dinamina",
       "Timestamp": "August 31, 2023 1:00 am",
       "Headline": "තායිලන්ත- ශ්‍රී ලංකා වෙළෙඳ ගිවිසුම අත්සන් කිරීම ලබන වසරේ",
       "News Content": "වෙළෙඳ ගනුදෙනු කිරීමේ දී දෙරටටම වාසි සැලසෙන ශ්‍රී ලංකා – තායිලන්ත නිදහස් වෙළෙඳ ගිවිසුමට එළැඹෙන 2024 වසරේ දී අත්සන් තැබීමට නියමිතය.\n\nමේ වන විට ඒ සම්බන්ධයෙන් දෙරට අතර සාකච්ඡා සිදු වන අතර, ඊට අදාළ ගිවිසුමට අත්සන් කිරීමට පෙර මේ වසරේ දී තවත් සාකච්ඡා වට තුනක් සිදු කිරීමට නියමිත බව තායිලන්තයේ වෙළෙඳ සාකච්ඡා දෙපාර්තමේන්තුවේ අධ්‍යක්ෂ ජනරාල් අවුරමන් සප්තවීතම් මහත්මිය ප්‍රකාශ කළාය.\n\nතායිලන්තයේ බැංකොක්හි දී පැවැති ශ්‍රී ලංකා – තායිලන්ත නිදහස් වෙළෙඳ ගිවිසුම සඳහා වූ 6 වැනි සාකච්ඡා වටයේ දී අදහස් දක්වමින් ඒ මහත්මිය මේ බව සඳහන් කර තිබේ. දෙපාර්ශ්වයම මේ වසරේ දී සාකච්ඡා අවසන් කිරීමට අපේක්ෂා කරන අතර, දෙරටේ වෙ‍ෙළඳ ඇමැතිවරුන්ට ලබන වසරේ දී අදාළ ගිවිසුමට අත්සන් තැබීමට සැලසුම් කර තිබෙන බව ද ඇය සඳහන් කළාය.\n\nගිවිසුමේ කරුණු කැබිනට් මණ්ඩලයේ සලකා බැලීම සහ අනුමැතිය සඳහා ඉදිරිපත් කිරීම සිදු වන බව ද ඒ මහත්මිය කීවාය.\n\nමේ සාකච්ඡා වටය සඳහා ශ්‍රී ලංකාව නියෝජනය කරමින් ප්‍රධාන සාකච්ඡාකරු වශයෙන් කේ.ජේ. වීරසිංහ මහතා එක්ව තිබෙන අතර, තායිලන්තයේ ශ්‍රී ලංකා තානාපති කාර්යාලය සහ නිත්‍ය දූත මණ්ඩලය, ජනාධිපති ලේකම් කාර්යාලය, විදේශ කටයුතු අමාත්‍යාංශය, මුදල් අමාත්‍යාංශය, කර්මාන්ත අමාත්‍යාංශය, වාණිජ දෙපාර්තමේන්තුව, වෙළෙඳ හා ආයෝජන ප්‍රතිපත්ති දෙපාර්තමේන්තුව, නීතිපති දෙපාර්තමේන්තුව, ශ්‍රී ලංකා රේගුව, ශ්‍රී ලංකා ආයෝජන මණ්ඩලය සහ ශ්‍රී ලංකා ප්‍රමිති ආයතනය නියෝජනය කරමින් නිලධාරීන් එක්ව තිබේ.\n\nතායිලන්තයට ශ්‍රී ලංකාව තුළ සිය ආයෝජන පුළුල් කළ හැකි කර්මාන්ත අතරට සැකසූ ආහාර පාන වර්ග, රෙදිපිළි, ඇඟලුම් සහ ස්වර්ණාභරණ ඇතුළත් වන අතර, මේ වසරේ මුල් මාස හය තුළ තායිලන්තය සහ ශ්‍රී ලංකාව අතර ද්වි-මාර්ග වෙ‍ෙළඳාම ඩොලර් මිලියන 179ක් විය. තායිලන්තය ශ්‍රී ලංකාවට ඩොලර් මිලියන 120ක භාණ්ඩ අපනයනය කර ඇති අතර ඩොලර් මිලියන 59.4ක භාණ්ඩ ආනයනය කර ඇත.",
       "URL": "https://www.dinamina.lk/2023/08/31/local/18371/%e0%b6%ad%e0%b7%8f%e0%b6%ba%e0%b7%92%e0%b6%bd%e0%b6%b1%e0%b7%8a%e0%b6%ad-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b7%80%e0%b7%99%e0%b7%85%e0%b7%99/",
       "Category": "local",
       "Parent URL": "https://www.dinamina.lk/category/local//page/170/"
}