{
       "Source": "dinamina",
       "Timestamp": "August 30, 2023 12:48 am",
       "Headline": "කතකට මුදල් වංචා කළ ව්‍යාජ ඇමැති ලේකම් මහණ වී සිටියදී මාට්ටු",
       "News Content": "රාජ්‍ය අමාත්‍යවරයකුගේ ලේකම්වරයකු ලෙස පෙනී සිටි පුද්ගලයකු සහ කාන්තාවක විසින් බේරුවල පොලිස් වසමේ කාන්තාවකට ඉඩමක් හෝ නිවෙසක් ලබාදෙන බව පවසමින් රුපියල් ලක්ෂ හයහමාරක මුදලක් වංචා කිරීමේ සිද්ධියක් සම්බන්ධයෙන් බේරුවල පොලිසිය විමර්ශනයක් ආරම්භ කර තිබේ.\n\nබේරුවල ප්‍රදේශයේ කාන්තාවක පසුගිය 2022 වසරේ ඇගේ වකුගඩුවක් පරිත්‍යාග කර තිබේ. ඒ අනුව ඇයට පරිත්‍යාග ලෙස ලැබුණු රුපියල් ලක්ෂ හයහමාරක මුදලක් සන්තකයේ තිබී ඇති අතර සැකකාර කාන්තාව ඇමැති ලේකම්වරයකු බව කියන පුද්ගලයකු හා එකට එක්ව එම මුදල වංචාසහගත ලෙස නිවෙසක් හෝ ඉඩමක් දෙන බව පවසා ලබාගෙන ටික කලක් ගතවීමේදී මුදල දුන් කාන්තාවට සැක සිතී ඒ බව ප්‍රථමයෙන් බේරුවල පොලිසියට පැමිණිලි කර තිබේ. ඒ අනුව බේරුවල පොලිසිය අදාළ කාන්තාව අත්අඩංගුවට ගෙන ඇති අතර පසුව සිද්ධියට සම්බන්ධ සැකකාර පුද්ගලයා පිළිබඳ විමර්ශන ආරම්භ කර තිබේ.\n\nකළ සොයා බැලීමේදී එම සැකකාර ඇමැති ලේකම්වරයා බව කියන පුද්ගලයා ප්‍රදේශයෙන් පලාගොස් තිබේ. පසුව එම පුද්ගලයාගේ මව පොලිසියට කැඳවා සිද්ධියට සම්බන්ධ පුත්‍රයාට බේරුවල පොලිසියට භාර වන ලෙස මවට පවසා තිබේ. එහිදී එම මව පොලිසිය හමුවේ පවසා ඇත්තේ තම පුතා දැන් මහණ වී පොලොන්නරුව අරලගන්විල ප්‍රදේශයේ විහාරස්ථානයක වැඩසිටින බවයි.\n\nඒ අනුව ක්‍රියාත්මක වූ පොලිසිය ගිහි පුද්ගලයකුව සිටියදී මුදල් වංචා කළ සිද්ධියට සම්බන්ධ මේ වන විට මහණ වී සිටින හිමිනම බේරුවල පොලිසියට වැඩමවා තිබේ. ඒ අනුව පොලිසිය කළ ප්‍රශ්න කිරීම් හමුවේ අදාළ කාන්තාවගෙන් මුදල් ලබා ගත් බව එම හිමිනම පිළිගෙන තිබේ. අනතුරුව පොලිසියට භාර වූ එම හිමිනම බේරුවල පොලිසිය මඟින් අත්අඩංගුවට ගෙන ඇති අතර ඊයේ (29) කළුතර මහේස්ත්‍රාත් අධිකරණයට ඉදිරිපත් කිරීමට නියමිතව තිබිණ.\n\nබේරුවල පොලිස් ස්ථානාධිපති ලලිත් පත්මකුමාර මහතාගේ උපදෙස් මත පොලිස් පරීක්ෂක චන්දන තෙන්නකෝන් මහතා සැකකාර හිමිනම අධිකරණයට ඉදිරිපත් කිරීමට අදාළව විමර්ශන සිදු කර තිබිණ.\nඅලුත්ගම – තුසිත කුමාර ද සිල්වා",
       "URL": "https://www.dinamina.lk/2023/08/30/local/18248/%e0%b6%9a%e0%b6%ad%e0%b6%9a%e0%b6%a7-%e0%b6%b8%e0%b7%94%e0%b6%af%e0%b6%bd%e0%b7%8a-%e0%b7%80%e0%b6%82%e0%b6%a0%e0%b7%8f-%e0%b6%9a%e0%b7%85-%e0%b7%80%e0%b7%8a%e0%b6%ba%e0%b7%8f%e0%b6%a2/",
       "Category": "local",
       "Parent URL": "https://www.dinamina.lk/category/local//page/176/"
}