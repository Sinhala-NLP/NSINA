{
       "Source": "dinamina",
       "Timestamp": "July 27, 2023 1:46 am",
       "Headline": "නඩුවක හෙරොයින් පාර්සලය අතුරුදන්: විත්තිකරුවෝ නිදොස් කොට නිදහස්",
       "News Content": "\n\nකොළඹ මහාධිකරණයේ හෙරොයින් නඩු භාණ්ඩ කාමරයේ තිබූ තවත් හෙරොයින් පාර්සලයක් අස්ථානගත වීම හේතුවෙන් එම නඩුවේ විත්තිකරුවන් මහාධිකරණය විසින් නිදොස් කොට නිදහස් කර ඇතැයි කෙසෙල්වත්ත පොලිසිය පෙරේදා (25) කොළඹ ප්‍රධාන මහේස්ත්‍රාත් අධිකරණය වෙත දැනුම් දුන්නේය.\n\nමහාධිකරණ නඩු කාමරයේ තිබි හෙරොයින් පාර්සල් දෙකක් පිස්කල් ලිපිකරුවන් විසින් සොරා ගත්තේ යැයි කියන සිද්ධිය පෙරේදා (25) යළි කැඳවූ අවස්ථාවේදී කෙසෙල්වත්ත පොලිසිය මේ බව දැනුම් දුන්නේය.\nඅංක 2 මහාධිකරණයේ නඩු භාණ්ඩ වූ හෙරොයින් අස්ථානගත වීම හේතුවෙන් එහි විත්තිකරුවන් මෙසේ අධිකරණය විසින් නිදොස් කොට නිදහස් කර තිබේ.\n\nමෙසේ මහාධිකරණය හමුවේ ඇති නඩු භාණ්ඩ අස්ථානගත වීම සම්බන්ධයෙන් විමර්ශනයක් පැවැත්වීමට ත්‍රිපුද්ගල විනිසුරු මඬුල්ලක් අධිකරණ කොමිෂන් සභාව විසින් පත් කර ඇතැයි ද පොලිසිය අධිකරණයට දැන්වීය.\nඅදාළ කරුණ සලකා බැලූ මහේස්ත්‍රාත්වරයා සැකකරුවන් තිදෙනා තවදුරටත් ලබන මස 08 වැනි දින දක්වා රක්ෂිත බන්ධනාගාරගත කිරීමට නියෝග කළේය.\n\nපන්නිපිටිය දේවාල පාර පදිංචි වීරසිංහ මුදියන්සේලාගේ රසික බණ්ඩාර වීරසිංහ, පන්නිපිටිය මිහිඳු මාවත පදිංචි සම්පත් කුමාර පියසාද්, නදීශ චතුරංග යන සැකකරුවන් තවදුරටත් රක්ෂිත බන්ධනාගාරගත කෙරිණි.\n\nසිරන්ජනී කුමාරි",
       "URL": "https://www.dinamina.lk/2023/07/27/local/9720/%e0%b6%b1%e0%b6%a9%e0%b7%94%e0%b7%80%e0%b6%9a-%e0%b7%84%e0%b7%99%e0%b6%bb%e0%b7%9c%e0%b6%ba%e0%b7%92%e0%b6%b1%e0%b7%8a-%e0%b6%b4%e0%b7%8f%e0%b6%bb%e0%b7%8a%e0%b7%83%e0%b6%bd%e0%b6%ba-%e0%b6%85/",
       "Category": "local",
       "Parent URL": "https://www.dinamina.lk/category/local//page/322/"
}