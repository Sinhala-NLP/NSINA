{
       "Source": "dinamina",
       "Timestamp": "August 19, 2023 1:00 am",
       "Headline": "අගමැති – වියට්නාම උප ජනපති හමු වෙයි",
       "News Content": "හත් වැනි චීන දකුණු ආසියා ප්‍රදර්ශනයට සහභාගි වීමට චීනයේ සංචාරයක නිරතව සිටින අගමැති දිනේෂ් ගුණවර්ධන මහතා එහිදී වියට්නාමයේ උප ජනාධිපති ට්‍රාන් ලු ක්වාං මහතා හමු වූ අයුරු. රාජ්‍ය හා පෞද්ගලික අංශයේ දැනට පවතින හවුල් ව්‍යාපාරවලට අමතරව නව වෙළෙඳ සහ ආයෝජන ක්ෂේත්‍ර පිළිබඳව සොයා බලන ලෙස අගමැතිවරයා මෙහිදී සිදුකළ ඉල්ලීමට වියට්නාම උප ජනාධිපතිවරයා එකඟ විය.\n\nවියට්නාමයේ ආයෝජනයෙන් දැවැන්ත සංවර්ධන ව්‍යාපෘති ක්‍රියාත්මක කිරීමෙන් වෘත්තිකයන්ට සහ පුහුණු ශ්‍රී ලාංකික ශ්‍රමිකයන්ට රැකියා අවස්ථා උදා වනු ඇති බව අගමැතිවරයා එහිදී පෙන්වා දුන්නේය. තේ, පොල්, රබර් සහ ධීවර, විකල්ප බලශක්ති සහ පතල් කැණීම් කෙරෙහි විශේෂ අවධානයක් යොමු කරමින් කෘෂිකර්මාන්තයේ සහයෝගිතාව පුළුල් කිරීම පිළිබඳ මේ සාකච්ඡාවලදී අවධානය යොමු කරනු ලැබීය. දෙරට අතර ගුවන් ගමන් වැඩි කිරීම, සංචාරකයින්ගේ පැමිණීම වර්ධනය වීමට ඉවහල් වන බැවින් බෞද්ධ සිද්ධස්ථාන වෙත සංචාරක පැමිණීම් ප්‍රවර්ධනය කිරීම සඳහා සහයෝගයෙන් කටයුතු කිරීමට වියට්නාමය එකඟ විය. දකුණු හා අග්නිදිග ආසියානු රටවල් ඇතළුව (RCEP) කලාපීය පුළුල් ආර්ථික සහයෝගිතා සාමාජික රටවල් 60ක සහභාගිත්වයෙන් පැවැත්වුණු 7 වැනි චීන – දකුණු ආසියානු ප්‍රදර්ශනය සහ 27 වැනි චයිනා කුන්මිං ආනයන හා අපනයන ප්‍රදර්ශනයට එක් වුණු ඉන්දුනීසියා, මියන්මාර, නේපාල උප ජනාධිපතිවරුන්, මාලදිවයින් වාණිජ ඇමැති ඇතුළු විදේශ නියෝජිතයන් රැසක් සමඟද අගමැතිවරයා මෙහිදී සාකච්ඡා පැවැත්වීය.",
       "URL": "https://www.dinamina.lk/2023/08/19/local/15548/%e0%b6%85%e0%b6%9c%e0%b6%b8%e0%b7%90%e0%b6%ad%e0%b7%92-%e0%b7%80%e0%b7%92%e0%b6%ba%e0%b6%a7%e0%b7%8a%e0%b6%b1%e0%b7%8f%e0%b6%b8-%e0%b6%8b%e0%b6%b4-%e0%b6%a2%e0%b6%b1%e0%b6%b4%e0%b6%ad%e0%b7%92/",
       "Category": "local",
       "Parent URL": "https://www.dinamina.lk/category/local//page/221/"
}