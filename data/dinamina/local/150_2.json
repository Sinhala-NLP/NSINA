{
       "Source": "dinamina",
       "Timestamp": "September 5, 2023 11:33 am",
       "Headline": "නියඟයෙන් ගොවීන් 62,375ක් පීඩාවට",
       "News Content": "ඊයේ(04) වනවිට වාර්තා වී ඇති වගා හානි පිළිබඳ වාර්තාවට අනුව නියඟය නිසා හානියට පත් මුලු කුඹුරු ප්‍රමාණය අක්කර 60,930ක් වන අතර ඉන් බලපෑමට ලක්ව සිටින ගොවීන් ප්‍රමාණය 62,375 දක්වා ඉහළ ගොස් ඇතැයි කෘෂිකර්මා අමාත්‍යංශය සදහන් කරයි.\n\nතවදුරටත් වැඩිම වගා හානි ප්‍රමාණය කුරුණෑගල දිස්ත්‍රික්කයෙන් වාර්තා වන අතර එම ප්‍රමාණය අක්කර 26,654. 40කි. එමෙන්ම බලපෑමට ලක්ව ඇති ගොවීන් ප්‍රමාණය 32,144කි.\n\nදෙවන ස්ථානයට වැඩිම කුඹුරු ප්‍රමාණයක් වාර්තා වන්නේ උඩවලව කලාපයෙනි. එය අක්කර 14,810. 13ක් වන අතර බලපෑමට ලක්ව ඇති ගොවීන් ප්‍රමාණය 11,651කි.\n\nමෙවර යල කන්නයේ වගා කරන ලද සමස්ත කුඹුරු ප්‍රමාණය හෙක්ටයාර් පන් ලක්ෂ තුන්දහසක් වේ. දැනට වගා හානි වාර්තා වන ආකාරය අනුව නියඟය නිසා අඩු තරමින් අක්කර 70,000ක් පමණ හානියට ලක්ව ඇතැයි අනුමාන කෙරේ.\n\nමෙම වගාහානිවල ස්වභාවය අනුව වැඩිම වගාහානි වාර්තා වන කුරුණෑගල දිස්ත්‍රික්කයේ හා අනෙකුත් ප්‍රදේශව කුඩා වැව් යටතේ වගා කරන ලද කුඹුරු වේ. මේ හැර උඩවලවේ ජලාශය යටතේ වගා කරන ලද කුඹුරු යනු වැඩිම අස්වැන්නක් රටට ලා දෙන කුඹුරුය.\n\nනමුත් මහවැලි හා අනෙකුත් ප්‍රධාන ජලාශ යටතේ වගා කරන ලද කුඹුරුවලින් ඉහළම අස්වැන්නක් ලැබී ඇති බව වාර්තා වේ.\n\nකෙසේවුවද මෙම වගාහානි මගින් රටේ සහල් අවශ්‍යතාවයට බලපෑමක් එල්ල නොකරන අතර ලබන මහ කන්නයේ වී අස්වනු නෙලා ගන්නා තෙක් අවශ්‍ය සහල් හා වී තොග රට තුළ පවතී.",
       "URL": "https://www.dinamina.lk/2023/09/05/breaking-news/19694/%e0%b6%b1%e0%b7%92%e0%b6%ba%e0%b6%9f%e0%b6%ba%e0%b7%99%e0%b6%b1%e0%b7%8a-%e0%b6%9c%e0%b7%9c%e0%b7%80%e0%b7%93%e0%b6%b1%e0%b7%8a-62375%e0%b6%9a%e0%b7%8a-%e0%b6%b4%e0%b7%93%e0%b6%a9%e0%b7%8f%e0%b7%80/",
       "Category": "local",
       "Parent URL": "https://www.dinamina.lk/category/local//page/150/"
}