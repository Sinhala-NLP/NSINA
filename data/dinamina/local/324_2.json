{
       "Source": "dinamina",
       "Timestamp": "July 27, 2023 1:24 am",
       "Headline": "ජෙරොම්ගේ  CCTV කැමරා  267ක දර්ශන  දෙන්න නියෝග",
       "News Content": "ආන්දෝලනාත්මක ප්‍රකාශ සිදු කරමින් ආගමික සංහිඳියාව බිඳ හෙළන ආකාරයේ දේශන පැවැත්වී යැයි කියන ෆෙඩ්රික් ක්‍රිස්ටෝපර් ජෙරොම් ප්‍රනාන්දු නොහොත් ෆාස්ටර් ජෙරොම් යන අයට අයත් බව කියන මිනුවන්ගොඩ පාර කටුනායක පිහිටි මිරකල් ඩෝම් ආයතනයේ ස්ථාපිත කර ඇති සී.සී.ටී.වී. කැමරා 267ක තොරතුරු සම්බන්ධයෙන් අපරාධ පරීක්ෂණ දෙපාර්තමේන්තුවේ ඩිජිටල් වෝහාරික අංශයේ අද (27) පෙරවරු 9ට පෙනී සිට ප්‍රකාශයක් ලබා දෙන ලෙස එම ආයතනයේ තාක්ෂණ නිලධාරියාට කොටුව මහේස්ත්‍රාත් තිළිණ ගමගේ මහතා ඊයේ (26) නියෝග කළේය.\n\nජුනි 18 සිට 25 දක්වා සී.සී.ටී.වී. දර්ශන ලබා නොදීම සම්බන්ධයෙන් අධිකරණයෙන් ලද නොතීසියක් අනුව විවෘත අධිකරණයේ පෙනී සිටි එහි තොරතුරු තාක්ෂණ නිලධාරි අෂෙල් මිෂන් ප්‍රනාන්දු යන අයට මහේස්ත්‍රාත්වරයා මෙම නියෝගය දුන්නේය.\n\nමෙම නිලධාරියා අවුරුදු 20ක තරුණයකු බවත් මාසික වේතනයක් ලබමින් එම ආයතනයේ සේවය කරනු ලබන බවත් ඔහු වෙනුවෙන් පෙනී සිටි ජනාධිපති නීතිඥ අනුර මැද්දගොඩ මහතා ඇතුළු නීතිඥ මඬුල්ලක් අධිකරණයේ පෙනී සිටිමින් කරුණු දැක්වීය.\n\nඅන්තර්ජාලය මඟින් අන්‍යාගමිකයන් හා ආගමික ඇදහිලි විවේචනය කරමින් ජාතීන් මෙන්ම අන්‍යාගමිකයන් අතර සංහිඳියාව බිඳ හෙළන දේශන පැවැත්වූ බවට ෆෙඩ්රික් ක්‍රිස්ටෝපර් ජෙරොම් ප්‍රනාන්දු නොහොත් ෆාස්ටර් ජෙරොම් යන අයට එරෙහිව අපරාධ පරීක්ෂණ දෙපාර්තමේන්තුව මඟින් විමර්ශන සිදු කරනු ලබන අතර සැකකරුට අයත් මිනුවන්ගොඩ පාර කටුනායක පිහිටි මිරකල් ඩෝම් ආයතනයේ තොරතුරු තාක්ෂණ නිලධාරියා එම ආයතනයේ ස්ථාපිත කර ඇති සී.සී.ටී.වී. කැමරා 267කට අදාළ ජූනි 18 සිට 25 දක්වා දර්ශන ලබා නොදීම සම්බන්ධයෙන් අධිකරණයෙන් ලද නොතීසියක් අනුව ඔහු විවෘත අධිකරණයේ පෙනී සිටියේය‍.\n\nමිනුවන්ගොඩ පාර කටුනායක පිහිටි මිරකල් ඩෝම් ආයතනය ස්ථාපිත කිරීම සඳහා රුපියල් මිලියන 6100ක් වැය කරමින් පුද්ගලයන් 5000කට එකවර ආසන වෙන් කර ඇති බවට අපරාධ පරීක්ෂණ දෙපාර්තමේන්තුව සිදු කළ විමර්ශන අනාවරණය කර තිබේ. ඒ සම්බන්ධයෙන් සිදු කළ විමර්ශන සඳහා කොටුව මහේස්ත්‍රාත් අධිකරණයෙන් ලබා ගත් සෝදිසි වරෙන්තුවක් මත සිදු කළ සෝදිසි මෙහෙයුම සම්බන්ධයෙන් අධිකරණයට වැඩිදුර වාර්තාවක් ගොනු කරමින් ඔවුන් මේ බව අධිකරණයට දන්වා තිබේ. පසුගිය 7 වැනිදා සිට 12 වැනිදා දක්වා සිදු කළ සෝදිසි මෙහෙයුම්වලට අනුව මෙම වාර්තාව අපරාධ පරීක්ෂණ දෙපාර්තමේන්තුව මඟින් ගොනු කර ඇති අතර ෆාස්ටර් ජෙරොම් යන අයගේ පුද්ගලික ගිණුම්, ඔහුට අයත් පුද්ගලික ව්‍යාපාරයේ ගිණුම්, ඔහුගේ යාඥා සිදු කරනු ලබන පල්ලියට අයත් ගිණුම් සහ ඔහුගේ බිරිය වන මෙලනි ඩයන් වැන්කියුලස්බර්ග් යන අයට අයත් රජයේ සහ පුද්ගලික බැංකු 12ක ගිණුම්වලට රුපියල් කෝටි 1226ක් ලැබී ඇති බව ද අධිකරණයට ඉදිරිපත් කළ එම වැඩිදුර වාර්තාවේ දක්වා ඇත.\n\nමෙම මුදල් ලැබුණු ආකාරය සම්බන්ධයෙන් මුදල් විශුද්ධිකරණ පනත යටතේ විමර්ශන සිදු කරන බව අපරාධ පරීක්ෂණ දෙපාර්තමේන්තුව අධිකරණයට දන්වා ඇති අතර පසුගිය මාර්තු මාසයේ සිට මැයි මාසය දක්වා දේශන 10ක් මිරකල් ඩෝම් ආයතනයේ පවත්වා ඇති බවත් එහි තිබී සංස්කරණය නොකළ සී.ඩී. තැටි දෙකක් සිය භාරයට ගත් බවත් එම වාර්තාවේ සඳහන් කර තිබේ.",
       "URL": "https://www.dinamina.lk/2023/07/27/local/9663/%e0%b6%a2%e0%b7%99%e0%b6%bb%e0%b7%9c%e0%b6%b8%e0%b7%8a%e0%b6%9c%e0%b7%9a-cctv-%e0%b6%9a%e0%b7%90%e0%b6%b8%e0%b6%bb%e0%b7%8f-267%e0%b6%9a-%e0%b6%af%e0%b6%bb%e0%b7%8a%e0%b7%81%e0%b6%b1-%e0%b6%af/",
       "Category": "local",
       "Parent URL": "https://www.dinamina.lk/category/local//page/324/"
}