{
       "Source": "dinamina",
       "Timestamp": "August 7, 2023 1:07 am",
       "Headline": "මුරුගන් කෝවිල ළඟ සංඝමිත්තා බෝධිය ගැසට් කිරීමට විරෝධය",
       "News Content": "\n\nවඩුක්කෝට්ටේ මුරුගන් කෝවිල අසල ඇති සංඝමිත්තා බෝ ගස වසර 2000ක් පැරණි ශාකයක් ලෙස පුරාවිද්‍යා දෙපාර්තමේන්තුවෙන් ගැසට් කිරීමට විරෝධය දක්වමින් උතුරේ ස්ථාන කිහිපයක පෙරේදා (05) උද්ඝෝෂණ පවත්වා ඇතැයි පොලිසිය කියයි.\nමුරුගන් කෝවිලට ගමන් ගන්නා මාර්ගයේත්, මනිප්පායි පොලිස් වසමේ වංකානි බස් නැවතුම් පොළ අසලත් උද්ඝෝෂණ දෙකක් ක්‍රියාත්මක වූ බව උතුරේ ප්‍රධානියෙක් පැවැසීය. මුරුගන් කෝවිලට ගමන් ගන්නා මාර්ගයේ උද්ඝෝෂණයට යාපනය විශ්වවිද්‍යාලයේ සිසුන් සහ පාර්ලිමේන්තු මන්ත්‍රී ශිවඥානම් සීදරන් ද සම්බන්ධවී සිටි බව වඩුක්කෝට්ටේ පොලිසිය සඳහන් කළේය.\nවඩුක්කෝට්ටේ සුලිපුරම් හන්දියේ සිට මුරුගන් කෝවිල දක්වා වූ මාර්ගයේ පැවති මේ විරෝධතාවට 70ක පමණ පිරිසක් සහභාගිවී සිටි බව පොලිසිය කියයි.\nවංකානි බස්නැවතුම් පොළ අසල පැවති උද්ඝෝෂණයට 150ක පමණ පිරිසක් සහභාගිවී ඇත. ඔවුන් ඉල්ලා ඇත්තේ මේ ස්ථානය සිංහල අයිතියට නොදෙන ලෙස බව පොලිසිය කියයි.\nගයාන් කුමාර වීරසිංහ",
       "URL": "https://www.dinamina.lk/2023/08/07/local/12113/%e0%b6%b8%e0%b7%94%e0%b6%bb%e0%b7%94%e0%b6%9c%e0%b6%b1%e0%b7%8a-%e0%b6%9a%e0%b7%9d%e0%b7%80%e0%b7%92%e0%b6%bd-%e0%b7%85%e0%b6%9f-%e0%b7%83%e0%b6%82%e0%b6%9d%e0%b6%b8%e0%b7%92%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/280/"
}