{
       "Source": "dinamina",
       "Timestamp": "July 26, 2023 1:00 am",
       "Headline": "සර්ව පාක්ෂික සමුළුව අද",
       "News Content": "ජාතික සංහිඳියාව ගොඩනැඟීම සඳහා රජය විසින් ක්‍රියාත්මක කරන සහ ක්‍රියාත්මක කිරීමට බල­ාපොරොත්තු වන වැඩපිළිවෙළ සම්බන්ධයෙන් පාර්ලිමේන්තුව නියෝජනය කරන සියලු පක්ෂ නායකයන් දැනුම්වත් කිරීම සඳහා පැවැත්වෙන සර්ව පාක්ෂික සමුළුව ජනාධිපති රනිල් වික්‍රමසිංහ මහතාගේ ප්‍රධානත්වයෙන් ජනාධිපති ලේකම් කාර්යාලයේදී අද (26) පස්වරුවේ පැවැත්වේ.\n\nජාතික සංහිඳියාව ගොඩනැඟීම සම්බන්ධයෙන් රජයේ යෝජනා පිළිබඳව දැනුම්වත් කිරීම සහ දේශපාලන පක්ෂවල අදහස් දැන ගැනීම සඳහා පැවැත්වෙන මෙම සමුළුවට පාර්ලිමේන්තුව නියෝජනය කරන සියලු දේශපාලන පක්ෂ සහ ස්වාධීන කණ්ඩායම්වලට ජනාධිපති කාර්යාලය ලිඛිතව ආරාධනා කර තිබේ.\n\nසමුළුව සඳහා සහභාගි වන බව සමඟි ජන බලවේගය සහ ජාතික ජන බලවේගය හැරුණු විට ටී.එන්.ඒ. ඇතුළු උතුර සහ නැගෙනහිර නියෝජනය කරන දෙමළ සහ මුස්ලිම් දේශපාලන පක්ෂ ද ඇතුළත්ව අනෙකුත් සියලු දේශපාලන පක්ෂ ඊයේ (25) වන විට තහවුරු කර ඇති බවත් ජාතික සංහිඳියාව සම්බන්ධයෙන් ඔවුන්ගේ අදහස් සහ යෝජනා එහිදී ඉදිරිපත් කරන බව එම පක්ෂ සහ කණ්ඩායම් ජනාධිපති කාර්යාලයට දැනුම් දී ඇති බවත් ජනාධිපති කාර්යාල ආරංචි මාර්ග අවධාරණය කරයි.\n\nසර්ව පාක්ෂික සමුළුවට සහභාගි වන, නොවන බව අද (26) උදෑසන දැනුම් දෙන බව සමඟි ජන බලවේගය ජනාධිපති කාර්යාලයට දැනුම් දී ඇතැයි එම ආරංචි මාර්ග වැඩිදුරටත් සඳහන් කරයි.\n\nසර්ව පාක්ෂික සමුළුව සඳහා තම පක්ෂය සහභාගි නොවන බව ජාතික ජන බලවේගය මාධ්‍ය වෙත ප්‍රකාශ කර තිබිණි.\n\nපාර්ලිමේන්තුව නියෝජනය කරන ප්‍රධාන පක්ෂය වන හිටපු ජනාධිපති මහින්ද රාජපක්ෂ මහතාගේ නායකත්වයෙන් යුත් පොදුජන පෙරමුණේ ඉහළ මට්ටමේ නියෝජිත කණ්ඩායමක් සමුළුවට සහභාගි වන බව දැනුම් දී තිබේ.\n\nහිටපු ජනාධිපති මෛත්‍රිපාල සිරිසේන මහතා නායකත්වය දරන ශ්‍රී ලංකා නිදහස් පක්ෂය ද සමුළුවට සහභාගි වන බව තහවුරු කර තිබේ.\n\nජනාධිපති රනිල් වික්‍රමසිංහ මහතා උතුර සහ නැගෙනහිර නියෝජනය කරන ද්‍රවිඩ පාර්ලිමේන්තු මන්ත්‍රීවරුන් සමඟි පසුගියදා (18) පැවැත්වූ සාකච්ඡාවේ දිගුවක් වශයෙන් පැවැත්වෙන මෙම සර්ව පාක්ෂික සමුළුවේදී උතුරු නැගෙනහිර බලය බෙදා හැරීම, 13 වන ආණ්ඩුක්‍රම ව්‍යවස්ථාව සහ උතුරු නැගෙනහිර ඉඩම් ගැටලුව සම්බන්ධයෙන් ප්‍රධාන වශයෙන් සාකච්ඡා කිරීමට නියමිතය.\n\nප්‍රතිසන්ධානය හා බලය බෙදීම සහ උතුරේ සංවර්ධන සැලැස්මේ බහුවිධ අංගයන් තවදුරටත් ඉදිරියට ගෙන යෑම සඳහා විස්තීර්ණ යෝජනාවලියක් ජනාධිපතිවරයා විසින් ඉදිරිපත් කර ඇති අතර මෙම ක්‍රියාමාර්ග සම්බන්ධයෙන් ජාතික සමගිය වෙනුවෙන් සම්මුතියකින් යුතුව කටයුතු කරන ලෙස ජනාධිපතිවරයා පාර්ලිමේන්තුවේ සියලු පක්ෂ නායකයන්ට ආරාධනා කර තිබේ.\n\nඋතුරු හා නැගෙනහිර ජනතාවගේ ගැටලු විසඳීමට අදාළ හොඳම යෝජනාවලිය තමා ඉදිරිපත් කර ඇති බවත් එය ඉදිරියට ගෙන යනවා ද නැද්ද යන්න ද්‍රවිඩ පක්ෂ නායකයන් තීරණය කළ යුතු බවත් ජනාධිපති රනිල් වික්‍රමසිංහ මහතා මීට පෙර අවධාරණය කළේය.",
       "URL": "https://www.dinamina.lk/2023/07/26/local/9363/%e0%b7%83%e0%b6%bb%e0%b7%8a%e0%b7%80-%e0%b6%b4%e0%b7%8f%e0%b6%9a%e0%b7%8a%e0%b7%82%e0%b7%92%e0%b6%9a-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80-%e0%b6%85%e0%b6%af/",
       "Category": "local",
       "Parent URL": "https://www.dinamina.lk/category/local//page/332/"
}