{
       "Source": "dinamina",
       "Timestamp": "October 5, 2023 12:54 am",
       "Headline": "අත්අඩංගුවට ගැනීම වළක්වන රිට් පෙත්සම දේවගැති ජෙරොම් කළ වරද සුළුකොට තැකිය නොහැකියි – රජයේ ජ්‍යෙෂ්ඨ නීතිඥ කියයි",
       "News Content": "අධිකරණය මඟහැර සිටින දේවගැති ජෙරොම් ප්‍රනාන්දු සිය ආගමික මතවාදය ප්‍රවර්ධනය කිරීම සඳහා සෙසු ආගම් අපහාසයට ලක් කර ඇති බව රජයේ ජ්‍යෙෂ්ඨ නීතිඥ ෂමින්ද වික්‍රම මහතා අභියාචනාධිකරණයේදී ඊයේ (04) සඳහන් කළේය.\nඑමඟින් ඔහු කර ඇති වරද සුළු කොට තැකිය නොහැකි බවද ඒ මහතා සඳහන් කළේය.\n\nබෞද්ධාගම ඇතුළු ආගම්වලට අපහාස වන ආකාරයේ ප්‍රකාශයක් සිදුකළ බව කියන සිද්ධියකට අදාළව තමන් අත්අඩංගුවට ගැනීම වලක්වන ලෙස ඉල්ලා දේවගැති ජෙරොම් ප්‍රනාන්දු ගොනු කර ඇති රිට් පෙත්සම කැඳවූ අවස්ථාවේදී නීතිපතිවරයා ඇතුළු වගඋත්තරකරුවන් වෙනුවෙන් පෙනී සිටි රජයේ ජ්‍යෙෂ්ඨ නීතීඥවරයා මේ බව සඳහන් කළේය.\n\nඅභියාචනාධිකරණ සභාපති විනිසුරු නිශ්ශංක බන්දුල කරුණාරත්න මහතා සහ අභියාචනාධිකරණ විනිසුරු එම්.සී.බී.එස්. මොරායස් යන මහත්වරුන් හමුවේ පෙත්සම කැඳ වූ අවස්ථාවේ දී මේ බව ප්‍රකාශ කරන ලදී.\n\nඑහිදී නීතිපතිවරයා වෙනුවෙන් පෙනී සිටි රජයේ නීතීඥ ශමින්ද වික්‍රම මහතා මෙම පෙත්සම සම්බන්ධයෙන් මූලික විරෝධතාවක් ඉදිරිපත් කළේය.\nමෙම දේවගැතිවරයා මීට පෙර ඉදිරිපත් කළ රිට් පෙත්සම සම්බන්ධයෙන් මූලික විරෝධතා ඉදිරිපත් කිරීමෙන් අනතුරුව පෙත්සම ඉල්ලා අස් කර ගත් බවත් මූලික විරෝධතාවලින් පෙන්වා දුන් සියලු වැරදි නිවැරදි කර ගනිමින් මෙම රිට් පෙත්සම පසුව ගොනු කළ බවත් කී ඒ මහතා එය අධිකරණ ක්‍රියාවලිය අවභාවිත කිරීමක් මෙන්ම වැරදි පූර්වාදර්ශයක් බවත් කීය.\n\nසැකකරු විසින් සිදුකර ඇති වරද සුළු කොට තැකිය නොහැකි බව ද සෙසු ආගම්වලට ඔහු සිය ආගමික විශ්වාසය ප්‍රවර්ධනය කිරීම සඳහා සෙසු ආගම් අපහාසයට ලක් කර ඇති බව ද ඒ මහතා සඳහන් කළේය. දේවගැතිවරයාගේ එම ප්‍රකාශය සමාජ මාධ්‍ය සහ අන්තර්ජාලය ඔස්සේ විශාල පිරිසකගේ අවධානයට ලක්වීම ගැටලුවක් බව ද ඒ මහතා සඳහන් කළේය.\n\nඑමගින් ඔහුගේ අන්තවාදී අදහස් විශාල පිරිසකට ළඟා වී ඇති බව ද ඊට එරෙහිව ලැබුණු පැමිණිලි මත පෙත්සම්කරුට එරෙහිව විමර්ශන සිදු කළ බව ද ඔහු සඳහන් කළේය. කරුණු සඟවමින් සහ වැරදි කරුණු ඉදිරිපත් කරමින් මෙම රිට් පෙත්සම ගොනු කර ඇති බව ඔහු පෙන්වා දුන්නේය.\n\nඅනතුරුව පෙත්සම්කාර දේවගැති ජෙරොම් ප්‍රනාන්දු වෙනුවෙන් පෙනී සිටි ජනාධිපති නීතීඥ ජගත් වික්‍රමනායක මහතා කරුණු ඉදිරිපත් කළේය.\nදේවගැතිවරයා සිය අනුගාමිකයින් අමතා කළ ප්‍රකාශය ඔහුගේ ක්‍රිස්තියානි ආගම ප්‍රවර්ධනය කිරීම සඳහා කළ ප්‍රකාශයක් මිස වෙනත් ආගම්වලට අපහාස කිරීමක් සිදු කර නැති බව ඒ මහතා කීය. ක්‍රිස්තියානි ආගම ප්‍රේමය මත පදනම්ව ඇති බවත් සෙසු ආගම් එසේ නොවන බවත් පෙන්වීම සඳහා අදාළ ප්‍රකාශය ඔහු සිදු කර ඇති බව ඒ මහතා කීය.\n\nමෙහිදී වගඋත්තරකාර ඇල්ලේ ගුණවංශ හිමියන් ඇතුළු ආගමික නායකයින් කිහිප දෙනෙකු වෙනුවෙන් පෙනී සිටි ජනාධිපති නීතීඥ සංජීව ජයවර්ධන මහතා සඳහන් කළේ මෙම පෙත්සමෙහි සඳහන් කරුණු සම්බන්ධයෙන් පෙත්සම්කරු විසින් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කර ඇති අතර එසේ තිබියදී අභියාචනාධිකරණයට පෙත්සමක් ඉදිරිපත් කිරීමට කටයුතු කර ඇති බවත් එය අධිකරණ ක්‍රියාවලිය අවභාවිත කිරීමක් වන බැවින් ඊට ඉඩදිය යුතු නැති බව ඔහු සඳහන් කළේය.\n\nකරුණු සලකා බැලූ අධිකරණය පෙත්සමෙහි වැඩිදුර විභාගය ඔක්තෝබර් මස12 වැනිදා සිදු කිරීමට නියම කළේය.\nනෙල්කා මැදගෙදර",
       "URL": "https://www.dinamina.lk/2023/10/05/local/28054/%e0%b6%85%e0%b6%ad%e0%b7%8a%e0%b6%85%e0%b6%a9%e0%b6%82%e0%b6%9c%e0%b7%94%e0%b7%80%e0%b6%a7-%e0%b6%9c%e0%b7%90%e0%b6%b1%e0%b7%93%e0%b6%b8-%e0%b7%80%e0%b7%85%e0%b6%9a%e0%b7%8a%e0%b7%80%e0%b6%b1/",
       "Category": "local",
       "Parent URL": "https://www.dinamina.lk/category/local//page/33/"
}