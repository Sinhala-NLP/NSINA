{
       "Source": "dinamina",
       "Timestamp": "July 29, 2023 1:00 am",
       "Headline": "පෞද්ගලික බැංකුවක සේවකයකු ඉහළ නිලධාරිනියකගේ මුරපදය හොරෙන් ගසා බැංකුවෙන් කෝටි 38ක් ඇදලා",
       "News Content": "පෞද්ගලික බැංකුවක සේවකයකු ලෙස කටයුතු කරමින් සිටියදී ඉහළ නිලධාරිනියකගේ පරීශීලක නාමය සහ මුරපදය භාවිත කරමින් රුපියල් කෝටි 38කට අධික මුදලක් වංචා කළ සැකකාර නිලධාරියා ලබන අගෝස්තු 9 දා තෙක් රක්ෂිත බන්ධනාගාරගත කරන ලෙස කොටුව මහේස්ත්‍රාත් තිළිණ ගමගේ මහතා ඊයේ (28) නියෝග කළේය.\n\nමෙලෙස රක්ෂිත බන්ධනාගාරගත කරනු ලැබුවේ ගීගන ගමගේ නිෂන් හර්ෂ මධුරංග යන අයෙකි. සැකකාර පුද්ගලයා විසින් වංචා කරන ලද මුදල තවත් ගිණුම් කිහිපයකට බැර කර ඇතැයිද සැකකරු ඉදිරිපත් කරමින් අපරාධ පරීක්ෂණ දෙපාර්තමේන්තුව අධිකරණයට දන්වා සිටියේය. ඒ පිළිබඳ සිදු කරනු ලබන පරීක්ෂණ අවසන් නැති බව දන්වා සිටි අපරාධ පරීක්ෂණ දෙපාර්තමේන්තුව මේ පරීක්ෂණයට අදාළව ගිණුම් හිමියන් කිහිප දෙනකුගෙන් ප්‍රකාශ සටහන් කරගත යුතුව ඇතැයිද කීවේය.\n\nඅදාළ බැංකුවේ විශ්ව අන්තර්ජාල බැංකු පහසුකම මඟින් ලබා ගන්නා ලද ස්ථාවර තැන්පත් ඇපයට තබමින් 2023 මාර්තු 11 දින සිට ජූනි 29 දින දක්වා කාලය තුළ බැංකු ගිණුම් පරීක්ෂා කරමින් සිටින බවත් පොලිසිය අධිකරණයට දන්වා සිටියේය. ගිණුම් 8 ඇපයට තබා අවස්ථා 4කදී රුපියල් 29,612,200ක මුදලක් ගෙන ඇති බව විමර්ශන මඟින් අනාවරණය වී ඇති බවද පොලිසිය වැඩි දුරටත් කියා සිටියේය.\n\n",
       "URL": "https://www.dinamina.lk/2023/07/29/local/10141/%e0%b6%b4%e0%b7%9e%e0%b6%af%e0%b7%8a%e0%b6%9c%e0%b6%bd%e0%b7%92%e0%b6%9a-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80%e0%b6%9a-%e0%b7%83%e0%b7%9a%e0%b7%80%e0%b6%9a%e0%b6%ba%e0%b6%9a%e0%b7%94/",
       "Category": "local",
       "Parent URL": "https://www.dinamina.lk/category/local//page/314/"
}