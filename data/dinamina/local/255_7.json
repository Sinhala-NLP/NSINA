{
       "Source": "dinamina",
       "Timestamp": "August 12, 2023 1:00 am",
       "Headline": "ශ්‍රී ලාංකීය නාමය ප්‍රචලිත කිරීමට ලෝක බාලදක්ෂ ජම්බෝරිය හොඳ තෝතැන්නක්",
       "News Content": "ශ්‍රී ලාංකීය නාමය ජාත්‍යන්තරයේ ප්‍රචලිත කිරීමට දකුණු කොරියාවේ පැවැත්වෙන 25 වන ලෝක බාලදක්ෂ ජම්බෝරිය තෝතැන්නක් වූ බව ශ්‍රී ලංකා බාලදක්ෂ සංගමයේ ප්‍රධාන බාලදක්ෂ කොමසාරිස් නීතිඥ ජනප්‍රිත් ප්‍රනාන්දු මහතා පැවසීය.\n\nලෝකයේ විවිධ රටවල්වලින් සහභාගි වූ බාලදක්ෂ කණ්ඩායම්වලට ශ්‍රී ලංකාවේ සංස්කෘතිය මෙන්ම තේ, කුළුබඩු ඇතුළු විවිධ නිෂ්පාදන හඳුන්වා දෙමින් ඔවුන්ගේ ආකාර්ෂණය ශ්‍රී ලංකාව දෙසට හරවා ගැනීමට සිය බාලදක්ෂ කණ්ඩායම සමත් වූ බව හෙතෙම කීවේය.\n\n25 වන ලෝක බාලදක්ෂ ජම්බෝරි භූමියේ ඉදිකළ ශ්‍රී ලංකාවේ අනන්‍යතාව පිළිබිඹු කෙරෙන ප්‍රදර්ශන කුටිය ලෝක බාලදක්ෂ සංගමයට අනුබද්ධ ආසියානු ශාන්තිකර කලාපීය බාලදක්ෂ මධ්‍යස්ථානයේ අධ්‍යක්ෂ ප්‍රසන්න ශ්‍රීවස්තාව මහතා විසින් විවෘත කරනු ලැබීය.\n\nදැඩි අව් රශ්මිය පැවැතිය ද ඊට සාර්ථක ලෙස මුහුණ දෙමින් සිය බාලදක්ෂයන් ක්‍රියාකාරකම්වල නිරත වෙමින් ජාත්‍යන්තරයේ ශ්‍රී ලාංකීය නම තව තවත් ප්‍රචලිත කළ බවද ප්‍රධාන කොමසාරිස්වරයා කියා සිටියේය. දකුණු කොරියාවේ පැවැත්වෙන 25 වන ලෝක බාලදක්ෂ ජම්බෝරියට සහභාගි වී සිටින බාලදක්ෂ කණ්ඩායම විසින් ශ්‍රී ලංකාවේ අනන්‍යතාව තහවුරු වන ආකාරයේ ප්‍රදර්ශන කුටියක් පවත්වා ගෙන ගිය අතර විදෙස් රටවල බාලදක්ෂ නායක නායිකාවන්ගෙන් මෙන්ම බාලදක්ෂ බාලක බාලිකාවන්ද එය නැරඹීමට පැමිණියහ. සංචාරකයන්ගේ පැමිණීම ශ්‍රී ලංකාවට අවැසි සමයක බාලදක්ෂ ව්‍යාපාරය සිය ජාතික යුතුකම ඉටු කිරීමට සමත්ව ඇති බව ශ්‍රී ලංකා කණ්ඩායමේ නායක ජාත්‍යන්තර කොමසාරිස් විශේෂඥ වෛද්‍ය රජීව පීරිස් මහතා පැවැසීය. ශ්‍රී ලාංකීය අනන්‍යතාව ජාත්‍යන්තරයට ගෙන එන්නට මේ ප්‍රදර්ශන කුටිය හරහා විශාල මෙහෙවරක් ඉටු වූ බව හෙතෙම කීවේය.\n\nනුවන් කොඩිකාර",
       "URL": "https://www.dinamina.lk/2023/08/12/local/13516/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b7%8f%e0%b6%82%e0%b6%9a%e0%b7%93%e0%b6%ba-%e0%b6%b1%e0%b7%8f%e0%b6%b8%e0%b6%ba-%e0%b6%b4%e0%b7%8a%e0%b6%bb%e0%b6%a0%e0%b6%bd/",
       "Category": "local",
       "Parent URL": "https://www.dinamina.lk/category/local//page/255/"
}