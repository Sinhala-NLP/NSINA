{
       "Source": "dinamina",
       "Timestamp": "August 18, 2023 1:00 am",
       "Headline": "රුසියා-ශ්‍රී ලංකා සබඳතා නංවන්න තානාපති ඇමැති ආචාර්ය බන්දුල හමු වෙයි",
       "News Content": "ශ්‍රී ලංකාවේ රුසියානු තානාපති ලෙවාන් එස්. සගර්යාන් (Levan S. Dzhagaryan) මහතා සහ ප්‍රවාහන, මහාමාර්ග හා ජනමාධ්‍ය ඇමැති‍, ආචාර්ය බන්දුල ගුණවර්ධන මහතා අතර සුහද සාකච්ඡාවක් මහාමාර්ග අමාත්‍ය කාර්යාලයේදී පැවැත්විණි. දෙරට අතර රාජ්‍ය තාන්ත්‍රික සුහදතාව වර්ධනය කරගනිමින් සංස්කෘතික හා ආර්ථික සබඳතා ශක්තිමත් කරගැනීම මේ සාකච්ඡාවේදී විශේෂ අවධානයට ලක් විය. මෙරට මහාමාර්ග සහ ප්‍රවාහන ක්ෂේත්‍රයේ පවතින ආයෝජන අවස්ථා පිළිබඳව ඇමැතිවරයා විසින් තානාපතිවරයා දැනුම්වත් කරනු ලැබීය. රුසියාව සතු තොරතුරු තාක්ෂණික ක්ෂේත්‍රයේ දැනුම මෙරට ප්‍රවාහන ක්ෂේත්‍රයේ ඩිජිටල්කරණයට දායක කරගැනීම ඇතුළු ද්විපාර්ශ්වීය වශයෙන් වැදගත් කරුණු රැසක් කෙරෙහිද මෙහිදී අවධානය යොමු විය. මේ හමුවට රුසියානු තානාපති කාර්යාලයේ පළමු ලේකම් මාරියා එල්. පොපෝවා (Maria L. Popova) මහත්මිය ඇතුළු නිලධාරීහු පිරිසක් එක්ව සිටියහ.",
       "URL": "https://www.dinamina.lk/2023/08/18/local/15102/%e0%b6%bb%e0%b7%94%e0%b7%83%e0%b7%92%e0%b6%ba%e0%b7%8f-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b7%83%e0%b6%b6%e0%b6%b3%e0%b6%ad%e0%b7%8f-%e0%b6%b1/",
       "Category": "local",
       "Parent URL": "https://www.dinamina.lk/category/local//page/225/"
}