{
       "Source": "dinamina",
       "Timestamp": "August 9, 2023 1:00 am",
       "Headline": "වවුනියාව, නොච්චිකුලම් තෙළිඟු ජනයා කබලෙන් ළිපට",
       "News Content": "වත්මන් විපක්ෂ නායක, සජිත් ප්‍රේමදාස මහතා නිවාස ඇමැතිවරයාව සිටියදී, නිවාස ඉදිකර දෙන බවට ජනතාවට ලබාදුන් පොරොන්දු ඉටු නොකිරීම හේතුවෙන් වවුනියාව, නොච්චිකුලම් තෙළිඟු ගම්මානයේ ජනතාව මේ වනවිට දැඩි අසීරුතාවයකට පත්ව සිටිති.\n\nමෙම ගැටලුව විසඳීමට නාගරික සංවර්ධන හා නිවාස ඇමැති ප්‍රසන්න රණතුංග මහතා මැදිහත් වී ඇති බව ජාතික නිවාස සංවර්ධන අධිකාරියේ සාමාන්‍යාධිකාරී ඉංජිනේරු කේ. ඒ. ජානක මහතා පැවසීය.\n\nනොච්චිකුලම් ගම්මානයේ, ගම්වැසියන් සඳහා නිවාස 22ක් ඉදිකිරීමට එක් නිවෙසකට රුපියල් ලක්ෂ 7 බැගින් ලබාදීමට හිටපු ඇමැතිවරයා පොරොන්දු වී තිබේ. ඒ අනුව අත්තිකාරම් මුදල් වශයෙන් සජිත් ප්‍රේමදාස මහතා ජාතික නිවාස සංවර්ධන අධිකාරිය හරහා ගම්වැසියන්ට රුපියල් ලක්ෂයේ සිට රුපියල් ලක්ෂ 3 දක්වා මුදලක් ගම්වැසියන්ට ලබා දී තිබේ.\n\nකෙසේ වෙතත් නියමිත මුදල නිසි පරිදි නොලැබීම හේතුවෙන් වවුනියාව, නොච්චිකුලම් තෙළිඟු ගම්මානයේ ජනතාව පත්ව සිටින්නේ දැඩි අසීරුතාවයකටය. එදාවේල හරි හම්බ කර ගැනීමටවත් නොහැකි මෙම ගම්මානයේ ජනතාව ජීවත් වන්නේ අලුතින් ඉදිකළ නිවාසවල බිත්තිවලටම ආවරණයක් යොදා ගනිමින් හෝ ඒ අසල ඉදිකළ මැටි පැල්පත්වලය. ඔවුන් ජීවත්වන භූමියට හිමිකම්පතක්වත් නැත.\n\nමෙම ගම්මානයේ ජනතාව චෝදනා කරන්නේ වත්මන් විපක්ෂ නායකවරයා සුපුරුදු පරිදි නිවාස සිහින පෙන්වා තමන් රැවටූ බවයි.\n\nමෙම ජනතාව අන්ත අසරණ ජන කොටසකි. එල්.ටී.ටී.ඊ සංවිධානයේ කළබල හේතුවෙන් මෙම ගම්වැසියෝ 1985 දී නොච්චිකුලම් තෙළිඟු ගම්මානය අත්හැර පිටත් වූහ. ඔවුහු නැවත නොච්චිකුලම් ගමට පැමිණියේ 2012දීය.\n\nවවුනියාව, නොච්චිකුලම් ගම්මානයේ දයානි මහත්මිය – අපි තවමත් ජීවත් වෙන්නේ ටකරං වහල තියෙන පැල්පත්වල. දැන් අවුරුදු ගාණක් තිස්සේ අපි බාගෙට ගෙවල් හදාගෙන ඉන්නවා. මේ රජයෙන් අපිට උදව්වක් ලැබේවි කියල බලාපොරොත්තු වෙනවා. අපි ගැන හොයන්න කවුරුවත් නැහැ. මේ රජයෙන්වත් අපිට උදව් කළොත් හොඳයි.\n\nදැන් අපිට සාස්තර කියල හොයන මුදලින් කාල බීල ගෙවල් හදාගෙන ජීවත් වෙන්න බැහැ. ඒ නිසා ගෙවල් හදාගන්න සහනයක් දෙන්න කියල අපි ජනාධිපතිවරයාගෙන් ඉල්ලනවා. ළමයෙක්ට තනියම පාසල් යන්න බැහැ. පාසලට යන පාරේ හැතැප්ම දෙකක් විතර කැලේ. ඒ නිසා අපි ගැන හිතල අපිට උදවු කරන්න කියල ඉල්ලනවා යැයි පැවසීය.\n\nවවුනියාව, නොච්චිකුලම් ගම්මානයේ විජේ මහතා – සජිත් මහතා ඡන්දයට කලින් පො‍රොන්දු වුණා ගෙවල් හදාගන්න රුපියල් ලක්ෂ හතහමාරක් දෙනව කියලා. ඒ අනුව රුපියල් ලක්ෂයක මුදලක් දුන්නා. ඒ මුදලින් ගල්වඩි පහයි බැඳල තියෙන්නේ. ඉතුරු කොටස අපිට ලැබුණෙ නැහැ. අපි දැන් ඉන්නෙ පැල්පතක. අපි අන්ත අසරණයි. මම ආබාධිතයි. රස්සාවක් කරන්න බැහැ. කාගෙන් හරි මොනව හරි ඉල්ලගෙන ඇවිල්ල කාල ජීවත් වෙනවා. මේ ගෙදර ඉතුරු ටික බැඳගන්න අපිට ආධාර කරනවනම් ලොකු දෙයක්.\n\nවවුනියාව, නොච්චිකුලම් ගම්මානයේ තවත් වැසියකු මෙසේ පැවසීය.\n\nතෙළිඟු ජනතාව කියන්නේ අන්ත අසරණ ජන කොටසක්.නොච්චිකුලම් ගම්මානයේ පවුල් 22ක් විතර ඉන්නවා. සජිත් ප්‍රේමදාස මහත්තයා ඉන්න කාලේ ගෙවල් හදාගන්න කියල සල්ලි දුන්නා. ඒකෙන් බිත්ති ටික බැඳ ගන්න විතරයි පුළුවන් වුණේ. මේ ඉඩම්වලට බලපත්‍රයක් නැහැ . අපිට එදාවේල කන්නවත් විදියක් නෑ. අපි ජනාධිපතිතුමාගෙන් ඉල්ලන්නේ අපිට ගෙවල් හදල දෙන්න කියලයි. නයෙක් නටවල කීයක් හරි හොයාගෙන ඇවිල්ල කාල ජීවත් වෙනවා. ළමයෙක්ට ඉගෙන ගන්න, කඩේකට යන්න අඩුම තරමේ කිලෝමීටර පහක්වත් දුර යන්න ඕනෑ.\n\nමේ සම්බන්ධයෙන් කළ විමසීමකදී ජාතික නිවාස සංවර්ධන අධිකාරියේ සාමාන්‍යාධිකාරී ඉංජිනේරු කේ.ඒ. ජානක මහතා සඳහන් කළේ වවුනියාව, නොච්චිකුලම් ගම්මානයේ තෙළිඟු ජනතාවගේ නිවාස ගැටලුව කඩිනමින් විසඳන ලෙසට නාගරික සංවර්ධන හා නිවාස ඇමැති ප්‍රසන්න රණතුංග මහතා ජාතික නිවාස සංවර්ධන අධිකාරියට උපදෙස් දුණි. ඒ අනුව දැනටමත් මේ සම්බන්ධයෙන් තොරතුරු ලබාගැනීම ආරම්භ කර තිබෙන බවද සාමාන්‍යාධිකාරීවරයා පැවසීය. එම තොරතුරු ලබාගෙන අදාළ නිවාස ව්‍යාපෘතිය පිළිබඳ ඉදිරි කටයුතු ආරම්භ කරන බවද ඔහු සඳහන් කෙළේය.\n\n\n\n",
       "URL": "https://www.dinamina.lk/2023/08/09/local/12581/%e0%b7%80%e0%b7%80%e0%b7%94%e0%b6%b1%e0%b7%92%e0%b6%ba%e0%b7%8f%e0%b7%80-%e0%b6%b1%e0%b7%9c%e0%b6%a0%e0%b7%8a%e0%b6%a0%e0%b7%92%e0%b6%9a%e0%b7%94%e0%b6%bd%e0%b6%b8%e0%b7%8a-%e0%b6%ad%e0%b7%99/",
       "Category": "local",
       "Parent URL": "https://www.dinamina.lk/category/local//page/269/"
}