{
       "Source": "dinamina",
       "Timestamp": "July 21, 2023 1:00 am",
       "Headline": "ප්‍රතිජීවක ඖෂධය දුන්නට පස්සේ ඇවිදලා කරලා හොඳට හිටපු තාත්තා අපට නැති වුණා",
       "News Content": "රෝගියා මියගියේ අසාත්මිකතාවකින්\n– කෑගල්ල මහ රෝහලේ අධ්‍යක්ෂිකා\n\nකෑගල්ල මහ රෝහලේදී දුන් ප්‍රතිජීවක ඖෂධයක් නිසා තම පියා මිය ගියේ යැයි කෑගල්ල මහ රෝහලේ දැඩි සත්කාර ඒකකයේදී මිය ගොස් ඇති එක්දරු පියාගේ දියණිය වන 21 හැවිරිදි උඩුගමයලෑ සෙව්මිනි විජේසිංහ තරුණිය ඊයේ (20) පැවසුවාය.\n\nමෙලෙස මිය ගොස් තිබුණේ කෑගල්ල පොලිස් වසමේ අංක 77/2 ගල්කඩුල්ල, මාකුර, හෙට්ටිමුල්ල, කෑගල්ල ලිපිනයේ පදිංචිව සිටි 56 හැවිරිදි උඩුගමයලෑ අජිත් පුෂ්ප කුමාර නමැති එක්දරු පියෙකි.\n\nමිය ගොස් ඇති එක්දරු පියා බිරිය හා දියණිය සමඟ හෙට්ටිමුල්ල මාකුර ගල්කඩුල්ල නිවෙසේ පදිංචිව සිට ඇති අතර ගොවිතැන් කටයුතු සිදු කරමින් මොවුන් තිදෙනා ජීවත් වෙමින් සිට තිබේ. කාලයක සිට එක්දරු පියාට අක්මාවේ ඉදිමීමක් හේතුවෙන් කෑගල්ල මහ රෝහලෙන් ප්‍රතිකාර ලබමින් ද සිට ඇත.\n\nපසුගිය දිනවල මුඛයේ දෙපස හටගෙන තිබුණු තුවාල හේතුවෙන් ඉකුත්දා (10) කෑගල්ල මහ රෝහලට ඇතුළත් කර අංක 05 වාට්ටුවේ නේවාසිකව ප්‍රතිකාර ලබමින් සිටි අතර ඉකුත්දා (17) පෙරවරුවේ දී ඇතැයි කියන ප්‍රතිජීවක ඖෂධයකින් පසුව දැඩි සත්කාර ඒකකයට ඇතුළත් කර ප්‍රතිකාර ලබමින් සිටියදී ඉකුත්දා (18) දහවල් ජීවිතක්ෂයට පත්ව තිබිණි.\n\nපසුව මිය ගිය එක්දරු පියාගේ පශ්චාත් මරණ පරීක්ෂණය කෑගල්ල මහ රෝහලේ සහකාර අධිකරණ වෛද්‍ය නිලධාරී වෛද්‍ය ගයාන් විජේසිංහ මහතා විසින් පෙරේදා (19) කෑගල්ල මහ රෝහලේ අධිකරණ වෛද්‍ය ඒකකයේදී සිදු කෙරිණි. වෛද්‍යවරයා දී ඇති වෛද්‍ය වාර්තාව අනුව ශරීර කොටස් වැඩිදුරටත් පරීක්ෂණ වෙත යොමු කර ඇති බවත් එතෙක් විවෘත තීන්දුවක් කෑගල්ල නාගරික රෝහල් හදිසි මරණ පරීක්ෂක රේණුකා සුබෝධනී කළුආරච්චි නිශ්ශංක මහත්මිය ප්‍රකාශයට පත් කෙරිණි.\n\nපසුව දේහය දියණිය විසින් භාරගෙන කෑගල්ල නගරයේ කළුගල්ල මාවතේ පිහිටි අවමංගල්‍ය ශාලාවකට රැගෙන ගොස් එහි තැන්පත් කිරීමට ද කටයුතු කෙරිණි. සිය පියාට හදිසියේ මිය යන්නට තරම් හේතුවක් නොතිබුණු බවත් රෝහල්ගත වුණේ මුඛය දෙපස සෑදී තිබුණු තුවාලවලට ප්‍රතිකාර ලබා ගැනීමට බවත් ඉකුත්දා (17) පෙරවරුවේ දී ඇති ප්‍රතිජීවක ඖෂධය හේතුවෙන් පියා හදිසියේ මියගිය බවත් දියණිය වන උඩුගමයලෑ සෙව්මිනි විජේසිංහ තරුණිය දේහය අසල හඬා වැලපෙමින් පැවසුවාය.\n\nඑහි දී ඇය තවදුරටත් මෙසේ ද පැවසුවාය.\n\nතාත්තා කාලයක ඉඳලා අක්මාවේ ඉදිමීමක් හේතුවෙන් ප්‍රතිකාර ගනිමින් සිටියා. නමුත් වෛද්‍යවරු කිව්වා තාත්තාට තිබුණු අසනීපය බරපතළ නෑ කියලා. මරණීය තත්ත්වයක් නැහැ කියලත් කිව්වා. ප්‍රතිකාර ලබා ගනිමින් සිටියත් තාත්තා ගෙදර දොර හැමදේම කරමින් හොඳින් සිටියා. තාත්තාගේ කට දෙපැත්තේ තුවාල වගයක් සෑදී තිබුණා. පස්සේ තාත්තා 10 වැනිදා පෙරවරුවේ කෑගල්ල මහ රෝහලට ඇතුළත් කළා. කෑගල්ල මහ රෝහලේ අංක 05 වාට්ටුවේ නේවාසිකව ප්‍රතිකාර ලබමින් තාත්තා සිටියා. 17 වැනිදා උදේ තාත්තා බලන්න මම ගියා. එතකොට ඇවිදලා කරලා තාත්තා හොඳට හිටියා. උදේ 8ට පමණ තාත්තාට එන්නතක් දීලා තියෙනවා. එන්නත දුන්නට පස්සේ උදේ 9.15ට පමණ තාත්තාට අසාත්මිකතාවක් ඇති වෙලා තියෙන බව වාට්ටුවේ හිටපු අනිත් ලේඩ්ඩු දැකලා තියෙනවා. පස්සේ තාත්තා දැඩි සත්කාර ඒකකයට ඇතුළත් කරලා ප්‍රතිකාර ලබමින් ඉන්න කොට 18 වැනිදා දහවල් මිය ගියා. අපේ තාත්තාට මේ දේ වුණත් වෙන කිසිම කෙනකුට මෙවැනි දෙයක් වෙන්න එපා කියලා මම ප්‍රාර්ථනා කරනවා.\n\nමේ සම්බන්ධයෙන් කෑගල්ල මහ රෝහලේ අධ්‍යක්ෂිකා වෛද්‍ය මිහිරි ප්‍රියංගනී මහත්මිය මෙසේ ද පැවසුවාය.\n\nමෙම රෝගියාට cefriaxone නමැති ඖෂධයෙන් 13ක් ලබා දී තියෙනවා. 14 වැනි වරට දී තිබුණු මාත්‍රාවෙන් පසුව ඇති වූ අසාත්මිකතාවක් නිසා මිය ගිහිල්ලා තියෙනවා යැයි පැවසුවාය. මියගිය එක්දරු පියාගේ අවසන් කටයුතු ඊයේ (20) සවස කෑගල්ල පරගම්මන ගොඩපොළ පොදු සුසාන භූමියේදී සිදු කෙරිණි.",
       "URL": "https://www.dinamina.lk/2023/07/21/local/8193/%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%a2%e0%b7%93%e0%b7%80%e0%b6%9a-%e0%b6%96%e0%b7%82%e0%b6%b0%e0%b6%ba-%e0%b6%af%e0%b7%94%e0%b6%b1%e0%b7%8a%e0%b6%b1%e0%b6%a7-%e0%b6%b4/",
       "Category": "local",
       "Parent URL": "https://www.dinamina.lk/category/local//page/351/"
}