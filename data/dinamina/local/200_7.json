{
       "Source": "dinamina",
       "Timestamp": "August 23, 2023 10:45 am",
       "Headline": "පුතාගේ ශිෂ්‍යත්වයට භාර වෙන්න අනුරාධපුර ගිය පියා මහකනදරාව වැවට බිලිවෙයි",
       "News Content": "තම දරුවාගේ ශිෂ්‍යත්ව විභාගයට ජය ශ්‍රී මහ බෝ සමිදුගෙන් ආශිර්වාද ලබා ගැනීමට අනුරාධපුරයට පැමිණ මිහින්තලේ  මහකනදරාව වැවේ දිය නෑමට ගිය පියෙකු ඊයේ (22) සවස ජීවිතක්ෂයට පත්වූ බව මිහින්තලේ  පොලිසිය පවසයි.\n\nමෙලෙස අවාසනාවන්ත ලෙස  ජීවිතක්ෂයට පත්ව ඇත්තේ මහනුවර, තෙල්දෙණිය ප්‍රදේශයේ පදිංචිව සිටි එස්.ජී. සුනන්ද නිහාල් ඉරෝෂණ යන පුද්ගලයෙකි.\n\nමෙම පුද්ගලයාගේ දරුවෙකු මෙවර ශිෂ්‍යත්ව විභාගය සඳහා පෙනී සිටින බැවින්  ජය ශ්‍රී මහා බෝධීන් වහන්සේ වෙත භාරයක් සිදු කිරීම සදහා ඥාති පිරිසක් සමග ඊයේ උදෑසන අනුරාධපුරයට පැමිණ නැවත නිවස බලා යන අතර මගදී මිහින්තලයට පැමිණ මහකනදරාව වැවේ  දිය නෑමට ගොස් මෙම අනතුර සිදුව තිබේ.\n\nමරණකරු පිරිස සමග දිය නාමින් සිටියදී තමන්ට  පිහිනීමට හැකියාව තිබෙන බව පවසා මහකනදරාව වැව  මැදට පිහිනා ගොස්  පැරණි  දිරා ගිය ගහකට නැග ඉන් පහලට පැන ඇති අතර, නැවත දිය මතු පිටට නොපැමිණීම හේතුවෙන්   සියලු දෙනා කලබල වූ බවත් ඥාතීහු පැවසූහ.\n\nපසුව මේ සම්බන්ධයෙන් මිහින්තලය පොලීසියට දැනුම් දීමෙන් අනතුරුව පොලිස් ජීවිතාරක්ෂක කණ්ඩායම විසින් පැයකට පමණ ආසන්න කාලයකට පසුව එම පුද්ගලයාගේ සිරුර සොයා ගනු ලැබීය.\n\nඑම පොලිස් ජීවිතාරක්ෂක කණ්ඩායම පවසන්නේ මෙම පුද්ගලයා , මසුන් ඇල්ලීම සඳහා අටවා තිබූ දැලකට හසුව සිටියදී සොයා ගත් බවය.\n\nඉන් අනතුරුව  වන්දනා නඩයේ සිටි බීමත් පුද්ගලයෙකු තමන් පොලීසියේ අයි.පී. කෙනෙකු බවත්, මෙම පුවත වාර්තා කළ හොත් පහර දෙන බව මාධ්‍යවේදීන් හට  පවසමින් කලහාකාරී ලෙස කටයුතු කර තිබෙයි.\n\n\n\n",
       "URL": "https://www.dinamina.lk/2023/08/23/local/16615/%e0%b6%b4%e0%b7%94%e0%b6%ad%e0%b7%8f%e0%b6%9c%e0%b7%9a-%e0%b7%81%e0%b7%92%e0%b7%82%e0%b7%8a%e0%b6%ba%e0%b6%ad%e0%b7%8a%e0%b7%80%e0%b6%ba%e0%b6%a7-%e0%b6%b7%e0%b7%8f%e0%b6%bb-%e0%b7%80/",
       "Category": "local",
       "Parent URL": "https://www.dinamina.lk/category/local//page/200/"
}