{
       "Source": "dinamina",
       "Timestamp": "July 19, 2023 1:00 am",
       "Headline": "පොලිසියට එන පැමිණිලි මින් පසු පොලිස් පොතේ නොලිය ඉන්න බෑ",
       "News Content": "\n\nපොලිසිය මඟින් මහජනයාගේ පැමිණිලි භාර නොගැනීමේ අවස්ථාවන් සම්බන්ධයෙන් ජාතික පොලිස් කොමිෂන් සභාවට ලැබෙන පැමිණිලි කෙරෙහි විශේෂ අවධානයක් යොමු කරමින් පොලිස් ස්ථාන වෙත පැමිණෙන පුද්ගලයන්ගේ තොරතුරු සටහන් කර ගැනීමට සෑම පොලිස් ස්ථානයකම අමුත්තන් පිළි ගැනීමේ ලේඛනයක් පවත්වාගෙන යා යුතු බව ජාතික පොලිස් කොමිෂන් සභාව තීරණය කරමින් ඒ බව පොලිස්පතිවරයාව දැනුම්වත් කර තිබේ.\n\nඑසේ අමුත්තන්ගේ තොරතුරු සටහන් කර ගැනීමේ පොතක් පවත්වාගෙන යායුතු බවට තීරණයකට එළඹ ඇත්තේ පැමිණිලි භාර නොගත් බවට වූ පැමිණිලි විභාග කිරීමේදී එකී පැමිණිලිකරු පොලිස් ස්ථානයට පැමිණිල්ලක් කිරීමට පැමිණි බව සත්‍ය වශයෙන්ම සනාථ කිරීමට කිසිවක් නැති නිසා බව ජාතික පොලිස් කොමිෂන් සභාව සඳහන් කරයි.\n\nමේ හැරුණුකොට කොමිෂන් සභාවේ විශේෂ අවධානයකට යොමු වී ඇත්තේ ඉඩම් ආරවුල් වැනි සාමය කඩ වීම් හා සාමය කඩ වීමට අත්‍යාසන්නතාවක් පවතින ආරවුල් සම්බන්ධයෙන් නිසි ලෙස පොලිසිය නීතිමය ක්‍රියාමාර්ගයන්ට යොමු නොවන බව යැයි ද කොමිෂන් සභාව සඳහන් කරයි. ඒ සම්බන්ධයෙන් ද ක්‍රියාත්මක වීමට උපදෙස් මාලාවක් ජාතික පොලිස් කොමිෂන් සභාව මඟින් පොලිස්පතිවරයා වෙත දැනුම්දී ඇත.\n\nගයාන් කුමාර වීරසිංහ",
       "URL": "https://www.dinamina.lk/2023/07/19/local/7800/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b6%a7-%e0%b6%91%e0%b6%b1-%e0%b6%b4%e0%b7%90%e0%b6%b8%e0%b7%92%e0%b6%ab%e0%b7%92%e0%b6%bd%e0%b7%92-%e0%b6%b8%e0%b7%92%e0%b6%b1/",
       "Category": "local",
       "Parent URL": "https://www.dinamina.lk/category/local//page/364/"
}