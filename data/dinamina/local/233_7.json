{
       "Source": "dinamina",
       "Timestamp": "August 17, 2023 1:02 am",
       "Headline": "CT ස්කෑන් යන්ත්‍ර 3ක් ගන්න මිලියන 750ක්  රෝහල්වල CT ස්කෑන් යන්ත්‍ර 44න් 12ක්ම කැඩිලා",
       "News Content": "සී.ටී. ස්කෑන් යන්ත්‍ර තුනක් මිල දී ගැනීම සඳහා රජය රුපියල් මිලියන 750ක මුදලක් වැය කිරීමට නියමිත බව වාර්තා වේ.\nකොළඹ ජාතික රෝහලේ හදිසි ප්‍රතිකාර ඒකකය, කරාපිටිය ශික්ෂණ රෝහල සහ කළුතර මූලික රෝහල යනාදියේ දැනට පවතින සී.ටී. ස්කෑන් යන්ත්‍ර අක්‍රිය වී ඇති අතර එම රෝහල්වලට අවශ්‍ය යන්ත්‍ර මිල දී ගැනීමට මෙම රුපියල් මිලියන 750ක මුදල වැය කිරීමට නියමිතය.\nඑම රෝහල්වල ස්ථාපිත සී.ටී. ස්කෑන් යන්ත්‍ර පැරණි ඒවා වන අතර ඒවා අලුත්වැඩියා කළ නොහැකි නිසා ඒ වෙනුවට නව යන්ත්‍ර මිල දී ගැනීම සිදු කෙරේ.\nඑක් සී.ටී. යන්ත්‍රයක් රජයේ මුදලින් මිල දී ගන්නා අතර ඉතිරි යන්ත්‍ර දෙක ආසියානු සංවර්ධන බැංකුව මඟින් දෙන ණය පහසුකම යටතේ මිල දී ගැනීමට නියමිත බව වාර්තා වේ.\nරජයේ රෝහල්වල ඇති සී.ටී. ස්කෑන් යන්ත්‍ර 44න් 12ක් මීට පෙර ක්‍රියා විරහිතව තිබිණි. ඇතැම් යන්ත්‍ර අලුත්වැඩියා කළ අතර, තවත් යන්ත්‍ර කිහිපයක් අලුත්වැඩියා කරමින් පවතින බවට තොරතුරු වාර්තා වේ.",
       "URL": "https://www.dinamina.lk/2023/08/17/local/14923/ct-%e0%b7%83%e0%b7%8a%e0%b6%9a%e0%b7%91%e0%b6%b1%e0%b7%8a-%e0%b6%ba%e0%b6%b1%e0%b7%8a%e0%b6%ad%e0%b7%8a%e0%b6%bb-3%e0%b6%9a%e0%b7%8a-%e0%b6%9c%e0%b6%b1%e0%b7%8a%e0%b6%b1-%e0%b6%b8%e0%b7%92/",
       "Category": "local",
       "Parent URL": "https://www.dinamina.lk/category/local//page/233/"
}