{
       "Source": "dinamina",
       "Timestamp": "July 19, 2023 1:00 am",
       "Headline": "",
       "News Content": "මානව සම්පත් සංවර්ධනයට ජයිකා සමඟ ගිවිසුම\n\nජපාන ආධාර යටතේ ක්‍රියාත්මක මානව සම්පත් සංවර්ධන ශිෂ්‍යත්ව වැඩසටහනේ 4 වැනි කාලරාමුවේ 2 වැනි කණ්ඩායමට යෙන් මිලියන 284 (රු. කෝටි 61) ප්‍රදානය ලබාගැනීමට ජපාන රජය හා හුවමාරු ලිපි අත්සන් තැබීමට හා ජයිකා ආයතනය සමඟ ගිවිසුමකට එළඹීමට මුදල්, ආර්ථික ස්ථායිකරණ සහ ජාතික ප්‍රතිපත්ති ඇමැති ලෙස ජනාධිපති රනිල් වික්‍රමසිංහ මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.\n\nදේශීය ආදායම් පනතට සංශෝධන\n\nඅරමුදල් විසින් භාණ්ඩාගාර බැඳුම්කරවල ආයෝජනය කිරීමෙන් උපයන ආදායම මත බදු අනුපාත වෙනස් කිරීමට අදාළව 2017 අංක 24 දරන දේශීය ආදායම් පනතට සිදු කරන සංශෝධන කෙටුම්පත ගැසට්ගත කර, පාර්ලිමේන්තුව හමුවේ තැබීමට මුදල්, ආර්ථික ස්ථායිකරණ සහ ජාතික ප්‍රතිපත්ති ඇමැති ලෙස ජනාධිපති රනිල් වික්‍රමසිංහ මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.\n\nයාපනය ජාත්‍යන්තර ගුවන්තොට බදු සහන දිගුව\n\nයාපනය ජාත්‍යන්තර ගුවන්තොටුපොළ ප්‍රවර්ධනයට එම ගුවන්තොටේදී ජාත්‍යන්තර ගුවන් සමාගම්වලට දී ඇති 50%ක බදු සහන කාලය මාස 6කින් දීර්ඝ කිරීමට වරාය, නාවික හා ගුවන් සේවා ඇමැති නිමල් සිරිපාල ද සිල්වා මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.\n\nකත්මණ්ඩු ගුවන්තොටේදී ශ්‍රීලංකන් යානාවලට ඉන්ධන කොන්ත්‍රාත්තුව\n\nනේපාලයේ කත්මණ්ඩු ගුවන්තොටුපොළේදී ශ්‍රීලංකන් ගුවන් යානාවලට ඉන්ධන සැපයීමේ කොන්ත්‍රාතුව ඇසෝසියේටඩ් එනර්ජි ග්රූප් එල්එල්සී සමාගමට වසර 2කට පිරිනැමීමට වරාය, නාවික හා ගුවන් සේවා ඇමැති නිමල් සිරිපාල ද සිල්වා මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.\n\nචෙන්නායි ගුවන්තොටේදී ශ්‍රීලංකන් මඟීන් හා ගුවන් සෝපාන හැසිරවුම් කොන්ත්‍රාත්තුව\n\nඉන්දියාවේ චෙන්නායි ගුවන්තොටුපොළේදී ශ්‍රීලංකන් මඟීන් හා ගුවන් සෝපාන හැසිරවීමේ බිම් මෙහෙවර සේවා කොන්ත්‍රාතුව බර්ඩ් එයාපෝට් සර්විසස් (චෙන්නායි) ප්‍රයිවෙට් ලිමිටඩ් සමාගමට වසර 3ක කාලයක් සඳහා පිරිනැමීමට වරාය, නාවික හා ගුවන් සේවා ඇමැති නිමල් සිරිපාල ද සිල්වා මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.\n\nනව බන්ධනාගාර පරිපාලන පනත නව බන්ධනාගාර පරිපාලන පනතක් සකස් කරන ලෙස නීති\n\nකෙටුම්පත් සම්පාදකට උපදෙස් දීම පිණිස අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ ඇමැති ආචාර්ය විජයදාස රාජපක්ෂ මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.\n\nගෝලීය ජෛව ඉන්ධන සන්ධානයේ සාමාජිකත්වය\n\nගෝලීය ජෛව ඉන්ධන වෙළෙඳාමට පහසුකම් සැලසීම, ප්‍රශස්ත ප්‍රතිපත්ති සංවර්ධනය, ජාතික ජෛව ඉන්ධන භාවිතයට තාකෂණික සහාය දීම අරමුණු කරගත් ගෝලීය ජෛව ඉන්ධන සන්ධානයේ ආරම්භක සාමාජිකත්වය ගැනීමට විදුලිබල හා බලශක්ති ඇමැති කංචන විජේසේකර මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.\n\nජල හා මලාපවහන ගාස්තු සංශෝධනය\n\nඅඩු ආදායම්ලාභි කණ්ඩායම් සහ ආගමික, අධ්‍යාපනික හා පොදු සැපයුම් සමාජ ආරක්ෂණ පදනමට අවම බලපෑමක් වන පරිදි ජල හා මලාපවහන ගාස්තු සංශෝධය සඳහා ජල සම්පාදන හා වතු යටිතල පහසුකම් ඇමැති ජීවන් තොණ්ඩමන් මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.\n\nඉන්දියාව සමඟ බොදු සබඳතා තර කිරීමේ ව්‍යාපෘතිය\n\nශ්‍රී ලංකාව හා ඉන්දියාව අතර බෞද්ධ සබඳතාව ශක්තිමත් කිරීමට නව අවබෝධතා ගිවිසුමකට අත්සන් තැබීමට බුද්ධශාසන, ආගමික සහ සංස්කෘතික කටයුතු ඇමැති විදුර වික්‍රමනායක මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.\n\nවිදෙස් නැව්-යානාවලට රාජ්‍යතාන්ත්‍රික අවසර දීමට සම්මතයක්\n\nආර්ථික, පර්යේෂණ හා රාජ්‍යතාන්ත්‍රික අවශ්‍යතා සඳහා ශ්‍රී ලංකාවට පැමිණෙන සමුද්‍ර යාත්‍රා හා ගුවන් යානා සඳහා රාජ්‍යතාන්ත්‍රික අවසර දීමට සකසන ලද සම්මත මෙහෙයුම් පටිපාටියට වැඩබලන විදේශ කටයුතු ඇමැති තාරක බාලසූරිය මහතා ඉදිරිපත් කළ යෝජනාවට අමාත්‍ය මණ්ඩල අනුමැතිය හිමිව ඇත.",
       "URL": "https://www.dinamina.lk/2023/07/19/local/7447/7447/",
       "Category": "local",
       "Parent URL": "https://www.dinamina.lk/category/local//page/364/"
}