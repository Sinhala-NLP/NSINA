{
       "Source": "dinamina",
       "Timestamp": "August 28, 2023 12:13 am",
       "Headline": "මාතලේ ඇඟලුම් කම්හල බින්ද සේවිකාවෝ 6ක් මාට්ටු",
       "News Content": "\n\nමාස දෙකක වැටුප් මුදල් නොගෙවීම සම්බන්ධයෙන් පාලනාධිකාරිය සමඟ උරණ වී තමන් සේවය කරන ඇඟලුම් කම්හල බිඳ රුපියල් ලක්ෂ තුනකට ආසන්න වටිනාකමක් ඇති නිමි ඇඳුම් සොරාගත් ඇඟලුම් කම්හල් සේවිකාවන් 06 දෙනකු මහවෙල පොලිසිය විසින්\nඅත්අඩංගුවට ගෙන තිබේ. මෙම සොරකම සිදුව ඇත්තේ පසුගිය 23 වෙනිදා බවත් ඒ සම්බන්ධයෙන් සැකකාරියන්ව අත්අඩංගුවට ගනු ලැබුවේ පෙරේදා (26) බවත් මහවෙල පොලිසිය කියයි.\nමෙම සේවිකාවන් 06 දෙනා ඇඟලුම් කම්හලේ දොර බිඳ ඊට ඇතුළු වී මෙම සොරකම කර ඇති බව විමර්ශනයේදී අනාවරණය වූ බව පොලිසිය කියයි.\nමෙම ඇඟලුම් කම්හල පිහිටා ඇත්තේ මාතලේ කවුඩුපැලැල්ලේය. වසර ගණනාවක් තිස්සේ මෙම කර්මාන්තශාලාව පවත්වාගෙන ගොස් ඇති බව පොලිසිය කියයි. මෙහි සේවක සේවිකාවන් 40ක් පමණ සේවයේ නිරතව සිටින බවද පොලිසිය සඳහන් කළේය.\nමෙම සොරකම සම්බන්ධයෙන් අත්අඩංගුවට ගත් සැකකාරියන් අවුරුදු 17,18,20,23,45 සහ 54 යන වයස්වල පසුවන්නන් බව පොලිසිය කියයි.\nගයාන් කුමාර වීරසිංහ",
       "URL": "https://www.dinamina.lk/2023/08/28/local/17727/%e0%b6%b8%e0%b7%8f%e0%b6%ad%e0%b6%bd%e0%b7%9a-%e0%b6%87%e0%b6%9f%e0%b6%bd%e0%b7%94%e0%b6%b8%e0%b7%8a-%e0%b6%9a%e0%b6%b8%e0%b7%8a%e0%b7%84%e0%b6%bd-%e0%b6%b6%e0%b7%92%e0%b6%b1%e0%b7%8a%e0%b6%af/",
       "Category": "local",
       "Parent URL": "https://www.dinamina.lk/category/local//page/186/"
}