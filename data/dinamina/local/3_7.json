{
       "Source": "dinamina",
       "Timestamp": "October 12, 2023 1:00 am",
       "Headline": "‘මෙගා මිලියනස්’ සහ ‘මෙගා 60’ වෙළෙඳ පොළට එයි",
       "News Content": "ජාතික ලොතරැයි මණ්ඩලයේ 60 වැනි සංවත්සරය නිමිත්තෙන් නව ලොතරැයිපත් වන ‘මෙගා මිලියනස්’ හා ‘මෙගා 60’ වෙළෙඳ පොළට නිකුත් කිරීම හා සුපිරි ත්‍යාගලාභීන් වෙත චෙක්පත් ප්‍රදානය ජනාධිපති රනිල් වික්‍රමසිංහ මහතාගේ ප්‍රධානත්වයෙන් ජනාධිපති කාර්යාලයේදී ඊයේ (11) සිදු කෙරිණි.\nගොවිසෙත 3471 සහ 3477 වන දිනුම් වාරයන්වල සුපිරි ත්‍යාග ලාභීන් වන අතුරුගිරියේ එම්. ඒ. රසාංජි පෙරේරා මහත්මිය (රුපියල් 61,271,108.00) සහ මතුගම කේ. චමින්ද ජයවික්‍රම මහතා (රුපියල් 60,503,772.80) ජයග්‍රාහයකින් වෙත චෙක්පත් ප්‍රදානය මෙහිදී සිදු කරන ලදී.\nජාතික ලොතරැයි මණ්ඩල‍යේ සභාපති වෛද්‍ය චමීර. සී. යාපා අබේවර්ධන, අධ්‍යක්ෂ ආචාර්ය කිත්සිරි මංචනායක යන මහත්වරු ද සාමාන්‍යාධිකාරී නීතිඥ හෂිනි ජයසේකර මෙණවිය ඇතුළු නිලධාරීන් පිරිසක් ද මෙම අවස්ථාවට එක්ව සිටියහ.",
       "URL": "https://www.dinamina.lk/2023/10/12/local/30043/%e0%b6%b8%e0%b7%99%e0%b6%9c%e0%b7%8f-%e0%b6%b8%e0%b7%92%e0%b6%bd%e0%b7%92%e0%b6%ba%e0%b6%b1%e0%b7%83%e0%b7%8a-%e0%b7%83%e0%b7%84-%e0%b6%b8%e0%b7%99%e0%b6%9c%e0%b7%8f-60/",
       "Category": "local",
       "Parent URL": "https://www.dinamina.lk/category/local//page/3/"
}