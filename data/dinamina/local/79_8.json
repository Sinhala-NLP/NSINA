{
       "Source": "dinamina",
       "Timestamp": "September 23, 2023 1:08 am",
       "Headline": "කෝටි ගණන් වන්දි ගෙව්වත්  යළි එන­කම්ම ගංව­තුර  පාලනයට පිය­ව­රක් නෑ – අග­මැති",
       "News Content": "ගංවතුරක් පැමිණි විට කෝටි ගණන් වන්දි ගෙව්වත් යළි ගංවතුරක් එනතෙක්ම එය වැළැක්වීමට කිසිම පියවරක් නොගන්නා බව අගමැති දිනේෂ් ගුණවර්ධන මහතා පැවසීය.\n\nමෙවැනි අඩුපාඩුකම් සෑම දිස්ත්‍රික්කයකම පවතින බවත් ඒ සම්බන්ධයෙන් අවධානය යොමු කළ යුතු බවත් අගමැතිවරයා පැවසීය.දිසාපති සමුළුව අමතමින් අගමැතිවරයා මේ බව සඳහන් කළේය. පළාත් පාලන ආයතන අවසර දෙන ඉදිකිරීම් සංවර්ධන සැලැස්මට අනුව විය යුතු බවද අගමැතිවරයා කියා සිටියේය. අගමැතිවරයා එහිදී වැඩිදුරටත් මෙසේ ද පැවසීය. සංවර්ධන කටයුතු වෙනුවෙන් මුදල් කොමිසම බිලියන ගණනක් වෙන් කරනවා. ඒ ව්‍යාපෘතිවල සාර්ථකත්වය, එම ව්‍යාපෘති හමාර වෙනවාද නැද්ද කියන කරුණු ඒකාබද්ධ කර ගැනීමට දිස්ත්‍රික් ලේකම්වරු හා ආණ්ඩුකාරවරයා සම්බන්ධ වෙන ආකාරය ගැන පැහැදිලි උපදෙස් මාලාවක් දී තිබෙනවා. ඒ මූල්‍යමය ප්‍රතිපාදනයන්ගේ ක්‍රමවත්භාවය හා ඵලදායිතාවය උපරිම කර ගැනීම සඳහායි. අස්වැසුම වැඩසටහන නිසි අයුරින් නිමා කර ගැනීමට නොහැකිවීම නිසා කාලය දිගු කර තිබෙනවා. එහි තිබුණු විවිධ ගැටලු විසඳන්න දිසාපතිවරුන් සම්බන්ධ වුණා. ඊට සම්බන්ධිත අංශ සහභාගි කරවා ගැනීමේ අවශ්‍යතාව තිබෙනවා. පළාත් පාලන ආයතනවල අනුමැතිය ලබාදීමේදී, විශේෂයෙන් ගංගා අසබඩ අලුතෙන් පදිංචිකරුවන් ඇතිවීම ගැන අවධානය සංවර්ධන සැලැස්මට ගේන්න. බොහෝවිට කට්ටි කරන ඉඩම්, සංවර්ධනය කර මුදල් ලබාගෙන ඔවුන් පිටවී යනවා. පළාත් පාලන ආයතනය අවසර දෙනවා. ඒ තැන්වල ඉදිකිරීම් කර පදිංචි වන අයටයි මේ ප්‍රශ්නයට මුහුණ දෙන්න වෙන්නේ.\n\nපාර්ලිමේන්තුවේ ක්‍රම සහ විධි ගැන පාර්ලිමේන්තු ආංශික කාරක සභාවේ සභාපති, පාර්ලිමේන්තු මන්ත්‍රී පාඨලී චම්පික රණවක මහතා – ඉදිරියේ එන දැවැන්ත කාලගුණ විපර්යාස ගැන අපට දැනට හිතාගන්න බැහැ. එවැනි තොරතුරු ලබා ගැනීමේ ස්ථානයක් නාවල ස්ථාපිත වෙලා තියෙනවා. මෙය රට පුරාම ක්‍රියාත්මක වෙන්න අවශ්‍යයි. නුවරඑළියේ වැස්සාම කැලණි ගඟ හරහා ජලය හංවැල්ලට, තොටළඟට එන්න කොපමණ කාලයක් ගත වෙනවාද කියන්න පුළුවන් වුණත් මහවැලි, වලවේ, කළු ගංගාවල ඒ තත්ත්වය නැහැ. පසුගිය දිනවල ලෝකය පුරා වුණු තත්ත්වයන් දුටුවාම හදිසි තත්ත්වයන් ඉදිරියේ බලාපොරොත්තු වෙන්න පුළුවන්. දූපත් රටක් විදියට හදිසි වැස්ස, අධික උෂ්ණත්වයට, නියඟයට අපට මුහුණ දෙන්න වෙනවා. ආපදා කළමනාකරණය කියන දේ දැන්ම ප්‍රධාන විෂයක් කර නොගෙන සුනාමිය වැනි අනතුරක් වුණාම කතා කර වැඩක් නැහැ. ඒ ගැන පෙර සූදානමක් ඇති කර ගත යුතුයි.\n\nසෑම දිස්ත්‍රික්කයකම පාසල් නොයන, කුසගින්නේ සිටින, සාමාන්‍ය පෙළින්, උසස්පෙළින් අධ්‍යාපනය නිම කරන ප්‍රමාණය, ආහාර සපයා ගත නොහැකි පිරිස් හදිසි ආපදාවලට ලක්වන සංඛ්‍යාව දිස්ත්‍රික් වශයෙන් ප්‍රතිශත වශයෙන් ඒ වාර්තාවේ තිබෙනවා. ඒ සම්බන්ධයෙන් කාරුණික අවධානය යොමු කරන්න. රජය සමාජ සහන සඳහා සමෘද්ධිය වගේ තුන් ගුණයක් වියදම් කර තිබුණත් සමාජයේ තියෙන්නේ අපි හදා ගත්ත අවුලක් නිසා බෙදා ගන්න බැරිකමයි තියෙන්නේ.\n\nඑය විසඳාගන්න දිසාපතිවරුන් මැදිහත් වුණානම් හොඳයි. බොහෝ අඩුපාඩු තියෙනවා. ඒත් රට ගොඩනැංවීමට පක්ෂ පාට භේදයකින් තොරව සියලු දෙනා එක් විය යුතුයි. ස්වදේශ කටයුතු රාජ්‍ය ඇමැති අශෝක ප්‍රියන්ත, පළාත් සභා හා පළාත් පාලන රාජ්‍ය ඇමැති ජානක වක්කුඹුර මහත්වරුද මෙහිදී අදහස් දැක්වූහ.\n\nරාජ්‍ය පරිපාලන අමාත්‍යාංශ ලේකම් රංජිත් අශෝක, රාජ්‍ය ආරක්ෂක අමාත්‍යාංශ ලේකම් ජෙනරාල් කමල් ගුණරත්න මහත්වරුන් ඇතුළු අමාත්‍යාංශ ලේකම්වරුන්, සම්බන්ධිත ආයතනයන්හි රාජ්‍ය නිලධාරීන් රැසක් මේ අවස්ථාවට එක්ව සිටියහ.",
       "URL": "https://www.dinamina.lk/2023/09/23/local/24718/24718/",
       "Category": "local",
       "Parent URL": "https://www.dinamina.lk/category/local//page/79/"
}