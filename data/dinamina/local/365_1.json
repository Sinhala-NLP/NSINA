{
       "Source": "dinamina",
       "Timestamp": "July 19, 2023 1:00 am",
       "Headline": "කොළඹ මහාධිකරණයෙන් සොරා ගැනුණු හෙරොයින් නඩු භාණ්ඩ බව අනාවරණය වෙයි",
       "News Content": "කොළඹ මහාධිකරණයේ නඩු භාණ්ඩ කාමරයේ තිබී මහාධිකරණ පිස්කල් ලිපිකරුවන් විසින් සොරා ගත් බව කියන හෙරොයින් පාර්සල්, මාලිගාකන්ද මහේස්ත්‍රාත් අධිකරණයෙන් කොළඹ මහාධිකරණයට යොමු කෙරුණු නඩුවක, නඩු භාණ්ඩ බවට තොරතුරු අනාවරණය වන්නේ යැයි කෙසෙල්වත්ත පොලිසිය ඊයේ (18) කොළඹ ප්‍රධාන මහේස්ත්‍රාත් අධිකරණය වෙත දැනුම් දුන්නේය.\n\nසිද්ධියට අදාළව විමර්ශන පවත්වන බව සඳහන් කළ පොලිසිය අදාළ නඩු භාණ්ඩ සම්බන්ධයෙන් රජයේ රස පරීක්ෂකවරයා වෙතින් වාර්තාවක් කැඳවූ බවත් කොළඹ අපරාධ කොට්ඨාසය විසින් අත්අඩංගුවට ගත් හෙරොයින් සිද්ධියකට අදාළ නඩු භාණ්ඩ බවට හඳුනාගත් බව පැවසීය.\n\nB/24370 /16 නඩුවට අදාළ භාණ්ඩ රජයේ රස පරීක්ෂකවරයා වෙත යොමුකර ඇති අතර මෙහි දළ බර ග්‍රෑම් 11ක් වන අතර ශුද්ධ බර 534 mg බවට රජයේ රස පරීක්ෂක වාර්තාවේ සඳහන් වන බවට පොලිසිය අධිකරණයට දැනුම් දුන්නේය.\n\nකොළඹ මහාධිකරණයේ පිස්කල් භාරකාර මාතා රවීශානි ප්‍රනාන්දු යන අයගෙන් හා කාර්යාලයේ තවත් සේවිකාවකගේ ප්‍රකාශ ලබාගත් බවත් පෑනක් සෙවීමට ගොස් රජිත නමැති සැකකරුගේ ගමන් බෑගයට අත දැමූ අවස්ථාවේ දී මෙම හෙරොයින් ඉටි කවර හමු වූ බවත් ප්‍රකාශ කර සිටි බව පොලිසිය අධිකරණයට කරුණු වාර්තා කර තිබිණ.\n\nඅදාළ කරුණු සලකා බැලූ මහේස්ත්‍රාත්වරයා සැකකරුවන් තිදෙනා තවදුරටත් මේ මස 25 වැනි දින දක්වා රක්ෂිත බන්ධනාගාරගත කිරීමට නියෝග කළේය.\n\nපන්නිපිටිය දේවාල පාර පදිංචි වීරසිංහ මුදියන්සේලාගේ රසික බණ්ඩාර වීරසිංහ, පන්නිපිටිය මිහිඳු මාවත පදිංචි සම්පත් කුමාර ප්‍රියසාද්, නදීශ චතුරංග යන සැකකරුවන් තවදුරටත් රක්ෂිත බන්ධනාගාරගත කෙරිණි.",
       "URL": "https://www.dinamina.lk/2023/07/19/local/7486/%e0%b6%9a%e0%b7%9c%e0%b7%85%e0%b6%b9-%e0%b6%b8%e0%b7%84%e0%b7%8f%e0%b6%b0%e0%b7%92%e0%b6%9a%e0%b6%bb%e0%b6%ab%e0%b6%ba%e0%b7%99%e0%b6%b1%e0%b7%8a-%e0%b7%83%e0%b7%9c%e0%b6%bb%e0%b7%8f-%e0%b6%9c/",
       "Category": "local",
       "Parent URL": "https://www.dinamina.lk/category/local//page/365/"
}