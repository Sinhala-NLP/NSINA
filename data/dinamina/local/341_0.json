{
       "Source": "dinamina",
       "Timestamp": "July 24, 2023 1:00 am",
       "Headline": "ජපාන විදේශ ඇමැති 28දා එයි",
       "News Content": "ශ්‍රී ලංකාව සමඟ පවත්නා ද්විපාර්ශ­්වික සහයෝගිතාවය තවදුරටත් ශක්තිමත් කර ගැනීමේ අපේක්ෂාවෙන් දෙදින නිල සංචාරයක් සඳහා ජපාන විදේශ කටයුතු ඇමැති හයෂි යොෂිමාසා මහතා එළඹෙන 28දා ශ්‍රී ලංකාවට පැමිණේ. ජපාන විදේශ ඇමැතිවරයා සමඟ 24 දෙනෙකුගෙන් පමණ සමන්විත දූත කණ්ඩායමක් මෙම ශ්‍රී ලංකා සංචාරය සඳහා එක්වන අතර ඔවුන් දින දෙකක කාලයක් මෙරට රැඳී සිටින බව ජපානයේ ශ්‍රී ලංකා තානාපති කාර්යාලය පවසයි.\n\nමෙලෙස ශ්‍රී ලංකාවට පැමිණෙන ජපාන විදේශ කටයුතු ඇමැතිවරයා ශ්‍රී ලංකාවේ ණය ප්‍රතිව්‍යුහගත කිරීමේ ක්‍රියාවලිය සහ ද්විපාර්ශ්වික සහයෝගීතාවයේ නව මාර්ග පිළිබඳව සාකච්ඡා කිරීමට අපේක්ෂා කරන අතර මෙරට රැඳී සිටින කාලයේ දී ජනාධිපති රනිල් වික්‍රමසිංහ, අගමැති දිනේෂ් ගුණවර්ධන සහ විදේශ කටයුතු ඇමැති අලී සබ්රි මහත්වරු හමුවී සාකච්ඡා කිරීමට ද නියමිත බව එම තානාපති කාර්යාලය කියා සිටී.\n\nපසුගිය 2019 වර්ෂයෙන් පසුව ජපාන ඇමැතිවරයෙකු ශ්‍රී ලංකාවේ සංචාරය කරන පළමු අවස්ථාව මෙය වන අතර මේ සංචාරය ශ්‍රී ලංකාවට සහ ජපානයට එකසේ වැදගත් වන බවද ජපානයේ ශ්‍රී ලංකා තානාපති කාර්යාලය පෙන්වා දෙයි.\nමහින්ද අලුත්ගෙදර",
       "URL": "https://www.dinamina.lk/2023/07/24/local/8811/%e0%b6%a2%e0%b6%b4%e0%b7%8f%e0%b6%b1-%e0%b7%80%e0%b7%92%e0%b6%af%e0%b7%9a%e0%b7%81-%e0%b6%87%e0%b6%b8%e0%b7%90%e0%b6%ad%e0%b7%92-28%e0%b6%af%e0%b7%8f-%e0%b6%91%e0%b6%ba%e0%b7%92/",
       "Category": "local",
       "Parent URL": "https://www.dinamina.lk/category/local//page/341/"
}