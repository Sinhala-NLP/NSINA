{
       "Source": "dinamina",
       "Timestamp": "September 7, 2023 5:58 am",
       "Headline": "රාජකීය මඟුල් මඩුව සහ බිසෝ උල්පැන්ගේ  සන්නස් පත්‍රයකින්  ශ්‍රී දළදා මාලිගාවට",
       "News Content": "\n\nඓතිහාසික රාජකීය මඟුල් මඩුව සහ බිසෝ උල්පැන්ගේ විධිමත් පරිදි සන්නස් පත්‍රයකින් ශ්‍රී දළදා මාලිගාව වෙත පවරා දීමට කටයුතු කරන ලෙස ජනාධිපති ලේකම් සමන් ඒකනායක මහතා බුද්ධ ශාසන, ආගමික හා සංස්කෘතික කටයුතු අමාත්‍යාංශයේ ලේකම් සෝමරත්න විදානපතිරණ මහතාට දැනුම් දී තිබේ. රාජකීය මගුල් මඩුව දැනටමත් පුරා විද්‍යා දෙපාර්තමේන්තුව විසින් ලිපියකින් ශ්‍රී දළදා මාලිගාවට පවරා දී ඇති අතර එය විධිමත් පරිදි සන්නස් පත්‍රයක් මගින් පවරා දීම මෙයින් සිදු කෙරේ.\n\nමල්වතු අස්ගිරි මහනායක මාහිමිපාණන් වහන්සේලාගේ අනුශාසනා පරිදි සහ දියවඩන නිලමේ ප්‍රදීප් නිලංග දෑල මහතා විසින් සිදු කරන ලද ඉල්ලීමකට අනුව මෙම ගොඩනැඟිලි දෙක ශ්‍රී දළදා මාලිගාවට කඩිනමින් පවරා දෙන ලෙස ජනාධිපති ලේකම්වරයා දැනුම් දී තිබේ.\n\nඑම ගොඩනැඟිලි දෙකම ඉතා අබලන් තත්ත්වයක පවතින බවත් ඉතා ඉක්මනින් ප්‍රතිසංස්කරණය නොකළහොත් එම ඓතිහාසික ගොඩනැඟිලි දෙකම ජාතියට අහිමිවනු ඇති බවද ජනාධිපති ලේකම්වරයා වැඩිදුරටත් දැනුම් දී තිබේ.\n\nශිරෝමි අබයසිංහ උපාලි කරුණාරත්න",
       "URL": "https://www.dinamina.lk/2023/09/07/breaking-news/20142/%e0%b6%bb%e0%b7%8f%e0%b6%a2%e0%b6%9a%e0%b7%93%e0%b6%ba-%e0%b6%b8%e0%b6%9f%e0%b7%94%e0%b6%bd%e0%b7%8a-%e0%b6%b8%e0%b6%a9%e0%b7%94%e0%b7%80-%e0%b7%83%e0%b7%84-%e0%b6%b6%e0%b7%92%e0%b7%83%e0%b7%9d/",
       "Category": "local",
       "Parent URL": "https://www.dinamina.lk/category/local//page/141/"
}