{
       "Source": "dinamina",
       "Timestamp": "October 6, 2023 3:40 pm",
       "Headline": "කුම්බිච්චන්කුලම වැවේ මත්ස්‍යයින් විශාල ලෙස ජීවිතක්ෂයට",
       "News Content": "කිසියම් රෝගී තත්ත්වයක් හේතුවෙන් අනුරාධපුර කුම්බිච්චන්කුලම වැවේ මත්ස්‍යයන් ලක්ෂ ගණනක් මියයාමේ සිද්ධිය සම්බන්ධයෙන් ජලජීවී වගා සංවර්ධන අධිකාරිය සහ අනුරාධපුර මහ නගර සභාව එකාබද්ධව විමර්ශනයක් ආරම්භ කොට ඇත.\n\nඑම වැවේ සිටින තෙප්පිලි කොරලි සහ තිලාපි වර්ගයේ මත්ස්‍යයන් මෙන්ම ඉස්සන් මෙසේ මියගොස් ඇත.\n\nමේ අතර  මරණාසන්නව  හුස්ම ගනිමින් දිය මත පාවෙමින් සිටින මත්ස්‍යයන් ඇතැම් පුද්ගලයන් අල්ලා ආහාරයට ගැනීමට රැගෙන යන අයුරු දක්නට ලැබිණි.\n\nමේ  අතර තවත් සමහර පුද්ගලයන් මරණාසන්නව හුස්ම ගනිමින් සිටින මත්ස්‍යයන් අල්ලාගෙන ගොස් අනුරාධපුර නගරයේ ඇතැම් වැව් වලට සහ මල්වතුඔයට මුදාහැරීම හේතුවෙන් එම ජලාශ වල සිටින මත්ස්‍යයන්ගේ ජීවිත අවදානමට ලක්ව ඇති බව අනුරාධපුර නගරවාසීහු පවසති.\n\nමේ පිළිබඳව අනුරාධපුර නාගරික කොමසාරිස් රුවන් විජේසිංහ මහතාගෙන් කළ විමසීමකදී කියා සිටියේ කුම්බිච්චන්කුලම වැවේ දියෙහි ඇල්ගී තත්ත්වයක් වර්ධනය වීමෙන් මෙලෙස මත්ස්‍යයන් මියයාමට හේතුවී ඇති බවට සැක කරන බවයි.\n\nමේ සම්බන්ධයෙන් ව්මර්ශනයක් සිදු කරන ලෙසට  උතුරුමැද පළාත් ජලජීවී වගා සංවර්ධන අධිකාරියට දැනුම්වත් කළ බවද හෙතෙම කීවේය.\n\nමේ අතර මත්ස්‍යයන් මියයාමට හේතුව සොයා බැලීමට කුම්බිච්චන්කුලම වැවේ ජල සාම්පල් කීපයක් අනුරාධපුර මහනගර සභාවේ සෞඛ්‍යය අංශය මගින් ලබා ගෙන පරීක්ෂා කිරීම සදහා ජාතික ජල සම්පාදන හා ජලාපවහන මණ්ඩලය වෙත යොමු කිරීමට පියවර ගෙන ඇති  බවත් නාගරික කොමසාරිස් රුවන් විජේසිංහ මහතා වැඩිදුරටත් පැවැසීය.\n\n",
       "URL": "https://www.dinamina.lk/2023/10/06/local/28670/%e0%b6%9a%e0%b7%94%e0%b6%b8%e0%b7%8a%e0%b6%b6%e0%b7%92%e0%b6%a0%e0%b7%8a%e0%b6%a0%e0%b6%b1%e0%b7%8a%e0%b6%9a%e0%b7%94%e0%b6%bd%e0%b6%b8-%e0%b7%80%e0%b7%90%e0%b7%80%e0%b7%9a-%e0%b6%b8%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/23/"
}