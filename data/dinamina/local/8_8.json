{
       "Source": "dinamina",
       "Timestamp": "October 11, 2023 1:00 am",
       "Headline": "නෙල්ලි පැළ 28,000ක් සිටුවීමේ ව්‍යාපෘතියක්",
       "News Content": "නෙල්ලි පැළ 28,000ක් දිවයින පුරා තෝරාගත් ස්ථානයන්හි සිටුවීමේ ව්‍යාපෘතියක් පරිසර අමාත්‍යාංශය සහ මධ්‍යම පරිසර අධිකාරිය එක්ව ක්‍රියාත්මක කර ඇත.\n\nමේ අනුව, එක් දිස්ත්‍රික්කයකට පැළ 1,000 බැගින් දිස්ත්‍රික්ක 25ට පැළ 25,000ක් සිටුවීමට අවශ්‍ය කටයුතු සූදානම් කර ඇති අතර ඉතිරි පැළ 3,000 මධ්‍යම පරිසර අධිකාරියේ මැදිහත්වීම මත කැලණි ගං ද්‍රෝණියේ තෝරාගත් ස්ථානයන්හි සිටුවීමට සැලසුම් කර තිබේ.\n\nකෝප් 28 සමුළුවට සමගාමීව පරිසර ඇමැති ඉංජිනේරු නසීර් අහමඩ් මහතාගේ යෝජනාවකට අනුව පැළ 28,000ක් සිටුවීමට කටයුතු යොදමින් සිටි අවස්ථාවේ කොටපොළ අමරකිත්ති හිමියන් විසින් නෙල්ලි ගස් සිටුවීමේ වැදගත්කම පිළිබඳ ව්‍යාපෘති යෝජනාවක් පරිසර අමාත්‍යවරයා වෙත ඉදිරිපත් කරනු ලැබ තිබුණි.\n\nඑහි ප්‍රතිඵලයක් ලෙස මේ යෝජනා ද්විත්වයම සුසංයෝග කරමින් නෙල්ලි පැළ 28,000ක් සිටුවීමේ මේ ව්‍යාපෘතිය ආරම්භ කරන ලදී.\n\nදේශගුණ විපර්යාස මඟින් ඇතිවන අහිතකර බලපෑම් අවම කිරීමට ගත හැකි පියවරක් ලෙස සහ කාබන් අවම කිරීම සඳහා ගත හැකි පියවරක් ලෙස වන වැස්ම (වන ගහනය) වැඩිකිරීම ව්‍යාපෘතියේ අරමුණු වේ.\n\nආයුර්වේදයට අනුව බොහෝ රෝග සමනය සඳහා භාවිත වන ඖෂධයක් සහ පලතුරක් ලෙස නෙල්ලි ශාකය ඉතා වටිනා ඖෂධීය ශාකයක් වීම හේතුවෙන් මේ ව්‍යාපෘතියේ දී සිටුවීම සඳහා නෙල්ලි ශාක තෝරා ගන්නා ලදී. ව්‍යාපෘතියේ සමාරම්භය කොටපොළ අමරකිත්ති හිමි, පරිසර ඇමැති ඉංජිනේරු නසීර් අහමඩ්, ශ්‍රී ලංකාවේ ඊජිප්තු තානාපති මොස්ලෙෂ් (Moselesh) මහතා, ශ්‍රී ලංකාවේ පිහිටි එක්සත් අරාබි එමීර් රාජ්‍යයේ තානාපති කාර්යාලයේ රශෙඩ් අල් මසරෝයි (Rashed Al Mazaroouei), මධ්‍යම පරිසර අධිකාරියේ සභාපති සුපුන් එස්. පතිරගේ, මධ්‍යම පරිසර අධිකාරියේ අධ්‍යක්ෂ ජනරාල් පී. බී. හේමන්ත ජයසිංහ, කොළඹ රාජකීය විද්‍යාලයේ විදුහල්පති තිලක් වත්තුහේවා සහ ටීජේ ලංකා සමූහයේ ප්‍රධාන විධායක නිලධාරී පුබුදු ද සිල්වා මහත්වරුන් සහ සම්භාවනීය අමුත්තන්ගේ ප්‍රධානත්වයෙන් පසුගියදා (26) පැවැත්විණි.\n\nමෙදින සම්භාවනීය අමුත්තන් විසින් නෙල්ලි පැළ දහයක් කොළඹ රාජකීය විද්‍යාල පරිශ්‍රයේ රෝපණය කරන ලදී. මේ අවස්ථාවට නිලධාරීහු සහ පාසල් සිසු දරුවෝද සහභාගි වූහ. නෙල්ලි පැළ 28,000ක් සිටුවීමේ මේ ව්‍යාපෘතියට රාජ්‍ය සහ පෞද්ගලික ආයතනයන්හි සහයෝගය සහ සහභාගීත්වය ලබා ගැනීමට කටයුතු යොදා ඇති අතර, ටීජේ සමූහයේ දීර්ඝ කාලීන පරිසර දැක්ම වන “අභිවර 2023” වැඩසටහනට සමගාමීව ටීජේ ලංකා සමූහය මේ ව්‍යාපෘති සඳහා ප්‍රධාන අනුග්‍රාහක දායකත්වය සපයයි. ව්‍යාපෘතියේ සංවිධාන කටයුතු සහ මෙහෙයවීම සිදුකරන්නේ පරිසර අමාත්‍යාංශය සහ මධ්‍යම පරිසර අධිකාරිය විසිනි.",
       "URL": "https://www.dinamina.lk/2023/10/11/local/29566/%e0%b6%b1%e0%b7%99%e0%b6%bd%e0%b7%8a%e0%b6%bd%e0%b7%92-%e0%b6%b4%e0%b7%90%e0%b7%85-28000%e0%b6%9a%e0%b7%8a-%e0%b7%83%e0%b7%92%e0%b6%a7%e0%b7%94%e0%b7%80%e0%b7%93%e0%b6%b8%e0%b7%9a-%e0%b7%80/",
       "Category": "local",
       "Parent URL": "https://www.dinamina.lk/category/local//page/8/"
}