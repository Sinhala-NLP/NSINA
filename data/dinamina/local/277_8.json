{
       "Source": "dinamina",
       "Timestamp": "August 7, 2023 5:10 am",
       "Headline": "අධිවේගයේ කඩවත-ගාල්ල ලංගම බසයේ 51කට හොර ටිකට් දීලා  කොන්දොස්තරවරුන් දෙදෙනා සහ රියැදුරු රිමාන්ඩ්",
       "News Content": "දක්ෂිණ අධිවේගී මාර්ගයේ කඩවත සහ ගාල්ල අතර ධාවනය වූ ලංකා ගමනාගමන මණ්ඩලයට අයත් බස් රථයක ගමන් ගත් මඟීන් පනස් එක් දෙනකුට එහි කොන්දොස්තරවරුන් ව්‍යාජ ටිකට් පත් නිකුත් කර ඇති බව එම මණ්ඩලයේ විශේෂ වැටලීම් ඒකකයේ නිලධාරින් හදිසියේ කළ වැටලීමකදී සොයා ගෙන තිබේ. එම නිලධාරීන් විසින් බස් රථයේ කොන්දොස්තරවරුන් දෙදෙනා සහ රියැදුරු අල්ලා කඩවත පොලිසියට භාර දී ඇති අතර සැකකරුවන් මහර අධිකරණයට ඉදිරිපත් කිරීමෙන් පසු අද (07) දක්වා රක්ෂිත බන්ධනාගාරගත කළ බව කඩවත පොලිස් ස්ථානාධිපති ප්‍රධාන පොලිස් පරීක්ෂක හෙට්ටිආරච්චි මහතා ප්‍රකාශ කළේය.\n\nකඩවත සහ ගාල්ල අතර එක් ගමන්වාරයක් සඳහා එක් අයකුට ගාස්තුව රුපියල් 950ක් වන අතර මේ අනුව රුපියල් 48,450ක මුදලක් මොවුන් වංචා කර තිබේ.\n\nගාල්ල සිට කඩවතට පැමිණි මෙම බස් රථය නැවත කඩවත සිට ගාල්ල බලා ධාවනය වීමට සූදානම් වූ අවස්ථාවේදී ලංගම වැටලීම් අංශය විසින් ප්‍රවේශපත්‍ර පරීක්ෂා කර තිබේ. එහිදී මෙම ප්‍රවේශපත්‍ර වංචාව අනාවරණය වී ඇති බව පොලිසිය කියයි. ඒ අනුව මෙම වංචාවට සම්බන්ධ තිදෙනාව ලංගමය විසින් පොලිසියට භාරදුන් බවත් පැමිණිල්ලක් සටහන්කර ගැනීමෙන් අනතුරුව අත්අඩංගුවට ගත් බවත් පොලිස් ස්ථානාධිපතිවරයා කීය.\n\nමේ සම්බන්ධයෙන් ‘දිනමිණ‘ කළ විමසීමකදී ගමනාගමන මණ්ඩලයේ සභාපති ලලිත් ද අල්විස් මහතා පැවසුවේ මේ සිද්ධිය සම්බන්ධයෙන් මණ්ඩලය මඟින් අභ්‍යන්තර පරීක්ෂණයක් ආරම්භ කර ඇති බවයි.\n\nදක්ෂිණ අධිවේගී මාර්ගයේ ධාවනය වන ලංගම බස් රථවල මෙවැනි මුදල් ගසා කෑමේ සිද්ධීන් වරින් වර වාර්තා වීම හේතුවෙන් ප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතාගේ නියෝග පරිදි ගමනාගමන මණ්ඩලයේ සභාපතිවරයා විසින් අපරාධ පරීක්ෂණ දෙපාර්තමේන්තුවට පැමිණිලි කර තිබෙන අතර මේ වන විට ඒ සම්බන්ධව පරීක්ෂණ කටයුතු ක්‍රියාත්මකය.\n\nදක්ෂිණ අධිවේගී මාර්ගයේ ලංගම බස් රථ ධාවනය වන්නේ කොන්දොස්තරවරු නොමැතිවය. ගමන් ආරම්භක ස්ථානයේදී කොන්දොස්තරවරුන් විසින් මුදල් ලබාගෙන ප්‍රවේශපත්‍ර නිකුත් කරන බව ලංගමය සඳහන් කරයි. මේ හේතුව නිසා අධිවේගී මාර්ගයේ බස් රථ ධාවනය කිරීමෙන් ලංගමයේ දෛනික ආදායම රුපියල් ලක්ෂ 05කට වැඩියෙන් ඉහළ ගියත් සොරකම් සිදුවන බව පෙනී ගිය බැවින් ප්‍රවාහන මහා මාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන මහතා ලංගම බලධාරීන්ට නියෝග කර තිබුණේ ඒ සම්බන්ධයෙන් විධිමත් සොයා බැලීමක් කරන ලෙසය.\n\nඑ් අනුව කළ සොයා බැලීමකදී පෙනී ගොස් ඇත්තේ ව්‍යාජ ප්‍රවේශපත්‍ර මගීන්ට නිකුත්කරමින් ලංගමයට ලැබිය යුතු ආදායමක් සංවිධානාත්මකව වෙනත් පිරිසක් විසින් ලබාගන්නා බවය.\n\nඒ අනුව ඇඹිලිපිටියේ සිට මාකුඹුර දක්වා ධාවනය වන අධිවේගයේ බස් රථයක් ක්ෂණික පරීක්ෂාවකට ලක්කළ විට ගමන් ආරම්භයේදී නිකුත් කළ ටිකට්පත් 24න් 17ක්ම ව්‍යාජ ඒවා බව පසුගියදා අනාවරණය වී තිබුණි. එහි බස් ගාස්තුව රුපියල් 1,035ක් වන අතර එම ගමන් වාරයේදී පමණක් සොරකම්කර ඇති මුදල රුපියල් 17,770කි.\n\nමේ තත්ත්වය මත අමාත්‍ය ආචාර්ය බන්දුල ගුණවර්ධන මහතා මේ සම්බන්ධයෙන් අපරාධ පරීක්ෂණ දෙපාර්තමේන්තුවට පැමිණිලි කර විමර්ශනයක් ආරම්භ කරන ලෙස ලංගම සභාපතිවරයාට දැනුම්දී තිබී ඇත.\n\nඒ අනුව දක්ෂිණ අධිවේගී මාර්ගයේ ධාවනය වන සියලුම ලංගම බස් රථවල ආදායම් සම්බන්ධයෙන් අපරාධ පරික්ෂණ දෙපාර්තතමේන්තුව විසින් විමර්ශනයක් මේ වන විට ආරම්භ කර තිබේ.\n\nගයාන් කුමාර වීරසිංහ, සුභාෂිණි සේනානායක",
       "URL": "https://www.dinamina.lk/2023/08/07/local/12233/%e0%b6%85%e0%b6%b0%e0%b7%92%e0%b7%80%e0%b7%9a%e0%b6%9c%e0%b6%ba%e0%b7%9a-%e0%b6%9a%e0%b6%a9%e0%b7%80%e0%b6%ad-%e0%b6%9c%e0%b7%8f%e0%b6%bd%e0%b7%8a%e0%b6%bd-%e0%b6%bd%e0%b6%82%e0%b6%9c%e0%b6%b8/",
       "Category": "local",
       "Parent URL": "https://www.dinamina.lk/category/local//page/277/"
}