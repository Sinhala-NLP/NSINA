{
       "Source": "dinamina",
       "Timestamp": "October 10, 2023 9:16 am",
       "Headline": "අපරාධකරුවෙකු ලෙස පෙනී සිට කප්පම් ගැනීමට ගිය පුද්ගලයෙක් කටුනායක දී කොටුවෙයි",
       "News Content": "ශ්‍රී ලංකාවේ ප්‍රචලිත  , විදේශගත සංවිධානාත්මක අපරාධ කල්ලි නායකයන්ගේ නම සදහන් කරමින් , දුරකථන ඇමතුම් මගින් කටුනායක ප්‍රදේශයේ ප්‍රකට ව්‍යාපාරිකයන්ට මරණීය තර්ජනය එල්ල කර , කප්පම් මුදල් ලබා ගැනීමට තැත් කළ පුද්ගලයෙකු ඊයේ (09) දින රාත්‍රී කටුනායක පොලිසියේ අපරාධ විමර්ශන අංශයේ නිලධාරීන් පිරිසක් විසින් අත් අඩංගුවට ගෙන තිබේ .\n\nමොහු ශ්‍රී ලංකා යුධ හමුදාවේ සෙබලෙකු ලෙස කළක් සේවය කළ මාතර , තිහගොඩ , බටුවිට ප්‍රදේශයේ පදිංචි 42 හැවිරිදි එක් දරු පියෙකි .\n\nමොහු කටුනායක නිදහස් වෙළෙඳ කළාපය අවට තාවකාලික නේවාසිකාගාරයක තාවකාලිකව නවාතැන් ගෙන කුළී රැකියා වල නිරතව සිට තිබේ .\n\nකටුනායක ප්‍රදේශයේ ව්‍යාපාරිකයන්ගෙන් මේ පිළිබඳව ලැබී තිබූ පැමිණිළි මත මොහු ඇවරිවත්ත නගරයේ ගැවසෙමින් සිටියදී කටුනායක පොලිසියේ අපරාධ විමර්ශන අංශයේ නිලධාරීන් පිරිසක් විසින් අත් අඩංගුවට ගෙන තිබේ .\n\nඉන්පසුව සිදු කළ මූලික විමර්ශන වලදී මොහු එවැනි විදේශගත සංවිධානාත්මක අපරාධ කල්ලි වල සාමාජිකයෙකු නොවන බවට කරුණු අනාවරණය වී තිබූ අතර තමන් ජනප්‍රිය ගුවන් විදුලි නාලිකාවක අපරාධ හෙළිදරව් කරන වැඩසටහනක් ශ්‍රවණය කිරීමෙන් පසුව මෙසේ කිරීමට තමන් පෙළඹුණු බව පොලිසිය හමුවේ ප්‍රකාශ කර තිබේ .\n\nමොහු සමග මෙසේ ව්‍යාපාරිකයන්ට මරණීය තර්ජන එල්ල කළ ජංගම දුරකථනය සහ සිම් කාඩ් පත ද පොලිසිය විසින් අත් අඩංගුවට ගෙන තිබේ .\n\n",
       "URL": "https://www.dinamina.lk/2023/10/10/breaking-news/29403/%e0%b6%85%e0%b6%b4%e0%b6%bb%e0%b7%8f%e0%b6%b0%e0%b6%9a%e0%b6%bb%e0%b7%94%e0%b7%80%e0%b7%99%e0%b6%9a%e0%b7%94-%e0%b6%bd%e0%b7%99%e0%b7%83-%e0%b6%b4%e0%b7%99%e0%b6%b1%e0%b7%93-%e0%b7%83%e0%b7%92/",
       "Category": "local",
       "Parent URL": "https://www.dinamina.lk/category/local//page/11/"
}