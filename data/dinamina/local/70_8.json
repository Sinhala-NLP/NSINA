{
       "Source": "dinamina",
       "Timestamp": "September 26, 2023 12:26 am",
       "Headline": "විනිසුරුවරියගේ ආරක්ෂකයා බීමතින් අරක්කු ප්‍රවාහනය කරලා",
       "News Content": "අධිකරණ විනිසුරුවරියකගේ පුද්ගලික ආරක්ෂකයකු ලෙස යොදවා සිටි පොලිස් නිලධාරියකු නීති විරෝධි මත්පැන් බෝතල් 21ක් යතුරුපැදියක් මඟින් බීමතින් ප්‍රවාහනය කරමින් සිටියදී අලව්ව පොලිස් නිලධාරීන්ට පෙරේදා (24) රාත්‍රියේ හසු වී තිබේ. වරකාපොල පොලිස් ස්ථානයට අනුයුක්තව සේවයේ නිරත මෙම පොලිස් නිලධාරියා කොස්තාපල්වරයෙකි. ඔහු සතුව තිබී රාජකාරි පිස්තෝලයද හමුවී ඇත.\n\nඅපරාධ මර්දන කටයුතු සඳහා අලව්ව පොලිසිය විසින් යොදවා තිබුණු ක්ෂණික මාර්ග බාධකයකදී මෙම නිලධාරියා ගමන් කළ යතුරුපැදිය පරීක්ෂාවට ලක්කිරීමේදී මෙම නීති විරෝධී මත්පැන් බෝතල් 21 හමුවී ඇත්තේ පොලිතින් පැකට්වල අසුරා තිබියදීය. ඔහු ගමන්කරමින් සිට ඇත්තේ වරකාපොල දෙසටය.\n\nමෙම පොලිස් නිලධාරියා කුරුණෑගල කුඩාගල්ගමුව ප්‍රදේශයේ පදිංචිකරුවෙක් බව උසස් පොලිස් නිලධාරියෙක් පැවසීය. මෙම නීති විරෝධී මත්පැන් ඔහු විසින් පෙරා බෙදා හරින්නේද? නැතිනම් වෙනත් අයෙක් විසින් බෙදා හැරීමට ඔහුට ලබාදෙන්නේද? යන්න පිළිබඳ අලව්ව පොලිසිය විමර්ශන පවත්වයි.\n\nමෙම නිලධාරියාගේ වැඩ තහනම් කිරීමට ඊයේ (25) සබරගමුව පොලිස් බලධාරීන් විසින් පියවර ගැනිණි. ඔහුව අධිකරණයට ද ඊයේ ඉදිරිපත් කිරීමට නියමිතව තිබුණි.\nගයාන් කුමාර වීරසිංහ",
       "URL": "https://www.dinamina.lk/2023/09/26/local/25471/%e0%b7%80%e0%b7%92%e0%b6%b1%e0%b7%92%e0%b7%83%e0%b7%94%e0%b6%bb%e0%b7%94%e0%b7%80%e0%b6%bb%e0%b7%92%e0%b6%ba%e0%b6%9c%e0%b7%9a-%e0%b6%86%e0%b6%bb%e0%b6%9a%e0%b7%8a%e0%b7%82%e0%b6%9a%e0%b6%ba%e0%b7%8f/",
       "Category": "local",
       "Parent URL": "https://www.dinamina.lk/category/local//page/70/"
}