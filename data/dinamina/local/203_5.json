{
       "Source": "dinamina",
       "Timestamp": "August 23, 2023 1:00 am",
       "Headline": "වෙලේ අනාරක්ෂිත ළිඳේ දිය නෑමට ගිය සාමණේර හිමි ළිං පතුලේ සැඟවෙයි",
       "News Content": "පිරිවෙන් භූමියේ පිහිටි අඩි දහයක් ගැඹුරු අනාරක්ෂිත ළිඳේ දිය නෑමට ගිය සාමණේර හිමිනමක් ළිඳට වැටී මිය ගිය ශෝචනීය පුවතක් මීගහවත්ත පොලිසියෙන් වාර්තා වෙයි.\n\nදෙල්ගොඩ නාරංවල මීගහවත්ත ශ්‍රී සුමනකීර්ති මහපිරිවෙනේ අධ්‍යාපනය හදාරමින් සිටි 12 හැවිරිදි දංකොටුවේ අරියදේව නමැති සාමණේර හිමි මෙලෙස මිය ගොස් තිබේ.\n\nමේ පිරිවෙනේ ශිෂ්‍ය භික්ෂූන් වහන්සේලා 85 නමක් වැඩ වසමින් පිරිවෙන් අධ්‍යාපනය ලබන අතර පෙරේදා (21) එම ශිෂ්‍ය භික්ෂූන් වහන්සේලාගේ නිවාඩු දිනය බැවින් උන්වහන්සේලා එදින විවේකයෙන් ගත කර ඇත. අපවත් වූ පොඩි හාමුදුරුවන් වහන්සේ දිය නෑමට සවස් යාමයේ තනිව ළිඳට ගිය අවස්ථාවේදී උන්වහන්සේගේ පය ලිස්සා ළිඳට වැටී මේ අවාසනාවන්ත ඉරණමට ගොදුරුවන්නට ඇතැයි පොලිසිය කළ මූලික පරීක්ෂණවලින් අනුමාන කර ඇත.\n\nපිරුවෙන් භූමියට යාව වෙල අද්දර පිහිටි මේ ළිඳ අඩි දහයක් ගැඹුරු බවත් ඒ අවස්ථාව වන විට අඩි හයක පමණ වතුර පිරී තිබී ඇති බවත් පොලිසිය කළ විශේෂ විමර්ශනයේදී අනාවරණය වී තිබේ.\n\nළිඳෙන් වතුර ගැනීමට මඳක් පහතට නැමීමට සිදු වන අතර ළිඳට පැති බැමි හා බොලොක්කයක් යොදා නොතිබූ අනාරක්ෂිත ළිඳක් යැයි විමර්ශන කළ මීගහවත්ත පොලිසියේ නිලධාරියෙක් පැවසීය.\n\nපෙරේදා (21) සවස 5.00ට පමණ පිරි‍ෙවන් නේවාසික තවත් ශිෂ්‍ය භික්ෂූන් වහන්සේ නමක් ගිහි පුද්ගලයකු ද සමඟ දිය නෑමට ළිඳට ගොස් ඇති අතර, දිය මත පාවෙමින් තිබූ පොඩි හාමුදුරුවන්ගේ සිරුර ඔවුන් දැක ඇත.\n\nඅනතුරුව අනෙකුත් ස්වාමීන් වහන්සේලාව ද දැනුම්වත් කිරීමෙන් පසු ස්වාමීන් වහන්සේ නමක් සහ ගිහි පුද්ගලයකු ද සමඟ කඩිනමින් ළිඳට බැස ළිං දිය මත පාවෙමින් තිබූ සාමණේර හිමියන් ගොඩට ගෙන ඇති අතර, උන්වහන්සේ ඒ වන විට ද අපවත්ව සිට ඇත.\n\nසිද්ධිය පිළිබඳව ස්වාමීන් වහන්සේලා මීගහවත්ත පොලිසිය දැනුම්වත් කිරීමෙන් පසු එම ස්ථානයට පැමිණි පොලිස් නිලධාරීන් පරීක්ෂණ කිරීමෙන් අනතුරුව මහර මහේස්ත්‍රාත්වරයා එහි පැමිණ මූලික මරණ පරීක්ෂණය සිදු කර පශ්චාත් මරණ පරීක්ෂණය කිරීම සඳහා මෘත දේහය ගම්පහ මහ රෝහලට ගෙන යන ලෙස පොලිසියට උපදෙස් දී තිබේ.\n\nමේ පිරුවෙන් විහාරස්ථානයේ ශිෂ්‍ය භික්ෂූන් වහන්සේලා අසූපස් දෙනෙකු වැඩ වාසය කරන අතර එම පිරිසට පැන් පහස ලැබීම සඳහා අවශ්‍ය නළ ජලය කරාම ද සහිතව සවිකර ඇති අතර පවතින දැඩි උණුසුම හේතුවෙන් පොඩි හාමුදුරුවන් වෙලේ ළිඳට දිය නෑමට ගියා විය හැකියැයි පොලිසිය සැක කරයි.\n\nඅපවත් වූ සාමණේර හිමියන්ගේ පියා අනුරාධපුර ප්‍රදේශයේ අයකු වන අතර මව කිරිඳිවැල ප්‍රදේශයේ අයෙක් බව පොලිසිය පැවසීය.\n\nමීගහවත්ත පොලිසියේ ස්ථානාධිපති ප්‍රධාන පොලිස් පරීක්ෂක කේ. ඩබ්ලිව්. එන්. විජේතිලක මහතා සහ අපරාධ අංශයේ ස්ථානාධිපති මහේෂ් චින්තක මහත්වරුන් ඇතුළු නිලධාරීන් විසින් මේ සිද්ධිය සම්බන්ධයෙන් විමර්ශන සිදු කර ඇත. පශ්චාත් මරණ පරීක්ෂණය ඊයේ (22) සවස සිදු කිරීමට නියමිතව තිබුණි.",
       "URL": "https://www.dinamina.lk/2023/08/23/local/16495/%e0%b7%80%e0%b7%99%e0%b6%bd%e0%b7%9a-%e0%b6%85%e0%b6%b1%e0%b7%8f%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad-%e0%b7%85%e0%b7%92%e0%b6%b3%e0%b7%9a-%e0%b6%af%e0%b7%92%e0%b6%ba-%e0%b6%b1/",
       "Category": "local",
       "Parent URL": "https://www.dinamina.lk/category/local//page/203/"
}