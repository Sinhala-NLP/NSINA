{
       "Source": "dinamina",
       "Timestamp": "August 10, 2023 12:00 pm",
       "Headline": "ආයෝජකයින්ට ශ්‍රී ලංකාවේ ස්ථානගත වීමට හොඳම කාලය එළඹ තිබෙනවා",
       "News Content": "ශ්‍රී ලංකාව වේගවත් ආර්ථික ප්‍රකෘතියක් සහ තිරසාර, සමානාත්මතා වර්ධනයක් කරා ගමන් කිරීමට සූදානම් වන බැවින්, ශ්‍රී ලංකාවේ ආයෝජනය කිරීමෙන් ප්‍රතිලාභ ලබා ගැනීම සඳහා ආයෝජකයින්ට ස්ථානගත වීමට හොඳම කාලය මෙය බව මුදල් රාජ්‍ය අමාත්‍ය ශෙහාන් සේමසිංහ මහතා පවසයි.\n\nඔහු මේ බව පැවසුවේ, කොළඹ කොටස් වෙළෙඳපොළ විසින් ඉන්දීය කර්මාන්ත සම්මේලනය (CII) සහ කොටස් තැරැව්කාර සමාගම් සමඟ එක්ව සංවිධාන කරන ලද “Invest Sri Lanka”- ඉන්දියාවේ – චෙන්නායි සහ මුම්බායි හි ආයෝජක සංසදය ඊයේ(09) අමතමිනි.\n\nමෙය ශ්‍රී ලංකාවේ ආයෝජන අවස්ථා ප්‍රදර්ශනය කරමින් ශ්‍රී ලංකා කොටස් වෙළෙඳපොළට විදේශ ආයෝජන ප්‍රවර්ධනය කරන සංසද මාලාවකි.\n\nමෙම සංසදය අමතමින් රාජ්‍ය අමාත්‍යවරයා පෙන්වා දුන්නේ ආයෝජන දෘෂ්ටිකෝණයකින් ශ්‍රී ලංකාවේ ආකර්ෂණීය බව දිගු කලක් තිස්සේ පෙනෙන්නට තිබූ නමුත්, සාර්ව ආර්ථික අසමතුලිතතාවයන් නිසා එය අඩාල වී තිබූ බවයි.\n\nමෑත කාලීන ආර්ථික අර්බුදය, දිගු කලක් පුරා නොසලකා හරින ලද ප්‍රතිසංස්කරණ සඳහා උත්ප්‍රේරකයක් වී ඇති බවත්, මෑත කාලීන ප්‍රතිසංස්කරණ තුළ මෙම ආර්ථික දුර්වලතා අවසන් වෙමින් පවතින බවත් ඔහු පැවසීය.\n\n“දිගු කලක් තිස්සේ යටපත් වී තිබූ දැවැන්ත ආර්ථික ස්ථායිකරණ විභවය සපුරා ගැනීමට මෙම ආයෝජන ප්‍රවර්ධන අවස්ථාව මඟින් ශ්‍රී ලංකාවට අවස්ථාව සැලසෙන බව අපි විශ්වාස කරනවා. ආයෝජන අවස්ථා කළඹක් හරහා ආයෝජන ඉදිරි දර්ශනයකින් යුතු වන විශිෂ්ට අවස්ථාවක් මෙමඟින් නිර්මාණය කරනවා.\nශක්තිමත් ආයතනික සහ ව්‍යවස්ථාදායක ප්‍රතිසංස්කරණ මගින් අගුලු දමා ඇති උද්ධමනය තනි ඉලක්කම් මට්ටමට නැවත පැමිණෙන විට, පොලී අනුපාතවල අපේක්ෂිත පහත වැටීම කොටස් සහ ස්ථාවර ආදායම් වෙළෙඳපොලවල්දෙකෙහිම පැහැදිලි අවස්ථා නිර්මාණය කරන ආකාරය වර්තමාන ආර්ථික තත්වය තුළ අපට දැකගතහැකිව තිබෙනවා.\n\nඉදිරි කාලපරිච්ඡේදයේ ආර්ථික වර්ධනය අපේක්ෂාවෙන්, මෙරට ආයෝජන අවස්ථා තවදුරටත් දිරිමත් කිරීමට කටයුතු යොදා තිබෙනවා.\n\nශ්‍රී ලංකාව නිවැරදි මාවතට ප්‍රවිශ්ඨ වී තිබෙනවා මෙන්ම ශ්‍රී ලංකාවේ ආයෝජනය ට සුදුසුම කාලය මෙය බවට පෙන්වා දිය හැකියි..” රාජ්‍ය අමාත්‍යවරයා වැඩිදුරටත් පැවසීය.\n\nඑමෙන්ම මධ්‍ය කාලීන සිට දිගු කාලීන හා තිරසර වර්ධනයක් සඳහා මූලික වන වෙළෙඳපොළක පළමු වාසිය ලබා ගන්නා මෙන් රාජ්‍ය අමාත්‍යවරයා, ලොව පුරා ආයෝජකයන්ට මෙහිදී ආරාධනා කළේය.",
       "URL": "https://www.dinamina.lk/2023/08/10/breaking-news/13090/invest-sri-lanka/",
       "Category": "local",
       "Parent URL": "https://www.dinamina.lk/category/local//page/263/"
}