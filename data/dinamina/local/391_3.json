{
       "Source": "dinamina",
       "Timestamp": "July 12, 2023 1:00 am",
       "Headline": "මා බලයට ආවොත් නොගෙවූ බදු එක්ක කැසිනෝ බදුත් එකතු කරනවා",
       "News Content": "තමන්ට බලය දුන්නොත් මෙතෙක් නොගෙවූ බදු ද සමඟ වසරක් ඇතුළත කැසිනෝ බදු එකතු කරන බව එක්සත් ජනරජ පෙරමුණේ නායක, පාර්ලිමේන්තු මන්ත්‍රී පාඨලී චම්පික රණවක මහතා පැවැසීය. බදු නොගෙවූ අයට නිසි දඬුවම් දී දේපොළ පවරා ගැනීමට කටයුතු කරන බව ද හෙතෙම කීවේය.\n\nයක්කල රමාදී හෝටලයේ පැවැති එක්සත් ජනරජ පෙරමුණේ ගම්පහ දිස්ත්‍රික් සමුළුව අමතමින් මන්ත්‍රීවරයා මේ බව සඳහන් කළේය.\n\nරේගු, දේශීය ආදායම්, මෝටර් රථ ප්‍රවාහන, ඉඩම් රෙජිස්ට්‍රාර් කන්තෝරුව, හැඳුනුම්පත් අංශය, ප්‍රාදේශීය ලේකම් කාර්යාල සියල්ලෙහි දත්ත එකම වේදිකාවකට ගෙන එහි ආදායම් සාර්ථක ලෙස එකතු කර, ආදායම් එකතු කිරීමෙන් 190ට තිබෙන රට 10 දක්වා ගෙන එන බව ඒ මහතා කියා සිටියේය.\n\nමන්ත්‍රීවරයා වැඩිදුරටත් මෙසේ ද පැවැසීය.\n\nනාගරික සංවර්ධන අධිකාරියේ කොළඹ නගරයේ තඹ දොයිතුවක් බදු ගෙවන්නේ නැතුව ඉඩම් අක්කර ගණන් පාලනය කරපු, රටේ ප්‍රකෝටිපතියන්ගේ සල්ලි අපි අවුරුද්දෙන් අරගෙන පෙන්නුවා. රේගු දෙපාර්තමේන්තුව, දේශීය ආදායම් දෙපාර්තමේන්තුව විතරක් නෙමෙයි, ආයතන විස්සක් විතර තියෙනවා, මේ රටේ ඉතාමත්ම බලගතු ආයතන. ඒ දත්ත වේදිකාවකට ගෙනාව නම්, රේගු දෙපාර්තමේන්තුව, දේශීය ආදායම් දෙපාර්තමේන්තුව, මෝටර් රථ ප්‍රවාහන දෙපාර්තමේන්තුව, ඉඩම් රෙජිස්ට්‍රාර් කන්තෝරුව, හැඳුනුම්පත් අංශය, ප්‍රාදේශීය ලේකම්ලා මේ ඔක්කොම එක වේදිකාවකට ගෙනාවා නම්, කවුරුහරි, කොහෙන් හරි වංචා කරන්න ගියා නම්, ඒක අහුවෙනවා නේද? මේක හුදු දේශපාලකයන්ගේ විතරක් වැඩක් නෙමෙයි. මේක පැහැදිලිවම නිලධාරීන් ඇතුළු අනෙක් ජාවාරම්කාර ව්‍යාපාරික පන්තියක් එකට එකතු වෙලා කරගෙන යන වැඩපිළිවෙළක්. ඒක නවත්තලා අපි දත්ත වේදිකාවකට ආදායම් සියල්ලම ගන්නවා. අරගෙන රට අර 190 වැනි තැන ඉඳන් පළවැනි 10 දෙනා අතරට සාර්ථකව ආදායම එකතු කරන රටක් බවට අපි පරිවර්තනය කරනවා. ඒක තමයි මේ ප්‍රතිපත්ති ප්‍රකාශනය. අපි ඒක ඉගැන්නුවේ සමහර කයිය කාරයෝ වගේ නෙමෙයි. අපි හදපු හැම අමාත්‍යාංශයකම, අපි ආදායම වැඩි කරලා, ඒ ආයතන ලාභදායී කරලා, ඒ ආයතන ආර්ථික අතින් කාර්යක්ෂම කරලා, වැඩ පෙන්නලයි ඇවිල්ලා තියෙන්නේ.",
       "URL": "https://www.dinamina.lk/2023/07/12/local/5955/%e0%b6%b8%e0%b7%8f-%e0%b6%b6%e0%b6%bd%e0%b6%ba%e0%b6%a7-%e0%b6%86%e0%b7%80%e0%b7%9c%e0%b6%ad%e0%b7%8a-%e0%b6%b1%e0%b7%9c%e0%b6%9c%e0%b7%99%e0%b7%80%e0%b7%96-%e0%b6%b6%e0%b6%af%e0%b7%94-%e0%b6%91/",
       "Category": "local",
       "Parent URL": "https://www.dinamina.lk/category/local//page/391/"
}