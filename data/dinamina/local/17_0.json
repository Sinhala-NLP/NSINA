{
       "Source": "dinamina",
       "Timestamp": "October 9, 2023 1:00 am",
       "Headline": "STF ප්‍රහාරයෙන් මැරුණු ‘කොට සුපුන්’ තලංගම ජනක මරා ඇත්තේ ලක්ෂ 10ක කොන්ත්‍රාත්තුවකට",
       "News Content": "පාදුක්ක වග ප්‍රදේශයේ රීගල් ස්ටේස් ප්‍රදේශයේදී පොලිස් විශේෂ කාර්ය බළකාය සමඟ ගැටී වෙඩි ප්‍රහාරයකට ලක්ව මිය ගිය පාතාලයට සම්බන්ධ යුද හමුදා කමාන්ඩෝ බළකායෙන් පලා ආ සෙබළා පසුගිය අප්‍රේල් 25 වැනිදා තලංගමදී ජනක පුෂ්පකුමාර නමැති පොලී ව්‍යාපාරිකයාට වෙඩි තබා ඝාතනය කර ඇත්තේ රුපියල් ලක්ෂ දහයක කොන්ත්‍රාත්තුවකට අනුව බව විමර්ශනවලදී අනාවරණය වී ඇත.\n\nඑම මුදලෙන් ඔහුට ලැබී ඇත්තේ රුපියල් ලක්ෂ පහක් බව ද පොලිස් විශේෂ කාර්ය බළකා බුද්ධි අංශය කළ විමර්ශනයකදී හෙළි වී තිබේ. මේ කොන්ත්‍රාත්තුව අතුරුගිරියේ ගඩ්ඩා නමැති මත්කුඩු ජාවාරමේ නිරත පාතාල අපරාධකරු විසින් ලබා දී ඇති බව ද පෙනී ගොස් ඇත.\n\nජනක පුෂ්පකුමාර නමැත්තා අංගොඩ ලොක්කාගේ පාතාල කල්ලියේ ප්‍රබල සාමාජිකයකු වන බන්ටි නමැත්තාගේ ඥාතියෙකි. කළුතරදී බන්ධනාගාර බස් රථයකට ප්‍රහාරයක් එල්ල කර සමයං නමැති පාතාල අපරාධකරු ඇතුළු හත් දෙනකු ඝාතනය කිරීම සම්බන්ධයෙන් ටී 56 අවියක් සමඟ මුලින්ම අත්අඩංගුවට ගත්තේ බන්ටි නමැති අපරාධකරුය.\n\nමේ වන විට ඔහු සිටින්නේ විදෙස්ගතව බව සඳහන්ය. පසුගිය අගෝස්තු මස 25 වැනිදා ජනක පුෂ්පකුමාර නමැති බන්ටිගේ ඥාතියාට තලංගමදී යතුරුපැදියකින් පැමිණි දෙදෙනකු වෙඩි තබා පලා ගොස් තිබේ. මේ සම්බන්ධයෙන් විමර්ශන පැවැත්වූ පොලිස් විශේෂ කාර්ය බළකාය පසුගිය 07 වැනි දින වග ප්‍රදේශයේ රියල් ස්ටේස්හිදී වෙඩි හුවමාරුවක් සිදු කර ඇත.\n\nඑහිදී අගෝස්තු මස 25 වැනි දින තලංගම ප්‍රදේශයේදී ව්‍යාපාරිකයකුට වෙඩි තබා ඝාතනය කිරීමේ ප්‍ර‍ධාන වෙඩික්කරු වූ තලංගම ප්‍රදේශයේ පදිංචි වයස අවුරුදු 24ක් පමණ වන යුද හමුදාවේ කමාන්ඩෝ රෙජිමේතුවෙන් පැන ගිය පැල්පගේ සුපුන් ආකාශ් නොහොත් කොට සුපුන් සහ විශේෂ කාර්ය බළකාය නිලධාරීන් විසින් ඉහත ප්‍රදේශයේදී අත්අඩංගුවට ගැනීමට ගිය අවස්ථාවේ වෙඩික්කරු විසින් ටී 81 ස්වයංක්‍රිය අවියකින් විශේෂ කාර්ය බළකා නිලධාරීන් වෙත වෙඩි තබා ඇත. එහිදී විශේෂ කාර්ය බළකාය නිලධාරීන් විසින් එල්ල කරන ලද ප්‍රති වෙඩි ප්‍රහාර හේතුවෙන් සැකකරු තුවාල ලබා පාදුක්ක රෝහලට ඇතුළත් කිරීමෙන් අනතුරුව මිය ගොස් ඇත.\n\nසැකකරු රැඳී සිටි නිවස පරීක්ෂා කිරීමේදී 81 ස්වයංක්‍රීය අවියක්, ජීව අත්බෝම්බයක් සහ යතුරුපැදියක් සහ ව්‍යාජ අංක තහඩුවක් සොයාගෙන ඇත.\nපොලිස් විශේෂ කාර්ය බළකාය බුද්ධි කොට්ඨාසයේ නිලධාරීන්ට ලද තොරතුරකට අනුව විශේෂ කාර්ය බළකාය අණ දෙන නිලධාරී ජ්‍යෙෂ්ඨ නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි, අධ්‍යක්ෂ බුද්ධි පොලිස් අධිකාරී එම්. එම්. කේ. විජේසිංහ මහතාගේ මඟ පෙන්වීමෙන්, සහකාර පොලිස් අධිකාරී (බුද්ධි/විශේෂ මෙහෙයුම්/මත්ද්‍රව්‍ය නාශක හා සංවිධානාත්මක අපරාධ මර්දන) සාගර කුලසේකර මහතාගේ අධීක්ෂණය මත, බුද්ධි කොට්ඨාසයේ ස්ථානාධිපති ප්‍රධාන පොලිස් පරීක්ෂක නදීක සිල්වා මහතා ඇතුළු නිලධාරීන් කණ්ඩායමක් විසින් මේ මෙහෙයුම සිදු කර තිබිණි.\n\nගයාන් කුමාර වීරසිංහ, රක්ෂණ ශ්‍රියන්ත, මීගොඩ බී. කේ. කත්‍රිආරච්චි සහ\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/10/09/local/29064/stf-%e0%b6%b4%e0%b7%8a%e0%b6%bb%e0%b7%84%e0%b7%8f%e0%b6%bb%e0%b6%ba%e0%b7%99%e0%b6%b1%e0%b7%8a-%e0%b6%b8%e0%b7%90%e0%b6%bb%e0%b7%94%e0%b6%ab%e0%b7%94-%e0%b6%9a%e0%b7%9c%e0%b6%a7/",
       "Category": "local",
       "Parent URL": "https://www.dinamina.lk/category/local//page/17/"
}