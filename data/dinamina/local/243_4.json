{
       "Source": "dinamina",
       "Timestamp": "August 15, 2023 3:42 am",
       "Headline": "ව්‍යාපාරිකයාට පහර දී කාරය-සල්ලි කොල්ල කෑ තිදෙනා පැය 4න් අල්ලයි",
       "News Content": "ව්‍යාපාරිකයෙකු විසින් පදවාගෙන යමින් සිටි මෝටර් රථයක මඟ හරස්කර ව්‍යාපාරිකයාට පහරදී මෝටර් රථය සහ ඔහු සතුව තිබුණු මුදල් කොල්ලකා පලාගිය තිදෙනෙක් කොල්ලකෑ මෝටර් රථය ද සමඟ පැය කිහිපයක් ඇතුළත අත්අඩංගුවට ගැනීමට කිරිඳිවැල පොලිසිය සමත්ව ඇත.\n\nඅවිස්සාවේල්ලේ පදිංචි මෙම ව්‍යාපාරිකයා අවුරුදු 32ක් වයසැති අයෙකි. පොලිසිය පවසනුයේ මෙම ව්‍යාපාරිකයා පදවාගෙන යමින් සිටි මෝටර් රථය පස්සෙන් හඹා පැමිණි මෝටර් රථයක් බෝගහවත්ත හන්දිය ආසන්නයේදී එකවරම ඉස්සරකර ව්‍යාපාරිකයා ගමන් කරමින් සිටි මෝටර් රථයේ මඟ හරස්කර ඇති බවය.\n\nමඟ හරස්කළ මෝටර් රථයෙන් බැස ගත් දෙදෙනෙක් ව්‍යාපාරිකයා අසලට පැමිණ ඔහුට පහරදී මෝටර් රථය එහි කැබින් එකේ තිබුණු රුපියල් 190,000ක මුදලක්ද සමඟ පැහැරගෙන ගොස් ඇත්තේ ව්‍යාපාරිකයාව මෝටර් රථයෙන් එළියට ඇද දමාය.\n\nමෙම කොල්ලය සිදුව ඇත්තේ කිරිඳිවැල පොලිස් වසමේ රදාවාන මාර්ගයේදීය. සවස 1.30ට පමණ සිදුවූ මෙම කොල්ලය ගැන පොලිසියට වාර්තා වූ සැණින් විමර්ශන පවත්වා මෝටර් රථය සමඟ සැකකරුවන්ව සවස 6.00 වන විට අත්අඩංගුවට ගැනීමට පොලිසිය සමත්ව ඇත.\n\nඅත්අඩංගුවටගත් සැකකරුවන් හේනේගම හා රදාවානේ පදිංචිකරුවන් බව පොලිසිය කියයි.\nමේ සම්බන්ධයෙන් එම කොන්ත්‍රාත්කරුද අත්අඩංගුවට ගැනීමට විමර්ශන පැවැත්වෙන බව පොලිසිය කියයි.",
       "URL": "https://www.dinamina.lk/2023/08/15/local/14213/%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b7%92%e0%b6%9a%e0%b6%ba%e0%b7%8f%e0%b6%a7-%e0%b6%b4%e0%b7%84%e0%b6%bb-%e0%b6%af%e0%b7%93-%e0%b6%9a%e0%b7%8f%e0%b6%bb/",
       "Category": "local",
       "Parent URL": "https://www.dinamina.lk/category/local//page/243/"
}