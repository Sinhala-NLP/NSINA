{
       "Source": "dinamina",
       "Timestamp": "September 12, 2023 1:34 am",
       "Headline": "අනවසරව ශ්‍රී ලංකා මුහුදට  ඇතුළු වූ යාත්‍රා 185කට නිදහස",
       "News Content": "ශ්‍රී ලංකාවේ මුහුදු සීමාවන් උල්ලංඝනය කරමින් මෙරටට ඇතුළු වූ ඉන්දීය යාත්‍රා ඇතුළු යාත්‍රා 185ක් මානුෂීය පදනමක් යටතේ නිදහස් කිරීමට පියවර ගන්නා බව ධීවර අමාත්‍ය ඩග්ලස් දේවානන්දා මහතා පසුගියදා (10) පැවැසීය.\n\nජාත්‍යන්තර මුහුදේ ධීවර රැකියාවේ නිරත ශ්‍රී ලංකා ධීවර යාත්‍රා හිමියන්ගේ සංගමය අමාත්‍යවරයා හමු වූ අවස්ථාවේදී මේ බව ප්‍රකාශ කළ අතර, මේ මස අවසන් වන විට එම යාත්‍රා සියල්ලම නිදහස් කරන බවට ද පොරොන්දු වී තිබේ.\n\nවිදුලිය නැතිකම නිසා බෝට්ටුවේ සවිකර ඇති නිරීක්ෂණ උපකරණ ක්‍රියා විරහිත වන අවස්ථා ඇති අතර, එවැනි අවස්ථාවලදී මුහුදු සීමාවන් උල්ලංඝනය විය හැකි බව පිළිගෙන එම යාත්‍රා නිදහස් කරන බවත් මින් ඉදිරියටත් දිගින් දිගටම ශ්‍රී ලංකාවේ මුහුදු සීමාවන් වෙනත් රටවල යාත්‍රා විසින් ආක්‍රමණය කරන්නේ නම් එම යාත්‍රා සියල්ල රාජසන්තක කිරීමටත් එම යාත්‍රාවල සේවකයන්ට නීති මඟින් දැඩි දඬුවම් ලබා දීමටත් හැකි වන පරිදි නීති සංශෝධනය කරන බවත් අමාත්‍යවරයා මෙහිදී ප්‍රකාශ කොට තිබේ.\n\nජාත්‍යන්තර නීතිරීතිවලට අනුව එවැනි යාත්‍රාවලට එරෙහිව නීතිය ක්‍රියාත්මක නොකළහොත් බොහෝ රටවල් ශ්‍රී ලංකාව සම්බන්ධයෙන් වැරදි ආකල්පයක් ඇති කරගත හැකි බවද ඩග්ලස් දේවානන්දා අමාත්‍යවරයා ප්‍රකාශ කොට තිබේ.\n\nශ්‍රී ලංකාවේ සියලුම ගැඹුරු මුහුදේ ධීවර යාත්‍රා ජාත්‍යන්තර නීතියට අනුව VMS (VMS) ක්‍රමයන් ඔස්සේ නිරීක්ෂණය කිරීමේ කටයුතු වඩාත් පුළුල් කරන බවද අමාත්‍යවරයා මෙහිදී සඳහන් කොට ඇත.\n\nජාත්‍යන්තර මුහුදේ නීති විරෝධි ලෙස කටයුතු කරන යාත්‍රා ඉතා ස්වල්පයක් නිසා ශ්‍රී ලංකාවේ නාවික හා ධීවර කර්මාන්තය විනාශ වීමට ඉඩ තැබිය නොහැකි බවද අමාත්‍යවරයා මෙහිදී අවධාරණය කොට තිබේ.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/09/12/local/21370/%e0%b6%85%e0%b6%b1%e0%b7%80%e0%b7%83%e0%b6%bb%e0%b7%80-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%b8%e0%b7%94%e0%b7%84%e0%b7%94%e0%b6%af%e0%b6%a7/",
       "Category": "local",
       "Parent URL": "https://www.dinamina.lk/category/local//page/127/"
}