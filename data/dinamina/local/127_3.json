{
       "Source": "dinamina",
       "Timestamp": "September 12, 2023 2:56 am",
       "Headline": "වරාය සේවා ගැන  තොරතුරු ගන්න  වරාය විමසුම්  මධ්‍යස්ථානය ඇරේ",
       "News Content": "\n\nවරාය සේවා ගැන තොරතුරු ලබාදීමට සහ වරායේ ක්‍රියාදාම පිළිබඳ ජනතාව දැනුම්වත් කිරීමට “වරාය විමසුම් මධ්‍යස්ථානයÓ විවෘත කර තිබේ.\n\nගෝලීය කේන්ද්‍රීය වරායක් ලෙසත්, ජාත්‍යන්තර වෙළෙඳ හා නාවික මධ්‍යස්ථානයක් ලෙසත් අඛණ්ඩ මෙහෙයුම් ක්‍රියාවලියක කොළඹ වරාය නිරතව සිටින අතර, එසේ හෙයින් වරාය හා සම්බන්ධ වන දේශීය හා විදේශීය ගනුදෙනුකරුවන්ට වඩාත් පහසු වන අයුරින් වරාය සේවා ගැන තොරතුරු ලබාදීමටත් වරායේ ක්‍රියාදාම පිළිබඳ ජනතාව දැනුම්වත් කිරීමත් අරමුණු කර ගනිමින් “වරාය විමසුම් මධ්‍යස්ථානයÓ වරාය, නාවික හා ගුවන් සේවා ඇමැති නිමල් සිරිපාල ද සිල්වා මහතාගේ ප්‍රධානත්වයෙන් විවෘත කෙරිණි.\n\nඒ අනුව ඊයේ (11) සිට සතියේ සෑම දිනකම පෙරවරු 8.30 සිට පස්වරු 5.00 දක්වා 1984 දරන දුරකතනය ඔස්සේ තමාට වරායේ සේවා ලබා ගැනීමට අවශ්‍ය තොරතුරු ලබා ගැනීමේ හැකියාව හිමිවෙයි. විශේෂයෙන් ආනයන, අපනයනකරුවන් සහ නැව් භාණ්ඩ ඒජන්තවරුන් සඳහා මේ දුරකතන සේවාව විශාල පහසුවක් වන අතර, වෙළෙඳ නාවික හා වරාය ක්ෂේත්‍රය පිළිබඳව උනන්දුවක් දක්වන සහ තොරතුරු අවශ්‍ය ඕනෑම අයෙකුට මේ 1984 දුරකතන සේවාව පරිහරණය කළ හැකි බව ශ්‍රී ලංකා වරාය අධිකාරිය පවසයි.\n\nවැඩිදුර තොරතුරු අවශ්‍ය නම් කොළඹ 01, ලෝටස් පාරේ නො:15, කැනල් අංගණයේ පිහිටි Òවරාය විමසුම් මධ්‍යස්ථානයට” පැමිණ ලබාගත හැකිවන අතර,\n[email protected]\nවිද්‍යුත් තැපෑලට යොමු කිරීමෙන් ද ලබාගත හැකි බව අධිකාරිය අවධාරණය කරයි.\n\nමේ විමසුම් මධ්‍යස්ථානයේ දුරකතන සේවාව ආරම්භ කරමින් ඇමැති නිමල් සිරිපාල ද සිල්වා මහතා විසින් ප්‍රථම ඇමතුම ලබාගත් අතර, ඇමැතිවරයා මෙහිදී කියා සිටියේ මේ සේවාව ආරම්භ කිරීමෙන් ශ්‍රී ලංකා වරාය අධිකාරියේ සේවා කාර්යක්ෂම කිරීමට හැකිවන බවත්, කිසිම පාරිභෝගිකයකුට හෝ සේවාලාභීයකුට නිලධාරීන් මුහුණට මුහුණ හමු වී සාකච්ඡා කිරීමට අවශ්‍ය නොවන අතර ඒ තුළින් සිදුවන අක්‍රමිකතා අවම කිරීමට හැකියාව ලැබෙන බවත්ය.\n\nමේ දුරකතන සේවාව ජාත්‍යන්තර වරාය හා සමඟ ද ජාලගත වන බැවින් ඉතා කඩිනමින් වෙළෙඳ නාවික හා වරාය ක්ෂේත්‍රයේ නවතම තොරතුරු ලබා ගැනීමට ද අවස්ථාව උදාවන බවද ඇමැතිවරයා අවධාරණය කළේය. ශ්‍රී ලංකා වරාය අධිකාරියේ සභාපති කීත් බර්නාඩ්, කළමනාකාර අධ්‍යක්ෂ ප්‍රභාත් මලවිගේ මහත්වරුන් ඇතුළු නිලධාරීන් පිරිසක් මේ අවස්ථාවට සහභාගි වූහ.\n\nමහින්ද අලුත්ගෙදර",
       "URL": "https://www.dinamina.lk/2023/09/12/local/21397/%e0%b7%80%e0%b6%bb%e0%b7%8f%e0%b6%ba-%e0%b7%83%e0%b7%9a%e0%b7%80%e0%b7%8f-%e0%b6%9c%e0%b7%90%e0%b6%b1-%e0%b6%ad%e0%b7%9c%e0%b6%bb%e0%b6%ad%e0%b7%94%e0%b6%bb%e0%b7%94-%e0%b6%9c%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/127/"
}