{
       "Source": "dinamina",
       "Timestamp": "July 10, 2023 1:00 am",
       "Headline": "පැයට කිලෝමීටර 100ක වේගයෙන් යාල්දෙවිය ගමන් කරයි",
       "News Content": "ප්‍රතිසංස්කරණය කරන ලද අනුරාධපුර සිට වවුනියාව ඕමන්තේ දක්වා මාර්ගයේ පැයට කිලෝමීටර 100ක වේගයෙන් යාල්දේවී දුම්රිය ඊයේ (09) ධාවනය කෙරිණි.\n\nඉන්දීය ණය යෝජනා ක්‍රමය යටතේ මහව සිට ඕමන්ත දක්වා දුම්රිය මාර්ගයේ ප්‍රතිසංස්කරණ කටයුතු ඉන්දීය සමාගමක් මඟින් සිදු කරන ලදි. මෙම කාලය තුළ අනුරාධපුර සිට ඕමන්ත දක්වා ප්‍රතිසංස්කරණ කටයුතු අදියර දෙකකින් සිදු කරන ලද අතර වවුනියාවේ සිට අනුරාධපුරය දක්වා කිලෝමීටර 48ක දුම්රිය මාර්ගයක් ද වවුනියාවේ සිට ඕමන්ත දක්වා කිලෝමීටර 13ක දුම්රිය මාර්ගයක් ද ප්‍රතිසංස්කරණය කරන ලදි.\n\nමෙම සංවර්ධන ව්‍යාපෘතිය සඳහා ඩොලර් මිලියන 91.27ක් ආයෝජනය කර තිබිණි. මෙම සංවර්ධන ව්‍යාපෘතිය නිම වීමෙන් පසු එම දුම්රිය පැයට කිලෝමීටර 100ක වේගයෙන් ධාවනය කළ හැකි බව දන්වා සිටියේය. මේ අනුව යාල්දේවී දුම්රිය පැයට කිලෝමීටර 100ක වේගයකින් ගමන් කළේය.\n\nපෙරවරු 10.23ට අනුරාධපුර දුම්රිය ස්ථානයෙන් ගමන් ආරම්භ කළ යාල්දේවී පැයට කිලෝමීටර 80 සිට 100 දක්වා වේගයෙන් ඕමන්තය දෙසට ගමන් කර නැවතත් ඕමන්ත සිට අනුරාධපුරය දක්වා එම වේගයෙන්ම ගමන් කළේය. ගමන ආරම්භයේ සිට මැදවච්චි සහ වවුනියාව දුම්රිය ස්ථානවල පමණක් එය නතර වීය. දුම්රිය දෙපාර්තමේන්තු නිලධාරීහු ද එහි ගමන් කළහ.\n\nමේ අතර, දුම්රිය මාර්ගය ප්‍රතිසංස්කරණ කටයුතු හේතුවෙන් මාස 06කට වැඩි කාලයක් නතර වී තිබූ කන්කසන්තුරේ – කොළඹ දුම්රිය ගමනාගමන කටයුතු මේ මස 15 වැනිදා සිට යළි ආරම්භ කිරීමට බලාපොරොත්තු වන බව දුම්රිය දෙපාර්තමේන්තු නිලධාරීන් දන්වා සිටියේය.\n\nවවුනියාව විශේෂ",
       "URL": "https://www.dinamina.lk/2023/07/10/local/5314/%e0%b6%b4%e0%b7%90%e0%b6%ba%e0%b6%a7-%e0%b6%9a%e0%b7%92%e0%b6%bd%e0%b7%9d%e0%b6%b8%e0%b7%93%e0%b6%a7%e0%b6%bb-100%e0%b6%9a-%e0%b7%80%e0%b7%9a%e0%b6%9c%e0%b6%ba%e0%b7%99%e0%b6%b1%e0%b7%8a-%e0%b6%ba/",
       "Category": "local",
       "Parent URL": "https://www.dinamina.lk/category/local//page/400/"
}