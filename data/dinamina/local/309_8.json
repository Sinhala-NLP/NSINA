{
       "Source": "dinamina",
       "Timestamp": "July 31, 2023 1:15 am",
       "Headline": "අඳුපැලෑනෙ බින්දු ගිනිඅවියක් සහ හෙරොයින් සමඟ පොලිස් දැලේ",
       "News Content": "මනුෂ්‍ය ඝාතන, කොල්ලකෑම් සහ පහර දීම් සම්බන්ධ නඩු කිහිපයකට අවශ්‍යව සිටි අඳුපැලෑනෙ බින්දු නමැත්තා ගල්කටස් වර්ගයේ ගිනිඅවියක් සහ හෙරොයින් සමඟ පොලිස් විශේෂ කර්ය බළකායේ නිලධාරීන් පිරිසක් විසින් පෙරේදා (29) හුංගම, අඳුපැලෑන රන්න ප්‍රදේශයේදී අත්අඩංගුවට ගෙන තිබේ.\n\nපොලිස් විශේෂ කාර්ය බළකාය තංගල්ල කඳවුරේ නිලධාරීන්ට ලද තොරතුරකට අනුව විශේෂ කාර්ය බළකාය අණ දෙන නිලධාරී, නියෝජ්‍ය පොලිස්පති නීතිඥ වරුණ ජයසුන්දර මහතාගේ නියෝග හා උපදෙස් පරිදි හම්බන්තොට කලාපය භාර පොලිස් අධිකාරී නිශාන්ත සිල්වා මහතාගේ මෙහෙයවීම මත, සහකාර පොලිස් අධිකාරී සම්පත් මහතාගේ අධීක්ෂණයෙන් තංගල්ල කඳවුරේ අණ දෙන නිලධාරී ප්‍රධාන පොලිස් පරීක්ෂක ඩී. සී. එල්. මුණසිංහ ඇතුළු නිලධාරීන් කණ්ඩායමක් විසින් හුංගම පොලිස් වසමේ අඳුපැලෑන, රන්න ප්‍රදේශයේදී වැටලීමක් සිදු කර ඇත.\n\nඑහිදී බෝර 12 උණ්ඩ යෙදිය හැකි ගල්කටස් වර්ගයේ ගිනිඅවියක්, බෝර 12 උණ්ඩ 02 ක් හා හෙරොයින් ග්‍රෑම් 07 මිලි ග්‍රෑම් 690ක් සන්තකයේ තබාගෙන සිටි අඳුපැලෑනෙ බිංදු යන අන්වර්ථ නාමයෙන් හඳුන්වන සැකකරු අත්අඩංගුවට ගෙන තිබේ. සැකකරු රන්න අඳුපැලෑන ප්‍රදේශයේ පදිංචි වයස අවුරුදු 30ක පුද්ගලයෙකි. අත්අඩංගුවට ගෙන ඇති සැකකරු වැඩිදුර විමර්ශන කටයුතු සඳහා හුංගම පොලිස් ස්ථානයට භාර දී ඇත.\n\nමොහු පසුගිය 11 වැනි දින හම්බන්තොට පොලිස් වසමේදී වෙඩි තැබීමක් සිදු කර මනුෂ්‍ය ඝාතනයක් සිදු කිරීමට උත්සාහ කිරීම සහ කපාකොට මනුෂ්‍ය ඝාතනයක් සිදු කිරීමට තැත් කිරීම හේතුවෙන් හම්බන්තොට අපරාධ නඩුවකටත්, හක්මණ පොලිස් වසමේදී යතුරුපැදියකින් පැමිණි පුද්ගලයකුට පහර දී රුපියල් ලක්ෂ 38ක් වටිනා මුදල් හා රන් භාණ්ඩ කොල්ලකෑම හේතුවෙන් හක්මණ අපරාධ නඩුවකටත් අත්අඩංගුවට ගැනීමට සොයමින් සිටි පුද්ගලයකු බව පොලිසිය පවසයි.\n\nරක්ෂණ ශ්‍රියන්ත",
       "URL": "https://www.dinamina.lk/2023/07/31/local/10443/%e0%b6%85%e0%b6%b3%e0%b7%94%e0%b6%b4%e0%b7%90%e0%b6%bd%e0%b7%91%e0%b6%b1%e0%b7%99-%e0%b6%b6%e0%b7%92%e0%b6%b1%e0%b7%8a%e0%b6%af%e0%b7%94-%e0%b6%9c%e0%b7%92%e0%b6%b1%e0%b7%92%e0%b6%85%e0%b7%80%e0%b7%92/",
       "Category": "local",
       "Parent URL": "https://www.dinamina.lk/category/local//page/309/"
}