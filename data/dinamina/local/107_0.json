{
       "Source": "dinamina",
       "Timestamp": "September 16, 2023 1:11 am",
       "Headline": "යාප­නය දැරි­යගේ කපාදැමූ අත    රස පරී­ක්ෂ­කට යවන්න නියෝග",
       "News Content": "උණ රෝගයට ප්‍රතිකාර ලබා ගැනීමට යාපනය ශීක්ෂණ රෝහලට ගිය අවුරුදු 8ක දැරියගේ කපා දමන ලද අත වැඩිදුර පරීක්ෂණ සඳහා පොලීසිය මගින් රජයේ රස පරීක්ෂකවරයා වෙත යවන ලෙස යාපනය මහේස්ත්‍රාත්වරයා පෙරේද(14) නියෝග කර තිබේ.\n\nයාපනය රෝහලේ වෛද්‍යවරුන් ප්‍රකාශ කර ඇත්තේ එම දැරියගේ අත අහිමි වූයේ කැනියුලාවේ දෝෂයක් මත යැයි ප්‍රකාශ කර ඇති නිසා එම ප්‍රකාශය තහවුරු කරගැනීමට මහේස්ත්‍රාත්වරයා මේ නියෝගය ලබා දී තිබේ. මේ සම්බන්ධයෙන් තොරතුරු සොයා බැලීමට පත්කර සිටින කමිටු නිලධාරීන්ගේ හා පොලිස් වාර්තාවල ප්‍රගතිය ගැන මහේස්ත්‍රාත්වරයා පොලිසියෙන් කරුණු විමසූ අවස්ථාවේදී පොලිසිය ප්‍රකාශ කළේ එම වාර්තා මෙතෙක් ලැබී නැති බවයි. මේ හේතුව මත අදාළ නඩුව මේ මස 25 වැනිදාට කල් තැබූ මහේස්ත්‍රාත්වරයා එදිනට මේ සිද්ධියේ සියලු වාර්තා අධිකරණය හමුවට ඉදිරිපත් කරන ලෙස පොලිසියට නියෝග කළේය.\n\nදැරියගේ අත අහිමිවීමෙන් පසු යාපනය ශීක්ෂණ රෝහලෙන් එම පවුලේ උදවියට සාධාරණයක් ඉටු නොවීම නිසා දැරියගේ මවුපියන් හා ඥාතීන් එක්ව මේ නඩුව යාපනය පොලීසියේ සහාය මත යාපනය අධිකරණයේ ගොනුකර තිබේ.\n\nදැරිය ඇතුළත් කළ වාට්ටුවේ හෙදියගේ නොසැලකිල්ල මත මේ සිද්ධිය සිදු වී ඇති බව මුල්ම වරට අනාවරණය වූයේද එම හෙදියගේ විදෙස් ගමන් තහනම් කිරීමද සිදු වූයේ එම නඩුවේ තීන්දුවල ප්‍රතිඵලයක් වශයෙනි.\n\nමේ අතර සෞඛ්‍ය අමාත්‍යංශයේ උපදෙස් මත මේ සිද්ධිය ගැන කරුණු සොයා බලා වාර්තාවක් පිළියෙළ කිරීමට පත් කරන ලද විශේෂඥ වෛද්‍යවරුන් පස් දෙනකුගෙන් සමන්විත කමිටුව මේ වන විට යාපනයට පැමිණ විවිධ පාර්ශවයන් හමු වී තොරතුරු ලබා ගන්නා අතර එම පරීක්ෂණ කටයුතුද මෙතෙක් අවසන් වී නැත.",
       "URL": "https://www.dinamina.lk/2023/09/16/local/22651/%e0%b6%ba%e0%b7%8f%e0%b6%b4%e0%b6%b1%e0%b6%ba-%e0%b6%af%e0%b7%90%e0%b6%bb%e0%b7%92%e0%b6%ba%e0%b6%9c%e0%b7%9a-%e0%b6%9a%e0%b6%b4%e0%b7%8f-%e0%b6%af%e0%b7%90%e0%b6%b8%e0%b7%96-%e0%b6%85/",
       "Category": "local",
       "Parent URL": "https://www.dinamina.lk/category/local//page/107/"
}