{
       "Source": "dinamina",
       "Timestamp": "August 14, 2023 2:02 am",
       "Headline": "බන්ධනාගාර තුළ පෞද්ගලික අංශයේ කර්මාන්ත අරඹා රැඳවූවන්ට සේවා අවස්ථා",
       "News Content": "\n\nබන්ධනාගාර තුළ පෞද්ගලික අංශයේ කර්මාන්ත ශාලා ස්ථාපිත කර, රැඳවූවන් ඒවායේ සේවයෙහි යෙදවීමේ වැඩසටහනක් කෙරෙහි අවධානය යොමු කර ඇති බවත් ඒ සඳහා මේ වන විට ආයතන 4ක් එකඟතාව පළ කර ඇති බවත් අධිකරණ හා බන්ධනාගාර රාජ්‍ය ඇමැති අනුරාධ ජයරත්න මහතා පැවසීය. මහා භාණ්ඩාගාරයට බරක් නොවන ආකාරයට බන්ධනාගාර පවත්වා ගෙන යෑමේ නීත්‍යනුකූල ක්‍රමවේදයක් සැකසීම පිළිබඳ සාකච්ඡාවක් මේ වන විට ආරම්භ කර ඇති අතර එය කිසි සේත්ම මුදල් ගෙවා වෙනම සිර මැදිරි වෙන් කර ගැනීමට අවස්ථාව ලබාදෙන ආකාරයේ කටයුත්තක් නොවන බවත් රාජ්‍ය ඇමැතිවරයා සඳහන් කළේය. ඔුහ මේ අදහස් පළ කළේ ‘ස්ථාවර රටකට සැවොම එක මඟකට’ මැයෙන් ජනාධිපති මාධ්‍ය කේන්ද්‍රයේ ඊයේ (10) පැවති ප්‍රවෘත්ති සාකච්ඡාවට එක් වෙමිනි.\n\nඑහිදී වැඩිදුරටත් අදහස් දැක්වූ රාජ්‍ය අමාත්‍යවරයා මෙසේද කීය.\n\n“මේ වන විට බන්ධනාගාරගත සමස්ත සැකකරුවන් සහ චුදිතයන් 28,468ක් පමණ වනවා. මේ අතරින් රැඳවූවන් 50.3%ක් බන්ධනාගාරගත වී තිබෙන්නේ මත්ද්‍රව්‍ය චෝදනා සම්බන්ධවයි. අධිකරණයෙන් නියම වන දඬුවම් කාලය අවසන් වීමෙන් පසු මේ රැඳවූවන් නැවත යන්නේ ඔවුන්ට සුපුරුදු පරිසරයටමයි. එම නිසා නැවත නැවතත් ඔවුන් මත්ද්‍රව්‍ය සම්බන්ධ වැරදි සඳහා බන්ධනාගාරගත වන ප්‍රවණතාවක් දකින්න ලැබෙනවා. නිපුණතා සහ පුනරුත්තාපනය ඒකාබද්ධ වූ වැඩසටහනකට ඔවුන් යොමු කිරීම කෙරෙහි මේ වන විට අවධානය යොමු වී තිබෙනවා. මත්ද්‍රව්‍ය සම්බන්ධ රැඳවූවන් වැඩිම සංඛ්‍යාවක් සිටින්නේ බස්නාහිර සහ දකුණු පළාත්වලයි. ඔවුන්ගේ පුනරුත්තාපනය සහ සෞඛ්‍ය කටයුතු එකම ස්ථානයක සිදු කර ගත හැකිවන ආකාරයට ස්ථාන දෙකක් ස්ථාපිත කිරීම ‍කෙරෙහි මේ වන විට සෞඛ්‍ය ඇමැති කෙහෙලිය රඹුක්වැල්ල මහතා සමඟ සාකච්ඡා සිදු කෙරෙනවා. එමඟින් එම කටයුතු සඳහා වන වියදම් අවම කර ගැනීමට බලාපොරොත්තු වෙනවා.\n\nබන්ධනාගාර රැඳවූවන්ගේ ආහාර සඳහා පමණක් රජය වාර්ෂිකව රුපියල් බිලියන 3.9ක් පමණ වැය කෙරෙනවා. ඒ වියදම් දරමින් ඔවුන් නඩත්තු කරන්නේ සමාජය විසින්. මේ වන විටත් රැඳවූවන් විසින් අක්කර 418ක පමණ වගා කටයුතු සිදු කරනවා. තව දුරටත් එම ප්‍රමාණය වැඩි කර ගැනීමට තවත් අක්කර 200ක් අප ඉල්ලා තිබෙනවා. එමගින් ආහාර සඳහා වැය වන අති විශාල මුදල් ප්‍රමාණය අඩු කර ගැනීමට අප උත්සාහ කරනවා. බන්ධනාගාර දෙපාර්තමේන්තුව මුහුණ දී ඇති බරපතළම ගැටලුව වන්නේ බන්ධනාගාරවල ඉඩකඩ ප්‍රමාණවත් නොවීමයි. බන්ධනාගාර තුළ රැඳවිය හැකි ධාරිතාවය 13,000ක් වුවත් 29,000කට ආසන්න සංඛ්‍යාවක් සිටිනවා. මේ තත්ත්වය අවම කර ගැනීම සඳහා සිවිල් වැරදිකරුවන් සම්බන්ධ ඇප පනත සංශෝධනය කර නිවාස අඩස්සියට පත් කිරීමට ඇති හැකියාව පිළිබඳව ද අවධානය යොමු කර තිබෙනවා. ඒ පිළිබඳ සොයා බැලීමට පත් කළ යසන්ත කෝදාගොඩ මහතා ප්‍රමුඛ කමිටුවේ වාර්තාව මේ වන විට ලැබී තිබෙනවා. අදාළ නීති කෙටුම්පත් හැකි ඉක්මණින් පාර්ලිමේන්තුවට ඉදිරිපත් කිරීමට බලාපොරොත්තු වෙනවා. අධිකරණයේ පෙනී සිටිම අත්‍යවශ්‍ය නොවන ඕනෑම අවස්ථාවක ඩිජිටල් තාක්ෂණය ඔස්සේ අධිකරණ කටයුතු සඳහා සහභාගි වීම ද මේ වන විටත් සිදු වෙනවා.\n\nබන්ධනාගාර තුළ පෞද්ගලික අංශයේ කර්මාන්ත ශාලා ස්ථාපිත කර රැඳවූවන් ඒවායේ සේවයෙහි යෙදවීමේ වැඩසටහනක් කෙරෙහි ද අවධානය යොමු කර තිබෙනවා. බන්ධනාගාර දෙපාර්තමේන්තුවට හා රැඳවූවන්ට ගැටලුවක් නොවී ඒ කර්මාන්තශාලා පවත්වා ගෙන යෑමට හැකි නම් එමඟින් රැඳවූවන් සමාජයට වැඩදායි පුද්ගලයන් ලෙස මුදාහැරීමේ අවස්ථාව හිමි වෙනවා. එසේ සේවයේ යොදවන රැඳවූවකුට රු. 1400ක මුදලක් වෙන් කිරීමටත් එයින් රු. 400-500ක පමණ මුදල් ඔවුන්ගේ පවුල් වෙත දීමටත් අපේක්ෂා කරනවා.\n\n‘අමි දිවි රිද්ම‘ වැඩසටහන යටතේ මේ වන විට රැඳවූවන් 1120ක් පුනරුත්තාපනය කර තිබෙනවා.\n\nමෙමඟින් රැඳවූවන් දින 7- 14ත් අතර කාලයක් බලපත්‍ර මත නිවෙස් වෙත යැවීමට කටයුතු කරන අතර ඔවුන්ගේ යහපත් කල් ක්‍රියාව මත නිදහස දීමට හැකිද යන්න පිළිබඳවද සලකා බලනවා. මෙමඟින්ද බලාපොරොත්තු වන්නේ යහපත් පුද්ගලයන් ලෙස ඔවුන් නැවත සමාජගත කිරීමයි.\n\nබන්ධනාගාර තුළ විවිධ පාතාල ක්‍රියාකාරකම් සඳහා අවකාශ ඇති බවට ඇතැමුන් චෝදනා කළත් ඊට කිසිදු අවස්ථාවක් නොමැති බව අවධාරණය කළ යුතුයි. එවැනි කටයුතු සඳහා වන සියලු අවකාශ හැකි තරම් පාලනය කර තිබෙනවා.\n\nවිවිධ බලපෑම් මඟින් බන්ධනාගාර නිලධාරීන් මර්දනය කිරීමට උත්සාහ කරනවා නම් ඊට කිසිම ඉඩක් නැති බව කිව යුතුයි.\n\nබන්ධනාගාර නිලධාරීන්ගේ ආරක්ෂාව සඳහා පොලිස්පතිවරයාගේ සහාය ඇතිව විශේෂ ආරක්ෂක වැඩපිළිවෙළක් ක්‍රියාත්මක කර තිබෙනවා.\n\nබන්ධනාගාර නිලධාරීන්ට අමතරව විශේෂ කාර්ය බලකායත්, බන්ධනාගාර නිලධාරීන් නොවන නිලධාරීන් පිරිසකුත් ආරක්ෂාව සම්බන්ධයෙන් කටයුතු කරනවා.",
       "URL": "https://www.dinamina.lk/2023/08/14/local/13838/%e0%b6%b6%e0%b6%b1%e0%b7%8a%e0%b6%b0%e0%b6%b1%e0%b7%8f%e0%b6%9c%e0%b7%8f%e0%b6%bb-%e0%b6%ad%e0%b7%94%e0%b7%85-%e0%b6%b4%e0%b7%9e%e0%b6%af%e0%b7%8a%e0%b6%9c%e0%b6%bd%e0%b7%92%e0%b6%9a-%e0%b6%85/",
       "Category": "local",
       "Parent URL": "https://www.dinamina.lk/category/local//page/251/"
}