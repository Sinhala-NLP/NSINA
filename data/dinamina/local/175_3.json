{
       "Source": "dinamina",
       "Timestamp": "August 30, 2023 1:23 am",
       "Headline": "බහින්බස්වීම දුරදිග ගිහින් කතගේ හිසට මුගුරකින් පහර දුන්නා",
       "News Content": "අභිරහස් ලෙස ඝාතනය කර සේතපොළ කලපුවෙන් හමු වූ ඌර්සුලා\n\nතේවත්තේ පල්ලියට යන බව දියණියට පවසා සැකකරුගේ නිවෙසට ගිහින් ලේ තැවරුණු කමිසයත් මුගුරත් සොයා ගනී\n\nපසුගියදා නොරොච්චෝල පොලිස් බලප්‍රදේශයට අයත් සේතපොළ කලපුවෙන් හමු වූ අභිරහස් කාන්තා මළ සිරුරේ ඝාතකයා යැයි සැක කෙරෙන පුද්ගලයකු පෙරේදා (28) අත්අඩංගුවට ගත් බව නොරොච්චෝල පොලිසිය පවසයි.\n\nහිසේ තුවාල සහිතව කලපුවේ මඩ අතර ගිලී තිබු මේ කාන්තා මළ සිරුර පසුගිය 26 වැනිදා සොයා ගත් අතර, ඇය මාම්පූරිය, නොරොච්චෝල පදිංචි 52 හැවිරිදි සෙබස්තියන් ඌර්සුලා බව අනාවරණය විය.\n\nඝාතකයා බවට සැක කරන පුද්ගලයා සේතපොළ පදිංචි හතළිස් හැවිරිදි තිදරු පියකු වන ධීවරයෙකි. ඝාතනය සිදු කරන අවස්ථාවේ ඔහු ඇඳ සිටි ලේ තැවරුණු කමිසයක් සහ පහර දීමට යොදා ගත් මුගුරක් පොලිසිය විසින් නඩු භාණ්ඩ වශයෙන් සොයා ගෙන ඇත.\n\nඔහු මේ කාන්තාව සමඟ කලක සිට අනියම් ප්‍රේම සම්බන්ධයක් පැවැත්වූ අයෙකි. පසුගිය 25 වැනිදා සේතපොළ ප්‍රදේශවාසීන් පිරිසක් තේවත්ත දේවස්ථානයේ වන්දනාවකට පිටත්ව ගොස් ඇත. මේ පුද්ගලයාගේ බිරිය හා දරුවන් ද එම චාරිකාවට සහභාගීවී ඇත. ඔහු මේ වන්දනා නඩයට එක්වීමට පැමිණෙන බව පවසා නිවෙසේ රැඳී සිට ඇත.\n\nතම නිවෙසේ හුදකලා වූ හෙතෙම තම අනියම් පෙම්වතියට නිවෙසට පැමිණීමට ආරාධනා කර ඇත. ඒ අනුව ඌර්සුලා තමා පදිංචිව සිටි නිවෙසේ දියණියට තමා ගම්වැසියන් හා තේවත්තේ පල්ලි යෑමට සම්බන්ධ වන බව පවසා සැකකරුගේ නිවෙසට ත්‍රිරෝද රථයකින් පැමිණ ඇත.\n\nඅනතුරුව දෙදෙනා එකට සිට ඇති අතර, පසුව ඇය නිවෙසේ රඳවා මේ පුද්ගලයා සූදු පොළකට ද ගොස් ටික වේලාවක් එහි රැඳී සිට යළි නිවෙසට පැමිණ ඇත. රාත්‍රිය උදා වන විට තේවත්ත දේවස්ථානයට යෑමට මොහුට අවශ්‍ය වී ඇති අතර, පසුව ඒ බව මේ කාන්තාවට පවසා තම යතුරුපැදියේ ඇය නංවාගෙන ප්‍රධාන පාරට ඇරලවා ඇත්තේ යළි ඇගේ නිවෙසට යන ලෙස පවසමිනි. එහෙත් කාන්තාව එම අවස්ථාවේ නිවෙසට යෑම ප්‍රතික්ෂේප කර ඇත.\n\n‘තේවත්තේ නෙමෙයි, මම රස්සාවට යනවා’ යැයි පවසා සැකකරු සේතපොළ කලපු තොටුපොළ දෙසට යතුරුපැදිය ධාවනය කර එය සුළං කොරටුව මුරපොළ ආසන්නයේ නවතා ඇත. එහිදී ඇති වූ බහින්බස් වීමකින් අනතුරුව අසල වූ මුගුරකින් කාන්තාවගේ හිසට පහර කිහිපයක් එල්ල කර ඇත. එවේලෙහි කාන්තාව බිම වැටී ඇත. පසුව ඇයගේ ගමන් මල්ල, රන් භාණ්ඩ සහ මුදල් අසල කැලයට විසි කර තිබේ.\n\nපසුව එම ස්ථානයේ සිට කලපුව දක්වා මළසිරුර මීටර 75ක් පමණ බිම දිගේ ඇදගෙන ගොස් ඇත. තම අතක වූ ආබාධයක් හේතුවෙන් ඒ සඳහා පැය භාගයකට වැඩි කාලයක් ගත වූ බව සැකකරු පොලිසියට පවසා ඇත. කාන්තා සිරුර කලපුවේ ගිල්වීමෙන් අනතුරුව ඔහු නිවෙසට පැමිණ පිරිසිදුවී වෙනත් ඇඳුමකින් සැරසී යළි සූදුපොළට ගොස් ඇත.\n\nඑහි ටික වෙලාවක් ගත කළ ඔහු එම ස්ථානයේ සිට ත්‍රිරෝද රථයකින් පාලවිය දුම්රිය පොළට පැමිණ දුම්රියේ නැඟී තේවත්ත දේවස්ථානයට පැමිණ සිය පවුලේ අය හා එක්ව ඇත. පසුව නොරොච්චෝල පොලිසිය විසින් පෙරේදා (28) එම දේවස්ථාන පරිශ්‍රයේදී සැකකරු අත්අඩංගුවට ගෙන තිබිණි.\n\nසැකකරු සහ නඩු භාණ්ඩ ඊයේ (29) පුත්තලම මහේස්ත්‍රාත් අධිකරණයට ඉදිරිපත් කිරීමට නියමිතය. කල්පිටිය සහකාර පොලිස් අධිකාරී සුජීව ද සොයිසා මහතාගේ අධීක්ෂණයෙන් නොරොච්චෝල පොලිස් ස්ථානාධිපති පොලිස් පරීක්ෂක ධර්ම කුමාර මහතා වැඩිදුර විමර්ශන සිදු කරති.\n\n\n\nකල්පිටිය සමූහ – කුමාරී පද්මලතා",
       "URL": "https://www.dinamina.lk/2023/08/30/local/18057/%e0%b6%b6%e0%b7%84%e0%b7%92%e0%b6%b1%e0%b7%8a%e0%b6%b6%e0%b7%83%e0%b7%8a%e0%b7%80%e0%b7%93%e0%b6%b8-%e0%b6%af%e0%b7%94%e0%b6%bb%e0%b6%af%e0%b7%92%e0%b6%9c-%e0%b6%9c%e0%b7%92%e0%b7%84%e0%b7%92%e0%b6%b1/",
       "Category": "local",
       "Parent URL": "https://www.dinamina.lk/category/local//page/175/"
}