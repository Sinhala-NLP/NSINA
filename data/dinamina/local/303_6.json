{
       "Source": "dinamina",
       "Timestamp": "August 1, 2023 1:19 am",
       "Headline": "ගෝල් ෆේස් අරගල වැඩක් නෑ",
       "News Content": "ගෝල්ෆේස් පන්නයේ අරගල පවතින ක්‍රමය වෙනස් කිරීමට උත්තරයක් නොවන බැවින් අවසන් උත්තරය ගැනීම සඳහා ජනතාව පාරට බස්සවා රට නතර කළ යුතු යැයි ජාතික ජන බලවේගයේ විධායක කමිටු සමාජික ලාල්කාන්ත මහතා පවසයි.\nපීඩකයා කිසිවිටෙකත් බලය බන්දේසියක තබා පීඩිතයා වෙත නොදෙන බවත් ඒ නිසා පීඩකයාට එරෙහිව ජනතාව පාරට ගෙන ඒමට ඉලක්ක කර ගත යුතු බවත් ඒ මහතා කීය.\n\nමහනුවර ස්කයි වීව් හෝටලයේදී පැවැති රැස්වීමකදී ලාල්කාන්ත මහතා මේ බව ප්‍රකාශ කළේය.\nකොළඹට රැස්ව විරෝධතා දියත් කිරීම මඟින් අපේක්ෂා කරන වෙනස කළ නොහැකි බවත් එහි දී යනවා, නානවා, එනවා හැර වෙනත් දෙයක් සිදු නොවන බවත් හෙතෙම අවධාරණය කළේය.\n\nදේශපාලන බලය දරන කණ්ඩායම පවතින දේශපාලන ක්‍රමය වෙනස් කිරීමට අකමැති සේම ඒ සඳහා ඉඩ ලබා දීමක් ද නොකරන බවත් යහපත් ලෙස ‍ෙමය වෙනස් කිරීම පිණිස මැදිහත් වීම සියලු දෙනා ප්‍රමුඛ කාර්යය කර ගත යුතු බවත් ඒ මහතා කීවේය.\nදේශපාලන විද්‍යාත්මකව බලන විට එම වෙනස ඡන්දයෙන් සිදු කර ගැනීමට මෙම පාලකයින් අවස්ථාව නොදෙන බවත් පීඩකයින් කිසිඳු අවස්ථාවක පීඩිතයා වෙත බලය බන්දේසියක තබා ලබා දී නොමැති බව ඉතිහාසය පුරා දක්නට ලැබෙන තත්ත්වයක් බවත් හෙතෙම පැවසුවේය.\nපසුගිය මාර්තු මස 09 දින පළාත් පාලන මැතිවරණය නොපැත්වීමෙන් මේ පාලකයින් අපට උගන්වා තිබෙන්නේ එම ඉතිහාස පාඩම යැයි ද ලාල්කාන්ත මහතා කීය.\n\nමෙම පසුබිම තුළ පාරට ඒම හැර වෙනත් විකල්පයක් නොමැති බවත් පීඩිත පංතිය හා ප්‍රගතිශීලී පිරිස් පාරට ගෙන ඒමට සූදානම් විය යුතු බවත් කී ඒ මහතා මොවුන් යටතේ පාලනය වීමටත් බදු ගෙවීමටත් සූදානම් නොමැති බවට පණිවිඩය ලබා දිය යුතු යැයි ද අවධාරණය කළේය.\nමෙම පාලකයින් වෙතින් සාධාරණ මැතිවරණයක් ලබාගත නොහැකි බවත් අපේක්ෂා කරන ආකාරයේ ඡන්දයක් ලබාගත හැක්කේ මොවුන් යැවීමෙන් පසුව බවත් ඔහු පැවසුවේය.\nඅසේල කුරුළුවංශ,\nඑස්.ජී.විජේරත්න –\nකටුගස්තොට සමූහ\n\n",
       "URL": "https://www.dinamina.lk/2023/08/01/local/10762/%e0%b6%9c%e0%b7%9d%e0%b6%bd%e0%b7%8a-%e0%b7%86%e0%b7%9a%e0%b7%83%e0%b7%8a-%e0%b6%85%e0%b6%bb%e0%b6%9c%e0%b6%bd-%e0%b7%80%e0%b7%90%e0%b6%a9%e0%b6%9a%e0%b7%8a-%e0%b6%b1%e0%b7%91/",
       "Category": "local",
       "Parent URL": "https://www.dinamina.lk/category/local//page/303/"
}