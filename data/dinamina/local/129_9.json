{
       "Source": "dinamina",
       "Timestamp": "September 11, 2023 5:40 am",
       "Headline": "බන්දුලගේ  රේල් ගේට්ටු ව්‍යාපෘතියට  සජිත්ගෙන්  මූල්‍යාධාර",
       "News Content": "අනාරක්ෂිත දුම්රිය මාර්ග වෙනුවෙන් අනතුරු සංඥා පද්ධතියක් සවි කිරීමේ ව්‍යාපෘතිය ක්‍රියාත්මක කිරීම සඳහා සහාය දීමට සමඟි ජන බලවේගය සූදානම් බව විපක්ෂ නායක සජිත් ප්‍රේමදාස මහතා පාර්ලිමේන්තුවේදී පසුගියදා ප්‍රකාශ කළේය.\n\nඅනාරක්ෂිත දුම්රිය ගේට්ටුවලට අනතුරු සංඥා පද්ධතියක් සවි කිරීම අවශ්‍ය වුවත් පවතින තත්ත්වයන් යටතේ ඒ සඳහා මේ මොහොතේ රජයට මුදල් වෙන් කළ නොහැකි බව ප්‍රවාහන හා මහාමාර්ග, ජනමාධ්‍ය අමාත්‍ය, ආචාර්ය බන්දුල ගුණවර්ධන මහතා සඳහන් කළ අවස්ථාවේදී විපක්ෂ නායකවරයා මේ බව පැවසුවේය.\n\nදුම්රිය මාර්ගවල ඇති අනතුරුදායක ස්ථානවල සිදුවන අනතුරු වැළැක්වීම වෙනුවෙන් අවම වියදම් යටතේ නව ගේට්ටු ක්‍රමවේදයක් හඳුන්වා දීමට නියමිත බවත් ඒ සඳහා ලක්ෂ හත්දහස් පන්සීයක මුදලක් මාර්ග අනතුරු වැළැක්වීමේ ජාතික ආයතනය මඟින් ලබාදෙන බවත් මෙහිදී කී ඇමැතිවරයා, අනෙක් මුදල් පුණ්‍යවන්තයන්ගෙන් ලබා ගැනීමට අපේක්ෂා කරන බවත් කීවේය.\n\nමේ සඳහා නව ගේට්ටු ක්‍රමවේදයක් හඳුන්වා දීම වෙනුවෙන් අත්හදා බැලීමක් පසුගිය පොසොන් පොහොය දවසේ කැලණි මිටියාවතේ ගොඩගම දුම්රිය ස්ථානය ආශ්‍රිතව සිදු කළ බවත් එය සාර්ථක බවත් ඇමැතිවරයා පැවසීය. රුපියල් ලක්ෂ 15ක් වැනි අවම මුදලක් යටතේ මෙය සිදු කිරීමට අපේක්ෂා කරන අතර සමාජ සත්කාරක වැඩසටහනක් සේ මෙය ක්‍රියාත්මක කරන බව ද ඇමැතිවරයා පැවසීය.\n\nඊට අදහස් දක්වමින් විපක්ෂ නායකවරයා පැවසුවේ පුරවැසියන්ගේ ජීවිත සුරක්ෂිත කිරීම උදෙසා මේ ව්‍යාපෘතියට සහාය පළ කරන බවයි.\n\nඑම ව්‍යාපෘතිය සඳහා කැබිනට් අනුමැතිය ලැබෙන තෙක් ව්‍යාපෘතිය ක්‍රියාත්මක කිරීම සඳහා සකස් කරන ලද ඇස්තමේන්තුව ලබා දෙන ලෙස ද විපක්ෂ නායකවරයා පැවසීය. එම ව්‍යාපෘතිය කඩිනමින් ක්‍රියාත්මක කිරීම සඳහා ඊට සහාය ලබා දීමට සූදානම් බවත් විපක්ෂ නායක සජිත් ප්‍රේමදාස මහතා මෙහිදී පැවසීය.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/09/11/local/21152/%e0%b6%b6%e0%b6%b1%e0%b7%8a%e0%b6%af%e0%b7%94%e0%b6%bd%e0%b6%9c%e0%b7%9a-%e0%b6%bb%e0%b7%9a%e0%b6%bd%e0%b7%8a-%e0%b6%9c%e0%b7%9a%e0%b6%a7%e0%b7%8a%e0%b6%a7%e0%b7%94-%e0%b7%80%e0%b7%8a/",
       "Category": "local",
       "Parent URL": "https://www.dinamina.lk/category/local//page/129/"
}