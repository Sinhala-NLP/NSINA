{
       "Source": "dinamina",
       "Timestamp": "September 4, 2023 2:24 am",
       "Headline": "මාරක ළිඳේ යතුරුපැදි ධාවකයා ගිං ගඟට බිලි",
       "News Content": "ගාල්ල නාගොඩ මංසන්ධියේ පැවැත්වෙන නිකිණි මේලා සැණකෙළියේ මාරක ළිඳේ යතුරුපැදි ධාවනය කිරීම සඳහා පැමිණි යතුරුපැදි ධාවකයකු නාගොඩ පාලම මත සිට පිහිනීම සඳහා ගිං ගඟට පැන ඇති අතර ගඟේ ජල පහරට හසුවී ඔහු මිය ගොස් ඇති බව නාගොඩ පොලිසිය සඳහන් කරයි.\nධාරාණිපාත වාර්ෂාවත් සමඟ ගිං ගඟේ ජල මට්ටම ද වැඩි වී ඇති අතර අතුරුදන් වූ යතුරුපැදි ධාවකයා ඊයේ (03) උදෑසන වන විටත් සොයා ගැනීමට නොහැකි වී ඇති බව පොලිසිය පවසයි. අයහපත් කාලගුණික තත්ත්වයත් සමඟ ගංගාවේ ජලය බොර පැහැයට ලක්ව ඇති නිසා අතුරුදන් වූ පුද්ගලයාගේ සිරුර සොයා ගැනීම නාවික හමුදාවට පවා අපහසු වී ඇති බව ගාල්ල දිස්ත්‍රික් ආපදා කළමනාකරණ මධ්‍යස්ථානය පවසයි.\nමෙසේ අතුරුදන් වී ඇත්තේ මීගමුව දළුපත ප්‍රදේශයේ පදිංචි ඉන්දික පීරිස් නමැති 42 හැවිරිදි වියේ පසුවන අයෙකි. ඔහු තම මිතුරකු සමඟ නාගොඩ පාලම මත සිට පිහිනීම සඳහා ගිං ගඟට පැන ඇත. මිතුරා දිවි බේරාගෙන ඇත.\nනාගොඩ පොලිසිය පරීක්ෂණ පවත්වයි.\n\nහිනිදුම විශේෂ\nරවීන්ද්‍ර ලියනගේ,\nදික්වැල්ලේ තිලකරත්න",
       "URL": "https://www.dinamina.lk/2023/09/04/local/19297/%e0%b6%b8%e0%b7%8f%e0%b6%bb%e0%b6%9a-%e0%b7%85%e0%b7%92%e0%b6%b3%e0%b7%9a-%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92-%e0%b6%b0%e0%b7%8f%e0%b7%80%e0%b6%9a/",
       "Category": "local",
       "Parent URL": "https://www.dinamina.lk/category/local//page/157/"
}