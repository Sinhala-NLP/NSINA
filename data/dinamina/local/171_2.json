{
       "Source": "dinamina",
       "Timestamp": "August 31, 2023 1:00 am",
       "Headline": "භෞතික සැලසුම් දෙපාර්තමේන්තුවේ කතරගම විශ්‍රාම ශාලාව අගමැති අතින් යළි කිරි වෙහෙරට",
       "News Content": "භෞතික සැලසුම් දෙපාර්තමේන්තුවේ කතරගම විශ්‍රාම ශාලාව නැවත කිරි වෙහෙර රාජමහා විහාරය වෙත භාර දීම අගමැති දිනේෂ් ගුණවර්ධන මහතාගේ මූලිකත්වයෙන් ඊයේ (30) සිදු කෙරිණි. කිරිවෙහෙර රාජමහා විහාරාධිපති කොබවක ධම්මින්ද හිමියන්ගේ ඉල්ලීම පරිදි, අගමැති දිනේෂ් ගුණවර්ධන මහතා, විෂයභාර ඇමැතිවරයා සමඟ සාකච්ඡා කර කැබිනට් පත්‍රිකාවක් මඟින් මේ විශ්‍රාම ශාලාව නැවත කිරිවෙහෙර රාජමහා විහාරය වෙත පැවරීමට පියවර ගැනිණි. නාගරික සංවර්ධන හා පූජාභූමි සංවර්ධන ඇමැතිවරයාව සිටියදී ජාතික භෞතික සැලසුම් දෙපාර්තමේන්තුවේ කතරගම විශ්‍රාම ශාලාව පවත්වාගෙන යෑම සඳහා කිරිවෙහෙර රාජමහා විහාරයට භාර කළේය. අගමැතිවරයා විසින් කිරිවෙහෙර රාජමහා විහාරයේදි ඊට අදාළ නෛතික ලියකියවිලි කොබවක ධම්මින්ද හිමියන් වෙත භාර දෙනු ලැබීය. එවකට කිරිවෙහෙර රාජමහා විහාරාධිපතිව වැඩ සිටි ඌව වෙල්ලස්ස විශ්වවිද්‍යාලයේ කුලපති අලුත්වැව සෝරත නාහිමියන් විසින් එය මනාව පවත්වාගෙන යමින් දිවයිනේ සිව් දිගින් එන බැතිමතුන්ට මහත් පහසුකම් සලසනු ලැබිණි. පසුව රජය වෙනස් වීමත් සමඟ එය කිරිවෙහෙර රාජමහා විහාර පාලනයෙන් ඉවත් කොට, නැවත අමාත්‍යංශ පාලනයට පවරාගනු ලැබ තිබිණි.\n\nමේ අවස්ථාවට ඇමැති මහින්ද අමරවීර, නියෝජ්‍ය කථානායක අජිත් රාජපක්ෂ, රාජ්‍ය ඇමැතිවරුන් වන ජානක වක්කුඹුර, පියල් නිශාන්ත, අනුප පස්කුවල්, ශෂීන්ද්‍ර රාජපක්ෂ, ජගත් පුෂ්පකුමාර, සිසිර ජයකොඩි, පාර්ලිමේන්තු මන්ත්‍රීවරුන් වන ගෙවිඳු කුමාරතුංග, ගයාශාන් නවනන්දන, යදාමිණි ගුණවර්ධන මහත්වරුන් සහ ජාතික භෞතික සැලසුම් දෙපාර්තමේන්තුවේ නිලධාරීහු සහභාගි වී සිටියහ.\n\nනුවන් කොඩිකාර",
       "URL": "https://www.dinamina.lk/2023/08/31/local/18401/%e0%b6%b7%e0%b7%9e%e0%b6%ad%e0%b7%92%e0%b6%9a-%e0%b7%83%e0%b7%90%e0%b6%bd%e0%b7%83%e0%b7%94%e0%b6%b8%e0%b7%8a-%e0%b6%af%e0%b7%99%e0%b6%b4%e0%b7%8f%e0%b6%bb%e0%b7%8a%e0%b6%ad%e0%b6%b8%e0%b7%9a%e0%b6%b1/",
       "Category": "local",
       "Parent URL": "https://www.dinamina.lk/category/local//page/171/"
}