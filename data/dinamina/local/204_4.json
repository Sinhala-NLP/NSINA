{
       "Source": "dinamina",
       "Timestamp": "August 23, 2023 1:00 am",
       "Headline": "තන්නිමුරිප්පු වැ‍ෙව් ඔරු තොටේ ගින්නක්",
       "News Content": "ඔඩ්ඩුසුඩාන් හි පිහිටි තන්නිමුරිප්පු වැවේ ඔරු නවතා තැබෙන ස්ථානයේ ඇතිවුණු ගින්නකින් ඔරු 04ක් මුළුමනින්ම ගිනි ගෙන විනාශ වී ඇත.\n\nමෙම ගිනි ගැනීම පෙරේදා (21) සිදුව තිබේ. එම ගින්නෙන් තවත් ඔරු 10කට සුළු හානි සිදුව ඇති බව ඔඩ්ඩුසුඩාන් පොලිසිය කියයි.\n\nවැවේ ධීවර කටයුතු සඳහා ධීවරයන් යොදාගන්නා මෙම ධීවර යාත්‍රාවලට කිසියම් පුද්ගලයකු විසින් ගිනි තබා ඇති බව සැක කෙරේ. ඒ සම්බන්ධයෙන් විමර්ශන පැවැත්වෙන බව ඔඩ්ඩුසුඩාන් පොලිසිය කියයි.\n\nමෙම ගිනි තැබීමෙන් බෝට්ටු හතරම දැවී පිලිස්සී ගොස් ඇති අතර ඉන් සිදුව ඇති හානිය රුපියල් ලක්ෂ විස්සක් පමණ වෙතැයි ගණන් බලා තිබේ.\n\nබෝට්ටු හතරට ආසන්නයේ වියළෙන්නට දමා තිබූ දැල් කීපයක්ද මෙම ගින්නට හසු වී විනාශ වී ගොස් තිබේ.\n\nමෙම ධීවර බෝට්ටු ගිනි තැබීම සම්බන්ධයෙන් මුලතිව් පොලිසියට පමිණිලි කොට ඇතත් සිද්ධියට සම්බන්ධ කිසිවකුත් මෙතෙක් අත්අඩංගුවට ගැනීමට හැකි වී නැත.\n\nධීවර බෝට්ටු විනාශ වූ ධීවරයන් පිරිස සිය බෝට්ටු හතර වෙනුවෙන් යම් වන්දියක් හෝ බෝට්ටුවලට බෝට්ටු ලබා දෙන ක්‍රමයක් සකස් කරන ලෙස මුලතිව් සහකාර ධීවර අධ්‍යක්ෂ කාර්යාලයෙන් ඉල්ලීමක්කොට තිබේ.\n\nමුලතිව් සහකාර ධීවර අධ්‍යක්ෂ කාර්යාලය හා මුලතිව් පොලිසිය සිද්ධිය සම්බන්ධයෙන් පරීක්ෂණ පවත්වාගෙන යයි.",
       "URL": "https://www.dinamina.lk/2023/08/23/local/16382/%e0%b6%ad%e0%b6%b1%e0%b7%8a%e0%b6%b1%e0%b7%92%e0%b6%b8%e0%b7%94%e0%b6%bb%e0%b7%92%e0%b6%b4%e0%b7%8a%e0%b6%b4%e0%b7%94-%e0%b7%80%e0%b7%90%e0%b7%99%e0%b7%80%e0%b7%8a-%e0%b6%94%e0%b6%bb%e0%b7%94/",
       "Category": "local",
       "Parent URL": "https://www.dinamina.lk/category/local//page/204/"
}