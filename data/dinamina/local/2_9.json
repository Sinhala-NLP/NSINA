{
       "Source": "dinamina",
       "Timestamp": "October 12, 2023 1:00 am",
       "Headline": "ගංවතුරින් පීඩාවට පත් දකුණේ ජනතාවට බෙදා දෙන්න රතු කුරුසෙන් පානීය ජල බෝතල්",
       "News Content": "මහවැසි හේතුවෙන් හටගත් ගංවතුරින් පීඩාවට පත් ගාල්ල, මාතර දිස්ත්‍රික්කවල ජනතාවට බෙදා දීමට පානීය ජල බෝතල් ලීටර් 15,000ක් ශ්‍රී ලංකා රතු කුරුස සමාජය විසින් ආපදා කළමනාකරණ අමාත්‍යාංශයේ දී ආරක්‍ෂක රාජ්‍ය ඇමැති ප්‍රමිත බණ්ඩාර තෙන්නකෝන් මහතාට පෙරේදා (10) භාර දෙනු ලැබීය. මේ වන විට ගාල්ල සහ මාතර දිස්ත්‍රික්කයන්හි බොහෝ ප්‍රදේශවල ළිං සහ ජලසම්පාදන මණ්ඩලයේ පානීය ජල මූලාශ්‍ර බරපතළ ලෙස අපවිත්‍ර වී ඇති බැවින් මේ ප්‍රදේශවල ජනතාව උග්‍ර පානීය ජල හිඟතාවකින් පෙළෙන බවට වාර්තා වෙයි.\n\nඒ හේතුවෙන් ජනතාවගේ පානීය ජල අවශ්‍යතා සඳහා කඩිනම් සහනයක් ලෙස මේ ජල බෝතල් ශ්‍රී ලංකා රතු කුරුස සමාජය මඟින් ලබා දුන් බව ශ්‍රී ලංකා රතු කුරුස සමාජයේ ජ්‍යෙෂ්ඨ උප සභාපති ජගත් අභයසිංහ මහතා පැවසීය.\n\nගංවතුර හේතුවෙන් නිවාස හා දේපළ හානි සිදු වීම, කෘෂි කර්මාන්තය ඇතුළු ජීවනෝපාය මාර්ග බිඳවැටීම්, ව්‍යාපාර ආයතන අඩපණ වීම, දරුවන්ගේ අධ්‍යාපනය හා පාසල් පද්ධතියට බාධා පැමිණීම වැනි හේතුන් මත ජනතාවගේ ජන ජීවිතයට බරපතළ ලෙස බලපෑම් වී ඇත. ශ්‍රී ලංකා රතු කුරුස සමාජයේ විධායක කමිටු සාමාජික ආචාර්ය අමිල කංකානම්ගේ හා ආපදා කළමනාකරණ අමාත්‍යාංශ, ආපදා කළමනාකරණ ඒකකයේ අතිරේක ලේකම් කේ.ජී. ධර්මතිලක මහත්වරුද මේ අවස්ථාවට සහභාගි වූහ.\n\nරක්ෂණ ශ්‍රියන්ත",
       "URL": "https://www.dinamina.lk/2023/10/12/local/29935/%e0%b6%9c%e0%b6%82%e0%b7%80%e0%b6%ad%e0%b7%94%e0%b6%bb%e0%b7%92%e0%b6%b1%e0%b7%8a-%e0%b6%b4%e0%b7%93%e0%b6%a9%e0%b7%8f%e0%b7%80%e0%b6%a7-%e0%b6%b4%e0%b6%ad%e0%b7%8a-%e0%b6%af%e0%b6%9a%e0%b7%94/",
       "Category": "local",
       "Parent URL": "https://www.dinamina.lk/category/local//page/2/"
}