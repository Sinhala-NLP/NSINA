{
       "Source": "dinamina",
       "Timestamp": "July 6, 2023 1:00 am",
       "Headline": "පැමිණිලි පොත ඉස්සූ  ආගරපතන සැරයන්ගේ පොලිස් නෝනාගේ වැඩ තහනම්",
       "News Content": "ආගරපතන පොලිස් ස්ථානයේ විවිධ පැමිණිලි අංශයට ලැබෙන පැමිණිලි සටහන් කර ගන්නා\nසටහන් පොත සොරාගත් සැරයන්වරයකු සහ එම පොතේ පිටු ගලවා පුලුස්සා දැමූ කාන්තා\nකොස්තාපල්වරියකගේ වැඩ තහනම් කිරීමට නුවරඑළිය සහකාර පොලිස් අධිකාරිවරයා විසින්\nපෙරේදා (04) පියවර ගෙන තිබේ.\n\nවිවිධ පැමිණිලි අංශයේ සේවයේ නිරත උප පොලිස් පරීක්ෂකවරයකු අපහසුතාවට පත් කිරීමේ\nඅරමුණින් එම අංශයේම සේවයේ නිරත සැරයන්වරයකු විසින් මෙම විෂමාචාර ක්‍රියාව සිදු කර\nඇති බව උසස් පොලිස් නිලධාරියෙක් සඳහන් කළේය.\n\nඋප පොලිස් පරීක්ෂකවරයා විශ්‍රාම ගැනීමට තවත් එතරම් කාලයක් නැති බව ද එම නිලධාරියා\nකීය. පැමිණිලි පොත අස්ථානගත කර ඇත්තේ එම පැමිණිලි පොත අවසන් වරට තිබී ඇත්තේ මෙම\nනිලධාරියා සතුව වන බැවින් ඒ සම්බන්ධයෙන් විමර්ශනයක් ආරම්භ වීමේදී මෙම නිලධාරියා\nවිශ්‍රාම ගියත් විමර්ශන අවසන් වනතුරු විශ්‍රාම වැටුප ද අහිමි වන බැවින් යැයි ද එම\nඋසස් නිලධාරියා පැවසීය.\n\nමෙම උප පොලිස් පරීක්ෂකවරයා සුළු පැමිණිලි අංශයේ හැම දෙයක්ම සොයා බලා පිළිවෙළට වැඩ\nකරන බැවින් ඒ ගැන ඔහු සමඟ උරණව සිටි සැරයන්වරයකු විසින් පැමිණිලි පොත සොරාගෙන ඇති\nබව ද විමර්ශනවලින් අනාවරණය වී ඇත.\n\nඋප පොලිස් පරීක්ෂකවරයා පසුගිය ජුනි 19 වැනිදා අධිකරණයේ නඩු කටයුත්තක් වෙනුවෙන් මෙම\nපැමිණිලි පොත රැගෙන ගොස් පොලිස් ස්ථානයට නැවත ගෙනවිත් සුළු පැමිණිලි අංශයේ තබා සුළු\nවේලාවක් තුළදී සැරයන්වරයා විසින් පොත සොරාගෙන ඇති බව ද හෙළි වී තිබේ. සොරාගත් මෙම\nපොත සැරයන්වරයා විසින් විනාශ කරන ලෙසට පවසා භාරදී ඇත්තේ ආධුනික කාන්තා\nකොස්තාපල්වරියක වෙතය. එම පොත ඇය නවාතැන්ගෙන සිටින බැරැක්කය වෙත රැගෙන ගොස් එහි පිටු\nකඩා ටිකෙන් ටික පුලුස්සා ඇත. මෙම පොත අස්ථානගත වීම ගැන උප පොලිස් පරීක්ෂකවරයා\nවිසින් ආගරපතන පොලිස් ස්ථානාධිපතිවරයාව ද දැනුම්වත් කර පොලිසියේ හැම අස්සක් මුල්ලක්\nනෑරම පරීක්ෂා කර බලා ඇත. එහෙත් හමු නොවූ තැන පසුගිය 02 වැනිදා භට නිවාස පරීක්ෂා කර\nඇති බවත් එහිදී කාන්තා බැරක්කයක් තුළ තිබී පිටු රැසක් ඉරා තිබුණු එම සුළු පැමිණිලි\nඅංශයේ පැමිණිලි සටහන් පොත හමු වී තිබේ. මෙම පොතේ සටහන් කර තිබී ඇත්තේ 2023 වසරේ\nපෙබරවාරි 17 වැනිදා සිට අප්‍රේල් 27 වැනිදා දක්වා කාලය තුළ පොලිස් ස්ථානයට වාර්තා\nවූ පැමිණිලිය.\n\nසැරයන්වරයා විසින් සොරාගත් මෙම පොත ආධුනික පොලිස් කොස්තාපල්වරිය අතට ලබාදී විනාශ\nකරන ලෙස දැනුම් දීමෙන් පසු ඇය විසින් විටෙන් විට එහි කොළ ඉරා පුලුස්සා ඇති බව ද\nවිමර්ශනවලින් අනාවරණය වී ඇත. මෙසේ විනාශ කර ඇත්තේ 01 සිට 110 දක්වාත් 179 සිට 226\nදක්වාත් 391 සිට 394 දක්වාත් පිටු බව ආගරපතන පොලිසිය සඳහන් කළේය. ඇය විසින් මෙම\nපොතේ පිටු ඉරමින් ගිනි තබා ඇත්තේ කාන්තා භට නිවාසයේ තබාගෙන බව ද විමර්ශනවලින්\nඅනාවරණය වී තිබේ.\n\nගයාන් කුමාර වීරසිංහ",
       "URL": "https://www.dinamina.lk/2023/07/06/local/4523/%e0%b6%b4%e0%b7%90%e0%b6%b8%e0%b7%92%e0%b6%ab%e0%b7%92%e0%b6%bd%e0%b7%92-%e0%b6%b4%e0%b7%9c%e0%b6%ad-%e0%b6%89%e0%b7%83%e0%b7%8a%e0%b7%83%e0%b7%96-%e0%b6%86%e0%b6%9c%e0%b6%bb%e0%b6%b4%e0%b6%ad/",
       "Category": "local",
       "Parent URL": "https://www.dinamina.lk/category/local//page/412/"
}