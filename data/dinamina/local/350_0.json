{
       "Source": "dinamina",
       "Timestamp": "July 21, 2023 1:00 am",
       "Headline": "ධීවර ගැටලු විසඳීමේදී කිසිදු බලවේගයකට යට වෙන්නේ නෑ",
       "News Content": "ධීවරයන්ගේ ගැටලු වෙනුවෙන් පෙනී සිටිමේදී තමන් කිසිදු බලවේගයකට යටත් කළ නොහැකි බව ධීවර ඇමැති ඩග්ලස් දේවානන්දා මහතා පවසයි. පසුගිය කාලය පුරාවට තමන් දේශපාලනඥයකු ලෙස ජනතාවගේ ගැටලු වෙනුවෙන් පෙනී සිටි බවත්, විශේෂයෙන්ම උතුරු නැඟෙනහිර ධීවර ගැටලුවලදී තමන් ධීවර අමාත්‍යංශය භාර ගැනීමට පෙර සිටම පෙනී සිටි බවත් අවධාරණය කරන ඇමැතිවරයා පෙන්වා දෙන්නේ ධීවර අමාත්‍යවරයා ලෙස වැඩකටයුතු ආරම්භ කිරීමත් සමඟ එම කටයුතු තවදුරටත් පුළුල් වූ බවයි.\n\nධීවරයන් වෙනුවෙන් පෙනී සිටීමේ පියවර කිසිදු අවස්ථාවක ආපස්සට නොගන්නා බවත් ප්‍රභාකරන් වැනි නායකයන් තමන් යටපත් කිරීමට උස්සාහ ගත් නමුදු එවැනි කිසිදු බලවේගයකට තමන් යටපත් කිරීමට නොහැකි වු බවත් එය ඉදිරියටත් නොවෙනස්ව පවතින බවත් ධීවර ඇමැතිවරයා කියයි. ඊයේ (19) උතුරු පළාත් ධීවර සංගම් නියෝජිතයන් පිරිසක් ධීවර අමාත්‍යංශයේදී හමු වූ අවස්ථාවේදී ඇමැතිවරයා මේ ප්‍රතිඥාව ලබා දුන්නේය. මෙහිදී අදහස් දැක්වූ ධීවර නියෝජිතයන් පෙන්වා දුන්නේ ඉන්දීය ධීවරයන්ගේ බොටම්ට්‍රෝලීන් ධීවර කටයුතු නිසා උතුරු පළාතේ ධීවර සම්පත් විනාශ වන බවයි. මේ නිසා තම ජීවනෝපායට ගැටලු ඇති වී ඇති බවත්, කුඩා මත්ස්‍ය මෙන්ම කොරල්පර විනාශයට පත්වීම නිසා අනාගතයේදී උතුරු, නැඟෙනහිර මත්ස්‍ය සම්පත වඳ වී යෑමේ තර්ජනයක් මතු විය හැකි බවත් ඔවුහු අවධාරණය කළහ. මුහුදු කූඩැල්ලන් හා ඉස්සන් වැඩි වශයෙන් ඉන්දීය ධීවරයන් අල්ලා ගැනීම තුළ අප රටට ලැබීමට තිබෙන විදේශ විනිමය අහිමි වන බවද මේ නියෝජිතයන් පෙන්වා දුන්නේය. එහිදී අදහස් දැක්වූ අමාත්‍යවරයා, ජනාධිපතිවරයාගේ ඉන්දීය සංචාරයේදී තමන් සම්බන්ධ වන්නේ මේ නීති විරෝධී ධීවර කටයුතු නවතාලීම පිළිබඳව එරට රාජ්‍ය නායකයන් දැනුම්වත් කිරීමට වන බවද කීය. දමිළ සන්ධානය තානාපති කාර්යාලවලට ගොස් රජයේ වැරදි ප්‍රකාශ කළද ඔවුන් නියෝජනය කරන උතුරේ ජනතාවගේ ගැටලු පිළිබඳව නම් කතා නොකරන බවද ඇමැතිවරයා පැවසීය. ඔවුන් ඉන්දීය තානාපති කාර්යාලයට ගොස් මේ ප්‍රශ්නය පිළිබදව සාකච්ඡා කිරීමට අවශ්‍ය බවත් තමිල්නාඩු මහ ඇමැතිවරයාටද මේ ගැටලුව පැහැදිලි කළ යුතු බවත් පෙන්වා දුන් ඇමැතිවරයා පැවැසුවේ මේ ප්‍රශ්නය ඉන්දීය හමුදාව හා ශ්‍රී ලංකා හමුදාව අතර ප්‍රශ්නයක් ලෙස හුවා දැක්වීමට ඉන්දීය ධීවරයන් ගන්නා උත්සාහයට එරෙහිව කටයුතු කළ යුතු බවයි. මේ ප්‍රශ්නය උතුරේ ජනතාවගේ මානුෂීය ප්‍රශ්නයක් ලෙස දැක්විය යුතු බවත් කෙසේ වුවද තමන් ජනාධිපති සමඟ ඉන්දියාවේ සිදු කරන මේ සංචාරයේදී ඉන්දීය අග්‍රාමාත්‍ය නරේන්ද්‍ර මෝදි ඇතුළු රාජ්‍ය නායකයන්ගේ අවධානය යොමු කර මේ සඳහා විසඳුමක් ලබා ගැනීමට කටයුතු කරන බවත් ඇමැතිවරයා කීය. උතුරේ ධීවර ජනතාවට ඉන්දීය රජයෙන් දිය හැකි ආධාර පිළිබඳව සාකච්ඡා කිරීමට තමන් අපේක්ෂා කරන බවද හෙතෙම පැවසීය.\n\n",
       "URL": "https://www.dinamina.lk/2023/07/21/local/8104/%e0%b6%b0%e0%b7%93%e0%b7%80%e0%b6%bb-%e0%b6%9c%e0%b7%90%e0%b6%a7%e0%b6%bd%e0%b7%94-%e0%b7%80%e0%b7%92%e0%b7%83%e0%b6%b3%e0%b7%93%e0%b6%b8%e0%b7%9a%e0%b6%af%e0%b7%93-%e0%b6%9a%e0%b7%92%e0%b7%83/",
       "Category": "local",
       "Parent URL": "https://www.dinamina.lk/category/local//page/350/"
}