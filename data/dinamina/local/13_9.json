{
       "Source": "dinamina",
       "Timestamp": "October 10, 2023 1:00 am",
       "Headline": "මේජර්වරයෙක් උරණ වී ලාන්ස් කෝප්‍රල්ට කන පැළෙන්න ගහලා",
       "News Content": "ජීප් රථයේ දොර හයියෙන් වැසුවා යැයි උරණ වූ මේජර්වරයකු විසින් කනට පහරදීමෙන් බරපතළ තුවාල ලැබූ ලාන්ස් කෝප්‍රල්වරයකු ප්‍රතිකාර සඳහා කළුබෝවිල ශික්ෂණ රෝහලට ඇතුළත් වී තිබේ.\n\nඑලෙස රෝහල් ගත වී ඇත්තේ රත්මලාන බොරුපන යුද හමුදා කඳවුරට අනුයුක්ත (ලාන්ස් කෝප්‍රල්) රියැදුරෙකු ලෙස කටයුතු කරන ඇල්පිටිය, බටුවන්හේන පදිංචි වරුණ ක්‍රිෂාන්ත නමැති (36) එක්දරු පියෙකි.\n\nබොරුපන කඳවුරේ සිට මේජර්වරයාව ජීප් රථයෙන් පාණදුර මාලමුල්ල ප්‍රදේශයේ නිවෙසට ඇරලවීම ඉකුත් 26දා ලාන්ස්කෝප්‍රල්වරයා පැමිණ තිබූ අතර, ඔහුව බස්සවා යළි කඳවුරට ඒම සඳහා ලාන්ස්කෝප්‍රල්වරයා ජීප් රථයේ දොර වහනවාත් සමඟම මේජර්වරයා “බැහැලා වරෙන්” යැයි කතා කර “උඹ දොර වැහුවේ මට ඩෝංගාලා සද්දේ ඇහෙන්නද” යැයි පවසා ලාන්ස්කෝප්‍රල්වරයාගේ වම්කන දෙසට දෙවරක් පහර එල්ල කර ඇත. එම පහරින් ක්ලාන්ත ගතියක් ඇතිවී ඇති අතර ඔහු ජීප් රථයට මඳ වේලාවක් හේත්තු වී සිට ජීප් රථයක් රැගෙන කඳවුරට පැමිණ ඇත.\n\n“මම කඳවුරට ඇවිල්ලා කාර්ය භාර නිලධාරි සර්ට සිද්ධිය කිව්වා. වෙලාවේ එච්චර අමාරුවක් තිබුණේ නැති හින්ද මම කිව්වා තාම එහෙම අමාරුවක් නෑ කියලා. මට එදින රාත්‍රී ටිකෙන් ටික අමාරු වුණා. පහුවදා උදේම මම වේරහැර කේ. ඩී. යූ. රෝහලට ගියා. වෛද්‍යවරයා පරීක්ෂා කරල මාව ඇඩ්මීට් කරගත්තා. උගුර, කන නාසය සම්බන්ධ වෛද්‍යවරයක් පරීක්ෂා කරලා කිව්වා සියයට හතළිහක් මගේ කන් බෙරයට හානි වෙලා කියලා. ඒ නිසා අධිකරණ වෛද්‍ය නිලධාරිවරයෙක් පරීක්ෂා කරන්න ඕනේ කියලා මාව 30 වෙනි දින කළුබෝවිල ශික්ෂණ රෝහල වෙත යොමු කළා. අධිකරණ වෛද්‍ය නිලධාරීතුමා පරීක්ෂා කරලා කිව්වා කනට බරපතළ හානි වෙලා කියලා. එදා පාණදුර දකුණ පොලිසියේ රාලහාමි කෙනෙක් ඇවිල්ලා මගෙන් කටඋත්තර ගත්තා. මම සියලුම විස්තර කිව්වා. මෙම මාසේ පළවෙනිදා මාව නාරාහේන්පිට යුද්ධ හමුදා රෝහල වෙත මාරුකර යැව්වා. 4 වැනි දින මාව එම රෝහලින් බැහැර කළා. වෛද්‍යවරයා මට නිවාඩු දින හතක් වෛද්‍ය නිවාඩු අනුමත කරා. මම ඇල්පිටිය ගෙදර ආවත් මට කලන්තේ වගේ ඒ නිසා මම ඇල්පිටිය රෝහලට ඇතුළත් වුණා. එහි වාට්ටු අංක එකේ ප්‍රතිකාර ලබනවා යැයි ඔහු පැවසීය.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/10/10/local/29353/%e0%b6%b8%e0%b7%9a%e0%b6%a2%e0%b6%bb%e0%b7%8a%e0%b7%80%e0%b6%bb%e0%b6%ba%e0%b7%99%e0%b6%9a%e0%b7%8a-%e0%b6%8b%e0%b6%bb%e0%b6%ab-%e0%b7%80%e0%b7%93-%e0%b6%bd%e0%b7%8f%e0%b6%b1%e0%b7%8a%e0%b7%83/",
       "Category": "local",
       "Parent URL": "https://www.dinamina.lk/category/local//page/13/"
}