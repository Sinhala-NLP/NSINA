{
       "Source": "dinamina",
       "Timestamp": "August 2, 2023 1:04 am",
       "Headline": "රැඳවූවන් 6කට සරම්ප – වවුනියාව හිරගෙදර වසා දමයි",
       "News Content": "වවුනියාව බන්ධනාගාරය වහාම ක්‍රියාත්මක වන පරිදි අගෝස්තු මස 15 වැනිදා දක්වා වසා දැමීමට බන්ධනාගාර බලධාරීන්ට පෙරේදා (31) සිදුව තිබේ.\nබන්ධනාගාරයේ රැඳවූවන් හයදෙනකුට සරම්ප වැලඳීමත් තවත් සැක සහිත රෝගීන් කිහිපදෙනකුත් බන්ධනාගාරයෙන් හමු වීමත් සමඟ සෞඛ්‍ය බලධාරීන්ගේ උපදෙස් මත බන්ධනාගාරය වසා දමනු ලැබීය.\nබන්ධනාගාරයේ සිටි සියලු රැඳවූවන්ට සරම්ප සඳහා අවශ්‍ය ප්‍රතිකාර හා ඖෂධ දී ඇති අතර, රැඳවූවන් සියලු දෙනා එන්නත්කරණයට ද ලක් කොට තිබේ.\nවවුනියාවේ සෞඛ්‍ය බලධාරීන් බන්ධනාගාරය තුළට පැමිණ එහි තත්ත්වය හා රෝගීන් නිරීක්ෂණය කොට අවශ්‍ය උපදෙස් බන්ධනාගාර නිලධාරීන්ට දී ඇති අතර, එම නිලධාරීන් ප්‍රකාශ කළේ අධික රැඳවූවන් පිරිසක් බන්ධනාගාරය තුළ සිටීම නිසා තත්ත්වය බරපතළ විය හැකි බවයි.\nමීට වසර තුනකට පමණ පෙර සිට වවුනියාව බන්ධනාගාරයේ ඉඩකඩ ප්‍රමාණවත් නොවන නිසා රැඳවූවන් පිරිස අඩු කරන ලෙස හෝ බන්ධනාගාරයේ පහසුකම් වැඩිදියුණු කරන ලෙස ඉල්ලීම් කීපයක්ම කෙරුණු නමුත් ඊට බලධාරීන්ගෙන් කිසිදු ප්‍රතිචාරයක් නොලැබුණු බව බන්ධනාගාර නිලධාරියෙක් කියා සිටියේය.\nවවුනියාව බන්ධනාගාරයේ සිටි රැඳවූවන් සරම්ප වසංගතය නිසා වෙනත් ආරක්ෂිත ස්ථාන වෙත මාරු කොට තිබේ.\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/02/local/11073/%e0%b6%bb%e0%b7%90%e0%b6%b3%e0%b7%80%e0%b7%96%e0%b7%80%e0%b6%b1%e0%b7%8a-6%e0%b6%9a%e0%b6%a7-%e0%b7%83%e0%b6%bb%e0%b6%b8%e0%b7%8a%e0%b6%b4-%e0%b7%80%e0%b7%80%e0%b7%94%e0%b6%b1%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/298/"
}