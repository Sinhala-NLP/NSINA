{
       "Source": "dinamina",
       "Timestamp": "July 22, 2023 1:00 am",
       "Headline": "බොරු ඉදිකිරීම් සමාගමක අධ්‍යක්ෂවරියක සේ මුහුණු පොතේ පෙනී සිට  ලක්ෂ 23කට විද්ද කත කොටු",
       "News Content": "\n\nගොඩනැඟිලි ඉදි කිරීමේ ව්‍යාජ සමාගමක අධ්‍යක්ෂවරියක ලෙස පෙනී සිට නිවෙසක් ඉදි කර දෙන බවට පොරොන්දු වී හික්කඩුව වවුලගොඩ ප්‍රදේශයේ පුද්ගලයකුගෙන් රු. 23 ලක්ෂ 5,000ක මුදලක් වංචනික ලෙස ගැනීම සම්බන්ධයෙන් එම ව්‍යාජ සමාගමේ අධ්‍යක්ෂවරිය ලෙස පෙනී සිටි කාන්තාවක ගාල්ල පොලිසියේ විශේෂ අපරාධ විමර්ශන අංශය විසින් අත්අඩංගුවට ගෙන තිබේ.\n\nමුහුණු පොතේ පළ වූ දැන්වීමක් අනුව පැමිණිලිකරු විසින් හික්කඩුව වවුලගොඩ ප්‍රදේශයේ නිවෙසක් ඉදි කිරීමට මුල්ලේරියාව, හිඹුටාන පාරේ, අංක 345 දරන ස්ථානයේ පවත්වා ගෙන යන බව කියන ලද නිවාස ඉදි කිරීමේ සමාගමකට කොන්ත්‍රාත්තුව භාර දී තිබේ. මේ නිවෙස ඉදි කිරීමේ මුළු ඇස්තමේන්තුව රුපියල් ලක්ෂ 58කි. මේ නිවෙස ඉදි කිරීම සඳහා අවස්ථා කීපයකදී රු. 2,305,000ක මුදලක් පැමිණිලිකරු විසින් නිවස ඉදි කිරීමට භාර ගත් ව්‍යාජ සමාගමට ගෙවා ඇත. එහෙත් මේ මුදල ගැනීමෙන් පසු නිවෙසේ අඩිතාලමේ කොටසක් පමණක් දමා මාස කීපයක් ගතව ඇතත් ඉතිරි ඉදි කිරීම් කටයුතු ආරම්භ නොකිරීම හේතුවෙන් ඒ සමාගමේ අධ්‍යක්ෂවරිය ලෙස පෙනී සිටි කාන්තාවගේ දුරකතනයට ඇමතුම් ගෙන ඇතත් ප්‍රතිචාර දක්වා නැත. ඊට පසුව එම සමාගම පිහිටි බව කියා තිබූ මුල්ලේරියාව, හිඹුටාන පාරේ ලිපිනය සොයා පැමිණිලිකරු ගොස් තිබේ. එහෙත් එවැනි සමාගමක් එම ස්ථානයේ නැති බව පැමිණිලිකරු දැනගෙන ඇත.\n\nපසුව මේ ව්‍යාජ සමාගමක අධ්‍යක්ෂවරියකෙ ලෙස පෙනී සිටි කාන්තාවට විරුද්ධව ගාල්ල පොලිසියේ විශේෂ අපරාධ විමර්ශන අංශයට පැමිණිලි කර තිබේ. ඒ අනුව පොලිසිය විසින් දෙහිවල, අත්තිඩිය, කහවිට පෙදෙසේ පදිංචි මේ කාන්තාව අත්අඩංගුවට ගෙන තිබේ.",
       "URL": "https://www.dinamina.lk/2023/07/22/local/8530/%e0%b6%b6%e0%b7%9c%e0%b6%bb%e0%b7%94-%e0%b6%89%e0%b6%af%e0%b7%92%e0%b6%9a%e0%b7%92%e0%b6%bb%e0%b7%93%e0%b6%b8%e0%b7%8a-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b6%9a-%e0%b6%85%e0%b6%b0/",
       "Category": "local",
       "Parent URL": "https://www.dinamina.lk/category/local//page/347/"
}