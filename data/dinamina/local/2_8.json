{
       "Source": "dinamina",
       "Timestamp": "October 12, 2023 1:02 am",
       "Headline": "ප්‍රවීණ රංගධර  ජැක්සන්ගේ  අවසන් කටයුතු  අද රාගමදී",
       "News Content": "වින් එකෙක් එක් දෙයකට වෙයි සමත යන කියමන අභියෝගයට ලක් කළ අසහාය රංගධර ජැක්සන් ඇන්තනි මහතාගේ දේහය පිළිබඳ අවසන් කටයුතු රාගම ශුද්ධ වූ පේදුරු පාවුළු දේවස්ථානයේදී අද (12) සවස 3ට සිදු කෙරේ.\n\nබොරැල්ල පෞද්ගලික මල් ශාලාවක තැන්පත් කර තිබූ දේහය කඩවත රාගම පාරේ අංක 90/A,58 නිවෙසට ඊයේ (11) පෙරවරුවේ රැගෙන ආ අතර අද දිනයේ අවසන් ගෞරවය සඳහා එහි තැන්පත් කර තිබේ.\n\nඔහුගේ දේහයට අවසන් ගෞරව දැක්වීම සඳහා ලක්ෂ සංඛ්‍යාත ජනකායක් පෙරේදා සහ ඊයේ දිනවල පැමිණි අතර කලාකරුවන්, දේශපාලනඥයන්, ආගමික නායකයන් ඇතුළු රසික රසිකාවියෝ ඒ අතර වෙති. මිය යන විට 65 වැනි වියෙහි පසු වූ ඒ මහතා අනුරාධපුර තලාව පාරේ මොරගොඩදී අනතුරකට ලක්ව අවුරුද්දකුත් මාස දෙකක කාලයක් (මාස 14ක්) කොළඹ ජාතික රෝහලේ ප්‍රතිකාර ලබමින් සිටියදී මෙසේ මිය ගියේය.\n\nඅනුරාධපුර තලාවේ මොරගොඩ ප්‍රදේශයේදී ඔහු සහ තවත් දෙදෙනකු ගමන් ගත් කැබ් රථය වන අලියකුගේ ගැටී 2022 වසරේ ජුලි 22 වැනිදා අනතුරට ලක්ව ප්‍රතිකාර සඳහා අනුරාධපුර රෝහලට ඇතුළත් කෙරිණි. වැඩිදුර ප්‍රතිකාර සඳහා ජැක්සන් ඇන්තනි මහතා ගුවනින් කොළඹ ජාතික රෝහලට ගෙන එනු ලැබූ අතර ඉන් අනතුරුව මාස 14ක කාලයක් එහි දැඩි සත්කාර ඒකකයේ ඒ මහතා ප්‍රතිකාර ලැබීය.\n\nජැක්සන් ඇන්තනී මහතා භාෂාව, සාහිත්‍යය, ඉතිහාසය, කලාව ආදි විෂයන් පිළිබඳ ගැඹුරු පරිචයක් මෙන්ම ශ්‍රී ලංකාවේ සිනමාව, වේදිකාව සහ රූපවාහිනිය දිග්විජය කළ රංගධරයෙකි. ඔහු රංගනයට අමතරව අධ්‍යක්ෂණය, නිෂ්පාදනය, තිර රචනය, ගායනය, නවකතා රචනය, තීරු ලිපි රචනය, ගීත රචනයට ද දක්ෂතා දැක්වීය. විචාරකයෙක්, ගවේෂකයෙක්, ඉතිහාසඥයෙක්, නිවේදකයෙක් ලෙස ඔහු ඉමහත් ප්‍රසිද්ධියට පත්ව සිටියේය. ශ්‍රී ලංකාවේ හොඳම නළුවාට හිමි සම්මානයට 16 වතාවක් උරුමකම් කියමින් ජැක්සන් කලා ලොව වාර්තාවක් පිහිටුවන්නට සමත් විය.\n\nකුඩා කාලයේදී මල්සි යනුවෙන් මවුපියන් ඔහු හැඳින්වූ අතර හපුගොඩ කනිෂ්ඨ විද්‍යාලයෙන් සහ බණ්ඩාරවෙල ශාන්ත මරියා විද්‍යාලයෙන් මූලික අධ්‍යාපනය ලැබීය. ගණේමුල්ල ගලහිටියාව මධ්‍ය මහා විදුහලට ඇතුළත්ව උසස් අධ්‍යාපනය ලබා කොළඹ විශ්වවිද්‍යාලයට තේරී පත් විය. එහිදී ප්‍රථමයෙන් සිංහල භාෂාව සහ සාහිත්‍ය පිළිබඳ ගෞරව උපාධියක් ලබා ගත් ජැක්සන් ශ්‍රී ජයවර්ධනපුර විශ්වවිද්‍යාලයෙන් ජනමාධ්‍ය පිළිබඳ ශාස්ත්‍රපති උපාධිය ලබා ගත්තේය.\n\nජැක්සන් අන්තනී මහතා වාරුවෙන් යන මිනිසුන්, මානවයෝ, මෙතනින් මාරුවෙනු, මරාසාද්, මධුර ජවනිකා, ලෝම හංස, ධවල භීෂණ, ඇත්, මෝරා, තාරාවෝ ඉගිලෙති වැනි ජනප්‍රිය වේදිකා නාට්‍ය රැසකට රංගනයෙන් දායක වූවේය.\n\nගුරු ගෙදර, අයෝමා, ලොකු දුව, භවදුක, භව කර්ම, ගිනි අවි සහ ගිනි කෙළි, අස්වැසුම, අග්නිදාහය, සූරිය අරණ, මිල්ලෙ සොයා, රන්දිය දහර වැනි චිත්‍රපට ඔස්සේ තම භාවප්‍රතිභාව විදහා දැක්වූ ජැක්සන් පළිඟු මැණිකේ, ඇල්ල ළඟ වලව්ව, සුසීමා, වෙද හාමිනේ, කඩුල්ල, අකාල සන්ධ්‍යා, පිටගම්කාරයෝ වැනි රූපවාහිනි නිර්මාණ රැසකට ද දායක විය. නර්තන විෂයද ප්‍රගුණ කළ ජැක්සන් ඇන්තනී මහතා පසුකාලීනව ඇසළ කළුවර නාට්‍ය අධ්‍යක්ෂණය කරමින් අධ්‍යක්ෂණයට ද පිවිසි අතර ජුලියට්ගේ භූමිකාව, පාරාදීසය, අබා ඇඩ්‍රස් නෑ වැනි චිත්‍රපට ද අධ්‍යක්ෂණය කළේය. ඔහුගේ නිර්මාණ බොහොමයක් දේශීය මෙන්ම විදේශීය වශයෙන් සම්මානයට පාත්‍ර විය.\n\nරක්ෂණ ශ්‍රියන්ත",
       "URL": "https://www.dinamina.lk/2023/10/12/breaking-news/30027/%e0%b6%b4%e0%b7%8a%e0%b6%bb%e0%b7%80%e0%b7%93%e0%b6%ab-%e0%b6%bb%e0%b6%82%e0%b6%9c%e0%b6%b0%e0%b6%bb-%e0%b6%a2%e0%b7%90%e0%b6%9a%e0%b7%8a%e0%b7%83%e0%b6%b1%e0%b7%8a%e0%b6%9c%e0%b7%9a/",
       "Category": "local",
       "Parent URL": "https://www.dinamina.lk/category/local//page/2/"
}