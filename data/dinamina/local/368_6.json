{
       "Source": "dinamina",
       "Timestamp": "July 18, 2023 1:00 am",
       "Headline": "කලවාන රෝහලට ගෙනා ලෙඩෙකුට පිහියෙන් ඇන මරලා",
       "News Content": "\n\nකලවාන රෝහලේදී පෙරේදා (16) රාත්‍රී කාලයේදී දෙපිරිසක් අතර ඇතිවූ ගැටුමකදී පිහි ඇනුමකට ලක්ව එක් පුද්ගලයකු මියගොස් ඇතැයි පොලිසිය කියයි.\n\nමෙසේ මියගොස් ඇත්තේ රනිල් ප්‍රදීප් කුමාර නමැති අයෙකි. ඔහු කලවාන දෙල්ගොඩ ජනපදයේ පදිංචිකරුවෙකි.\n\nඝාතකයා ද එම ජනපදයේම පදිංචිකරුවෙකි. අංගොඩගේ සුරංග ප්‍රදීප් නමැති ඔහු මේ වන විට ප්‍රදේශයෙන් පලාගොස් සැඟවී සිටින බව පොලිසිය සඳහන් කළේය.\n\nමියගොස් සිටින පුද්ගලයා සහ ඝාතකයා ඥාතීන් බව පොලිසිය කියයි. මියගොස් සිටින පුද්ගලයා විවාහ වී සිටින්නේ සැකකරුගේ සහෝදරිය සමඟ බව පොලිසිය කියයි.\n\nසැකකරු සහ මරණකරු අතර ආරවුලක් තිබී ඇති බවත් එහි ප්‍රතිඵලයක් ලෙස පෙරේදා (16) රාත්‍රී කාලයේදී දෙල්ගොඩ ජනපදයේදී අවස්ථා දෙකකදී ගැටුමක් ඇති වී තිබෙන බවත් පොලිසිය කියයි.\n\nඑම ගැටුමෙන් තුවාල ලැබූ මියගිය පුද්ගලයාත් ඔහුගේ මිතුරන් දෙදෙනකු වන සමීර නමැති අයකු සහ මහින්ද සෝමසිරි නමැති අයකු කලවාන රෝහලට ඇතුළත්ව ඇති බවත් මෙහිදී තුවාල ලැබූ සැකකරුගේ පියා 1990 ගිලන් රථයකින් රෝහලට රැගෙනවිත් ඇතුළත් කර ඇති බවත් පොලිසිය කියයි.\n\nමෙම අවස්ථාවේදී සැකකරු ඔහුගේ සහෝදරිය සමඟ කැබ් රථයකින් රෝහලට පැමිණ තුවාල ලබා වාට්ටුවකට ඇතුළත් කර සිටි රනිල් ප්‍රදීප් පස්සේ පිහියක් රැගෙන පන්නා ඇති බවත් එහිදී එම තුවාලකරු රෝහලට ඇතුළුවීමට ඇති දොර අසලදී පිහි ඇනුම් කා මියගොස් ඇති බවත් පොලිසිය සඳහන් කළේය. මෙම අවස්ථාවේදී සැකකරුගේ සහෝදරිය ද මෙම ඝාතනය වැළැක්වීමට ගොස් පිහිපහරවල් වැදී සුළු තුවාල සිදුව ඇති බව සඳහන්ය.\n\nපලා ගොස් සිටින සැකකරු අත්අඩංගුවට ගැනීමට මේ වන විට විමර්ශනයක් පැවැත්වෙන බව පොලිසිය කියයි.\n\nගයාන් කුමාර වීරසිංහ සහ කලවාන-ඉන්දික සී. කුමාර",
       "URL": "https://www.dinamina.lk/2023/07/18/local/7256/%e0%b6%9a%e0%b6%bd%e0%b7%80%e0%b7%8f%e0%b6%b1-%e0%b6%bb%e0%b7%9d%e0%b7%84%e0%b6%bd%e0%b6%a7-%e0%b6%9c%e0%b7%99%e0%b6%b1%e0%b7%8f-%e0%b6%bd%e0%b7%99%e0%b6%a9%e0%b7%99%e0%b6%9a%e0%b7%94%e0%b6%a7/",
       "Category": "local",
       "Parent URL": "https://www.dinamina.lk/category/local//page/368/"
}