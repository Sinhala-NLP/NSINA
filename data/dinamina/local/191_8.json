{
       "Source": "dinamina",
       "Timestamp": "August 25, 2023 1:00 am",
       "Headline": "මහනුවර අවසන් කුඹල් පෙරහර අද",
       "News Content": "මහනුවර ඇසළ පෙරහර මංගල්‍යයේ අවසන් හෙවත් පස්වැනි කුඹල් පෙරහර අද (25) වීදි සංචාරය කරයි. ශ්‍රී දළදා මාලිගාව අබියසින් දකුණු දිශාභිමුඛව රාත්‍රී 7.02ට පිටත් වන පෙරහර දළදා වීදිය, යටිනුවර වීදිය ඔස්සේ ගමන් ගෙන, රජ වීදියෙන් ඉහළට විත් ගෙවැදීමට නියමිතය. අද පෙරහරේදී දියවඩන නිලමේ නියෝජනය කරමින් පත්තිනි දේවාලයේ බස්නායක නිලමේ හේමන්ත බණ්ඩාර මහතා ගමන් කිරීමට නියමිතය.\n\nඅවසන් කුඹල් පෙරහර වීදි සංචාරය කිරීමෙන් පසු මහනුවර ඇසළ මංගල්‍යයේ විචිත්‍රත්වය ඉහළ නංවමින් රන්දෝලි පෙරහර ආරම්භ වන අතර, එහිදී දෙවාල පෙරහර සඳහාද උඩරට වෙස් නර්තන ඇතුළත් වීම විශේෂත්වයකි. රන්දෝලි පෙරහර 26 දින සිට 30 දක්වා පුරා දින 5ක් වීදි සංචාරය කරයි.",
       "URL": "https://www.dinamina.lk/2023/08/25/local/17204/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%85%e0%b7%80%e0%b7%83%e0%b6%b1%e0%b7%8a-%e0%b6%9a%e0%b7%94%e0%b6%b9%e0%b6%bd%e0%b7%8a-%e0%b6%b4%e0%b7%99%e0%b6%bb%e0%b7%84/",
       "Category": "local",
       "Parent URL": "https://www.dinamina.lk/category/local//page/191/"
}