{
       "Source": "dinamina",
       "Timestamp": "October 3, 2023 1:00 am",
       "Headline": "මධ්‍යම පළාතේ හිටපු අධ්‍යාපන නිලධාරීන් දෙදෙනාගෙන් වටිනාකම අයකර ගනී",
       "News Content": "අධ්‍යාපන අමාත්‍යාංශය මඟින් මිලදී ගෙන මධ්‍යම පළාත් අධ්‍යාපන දෙපාර්තමේන්තුව වෙත ලබා දී තිබූ කේ.ඩී.එච්. වර්ගයේ වෑන් රථ දෙකක තිබූ ශීත පෙට්ටි ( Cool boxes) අස්ථානගත වීම සම්බන්ධයෙන් සිදු කළ පරීක්ෂණයකින් පසු එවකට මධ්‍යම පළාත් අධ්‍යාපන අධ්‍යක්ෂ ලෙස කටයුතු කළ තිලක් ඒකනායක හා වාහන විෂය භාර නිලධාරි ලෙස කටයුතු කළ එම්.බී. ඒකනායක යන මහත්වරුන්ගෙන් ඒවාහි වටිනාකම අයකර ගැනීමට නිර්දේශ කර තිබේ.\n\nවර්ෂ 2015 – 2020 කාලයේ දී මෙම ශීත පෙට්ටි අස්ථාන ගත වී තිබෙන බව පරීක්ෂණ මගින් අනාවරණය විය. ඒ සම්බන්ධයෙන් විගණන විමසුමක් ද නිකුත් කර තිබිණි.\n\nමෙම වාහන මිල දී ගන්නා අවස්ථාවේ වාහන ආනයනය කර බෙදා හරින සමාගම මගින් ප්‍රවර්ධන කාර්යයක් ලෙස වාහන දෙක සඳහාම ශීත පෙට්ටි දෙකක් ලබා දී තිබී ඇත.\n\nඑම ශීත පෙට්ටි දෙක වාහන දෙකේම නොමැති වීම සම්බන්ධයෙන් අධ්‍යාපන අමාත්‍යාංශය මඟින් පරීක්ෂණයක් ආරම්භ කරනු ලැබීය.\n\nමෙම ශීත පෙට්ටි දෙකේ වටිනාකම රුපියල් 58500ක් ලෙස ගණන් බැලීමෙන් පසු වටිනාකමින් තුනෙන් දෙකක් වාහන විෂය භාර නිලධාරිවරයා විසින් ද එක් කොටසක් හිටපු අධ්‍යාපන අධ්‍යක්ෂවරයා විසින් ද ගෙවිය යුතු බවට තීරණය කර ඇත.\n\nමේ සම්බන්ධව කළ විමසීමක දී මධ්‍යම පළාත් අධ්‍යාපන අධ්‍යක්ෂ අමරසිරි පියදාස මහතා පැවසුවේ ශීත පෙට්ටි අස්ථාන ගතවීම සම්බන්ධයෙන් සිදු කළ පරීක්ෂණයට අනුව ඒවාහි වටිනාකම නිලධාරීන් දෙදෙනෙකුගෙන් අයකර ගැනීමට නිර්දේශ කර තිබෙන බවයි.\n\nඅසේල කුරුළුවංශ",
       "URL": "https://www.dinamina.lk/2023/10/03/local/27335/%e0%b6%b8%e0%b6%b0%e0%b7%8a%e0%b6%ba%e0%b6%b8-%e0%b6%b4%e0%b7%85%e0%b7%8f%e0%b6%ad%e0%b7%9a-%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%85%e0%b6%b0%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/42/"
}