{
       "Source": "dinamina",
       "Timestamp": "August 28, 2023 2:55 am",
       "Headline": "පිරමීඩ ජාවාරමුන්ට  අපරාධ නීතියෙන්  දඬුවම්",
       "News Content": "පිරමීඩ ජාවාරම මෙහෙය වූ ආයතන හා පුද්ලයන්ට එරෙහිව අපරාධ නීතිය යටතේ දඬුවම් පැමිණවීමට පියවර ගනිමින් සිටින බව මුදල් රාජ්‍ය අමාත්‍ය රංජිත් සියඹලාපිටිය මහතා පවසයි.\n\nපිරමීඩ යනු කිසිසේත්ම ව්‍යාපාරයක් නොවන බවත්, එය අපරාධයක් වන බැවින් පිරමීඩ ජාවාරමේ යෙදුණු ආයතන සහ පුද්ගලයන්ට එරෙහිව අපරාධ නීතිය යටතේ දඬුවම් පැමිණවීමට පියවර ගනිමින් සිටින බව මුදල් රාජ්‍ය අමාත්‍ය ආචාර්ය රංජිත් සියඹලාපිටිය මහතා සඳහන් කළේය.\n\nදෙහිඕවිට ප්‍රදේශයේ පැවැති වැඩසටහනකින් අනතුරුව මාධ්‍ය වෙත අදහස් දක්වමින් අමාත්‍යවරයා මේ බව ප්‍රකාශ කළේය.\n\nතවදුරටත් අදහස් දක්වමින් ඔහු ප්‍රකාශ කළේ මහ බැංකුව විසින් 1988 අංක 30 දරන බැංකු පනත අනුව මෙම ජාවාරම තහනම් කළ බැවින් ඉන් එහාට මේ සඳහා බලපාන්නේ අපරාධ නීතිය බවයි.\n\nඒ අනුව නීතිපතිවරයා දැනුවත් කර මේ සම්බන්ධයෙන් වන පැමිණිලි පොලිසියට හා අපරාධ පරීක්ෂණ දෙපාර්තමේන්තුවට යොමුකර අපරාධ නීතිය යටතේ මෙම රැවටිලිකාර සමාගම්වලට සහ ඒවා මෙහෙය වූ පුද්ගලයන්ට විරුද්ධව නඩු පවරන බව අමාත්‍යවරයා මෙහිදී පැවසීය.\n\nසමාජයේ විශාල පිරිසක් මෙම ජාවාරම්කරුවන්ට හසුවී සිටින බවත්, මහ බැංකුව විසින් කෙතරම් ප්‍රකාශ කළත් තාවකාලිකව ලැබෙන ප්‍රතිලාභ ගැන පමණක් සිතා විශ්වාසවන්ත භාවය පිලිබඳ නොසලකා කටයුතු කිරීම නිසා මෙසේ විශාල පිරිසක් අපහසුතාවට පත්ව සිටින බවත් අමාත්‍යවරයා වැඩි දුරටත් පැවසීය.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/28/local/17712/%e0%b6%b4%e0%b7%92%e0%b6%bb%e0%b6%b8%e0%b7%93%e0%b6%a9-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b7%94%e0%b6%b1%e0%b7%8a%e0%b6%a7-%e0%b6%85%e0%b6%b4%e0%b6%bb%e0%b7%8f%e0%b6%b0/",
       "Category": "local",
       "Parent URL": "https://www.dinamina.lk/category/local//page/183/"
}