{
       "Source": "dinamina",
       "Timestamp": "August 5, 2023 1:19 am",
       "Headline": "අපහසුවක් නැතිව බොන වතුර ටිකවත් ගන්න ඉඩදෙන්න පාර්ලිමේන්තු මන්ත්‍රී ජේ. සී. අලවතුවල",
       "News Content": "\n\nරටේ ජනතාව අමාරුවෙන් ජීවත්වන අවස්ථාවේ බොන වතුර ටිකවත් අපහසුතාවක් නැතිව ගන්න අවස්ථාව සලසා දෙන්නැයි රජයෙන් ඉල්ලා සිටින බව පාර්ලිමේන්තු මන්ත්‍රී ජේ. සී. අලවතුවල මහතා පැවසීය. ඒ මහතා මේ බව පැවසුවේ පෙරේදා (03) විපක්ෂ නායක කාර්යාලයේ පැවැති මාධ්‍ය හමුකදීය.\nරට බංකොලොත් වුණාට පසු ජනතාව ඉතා අමාරුවෙන් ජීවත්වන බවත් බොහෝ පිරිසක් වේලක් ඇර වේලක් ආහාර ගන්නා බවත් තවත් පිරිසක් එක වේලක් අමාරුවෙන් පිරිමසා ගන්නා බවත් අලවතුවල මහතා සඳහන් කළේය.\nපාසල් දරුවන්ගෙන් සියයට 20ක් පමණ උදේ ආහාරය නැතිව පාසලට පැමිණෙන බව විදුහල්පතිවරු සහ ගුරුවරු පවසන බවත් ඒ මහතා කීය.\nමේ වන විට ජනතාවගේ ආදායම් මාර්ග අහිමි වී ඇති බවත් කුඩා හා මධ්‍යම පරිමාණ ව්‍යාපාර විශාල ප්‍රමාණයක් කඩා වැටී රැකියා විශාල ප්‍රමාණයක් අහිමි වී ඇති බවත් ඉදිකිරීම් ක්ෂේත්‍රය මුළුමනින්ම කඩා වැටී ඇති බවත් අලවතුවල මහතා පැවසීය.\nරජය කටයුතු කරන්නේ ජනතාව ජීවත් කරවන්නද? නැතිනම් ඉන්න තැනින් තවත් පහළට ඇද දමන්නටදැයි ද ඒ මහතා ප්‍රශ්න කරයි.\nරජයේ රෝහල්වලට යන ජනතාව අඩු වී ඇති බවත් විෂ බෙහෙත් ගෙන්වීම හේතුවෙන් ජීවිත ගණනාවක් මේ වන විට අහිමී ඇති බවත් මෙවැනි තත්ත්වයක් තුළ නිදහස් සෞඛ්‍ය භාවිතා කරන්න ජනතාව බිය වී ඇති බවත් අලවතුවල මහතා සඳහන් කළේය.\nඅස්වැසුමට නිසි වැඩපිළිවෙළක් නැති නිසා ප්‍රාදේශීය ලේකම් කාර්යාල ඉදිරිපිට විශාල ජනතාවක් පෝලිම්වල සිටින බවත් මේ නිසා ජනතාව විශාල අපහසුතාවට ලක්වී සිටින බවත්, ජනතාව මේ ආකාරයට දිගු පෝලිම්වල තැබීම ගැන ආණ්ඩුව ලැජ්ජා විය යුතු බවත් අස්වැසුම වැඩසටහන පිළිබඳව අදහස් දක්වමින් අලවතුවල මහතා පැවසීය.\nවිපක්ෂ නායක සජිත් ප්‍රේමදාස මහතා පාර්ලිමේන්තුවේ සහ ඉන් පිටත ජනතාව වෙනුවෙන් විශාල වැඩ කොටසක් කරන බවත් රජය රට ඉදිරියට ගෙනයෑමට ගන්නා ක්‍රියාවලියේදී සමඟි ජන බලවේගය සහාය දෙන බවත් ජේ. සී. අලවතුවල මහතා වැඩිදුරටත් පැවසීය.\nකෙහෙලිය රඹුක්වැල්ල මහතාට එරෙහි විශ්වාස භංගයට ආණ්ඩුවේ මැති ඇමැතිවරුන්ගේ සහාය බලාපොරාත්තු වන බව ද අලවතුවල මහතා මාධ්‍යවේදියකු නැඟූ ප්‍රශ්නයකට පිළිතුරු දෙමින් පැවසීය.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/05/local/11880/%e0%b6%85%e0%b6%b4%e0%b7%84%e0%b7%83%e0%b7%94%e0%b7%80%e0%b6%9a%e0%b7%8a-%e0%b6%b1%e0%b7%90%e0%b6%ad%e0%b7%92%e0%b7%80-%e0%b6%b6%e0%b7%9c%e0%b6%b1-%e0%b7%80%e0%b6%ad%e0%b7%94%e0%b6%bb-%e0%b6%a7/",
       "Category": "local",
       "Parent URL": "https://www.dinamina.lk/category/local//page/283/"
}