{
       "Source": "dinamina",
       "Timestamp": "August 1, 2023 4:38 am",
       "Headline": "විපක්ෂ නායක ජපන්  විදේශ ඇමැති හමුවෙයි",
       "News Content": "විපක්ෂ නායක සජිත් ප්‍රේමදාස සහ ජපන් විදේශීය ඇමැති හයෂින් යෝෂිමාසා මහතා අතර හමුවක් පසුගියදා (29) පස්වරුවේ කොළඹ දී පැවැත්විණි.\n\nමේ හමුවේ දී ජපානය හා ශ්‍රී ලංකාව අතර අතීතයේ පටන් පවතින මිත්‍රශීලි රාජ්‍යතාන්ත්‍රික සම්බන්ධතාව ගැන දෙපළගේ අවධානය යොමු වූ අතර (JAICA) සහ (JBIC) ණය ආධාර ක්‍රම යටතේ ශ්‍රී ලංකා ජනරජයටත් එහි ජනතාවටත් ජපානය විසින් හෘදයාංගමව ලබා දී ඇති උදව් උපකාර පිළිබඳවත් ශ්‍රී ජයවර්ධනපුර රෝහල, ජාතික රූපවාහිනී සංස්ථාව ඇතුළු ජපානයෙන් මෙරටට ලැබුණු වටිනා ජාතික සම්පත් ගනත් විපක්ෂ නායකවරයා ජපන් රජයට මෙන්ම එහි පුරවැසියන්ටත් සිය කෘතඥතාව පිරිනැමීය.\n\nඑසේම සැහැල්ලු දුම්රිය ව්‍යාපෘතිය (LRT) පටු දේශපාලන තීරණ මගින් නවතාලීම නිසා සිදුවූ මතභේදාත්මක තත්ත්වය පිළිබඳව කනගාටුව පළ කර සිටි විපක්ෂ නායකවරයා සිය රජයක් යටතේ එම ව්‍යාපෘතිය නැවත ක්‍රියාත්මක කිරීමට ජපානය සමඟ අත්වැල් බැඳගැනීමට බලා සිටින බව ආවධාරණය කළේය.\n\nතවද මේ හමුවේදී ජපානයේ අධ්‍යාපන ව්‍යුහයේ ධනාත්මක ප්‍රවේශය අගය කිරීමට ලක් කළ විපක්ෂ නායක සජිත් ප්‍රේමදාස මහතා ජපන් විදේශ ඇමැතිවරයා හමුවේ කියා සිටියේ ජපන් ජනතාවගේ විනය,කැපවීම, කඩිසරභව හා අවංකභව තමා මහත් ඉහළින් අගය කරන බවත් එවැනි ගුණාංගවලින් ශ්‍රී ලාංකේය ජාතිය සන්නද්ධ කිරීම සඳහා අවශ්‍ය ගුණාත්මක වෙනස්කම් සිදු කිරීම කෙරෙහි ද සිය රජයක් යටතේ අවධානය යොමු කරන බවත්ය.\n\nතවදුරටත් ජපන් විදේශ ඇමැතිවරයා හමුවේ විපක්ෂ නායකවරයා කියා සිටියේ මේ වන විට, රටේ දළ ජාතික නිෂ්පාදනයෙන් 1.4%ක සුළු ප්‍රමාණයකට පමණක් දායකත්වය දක්වන ධීවර කර්මාන්තය දියුණු කිරීමට අවශ්‍ය වන ජපන් තාක්ෂණය ලබාදෙන ලෙසයි. EEZ විශේෂ ආර්ථික කලාපයේ පිහිටා ඇති නාවික සැතපුම් 200ක වපසරියක් පුරා දිවයින වටා පැතිර ඇති මුහුදු සම්පත නිසියාකාරයෙන් රටේ ආර්ථිකයට දායක කර ගැනීමට තමන්ට ඇති දැක්ම හා අවශ්‍යතාව විපක්ෂ නායකවරයා පෙන්වා දුන්නේය.\n\nඑසේම තොරතුරු තාක්ෂණ (IT) විප්ලවය නගරයට පමණක් සීමා වී ඇති හෙයින් ගමේ දරුවන්ට තවමත් එම තාක්ෂණයට උරුමයක් නොමැති බව පෙන්වා දුන් සජිත් ප්‍රේමදාස මහතා, ජපන් විදේශ අමාත්‍යවරයාගෙන් ඉල්ලා සිටියේ ගමේ දක්ෂ දරුවන්ටත් තාක්ෂණ ලෝකයේ ඉදිරියට යෑමට අවශ්‍ය තාක්ෂණික පහසුකම් සලසාදීමට ආධාර කරන ලෙසයි.\n\nතවදුරටත් ජපන් විදේශ ඇමැති හමුවේ විපක්ෂ නායකවරයා ඉල්ලා සිටියේ රට වැටී ඇති අගාධයෙන් ගොඩගැනීමට දිය හැකි සියලුම සහාය ශ්‍රී ලංකා රජයට සහ ජනතාවට ලබාදෙන ලෙසයි.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/01/local/10644/%e0%b7%80%e0%b7%92%e0%b6%b4%e0%b6%9a%e0%b7%8a%e0%b7%82-%e0%b6%b1%e0%b7%8f%e0%b6%ba%e0%b6%9a-%e0%b6%a2%e0%b6%b4%e0%b6%b1%e0%b7%8a-%e0%b7%80%e0%b7%92%e0%b6%af%e0%b7%9a%e0%b7%81-%e0%b6%87%e0%b6%b8/",
       "Category": "local",
       "Parent URL": "https://www.dinamina.lk/category/local//page/302/"
}