{
       "Source": "dinamina",
       "Timestamp": "July 7, 2023 1:00 am",
       "Headline": "දුව මැරුණේ සිහිය නැති වෙන්න ගහපු ඉන්ජෙක්ෂන් එකෙන්",
       "News Content": "කොළඹ ජාතික අක්ෂි රෝහලේ අක්ෂි සැත්කමකට භාජන කළ දෙදරු මවක් සැත්කම සිදු කරන විට සිහි නැති කිරීමට විදින ලද එන්නත නිසා නැවත සිහි නොලබා පෙරේදා (05) උදෑසන දහයයි තිහට පමණ මියගොස් ඇති බව රෝහල් ආරංචි මාර්ග සඳහන් කරයි.\n\nඇගේ මරණය සම්බන්ධයෙන් මියගිය කාන්තාවගේ ස්වාමිපුරුෂයා පවසන්නේ සිහිය නැති වීමට විදින ලද එන්නත නිසා ඇය මියගිය බවයි.\n\nමෙසේ මියගොස් ඇත්තේ කොස්ගොඩ බොරලුකැටිය දකුණ පදිංචිව සිටි එච්.ජී. හිමාලි ප්‍රියදර්ශනී නමැති 35 හැවිරිදි දෙදරු මවකි. මේ වන විට ඇගේ දේහය කොළඹ ජාතික රෝහලේ මෘත ශරීරාගාරයේ තබා ඇති අතර පශ්චාත් මරණ පරීක්ෂණය අද දින සිදු කෙරේ. ඇය කොළඹ අක්ෂි රෝහලේ 2 වන වාට්ටුවේ ඇඳ ඉහපත් 12678/2023 යටතේ පසුගිය 04 වැනිදා ඇසේ ශල්‍යකර්මයක් සඳහා ඇතුළත් වී ඇත. ඇගේ මරණය සම්බන්ධයෙන් මියගිය කාන්තාවගේ ස්වාමිපුරුෂයා පවසන්නේ සිහිය නැති කිරීමට විදින ලද එන්නත නිසා ඇය මියගිය බවයි.\n\nඇය මීට සති දෙකකට පමණ පෙර ඇසට කාච දැමීම සඳහා සැත්කමට භාජන වූ අතර ඇයට දැමූ කාචය නියමිත අයුරින් ඇසේ නොපිහිටා තිබූ බැවින් නැවත ශල්‍යකර්මයක් පෙරේදා (05) සිදු කරන ලදි. මෙසේ ශල්‍යකර්මය සිදු කරන අතර තුළදී සිහි නැති කිරීමට විදින ලද එන්නත නිසා ඇය සිහි නොලබාම මියගොස් ඇත. වෛද්‍යවරුන් පවසා ඇත්තේ අමෙරිකාවේ නිෂ්පාදිත කාචයක් දැමිය යුතු බවය. එය මිල අධික නිසා අසල්වාසී කාන්තාවක විසින් ඇයට කාච ලබා ගැනීම සඳහා උදවු කර ඇති බවත් ඥාතීහු පවසති.\n\nමියගිය කාන්තාවගේ ස්වාමියාගේ මව වන ලියනගේ සෝමලතා මහත්මිය මෙසේ පැවසීය.\n\n“මගේ ලේලි මීට සුමාන දෙකකට පෙර ඇහේ අමාරුවක් නිසා කොළඹ ඇස් වාට්ටුවේ සායනයකට ගියා. එහිදී දොස්තර මහත්තයා කියල තිබුණේ ඇසට කාචයක් දැමිය යුතු බවයි. ඒක අමෙරිකන් වර්ගයේ එකකින් දාන්න ඕනේ කියලා. ඒක රුපියල් පනස්දාහක් පමණ වෙනවා. අපේ පුතාලා ජීවත් වන්නේ කුලියට කුරුඳු වැඩ කරලයි. අපිට සල්ලි නෑ ඒ කාච ගන්න. අපේ අසල්වැසි දුවෙක් තමයි ඒකට සල්ලි දුන්නෙ. ඊට පස්සේ කාච දැම්මා. නමුත් ඇහේ අමාරුවක් නිසා ආයේ කොළඹ ගිහින් ඇස් වාට්ටුවට පෙන්නුවා. එතකොට දොස්තරල කිව්වෙ ඇහේ කාචය පහතට ගිහිල්ලා කියලා. ආයේ ඔපරේෂන් එකක් කරන්න ඕනේ කිව්වා. එහෙම කිව්වට පස්සෙ තමයි 4 වැනිදා එයා ඇස් රෝහලේ වාට්ටුවට ඇතුළු වුණේ. ඊට පස්සේ එයාට සැත්කම කරලා තියෙන්නේ පහුවදා. අපිට එකොළහට විතර කෝල් එකක් ආවා. එයාට දරුවෝ කීදෙනෙක් ඉන්නව ද අහලා. අපට කොළඹ ඇස් රෝහලට එන්න කියලා කිව්වා. අපේ පුතා ගියා. ගියාට පස්සේ තමා දැනගත්තේ අපේ දුව නැතිවෙලා කියලා. එයාට සිහිය නැති වෙන බේතක් විදල තියෙනවා. ඔපරේෂන් එකෙන් පස්සේ එයාට සිහිය ඇවිල්ලා නෑ. එයා එහෙමම මැරිලා තියෙනවා. අපේ දුව මැරුණේ සිහිය නැති වෙන්න ගහපු ඉන්ජෙක්ෂන් එකෙන් කියලා අපි හිතනවා.”\n\n————————————————————————————————————————————–\n\nනිර්වින්දනයට දුන් බෙහෙත ගැන පසුගිය කාලයේ ලොකු ආන්දෝලනයක් තිබුණා. ඒකත් සමඟ මගේ බිරියගේ මරණයට නිර්වින්දනයට දුන් බෙහෙත ගැන මට සැකයක් තියෙන බව මියගිය හිමාලි ප්‍රියදර්ශනී වීරසිංහ (34) යන අයගේ ස්වාමියා වන මාදම්පගේ විමල් රෝහිත ද සිල්වා (39) යන අය කොළඹ අතිරේක හදිසි මරණ පරීක්ෂක නීතිඥ ඉරේෂා සමරවීර මහත්මිය ඉදිරියේ පැවැති මරණ පරීක්ෂණයේදී කියා සිටියේය.\n\nමෙම මරණ පරීක්ෂණය ඊයේ (07) කොළඹ මහ රෝහලේ හදිසි මරණ පරීක්ෂණ කාර්යාලයේදී පැවැත්විණි. මරදාන පොලිසියේ පොලිස් කොස්තාපල් එච්.ඒ. සමන්ත මහතා විසින් සාක්කි මෙහෙයවූ මෙම මරණ පරීක්ෂණයේදී මියගිය අයගේ ස්වාමියා මෙසේ ද කීවේය.\n\nඅපි පදිංචිව සිටින්නේ බොරලුකැටිය, ඌරගස්මංහන්දිය ලිපිනයේයි. වෘත්තියෙන් කම්කරුවකු වන මා බෞද්ධාගමිකයෙක් වෙමි. මියගොස් සිටින්නේ මගේ බිරියයි. අපි දෙන්නාට දාව අවුරුදු 17ක හා අවුරුදු 10ක දියණියන් දෙදෙනකු සිටිනවා. ආර්ථික අපහසුතා මධ්‍යයේ වුවද පාසල් වයසේ පසුවන මේ දරුවන් දෙදෙනත් මමත් බිරියත් ඉතා සතුටින් ජීවත්ව සිටියා. කිසිදු ලෙඩක් රෝගයක් නැති මගේ බිරියට මේ වුණු විපත ගැන මට දැනෙන වේදනාව තනිකම කියා ගන්න බැරි තරම්.\n\nමගේ බිරියට වම් ඇසේ පෙනීමේ දුර්වලතාවක් තිබුණා. ඒක ඇයට කුඩා කල සිට තිබුණු දෙයක්. ඒ සමඟම එම ඇසෙන් එළියක් යනවා වගේ දෙයක් පෙනෙනවා කියල කලක සිට කිව්වා. ඒ නිසා බලපිටිය රෝහලේ සායනික ප්‍රතිකාර සඳහා ගෙනගියා. එතැනින් වම් ඇස විනාශ වී ඇති බව අප වෙත දැන්වූ අතර එතැනින් කොළඹ ජාතික රෝහලේ ඇස් රෝහල වෙත යොමු කළා.\n\nඒ අනුව 2019 සිට අපි ඇස්වල ප්‍රතිකාර සඳහා ඇස් රෝහලට පැමිණි අතර එතැන් පටන් එහි සායනවලදී මේ දක්වා ඇස්වලට ඔයිල් එකක් දැමීමට කටයුතු කළා. ඒ අතර මීට දින 12කට පමණ පෙරදී ඇයට ඇස් රෝහලෙන් කාචයක් දැම්මා. ඉන්පසු ඇසට කප් එකක් දමා දින දෙකකින් පමණ ටිකට් කපා නිවෙසට එව්වා. ඒ දින කිහිපයේ මගේ බිරිය හොඳින් හිටියා. නැවත පසුගිය 04 වැනිදා සායනයට පැමිණෙන ලෙස රෝහලෙන් දන්වා සිටියා. ඒ අනුව අපි ඇස් රෝහලට පැමිණි අතර එහිදී ඇස පරීක්ෂණයට භාජන කර ඇසට දැමූ කාචය ගැලවී ඇති බවත් වෛද්‍යවරු දැනුම් දුන් අතර මෙදිනම නතර වෙන ලෙසද දන්වා සිටියා. ඒ අනුව මම ඇයව නැවත රෝහලට ඇතුළත් කර මම නිවෙස බලා ගියා. පසුදින (05) උදේ 9.30ට පමණ ඉක්මනින් පැමිණෙන ලෙස රෝහලෙන් මාහට දුරකතන ඇමතුමක් ලැබුණු අතර ඒ අනුව මා නැවතත් රෝහලට පැමිණියා. එහිදී මගේ බිරිය මියගිය බව මාහට දැනුම් දුන්නා.\n\nමෙහිදී වෛද්‍යවරු මාහට කතා කර කිව්වා එදින (05) උදයේ ඇයට ශල්‍යකර්මයක් සඳහා තියටර් එකට ගැනීමෙන් පසු නිර්වින්දනය කළ බවත් නැවත ඇයට සිහිය ආවේ නැති බවත්. ශල්‍යකර්මය කළා ද කියලා මම දන්නේ නැහැ. ඇය මට අවසානයට කතා කළේ එදිනම උදේ 6.30ට පමණයි. එසේ කතා කර ඇය මට කීවේ උදේ ඇසට සර්ජරි එකක් කිරීමට සූදානම් කර ඇති බවයි. ඇය එවලේ මගෙත් එක්ක සුපුරුදු පරිදි හොඳට කතා කළා. කිසිම රෝගී තත්ත්වයක් ඇගේ කතාවෙන් මට තේරුනේ නම් නැහැ.\n\nඑසේම ඇයට කිසිදු රෝගයක් තිබුණු කෙනෙක් නෙමෙයි. ෆෙරෙෂර් එක සහ ෂුගර්වත් තිබුණු අයෙක් නෙමෙයි. ඇසේ ප්‍රශ්නය හැරුණු විට ඇය ඉතාමත් නිරෝගී කෙනෙක්. ඇයට ලබාදුන් නිර්වින්දන බෙහෙත ගැන තමයි මට සැකයක් පවතින්නේ. ඇය මෙලෙස හදිසි මරණයකට උරුමකම් කිවයුතු කෙනෙක් නෙමෙයි. මේ මරණය නිසා මගේ අහිංසක දියණියන් දෙදෙනාට මව අහිමි වුණා. අද මට සිදු වූ දෙය හෙට තව කෙනකුට විය හැකියි. ඒ ඔබටම වෙන්නත් පුළුවන්. ඒ නිසා මේ පිළිබඳ විධිමත් විමර්ශනයක් සිදු කර මගේ බිරියගේ ජීවිතය නැති වීම සම්බන්ධයෙන් වැරදිකරුවන් සොයා නිසි දඬුවම් පැමිණ වීම අනිවාර්යයෙන්ම සිදු කළ යුතුව ඇතැයි සිය බිරියගේ වියෝවෙන් දැවෙන විමල් රෝහිත ද සිල්වා මහතා කියා සිටියේය.\n\nඅදාළ මරණය සම්බන්ධයෙන් වැඩිදුර පරීක්ෂණ සඳහා කොළඹ අතිරේක හදිසි මරණ පරීක්ෂක නීතිඥ ඉරේෂා සමරවීර මහත්මිය විසින් විෂ වෛද්‍ය විද්‍යාලය වෙත යොමු කළාය.\n\nකරන්දෙණිය සමූහ – අනුරාධ ප්‍රියදර්ශන",
       "URL": "https://www.dinamina.lk/2023/07/07/local/4722/%e0%b6%af%e0%b7%94%e0%b7%80-%e0%b6%b8%e0%b7%90%e0%b6%bb%e0%b7%94%e0%b6%ab%e0%b7%9a-%e0%b7%83%e0%b7%92%e0%b7%84%e0%b7%92%e0%b6%ba-%e0%b6%b1%e0%b7%90%e0%b6%ad%e0%b7%92-%e0%b7%80%e0%b7%99%e0%b6%b1/",
       "Category": "local",
       "Parent URL": "https://www.dinamina.lk/category/local//page/407/"
}