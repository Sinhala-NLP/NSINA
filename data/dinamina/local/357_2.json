{
       "Source": "dinamina",
       "Timestamp": "July 20, 2023 1:00 am",
       "Headline": "ඇසේ සැත්කමට ඉන්දියාවට  ගිය සඳරුවන්ට මුදල් මදි වෙලා:  මුදල් සොයාගැනීමට  ඔබේ පිහිට පතයි",
       "News Content": "මීට වසර 13කට පෙර සිදු වූ අවාසනාවන්ත සිදුවීමක් හේතුවෙන් බරපතළ ලෙස දෙනෙත් ආබාධයට ලක් වූ ශ්‍රී ලාංකික තරුණයකු මේ වන විට ඉන්දියාවේ චෙන්නායිහි සංකර නේත්‍රා රෝහලේ ප්‍රතිකාර ලබා ගැනීමට ගොස් ඒ සඳහා අවශ්‍ය මුදල් සොයාගැනීමට නොහැකිව අසරණ වී සිටියි.\n\nලුණුවිල තෙරේසාවත්ත, ශාන්ත දේශබන්දු මාවත, අංක 16/A ලිපිනයේ පදිංචි සඳරුවන් පෙරේරා මහතා ඉන්දියාවට ගොස් සිය දකුණු ඇසේ සැත්කමක් කිරීමට සූදානමින් සිටී. නමුත් ඒ සඳහා ශ්‍රී ලංකා මුදලින් රුපියල් ලක්ෂ දහයක් අවශ්‍ය කරන බව රෝහල දැනුම් දී තිබේ. ඔහු සතුව රුපියල් ලක්ෂ හතක මුදලක් තිබෙන බව සඳරුවන් පෙරේරා මහතා පවසයි. ඉතිරි ලක්ෂ තුන සොයා ගැනීම සඳහා මහත් වෙහෙසක් ගන්නා ඔහු ඉන්දියාවේ චෙන්නායි නුවර මහාබෝධි මධ්‍යස්ථානයේ නතරව සිටිමින් මේ දිනවල ඒ සඳහා වෙහෙසෙයි. අප හමු වූ අවස්ථාවේ ඔහු මෙසේ අප හා අදහස් දැක්වීය.\n\n‘‘මගේ මුහුණට සිදු වූ අනතුරක් නිසා වම් ඇස සම්පූර්ණයෙන්ම දිය වී ගිහින්. දකුණු ඇස සුව කර ගැනීම පෙනීම ලබාගැනීමට ඇති එකම මාර්ගයයි. එය කළ හැක්කේ එම ඇසට කෘත්‍රිම කර්ණිකාවක් (CORNEN) බද්ධ කිරීමෙන් පමණයි. එය කළ හැක්කේ ඉන්දියාවේ මේ රෝහලෙන් පමණයි.\n\nමම ලක්ෂ හතක් අරන් මෙය සුව කර ගැනීමට මෙහි ආවත් ඒ සඳහා රුපියල් ලක්ෂ දහයක් වැය වන බව වෛද්‍යවරු කියනවා. ඒ නිසා ඉතිරි රුපියල් ලක්ෂ තුන සොයා ගැනීමට මම වෙහෙසෙනවා. චෙන්නායි මහාබෝධි බෞද්ධ මධ්‍යස්ථානාධිපති නුගවෙල චන්ද්‍රරතන හිමියන් මට දැනට නවාතැන් පහසුකම් ඇතුළු බොහෝ පහසුකම් නොමිලේ දෙනවා. එය නොවන්නට මට කුමක් වේදැයි සිතාගන්නටවත් බැහැ. බානගල උපතිස්ස නායක හාමුදුරුවෝ චන්ද්‍රරතන නාහිමියන්ට උපදෙස් ලබා දී තිබෙනවා මට උදවු කරන්න කියලා. ඒ අනුවයි මා මෙහි නතර වී සිටින්නේ. මගේ තාත්තා ඔත්පළයි. අම්මාටද ආදායම් මාර්ගයක් නැහැ. පවුලේ එකම දරුවා මමයි. මාගේ ඇස බේරා ගැනීමට කළ යුතු සැත්කමට අවශ්‍ය මුදල් ආධාර ලබා දීමට කවුරුන් හෝ කටයුතු කරනවා නම් එය මහ පිනක්.’’\n\nපිළියන්දල සම්පත් බැංකු ශාඛාවේ ඒ.එස්.එස්. පෙරේරා නමින් ඇති 101954231835 දරන ගිණුමට මුදල්මය ආධාර ලබා දී උදවු කරන්නැයි ඔහු ඉල්ලා සිටී.\n\nජයසිරි මුණසිංහ",
       "URL": "https://www.dinamina.lk/2023/07/20/local/7694/%e0%b6%87%e0%b7%83%e0%b7%9a-%e0%b7%83%e0%b7%90%e0%b6%ad%e0%b7%8a%e0%b6%9a%e0%b6%b8%e0%b6%a7-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%9c%e0%b7%92/",
       "Category": "local",
       "Parent URL": "https://www.dinamina.lk/category/local//page/357/"
}