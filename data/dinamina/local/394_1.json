{
       "Source": "dinamina",
       "Timestamp": "July 11, 2023 12:06 pm",
       "Headline": "සත්ත්ව අභිජනනය  ගැටලු පිළිබඳ කෝප් කමිටු අවධානය",
       "News Content": "මෙරට දෛනික දියර කිරි අවශ්‍යතාවෙන් 40% පමණක් දැනට නිෂ්පාදනය වන බවත් ඒ නිසා 60% ක දියරකිරි නිෂ්පාදනයේ අඩුවක් පවතින බවත් රජයේ ගිණුම් පිළිබඳ කාරක සභාවේදී අනාවරණය වී ඇති බව වාර්තා වෙයි.\n\nමේ අනුම මෙම දියර කිරිවල පවතින රික්තකය පිරවීම සඳහා ගෙන ඇති පියවර පිළිබඳ කෝපා කමිටුවේ සභාපතිවරයා විමසූ අතර මෙහිදී නිලධාරීන්\nපෙන්වා දුන්නේ දිනකට කිරි ලීටර් 100 ගණනේ නිෂ්පාදනය කළ හැකි ගොවිපළවල් 15000 ක් ඇති කිරීමට වර්තමානයේ කටයුතු කොට ඇති බවයි.\nදැනටමත් මේ වෙනුවෙන් 2000 ක් පමණ ගොවිපළවල් ලියාපදිංචි වී ඇති බව එම නිලධාරීහු පෙන්වා දුන්හ.\n\nමේහිදී කෝපා කමිටුවේ සභාපතිවරයා පෙන්වා දුන්නේ මේ සඳහා ජාතික සැලැස්මක් සකස්කිරීම වැදගත් වන බවයි. එසේම මේ පිළිබඳව සති දෙකක්\nඇතුළත වාර්තාවක් ලබා දෙන ලෙසද කෝපා කමිටුවේ සභාපතිවරයා නිර්දේශ කළේය.\n\nමේ පිළිබඳ සාකච්ඡා කෙරුණේ සත්ත්ව නිෂ්පාදන හා සෞඛ්‍ය දෙපාර්තමේන්තුවේ 2019/2020/2021 වර්ෂවල විගණකාධිපති වාර්තා සහ වර්තමාන කාර්යසාධනය පිළිබඳ පරීක්ෂාකිරීම සඳහා රජයේ ගිණුම් පිළිබඳ කාරක සභාව රාජ්‍ය අමාත්‍ය ලසන්ත අලගියවන්න මහතාගේ සභාපතිත්වයෙන් පසුගියදා (06) පාර්ලිමේන්තුවේදී රැස් වූ අවස්ථාවේදී ය.\n\nඑසේම ඉඔුලදණ්ඩ එළු අභිජනන මධ්‍යස්ථානයේ සිටින ආනයනික එළුවන් 100 අතුරින් නිරෝධායනය කළ කාලසීමාව තුළ 11 ක් ඇතුළුව එළුවන් 38 දෙනෙකු මිය යාම පිළිබදවද මෙහිදී සාක්ච්ඡා විය. එසේම එළුවන් ආනයනය සඳහා ප්‍රසම්පාදන මණ්ඩලයේ අනුමතිය 2017 වර්ෂයේදී ලැබී තිබියදීත් මෙම එළුවන් 2019 වර්ෂයේ ආනයනය කර ඇති බවත් ඒ හේතුවෙන් විනිමය අනුපාතයේ වෙනස්වීම මත රු. 2311760 අමතර ගෙවීම් ලබාදීමට සිදුවී ඇති බවත් මෙහිදී අනාවරණය විය.\n\nමේ අනුව මේ පිළිබඳ පරීක්ෂණයක් සිදු කොට වාර්තාවක් ලබාදෙන ලෙස කෝපා කමිටුවේ සභාපතිවරයා නිර්දේශ කළේය.\n\nතවද කරදගොල්ල සත්ත්ව පාලන මධ්‍යස්ථානයේ ඩිප්ලෝමා පාඨමාලාවට ලියාපදිංචි වූ සිසුන් පාඨමාලාව හැරයාම පිළිබඳවද මෙහිදී සාකච්ඡා විය.\n\nමෙහිදී සඳහන් වූයේ මෙම පාඨමාලාව සඳහා ළමුන් 100 පමණ ලියාපදිංචි විය හැකි බවත් වසරකට සාමාන්‍යයෙන් ළමයින් 82 පමණ මෙම පාඨමාලාව හැදෑරීමට ලියාපදිංචි වන බවත්ය. නමුත් මෙම ලියාපදිංචි වන ළමුන්ගෙන්ද සිසුන් 25 පමණ පාඨමාලාව හැරගොස් ඇත් බවත් මෙම එක් සිසුවෙක් වෙනුවෙන් පාඨමාලාව හැදෑරීම සඳහා දල වශයෙන් රු. 2600000 කට ආසන්න මුදලක් වැය වන බවත් මෙහිදී අනාවරණය විය.\n\nමෙහිදී පැමිණ සිටි නිලධාරීන් සඳහන් කළේ පාඨමාලාව හදාරමින් සිටින අතරතුර වෙනත් රැකියාවක් ලැබුණු විට මෙම සිසුවන් පාඨමාලාව හැර යන බවයි. මේ අනුව ගිවිසුමකට යටත්ව මෙම සිසුන් බඳවා ගැනීමට වැඩපිළිවෙළක් සකස් කරන ලෙස කෝපා කමිටුවේ සභාපතිවරයා උපදෙස් දුන්නේය.\n\nඑසේම සත්ත්ව අභිජනනය සම්බන්ධ ගැටලු පිළිබඳ අවධානය යොමු වූ අතර කෘතීම සිංචන නිෂ්පාදන සම්බන්ධයෙන් දීර්ඝ වශයෙන් සාකච්ඡා විය.\nතවද අධ්‍යයන, අභ්‍යාස හෝ රාජකාරී කටයුතු සඳහා විදෙස්ගතවූ නිලධාරීන් 09 දෙනෙකු නැවත සේවයට වාර්තා නොකිරීම හේතුවෙන් එම නිලධාරීන්ගෙන් අයවිය යුතු රු. 17299301 දඩ මුදල අයකර නොගැනීම සම්බන්ධවද මෙහිදී අවධානය යොමු විය. මෙහිදි පැමිණ සිටි නිලධාරීන් පෙනුවා දුන්නේ මේ සම්බන්ධයෙන් අවශ්‍ය නිලධාරීන් වෙනුවෙන් මේ වන විටත් නීතිමය පියවර ගෙන ඇති බවයි.\n\nතවද එන්නත් වැඩි මිලදීගැනීමේදී අඩු ලංසු තිබියදී වැඩි ලංසු තැබූසමාගමකින් එන්නත් වඩි 100000 මිලදී ගැනීම මගින් රු. 3995000 ක් වැඩිපුර ගෙවා ඇති බවද මෙහිදී අනාවරණය විය.\n\nමෙම කාරක සභාව සඳහා රාජ්‍ය අමාත්‍යවරුන් වන ප්‍රසන්න රණවීර, කාදර් මස්තාන් පාර්ලිමේන්තු මන්ත්‍රීවරුන් වන විමලවීර දිසානායක,\nජයන්ත කැටගොඩ (ආචාර්ය) මේජර් ප්‍රදීප් උඳුගොඩ සහ ඉසුරු දොඩම්ගොඩ යන මහත්වරු සහභාගී වූහ.",
       "URL": "https://www.dinamina.lk/2023/07/11/local/5734/%e0%b7%83%e0%b6%ad%e0%b7%8a%e0%b6%ad%e0%b7%8a%e0%b7%80-%e0%b6%85%e0%b6%b7%e0%b7%92%e0%b6%a2%e0%b6%b1%e0%b6%b1%e0%b6%ba-%e0%b6%9c%e0%b7%90%e0%b6%a7%e0%b6%bd%e0%b7%94-%e0%b6%b4%e0%b7%92%e0%b7%85/",
       "Category": "local",
       "Parent URL": "https://www.dinamina.lk/category/local//page/394/"
}