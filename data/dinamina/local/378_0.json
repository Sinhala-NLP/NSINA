{
       "Source": "dinamina",
       "Timestamp": "July 15, 2023 1:00 am",
       "Headline": "අනුරපුරේ බාර් මැනේජර් බෝතල්වලට වතුර පුරවලා",
       "News Content": "ලක්ෂ 7ක මත්පැන් පන්නලා\n\nඅනුරාධපුර නගරයේ උදය මාවතේ පවත්වා ගෙන යනු ලබන අවන්හලක කළමනාකාරුවකු ලෙස සේවය කරමින් සිටි පුද්ගලයකු ඒ ආයතනයේ විකිණීමට තබා තිබූ මත්පැන්, බියර් සහ රා අඩංගු බෝතල්, ටින් 1297ක ප්‍රමාණයක් සොරකම් කර, හිස් බෝතල්වලට ජලය පුරවා මත්පැන් ලෙස හැඟෙන ආකාරයට ප්‍රදර්ශනයට තබා රුපියල් ලක්ෂ 7කට වැඩි වංචාවක් සිදු කිරිමේ සිද්ධියක් සම්බන්ධයෙන්, පෙරේදා (13) විමර්ශනයක් ආරම්භ කළ බව අනුරාධපුර මූලස්ථාන පොලිසිය පවසයි.\n\nඑම අවන්හල මාරවිල ප්‍රදේශයේ පෞද්ගලික සමාගමකට අයත් එකක් බවත්, එහි මෙහෙයුම් කළමනාකරු විසින් සිදු කරන ලද පැමිණිල්ලකට අනුව මෙම විමර්ශනය ආරම්භ කළ බව පොලිසිය කියයි. අනුරාධපුර නගරයේ පිහිටි මේ අවන්හලේ කළමනාකරු ලෙස සේවය කර ඇත්තේ, බදුල්ල ප්‍රදේශයේ පදිංචි පුද්ගලයකු බවත්, ඔහු මේ වන විට ප්‍රදේශයෙන් පලා ගොස් ඇති බවත් පොලිසිය සඳහන් කළේය. අවන්හල පවත්වා ගෙන යන මාරවිල ප්‍රදේශයේ පිහිටි සමාගම මඟින් මාසිකව එය විගණනය කරන අතර, පසුගිය 12 දා පැමිණිලිකාර මෙහෙයුම් කළමනාකරු විගණන කටයුතු සිදු කිරීමේදී මේ වංචාව සම්බන්ධයෙන් කරුණු අනාවරණය වී ඇති බව පොලිසිය කියයි.\n\nඒ අනුව අවන්හල තුළ ලේඛනගතව විකිණීමට තබා තිබූ මත්පැන් බෝතල් 56ක්, මත්පැන් භාගයේ බෝතල් 3ක්, කාලේ බෝතල් 56ක්, බියර් බෝතල් 203ක්, බියර් මි.ලි. 500 ටින් 27ක්, බියර් මි.ලී. 330 ටින් 21ක්, රා බෝතල් 931ක් වෙනුවට හිස් බෝතල් සහ ජලය පිරවූ බෝතල් තබා ඒවා තුළ මත්පැන් තිබෙන ආකාරයට හඟවා රු. 7,35,607ක් වටිනා දේපළ මෙලෙස සොරකම් කර ඇතැයි සඳහන් වේ.\n\nමේ මත්පැන් තොගයෙන් යම්කිසි ප්‍රමාණයක් සැකකාර කළමනාකාරවරයා පානය කර ඇති බවෙත්, කොටසක් විකුණන්නට ඇති බවත් සැක කෙරෙන අතර, ආයතනයේ සේවය කරමින් සිටියදී සැකකරු වකුගඩු රෝගයෙන් පෙළී ඇති බවට තොරතුරු ලැබී ඇතැයිද පොලිසිය පවසයි.\n\nඅනුරාධපුර සංචාරක – සශිනි මධුෂානි",
       "URL": "https://www.dinamina.lk/2023/07/15/local/6826/%e0%b6%85%e0%b6%b1%e0%b7%94%e0%b6%bb%e0%b6%b4%e0%b7%94%e0%b6%bb%e0%b7%9a-%e0%b6%b6%e0%b7%8f%e0%b6%bb%e0%b7%8a-%e0%b6%b8%e0%b7%90%e0%b6%b1%e0%b7%9a%e0%b6%a2%e0%b6%bb%e0%b7%8a-%e0%b6%b6%e0%b7%9d/",
       "Category": "local",
       "Parent URL": "https://www.dinamina.lk/category/local//page/378/"
}