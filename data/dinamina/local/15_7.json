{
       "Source": "dinamina",
       "Timestamp": "October 9, 2023 9:54 am",
       "Headline": "රාජාංගනයේ කාන්තාව ඝාතකයා පොලිස් දැලේ",
       "News Content": "අනුරාධපුර දිස්ත්‍රික්කයේ, තඹුත්තේගම පොලිස් වසමේ රාජාංගනය නවසිරිගම ප්‍රදේශයේදී තියුණු ආයුධයකින් ඇණ කාන්තාවක ඝාතනය කළ පුද්ගලයා අත්අඩංගුවට ගත් බව තඹුත්ත‌ේගම පොලීසිය පවසයි.\n\nරාජාංගනය 05 කණුව ප්‍රදේශයේ ඔහු රැදී සිටින බවට පොලීසියට ලැබුණු දුරකථන ඇමතුමකට අනුව ඊයේ(08) පෙරවරුවේ සැකකරු අත්අඩංගුවට ගෙන ඇති අතර, ඔහු ඝාතනයට යොදා ගත් උල් ආයුධයද පොලීසිය විසින් සැකකරුගෙන් කළ ප්‍රශ්න කිරීම් මත සඟවා තිබියදී සොයා ගෙන ඇත.\n\nමෙලෙස අත්අඩංගුවට පත්ව ඇතතේ, රාජාංගනය නවසිරිගම ප්‍රදේශයේම පදිංචි 65 හැවිරිදි පුද්ගලයෙකි.\n\nසැකකරු අතින් පසුගිය 07වැනිදා පස්වරුවේ දේවතා පේඩිගේ රේණුකා දීපානී සෝමදාස (53) නම් තිදරු මව ඝාතනයට ලක්ව ඇතැයි පොලීසිය පවසයි. එදින (07) සවස 03.30 ට පමණ මෙම ඝාතනය සිදුව ඇති අතර, ඝාතනයට ලක් වූ කාන්තාවගේ බාල සොයුරාගේ නිවසේදී මෙම ඝාතනය සිදු වී ඇත.\n\nඝාතනය සිදු වූ නිවසට පිටුපස පිහිටි නිවසේ ඝාතනයට ලක්වූ කාන්තාව ජීවත් වී සිට ඇති අතර, මීට දින කීපයකට පෙර ඇය වෙන්නප්පුව ප්‍රදේශයේ සිය දියණියගේ නිවසට ගොස් එදින (07) පැමිණ සිටියදී මෙලෙස ඝාතනයට ලක්ව ඇත.\n\nඝාතනයට ලක් වූ කාන්තාවගේ සැමියා මීට වසර 15 කට පමණ ඉහතදී රෝගාතුරුව මිය යාමෙන් පසු, ඝාතනයට සිදු කළ පුද්ගලයා සමඟ වසර 13 ක පමණ සිට ඝාතනයට ලක් වූ කාන්තාව අනියම් ඇසුරක් පැවති බවත්, ඝාතනය සිදු කළ බව කියන පුද්ගලයාද විවාහකයකු බවත්, ඔහුටද දරු මල්ලන් සිටින බවත් පවුලේ ඥාතීන් පැවසීය.\n\nමෙම යුවල නීත්‍යාණූකූලව විවාහ නොවූවද වසර ගණනක් එකට දිවි ගෙවූ බවත්, ජීවිතක්ෂයට පත් කාන්තාවගේ බාල දරුවා සමඟ එක නිවසක ඔවුන් දිවි ගෙවු බවද, බාල දරුවා සමඟ මීට මාසයකට පෙර ඇති වූ ආරවුලක් සම්බන්ධයෙන් පොලීසියට පැමිණිලි කර ඇති අතර, එම ගැටුම සමථ මණ්ඩලයට යොමු කර ඇත.ඒ අනුව පසුගියදා (07) සමථ මණ්ඩලයේදී එය විභාගයට ගැනීමට නියමිතව තිබූවද ඒ සඳහා ජීවිතක්ෂයට පත් කාන්තාවගේ සොහොයුරා හා දරුවා ඊට සහභාගී වී නැත. ඝාතනය සිදු කළ පුද්ගලයා සමථ මණ්ඩලයට සහභාගී වීමෙන් පසු එළැඹෙන 21 වැනි දින පැමිණෙන ලෙස දැන්වූ බවද ඝාතකයා විසින් ඝාතනයට ලක් වූ කාන්තාවට නිවස අසලදී පවසා ඇත.\n\nපසුව එදිනම (07) පස්වරුවේ නිවස අසළ වෙළඳසැලකදීද ඝාතකයා විසින් ඝාතනයට ලක් වූ කාන්තාවගෙන් “සමථ මණ්ඩලයට යනවාද?” යැයි විමසා ඇත.ඝාතනයට ලක් වූ කාන්තාව “ 21 නේ තියෙන්නේ “ යනුවෙන් පවසා ධීවර රැකියාවේ නිරත වීම සඳහා වැවට ගොස් නැවත ඝාතනයට ලක් වූ කාන්තාවගේ සොයුරාගේ නිවසට පස්වරු 2.30 ට පමණ පැමිණ දිවා අහාරය ලබා ගෙන නිවසේ රැදී සිට ඇත.\n\nඒ අවස්ථාවේ ඝාතකයා විසින් එම නිවසට පැමිණ “ආ උඹ හොඳට ඉන්නවා නේද “යැයි ඝාතනයට ලක් වූ කාන්තාවගේ විමසා” ඉඳපන්කෝ උඹට හොඳ වැඩක් කරන්න “යැයි පවසා ඉනේ සඟවාගෙන සිටි කිනිස්සකින් නිවසේ සාලයේදී එම කාන්තාවගේ පපු ප්‍රදේශයට හා ශරීරයේ ස්ථාන කීපයකට ඇණ බරපතල තුවාල සිදු කර ඇත.\n\nබරපතල තුවාල ලැබූ කාන්තාව රාජාංගනය යාය 05 ප්‍රාදේශීය රෝහලට ඇතුළත් කර ඇති අතර, ඒ වන විටත් ඇය ජීවිතක්ෂයට පත්ව සිටි බව රෝහල් ආරංචි මාර්ග පවසයි.\n\nසිද්ධිය සම්බන්ධයෙන් තඹුත්තේගම පොලීසිය වැඩිදුර පරීක්ෂණ සිදු කරන අතර, අත්අඩංගුවට පත් සැකකරු තඹුත්තේගම මහේස්ත්‍රාත් අධිකරණයට ඉදිරිපත් කිරීමට නියමිතය.\n\n\n\nතිසර සමල් – අනුරාධපුර",
       "URL": "https://www.dinamina.lk/2023/10/09/lawnorder/29193/%e0%b6%bb%e0%b7%8f%e0%b6%a2%e0%b7%8f%e0%b6%82%e0%b6%9c%e0%b6%b1%e0%b6%ba%e0%b7%9a-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80-%e0%b6%9d%e0%b7%8f%e0%b6%ad%e0%b6%9a%e0%b6%ba%e0%b7%8f/",
       "Category": "local",
       "Parent URL": "https://www.dinamina.lk/category/local//page/15/"
}