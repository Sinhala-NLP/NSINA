{
       "Source": "dinamina",
       "Timestamp": "July 19, 2023 1:00 am",
       "Headline": "ළමා රෝහලේ 8 වාට්ටුවේ වෛද්‍ය ගැටුමට තවමත් විසඳුම් නෑ",
       "News Content": "කොළඹ රිජ්වේ ආර්යා ළමා රෝහලේ අර්බුදයට විසඳුම් දීමට රෝහල් අධ්‍යක්ෂවරයා සහ සෞඛ්‍ය සේවා අධ්‍යක්ෂ ජනරාල්වරයා මෙතෙක් අසමත් වීම හේතුවෙන් අද (19) උදෑසන 8 සිට ක්‍රියාත්මක වන පරිදි රෝහලේ බාහිර රෝගී අංශයේ පැය 24ක සංකේත වැඩ වර්ජනයක් සිදු කරන බව රජයේ වෛද්‍ය නිලධාරීන්ගේ සංගමයේ ලේකම් වෛද්‍ය හරිත අලුත්ගේ මහතා පැවසුවේය.\n\nරෝහලේ 8 වාට්ටුවේ සේවය කරන විශේෂඥ වෛද්‍යවරියක සහ වෛද්‍යවරුන් තිදෙ‍ෙනකු අතර ඇති වී තිබෙන අමනාපයක් නිසා අදාළ වෛද්‍යවරුන් තිදෙනා මාසයකට ආසන්න කාලයක් රෝහලේ සේවයට වාර්තා කර නැති බවට වාර්තා වේ.\n\nමෙම වෛද්‍යවරුන් තිදෙනාගේ වැටුප් නතර කරන බවට ලිඛිතව දන්වා සෞඛ්‍ය අමාත්‍යාංශයට රෝහලේ අධ්‍යක්ෂවරයා පසුගියදා (10) ලිපියක් ද යොමු කර තිබිණි. ජුනි මස 21 වැනිදා සිට මසකට ආසන්න කාලයක් මෙම වෛද්‍යවරුන් රෝහලේ සේවයට වාර්තා කර නැති බවත් එවැනි නිලධාරීන් පිරිසකට රජයේ වැටුප් ගෙවීම සිදු කළ නොහැකි බවත් රෝහලේ අධ්‍යක්ෂවරයා පැවසුවේය. රෝහලේ සේවයේ නියුතු විශේෂඥ වෛද්‍යවරියක සැර පරුෂ ලෙස හැසිරෙන බවට ප්‍රකාශ කරමින් මෙම වෛද්‍යවරුන් රෝහලේ සේවයට වාර්තා කර නැත.",
       "URL": "https://www.dinamina.lk/2023/07/19/local/7554/%e0%b7%85%e0%b6%b8%e0%b7%8f-%e0%b6%bb%e0%b7%9d%e0%b7%84%e0%b6%bd%e0%b7%9a-8-%e0%b7%80%e0%b7%8f%e0%b6%a7%e0%b7%8a%e0%b6%a7%e0%b7%94%e0%b7%80%e0%b7%9a-%e0%b7%80%e0%b7%9b%e0%b6%af%e0%b7%8a/",
       "Category": "local",
       "Parent URL": "https://www.dinamina.lk/category/local//page/363/"
}