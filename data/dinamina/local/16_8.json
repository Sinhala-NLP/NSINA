{
       "Source": "dinamina",
       "Timestamp": "October 9, 2023 1:00 am",
       "Headline": "අධිකරණ නියෝගයකින් සීතා ඇතින්න වෛද්‍ය පරීක්ෂණයකට",
       "News Content": "අධිකරණ නියෝගයක් මත පේරාදෙණිය විශ්වවිද්‍යාලයේ පශු වෛද්‍ය පීඨයේ වෛද්‍ය කණ්ඩායමක් විසින් සීතා ඇතින්න පෙරේදා (07) වෛද්‍ය පරීක්ෂණයකට ලක් කළ අතර, එම වාර්තාව මීළඟ නඩුවාරයේ දී අධිකරණයට ඉදිරිපත් කිරීමට නියමිතය.\n\nයටිනුවර, රණවන ප්‍රදේශයේ ඇතින්න ගාල් කර තිබෙන ස්ථානයේදී මේ වෛද්‍ය පරීක්ෂණය සිදු කළ අතර, එම අවස්ථාවට වන ජීවී නිලධාරීන් සහ මහනුවර පොලිසියේ අපරාධ විමර්ශන අංශයේ සහ මහියංගණ පොලිසියේ නිලධාරීන් කණ්ඩායමක් ද සම්බන්ධ වූහ.\n\nවෙඩි වැදීමෙන් ඇතින්නගේ තුවාලවී ඇති ස්ථාන මෙහිදී ස්කෑන් පරීක්ෂණයකට ලක් කළ අතර, එහිදී ඇතින්නගේ ශරීරයේ ලෝහ කැබලි ඇති බව නිරීක්ෂණය විය.\nඅධිකරණ නියෝග මත වෛද්‍ය පරීක්ෂණය සිදු කළ බවත්, ඒ සම්බන්ධ තොරතුරු මාධ්‍යයට දීමේ හැකියාවක් නොමැති බවත් පේරාදෙණිය විශ්වවිද්‍යාලයේ පශු වෛද්‍ය පීඨයේ වෛද්‍ය කේ. නිශාන්ත මහතා කීවේය.\nමේ වෙඩි තැබීමට ආදළව නොයෙකුත් අසත්‍ය තොරතුරු සමාජගත වෙමින් තිබෙන බවත්, වනජීවී දෙපාර්තමේන්තුවට අනුයුක්තව රාජකාරි කළ සිවිල් ආරක්ෂක නිලධාරිවරයා රබර් උණ්ඩ භාවිත කර වෙඩි තැබීම සිදු කර තිබෙන බවත් මධ්‍යම පළාත් වනජීවී සහකාර අධ්‍යක්ෂ එච්. ජී. වික්‍රමතිලක මහතා පැවැසුවේය.\n\nමහියංගණ විහාරස්ථානයට වන අලි පැමිණෙන අලි මංකඩක මේ ඇතින්න රාත්‍රී කාලයේ ගාල් කොට තිබියදී වන අලියකු යැයි සිතා මහජන ආරක්ෂාව වෙනුවෙන් මේ වෙඩි තැබීම සිදු කර තිබෙන බවත්, මෙහිදී වන ජීවී සංරක්ෂණ දෙපාර්තමේන්තුව වගකීම් විරහිතව කටයුතු කර තිබෙන බවට සිදු කරන චෝදනා ප්‍රතික්ෂේප කරන බවත් ඒ මහතා වැඩිදුරටත් ප්‍රකාශ කළේය.\n\nවෙඩි තැබීම රබර් උණ්ඩ උපයෝගී කරගෙන සිදු කළේ නම් ඇතින්නගේ සිරුරේ ලෝහ හා සමාන කොටස් තිබෙන බවට ස්කෑන් පරීක්ෂණයේදී අනාවරණය වන්නේ කෙසේද යන ප්‍රශ්නය තමන් වනජීවී දෙපාර්තමේන්තු නිලධාරීන්ගෙන් විමසන බව සීතා ඇතින්නගේ හිමිකරු වන එස්. එම්. රොෂාන් මහතා කීවේය.\n\nමේ පිළිබඳව වැඩිදුරටත් අදහස් දැක්වූ ඇතින්නගේ හිමිකරු මෙ‍ෙස් ද කීවේය.\n\n“වසර විස්සක පමණ කාලයක් පුරා මම මහියංගණ පෙරහරට අලි රැගෙන පැමිණ තිබෙනවා.\n\nඒ කිසිදු අවස්ථාවක මේ ස්ථානයෙන් වන අලි පැමිණි බවක් දන්නේ නෑ. ඇතින්නට වෙඩි තැබූ ස්ථානය වන අලි ගැවසෙන ස්ථානයක් නම් මහජන ආරක්ෂාව සඳහා ඒ සම්බන්ධයෙන් දැන්වීමක් හෝ අලි වැටක් සවි කළ යුතුව තිබුණා. ඇතින්නට වෙඩි තැබීමේ සිද්ධිය සම්බන්ධයෙන් වනජීවී දෙපාර්තමේන්තුව දිගින් දිගටම වගකීම් විරහිතව ක්‍රියා කරනවා. මේ වන විට සිද්ධිය යට ගැසීමේ කුමන්ත්‍රණයක් ක්‍රියාත්මක වෙමින් තිබෙනවා. එනිසා සාධාරණයක් ඉටු කර ගැනීමට අපරාධ පරීක්ෂණ දෙපාර්තමේන්තුවට පැමිණිල්ලක් කළා.”\n\nඅසේල කුරුළුවංශ",
       "URL": "https://www.dinamina.lk/2023/10/09/local/29068/%e0%b6%85%e0%b6%b0%e0%b7%92%e0%b6%9a%e0%b6%bb%e0%b6%ab-%e0%b6%b1%e0%b7%92%e0%b6%ba%e0%b7%9d%e0%b6%9c%e0%b6%ba%e0%b6%9a%e0%b7%92%e0%b6%b1%e0%b7%8a-%e0%b7%83%e0%b7%93%e0%b6%ad%e0%b7%8f-%e0%b6%87/",
       "Category": "local",
       "Parent URL": "https://www.dinamina.lk/category/local//page/16/"
}