{
       "Source": "dinamina",
       "Timestamp": "September 28, 2023 9:15 am",
       "Headline": "ධනුෂ්ක ගුණතිලක නිදහස් – උසාවියෙන් එළියට ඇවිත් ධනුෂ්ක කිව්ව දේ",
       "News Content": "ඔස්ට්‍රේලියාවේ දී තරුණියකට ලිංගික අතවර සිදුකිරීමේ චෝදනාවකට ලක්ව සිටි ශ්‍රී ලංකා ක්‍රිකට් ක්‍රීඩක ධනුෂ්ක ගුණතිලක එම චෝදනාවෙන් නිදහස් කර තිබේ.\n\nසිඩ්නි නුවර ඩවුනින් සෙන්ටර් දිස්ත්‍රික් අධිකරණයේදී විනිසුරු සාරා හගට් විසින් අද(28) මෙම නඩු තීන්දුව ප්‍රකාශයට පත් කළ බව ABC News වාර්තා කරයි.\n\nඅදාළ චෝදනාව ඔප්පු කිරීමට ප්‍රමාණවත් සාක්ෂි නොමැති බවට විනිසුරුවරිය තීන්දු කර තිබේ.\n\nපසුගිය වසරේ ඔක්තෝබර් මාසයේ ඔස්ට්‍රේලියාවේ පැවති පන්දුවාර 20 ලෝක කුසලාන ක්‍රිකට් තරගාවලියට සහභාගී වීම සඳහා පැමිණි අවස්ථාවේදී ටින්ඩර් නම් යෙදවුම හරහා හඳුනාගත් තරුණියකට අතවර කිරීම සම්බන්ධයෙන් 32 හැවිරිදි ධනුෂ්ක ගුණතිලකට පළමුවෙන් චෝදනා 04 ක් ගොණු කෙරුණි.\n\nකෙසේවෙතත් එයින් 03 ක් පසුව ඉවත් කරගැනීමට ඔස්ට්‍රේලියානු නීති අංශ පියවර ගත්තේය.\n\nතරුණියගේ කැමැත්තකින් තොරව ලිංගික කටයුතුවල නිරතවීම යන චෝදනාව යටතේ පමණක් අනතුරුව මෙම නඩු විභාගය සිදු විය.\n\nධනුෂ්ක ගුණතිලකට මුල් අවධියේදී සමාජ මාධ්‍ය තහනමක් මෙන්ම නවාතැන් ගෙන සිටින ස්ථානයෙන් පිටතට යාම පවා තහනම් කර තිබු නමුත් පසුව එම රෙගලාසි ලිහිල් කරනු ලැබීය.\n\nමෙම සිදුවීමට අදාළව ධනුෂ්ක ගුණතිලකට ක්‍රීඩා තරග තහනමක්ද පැනවීමට ශ්‍රී ලංකා ක්‍රිකට් ආයතනය පියවර ගනු ලැබීය.\n\nධනුෂ්ක ගුණතිලක හ‌ට පසුගිය වසරේ නොවැම්බර් මස මැද සිට ඇප මත ඕස්ට්‍රේලියාවේ රැදී සිටීමට සිදු විය.\n\nඋසාවියෙන් පිටත පැමිණ ධනුෂ්ක සදහන් කර ඇත්තේ ලබා දුන් තීන්දුව “සියල්ල කියයි” සහ ඔහුගේ කීර්තිය නැවත ඇති කර ඇති බවයි.\n\nඔහු ශ්‍රී ලංකාවේ සිටින ඔහුගේ නීතීඥයින්ට, කළමනාකරුවන්ට මෙන්ම මිතුරන්ට සහ පවුලේ අයට ස්තුතිය පුද කරමින්, “සියල්ලන්ම මාව විශ්වාස කළා, ඒ නිසා මට ගොඩක් වටිනවා” යැයි පවසා ඇතැයි සදහන් වේ.\n\n“මගේ ජීවිතය නැවතත් සාමාන්‍ය තත්ත්වයට පත්වීම ගැන මම සතුටු වෙනවා, ඒ නිසා මට ආපසු ගොස් ක්‍රිකට් ක්‍රීඩා කිරීමට බලා සිටිනවා,” යනුවෙන් ද ඔහු පැවසීය.\n\nපසුගිය මාස එකොළහ “ඇත්තටම දුෂ්කර” වූ බවත් විශේෂයෙන් තම දෙමාපියන් නොමැතිව ඕස්ට්‍රේලියාවේ සිටීම දැඩි අපහසුවක් වූ බවත් ධනුෂ්ක ගුණතිලක එහිදී වැඩිදුරටත් සදහන් කර ඇත.",
       "URL": "https://www.dinamina.lk/2023/09/28/breaking-news/26152/danushka-gunathilaka-2/",
       "Category": "local",
       "Parent URL": "https://www.dinamina.lk/category/local//page/57/"
}