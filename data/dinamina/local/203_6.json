{
       "Source": "dinamina",
       "Timestamp": "August 23, 2023 1:00 am",
       "Headline": "13 හැවිරිදි දියණියට පහර දී වධ දුන් නරුම පියා අත්අඩංගුවට",
       "News Content": "තම 13 හැවිරිදි දියණියට පහර දී වධ දුන් බව කියන පියෙකු මතුගම පොලිසිය විසින් අත්අඩංගුවට ගෙන ඇත.\n\nමැය මතුගම ප්‍රදේශයේ පාසලක 09 වසරේ ඉගෙනුම ලබන සිසුවියක වන අතර ඇය අනාරක්ෂිත බව දන්වමින් ශ්‍රී ලංකා ළමා ආරක්ෂක අධිකාරිය කළ දැනුම් දීම මත මේ පිළිබඳ පරීක්ෂණ ආරම්භ කොට ඇත.\n\nතමා පියා සමඟ නිවසේ ජීවත් වන බවත්, මව මීට වසර 1 1/2 කට පෙර විදේශ රැකියාවකට ගිය බවත්, ඊට මාස 2-3කට පසුව සිට පියා අනියම් සබඳතා පවත්වන්නට පටන් ගත් බවත්, බොහෝ දිනවලට පියා රාත්‍රියේ නිවසේ නොසිටින බවත්, ඔහු තමාට නිතර පහර දෙන අතර, ශබ්දය පිටට නොඇසෙන්නට අධික ශබ්දයෙන් කැසට් එක දමන බවත්, මේ පිළිබඳව කිසිවෙකුට නොකියන ලෙසට තර්ජනය කරන බවත් ඇය පොලිසියට ප්‍රකාශ කොට ඇත.\n\nමේ පිළිබඳව ආච්චි දැන සිටියද කිසිත් නොකී බැවින් තමා පන්තියේ යහළුවන්ට සහ පන්ති භාර ගුරුතුමියට දැනුම් දුන් බවත්, ඉකුත් 14 වැනිදා තමා පාසල් යෑමට සූදානම් වෙමින් සිටියදී පාසල් නොයන ලෙස පවසමින් පියා තමාට එස්ලෝන් බටයකින් පහර දුන් බව පැවසූ ඇය තවදුරටත් පියා සමඟ නිවසේ සිටීමට අකමැති බවදත් පොලිසියට ප්‍රකාශ කොට තිබේ.\n\nදැරිය විශේෂ පරීක්ෂණයක් සඳහා කළුතර ශික්ෂණ රෝහලේ අධිකරණ වෙද්‍ය නිලධාරිවරයා වෙත යොමු කර ඇති අතර මතුගම මූලස්ථාන ප්‍රධාන පොලිස් පරීක්ෂක පරාක්‍රම උඩවත්ත මහතාගේ මෙහෙයවීම යටතේ මේ පිළිබඳව වැඩිදුර පරීක්ෂණ පැවැත්වේ.",
       "URL": "https://www.dinamina.lk/2023/08/23/local/16338/13-%e0%b7%84%e0%b7%90%e0%b7%80%e0%b7%92%e0%b6%bb%e0%b7%92%e0%b6%af%e0%b7%92-%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba%e0%b6%a7-%e0%b6%b4%e0%b7%84%e0%b6%bb-%e0%b6%af%e0%b7%93-%e0%b7%80/",
       "Category": "local",
       "Parent URL": "https://www.dinamina.lk/category/local//page/203/"
}