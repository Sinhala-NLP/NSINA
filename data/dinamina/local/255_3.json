{
       "Source": "dinamina",
       "Timestamp": "August 12, 2023 1:00 am",
       "Headline": "ශ්‍රී ලංකාව මත්ද්‍රව්‍ය භාවිතයෙන් තොර රටක් කිරීමට ජයිකා සහාය",
       "News Content": "මත්ද්‍රව්‍ය භාවිතයෙන් තොර සුරක්ෂිත රටක් ලෙස ශ්‍රී ලංකාව නිර්මාණය කිරීම සඳහා සහාය ලබාදීමට ජපන් ජාත්‍යන්තර සහයෝගීතා ඒජන්සිය (JICA) පියවර ගෙන තිබේ.\n\nඒ වෙනුවෙන් එම ආයතනය ශ්‍රී ලංකාවේ අන්තරායකර ඖෂධ පාලක ජාතික මණ්ඩලයට (NDDCB) සහාය දෙන අතර, ඒ අනුව මත්ද්‍රව්‍ය භාවිතය වැළැක්වීම සහ පාලනය කිරීම සඳහා වන ජාතික ප්‍රතිපත්තිය අවසන් කිරීම සඳහා වන පාර්ශ්වකරුවන්ගේ අදහස් ලබා ගැනීමේ වැඩමුළුවක් ශ්‍රී ලංකා අන්තරායකර ඖෂධ පාලක ජාතික මණ්ඩලයේදී පැවැත්විණි.\n\n2022 මූල්‍ය වර්ෂය දක්වා ක්‍රියාත්මක කරන ලද Òශ්‍රී ලංකාවේ නීති විරෝධී මත්ද්‍රව්‍ය භාවිතය වැළැක්වීමේ වැඩසටහනÓ කේන්ද්‍ර කරගත් පුහුණුවේ පසු විපරමක් ලෙස මේ වැඩමුළුව ක්‍රියාත්මක කිරීමට ජපන් ජාත්‍යන්තර සහයෝගීතා ඒජන්සිය සහාය ලබාදී තිබේ.\n\nඉල්ලුම අඩු කිරීම (වැළැක්වීම සහ ප්‍රතිකාර කිරීම), ඖෂධ සැපයුම් පාලනය, ඵලදායී සම්බන්ධීකරණය හා සහයෝගීතාව, සහ තොරතුරු කළමනාකරණය, පර්යේෂණ, අධීක්ෂණය සහ ඇගැයීම මේ ප්‍රතිපත්තියේ ප්‍රධාන අංග වෙයි. මත්ද්‍රව්‍ය භාවිතය සම්බන්ධ ගැටලු විසඳීම හා සම්බන්ධ රාජ්‍ය සහ සිවිල් සංවිධාන 80කට අධික සංඛ්‍යාවක නියෝජිතයන් 100කට අධික පිරිසක් මේ වැඩමුළුවට සහභාගි වූහ.\n\nඑක්සත් ජාතීන්ගේ මත්ද්‍රව්‍ය හා අපරාධ පිළිබඳ කාර්යාලය (UNODC) සහ කොළඹ ක්‍රමයේ නියෝජිතයන් මත්ද්‍රව්‍ය භාවිතයෙන් තොර සුරක්ෂිත සහ ආරක්ෂිත රටක් සඳහා වන දැක්ම සාක්ෂාත් කර ගැනීම සඳහා අන්තරායකර ඖෂධ පාලක ජාතික මණ්ඩලයට සහාය විය.\n\nමහින්ද අලුත්ගෙදර",
       "URL": "https://www.dinamina.lk/2023/08/12/local/13543/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%b8%e0%b6%ad%e0%b7%8a%e0%b6%af%e0%b7%8a%e0%b6%bb%e0%b7%80%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/255/"
}