{
       "Source": "dinamina",
       "Timestamp": "August 21, 2023 2:41 am",
       "Headline": "බෙල්ලන්විල වාර්ෂික ඇසළ පෙරහර මංගල්‍යයෙන්…",
       "News Content": "ජූලි 29 දා ආරම්භ කෙරුණු බෙල්ලන්විල වාර්ෂික ඇසළ පෙරහර මංගල්‍යයේ අවසන් මහා රන්දෝලි පෙරහර පෙරේදා (19) වීදි සංචාරය කළ අතර, එදින කණ්ඩුල හස්තිරාජයාගේ පිට මත සධාතුක කරඬුව තැන්පත් කිරීම අධිකරණ ඇමැති ආචාර්ය විජයදාස රාජපක්ෂ මහතාගේ ප්‍රධානත්වයෙන් සිදු කෙරිණි. මේ අතර බෙල්ලන්විල ඇසළ මංගල්‍යය වෙනුවෙන් පැවති ආගමික වතාවත් සඳහා පසුගිය සිකුරාදා (18) එක් වූ ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක, ජනාධිපති කාර්ය මණ්ඩල ප්‍රධානි සාගල රත්නායක මහතා අතින් රන් සිවිලි පෙරහර වීථි සංචාරය කිරීමට ප්‍රථම මංගල හස්ති රාජයා මත සධාතුක කරඬුව තැන්පත් කිරීම සිදු විය.\n\nමෙහිදී සාගල රත්නායක මහතා බෙල්ලන්විල රාජමහා විහාරාධිපති, ආචාර්ය බෙල්ලන්විල ධම්මරතන නාහිමියන් බැහැදැක කෙටි පිළිසඳරකද නිරත විය.\n\nකොළඹ හැව්ලොක්සිටි සාම විහාරයේ විහාරාධිපති අතපත්තුකන්දේ ආනන්ද නායක හිමියෝද මේ අවස්ථාවට වැඩම කර සිටියහ. පාර්ලිමේන්තු මන්ත්‍රී ගාමිණි ලොකුගේ, හිටපු පාර්ලිමේන්තු මන්ත්‍රී සහ දෙහිවල ගල්කිස්ස හිටපු නියෝජ්‍ය නගරාධිපති කේසරලාල් ගුණසේකර, බොරලැස්ගමුව හිටපු නගරාධිපති අරුණ ප්‍රියශාන්ත මහත්වරුන් ඇතුළු මහජන නියෝජිතයෝ සහ බැතිමත්හු විශාල පිරිසක් මේ අවස්ථාවට එක් වූහ.",
       "URL": "https://www.dinamina.lk/2023/08/21/local/15879/%e0%b6%b6%e0%b7%99%e0%b6%bd%e0%b7%8a%e0%b6%bd%e0%b6%b1%e0%b7%8a%e0%b7%80%e0%b7%92%e0%b6%bd-%e0%b7%80%e0%b7%8f%e0%b6%bb%e0%b7%8a%e0%b7%82%e0%b7%92%e0%b6%9a-%e0%b6%87%e0%b7%83%e0%b7%85-%e0%b6%b4/",
       "Category": "local",
       "Parent URL": "https://www.dinamina.lk/category/local//page/214/"
}