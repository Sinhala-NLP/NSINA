{
       "Source": "dinamina",
       "Timestamp": "July 26, 2023 1:00 am",
       "Headline": "සෙබළා උකස් කළ රන් මාලයෙන් සාක්ෂියක්?",
       "News Content": "අඟුරුවාතොට මව සහ ඇගේ කුඩා දියණිය ඝාතනය කිරීම සම්බන්ධයෙන් අත්අඩංගුවට ගෙන රිමාන්ඩ් භාරයට පත් කර සිටින ප්‍රධාන සැකකාර හමුදා සෙබළා උකස් තබා ඇත්තේ එම කාන්තාව පැලඳ සිටි රන් මාලය දැයි නිශ්චිතව තහවුරු කර ගැනීමට අධිකරණ නියෝග ලබාගත් බව පාණදුර කොට්ඨාස අපරාධ විමර්ශන අංශය කියයි.\n\nසැකකරු ඉකුත්දා (21) හොරණ නගරයේ උකස් මධ්‍යස්ථානයක් වෙත පැමිණ රන් මාලයක් උකස් කර රුපියල් 48,000ක මුදලක් ගෙන තිබූ බව මූලික විමර්ශනවලදී අනාවරණය වී තිබිණි.\n\nඒ බව අනාවරණය වී ඇත්තේ සැකකරුගේ හැඳුනුම්පත් අංකය ඔස්සේ කළ විමර්ශනවලදීය. ඒ සම්බන්ධයෙන් තවදුරටත් විමර්ශනය කිරීම සඳහා එම උකස් මධ්‍යස්ථානයෙන් සීසීටීවී දර්ශන ද ගැනීමට නියමිතය.\n\nඉකුත් 18 වැනිදා ඝාතනයට ලක්වූ කාන්තාව සහ ඇගේ කුඩා දියණිය නිවෙසින් අතුරුදන් වූ අතර එයින් දින තුනකට පසු එනම් 21 වැනි දින ඔවුන් දෙදෙනාගේ මළ සිරුරු නිවෙසට මීටර 700ක් පමණ ඈතින් වූ රත්මල්ගොඩ කැලෑවක තිබී පොලිසිය මඟින් සොයා ගැනිණි.\n\nඝාතනයට ලක්වූ කාන්තාවගේ සැමියා ඔවුන් දෙදෙනා අතුරුදන් වූ දින රාත්‍රියේදී තම මස්සිනා අතුරුදන් වීමේ සිද්ධියට සැක බව අඟුරුවාතොට පොලිසියට පැමිණිල්ලක් කර තිබූ අතර ඒ හේතුවෙන් සැකකරු පොලිසිය මඟින් අත්අඩංගුවට ගෙන දින දෙකකට පසු මුදාහැර තිබිණි.\n\nමවගේ සහ දියණියගේ මළ සිරුරු හමුවීමෙන් අනතුරුව ඊට පසුදින (22) සැකකරු වරකාගොඩ ප්‍රදේශයේදී පොලිසිය මඟින් අත්අඩංගුවට ගෙන හොරණ මූලික රෝහලට ප්‍රතිකාර සඳහා ඇතුළත් කර සිටියදී රිමාන්ඩ් භාරයට පත් කෙරිණි.\n\nබන්ධනාගාර නිලධාරීන්ගේ රැකවල් මධ්‍යයේ හොරණ මූලික රෝහලේ රඳවා සිටි සැකකරු පෙරේදා (24) කළුතර නාගොඩ මහ රෝහල වෙත මාරු කර රැගෙන ගිය බව රෝහල් ප්‍රකාශකයෙක් පැවසීය.\n\nපාණදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ සහ පොලිස් අධිකාරී නිශාන්ත සේනාරත්න යන මහත්වරුන්ගේ උපදෙස් මත පාණදුර කොට්ඨාස අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක සී.ඒ.පී.එස්. අමරසේකර, පොලිස් පරීක්ෂක පී.එන්.ඩී.ටී.ආර්. තිලකරත්න, පොලිස් සැරයන්වරුන් වන (27061) අනුර, (18397) ලාල් යන මහත්වරු පරීක්ෂණ පවත්වති.",
       "URL": "https://www.dinamina.lk/2023/07/26/local/9379/%e0%b7%83%e0%b7%99%e0%b6%b6%e0%b7%85%e0%b7%8f-%e0%b6%8b%e0%b6%9a%e0%b7%83%e0%b7%8a-%e0%b6%9a%e0%b7%85-%e0%b6%bb%e0%b6%b1%e0%b7%8a-%e0%b6%b8%e0%b7%8f%e0%b6%bd%e0%b6%ba%e0%b7%99%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/329/"
}