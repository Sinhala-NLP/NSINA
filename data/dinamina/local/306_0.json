{
       "Source": "dinamina",
       "Timestamp": "August 1, 2023 1:00 am",
       "Headline": "2022 මැයි 9දා ප්‍රචණ්ඩ ක්‍රියා මැඬනොපැවැත්වීම  පොලිස්පතිට නොතීසි",
       "News Content": "\n\nඉකුත් වසරේ මැයි නව වැනිදා ඇතිවූ ප්‍රචණ්ඩ ක්‍රියා මැඬපැවැත්වීමට අපොහොසත් වීම සම්බන්ධයෙන් ලබන සැප්තැම්බර් මස 27 වැනිදා අධිකරණය හමුවේ කරුණු දක්වන ලෙස පොලිස්පතිවරයා ඇතුළු පිරිසකට නියෝග කරමින් අභියාචනාධිකරණය ඊයේ (31) නොතීසි නිකුත් කළේය.\n\nඑම ප්‍රචණ්ඩකාරී සිදුවීම් මැඬපැවැත්වීම සඳහා පියවර නොගත් බවට චෝදනා කරමින් පොලිස්පතිවරයා ඇතුළු පිරිසකට එරෙහිව ගොනු කළ රිට් පෙත්සමක් කැඳවූ අවස්ථාවේදී මෙලෙස නොතීසි නිකුත් කරන ලදී. අභියාචනාධිකරණ සභාපති විනිසුරු නිශ්ශංඛ බන්දුල කරුණාරත්න මහතා සහ අභියාචනාධිකරණ විනිසුරු එම්. ඒ. ආර්. මරික්කාර් යන මහත්වරුන්ගෙන් සමන්විත විනිසුරු මඬුල්ලක් හමුවේ මෙම පෙත්සම කැඳවිණි.\n\nඑහිදී නොතීසි සම්බන්ධ නියෝගය ප්‍රකාශ කරමින් සභාපති විනිසුරුවරයා සඳහන් කළේ මෙම පෙත්සම සම්බන්ධයෙන් ඉදිරිපත් වූ මූලික කරුණු සහ මානව හිමිකම් කොමිසම විසින් ඉදිරිපත් කරන ලද වාර්තාව සලකා බැලීමේදී මැයි 09 වැනිදා සිද්ධීන් සම්බන්ධයෙන් පොලිස්පතිවරයා වගකීමට බැඳී සිටින බව පෙනී යන බැවින් එකී සිද්ධිය සම්බන්ධයෙන් විභාගයක් පැවැත්වීමට තීරණය කළ බවය.\n\nඒ අනුව අදාළ පෙත්සම සම්බන්ධයෙන් කරුණු දැක්වීම සඳහා සැප්තැම්බර් මස 27 වැනිදා අභියාචනාධිකරණය හමුවේ කරුණු දක්වන ලෙස නියෝග කරමින් පෙත්සමෙහි සියලු වගඋත්තරකරුවන්ට නොතීසි නිකුත් කරන බව ද අභියාචනාධිකරණ සභාපති විනිසුරුවරයා සඳහන් කළේය.\n\nඅරගලයට සක්‍රියව දායක වූ බව කියන ජගත් එස්. විතාරණ විසින් මෙම පෙත්සම ගොනුකර තිබුණි.\n\nනීතිපතිවරයා, පොලිස්පතිවරයා, අපරාධ පරීක්ෂණ දෙපාර්තමේන්තුවේ නියෝජ්‍ය පොලිස්පතිවරයා ඇතුළු පිරිසක් උත්තරකරුවන් කර සිටියහ.\n\nඑම සිද්ධීන් පාලනය කිරීමට පියවර නොගැනීම සම්බන්ධයෙන් පොලිස්පතිවරයා ඇතුළු බලධාරීන් වගකිව යුතු බැවින් කොටුව මහේස්ත්‍රාත් අධිකරණය හමුවේ පැවැත්වෙන අදාළ නඩුවේ සැකකරුවන් ලෙස ඔවුන් නම් කරන ලෙසත් පොලිස්පතිවරයා ඇතුළු මෙම සිද්ධියට වගකිව යුතු අය සම්බන්ධයෙන් විනය පියවර ගන්නා ලෙසත් පෙත්සම්කරු ඉල්ලා තිබුණි.\n\nඑසේම පොලිස්පතිවරයා ඇතුළු මෙම සිද්ධියට වගකිව යුතු අය සම්බන්ධයෙන් විනය පියවර ගන්නා ලෙස නියෝගයක් කරන ලෙසද පෙත්සම මගින් ඉල්ලා තිබුණි. මූලික කරුණු සලකා බැලීමෙන් අනතුරුව අභියාචනාධිකරණය මෙම නියෝගය නිකුත් කරන ලදී. නීතිඥ හේෂව මල්ලවආරච්චි මහතා පෙත්සම්කරු වෙනුවෙන් පෙනී සිටි අතර නියෝජ්‍ය සොලිසිටර් ජනරාල් ඩිලාන් රත්නායක මහතා නීතිපතිවරයා වෙනුවෙන් පෙනී සිටියේය.\n\nනෙල්කා මැදගෙදර",
       "URL": "https://www.dinamina.lk/2023/08/01/local/10769/2022-%e0%b6%b8%e0%b7%90%e0%b6%ba%e0%b7%92-9%e0%b6%af%e0%b7%8f-%e0%b6%b4%e0%b7%8a%e0%b6%bb%e0%b6%a0%e0%b6%ab%e0%b7%8a%e0%b6%a9-%e0%b6%9a%e0%b7%8a%e0%b6%bb%e0%b7%92%e0%b6%ba%e0%b7%8f/",
       "Category": "local",
       "Parent URL": "https://www.dinamina.lk/category/local//page/306/"
}