{
       "Source": "dinamina",
       "Timestamp": "October 2, 2023 12:58 am",
       "Headline": "සත් සැත්තෑ විය සපිරූ කරගොඩ උයන්ගොඩ මෛත්‍රීමූර්ති මහනාහිමියෝ",
       "News Content": "යථා සංඛාරාධානස්මිං\n\nඋජතචිතස්මිං මහාපථේ\n\nපදූමං තත්ථි ජායථ\n\nසුඛිගඤං මනෝරමං\n\nඒවං සංඛාර භූතේසූ\n\nඅන්ධ භූතේ පුඵුජ්ජතේ\n\nඅතිරෝවති පඤ්ඤාය\n\nසම්මාසම්බුද්ධ සාවකෝ\n\nමහමඟ අසල දැමු\n\nකසළ ගොඩක්හිද\n\nමනා සිත් ඇදගන්නාසුලු\n\nපියුමක් හටගන්නේ යම් සේද\n\nඑමෙන්ම කසළ බඳු අන්ධබාල\n\nපුහුදුන් සත්ත්වයන් අතර\n\nබුද්ධ ශ්‍රාවකයන් වහන්සේ\n\nලෝකය ඉක්මවා\n\nනුවණින් බබළන සේක\n\nඑවන් වූ මහානුභාව බල සම්පන්න මහා යතිවරයාණ කෙනකු මින් දශක හතකට එපිට දකුණු ලක මාතර දිස්ත්‍රික්කයේ කඹුරුපිටියට නුදුරු කරගොඩ උයන්ගොඩ ග්‍රාමයේදී 1946 ඔක්තෝබර් මස 1 දා මෙලොවට බිහි වූයේ දොන් සාදිරිස් වීරමන් අබේවික්‍රම මහතාට දාව මුණසිංහ වික්‍රමරත්න මාතාවගේ කුසිනි.\n\nනිසි කල අත පොත් තබා කොළඹ මරදාන මහාබෝධි විදුහලෙන් මූලික අධ්‍යාපනය ලබමින් සිටින අවධියේ මේ පින්වත් කුමරු පෙර කුසලයකට බෝධිසත්ත්ව ගුණෝපේත අතිපූජනීය බළන්ගොඩ ආනන්ද මෛත්‍රෙය මහානාහිමිගේ ඇස ගැටීම ඔහුගේ ජීවිතයේ හැරවුම් ලක්ෂ්‍යය බවට පත් විය. අනඳමෙතේ නාහිමි යටතේ මෛත්‍රීමූර්ති නමින් පැවිදි දිවියට ඇතුළත් වූ අප කතානායකයාණෝ උන් වහන්සේගේ ජ්‍යෙෂ්ඨ ශිෂ්‍ය පුත්‍රයාණන් වහන්සේ බවට පත් වූහ. දියතලාව සුධර්මාකාර පිරිවෙනින් මූලික අධ්‍යාපනය හදාරා උසස් පෙළ සහ ප්‍රාචීන මධ්‍යම විභාග ප්‍රථම පන්ති සාමර්ථ්‍ය සහිතව සමත් වූ මෛත්‍රීමූර්ති හිමියෝ 1971දී පේරාදෙණිය විශ්වවිද්‍යාලයට ඇතුළත්ව දර්ශනය පිළිබඳ විශේෂවේදි උපාධිය පන්ති සාමර්ථ්‍යයක් සහිතව හිමි කරගත්හ. පේරාදෙණිය විශ්වවිද්‍යාලයේ භික්ෂු සංඝමයේ සභාපතිවරයා ලෙසද කටයුතු කළ උන් වහන්සේ සිය ගුරු දේවෝත්තමයන්ගේ සහ ප්‍රදේශවාසීන්ගේ බලවත් පෙරැත්තය මත විශ්වවිද්‍යාලයෙන් ඉවත්ව නැවත බළන්ගොඩ පුරවරයට වැඩම කොට, බළන්ගොඩ ශ්‍රී ධර්මානන්ද පිරිවෙනෙහි කටයුතු කරමින් තමන් වහන්සේ සතු ධර්ම ශාස්ත්‍රීය ඥානය සහ විශිෂ්ට කළමනාකරණ හැකියාව භාවිත කරමින් ප්‍රදේශවාසි දරුදැරියන්ගේ මෙන්ම දායකකාරකාදීන්ගේද යහපත වෙනුවෙන් අපරිමිත මෙහෙවරක නිරත වූහ.\n\nසිය ගුරුදේවෝත්තමයාණන් වහන්සේ මෙන්ම මෛත්‍රීමූර්ති නාහිමියෝද උත්තරීතර බුද්ධ පුත්‍රයාණන් වහන්සේ නමකි. අනඳමෙතේ නාහිමි සෙවණේ වෙසෙමින් ධර්ම ශාස්ත්‍ර අවබෝධය ලබමින් උන් වහන්සේ අමරපුර මහා නිකායේ රාස්සගල පාර්ශ්වයේ මහාලේඛකාධිකාරි තනතුර මෙන්ම අමරපුර සංඝ සභාවේ නියෝජ්‍ය මහලේකම් ධුරය හා සභාපති ධුරයද හෙබවූ සේක්, වර්තමානයේ වැඩ බලන උත්තරීතර මහනායක ධුරයද හොබවති. කරුණා පරවංශ භාවය උන් වහන්සේගේ ජීවිතයේ කැපී පෙනෙන ලක්ෂණයකි. අල්පේච්ඡතාවෙන් හෙබි සාධු සංවර ගුණයෙන් පරිපූර්ණ සුපේශල ශික්ෂාකාමි මහනාහිමියනි, තවත් චිරාත් කාලයක් සම්බුද්ධ ශාසනයට සේවය කිරීමට ඔබ වහන්සේ වෙත නිදුක් නීරෝගි භාවය ලැබේවායි මෙත් සිතින් ප්‍රාර්ථනය කරමු.\n\nතරංග වික්‍රමාදර",
       "URL": "https://www.dinamina.lk/2023/10/02/local/26888/%e0%b7%83%e0%b6%ad%e0%b7%8a-%e0%b7%83%e0%b7%90%e0%b6%ad%e0%b7%8a%e0%b6%ad%e0%b7%91-%e0%b7%80%e0%b7%92%e0%b6%ba-%e0%b7%83%e0%b6%b4%e0%b7%92%e0%b6%bb%e0%b7%96-%e0%b6%9a%e0%b6%bb%e0%b6%9c%e0%b7%9c/",
       "Category": "local",
       "Parent URL": "https://www.dinamina.lk/category/local//page/47/"
}