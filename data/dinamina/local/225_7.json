{
       "Source": "dinamina",
       "Timestamp": "August 18, 2023 1:00 am",
       "Headline": "ශ්‍රී ලංකාවේ නිදහස් අධ්‍යාපනයේ විශිෂ්ටත්වය ගැන අසා අප මවිත වුණා",
       "News Content": "ශ්‍රී ලංකාවේ නිදහස් අධ්‍යාපනයේ විශිෂ්ටත්වය ගැන අසා තමා මවිත වූ බවත්, මෙරට නිදහස් අධ්‍යාපනයෙන් බිහි වන ශිෂ්‍ය පරම්පරාව රට ගොඩනැඟීමට සුවිශේෂ කාර්යභාරයක් ඉටු කරනු ඇතැයි විශ්වාස කරන බවත් දකුණු කොරියාවේ විශ්වවිද්‍යාල සිසුහු පිරිසක් පාර්ලිමේන්තුවේ නියෝජ්‍ය කථානායක අජිත් රාජපක්ෂ මහතා හමුවේ ඊයේ (17) ප්‍රකාශ කළහ.\n\nනුවරඑළිය ශාන්තිපුර පාසලක සිසු දරුදැරියන් වෙනුවෙන් ස්වෙච්ඡාවෙන් ක්‍රියාත්මක කරනු ලබන වැඩසටහනකට සහභාගි වීම සඳහා මේ සිසුසිසුවියන් මෙරටට පැමිණ තිබේ. දකුණු කොරියාවේ යොන්හැමි, තේගු, චොම්මුංග් යන විශ්වවිද්‍යාල සිසුන් පිරිසක් මෙසේ පැමිණ ඇති අතර, මේ පිරිස පාර්ලිමේන්තු සංකීර්ණයේදී ඊයේ (17) නියෝජ්‍ය කථානායකවරයා හමු වූහ. එහිදී ඔවුන් පැවසුවේ දකුණු කොරියාවේ අධ්‍යාපනය නොමිලේ ලැබෙන්නේ ඉතා සීමිත සිසුන් පිරිසකට බවයි. එහෙත් ශ්‍රී ලංකාවේ පාසල්වල සිට විශ්වවිද්‍යාලවලින් උපාධිය ලබා පිට වන තුරුම අති බහුතරයක් සිසුන්ට තවමත් නිදහස් අධ්‍යාපනය හිමි වීම පුදුමයක් බවත් ඔවුහු නියෝජ්‍ය කථානායකවරයා හමුවේ කීහ. ශ්‍රී ලංකාවේ පාසල් අධ්‍යාපනය සහ විශ්වවිද්‍යාල අධ්‍යාපනය ගැන මේ පිරිසට දැඩි උනන්දුවක් තිබුණු අතර, ඔවුන් ඒ සම්බන්ධයෙන් විමසූ තොරතුරුවලට නියෝජ්‍ය කථානායකවරයා පිළිතුරු දුන්නේය. සංස්කෘතිමය වශයෙන් වැඩසටහන් පැවැත්වීම, සෞඛ්‍ය ක්‍රියාකාරකම් සම්බන්ධයෙන් පුහුණුව දීම, පාසල් ගොඩනැඟිලි අලුත්වැඩියාව, ශරීර සුවතා වැඩසටහන් සහ ක්‍රීඩා තරග ඇතුළු වැඩසටහන්වල යෙදෙමින් සතියක පමණ කාලයක් මේ සිසු පිරිස නුවරඑළියේ ශාන්තිපුර ප්‍රදේශයේ රැඳී සිටිනු ඇත. ශ්‍රී ලංකාවේ පාසල් දරුදැරියන් වෙනුවෙන් ඉදිරියේදීද විවිධ ක්‍රියාකාරකම් ඔස්සේ සහාය දීමට දකුණු කොරියාවේ විශ්වවිද්‍යාල ශිෂ්‍ය ප්‍රජාව සූදානම් බව මේ සිසුහු මෙහිදී ප්‍රකාශ කළහ. ශ්‍රී ලංකාවට විවිධ අංශවලින් නිරන්තරයෙන් දකුණු කොරියාවේ සහාය හිමි වන බවත්, දකුණු කොරියාවේ සරසවි සිසුන් ස්වෙච්ඡාවෙන් මෙවැනි වැඩසටහන්වලට ඉදිරිපත් වීමෙන් දෙරටේ මිත්‍රත්වය තවත් වර්ධනය වන බවත්, මේ දකුණු කොරියා‍නු සිසු පිරිසට ශ්‍රී ලංකාව වෙනුවෙන් තමා විශේෂ ස්තුතියක් පිරිනමන බවත් නියෝජ්‍ය කථානායක අජිත් රාජපක්ෂ මහතා මෙහිදී ප්‍රකාශ කළේය. මේ අවස්ථාවට සෙමාවුල් පදනමේ ශ්‍රී ලංකා නේවාසික අධ්‍යක්ෂක චොයි සුංග් වූ, දකුණු කොරියාවේ සෙමාවුල් පදනමේ ප්‍රධාන කාර්යාලයේ නිලධාරී මින් සුංග් එච් මහත්වරුද සහභාගි වූහ. දකුණු කොරියාවේ සෙමාවුල් පදනම (SaemaulFundation) විසින් මේ ස්වෙච්ඡා වැඩසටහන සංවිධාන කරනු ලබන අතර, ළමා හා කාන්තා කටයුතු අමාත්‍යාංශය සහ නුවරඑළිය දිස්ත්‍රික් ලේකම් කාර්යාලයේ සහයෝගය මීට හිමි වේ.",
       "URL": "https://www.dinamina.lk/2023/08/18/local/15186/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b6%85%e0%b6%b0%e0%b7%8a/",
       "Category": "local",
       "Parent URL": "https://www.dinamina.lk/category/local//page/225/"
}