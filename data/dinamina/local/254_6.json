{
       "Source": "dinamina",
       "Timestamp": "August 12, 2023 1:00 am",
       "Headline": "අවුරුදු 50ක් ගිහිල්ලත් ඉඩම් කොමිසමෙන් අයිතිවුණු ඉඩම්වලට සිදු වූ දෙයක් නෑ",
       "News Content": "කන්ද උඩරට ඒ හැම බිම් අඟලක්ම නව පනතින් ආපසු ගම්වලට දිය යුතුයි\n\nකන්ද උඩරට භාවිතයට නොගෙන ඇති හැම බිම් අඟලක්ම නව පනත යටතේ ආපසු ගම්වලටම දිය යුතු බව අගමැති දින්ෂ් ගුණවර්ධන මහතා පැවසීය. වීර මොණරවිල කැප්පෙටිපොල ජාතික පදනම මාතලේ මහ නගර සභාව මගින් ඉදිකළ වීර පුරන්අප්පු විරුවාගේ පිළිරුව විවෘත කිරීමෙන් අනතුරුව මාතලේ දිස්ත්‍රික් ලේකම් කාර්යාලයේ පසුගියදා (08) පැවැති 175 වන සමරු උත්සවය අමතමින් මේ බව සඳහන් කළේය. ඉඩම් ප්‍රතිසංස්කරණයට අවුරුදු 50ක් ගෙවුණද, එහෙත් අවුරුදු 50ක් ගතවෙලත් ඉඩම් ප්‍රතිසංස්කරණ කොමිසමෙන් අයිති වුණු ඉඩම්වලට සිදුවූ දෙයක් නැතැයි අගමැතිවරයා කියා සිටියේය. අගමැතිවරයා වැඩිදුරටත් මෙසේද පැවසීය. අධිරාජ්‍යවාදීන්, මෙරට පාලනය භාරගෙන අත්සන් කළ ගිවිසුම කඩ කරන්න පටන් ගත්තා. වර්ෂයෙන් වර්ෂය එම ක්‍රියාදාමය දරුණු වුණා. බුදු දහමට දුන් පොරොන්දු කඩ කරන්න පටන් ගත්තා. අපේ රටේ නීති කඩන්න සුද්දන්ට අයිතියක් කොහෙන්ද ආවේ. එය කියාපාන්න අපේ වීරෝදාර නායකයන් නැගිට්ටා. පුරන් අප්පු අවදි කළේ මුළු ජාතියක්. මුළු මහත් රටවැසියා වෙනුවෙන් අසාධාරණය හා කෲරකම්වලට එරෙහිව කටයුතු කිරීමේ අතිමහත් වූ අභිමානවත් ගමනට පණ දුන්නා. දරුණුතම මිනිස් සංහාරයක් කළ සුදු ආණ්ඩුව කෲර පාලනයක් ගෙන ගියා පමණක් නොව හැදෙන වැඩෙන පොඩි දරුවන් පවා ඝාතනය කළා. අදත් එයට වන්දි ගෙවා නැති බව ප්‍රකාශ කළ යුතුයි. පසුගිය කාලයේ ලන්දේසි පාර්ලිමේන්තුව ප්‍රකාශයක් කළා. යටත් කරගත් රටවල්වල ජනයාට හා දේපළවලට කළ හානියට සදාකාලික සමාව අයදිනවා කියලා. එවැනි ප්‍රසිද්ධ ප්‍රකාශනයක් නෙදර්ලන්තය කළා. මා මෙය සිහිපත් කරන්නේ අයැද සිටින්න නොවේ. නමුත් සාධාරණය මත ජීවත් වූ රටකට පැමිණ බලෙන් සියලු දේ මංකොල්ල කමින් පාලනය ගෙන යාමේ වරද ඔවුන් යළි යළිත් සිහිපත් කළ යුතුමයි. ඉංග්‍රීසින් නීතිය හැදුවේ කොහොමද? මේ රටට බලෙන් ඇවිල්ලා, මෙහි පාලකයන් හැටියට ප්‍රකාශයට පත් කර අපේ රටේ ගම් දනවු ඉඩම් ඔවුන්ගේ අයිතිය බවට ප්‍රකාශ කළා. මොන අයිතියක් ද?අපේ රටට නැති වුණ දේ යළි දිනා ගන්න සටන් කළ නිදහස් සටනේ වීරයන් ආරම්භ කළ ක්‍රියාදාම ගැන අපට අද සැනසෙන්න පුළුවන්. අද අපි ඒ වෙනුවෙන් ඉදිරි ක්‍රියාමාර්ග ගත යුතුයි. එදා එංගලන්ත පවුම් දෙකට, තුනට මේ උඩරට අක්කර සිය ගණන් භාරදෙන්න සිදු වුණා. ඔවුනට එරෙහිව අපේ මිනිසුන් සටන් කළා. කැඳවන ලද නඩුවලදී මේ වීරයන් වෙඩි උණ්ඩයට බයේ තමන්ගෙන් අහන දේට දිය යුතු පිළිතුර වෙනස් කළේ නැහැ. එලෙස අභිමානවත්ව ජාතියේ අනාගතය අවදි වෙන්න බියක් සැකක් නැතිව වචන ඉදිරිපත් කළා. අදත් ඒ පිළිබඳ පොතක් කියවන කොට හැම කෙනෙක්ගේම හදවත් අවදි වෙනවා. මේ ගම් නියම් ගම් ගොවිතැනින් ස්වයංපෝෂිත භූමියක් පමණක් නොවෙයි. අපේ රටේ ජනතාවගේ අවශ්‍යතාවන් සියල්ලන්ම ස්වයංපෝෂිත වුණ ගම්මාන අපට තිබුණා. එදා ඒවා ක්‍රමානුකූලව යටත් කරගනිමින් තමන්ට ඕන දේ නිෂ්පාදනය කිරීම සඳහා විදේශ සමාගම් වලට දුන්නා. 1848 පුරන් අප්පු ජාතික වීරවරයා, 1818 කැප්පැටිපොළ වීරවරයා සටන් කළ අරමුණ එදා දිනුවා නම් මේ අපරාධය අපේ මහ පොළොවට වෙන්නේ නැහැ. ඉඩම් ප්‍රතිසංස්කරණ කොමිෂන් සභාවක් ගෙනාවා. දැන් අවුරුදු 50යි. අවුරුදු 50ක් ගිහිල්ලත් ඉඩම් ප්‍රතිසංස්කරණ කොමිසමෙන් අයිතිවුණු ඉඩම්වලට මොකද වුණේ? රාජ්‍ය ඇමැති සිසිර ජයකොඩි, මධ්‍යම පළාත් ආණ්ඩුකාර ලලිත් යු. ගමගේ, පාර්ලිමේන්තු මන්ත්‍රීවරුන් වන නාලක කෝට්ටෙගොඩ, යදාමිණි ගුණවර්ධන, මාතලේ දිසාපති තේජානි තිලකරත්න, නාගරික කොමසාරිස් නිශාන්ත මාදුවගේ, වීර මොණරවිල කැප්පෙටිපොල පදනමේ සභාපති වෝල්ටර් තැන්නෙ මහත්ම මහත්මීන් ඇතුළු පිරිසක් මේ අවස්ථාවට එක්ව සිටියහ.\n\nනුවන් කොඩිකාර",
       "URL": "https://www.dinamina.lk/2023/08/12/local/13531/%e0%b6%85%e0%b7%80%e0%b7%94%e0%b6%bb%e0%b7%94%e0%b6%af%e0%b7%94-50%e0%b6%9a%e0%b7%8a-%e0%b6%9c%e0%b7%92%e0%b7%84%e0%b7%92%e0%b6%bd%e0%b7%8a%e0%b6%bd%e0%b6%ad%e0%b7%8a-%e0%b6%89%e0%b6%a9%e0%b6%b8/",
       "Category": "local",
       "Parent URL": "https://www.dinamina.lk/category/local//page/254/"
}