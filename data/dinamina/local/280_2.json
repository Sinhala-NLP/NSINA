{
       "Source": "dinamina",
       "Timestamp": "August 7, 2023 1:07 am",
       "Headline": "කුඩා වැව් 200ක් ප්‍රතිසංස්කරණයට කෝටි 300ක් වෙන් කරයි",
       "News Content": "මේ වසර තුළ කුඩා වැව් ප්‍රතිසංස්කරණය සඳහා ගොවිජන සංවර්ධන දෙපාර්තමේන්තුව වෙත රජය රුපියල් මිලියන 3000ක මුදලක් වෙන් කර තිබේ.\nමේ යටතේ මෙරට කුඩා වැව් 200ක් ප්‍රතිසංස්කරණය කර ගොවිතැනට අවශ්‍ය ජලය ලබා දීම සඳහා සකස් කිරීම ගොවිජන සංවර්ධන දෙපාර්තමේන්තුව සැලසුම් කර ඇතැයි කෘෂිකර්ම ඇමැති මහින්ද අමරවීර මහතා පවසයි.\n\nගොවිජන සංවර්ධන දෙපාර්තමේන්තුව මඟින් රුපියල් 48,26,844ක මුදලින් නාවුල පිළිහුඩුගොල්ල පුරාණ වැව ප්‍රතිසංස්කරණය කර මහජන අයිතියට පත් කරමින් පෙරේදා (05) ඇමැතිවරයා මේ බව අනාවරණය කළේය.\nමෙහිදී ගොවි ජනතාව වෙත අදහස් දැක්වූ ඇමැතිවරයා පැවැසුවේ ලබන මහ කන්නයේදී වී වගා කරන ලක්ෂ 12ක් පමණ වන සියලු ගොවීන්ට යම් රසායනික පොහොරක් නොමිලේ දීමට පියවර ගන්නා බවයි.\nඑමෙන්ම තවත් එක් පොහොර විශේෂයක මිල තවදුරටත් අඩු කර දීමට පියවර ගන්නා බවත්, රජය පොහොර සැපයීමේ වැඩපිළිවෙළින් ඉවත්ව ගොවි ජනතාවට තම අභිමතය පරිදි පොහොර මිල දී ගැනීම සඳහා අවශ්‍ය මූල්‍ය සහනාධාරය ගොවි ගිණුම්වලටම බැර කිරීමට පියවර ගන්නා බවත් අමරවීර මහතා මෙහිදී අවධාරණය කළේය.\n\nඒ අනුව ගොවීන්ට තමන් කැමැති පරිදි රසායනික පොහොර හෝ කාබනික පොහොර රාජ්‍ය අංශයෙන් හෝ පුද්ගලික අංශයෙන් මිල දී ගැනීමට හැකි වන බවත් ඇමැතිවරයා පෙන්වා දුන්නේය.\nරජය පොහොර මිල අඩු කිරීම නිසා පුද්ගලික අංශයට ද පොහොර මිල අඩු කිරීමට සිදු වූ බවත් මෙවර මහ කන්නයේදී ගොවීන් විසින් බණ්ඩි පොහොර අඩුවෙන් භාවිත කර රජය මඟින් පොහොර මිල දී ගැනීම සඳහා දුන් මුදල්වලින් යූරියා පොහොර පමණක් ගොවීන් බහුතරයක් මිල දී ගෙන ඇති බවත් ඇමැතිවරයා කීය.\nබුද්ධිකා ඉඹුලාන",
       "URL": "https://www.dinamina.lk/2023/08/07/local/12058/%e0%b6%9a%e0%b7%94%e0%b6%a9%e0%b7%8f-%e0%b7%80%e0%b7%90%e0%b7%80%e0%b7%8a-200%e0%b6%9a%e0%b7%8a-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b7%83%e0%b6%82%e0%b7%83%e0%b7%8a%e0%b6%9a/",
       "Category": "local",
       "Parent URL": "https://www.dinamina.lk/category/local//page/280/"
}