{
       "Source": "dinamina",
       "Timestamp": "August 30, 2023 12:50 am",
       "Headline": "මිනිබිරියට අරක්කු පුරුදු කළ කැකිරාවේ සීයාට ඇප",
       "News Content": "\n\nසිය 14 හැවිරිදි මිනිපිරියට මත්පැන් පොවා ක්‍රැරත්වයට පත් කළැයි කියන සිද්ධිය සම්බන්ධයෙන් කැකිරාව පොලිසිය මඟින් අත්අඩංගුවට ගෙන අධිකරණයට ඉදිරිපත් කළ සැකකාර සීයා රුපියල් ලක්ෂ දෙකක් වටිනා ශරීර ඇප දෙකක් මත මුදාහරින ලෙස කැකිරාව දිසා විනිසුරු සහ මහේස්ත්‍රාත් සෙනරත් බණ්ඩාර මහතා නියෝග කළේය.\n\nලබන ඔක්තෝබර් 16 වැනි දින නැවත අධිකරණය හමුවේ පෙනී සිටින ලෙස ද සැකකරුට මහේස්ත්‍රාත්වරයා නියෝග කළේය.\n\nදාහතර වියැති බාල වයස්කාර දැරියකට මත්පැන් පොවා ඇය ක්‍රැරත්වයට පත් කිරීමේ චෝදනා මත සැකකරු අධිකරණයට ඉදිරිපත් කරමින් කැකිරාව පොලිසියට කරුණු දක්වන විට ඊට ප්‍රතිචාර දක්වමින් සැකකරු වෙනුවෙන් පෙනී සිටි ජ්‍යෙෂ්ඨ නීතිඥ විජිත වික්‍රමනායක මහතා පැවසුවේ සිය සේවාදායකයාට එරෙහිව පොලිසිය එල්ල කරන චෝදනා තරයේ ප්‍රතික්ෂේප කරන බවයි. ඒ අනුව සැකකරු නිවැරදිකරු බව ද නීතිඥ වික්‍රමනායක මහතා කීවේය.\n\nමෙසේ ඇප මත මුදා හැරියේ කැකිරාව උණගොල්ලෑව පහළගම පදිංචි ඊ.ජී. පියසේන නමැත්තෙකි. වයස අවුරුදු 14ක පමණ වන බාල වයස්කාර පාසල් සිසුවිය මත්පැන් පානය කොට උදෑසන පාසලට පැමිණ සිටියදී පසුගිය දිනක ඇය පොලිස් භාරයට ගනු ලැබුවේ එම සිසුවිය ඉගෙනුම ලබන මහා විද්‍යාලය ඉදිරිපිට රථවාහන රාජකාරියෙහි යෙදී සිටි පොලිස් නිලධාරීන් දෙදෙනකු විසිනි.\n\nසිය භාරයට ගත් මත්පැන් පානය කර සිටි සිසුවිය පසුව පොලිස් නිලධාරීන් දෙදෙනා විසින් කැකිරාව පොලිසියේ ස්ථානාධිපති ප්‍රධාන පොලිස් පරීක්ෂක සුමිත් මුණසිංහ මහතා හමුවට ඉදිරිපත් කිරීමට පියවර ගෙන තිබිණි. ස්ථානාධිපතිවරයාගේ උපදෙස් මත ළමා හා කාන්තා කාර්යාංශය මෙම සිසුවියගෙන් දීර්ඝව ප්‍රශ්න කෙරිණ. එම ප්‍රශ්න කිරීම්වලදී පොලිසියට අනාවරණය කර ගැනීමට හැකි වූයේ දැරියගේ මවගේ දෙවන විවාහයේ සැමියාගේ පියා (සීයා) විසින් ඇයට මත්පැන් පානයට පුරුදු කර ඇති බවටයි.\n\nපසුව දැරිය අනුරාධපුර ශික්ෂණ රෝහලට ඇතුළත් කරනු ලැබුවාය. ඉන් අනතුරුව දැරියගේ ප්‍රකාශ ඔස්සේ මූලික විමර්ශන මෙහෙයවා සැකාකර සීයා අත්අඩංගුවට ගෙන මෙලෙස අධිකරණයට ඉදිරිපත් කෙරිණ. පැමිණිල්ල වෙනුවෙන් කැකිරාව පොලිසියේ ස්ථානාධිපති ප්‍රධාන පොලිස් පරීක්ෂක සුමිත් මුණසිංහ මහතාගේ උපදෙස් මත කැකිරාව පොලිසියේ නඩු කටයුතු මෙහෙයුම් අංශයේ ස්ථානාධිපති උප පොලිස් පරීක්ෂක දේශප්‍රිය නවරත්න මහතා පෙනී සිටි අතර සැකකරු වෙනුවෙන් ජ්‍යෙෂ්ඨ නීතිඥ විජිත වික්‍රමනායක මහතා පෙනී සිටියේය.\n\nමේ අතර උතුරු මැද පළාත් පරිවාස කොමසාරිස් සුරීතා පෙරේරා මහත්මියගේ උපදෙස් මත කැකිරාව මහේස්ත්‍රාත් අධිකරණයේ ජ්‍යෙෂ්ඨ පරිවාස නිලධාරි කරුණා කීර්තිරත්න මහතා විසින් ද මෙම සිද්ධිය සම්බන්ධයෙන් වෙනමම තවත් විමර්ශනයක් අරඹා තිබිණි. එකී විමර්ශනය සඳහා ප්‍රකාශ ලබාදීමට සිසුවිය ඉගෙනුම ලබන පාසලේ විනය භාර ගුරුවරුන් සිවු දෙනකුට කැකිරාව කලාප අධ්‍යාපන අධ්‍යක්ෂවරයා සහ පාසලේ විදුහල්පතිවරයා මඟින් කැඳවීම් කර ඇතත් ඒ කිසිදු විනය භාර ගුරුවරයකු අදාළ විමර්ශනයට පැමිණ නැත.\n\nමේ සම්බන්ධයෙන් උතුරු මැද පළාත් පරිවාස දෙපාර්තමේන්තුවේ නිලධාරියකු කියා සිටියේ විමර්ශනයට පැමිණීම දිගින් දිගටම අදාළ විනය භාර ගුරුවරුන් පැහැර හරින්නේ නම් එම ගුරුවරුන් විමර්ශනවලට සහාය නොදක්වන බව අධිකරණයට වාර්තා කිරීමට කටයුතු කරන බවයි.",
       "URL": "https://www.dinamina.lk/2023/08/30/local/18252/%e0%b6%b8%e0%b7%92%e0%b6%b1%e0%b7%92%e0%b6%b6%e0%b7%92%e0%b6%bb%e0%b7%92%e0%b6%ba%e0%b6%a7-%e0%b6%85%e0%b6%bb%e0%b6%9a%e0%b7%8a%e0%b6%9a%e0%b7%94-%e0%b6%b4%e0%b7%94%e0%b6%bb%e0%b7%94%e0%b6%af%e0%b7%94/",
       "Category": "local",
       "Parent URL": "https://www.dinamina.lk/category/local//page/176/"
}