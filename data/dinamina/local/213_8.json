{
       "Source": "dinamina",
       "Timestamp": "August 21, 2023 2:54 am",
       "Headline": "සද්භාවයෙන්  වැඩ කරනවා නම් අපේ සහාය  දෙනවා",
       "News Content": "දේශපාලන සූදුවලින් තොරව, සද්භාවයෙන් රට ගොඩනැඟීමේ වැඩපිළිවෙළක් තිබේ නම් එයට තම සහයෝගය ඇති බව විපක්ෂ නායක සජිත් ප්‍රේමදාස මහතා පැවසීය.\n\nවිපක්ෂ නායක සජිත් ප්‍රේමදාස මහතා මේ බව කියා සිටියේ රට වැටී ඇති තත්ත්වය සම්බන්ධයෙන් පෙරේදා (19) විශේෂ ප්‍රකාශයක් කරමිනි.\n\nමේ මොහොත වන විට අප රටේ භයංකාර ආර්ථික සමාජයීය විනාශයක් සිදු වෙමින් පවතින බවත් මේ මොහොත වන විට පවුල් 60000කට ආසන්න ප්‍රමාණයකට පිරිසුදු පානීය ජලය අහිමි වී ඇති බවත් හෙක්ටයාර ලක්ෂ ගණනින් වගා බිම් නියඟය නිසා විනාශ වී ඇති බවත් හෙතෙම මෙහිදී පැවසුවේය.\n\nඑසේම ගොවි ජනතාව ඇතුළු සමස්ත වැඩ කරන ජනතාවගේ ජීවනෝපාය අහිමි වෙමින් පවතින්නේ යැයිද කීවේය.\n\nපාසල් ගුරුවරු 5000කට ආසන්න ප්‍රමාණයක් සහ විශේෂඥ වෛද්‍යවරු විශාල ප්‍රමාණයක් රට හැර ගොස් ඇති බවත් මේ හේතුවෙන් රෝහල්වල වාට්ටු වැසී ශල්‍යකර්ම පවා කල් දමා ඇති බවත් මේ තත්ත්වයෙන් රට මුදා ගැනීමට නම් ජාතික එකමුතුවෙන් සහ ඒකාග්‍රතාවයෙන් යුත් ජාතික වැඩපිළිවෙළක් අවශ්‍ය බවත් විපක්ෂ නායකවරයා පැවසීය.\n\nරට වැටී ඇති තත්ත්වයෙන් ගොඩ ගැනීමට රජයට වැඩපිළිවෙළක් ඇත්නම් විපක්ෂයක් ලෙස සියලු දෙනා එක්ව උපරිම සහයෝගය ලබා දීමට කැමති වුවත් එවැනි වැඩපිළිවෙළක් වත්මන් රජයට නොමැති බවත් රජය සිදු කරන දේශපාලන සූදුවලින් වැළකී රට ගොඩ ගැනීමට වැඩපිළිවෙළක් සකස් කරන ලෙසත් රජයට ඒ සඳහා දැනුමක් නැත්නම් විපක්ෂය සතු දැනුම, මානව සම්පත් ඒ සඳහා ලබා දීමට කැමති බවත් විපක්ෂ නායක සජිත් ප්‍රේමදාස මහතා පැවසීය.\n\nතනතුරු තාන්න මාන්න අපේක්ෂාවෙන් එවැනි කිසිදු සහයෝගයක් ලබා නොදෙන බවත් හුදෙක්ම ලක්ෂ 220ක් ජනතාව වැටී තිබෙන තත්ත්වයෙන් මුදවා ගැනීමේ අරමුණින් සහයෝගය ලබා දෙන බවත් ඒ සඳහා නූතන තාක්ෂණික ක්‍රමෝපායන් අනුගමනය කරන ලෙසත් යල් පැන ගිය වැඩසටහන් අනුගමනය කරන ජරා ජීර්ණ දේශපාලනය අමතක කරන ලෙසත් විපක්ෂ නායකවරයා ඉල්ලා සිටියේය.\n\nතනතුරුවලට වහල් වෙලා රටත් ජනතාවත් පාවා දීමට සූදානම් නොමැති බවත් එවැනි පාවාදීමේ දේශපාලන ගනුදෙනු සිදු කිරීමට අවශ්‍ය නම් වෙනත් අතක් බලා ගන්නා ලෙසත් රටේ ජාතික අවශ්‍යතාව පැත්තකට විසි කර බඩගෝස්තරවාදී දේශපාලනය අනුගමනය කිරීමට සමඟි ජන බලවේගය සූදානම් නොමැති බවත් පැවසීය.\n\nරජයට හිතවත් මාධ්‍ය හරහා ගොඩනඟනා ව්‍යාජ යථාර්ථයට ප්‍රබන්ධවලට ලක්ෂ 220ක් ජනතාව රැවටෙන්නේ නැති බවත් මේ මාතෘභූමිය සුරැකීමට කැපවන බවත් විපක්ෂ නායක සජිත් ප්‍රේමදාස මහතා මෙහිදී වැඩිදුරටත් පැවසීය.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/21/breaking-news/15791/%e0%b7%83%e0%b6%af%e0%b7%8a%e0%b6%b7%e0%b7%8f%e0%b7%80%e0%b6%ba%e0%b7%99%e0%b6%b1%e0%b7%8a-%e0%b7%80%e0%b7%90%e0%b6%a9-%e0%b6%9a%e0%b6%bb%e0%b6%b1%e0%b7%80%e0%b7%8f-%e0%b6%b1%e0%b6%b8%e0%b7%8a/",
       "Category": "local",
       "Parent URL": "https://www.dinamina.lk/category/local//page/213/"
}