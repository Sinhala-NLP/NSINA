{
       "Source": "dinamina",
       "Timestamp": "August 2, 2023 2:30 am",
       "Headline": "සිමෙන්ති කම්හලේ කෝටි 12ක යකඩ උස්සලා හමුදා භටයන් අඩු කිරීම හේතුවක්",
       "News Content": "\n\nකන්කසන්තුරේ සිමෙන්ති කර්මාන්ත ශාලා භූමියේ රුපියල් කෝටි 12ක පමණ වටිනාකමකින් යුත් යකඩ තොගයක් පසුගිය මාස දෙකක පමණක කාලයක් තුළ සොරාගෙන ගොස් ඇතැයි ශ්‍රී ලංකා සිමෙන්ති සංස්ථාවේ සභාපති ජගත් ධර්මප්‍රිය මහතා පවසයි.\nකර්මාන්ත ශාලාවට නිසි ආරක්ෂාවක් නැති වීම නිසා අවට පදිංචිකරුවන් කර්මාන්තශාලා භූමියට ඇතුළු වී යකඩ රැගෙන යන බවත් මේ සම්බන්ධව පොලිසියට පැමිණිලි ගණනාවක් ඉදිරිපත් කර තිබෙන බවත් ඒ මහතා කීය.\nත්‍රස්තවාදී කලබල හේතුවෙන් 1990-91 අතර කාලයේදී මේ කර්මාන්ත ශාලාව වසා දමා ඇති බවත් එතැන් සිට මේ දක්වා කිසිදු නිෂ්පාදනයක් එහි කර නැති බවත් සභාපතිවරයා පැවසීය.\nයුද හමුදා භට පිරිස් කර්මාන්ත ශාලාවේ ආරක්ෂාවට යොදවා තිබියදී එහි දේපොළ යම් ආකාරයකට ආරක්ෂා වූ බවත් උතුරේ හමුදා ඛණ්ඩ අඩු කිරීමේ වැඩපිළිවෙළ යටතේ හමුදා භටයන් යම් ප්‍රමාණයක් ඉවත් කිරීම නිසා සිමෙන්ති කර්මාන්ත ශාලාවේ සමස්ත භූමියට ආරක්ෂාව දීමේ හැකියාවක් නැති වීමෙන් ඇතැම් පිරිස් යකඩ සොරකම් කිරීමට පෙලඹී සිටින බවත් ධර්මප්‍රිය මහතා කීය.\nකර්මාන්ත ශාලවේ බොහෝ ගොඩනැඟිලි යකඩින් නිර්මාණය කර තිබෙන බවත් ඊට අමතරව තවත් රුපියල් කෝටි ගණනක යකඩ කර්මාන්ත ශාලා භූමියේ තිබෙන බවත් හෙතෙම පැවසුවේය.\nයකඩ සොරකම වළක්වා ගැනීම සඳහා තාවකාලිකව ආරක්ෂාවට පිරිසක් යොදවා තිබෙන බවත් ප්‍රදේශවාසීන් හා ඔවුන් අතර ඇතැම් අවස්ථාවල වචන හුවමාරු සිදු වන බවත් කී ඒ මහතා යම් හෙයකින් මෙය ගැටලුවක් දක්වා වර්ධනය වුවහොත් විශාල ප්‍රශ්නයක් ඇති වීමේ අවදානමක් ඇතැයි ද අවධාරණය කළේය.\nසංස්ථාව සතු යකඩ වෙන්දේසි කිරීමට හෝ ටෙන්ඩර් මාර්ගයෙන් ඉවත් කිරීම අරමුණු කර ගනිමින් 2019 වර්ෂයේදී අමාත්‍යාංශ තුනක ලේකම්වරුන්ගේ ප්‍රධානත්වයෙන් ටෙන්ඩර් මණ්ඩලයක් ස්ථාපිත කළ නමුත් මේ දක්වා එහි ප්‍රගතියක් දක්නට නැති බවත් විනිවිදභාවයක් ඇතිව අදාළ ස්ථානයේ ඇති යකඩ කඩිනමින් ඉවත් කළ යුතුව තිබෙන බවත් සභාපතිවරයා පැවසුවේය.\nවසා දමා තිබෙන කන්කසන්තුරේ සිමෙන්ති කර්මාන්ත ශාලාව යළි විවෘත කළහොත් කිලෝග්‍රෑම් 50ක සිමෙන්ති මිටියක් රුපියල් 1000කට අඩුවෙන් දීමට හැකියාව ඇතැයි ද ඒ මහතා කීය.\nඅසේල කුරුළුවංශ",
       "URL": "https://www.dinamina.lk/2023/08/02/local/11064/%e0%b7%83%e0%b7%92%e0%b6%b8%e0%b7%99%e0%b6%b1%e0%b7%8a%e0%b6%ad%e0%b7%92-%e0%b6%9a%e0%b6%b8%e0%b7%8a%e0%b7%84%e0%b6%bd%e0%b7%9a-%e0%b6%9a%e0%b7%9d%e0%b6%a7%e0%b7%92-12%e0%b6%9a-%e0%b6%ba%e0%b6%9a/",
       "Category": "local",
       "Parent URL": "https://www.dinamina.lk/category/local//page/296/"
}