{
       "Source": "dinamina",
       "Timestamp": "July 14, 2023 1:00 am",
       "Headline": "ශ්‍රී ලංකා – වියට්නාම සබඳතා ශක්තිමත් කිරීමට දෙරටේ අවධානය",
       "News Content": "ප්‍රධාන ගැටලු සම්බන්ධයෙන් අවධානය යොමු කරමින් දෙරට අතර සබඳතා තවදුරටත් ශක්තිමත් කර ගැනීමට ශ්‍රී ලංකා – වියට්නාම රජයන්හි අවධානය යොමුව තිබේ.\n\nඒ අනුව මේ සම්බන්ධයෙන් සාකච්ඡා කිරීම සඳහා වියට්නාමයේ ශ්‍රී ලංකා තානාපති ආචාර්ය සජ්. යූ. මෙන්ඩිස් මහතා හැනෝයි නගරයේ දී වියට්නාම මහජන ආරක්ෂක ඇමැති ටොලම් මහතා හමු වී තිබෙන බව විදේශ කටයුතු අමාත්‍යාංශය පවසයි.\n\nමහජන ආරක්ෂක අමාත්‍යාංශය වියට්නාමයේ වඩාත් වැදගත් අමාත්‍යාංශවලින් එකක් වන අතර එම අමාත්‍යාංශයේ දී පැවැති මේ සාකච්ඡාව පැයකට ආසන්න වේලාවක් පැවැති බව ද එහි දී දෙරටට වැදගත් වන කරුණු රැසක් සම්බන්ධයෙන් අවධානය යොමු කර තිබෙන බව ද අමාත්‍යාංශය කියයි.\n\nමෙහිදී අදහස් දක්වමින් පසුගිය දශක කීපයේ වියට්නාමයේ ආර්ථික ප්‍රගතිය සහ දියුණුව අගය කළ ශ්‍රී ලංකා තානාපතිවරයා එය ලෝකයේ වේගයෙන්ම වර්ධනය වන ආර්ථිකයන්ගෙන් එකක් බව ද පෙන්වා දී ඇත. ඊට අමතරව දේශපාලන ආර්ථික විද්‍යාඥයන්ට අනුව 2030 වනවිට වියට්නාමය ඩොලර් ට්‍රිලියනයක ආර්ථිකයක් බවට පත්වනු ඇති බවත්, රටේ දළ දේශීය නිෂ්පාදිතයට වඩා විශාල ද්විපාර්ශ්වික වෙළෙඳාමක් ඇති රටවල් තුනෙන් එකක් බවත් හෙතෙම සඳහන් කර ඇත.\n\nමේ අතර පසුගිය වසරේ වියට්නාමයේ දී අතරමං වූ ශ්‍රී ලාංකික සංක්‍රමණිකයන් වෙනුවෙන් දුන් සහයෝගය මෙන්ම ජගත් මානව හිමිකම් කවුන්සලයේ දී ශ්‍රී ලංකාවට දෙන සහයෝගය සම්බන්ධයෙන් වියට්නාමයට සිය කෘතඥතාව පළ කරන බව ද ශ්‍රී ලංකා තානාපති ආචාර්ය ජේ. යූ. මෙන්ඩිස් මහතා ප්‍රකාශ කර තිබේ.\n\nඉන්දු පැසිෆික් කලාපය ස්ථාවර සහ සාමකාමී කලාපයක් බවට පත් කිරීමට දායක වෙමින් ආරක්ෂාව, නීතිය ක්‍රියාත්මක කිරීම සහ ජාත්‍යන්තර අපරාධ වැළැක්වීම සහ ඒවාට එරෙහිව සටන් කිරීම තවදුරටත් ශක්තිමත් කිරීම සහ ඉහළ නැංවීම සඳහා ශ්‍රී ලංකාවේ සහාය අවශ්‍ය බවත් අමාත්‍යාංශය සහ සෙසු ආයතන අතර වැඩි සහයෝගීතාවක් ඇති කළ යුතු බව ද වියට්නාම මහජන ආරක්ෂක ඇමැති ටො ලම් මහතා ප්‍රකාශකර ඇත.",
       "URL": "https://www.dinamina.lk/2023/07/14/local/6405/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b7%80%e0%b7%92%e0%b6%ba%e0%b6%a7%e0%b7%8a%e0%b6%b1%e0%b7%8f%e0%b6%b8-%e0%b7%83%e0%b6%b6%e0%b6%b3%e0%b6%ad/",
       "Category": "local",
       "Parent URL": "https://www.dinamina.lk/category/local//page/382/"
}