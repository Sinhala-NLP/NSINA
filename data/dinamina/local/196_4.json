{
       "Source": "dinamina",
       "Timestamp": "August 24, 2023 12:43 pm",
       "Headline": "විදුලි රැහැනක රදම් කරත්තය පැටලී 02 ක් මරුට -03 ක් රෝහල්ට",
       "News Content": "පස්සර නමුණුකුල කන්දේහේන කතරගම දේවාලයේ රදම් පෙරහැරේ දෙවියන් රැගෙන ගිය ටැක්ටර් රථයේ සවිකර තිබු රදම අධි බලැති විදුලි රුහැනක පැටලී විදුලි සැර වැදී එහි ගමන් කළ තරුණයින් දෙදෙනෙකු අද 24 උදේ මියගොස් තවත් තිදෙනෙකු බරපතල තුවාල ලබා සිටියදි රෝහල් ගත කර තිබෙයි.\n\nමෙම අනතුරින් නමුණුකුල,බූටාවත්තේ පදිංචි ගනේෂන් රමේෂ් (37) සහ පන්නීර් සෙල්ව කුමාර් (27) යන තරුණයින් දෙදෙනා මියගොස් තිබෙන අතර ගානන්ද සෙල්වම්,එම්.මහදේවන් සහ ඩී.රාසයියා යන තිදෙනා තුවාල ලබා පස්සර දිසා රෝහලේ ප්‍රතිකාර ගන්නා බව පොලිසිය කියයි,\n\nකන්දේහේන කතරගම දේවාලයේ වාර්ෂික දේව උත්සවයට සමගාමීව 23 සවස දෙවියන් රැගෙන පිටත්වු රදම් පෙරහැර කන්දේහේන, දේවතුර, බූටාවත්ත ගම්මාන හරහා වීදි සංචාරය කිරීමෙන් පසු 24 උදේ 6.30ට පමණ නැවත දේවාලයට පැමිණෙමින් සිටියදි බූටාවත්ත ප්‍රදේශයේදි මාර්ගය හරහා උඩින් දිවෙන අධිබලති විදුලි රැහැනක ටැක්ටර් රථයේ සවිකර තිබුන දෙවියන් තැම්පත් කළ රදම වැදීමෙන් විදුලිය එයට වැදී රදම පාමුල සිටි පුද්ගලයින් පස් දෙනෙකුට විදුලි සැර වැදී ඇත.\n\nතරුණයින් දෙදෙනෙකු එම ස්ථානයේදීම මියගොස් සිටි බවත් තුවාල ලැබු තිදෙනා සමග පස්දෙනාම පස්සර දිසා රෝහලට ගෙනා බවත් පොලිසිය පවසයි\n\nවිදුලි සැර වැදීමෙන් තුවාල ලැබු තිදෙනා පස්සර දිසා රෝහලේ ප්‍රතිකාර ලබන අතර මියගිය දෙදෙනාගේ මෘත ශරීර එම රෝහලේ මු මෘත ශරීරාගාරයේ තැම්පත් කර මහේස්ත්‍රාත් පරීක්ෂණය පැවැත්වීමට නියමිතව ඇත.\n\n\n\n",
       "URL": "https://www.dinamina.lk/2023/08/24/local/16913/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b6%bb%e0%b7%90%e0%b7%84%e0%b7%90%e0%b6%b1%e0%b6%9a-%e0%b6%bb%e0%b6%af%e0%b6%b8%e0%b7%8a-%e0%b6%9a%e0%b6%bb%e0%b6%ad%e0%b7%8a%e0%b6%ad/",
       "Category": "local",
       "Parent URL": "https://www.dinamina.lk/category/local//page/196/"
}