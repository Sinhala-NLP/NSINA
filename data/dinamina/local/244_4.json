{
       "Source": "dinamina",
       "Timestamp": "August 15, 2023 3:07 am",
       "Headline": "කොළඹ අතිරේක මරණ පරීක්ෂක නීතිඥ ඉරේෂා සමරවීර ලියූ මෙඩිකල් ටර්ම්ස් කෘතිය එළිදකී",
       "News Content": "මරණ පරීක්ෂකවරුන් ඇතුළු ඊට අදාළ රාජකාරි කරන නිලධාරීන්ගේ පහසුව සඳහා විෂයානුබද්ධ පාරිභාෂිත වචන මාලාවක් අඩංගු මෙඩිකල් ටර්මස් කෘතිය එහි කර්තෘ කොළඹ අතිරේක මරණ පරීක්ෂක නීතිඥ ඉරේෂා සමරවීර මහත්මිය විසින් කොළඹ මරණ පරීක්ෂක නීතිඥ රූමි අශ්රෆ් මහතා වෙත අරලියගහ මන්දිරයේ පැවැති උත්සවයකදී පිරිනමන ලදි.\n\nවෛද්‍ය හර්ෂ පතිරගොඩ මහතාගේ අධීක්ෂණය යටතේ ලියැවුණු මේ පොත මරණ පරීක්ෂකවරුන්, ග්‍රාම සේවකවරුන්, පොලිස් නිලධාරීන්, නීති වෘත්තිකයන්, මහජන සෞඛ්‍ය පරීක්ෂකවරුන් සහ පවුල් සෞඛ්‍ය සේවිකාවන් වෙනුවෙන් විශේෂයෙන් ලිය වී ඇත. මියගිය තැනැත්තාගේ ඇඳ ඉහපතක එන සියලු වචනවල සිංහල තේරුම සරලව පැහැදිලිව සිංහලෙන් තේරුම් කර ඇති අතර ඒ සඳහා උපකාරි වන ඡායාරූපද ඇතුළත් කර ඇත. මේ වචනවල තේරුම ක්ෂණිකව තේරුම් ගැනීම සඳහා අකාරාදි පිළිවෙළ සහිතව කෙටි තේරුම් දී ඇත.\n\nවෛද්‍ය විද්‍යාත්මක වචන සිංහලෙන් ලියූ පොත් සුළු ප්‍රමාණයක් පැවතියද ඒවායේ අර්ථකථනය තේරුම් ගැනීමට තවත් පොතක් පරිහරණය කළ යුතුව තිබෙන අතර දැනට මෙරට පවතින්නේ ආයුර්වේදයේ එන වචනවලින් හඳුන්වා දී ඇති පොත් පමණක් බවත් ඒවා තේරුම් ගැනීමට හැක්කේ ආයුර්වේදය හැදෑරූ අයෙකුට පමණක් බවත් පවසන කතුවරිය මේ පොත වෛද්‍ය විද්‍යාවේ එන වචන සරලව සිංහලෙන් පැහැදිලි කිරීමෙන් ඒ හා රාජකාරි කරන වෘත්තිකයන්ට සුවිශාල පිටිවහලක් වනු ඇති බවද පෙන්වා දෙයි.\n\nඋදුලා පීරිස්",
       "URL": "https://www.dinamina.lk/2023/08/15/local/14179/%e0%b6%9a%e0%b7%9c%e0%b7%85%e0%b6%b9-%e0%b6%85%e0%b6%ad%e0%b7%92%e0%b6%bb%e0%b7%9a%e0%b6%9a-%e0%b6%b8%e0%b6%bb%e0%b6%ab-%e0%b6%b4%e0%b6%bb%e0%b7%93%e0%b6%9a%e0%b7%8a%e0%b7%82%e0%b6%9a-%e0%b6%b1/",
       "Category": "local",
       "Parent URL": "https://www.dinamina.lk/category/local//page/244/"
}