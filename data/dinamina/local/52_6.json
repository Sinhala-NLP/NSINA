{
       "Source": "dinamina",
       "Timestamp": "September 29, 2023 6:15 pm",
       "Headline": "හිටපු ජනපතිවරු රැසකගේ සහභාගීත්වයෙන් මහජන චීන සමූහාණ්ඩුවේ 74 වන සංවත්සරය සමරයි",
       "News Content": "මහජන චීන සමූහාණ්ඩුව පිහිටුවීමේ 74 වැනි සංවත්සරය පසුගියදා කොළඹ ෂැංග්‍රිලා හෝටලයේ දී උත්සවශ්‍රියෙන් පැවැත් විණි.\n\nශ්‍රී ලංකාව දරිද්‍රතා උගුලෙන් මුදවාගෙන සංවර්ධනය කරා ගමන් කිරීමට හැකි සියලුම සහායන් අඛණ්ඩව ලබාදීමට චීනය කටයුතු කරන බව ශ්‍රී ලංකාවේ චීන තානාපති චී ෂෙන් හොං මහතා මෙම උත්සවයට සහභාගී වෙමින් පැවැසීය\n\n\n\nමෙහිදී වැඩිදුරටත් අදහස් දැක් වූ චීන තනාපති චී ෂෙන් හොං මහතා,\n\n“චීනය විසින් සිදුකරනු ලබන අධිවේගී සංවර්ධන ගමන්මගට ශ්‍රී ලංකාව ඇතුළු සියලුම රටවල් සාදරයෙන් පිළිගනු ලබනවා. චීන ජනපති ෂී ජින්පින් විසින් යෝජනා කරනු ලැබු එක් තීරයක් – එක් මාවතක් සංවර්ධන වැඩපිළිවෙලේ 10 වැනි සංවත්සරය අප මේ වසරේ සනිටුහන් කරනු ලබනවා.\n\nශ්‍රී ලංකාවේ චීන තානාපතිවරයා වශයෙන් කටුනායක අධිවේගී මාර්ගය, දක්ෂිණ අධිවේගී මාර්ගය, කොළඹ ජාත්‍යන්තර බහාලුම් පර්යන්තය, හම්බන්තොට වරාය සහ කොළඹ වරාය නගරය ආදී අප දෙරට අතර ඇති ප්‍රධාන ව්‍යාපෘති පිළිබඳව අවධානය යොමු කිරීමට ලැබීම ගැනද මම වඩාත් සතුටු වෙනවා. පසුගිය දශක කිහිපය තුළදී ශ්‍රී ලංකාව සම්බන්ධයෙන් චීනයේ මිත්‍රශීලි ප්‍රතිපත්තිය ශ්‍රී ලංකාවේ සියලුම දේශපාලන පක්ෂ සහ සියලුම ජනතාව සඳහා වන අතර අඛණ්ඩතාව සහ ස්ථාවරත්වය පවත්වාගෙන යාමද සිදුකරනු ලබනවා.විශේෂයෙන්ම පසුගිය වසරේ ශ්‍රී ලංකාව ආර්ථික අභියෝගවලට මුහුණ දුන් අවස්ථාවේදී චීනය සිය සහයෝගය ශ්‍රී ලංකාවට උපරිමයෙන් ලබා දුන්නා.\n\n\n\n\n\nචීනය තවමත් බිලියන 1.4 කට වැඩි ජනගහනයක් සිටින විශාලතම සංවර්ධනය වෙමින් පවතින රට බව පැවසූ තානාපතිවරයා එකිනෙකාට ගරු කරන ලෙසත්, වෙනස්කම් වෙන්කර ගනිමින් පොදු පදනමක් සොයන ලෙසත්, අපගේ කාලයේ අභියෝගවලට මුහුණ දීමට එක්ව කටයුතු කරන ලෙසත් ඔහු සියලු රටවලින් ඉල්ලා සිටියේය.\n\n\n\n\n\nවරාය , නාවික හා ගුවන් සේවා අමාත්‍ය නිමල් සිරිපාල ද සිල්වා මහතා මෙම උත්සවයේ ප්‍රධාන ආරාධිත අමුත්තා වශයෙන් සහභාගී විය\n\nමීට අමතරව චීන තානාපති චී ෂෙන් හොංගේ ප්‍රධානත්වයෙන් පැවැති මෙම උත්සවය සඳහා අග්‍රාමාත්‍ය දිනේෂ් ගුණවර්ධන, හිටපු ජනාධිපතිවරුන් වන වන්ද්‍රිකා බණ්ඩාරනායක කුමාරතුංග, මහින්ද රාජපක්ෂ, මෛත්‍රීපාල සිරිසේන, ගෝඨාභය රාජපක්ෂ ඇතුළු පක්ෂ විපක්ෂ දේශපාලනඥයින් රැසක් එක්වී සිටියහ.\n\n\n\n",
       "URL": "https://www.dinamina.lk/2023/09/29/breaking-news/26484/%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%a2%e0%b6%b1%e0%b6%b4%e0%b6%ad%e0%b7%92%e0%b7%80%e0%b6%bb%e0%b7%94-%e0%b6%bb%e0%b7%90%e0%b7%83%e0%b6%9a%e0%b6%9c%e0%b7%9a-%e0%b7%83%e0%b7%84/",
       "Category": "local",
       "Parent URL": "https://www.dinamina.lk/category/local//page/52/"
}