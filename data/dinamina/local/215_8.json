{
       "Source": "dinamina",
       "Timestamp": "August 21, 2023 2:18 am",
       "Headline": "මෝල්ටාවේ විජ්ජාව හොයාගෙන  වරදකරුවන්ට ඉක්මනින්  දඬුවම් දෙනවා – මන්ත්‍රී ජානක තිස්සකුට්ටිආරච්චි",
       "News Content": "\n\nජතික ජන බලවේගයේ නායක අනුර කුමාර දිසානායක මහතාට විදේශීය දූපතක් සම්බන්ධයෙන් එල්ල වන චෝදනාවේ සත්‍ය හෙළි කර දඬුවම් පැමිණවීමට කටයුතු කරන බව පාර්ලිමේන්තු මන්ත්‍රී ජානක තිස්සකුට්ටි ආරච්චි මහතා පවසයි.\n\nශ්‍රී ලංකා පොදුජන පෙරමුණේ මැද කොළඹ ආසන බලමණ්ඩල රැස්වීම පෙරේදා (19) මැද කොළඹ ඒ.ඊ. ගුණසිංහ උත්සව ශාලාවේදී පැවැත්විණි. එය අමතමින් මන්ත්‍රීවරයා මේ බව සඳහන් කළේය.\n\nශ්‍රී ලංකා පොදුජන පෙරමුණේ මැද කොළඹ ආසන බල මණ්ඩල රැස්වීම පක්ෂයේ ජ්‍යෙෂ්ඨ නියෝජිතයන් රැසකගේ ප්‍රධානත්වයෙන් පැවැත්වූ අතර එයට පාක්ෂිකයෝ විශාල ප්‍රමාණයක් එක්ව සිටියහ.\n\nශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී නාමල් රාජපක්ෂ මහතා,\n\nඑදා රණසිංහ ප්‍රේමදාස මහතා කොළඹට වැඩක් කෙරුවා. හැබැයි ඒ වැඩෙන් ප්‍රායෝජනයක් ඉදිරියට ගෙනියන්න රණසිංහ ප්‍රේමදාස මහත්තයා මැදිහත් වුණේ නැහැ. එතුමා මාත් එක්ක හම්බන්තොට ඡන්දෙ ඉල්ලන්න ආවා. අපි විශ්වාස කරනවා අදටත් මේ මැද කොළඹ ඉන්න ජනතාවගේ නිවාස ප්‍රශ්නය විසඳන්න ඕන බව. ඒ සඳහා අපිට වැඩපිළිවෙළක් තිබෙනවා. ඒ නිසා මම බය නැතිව කියන්නේ ඔබට ගෞරවාන්විතව ජීවත් වෙන්න පුළුවන් පරිසරයක් අපි හදන්න ඕනෑ. පසුගිය කාලයේ ගෝඨාභය රාජපක්ෂ මහතා ජනාධිපතිවරයා වෙන විට අපි බලාපොරොත්තු වුණා එතුමා ආරක්ෂක ලේකම්වරයා කාලයේ කොළඹ නාගරික සංවර්ධන අමාත්‍යාංශය හරහා කරපු වැඩපිළිවෙළ ඉදිරියට අරගෙන යයි කියලා. අපි එතුමාට දොස් කියලා වැඩක් නැහැ. කොවිඩ් වසංගතය ආවා. හෝටල් වැසුණා. සංචාරකයෝ ආවේ නැහැ. ආර්ථික වශයෙන් යම් පසුබෑමකට අපි ලක්වුණා. ගෑස් පෝලීම් ආවා. ඒක කොළඹ ජනතාවට විශාල වශයෙන් බලපෑවා. තෙල් පෝලිම් ආවා. මැද කොළඹ ජනතාවට ඒක විශාල වශයෙන් බලපෑවා. මේ කාරණා එක්ක අපි යම් පසුබෑමකට ලක්වුණා. අපි අදටත් විශ්වාස කරනවා තුන්වැනි පාර්ශ්වයක් විසින් මෙහෙයවපු අරගලයක් කුමන්ත්‍රණකාරීව ගෝඨාභය රාජපක්ෂ මහතාගේ ආණ්ඩුව වට්ටන්න කටයුතු කෙරුවා. ඒ තුළ ආණ්ඩුව පමණක් නෙවෙයි සමස්ත සමාජයම කඩන් වැටුණා.\n\nශ්‍රී ලංකා පොදුජන පෙරමුණේ මහ ලේකම් නීතිඥ සාගර කාරියවසම් මහතා,\n\nඅද සියයට තුනේ කණ්ඩායමේ ලංකාවේ විදේශ විනිමය වෙන රටක දූපතකට ගෙනිහිල්ලා ආයෝජනය කරලා මිලියන ගණන් සල්ලි ඇදලා මූල්‍යමය වංචාවක් කරලා තියෙනවා කියන චෝදනාව නඟන්නේ අපි නෙමෙයි. ඔවුන් සමඟ එකට හිටපු පෙරටුගාමී පක්ෂය. මම හිතන්නේ දිට්ඨධම්ම වේදනීය කර්මය පඩිසන් දීලා තියෙනවා. ඊයේ පෙරේදා සජිත් ප්‍රේමදාස මහත්තයා කියනවා මේ ධනවාදී ආර්ථිකය මැද මාවතේ ආර්ථිකයකට ගෙනියනවා කියලා. මැද මාවතේ ආර්ථිකය මේ රටට හඳුන්වලා දුන්නේ මහින්ද රාජපක්ෂ මහත්තයා. මහින්ද රාජපක්ෂ මහතාගේ ආර්ථික ප්‍රතිපත්තිය අද සජිත් ප්‍රේමදාස පිළි ගැනීම කියන්නේ අපිට ලොකු ජයග්‍රහණයක්. සුද්දො අපිට දීලා ගිය වරාය, රෙල් පාර, සුද්දො අපිට දීලා ගිය මහාමාර්ග පද්ධතියට අමතරව අලුතෙන් පාරක් හදපු අලුතෙන් රේල් පාරක් හදපු නායකයෙක් හිටිය නම්, අලුතෙන් ගුවන්තොටුපොළක්, අලුතෙන් වරායක් හදපු නායකයෙක් හිටියනම්, අලුතෙන් විශ්වවිද්‍යාල හදපු අලුතෙන් මේ රට සංවර්ධනය කරපු නායකයෙක් හිටිය නම් ඒ හිටියේ මහින්ද රාජපක්ෂ ජනාධිපති තුමා විතරයි.\n\nශ්‍රී ලංකා පොදුජන පෙරමුණ පාර්ලිමේන්තු මන්ත්‍රී ජොන්ස්ටන් ප්‍රනාන්දු මහතා,\n\nමම දැක්කා ළඟදිත් අර සිරිසේන ගොයියා තාජුඩීන් ගැන මතක් කරනවා. ලැජ්ජා වෙන්න ඕනෑ. මහින්ද රාජපක්ෂ ජනාධිපතිතුමා එදා පත් කරලා කරපු කතාව අහන්න කියලා සිරිසේන ජනාධිපතිතුමාට මම මතක් කරනවා. මිනිසුන් අවුස්සන්න හදනවා. ජාතිවාදය අවුස්සන්න හදනවා. ඒක තමයි කිව්වේ රත්‍රන් අශ්වයෝ ගැන. ලැම්බෝගිනි ගැන. කරපු මෙලෝ දෙයක් නැහැ රටට. මහින්ද රාජපක්ෂ මහතා ජනාධිපතිවරයා වුණාට පසුව කොළඹ දිස්ත්‍රික්කය වාමාංශික බලවේගයක් බවට පරිවර්තනය වුණා. මැද කොළඹ ඡන්දවලින් මුළු කොළඹ දිස්ත්‍රික්කයම යට කරපු යුගයක් තිබුණ.\n\nශ්‍රී ලංකා පොදුජන පෙරමුණ පාර්ලිමේන්තු මන්ත්‍රී ජානක තිස්සකුට්ටිආරච්චි මහතා,\n\nසජබේ පක්ෂෙ හොඳයි. සුජීව සේනසිංහ, මුජුබර් රහුමාන් ඔය ඉන්න ඔක්කොම ටික රනිල් මහත්තයාගේ ගෝලයො ටික ඒ කාලේ. මම දැක්කා පහුගිය දවසේ අනුර කුමාරයි සුනිල් හඳුන්නෙත්තියි බයික් එකේ යනවා. ලස්සන නංගි කෙනෙක් ඉස්සරහට එනවා. නංගී මේ පාර ඔයා කාටද කියලා අහනවා. මෝල්ටාවට අයියා කියනවා. පරිප්පු කීයද කියලා ඇහුවා අපි මෝල්ටාවට. අම්මා සනීපෙන්ද මෝල්ටාවට, නංගි ශිෂ්‍යත්වේ සමත් ද මෝල්ටාවට කියනවා. හැබැයි මතක තියාගන්න මෝල්ටාවේ විජ්ජාව වැඩිකල් යන්න කලින් ඇත්ත හොයාගෙන අනුර මහත්තයෝ ඔබට අපි දඬුවම් දෙනවා දෙනවා කියන කාරණාව ඉතා පැහැදිලිව මතක් කරනවා.\n\nශ්‍රී ලංකා පොදුජන පෙරමුණ පාර්ලිමේන්තු මන්ත්‍රී සංජීව එදිරිමාන්න මහතා,\n\nසජිත්ගේ තාත්තා ප්‍රේමදාස ඉන්න කාලේ බළකොටුවක් වෙච්ච මැද කොළඹ අද පොහොට්ටුව බලය අල්ලලා. මේක හරියට යුක්‍රේන හමුදාව ඇවිල්ලා පුටින්ගේ මොස්කව් අගනුවර ඇල්ලුවා වගේ බරපතළ දේශපාලන වැඩක්. දශක ගණනාවක් මේ රටේ හදන්න බැරි වෙච්ච පාරවල් ටික හැදුවේ මහින්ද රාජපක්ෂ. මේ රටේ හදන්න බැරි වෙච්ච පාසල් ටික හැදුවේ මහින්ද රාජපක්ෂ. මේ රටේ ග්‍රාමීය සංවර්ධනයේ අද්විතීය යුගය නිර්මාණය කළේ මහින්ද රාජපක්ෂ ඒ වගේම අද මේ දවස්වල අපි කතා කරනවා මාසයක් වැස්සේ නැත්නම් පැය කීයක් අපිට ලයිට් කපන්න වෙයිද කියලා.\n\nරක්ෂණ ශ්‍රියන්ත, මැද කොළඹ සමූහ ආරියරත්න ගනේගොඩ, කොලොන්නාව සමූහ",
       "URL": "https://www.dinamina.lk/2023/08/21/local/15834/%e0%b6%b8%e0%b7%9d%e0%b6%bd%e0%b7%8a%e0%b6%a7%e0%b7%8f%e0%b7%80%e0%b7%9a-%e0%b7%80%e0%b7%92%e0%b6%a2%e0%b7%8a%e0%b6%a2%e0%b7%8f%e0%b7%80-%e0%b7%84%e0%b7%9c%e0%b6%ba%e0%b7%8f%e0%b6%9c%e0%b7%99%e0%b6%b1/",
       "Category": "local",
       "Parent URL": "https://www.dinamina.lk/category/local//page/215/"
}