{
       "Source": "dinamina",
       "Timestamp": "July 27, 2023 1:00 am",
       "Headline": "2023/2024 ජන හා නිවාස සං‍ගණනයට  වැය වන මුදල කෝටි 284ක්",
       "News Content": "තොරතුරු ගැනීම මෙවර ප්‍රථම වරට ටැබ් පරිගණකයෙන්\n\nමෙවර පැවැත්වීමට යෝජිත ජන හා නිවාස සංගණනයේ දී ඉතිහාසයේ ප්‍රථම වතාවට තොරතුරු ලබාගැනීමට මුද්‍රිත ප්‍රශ්නාවලි වෙනුවට දත්ත රැස් කිරීම සඳහා ටැබ්ලට් පරිගණක භාවිතා කරන බව ජනලේඛන හා සංඛ්‍යාලේඛන අධ්‍යක්ෂ ජනරාල් පී.එම්.පී. අනුර කුමාර මහතා ප්‍රකාශ කෙළේය.\n\nකොළඹ, බත්තරමුල්ල පිහිටි එම දෙපාර්තමේන්තු ශ්‍රවණාගාරයේ ඊයේ (26) පැවැති මාධ්‍ය හමුවට සහභාගි වෙමින් අධ්‍යක්ෂ ජනරාල්වරයා මේ බව කියා සිටියේය.\n\nඑහිදී අදහස් දැක් වූ ඒ මහතා මෙසේ ද කීය.\n\nශ්‍රී ලංකාවට ජන සංගණනය පැවැත්වීම පිළිබඳව දීර්ඝ ඉතිහාසයක් ඇති අතර නීතිමය පදනමක් මත පැවැත් වූ මුල්ම ජන සංගණනය 1871 වර්ෂයේ මාර්තු මස 27 වැනි දින පවත්වා ඇත. දකුණු ආසියාතික රටවල් අතරින් ප්‍රථම වතාවට පැවැත්වුණු විද්‍යාත්මක ජන සංගණනය එය විය. ශ්‍රී ලංකාවේ අවසන් වරට ජන හා නිවාස සංගණනයක් පවත්වනු ලැබූයේ 2012 වර්ෂයේ දී වන අතර එය 14 වන සංගණනයයි.\n\nලෝකයේ අනෙකුත් බොහෝ රටවල් මෙන්ම ශ්‍රී ලංකාවේ ද ජන හා නිවාස සංගණනය වසර 10කට වරක් පවත්වයි. මෙය සිදු කරන්නේ සංගණන ආඥා පනතින් ලැබී ඇති බලතල ප්‍රකාරවය. සංගණන ආඥා පනතේ සඳහන් පරිදි, ජනලේඛන හා සංඛ්‍යාලේඛන දෙපාර්තමේන්තුව අයත් රේඛීය අමාත්‍යාංශයේ අමාත්‍යවරයා විසින් ජන හා නිවාස සංගණනයක් පැවැත්වීම සඳහා නියෝග කරනු ලබයි. ඒ අනුව වර්තමාන රජයේ මුදල්, ආර්ථික ස්ථායීකරණ සහ ජාතික ප්‍රතිපත්ති අමාත්‍යවරයා වන, ශ්‍රී ලංකා රජයේ ජනාධිපති විසින් 2023 ජූලි මස 10 වැනි දින අතිවිශේෂ ගැසට් පත්‍රය මගින් 2023 හා 2024 වර්ෂවල දී ජන හා නිවාස සංගණනයක් පැවැත්විය යුතු බවට නියෝග කර තිබේ. එම ගැසට් නිවේදනය සහ එයට ආනුශාංගික 2023 ජූලි මස 11 සහ 12 දිනයන්හි නිකුත් කළ අතිවිශේෂ ගැසට් පත්‍ර අනුව ජනලේඛන හා සංඛ්‍යාලේඛන දෙපාර්තමේන්තුව විසින් 2023 වසරේ අග භාගය තුල දී සියලුම ගොඩනැඟිලි හා සංගණන ඒකක ලැයිස්තු ගත කිරීමටත් 2024 වසරේදී පහළොස් වන ජන හා නිවාස සංගණනය පැවැත්වීමටත් සැලසුම් කර ඇත.\n\nසංගණනයේ පළමු අදියර වන සිතියම් සකස් කිරීමේ කටයුතු මේ වන විට අවසන් කර ඇති අතර මුළු දිවයිනම සංගණන කාණ්ඩ ලෙස හඳුන්වනු ලබන කුඩා ප්‍රදේශවලට (ගණන් ගැනීමේ ප්‍රදේශ) වෙන්කර ඇත. ඒ අනුව, සංගණන කාණ්ඩ 88,000 ක් පමණ හඳුනාගෙන සිතියම්ගත කර ඇත. එහි දී නිවැරදි මායිම් සහිත ග්‍රාම නිලධාරී කොට්ඨාස මට්ටමේ භූගෝලීය දත්ත පද්ධතියක් දෙපාර්තමේන්තුව විසින් සකස් කරන ලදී.\n\nමේ සංගණන කාණ්ඩ සිතියම පදනම් කරගනිමින් සංගණනයේ දෙවන අදියර වන සියලුම ගොඩනැලඟිලි ලැයිස්තුගත කිරීම 2023 වර්ෂයේ සැප්තැම්බර් මාසයේ දී ආරම්භ කිරීමට නියමිතය. පුද්ගලයෙකු ජීවත් විය හැකි ඒකක සංගණනයේ දී ‘නිවාස ඒකක’, ‘සමූහ වාසස්ථාන’,’නේවාසික ආයතන’ හා ‘වාසය සඳහා නොවන ස්ථාන’ යනුවෙන් වර්ග හතරක් යටතේ හඳුනාගනු ලබයි. ඒ අනුව, ලැයිස්තුගත කිරීමේ දී සියලුම ගොඩනැඟිලි මෙන්ම ඒවා තුළ පිහිටා ඇති ඒකක ද ඉහත සඳහන් වර්ග කිරීම අනුව හඳුනාගෙන අංක කර ඒ පිළිබඳ විස්තර ලැයිස්තුවකට ඇතුළත් කිරීම සිදු කෙරේ. එක් ගොඩනැඟිල්ලක් තුළ සංගණන ඒකක එකක් හෝ ඊට වැඩි සංඛ්‍යාවක් තිබිය හැක.\n\nමෙම ලැයිස්තුව පදනම් කර ගනිමින් සංගණනයෙහි තෙවන අදියර වන සියලුම පුද්ගලයින් හා නිවාස පිළිබඳ දත්ත රැස් කිරීම 2024 වර්ෂයේ දී සිදු කිරීමට නියමිත වේ. මෙමඟින් රටෙහි ජීවත්වන පුද්ගලයන්ගේ වයස, අධ්‍යාපන මට්ටම, රැකියාව, පදිංචිය ඇතුළු විස්තර රාශියක් රැස් කරනු ලබයි. අවසාන අදියරෙහි දී මෙසේ රැස් කරන ලද දත්ත පදනම් කර ගනිමින් ජනගහනය හා ඒ ආශ්‍රිත තොරතුරු ප්‍රකාශයට පත් කරනු ලැබේ.\n\nජයසිරි මුණසිංහ",
       "URL": "https://www.dinamina.lk/2023/07/27/local/9516/2023-2024-%e0%b6%a2%e0%b6%b1-%e0%b7%84%e0%b7%8f-%e0%b6%b1%e0%b7%92%e0%b7%80%e0%b7%8f%e0%b7%83-%e0%b7%83%e0%b6%82%e0%b6%9c%e0%b6%ab%e0%b6%b1%e0%b6%ba%e0%b6%a7-%e0%b7%80%e0%b7%90%e0%b6%ba/",
       "Category": "local",
       "Parent URL": "https://www.dinamina.lk/category/local//page/326/"
}