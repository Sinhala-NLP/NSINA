{
       "Source": "dinamina",
       "Timestamp": "September 14, 2023 5:11 am",
       "Headline": "සචිත්‍ර රස පරීක්ෂක හමුවට",
       "News Content": "ඉකුත් නඩු වාරයේ දී අධිකරණය මඟින් නිකුත් කළ නියෝගයකට අනුව සචිත්‍ර සේනානායක මහතා ඊයේ (13) රස පරීක්ෂක දෙපාර්තමේන්තුවට කටහඩ පරික්ෂණයක් සඳහා කැඳවනු ලැබිණි. පෙරවරු 10.00ට පමණ බන්ධනාගාර දෙපාර්තමේන්තුවේ නිලධාරීන් විසින් ඔහු රැගෙන එන ලදුව පැය පැය දෙකක පමණ කාලයක් රස පරික්ෂක දෙපාර්තමේන්තුවේ අදාළ පරික්ෂණ කටයුතු සඳහා රැඳී සිට ඇත.\n\nමෙරට පැවති පළමු ප්‍රිමියර් ලීග් ක්‍රිකට් තරගාවලියට සහභාගි වූ ක්‍රීඩකයන් දෙදෙනෙකුට දුරකථන ඇමතුම් ලබා දී ඔවුන් තරග පාවා දීම සඳහා පොළඹවා ගත් බව කියන සිද්ධියක් සම්බන්ධයෙන් හිටපු ක්‍රිකට් ක්‍රීඩක සචිත්‍ර සේනානායකට චෝදනා එල්ල වී තිබූ අතර ඒ හේතුවෙන් ඔහු අත්අඩංගුවට ගැනුණු අතර, රක්ෂිත බන්ධනාගාරගත කිරීමට ද අධිකරණය නියෝග කර තිබිණි.\n\nතරග පාවා දීමේ සිද්ධියට අදාළ හඬපට තම දෙපාර්තමේන්තුව වෙත ලැබී ඇති බවත් එම හඬපට සැකකරුගේ කටහඬ හා ගැළපෙන්නේ ද යන්න පිළිබඳ තහවුරු කරගැනීම සඳහා ඔහු රජයේ රස පරීක්ෂකවරයා වෙත ඉදිරිපත් කිරීමට නියෝගයක් ලබා දෙන ලෙසත් නීතිපති දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල්වරයා අධිකරණයට කරුණු දක්වා තිබිණි.\n\nරක්ෂණ ශ්‍රියන්ත",
       "URL": "https://www.dinamina.lk/2023/09/14/local/22159/%e0%b7%83%e0%b6%a0%e0%b7%92%e0%b6%ad%e0%b7%8a%e0%b6%bb-%e0%b6%bb%e0%b7%83-%e0%b6%b4%e0%b6%bb%e0%b7%93%e0%b6%9a%e0%b7%8a%e0%b7%82%e0%b6%9a-%e0%b7%84%e0%b6%b8%e0%b7%94%e0%b7%80%e0%b6%a7/",
       "Category": "local",
       "Parent URL": "https://www.dinamina.lk/category/local//page/116/"
}