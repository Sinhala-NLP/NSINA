{
       "Source": "dinamina",
       "Timestamp": "August 2, 2023 1:01 am",
       "Headline": "ග්‍රයින්ඩරයකින් සේප්පුව කපා නිට්ටඹුවේ තැපැල් හලේ ලක්ෂ 4ක මුදල් සහ ලක්ෂ 50ක මුද්දර සොරාගෙන ගිහින්",
       "News Content": "\n\nනිට්ටඹුව නගරයේ ප්‍රධාන තැපැල් කාර්යාලය බිඳ එහි තිබූ රුපියල් ලක්ෂ 04ක මුදල් හා රුපියල් ලක්ෂ 50ක් පමණ වටිනා මුද්දර තොගයක් පෙරේදා (31) රාත්‍රියේ සොරාගෙන ගොස් තිබේ.\nඑහි වාකවුළුවකින් ඇතුළු වී කාමරයේ අගුල් කඩා ග්‍රයින්ඩරයකින් සේප්පුවේ කපා එහි තිබුණු මුදල් හා මුද්දර සොරාගෙන තිබේ.\nසොරාගෙන ඇති භාණ්ඩවල වටිනාකම නිශ්චිතව ගණනය කිරීමක් ඊයේ (01) සවස්වන තුරුම සිදුකර නොතිබුණු බව පොලිසිය කියයි. සොරා ගත්තේ යැයි සැක කරන ප්‍රමාණය නිවැරදි නම් මෙතෙක් තැපැල් කාර්යාලයක් කඩා සොරාගත් වැඩිම මුදල් හා මුද්දර ප්‍රමාණය වන්නේ මෙය බව උසස් පොලිස් නිලධාරියෙක් සඳහන් කළේය.\nසති අන්ත නිවාඩු දිනවල තැපැල් කාර්යාලවලට ඇතුළු වී එහි සේප්පු කපා මුදල් හා මුද්දර සොරා ගැනීම් ඉහළ ගොස් ඇති බවත් මාස 04ක කාලයක් තුළ තැපැල් කාර්යාල 09ක් සොරුන් බිඳ ඇති බවත් පොලිස් තොරතුරු අනාවරණය කෙළේය.\nඒ අනුව මෙම මාස තුනක කාලය තුළ තැපැල් කාර්යාල බිඳ කෝටියකට අධික මුදල් හා මුද්දර සොරාගෙන ගොස් ඇත.\nනිට්ටඹුව තැපැල් කාර්යාලයේ ස්ථානාධිපතිවරයා ඊයේ (01) උදේ 8.55ට පමණ තැපැල් කාර්යාලයට පැමිණ ඇති බවත් තැපැල් කාර්යාලයේ ආරක්ෂිත සේප්පුව පිටුපසින් ග්‍රයින්ඩර් යන්ත්‍රයකින් කපා ඇති බව දැක ඒ බව නිට්ටඹුව පොලිසියට පැමිණිලි කර ඇත.\nනිල සුනඛයින් ද රැගෙනවිත් විමර්ශන පවත්වා ඇතත් සාර්ථක හෝඩුවාවක් ලැබී නැත. ඇඟිලි සලකුණු කාර්යාංශයේ නිලධාරීන් කැඳවා ඇඟිලි සලකුණු පරීක්ෂා කර ඇතත් ඒ තුළින් ද සාර්ථක තොරතුරක් ලැබී නැත.\nනිට්ටඹුවේ පිහිටි මෙම තැපැල් කාර්යායේ සේප්පුව බිඳීමට පෙර පසුගිය ජූලි 8 වැනිදා රාත්‍රියේ රාගම තැපැල් කාර්යාලය සොරුන් කඩා තිබිණි. එම තැපැල් කාර්යාලයේ සිවිලිම කඩා ඇතුළු වී සේප්පුව පිහිටි කාමරයේ දොර කඩා ග්‍රයින්ඩරයකින් සේප්පුව කපා එහි තිබුණු රුපියල් 425,000ක මුදලක් සොරා ගෙන ගොස් තිබේ.\nඊට පෙර සතියේ දීර්ඝ නිවාඩු කාලය තුළ කඩවත ඉහළකරගහමුලත් වෙන්ප්පුවේත් පිහිටි ප්‍රධාන තැපැල් කාර්යාල දෙකක ජනේල් බිඳ ඊට ඇතුළු වූ සොරෙක් මේ ආකාරයටම සේප්පු කපා රුපියල් ලක්ෂ 10කට අධික මුදලක් සොරාගෙන ගොස් තිබුණි. මේ කාලය තුළ අලව්ව ප්‍රධාන තැපැල් කාර්යාලය ද හොරු බිඳ තිබුණි. වෙසක් පොහොය දිනත් සමඟ උදා වූ සති අන්ත දීර්ඝ නිවාඩු කාලය තුළ තැපැල් කාර්යාලයේ වහලේ උළු ගලවා ඊට ඇතුළු වී මෙම සොරකම සිදු කර තිබේ. පොලිසිය පවසන්නේ ග්‍රයින්ඩරයකින් එහි වූ සේප්පු දෙකක් කපා සිදුරු කර රුපියල් 361,198ක මුදලක් සහ රුපියල් 400,800ක් වටිනා මුද්දර තොගයක් සොරාගෙන ගොස් ඇති බවය. ගල්ගමුව ප්‍රධාන තැපැල් කාර්යාලයද පසුගිය අප්‍රේල් මාසයේ අවසන් සති අන්තයේදී සොරු බිඳ තිබුණි. මුදල් ලක්ෂ 16ක් එහිදී සොරාගෙන ගොස් තිබුණි. එම සොරකම සිදුකර තිබුණේ සේප්පුවේ අගුල් විවෘත කරය. ඒ හැරුණු කොට සෙසු සෑම තැපැල් කාර්යාලයක්ම හොරු බිඳ තිබුණේ සේප්පු කපාය. වරකාපොළ පිහිටි ප්‍රධාන තැපැල් කාර්යාලයද අප්‍රේල් මාසයේ තෙවැනි සතියේදී හොරු බිඳ තිබුණි. සේප්පුව කපා රුපියල් 170,300ක මුදලක් සහ රුපියල් 876,500ක් වටිනා මුද්දර තොගයක් සොරාගෙන ගොස් තිබුණි.\nකැලණිය ප්‍රධාන තැපැල් කාර්යාලයද පසුගිය අප්‍රේල් 01 වැනිදාත් 03 වැනිදාත් අතර කාලය තුළ සොරුන්ගේ ග්‍රහණයට ලක්විය. එම තැපැල් කාර්යාලයේ වහලය කඩා ඇතුළු වී සේප්පුව කපා එහි තිබුණු රුපියල් 643,885ක මුදලක් සොරාගෙන ගොස් තිබුණි.\nමාර්තු 04 වැනිදා මහබාගේ තැපැල් කාර්යාලයත් මේ ආකාරයටම හොරු බිඳ තිබුණි. එහි සේප්පුව බිඳ සොරාගෙන ගොස් තිබුණේ රුපියල් 70,000ක මුදලකි. තැපැල් කාර්යාලයට සොරුන් ඇතුළු වී තිබුණේ බිත්තිය සිදුරු කරගෙනය.\n\nගයාන් කුමාර වීරසිංහ, කොටදෙනියාව සමූහ සහ වේයන්ගොඩ විශේෂ",
       "URL": "https://www.dinamina.lk/2023/08/02/local/10987/%e0%b6%9c%e0%b7%8a%e0%b6%bb%e0%b6%ba%e0%b7%92%e0%b6%b1%e0%b7%8a%e0%b6%a9%e0%b6%bb%e0%b6%ba%e0%b6%9a%e0%b7%92%e0%b6%b1%e0%b7%8a-%e0%b7%83%e0%b7%9a%e0%b6%b4%e0%b7%8a%e0%b6%b4%e0%b7%94%e0%b7%80/",
       "Category": "local",
       "Parent URL": "https://www.dinamina.lk/category/local//page/299/"
}