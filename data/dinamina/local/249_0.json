{
       "Source": "dinamina",
       "Timestamp": "August 14, 2023 3:00 am",
       "Headline": "‘සිතමු’ තීරු ලිපි සංග්‍රහයේ  තිබෙන්නේ මගේ හෘදය සාක්ෂියයි",
       "News Content": "අගමැති දිනේෂ් ගුණවර්ධන මහතා සහ ශ්‍රී ලංකා පදනම් ආයතනයේ සභාපති සමන් අතාවුදහෙට්ටි මහතා සමඟ ඉම්තියාස් මහතා කථා බහක\n\n‘සිතමු’ තීරු ලිපි සංග්‍රහයේ තිබෙන්නේ තමාගේ හෘද සාක්ෂිය බව හිටපු ඇමැති, වර්තමාන පාර්ලිමේන්තු මන්ත්‍රී ඉම්තියාස් බාකීර් මාකාර් මහතා පැවසීය.\n\nඔහු එසේ ප්‍රකාශ කළේ ඔහු විසින් රචිත ‘සිතමු’ තීරු ලිපි සංග්‍රහය දොරට වැඩීමේ අවස්ථාවේ ස්තුති කතාව සිදු කරමිනි. මේ උත්සවය පසුගියදා (10) පස්වරුවේ කොළඹ ශ්‍රී ලංකා පදනම් ආයතනයේ දී පැවැත්විණි.\n\nඅගමැති දිනේෂ් ගුණවර්ධන මහතාගේ ප්‍රධානත්වයෙන් මෙය පැවැති අතර, නායක හිමිවරුන් ඇතුළු මහා සංඝරත්නය, අන්‍යාගමික පූජකවරුන්, විපක්ෂ නායක සජිත් ප්‍රේමදාස, කථානායක මහින්ද යාපා අබේවර්ධන මහත්වරුන් මැති ඇමැතිවරුන් ඇතුළු විශාල පිරිසක් මේ අවස්ථාවට සහභාගි වූහ.\n\nඑහිදී ඉම්තියාස් බාකීර් මාකාර් මහතා මෙසේ ද පැවැසීය.\n\n‘‘දුර බැහැර පළාත්වලින් ද මගේ හිතවතුන් පැමිණ තිබෙනවා. මෙහි පැමිණි ඇතැමුන්ට ආර්ථික සහ ප්‍රවාහන ගැටලු පවතිනවා. මේ සඳහා සහභාගි වන සියලු දෙනාට මා ස්තුතියි කියා ප්‍රකාශ කරනවා.\n\nමේ පොතේ තිබෙන්නේ මගේ හෘදය සාක්ෂිය. මගේ බුද්ධියෙන් කල්පනා කළ දේ මේ පොතේ තිබෙනවා. අපේ රට කොයි වගේ තැනක තිබෙන්න ඕන ද?. අපි ජීවත්වන ලෝකය කොයි වගේ තැනක තිබෙන්න ඕන ද කියා මා සිතනවා. අපට පුළුවන් ශක්ති ප්‍රමාණයෙන් යහපත් අරමුණු සඳහා දායකත්වය දෙන්න ඕනෑ. මේ ග්‍රන්ථයේ තිබෙන්නේ සමාජ සාධාරණත්වය ගැන. මානව දයාව ගැන. සාමය ගැන. සංහිඳියාව ගැන. ජාතිවාදය, ආගම්වාදය, වර්ගවාදය, දේශපාලන තරගයේ තිබෙන මුදල් බලය ආදී සියලු ගිනි ගොඩවල්වලට මගේ ශක්ති ප්‍රමාණයෙන් ජලය ටිකක් ඉසීම තමයි මා කර තිබෙන්නේ. ඒකයි මා මේ ග්‍රන්ථය සිතමු ලෙස නම් කළේ. අපි මිනිසුන් ලෙස ක්‍රියා කළ යුත්තේ කෙසේ ද කියා සිතන්න අවශ්‍යයි. විවිධ ගැටලු තබාගෙන අප රණ්ඩු කර ගන්නවා. ගැටුම් ඇති කර ගන්නවා. මේ නිසා ඛේදවාචක ඇති වෙනවා. අපි එම තත්ත්වයෙන් ගොඩ එන්න ඕනෑ. අපට ගොඩ එන්න පුළුවන්. එදා අපේ රටට කීවේ ආසියාවේ ස්විට්සර්ලන්තය කියා. වැඩිහිටියෝ කීවේ ඉන්දියන් සාගරයේ මුතු ඇටය කියා. ධර්මද්වීපය ලෙස හැඳින්වූවා. අපේ රට ලෝකයේ ප්‍රධාන ආගම් හතරකින් පෝෂණය වී තිබෙනවා. මේක පින්බිමක්. මෙවන් රටක ජීවත්වීමට ලැබීම වාසනාවක් කියා මම සිතනවා. හැබැයි එම වාසනාව අප විසින්ම නැති කරගෙන තිබෙනවා. ඒ නිසා අප ඒ ගැන සිතමු. සිතමු කියන වචනයෙන් මා අදහස් කළේ, සිංහල, තමිල්, මුස්ලිම් මිනිසුනේ අපි සිතමු කියායි. මගේ තවත් ග්‍රන්ථයක් ඉදිරියේදී එළි දක්වනවා. මගේ තාත්තාගේ දේශපාලනයේත්, මගේ දේශපාලනයේත් මත් පැන්වලට මුදල් වියදම් කර නැහැ.’’\n\nජ්‍යෙෂ්ඨ මාධ්‍යවේදී චන්දන සූරියබණ්ඩාර මහතා – ඉම්තියාස් බාකීර් මාකාර් යනු පුහු සටන් විරයෙක් නොවන බව ඉතිහාසය සාක්ෂි දරන බව කීය. ඔහුගේ ප්‍රබල වාග් මාලාවක් දකින්න තිබෙන බවත් ප්‍රකාශ කළ සූරියබණ්ඩාර මහතා එය ඔහුගේ හදවතේ සහ කම්පනයේ යශෝරාවය බව ද පැවසීය. සිතමු ග්‍රන්ථයේ තිබෙන එක අකුරක්, එක වචනයක්, මාතෘකාවක් ක්ලික් නොකර ස්කිප් නොකරන ලෙස ද ඔහු ඉල්ලා සිටියේය.\n\nතරුණ මාධ්‍යවේදී තරිඳු උඩුවරගෙදර මහතා – පාලකයන්ට දැන ගැනීමට වටිනා අදහස් මේ ග්‍රන්ථයේ තිබෙන බව පැවසීය. ව්‍යංගයෙන් පාලකයන්ට හොඳ පාඩමක් මේ ග්‍රන්ථයෙන් කියා දෙන බව ද ඔහු සඳහන් කළේය.\n\nශ්‍රී ලංකා විවෘත විශ්වවිද්‍යාලයේ දේශපාලන හා ජාත්‍යන්තර අධ්‍යයන අංශයේ ජ්‍යෙෂ්ඨ කථිකාචාර්ය අතුලසිරි සමරකෝන් මහතා – සිතීමෙන් තොර දේශපාලනයක් නැති බවත්, මේ කෘතියෙන් ජාතිවාදයට එරෙහිව දැඩිව කතා කරන බවත් පැවසීය.\n\nඡායාරූප- නිශ්ශංක විජේරත්න\n\nඋපාලි කරුණාරත්න",
       "URL": "https://www.dinamina.lk/2023/08/14/local/13828/%e0%b7%83%e0%b7%92%e0%b6%ad%e0%b6%b8%e0%b7%94-%e0%b6%ad%e0%b7%93%e0%b6%bb%e0%b7%94-%e0%b6%bd%e0%b7%92%e0%b6%b4%e0%b7%92-%e0%b7%83%e0%b6%82%e0%b6%9c%e0%b7%8a%e0%b6%bb/",
       "Category": "local",
       "Parent URL": "https://www.dinamina.lk/category/local//page/249/"
}