{
       "Source": "dinamina",
       "Timestamp": "August 15, 2023 2:42 am",
       "Headline": "ජේලර්ට පහර දී  ඝාතනය කිරීමට තැත් කළ  පාතාලයෝ තිදෙනා දැලේ",
       "News Content": "සේවය නිමවා නිවෙස බලා ගාල්ලේ සිට මගී බස් රථයකින් ගමන් කරමින් සිටි බන්ධනාගාර නියාමකවරයකුට වැලිගම නගරයේදී පහරදී වෙඩි තබා ඝාතනය කිරීමට උත්සාහ දැරූ අපරාධකරුවන් තිදෙනකුව අපරාධ පරීක්ෂණ දෙපාර්තමේන්තුවේ මනුෂ්‍ය ඝාතන හා සංවිධානාත්මක අපරාධ විමර්ශන කොට්ඨාසයේ නිලධාරීන් විසින් පෙරේදා (13) අත්අඩංගුවට ගෙන ඇත.\n\nමෙම පහරදීමට පැමිණි පිරිස ඒ සඳහා පැමිණි යතුරුපැදියක්ද ත්‍රිරෝද රථයක්ද අපරාධ පරීක්ෂණ දෙපාර්තමේන්තුවේ නිලධාරීන් සැකකරුවන්ගෙන් කළ ප්‍රශ්න කිරීමේදී හෙළි වූ තොරතුරු මත සිය භාරයට ගෙන තිබේ.\n\nජංගම දුරකතන ඇතුළු නීති විරෝධී ද්‍රව්‍ය බන්ධනාගාරය තුළට රැගෙන ඒමට ඉඩ නොදෙමින් නීතිය දැඩිව ක්‍රියාත්මක කරන බන්ධනාගාර නියාමකවරයකු වූ ආර්.එච්.එම්.එස්. ප්‍රබෝධ නමැති නිලධාරියාට මෙසේ පහරදී තිබුණේ හරක් කටාගේ ගෝලයෙක් ඇතුළු පිරිසක් පසුගිය 05 වැනිදා සවස් කාලයේදීය.\n\nමෙම පහරදීම සම්බන්ධයෙන් පොලිස්පති නියමයෙන් අපරාධ පරීක්ෂණ දෙපාර්තමේන්තුව විමර්ශන ආරම්භ කර අත්අඩංගුවට ගත් සැකකරුවන් තිදෙනා වැලිගම හා දික්කුඹුර යන ප්‍රදේශවල පදිංචිකරුවන්ය. ඔවුන් අවුරුදු 30, 23 හා 19 යන වයස්වල අය බව අපරාධ පරීක්ෂණ දෙපාර්ත්මේන්තුව සඳහන් කළේය. ඒ අතර ඇඟලුම් ආයතනයක සේවයේ නිරත අයෙක් ද සිටියි.\n\nමෙම පහරදීම සහ ඝාතන තැත සම්බන්ධයෙන් මාතර කොට්ඨාස අපරාධ විමර්ශන කාර්යාංශයද මූලික විමර්ශනයක් පවත්වා සැකකරුවන් දෙදෙනෙක් අත්අඩංගුවට ගෙන තිබුණි. ඊට අමතරව පොලිස් විශේෂ කාර්ය බළකාය ද එක් සැකකරුවෙක් අත්අඩංගුවට ගෙන පොලීසියට භාරදී තිබුණි. එම සැකකරුවන් වැලිගම මිදිගම පදිංචිකරුවන්ය.\n\nඒ අනුව මෙම පහරදීම හා ඝාතන තැතට සම්බන්ධ සැකකරුවන් 06 දෙනෙක් අත්අඩංගුවට ගෙන තිබේ. විමර්ශනවලින් අනාවරණය වී ඇත්තේ හරක් කටාගේ ගෝලයෙක් මෙම ප්‍රහාරය මෙහෙයවා ඇති බවයි. එම පුද්ගලයා මාතර බන්ධනාගාරගතව සිට ඇප ලබා නිදහස ලැබුවෙක් බව පොලිසිය කියයි. එම පුද්ගලයාව ඡායාරූපවලින් හඳුනාගත් බව ද උසස් පොලිස් නිලධාරියෙක් පැවසීය.\n\nපහරකෑමට ලක්වූ බන්ධනාගාර නිලධාරියා මාතර බන්ධනාගාරයේ වැඩි කාලයක් සේවයේ නිරතව සිටියෙකි. පහරදීම සිදුවන විට ඔහු ගාල්ල බන්ධනාගාරයට ස්ථාන මාරුවීමක් ලැබ දින දෙකක් පමණ වනු ඇති බව ද උසස් පොලිස් නිලධාරියා කීය. නීතිය තදින්ම පිළිපදිමින් ක්‍රියාත්මක කරන නිලධාරියෙක් බව කියන ඔහු බන්ධනාගාර රැඳවියන්ට ජංගම දුරකතන ඇතුළු තහනම් භාණ්ඩ තබා ගැනීමට ඉඩ නොදෙන බව විමර්ශනවලින් අනාවරණය වී තිබේ. ඔහු ජංගම දුරකතන 50කට වැඩි ප්‍රමාණයක් මෑත කාලයේ රැඳවියන් සතුව තිබී සොයා ගෙන ඇති බව ද සඳහන්ය.\n\nපහරකෑමට ලක්වූ බන්ධනාගාර නිලධාරියා කිරින්ද පුහුල්වැල්ල ප්‍රදේශයේ පදිංචිව සිටින අයෙකි. සිය සේවා මුරය අවසන් කර ගාල්ලේ සිට පුහුල්වැල්ලේ පිහිටි නිවෙසට මගී බස් රථයක නැඟී සිවිල් ඇඳුමින් ගමන් කරමින් සිටියදී මෙම ප්‍රහාරය එල්ලවී තිබුණි.\n\nවැලිගම නගරයේදී බස් රථයට ගොඩවුණු පුද්ගලයින් 06 දෙනෙකු පමණ මුලින්ම මෙම නිලධාරියාට පහරදී ඇති බව පොලිසිය කියයි. ඒ පැමිණි එක් අයෙක් ටී 56 අවියක් සඟවාගෙන සිටි බව බන්ධනාගාර නියාමකවරයා පොලිසියට පවසා ඇත. මෙම නිලධාරියාට පහරදෙන විට බස් රථයේ සිටි මගීන් ඊට විරෝධය දක්වමින් ඔහුව ආරක්ෂා කිරීමට මුල්වූ බැවින් ජීවිතයට හානියක් කිරීමට ඉඩ නොලැබී ඇති බව පොලිසිය කියයි. එසේ නොවන්නට බස් රථය තුළ ඔහුට වෙඩි තබා ඝාතනය කිරීමට ඉඩ තිබුණු බව විමර්ශනවලින්ද අනාවරණය වී ඇත.\n\nබන්ධනාගාර තුළ රැඳවූවන් නීති විරෝධි ලෙස භාවිත කළ ජංගම දුරකතන 50ක් පමණ පසුගිය කාලය තුළ මෙම නිලධාරියා සොයා ගෙන තිබේ. ඒ හේතුව නිසා පාතාල අපරාධකරුවන් සහ මත්කුඩු ජාවාරම්කරුවන් මෙම නිලධාරියා සමඟ අමනාපයෙන් සිටින බවත් එහි ප්‍රතිඵලයක් ලෙස ඔහුව මරා දැමීමට සූදානම් වී ඇති බවත් පෙනෙන්නට ඇතැයි උසස් පොලිස් නිලධාරියෙක් පැවසීය.\n\nගයාන් කුමාර වීරසිංහ, වැලිගම – අබේවික්‍රම ගුණරත්න, බණ්ඩාරගම – බිමල් ජයසිංහ",
       "URL": "https://www.dinamina.lk/2023/08/15/local/14135/%e0%b6%a2%e0%b7%9a%e0%b6%bd%e0%b6%bb%e0%b7%8a%e0%b6%a7-%e0%b6%b4%e0%b7%84%e0%b6%bb-%e0%b6%af%e0%b7%93-%e0%b6%9d%e0%b7%8f%e0%b6%ad%e0%b6%b1%e0%b6%ba-%e0%b6%9a%e0%b7%92%e0%b6%bb%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/245/"
}