{
       "Source": "dinamina",
       "Timestamp": "October 9, 2023 1:00 am",
       "Headline": "අවාරයේ ශ්‍රී පාදයේ යන අයගෙන් මුදලට ප්‍රවේශපත්‍ර දීමට විරෝධය",
       "News Content": "අවාරයේ ශ්‍රී පාදස්ථානයේ සංචාරය සඳහා පැමිණෙන දෙස් විදෙස් සංචාරකයන්ගෙන් මුදල් අය කර ප්‍රවේශ පත්‍ර නිකුත් කිරීමට විරෝධය දක්වමින් ඊයේ (08) නල්ලතන්නිය වනජීවී කාර්යාලය ඉදිරිපිට විරෝධතාවක් පැවැත්විණි.\n\nවන සංරක්ෂණ දෙපාර්තමේන්තුවෙන් 2022දී අවාරයේ ශ්‍රී පාදස්ථානය සංචාරය කරන දෙස් විදෙස් සංචාරකයන්ගෙන් මුදල් අය කර ප්‍රවේශ පත්‍රයක් නිකුත් කිරීම සඳහා ගැසට් පත්‍රයක් නිකුත් කර තිබුණි.\n\nඑම ගැසට් පත්‍රය අනුව නල්ලතන්නිය සහ රත්නපුර පලාබද්දල වනජීවී කාර්යාලවලින් අවාරයේ ශ්‍රී පාදස්ථානය සංචාරය කරන විදෙස් සංචාරකයකුගෙන් ඩොලර් 5ක්, සාර්ක් කලාපීය රටවලින් පැමිණෙන සංචාරකයන්ගෙන් ඩොලර් 4ක්, දේශීය සංචාරකයන්ගෙන් රුපියල් 40ක් වශයෙන් මුදල් අය කර ප්‍රවේශ පත්‍ර නිකුත් කරන අතර, එම ප්‍රවේශ පත්‍ර නොමැතිව කිසිදු සංචාරකයකුට අවාරයේ ශ්‍රී පාදස්ථානය සංචාරය කිරීම තහනම් කර ඇත.\n\nඒ අනුව ඉකුත් 04 වැනිදා සිට එම කාර්යාල දෙකෙන්ම දෙස් විදෙස් සංචාරකයන්ට මුදල් අය කර ප්‍රවේශ පත්‍ර නිකුත් කිරීමට විරෝධය පාමින් මහා සංඝරත්නය, නල්ලතන්නිය ප්‍රදේශවාසීන් සහ ශ්‍රී පාදස්ථානයේ සංචාරයකට පැමිණි විදේශීය සංචාරකයන් පිරිසක් එක්ව ඊයේ (08) විරෝධතාවයේ නියැළී සිටියහ.\n\nනල්ලතන්නිය කල්ප රුක්ෂ විහාරස්ථානයේ විහාරාධිපති දෙහිපේ නන්ද හිමියන්ගේ අනුශාසකත්වයෙන්, නල්ලතන්නිය සංචාරක නිවාඩු නිකේතන හිමියන්ගේ සංගමය, ත්‍රිරෝද රථ සහ වෑන් රථ සංගමය, සංචාරක මඟ පෙන්වන්නන්ගේ සංගමය සහ ප්‍රදේශවාසීන් එක්ව මේ විරෝධතාව සංවිධාන කර තිබුණි. එම පිරිස නල්ලතන්නිය සිට ශ්‍රී පාදස්ථාන මාර්ගයේ මකර තොරණ ප්‍රදේශයේ පිහිටි නල්ලතන්නිය වනජීවී කාර්යාලය වෙත හේවිසි වාදන මැද පෙරහරකින් ගොස් එම ස්ථානයේ විරෝධය දක්වා එහි සේවයේ යෙදී සිටින වන ජීවී නිලධාරීන්ට වනජීවී අධ්‍යක්ෂ ජනරාල්වරයා වෙත භාරදීමට සංදේශයක් ද භාර දෙනු ලැබීය.\n\nඑහිදී නල්ලතන්නිය කල්ප රුක්ෂ විහාරස්ථානයේ විහාරාධිපති දෙහිපේ නන්ද හිමියෝ මාධ්‍යයට අදහස් දක්වමින් මෙලෙස කියා සිටියහ.\n\n“ශ්‍රී පාදස්ථාන මාර්ගය වනජීවී සහ වන සංරක්ෂණ දෙපාර්තමේන්තුවට අයත් රක්ෂිතයක් හරහා ස්ථාපනය කර තිබුණත් එම මාර්ගයේ අලුත්වැඩියා කටයුතු සහ එම මාර්ගයේ ගමන් ගන්නා බැතිමතුන්ට, සංචාරකයන්ට අවශ්‍ය පහසුකම් සලසන්නේ ශ්‍රී පාදස්ථානාධිපති බෙංගමුවේ ධම්මදින්න නාහිමියන් මැදිහත් වීමෙන්. ඒ සඳහා වනජීවී සහ වන සංරක්ෂණ දෙපාර්තමේන්තුවෙන් කිසිදු ප්‍රතිපාදනයක් දෙන්නේ නෑ.”\n\nනල්ලතන්නිය සංචාරක නිවාඩු නිකේතන හිමියන්ගේ සංගමයේ සභාපති ඩබ්ලිව්. එම්. ශාන්ත කුමාර මහතා\n\n“අවාරයේදී ඉර සේවය නැරඹීමට ශ්‍රී පාදස්ථානයේ සංචාරයට දෙස් විදෙස් සංචාරකයන් ඉතා සීමිත ප්‍රමාණයක් පැමිණෙනවා. එම සංචාරකයන්ගෙන් මුදල් අය කර ප්‍රවේශ පත්‍ර නිකුත් කිරීමෙන් අවාරයේ එම පිරිස ශ්‍රී පාදස්ථානයේ සංචාරය කිරීමෙන් වැළකි සිටීමේ අවදානමක් පවතිනවා.\n\nජනාධිපති රනිල් වික්‍රමසිංහ මහතා සහ වනජීවී සහ වන සංරක්ෂණ ඇමැති පවිත්‍රා වන්නිආරච්චි මහත්මියට ද නල්ලතන්නිය ප්‍රදේශවාසීන්ගේ විරෝධතාව දක්වන ලිපි යොමු කිරීමට පියවර ගෙන තිබෙනවා.”\n\nශ්‍රී පාදස්ථානාධිපති බෙංගමුවේ ධම්මදින්න නාහිමියෝ\n\n“ශ්‍රී පාදස්ථානයට රක්ෂිතය හරහා පිවිසෙන සංවර්ධනය නොකළ මාර්ගවල පැමිණෙන සංචාරකයන්ගෙන් පමණක් මුදල් අය කර ප්‍රවේශ පත්‍ර නිකුත් කරන ලෙසට ගැසට් පත්‍රයේ සඳහන් කර තිබියදී නල්ලතන්නිය ශ්‍රී පාදස්ථාන මාර්ගයේ සහ රත්නපුර ශ්‍රී පාදස්ථාන මාර්ගය ස්වාභාවික මාර්ග නොවේ. එය ඉදිකළ මාර්ගයක් නිසා එම මාර්ගයේ ගමන් කරන දෙස් විදෙස් සංචාරකයන්ගෙන් මුදල් අය කර ප්‍රවේශ පත්‍ර නිකුත් කිරීමට මම දැඩි ලෙස විරුද්ධයි.”\n\nහැටන් – රංජිත් රාජපක්ෂ",
       "URL": "https://www.dinamina.lk/2023/10/09/local/29066/%e0%b6%85%e0%b7%80%e0%b7%8f%e0%b6%bb%e0%b6%ba%e0%b7%9a-%e0%b7%81%e0%b7%8a%e0%b6%bb%e0%b7%93-%e0%b6%b4%e0%b7%8f%e0%b6%af%e0%b6%ba%e0%b7%9a-%e0%b6%ba%e0%b6%b1-%e0%b6%85%e0%b6%ba%e0%b6%9c/",
       "Category": "local",
       "Parent URL": "https://www.dinamina.lk/category/local//page/17/"
}