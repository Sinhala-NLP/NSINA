{
       "Source": "dinamina",
       "Timestamp": "August 7, 2023 1:11 am",
       "Headline": "තලෙයිමන්නාරම ජැටිය ප්‍රතිසංස්කරණය කර මගී සංචාරක යාත්‍රා වරායක් කිරීමට සැලසුම්",
       "News Content": "පැවති කුරිරු යුධමය වාතාවරණයත් සමඟ කැඩී බිඳී දිරාපත් වූ තලෙයිමන්නාරම ජැටිය යළි ප්‍රතිසංස්කරණය කොට රාමේශ්වරන් සිට පැමිණෙන මගී සංචාරක යාත්‍රා සඳහා පහසුකම් සැපයීමේ වරායක් ලෙස සංවර්ධනය කිරීමට වරාය, නාවික හා ගුවන්සේවා අමාත්‍යාංශය සැලසුම් කර තිබේ.\nඒ අනුව විෂයභාර ඇමැති නිමල් සිරිපාල ද සිල්වා මහතාගේ උපදෙස් පරිදි ජැටියේ ප්‍රතිසංස්කරණ කටයුතු සිදු කිරීමට වරාය අධිකාරිය මඟින් සැලසුම් සකස් කර ඇති අතර, ඒ සඳහා රුපියල් මිලියන 1800ක පමණ මුදලක් ඇස්තමේන්තු කර ඇත. ජැටියේ ප්‍රතිසංස්කරණ කටයුතුවලට සමගාමීව ප්‍රථම අදියර යටතේ වරායේ යටිතල පහසුකම් වැඩි දියුණු කිරීම සඳහා ජැටියට මායිම් වන රජය සතු ඉඩම්වලින් අක්කර 10ක පමණ භූමි ප්‍රමාණයක් අත්පත් කර ගැනීමට ද තීරණය කර ඇත.\n\nමෙම සංවර්ධන වැඩපිළිවෙළ යටතේ නවීන මගී පර්යන්තයක්, ගබඩා සංකිර්ණයක් ඇතුළු යටිතල පහසුකම් වැඩිදියුණු කිරීමට සැලසුම් කර ඇති අතර රාජ්‍ය පෞද්ගලික හවුල්කාරීත්වය යටතේ (PPP) දෙස් විදෙස් ආයෝජකයන්ගේ අභිලාෂ කැඳවීමට තීරණය කර අතීතයේ තලෙයිමන්නාරම සිට ඉන්දියාවේ ධනුෂ්කොඩිය දක්වා මගී යාත්‍රා සේවාවක් පැවති අතර තමිල්නාඩු ප්‍රාන්තයට බලපෑ විශාල සුළිසුළං තත්ත්වයක් හේතුවෙන් ධනුෂ්කොඩි වරාය විනාශ විය. එහෙයින් ඉන්දීය රජය මඟින් රාමේශ්වරන් වරාය පූර්ණ සංවර්ධනයකට ලක්කොට ඇති අතර ඉදිරියේදී තලෙයිමන්නාරම සහ රාමේශ්වරන් අතර මගී යාත්‍රා සේවාව සඳහා අවශ්‍ය අනුමැතිය ඉන්දීය රජය මඟින් ලබා දී ඇති බව ද මෙහිදී හෙළි විය. මේ අවස්ථාවට වරාය අධිකාරියේ සභාපති කීත් බර්නාඩ්, උප සභාපති ගයාන් අලගියවත්ත යන මහත්වරුන් ඇතුළු නිලධාරීන් පිරිසක් ද නාවික හමුදාවේ නිලධාරීහුද සහභාගී වූහ.\n\nමහින්ද අලුත්ගෙදර, උතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/07/local/12064/%e0%b6%ad%e0%b6%bd%e0%b7%99%e0%b6%ba%e0%b7%92%e0%b6%b8%e0%b6%b1%e0%b7%8a%e0%b6%b1%e0%b7%8f%e0%b6%bb%e0%b6%b8-%e0%b6%a2%e0%b7%90%e0%b6%a7%e0%b7%92%e0%b6%ba-%e0%b6%b4%e0%b7%8a%e0%b6%bb%e0%b6%ad/",
       "Category": "local",
       "Parent URL": "https://www.dinamina.lk/category/local//page/279/"
}