{
       "Source": "dinamina",
       "Timestamp": "August 14, 2023 3:52 am",
       "Headline": "ජනපති ලේකම් කාර්යාලය  ඉඩම් බෙදීම අත්හිටුවූ පසුත්  මහවැලි ඉඩම් කට්ටි 2000කට වඩා දේශපාලනඥයන්ගේ",
       "News Content": "ජනාධිපති ලේකම් කාර්යාලය විසින් ඉඩම් බෙදීම අත්හිටුවීමෙන් පසුද මහවැලි ඉඩම් කට්ටි 2000කට වැඩි ප්‍රමාණයක් ඇතැම් දේශපාලනඥයන්ගේ සහ නිලධාරීන්ගේ හිතවතුන්ට හොර රහසේ බෙදාදී ඇතැයි පොදු ව්‍යාපාර පිළිබඳ පාර්ලිමේන්තු කාරක සභාවේදී (කෝප්) 10 දා තොරතුරු අනාවරණය වී ඇත. මේ ඉඩම් බෙදා දීමේ ක්‍රියාවලිය නීති විරෝධි බව පොදු ව්‍යාපාර පිළිබඳ කාරක සභාවේ සභාපති, මහාචාර්ය රන්ජිත් බණ්ඩාර මහතා ප්‍රකාශ කළ අතර, 2022 නොවැම්බර් 11 දා ඉඩම් බෙදා දීම අත්හිටවූවද 11 දා රාත්‍රී 10.00 වන තෙක් වැඩ කර මේ ඉඩම් බෙදාදීම සිදු කර ඇති බවද සභාපති රන්ජිත් බණ්ඩාර මහතා මෙහිදී ප්‍රකාශ කළේය. ශ්‍රී ලංකා මහවැලි අධිකාරියේ ප්‍රධානින් පොදු ව්‍යාපාර පිළිබඳ කාරක සභාව වෙත පසුගිය 10 වනදා කැඳවූ අතර, එහිදී මේ තොරතුරු අනාවරණය වී ඇත.\n\nමෙහිදී අදහස් දැක්වූ ජාතික ජන බලවේගය පක්ෂයේ පාර්ලිමේන්තු මන්ත්‍රී අනුර කුමාර දිසානායක මහතා සඳහන් කළේ ජනාධිපති කාර්යාලය මහවැලි ඉඩම් බෙදීම නැවැත්වූයේ අක්‍රමිකතා සිදු වන නිසා බවයි. එමෙන්ම මහවැලිය අද තමන්ගේ හිතවතුන්ට ඉඩම් බෙදන තැනක් බවට පත්ව ඇති බවත් සියලු අක්‍රමිකතා සිදු වන්නේ මහවැලි ඉඩම් නීතිය ලිහිල් වීම හේතුවෙන් බවද අනුර දිසානායක මහතා පැවසීය.\n\nකෝප් කමිටු සභාපති මහාචාර්ය රන්ජිත් බණ්ඩාර මහතා: විගණකාධිපතිතුමා සඳහන් කරනවා, ඉඩම් බෙදාදීමේ ලොකු අක්‍රමිකතා සිදු වෙලා තියෙනවා. මේක මෙහෙම වෙන්න බෑ. ඉඩම් අඟලක්වත් නැති මිනිස්සු මේ රටේ ඉන්නවා. පසුගිය 11 දා රෑ 10 වෙනකල් වැඩ කරලා තමයි මේ මහවැලි ඉඩම් බෙදීම කරලා තියෙන්නේ. මේ තොරතුරු කියන්නේ විගණකාධිපතිතුමා.\n\nවිගණකාධිපතිවරයා: පසුගිය රැස්වීම් වාරයේදී අප දීර්ඝ වශයෙන් සාකච්ඡා කළ කරුණක් ඩිජිටල් ඉඩම් පරිහරණය කියන කාරණය සඳහා දත්ත පද්ධතියක් නැහැයි කියන කරුණ. ඒ වගේම ඔබතුමාලාගේ පාර්ශ්වයෙන් කියනවා එවන් දත්ත පද්ධතියක් ඇති බව. එහි පිටපතක් ඉදිරිපත් කරන්න කිවුවා. ඒ්ක බාහිර පාර්ශ්වවලට ප්‍රවේශ වෙන්න පුළුවන් එකක් නෙවෙයි. ඉදිරිපත් කර තිබෙන්නේ එක්සෙල් සීට් එකක්. මහවැලි අධිකාරි බල ප්‍රදේශ පැහැදිලිව ගැසට් කර තියෙනවා. අධ්‍යක්ෂතුමාගේ වගකීම තමයි මුලින්ම තමන්ගේ භූමිය රැකගැනීම. අධිකාරිය තමන්ගේ වගකීම අවුරුදු 45ක් තිස්සේ පැහැරහැර තිබෙනවා. ඒක හිතා මතා කරල තිබෙයනවා. සමහර මහවැලි ඉඩම් ස්වභාවික පරිසර පද්ධති පවත්වාගෙන යන්න ගන්නවා. ඊට පස්සේ මේවායේ අනවසර පදිංචිකරුවන් පදිංචි වෙනවා.\n\nසභාපති රන්ජිත් බණ්ඩාර මහතා: යම් යම් කාරණා සම්බන්ධයෙන් අදාළ නිලධාරිනිය කොප් කමිටුවත් නොමඟ යැවීමට උත්සාහ කර තිබෙනවා. ඇයට එරෙහිව අවශ්‍ය පියවර ගන්නා ලෙස පසුගිය කෝප් කමිටුවේදීත් සඳහන් කළා. ඔය කියන ආකාරයේ ඩිජිටල් දත්ත පද්ධතියක් නැති බවයි විගණකාධිපතිවරයා කියන්නේ. මහවැලි අධිකාරි අධ්‍යක්ෂතුමා කියපු විදිහට අනුන්ගේ ඉඩමුත් ඒ අය බලනවනේ. විගණකාධිපතිතුමා අපට ලබාදී තොරතුරු දැක්කම ඔය අයට හීන්දාඩිය දායි. මහවැලියට අයිති ඉඩම්වල හෝටල් හදලා තිබෙනවා. සමහර වැව් තාවලුවලත් ඉදිකිරීම් කර තිබෙනවා. ඔබතුමාට මාසයක කාලයක් දෙන්නම්. දත්ත පද්ධතිය සකස් කිරිම ඇතුළු අවශ්‍ය කටයුතු සිදු කරන්න. ඒ වගේම 2022 නොවැම්බර් 11 දායින් පසු ඉඩම් බෙදන්න අවසරයක් දුන්නේ නැහැ. ඒත් අක්කර දහස් ගණනක් දී තිබෙනවා.\n\nපාර්ලිමේන්තු මන්ත්‍රී අනුර දිසානායක මහතා: දැන් ඉඩම් ලබා දීමේ ක්‍රමවේදය මොකක්ද? මගේ ළඟ තිබෙනවා, ඉඩම් නම් ලැයිස්තුවක්. අමාත්‍යවරයාගේ කාර්යාලයෙන් යොමු කළා කියලා. ඉඩම් කට්ටි 224ක් අමාත්‍යවරයාගේ කාර්යාලයෙන් යොමු කරනවා, විධිමත් පරිදි ඉඩම් බෙදා දෙන්න කියලා. මොකක්ද ඉඩමක් ලබාදීමේ ක්‍රමවේදය. විධිමත්ව අත්‍යවශ්‍ය කෙනාට ඉඩම් ලැබෙනවා, වෙනුවට දේශපාලන මැදිහත්වීම, රාජ්‍ය නිලධාරින්ගේ සහයෝගය ආදිය මත තමයි මේ ඉඩම් බෙදා දීම සිදු වන්නේ. අනෙක් ඉඩම්වල යම් ශක්තිමත් නීතීන්ගෙන් ගැටගැහී තිබෙනවා. මහවැලි ඉඩම් බෙදාදීමේදී ලිහිල් නීතියක් තිබෙන්නේ. මහවැලි අධිකාරියේ තමයි ලිහිල් ප්‍රතිපත්තියක් තිබෙන්නේ. අයථා බෙදාහැරීම් විශාල ප්‍රමාණයක් සිදුව තිබෙනවා. අත්හිටවපු කාලෙත් ඉඩම් දී තිබෙනවා.\n\n\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/08/14/local/13936/%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%bd%e0%b7%9a%e0%b6%9a%e0%b6%b8%e0%b7%8a-%e0%b6%9a%e0%b7%8f%e0%b6%bb%e0%b7%8a%e0%b6%ba%e0%b7%8f%e0%b6%bd%e0%b6%ba-%e0%b6%89%e0%b6%a9%e0%b6%b8/",
       "Category": "local",
       "Parent URL": "https://www.dinamina.lk/category/local//page/248/"
}