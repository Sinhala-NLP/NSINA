{
       "Source": "dinamina",
       "Timestamp": "October 4, 2023 12:04 am",
       "Headline": "අතරමඟ නතර කළ‍ නිවාස 98,000ක ඉදි කිරීම් අරඹයි",
       "News Content": "විවිධ ආණ්ඩු මඟින් ආරම්භ කර අතරමඟ නතර කර ඇති නිවාස 98,000ක් කඩිනමින් ඉදි කර අවසන් කිරීමට සැලසුම් කර ඇතැයි ජාතික නිවාස සංවර්ධන අධිකාරියේ සභාපති රජීව් සූරියආරච්චි මහතා පැවසීය.\n\nඔහු අවධාරණය කළේ, ඒ සඳහා රුපියල් මිලියන 24,000ක මුදලක් අවශ්‍ය වන බවයි. නාගරික සංවර්ධන හා නිවාස ඇමැති ප්‍රසන්න රණතුංග මහතාගේ උපදෙස් පරිදි දැනටමත් ඉදි කිරීම් කටයුතු ආරම්භ කර ඇති බව ද සභාපතිවරයා සඳහන් කළේය.\nසභාපතිවරයා වැඩිදුරටත් කියා සිටියේ බලයට පත්වන ආණ්ඩු මඟින් කලින් ආණ්ඩු ආරම්භ කළ ව්‍යාපෘති අවසන් නොකර නව ව්‍යාපෘති ආරම්භ කිරීම නිසා මෙලෙස අඩක් අවසන් කළ නිවාස 98,000ක් ජාතික නිවාස පද්ධතියට එක් වූ බවයි.\n\nලෝක ජනාවාස දිනයට සමගාමීව නිට්ටඹුව රන්පොකුණුගම නිවාස යෝජනා ක්‍රමයේ ගැටලු විසඳීම සඳහා ඊයේ (03) පැවැත්වුණු ජංගම සේවයට සහභාගි වෙමින් සභාපතිවරයා මේ බව සඳහන් කළේය.\n\nඅපේ ආයතනයට රුපියල් මිලියන 3,750ක් මෙම වසර තුළ රජ්‍ය භාණ්ඩාගාරයෙන් වෙන් කර තිබෙනවා. ඉන් මිලියන 2,000ක් පමණ දැනටමත් ලැබී අවසන්. අපි ජනාධිපතිවරයා සමඟ ඉදිරියේදී කතා කරන්න බලාපොරොත්තු වෙනවා.\n\nඉන් පසුව අපිට රුපියල් මිලියන 3,750ම ලැබෙයි කියලා විශ්වාස කරනවා. මෙම ජනාවාස සතිය තුළ අපේ අධිකාරිය මඟින් දිස්ත්‍රික් කාර්යාල හරහා විවිධ වූ වැඩසටහන් රැසක් සංවිධාන කරලා තිබෙනවා යැයිද හෙතෙම කීවේය.\nඋපාලි කරුණාරත්න",
       "URL": "https://www.dinamina.lk/2023/10/04/local/27645/%e0%b6%85%e0%b6%ad%e0%b6%bb%e0%b6%b8%e0%b6%9f-%e0%b6%b1%e0%b6%ad%e0%b6%bb-%e0%b6%9a%e0%b7%85-%e0%b6%b1%e0%b7%92%e0%b7%80%e0%b7%8f%e0%b7%83-98000%e0%b6%9a-%e0%b6%89%e0%b6%af%e0%b7%92/",
       "Category": "local",
       "Parent URL": "https://www.dinamina.lk/category/local//page/38/"
}