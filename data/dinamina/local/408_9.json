{
       "Source": "dinamina",
       "Timestamp": "July 7, 2023 1:00 am",
       "Headline": "බැංකු ණය පොලියත් පහළට මහ බැංකුව බැංකු-මූල්‍ය ආයතනවලට දන්වයි",
       "News Content": "\n\nමුදල් මණ්ඩලය විසින් ගනු ලැබූ ප්‍රතිපත්තිමය තීරණයත් සමඟ පොලී අනුපාතික 2%කින් අඩු කිරීම මගින්, වානිජ බැංකුවල ණය පොලී අනුපාතික ප්‍රමාණවත්ව සහ වේගවත්ව අඩු වනු ඇතැයි අපේක්ෂා කරන බව ශ්‍රී ලංකා මහ බැංකුව පවසයි. මේ මාසයට අදාළව මුදල් ප්‍රතිපත්ති සම්බන්ධයෙන් ගනු ලැබී තීරණ දැනුම් දීම සඳහා ශ්‍රී ලංකා මහ බැංකුවේ ඊයේ (6) පස්වරුවේ පැවති විශේෂ මාධ්‍ය හමුවට එක් වෙමින් අධිපතිවරයා මේ බව සදහන් කළේය.\n\nතමන් විසින් ප්‍රතිපත්ති පොලී අනුපාතික 2%කින් අඩු කිරීමේ වාසිය බැංකු හා මූල්‍ය ආයතන සමඟ ගනුදෙනු කරන පාරිභෝගික ජනතාවට කඩිනමින් සැලසීමට පියවර ගන්නා ලෙසද ශ්‍රී ලංකා මහ බැංකුව ඉල්ලීමක් කරයි. මෙලෙස කඩිනමින් පාරිභෝගික ගනුදෙනුකරුවන්ට පොලී අනුපාත අඩු කිරීමේ වාසිය ලබාදීම සඳහා ශ්‍රී ලංකා මහ බැංකුව මූල්‍ය ආයතන සමීපව සහ දැඩිව අධීක්ෂණය කිරීමේ ක්‍රියාවලියක නිරත වන බව අධිපති ආචාර්ය නන්දලාල් වීරසිංහ මහතා ප්‍රකාශ කළේය. දේශීය ආර්ථික ක්‍රියාකාරකම් මේ වසර අගභාගය වන විට ක්‍රමයෙන් යථා තත්ත්වයට පත් වී තිරසරව පවතිනු ඇතැයි අධිපතිවරයා විශ්වාසය පළ කළේය.\n\nදේශීය ණය ප්‍රශස්තකරණයට ලක් කිරීමේ ක්‍රියාවලිය නිසා රජයට අරමුදල් සපයාගැනීමේ පීඩනය බොහෝ දුරට සමනය වන බවද අධිපතිවරයා කීවේය. ඒ අනුව පොලී තීරණය කිරීමේදී අවිනිශ්චිතතා සහ සම්බන්ධ අවදානම් අධි මිල විශාල ලෙස පහළ යෑම නිසා අඩු වියදමින් අරමුදල් සපයාගැනීමට රජයට හැකි වන බවද පැවසීය.",
       "URL": "https://www.dinamina.lk/2023/07/07/local/4824/%e0%b6%b6%e0%b7%90%e0%b6%82%e0%b6%9a%e0%b7%94-%e0%b6%ab%e0%b6%ba-%e0%b6%b4%e0%b7%9c%e0%b6%bd%e0%b7%92%e0%b6%ba%e0%b6%ad%e0%b7%8a-%e0%b6%b4%e0%b7%84%e0%b7%85%e0%b6%a7-%e0%b6%b8%e0%b7%84/",
       "Category": "local",
       "Parent URL": "https://www.dinamina.lk/category/local//page/408/"
}