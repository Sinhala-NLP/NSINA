{
       "Source": "dinamina",
       "Timestamp": "September 6, 2023 1:00 am",
       "Headline": "කොළඹ වරාය බවුසරයෙන් ලක්ෂ 10ක ඩීසල් අදින්න තැත් කරලා",
       "News Content": "කොළඹ වරායට රැගෙන ආ බවුසරයකින් රුපියල් ලක්ෂ 10කට අධික වටිනාකමක් ඇති ඩීසල් ලීටර් 3300ක් සොරා ගැනීමට තැත් කිරීමක් සම්බන්ධයෙන් සැකපිට එහි ඉංජිනේරුවරයකු අතුළු සිවුදෙනකු වෙරළබඩ පොලිසිය මඟින් පෙරේදා (04) අත්අඩංගුවට ගෙන ඇත.\n\nඉංජිනේරුවරයා කොළඹ වරාය අධිකාරියේ සේවයේ නිරතව සිටින බෙල්හුල්ඔය පදිංචිකරුවෙකි. අත්අඩංගුවට ගත් සැකකරුවන් අතර කොළඹ වරායේ සේවයේ නිරත මෝටර් සේවක වෑද්දුම්කරුවකු සිටින බව පොලිසිය කියයි. ඔහු මිනුවන්ගොඩ පදිංචිකරුවෙකි. සෙසු දෙදෙනා ඉන්ධන බවුසරයේ රියැදුරු සහ රිය සහායකයාය. ඔවුන් දෙදෙනා සපුගස්කන්නේ පදිංචිකරුවෝය.\n\nකොළඹ වරායේ ටග් යාත්‍රා සඳහා භාවිත කිරීමට ඛනිජ තෙල් නීතිගත සංස්ථාවෙන් ඇණවුම් කළ ඩීසල් ලීටර 26,400ක් රැගත් බවුසරයක් පසුගිය අගොස්තු 30 වැනිදා කොළඹ වරාය පරිශ්‍රයට රැගෙනවිත් ඇත. ඉන්ධන වරාය පරිශ්‍රයේ ඇති ටැංකිවලට බා නැවත බවුසරය වරාය පරිශ්‍රයෙන් පිටතකට යෑමේදී වරාය ආරක්ෂක අංශ නිලධාරීන් විසින් එය පරීක්ෂා කිරීමේදී ඒ තුළ ඉන්ධන තොගයක් ඇති බව පෙනී ගොස් ඇත. මෙම ට්‍රක් රථය කුටීර 08ක් ලෙස පවතින බවත් ඒ එක් කුටීරයක ලීටර 3300 බැගින් ඉන්ධන පුරවා ඇති බවත් පොලිසිය කියයි. කුටීර 07ක ඉන්ධන බා ඇතත් එක් කුටීරයක ඉන්ධන තොගය එහෙම්පිටින්ම තිබී ඇත.\n\nමේ සම්බන්ධයෙන් වරාය අධිකාරිය පාර්ශ්වයෙන් විමර්ශනයක් පවත්වා වරාය ආරක්ෂක අංශයේ අධිකාරිවරයා විසින් පොලිසියට කළ පැමිණිල්ලට අනුව මෙම සැකකරුවන් සිවුදෙනා අත්අඩංගුවට ගෙන තිබිණ.\n\nප්‍රශ්න කිරීමේදී ඔවුන් පවසා ඇත්තේ බවුසරයේ ඇති කුටීරවල ඇති ඉන්ධන එකක් අවසන් වන විට එකක් වශයෙන් ටැංකියට ගොඩබෑවෙන්නේ ස්වයංක්‍රියව බවත් එක් කුටීරයක ඇති ඉන්ධන එසේ ඉතිරිව ඇති බව තමන්ද දැනගත්තේ ආරක්ෂක අංශ පරීක්ෂා කිරීමේදී බවත්ය.\n\nමෙම සේවකයන් වසර 15කට වැඩි කාලයක් තිස්සේ වරායේ සේවයේ නිරතව සිටින අය බැවින් සහ මීට පෙර ඔවුන් මෙවැනි චෝදනාවකට හසුවී නැති බවත් පොලිසිය කියයි. ඒ ගැනද සලකා බලා අතපසුවීමක් හෝ සොරකමට තැත් කිරීම යන චෝදනාව යටතේ ඔවුන් සිවුදෙනා අලුත්කඩේ මහේස්ත්‍රාත් අධිකරණයට ඉදිරිපත් කළ බවත් එහිදී එම සිවුදෙනාටම ඇප ලබාදුන් බවත් පොලිසිය සඳහන් කළේය.",
       "URL": "https://www.dinamina.lk/2023/09/06/breaking-news/19959/%e0%b6%9a%e0%b7%9c%e0%b7%85%e0%b6%b9-%e0%b7%80%e0%b6%bb%e0%b7%8f%e0%b6%ba-%e0%b6%b6%e0%b7%80%e0%b7%94%e0%b7%83%e0%b6%bb%e0%b6%ba%e0%b7%99%e0%b6%b1%e0%b7%8a-%e0%b6%bd%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/148/"
}