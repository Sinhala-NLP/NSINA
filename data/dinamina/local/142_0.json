{
       "Source": "dinamina",
       "Timestamp": "September 7, 2023 3:18 am",
       "Headline": "බහු කාර්ය සහයකයන් 418කට ස්ථිර පත්වීම්",
       "News Content": "රැකියා ලක්ෂයේ වැඩ සටහනේ බහු කාර්ය සහයකයන්ට ස්ථීර පත්වීම් ලබා දීම ඊයේ(06) වන දින රත්නපුර පළාත් සභා ශ්‍රවණාගාරයේදී සබරගමුව පළාත් ආණ්ඩුකාර අධිනීතිඥ නවීන් දිසානායක මහතාගේ ප්‍රධානත්වයෙන් සිදුවිය.\n\nරැකියා ලක්ෂයේ වැඩසටහනෙන් 34,700ක් බහුකාර්ය සහයකයන් වශයෙන් ඉල්ලුම් කළ බවත් එයින් සුදුසුකම් ලැබු 29,000ක් බඳවා ගත් බවත්ය. මෙම අවස්ථාවට සහභාගිවූ පළාත් සභා හා පළාත් පාලන රාජ්‍ය අමාත්‍ය ජානක වක්කුඹුර මහතා මේ පිළිබඳ වැඩිදුරටත් මෙසේ අදහස් දැක්වීය.\n‘හිටපු ජනාධිපති ගෝඨාභය රාජපක්ෂ මහතා ආරම්භ කරන ලද “රැකියා ලක්ෂයේ “වැඩසටහනට මේ වන විට වසර 03ක් පමණ ගතවී ඇත. බහුකාර්ය සහයකයන් වශයෙන් සුදුසුකම් ලැබූ 29,000ක පමණ පිරිසෙන් වැඩිකොටසක් මේවන විටත් පුහුණුලාභීන් ලෙස විවිධ ආයතනවල සේවයේ නියුතුව සිටියි. යම් පිරිසකට රාජ්‍ය ආයතනවල ස්ථිර පත්වීම් ලබා දුන් අතර අනෙක් පිරිසට ස්ථීර පත්වීම් මේවන විටත් නොලැබිණි. වැඩිම පත්වීම් සංඛ්‍යාවක් ලබා දීමට අපට හැකි වුයේ පළාත් 09 තුළය.\n\nමේ වන විට වැඩිම පුරප්පාඩු සංඛ්‍යාවක් ඇත්තේ බස්නාහිර පළාත තුළය. එය 5,100ක් පමණ වේ. එහෙත් එම පළාත තුළ ඉල්ලුම්කරුවන් එතරම් ප්‍රමාණයක් නොමැත. සබරගමුව පළාතට 4,679ක් පුහුණුලාභීන් ලෙස පත් කර තිබුණි. එයින් විවධ හේතුන් මත 1,050කගේ පත්වීම් අවලංගු කරන ලදී. රත්නපුර කෑගල්ල දිස්ත්‍රික් දෙක සඳහා 830 දෙනකුට ස්ථිර පත්වීම් ප්‍රදානය කිරීමට කටයුතු කර ඇති අතර අද දින ස්ථිර පත්වීම් ලැබුණේ එයින් රත්නපුර දිස්ත්‍රික්කයේ 418 දෙනෙකුටය.\n\nමීට අමතරව රත්නපුර දිස්ත්‍රික්කයේ 2,729 දෙනකුට කඩිනමින් ස්ථිර පත්වීම් ප්‍රදානය කිරීමට නියමිතය.\nමෙම අවස්ථාවට අමාත්‍ය පවිත්‍රා වන්නිආරච්චි, පාර්ලිමේන්තු මන්ත්‍රිවරුන් වන අකිල එල්ලාවල, ප්‍රියන්ති මුදිතා ද සොයිසා, ගාමිණි වලේබොඩ, සබරගමු පළාත් සභා සභාපති කංචන ජයරත්න, පළාත් ප්‍රධාන ලේකම් මහින්ද එස්. වීරසුරිය, රත්නපුර දිස්ත්‍රික් ලේකම් වසන්ත ගුණරත්න යන මහත්ම මහත්මීන් ඇතුළු පිරිසක් එක්ව සිටියහ.",
       "URL": "https://www.dinamina.lk/2023/09/07/local/20235/%e0%b6%b6%e0%b7%84%e0%b7%94-%e0%b6%9a%e0%b7%8f%e0%b6%bb%e0%b7%8a%e0%b6%ba-%e0%b7%83%e0%b7%84%e0%b6%ba%e0%b6%9a%e0%b6%ba%e0%b6%b1%e0%b7%8a-418%e0%b6%9a%e0%b6%a7-%e0%b7%83%e0%b7%8a%e0%b6%ae%e0%b7%92/",
       "Category": "local",
       "Parent URL": "https://www.dinamina.lk/category/local//page/142/"
}