{
       "Source": "dinamina",
       "Timestamp": "August 16, 2023 1:00 am",
       "Headline": "චීන-දකුණු ආසියානු ආනයන අපනයන ප්‍රදර්ශනයේ ප්‍රධාන ආරාධිතයා අගමැති දිනේෂ්",
       "News Content": "චීන – දකුණු ආසියානු ආනයන හා අපනයන ප්‍රදර්ශනයේ ප්‍රධාන ආරාධිතයා ලෙස සහභාගිවීම සඳහා චීනයට ගිය අගමැති දිනේෂ් ගුණවර්ධන මහතාව චීන ජනතා දේශපාලන උපදේශක සමුළුවේ (CPPCC) යුනාන් පළාත් කමිටුවේ උප සභාපති, සාඔ ජින් (Zhao Jin), චීනයේ ශ්‍රී ලංකා තානාපති කාර්යාලයේ කේ. කේ. යෝගානාදන් මහත්වරුන් පිළිගනු ලැබිණි.\n\nචීන වාණිජ අමාත්‍යාංශය සහ යුනාන් ප්‍රාන්ත රජය එක්ව පවත්වනු ලබන 7 වැනි චීන – දකුණු ආසියානු ප්‍රදර්ශනයේ සහ 27 වැනි චයිනා කුන්මිං ආනයන හා අපනයන ප්‍රදර්ශනයේ අගෝස්තු 16 සිට 20 දක්වා චීනයේ කුන්මිංහිදී පැවැත්වේ.\n\nමෙම වෙළෙඳ ප්‍රදර්ශනය සඳහා රටවල් 60 ක් සහභාගී වන අතර, සියලුම දකුණු සහ අග්නිදිග ආසියානු රටවල් සහ (RECP) කලාපීය පුළුල් ආර්ථික සහයෝගීතා සාමාජික රටවල් ඊට ඇතුළත් වේ. ‘පොදු සංවර්ධනය සඳහා සහයෝගීතාවය සහ සම්බන්ධීකරණය’ යන තේමාව යටතේ මෙම ප්‍රදර්ශනය පැවැත්වේ.\n\nමෙහිදී දකුණු ආසියාව සමඟ ආර්ථික වෙළෙඳ සහයෝගීතාව සහ සංස්කෘතික හුවමාරුව ප්‍රවර්ධනය කිරීම කෙරෙහි අවධානය යොමු කෙරෙන අතර, කලාපීය සහයෝගීතාව, සම්පත්, කාර්මික උද්‍යානය, වරාය, ජෛව ඖෂධ සහ සෞඛ්‍ය, සංස්කෘතික, සංචාරක ව්‍යාපාරය, නවීන කෘෂිකර්මය, ඩිජිටල් ආර්ථිකය සහ උසස් නිෂ්පාදන සම්බන්ධයෙන් සාකච්ඡා පැවැත්වෙයි.\n\nවර්ග මීටර් 150,000ක ප්‍රදර්ශන භූමියක් ආවරණය වන පරිදි ප්‍රදර්ශනය අන්තර්ජාලය ඔස්සේ ද ප්‍රදර්ශනය කෙරේ.\n\nමෙම සංචාරය අතරතුර ද්විපාර්ශ්වික සබඳතා, ආර්ථික සහයෝගීතාව සහ වෙළෙඳ සම්බන්ධතා පිළිබඳව අගමැතිවරයා හා චීන නායකයන් අතර සාකච්ඡා පැවැත්විමට නියමිත අතර, යුනාන් කෘෂිකාර්මික විද්‍යා ඇකඩමිය, යුනාන් පළාත් බලශක්ති ආයෝජන සමූහ ව්‍යාපාර‍ය, සිනොහයිඩ්‍රෝ කාර්යාංශය සහ කුන්මින්හි යුනාන් පළාත් බලශක්ති ආයෝජන සමූහ ව්‍යාපාර‍යේ ෆොටෝවොල්ටෙයික් බලාගාරය, යුනාන් රාජ්‍ය ගොවිපොළ සමූහයේ ගුන්ෂෙන් ගම්මානය සහ පර්යේෂණාත්මක කුඹුරු යාය, එර්හාය් පාරිසරික කොරිඩෝව, ඩාලිහි ක්සියාගුආන් සම්පීඩිත තේ ප්‍රදර්ශනය සහ අත්දැකීම් මධ්‍යස්ථානය නැරඹීමට ද අගමැතිවරයා එක්වීමට නියමිතය.\n\nරාජ්‍ය ඇමැතිවරුන් වන තාරක බාලසූරිය, ජානක වක්කුඹුර, කනක හේරත්, පාර්ලිමේන්තු මන්ත්‍රී යදාමිණි ගුණවර්ධන, අගමැති ලේකම් අනුර දිසානායක යන මහත්වරු ද මෙම සංචාරයට එක්ව සිටිති.",
       "URL": "https://www.dinamina.lk/2023/08/16/local/14458/%e0%b6%a0%e0%b7%93%e0%b6%b1-%e0%b6%af%e0%b6%9a%e0%b7%94%e0%b6%ab%e0%b7%94-%e0%b6%86%e0%b7%83%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%86%e0%b6%b1%e0%b6%ba%e0%b6%b1-%e0%b6%85%e0%b6%b4/",
       "Category": "local",
       "Parent URL": "https://www.dinamina.lk/category/local//page/238/"
}