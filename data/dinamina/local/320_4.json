{
       "Source": "dinamina",
       "Timestamp": "July 27, 2023 11:34 am",
       "Headline": "අවුරුදු 17 මෙහෙකාර තරුණියගේ අභිරහස් මරණය ගැන පරීක්ෂණ",
       "News Content": "රුපියල් විසිපන් දහසක මාසික කුළියකට නිවසක මෙහෙකාර කමට ලබා දුන් වයස අවුරුදු 17 ක තරුණියකගේ මළ සිරුර එම නිවසින් හමු වීමේ සිද්ධියක් සම්බන්ධයෙන් යාපනය පොලීසිය ඊයේ (26 ) පරීක්ෂණ ආරම්භ කොට තිබේ.\n\nයාපනයේ වඩුක්කෝඩෙයි මුදලියාර් කෝවිල් අඩි ප්‍රදේශයේ නිවසක සිටි දාහත් හැවිරිදි කේතීස්වරන් ධර්මිකා නැමති තරුණියක් අධ්‍යාපන කටයුතු වල නිරත වීමට ආර්ථික ශක්තියක් නොමැති නිසා ඇයගේ මව විසින් යාපනයේ නිවසක මෙහෙකාරකමට ලබා දී ඇත.\n\nමාසික කුළිය වශයෙන් රුපියල් 25000 ක මුදලක් ලබා දීමට පොරොන්දු වූවත් ඇයට මාසයකට රුපියල් 5000 ක මුදලක් පමණක් නිවසේ අයිතිකරු විසින් ලබා දී තිබේ. මවට දරුවා බැලීමට යාම තහනම් කළ හාම්පුතා දුරකතනය ඔස්සේ මසකට විනාඩි තුනක කාලයක් පමණක් මවට කතා කිරීමට ලබා දී තිබේ.\n\nමාස හතරකට පමණ පසුව එසේ දුරකතනයෙන් කතා කිරීමටද ඉඩක් ලබා නොදුන් හාම්පුතා නියමිත පරිදි වැටුප්ද ගෙවා නොමැත. අවසානයේදී ඇය මියගොස් ඇති බවට පමණක් පණිවුඩයක් දැරියගේ මවට ලැබීමෙන් පසුව මරණය පිළිබදව තමන්ට විශාල සැකයක් පවතින බව දැරියගේ මව යාපනය පොලිසියට ප්‍රකාශ කොට තිබේ.\n\nමරණය සම්බන්ධයෙන් පශ්චාත් මරණ පරීක්ෂණය පැවැත්වූ යාපනය ශීක්ෂණ රෝහලේ අධිකරණ වෛද්‍ය නිලධාරී ප්‍රේමකුමාර් නාමසිවායම් මහතා එම මරණය සම්බන්ධයෙන් විවෘත තීන්දුවක් ලබා දී මියගිය අයගේ ශරීරයේ කොටස් වැඩි දුර පරීක්ෂණ සදහා රජයේ රස පරික්ෂකවරයා වෙත යවා තිබේ.\n\nයාපනය පොලිසිය සිද්ධිය සම්බන්ධයෙන් පරීක්ෂණ පවත්වයි\n\n",
       "URL": "https://www.dinamina.lk/2023/07/27/local/9764/%e0%b6%85%e0%b7%80%e0%b7%94%e0%b6%bb%e0%b7%94%e0%b6%af%e0%b7%94-17-%e0%b6%b8%e0%b7%99%e0%b7%84%e0%b7%99%e0%b6%9a%e0%b7%8f%e0%b6%bb-%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba%e0%b6%9c/",
       "Category": "local",
       "Parent URL": "https://www.dinamina.lk/category/local//page/320/"
}