{
       "Source": "dinamina",
       "Timestamp": "August 7, 2023 3:55 pm",
       "Headline": "FAO ජපානයේ අරමුදල් සහිත පොහොර ටොන් 8,359ක් ලබා දෙයි",
       "News Content": "ජපන් රජයේ මුල්‍ය පහසුකම් යටතේ එක්සත් ජාතින්ගේ ආහාර හා කෘෂිකර්ම සංවිධානය(FAO) විසින් මෙරට වී වගාව සඳහා දිස්ත්‍රික්ක කිහිපයක ගොවීන්ට ලබා දීමට පරිත්‍යාග කරන ලද යුරියා පොහොර මෙට්‍රික් ටොන් 8359ක ප්‍රමාණය අද (07) කෘෂිකර්ම අමාත්‍ය මහින්ද අමරවීර මහතා වෙත පිරිනමනු ලැබීය.\n\nඊට ජපාන තානාපති කාර්යාලයේ Deputy Head of the mission Mr. Katsuki Kotaro, කෘෂිකර්ම අමාත්‍යාංශයේ ලේකම් ගුණදාස සමරසිංහ, ගොවිජන සංවර්ධන දෙපාර්තමේන්තුවේ අධ්‍යක්ෂ ජනරාල් එච්. එම්. ඒ. එල්. අබේරත්න, හා UNFAO නියෝජිත නලින් මුණසිංහ මහතා ඇතුළු පිරිසක් සහභාගි වූහ.\n\nකෘෂිකර්ම අමාත්‍යාංශයේ දී ජපාන නියෝජිතවරයා විසින් අදාල යුරියා පොහොර තොගය කෘෂිකර්ම අමාත්‍ය මහින්ද අමරවීර මහතා වෙත බාර දෙනු ලැබීය.\n\nමෙහිදී අදහස් පළ කළ කෘෂිකර්ම අමාත්‍යවරයා දැනට පවතින නියඟය තත්ත්වය හේතුවෙන් හානි සිදුවී ඇති උඩවළවේ වී වගාවන් ආරක්ෂා කර ගැනීම සඳහා සමනළවැවෙන් ජලය ලබා ගැනීමේ යෝජනාව නැවත වරක් අමාත්‍ය මණ්ඩලයට අද ඉදිරිපත් කරන බව ප්‍රකාශ කළේය.\n\nඑමෙන්ම මෙවැනි නියඟ තත්ත්වයක් සම්බන්ධයෙන් ඒ සම්බන්ධව රජය දැනුවත් කළ යුතු අංශවලින් නිවැරදි දැනුම්වත් කිරීමක් සිදු වී නොමැති බව පෙනී යන බව ද අමාත්‍යවරයා සඳහන් කළේය.\n\nඅද දින කෘෂිකර්ම අමාත්‍යාංශයට නිල වශයෙන් බාර දුන් යුරියා පොහොර තොගය කුරුණෑගල, වව්නියාව, මුලතිව්, යාපනය, මඩකලපුව. මන්නාරම හා ත්‍රිකුණාමලය දිස්ත්‍රික්කවල හෙක්ටයාර් එකක් වගා කරන ගොවීන් සඳහා කිලෝග්‍රෑම් 50ක් හා හෙක්ටයාර් භාගයක් වගා කරන ගොවීන් සඳහා කිලෝ ග්‍රෑම් 25ක් ද වශයෙන් නොමිලයේ ලබා දෙන බව ද කෘෂිකර්ම අමාත්‍යවරයා ප්‍රකාශ කළේය.\n\nමෙහිදී අදහස් පළ කළ ජපාන තානාපති කාර්යාලයේ කට්සුකි කොටාරා මහතා කියා සිටියේ ශ්‍රී ලංකා රජය ජාත්‍යන්තර මුල්‍ය අරමුදල විසින් ශ්‍රී ලංකාව තුළ සිදු කිරීමට යෝජනා කළ ප්‍රතිසංස්කරණයන් ශ්‍රී ලංකා රජය විසින් ඉතාමත් දක්ෂ ලෙස හා කැපවීමෙන් අවශ්‍ය ඉළක්ක කරා මෙහෙයවමින් සිටින බවයි.\n\nඑමෙන්ම සෑම විටම ජපාන රජය ශ්‍රී ලංකාවේ සංවර්ධන කටයුතු සඳහා සහයෝගය ලබා දෙන බව ද හෙතෙම පැවසීය.",
       "URL": "https://www.dinamina.lk/2023/08/07/local/12320/fao-%e0%b6%a2%e0%b6%b4%e0%b7%8f%e0%b6%b1%e0%b6%ba%e0%b7%9a-%e0%b6%85%e0%b6%bb%e0%b6%b8%e0%b7%94%e0%b6%af%e0%b6%bd%e0%b7%8a-%e0%b7%83%e0%b7%84%e0%b7%92%e0%b6%ad-%e0%b6%b4%e0%b7%9c%e0%b7%84%e0%b7%9c/",
       "Category": "local",
       "Parent URL": "https://www.dinamina.lk/category/local//page/276/"
}