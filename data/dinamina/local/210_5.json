{
       "Source": "dinamina",
       "Timestamp": "August 22, 2023 2:50 am",
       "Headline": "ළමයින් කෑගහන සද්දෙට බලද්දී අශේන්ගේ ඔළුව ලයිට් කණුවකට හිර වෙලා තිබුණා  රත්මලේ සාරද හිමියෝ සාක්ෂි දෙති",
       "News Content": "\n\n“මිය ගිය සිසුවා බස් එකේ පිටිපස්සෙ වාඩිවෙලා සංගීත භාණ්ඩයක් වාදනය කරමින් සිටියා. ටික වේලාවකදී ඔහු සංගීත භාණ්ඩය පැත්තකින් තියලා බස් එක හෙමින් යන්නේ ඇයි කියා ඔළුව පිටතට දාලා බලලා තියෙනවා. ඒ එක්කම ළමයි කෑගැහුවා. බස් එක නතර කර බලනකොට මේ සිසුවාගේ ඔළුව ලයිට් කණුවකට හිරවෙලා තිබුණා.” යැයි බිංගිරිය, ඉහළ කඩිගමුවේ සිට උණවුටන ප්‍රදේශයේ සංචාරයකට පැමිණි අවස්ථාවේ රූමස්සලදී විදුලි කණුවක හිස වැදී මියගිය පාසල් සිසුවාගේ මරණ පරීක්ෂණයේදී ඉහළ කඩිගමුව ශ්‍රී පුෂ්පාරාම විහාරාධිපති රත්මලේ සාරද හිමියෝ සාක්ෂි දෙමින් පැවැසූහ.\n\nමෙසේ මියගොස් ඇත්තේ බිංගිරිය පොලිස් වසමේ කඩිගමුව, ඉහළ කඩිගමුව, හීන්පන්නාව, පුෂ්පාරාම විහාර මාවත පදිංචි බරාගෙදර ධර්මපාල මහ විදුහලේ 11 වසරේ ඉගෙනුම ලැබූ ඒ. එම්. ඒ. අශේන් නමැති 16 හැවිරිදි පාසල් සිසුවෙකි.\n\nමේ පිළිබඳ මරණ පරීක්ෂණය හදිසි මරණ පරීක්ෂක මහේෂ් ධර්මරත්න මහතා විසින් කරාපිටිය රෝහලේදී පැවැත්වූ අවස්ථාවේ විහාරාධිපති හිමියෝ සාක්ෂි දෙමින් වැඩිදුරටත් මෙසේ ද කියා සිටියහ.\n\n“මම ශ්‍රී පුෂ්පාරාම විහාරයේ විහාරාධිපති. අපේ විහාරස්ථානයේ දහම් පාසලක් තියෙනවා. එහි ප්‍රධානාචාර්යවරයා මම. දහම් පාසලේ ළමයි හාරසිය පනහක් ඉන්නවා. දහම් පාසලේ සිසුන් පිරිසක් බස් දෙකකින් සංචාරයකට ගාල්ලට ආවා. උදේ පහයි තිහට කඩිගමුවෙන් පිටත්වී උදේ අටයි තිහ වෙනකොට ගාල්ලට ආවා.\n\nකොග්ගල මාර්ටින් වික්‍රමසිංහ කෞතුකාගාරය බලලා ගාල්ලට ඇවිත් වරායට ගියා. පස්සෙ කච්චුවත්ත පන්සලට ඇවිත් දවල් කෑම කාලා රූමස්සල ගියා. ඒ වෙනකොට වේලාව හවස දෙකහමාරට විතර ඇති. බස් දෙකෙන් අපේ බස් එක පිටිපස්සෙන් ගියා. අපේ බස් එකේ ළමයි පනස් දෙකක් හිටියා. බස් එකේ පිටිපස්සෙ අසුනේ මියගිය සිසුවා සංගීත භාණ්ඩයක් වාදනය කරමින් හිටියා. ටික වේලාවකදී බස් එක හෙමින් යන්නේ ඇයි කියා බලන්න ඔහු ඔළුව පිටතට දාලා තියෙනවා.\n\nඒ එක්කම ළමයි කෑගැහුවා. ඉදිරියෙන් ආ වාහනයකට ඉඩ දෙන්න බස් එක අයින් කරනකොට මියගිය සිසුවාගේ ඔළුව ලයිට් කණුවක වැදිලා කියා දැනගත්තා. බස් එක පස්සට ගත්තා. ඒ වෙලාවෙ ඔහුට කතා කිරීමට පුළුවන්කමක් තිබුණේ නෑ. සිහිය තිබුණා. අපි උදවු ඉල්ලුවා. ඒ ළඟ හිටිය තරුණ පිරිසක් වාහනයකින් සිසුවා කරාපිටිය ඉස්පිරිතාලෙට ගෙනාවා. මමත් තවත් වාහනයක ආවා. සිසුවා දැඩි සත්කාර ඒකකයට ඇතුළු කළා. විනාඩි හතළිස් පහකට විතර පස්සෙ දොස්තරලා කිව්වා හැකි ඉක්මනින් අම්මාට දැනුම් දෙන්න කියලා.”\n\nමියගිය සිසුවාගේ මව වන කුලසිංහ ආරච්චිලාගේ නිර්මලා (43) සාක්ෂි දෙමින් මෙසේ පැවැසුවාය.\n\n“මේ නැතිවෙලා ඉන්නේ මගේ බාල පුතා. එයා මේ පාර සාමාන්‍ය පෙළ විභාගයට ලියන්න සූදානමින් හිටියා. පුතා පාසලේ ශිෂ්‍ය නායකයෙක්. පුතාගේ දහම් පාසලෙන් චාරිකාවක් ගාල්ලට ආවා.\n\nමම වැඩ කරන තැනට හවස කෝල් එකක් ආවා, පුතාට අනතුරක් කියලා. මම රෑ හතට විතර කරාපිටිය ඉස්පිරිතාලෙට ආවා. බස් එකේ යද්දී ඔළුව පිටතට දැම්ම හින්දා ඔළුව බස් එකටත් ලයිට් කණුවකටත් හිර වෙලා කියලා දැනගත්තා. මරණය ගැන මට සැකයක් නෑ.”\n\nකරාපිටිය රෝහලේ අධිකරණ වෛද්‍ය නිලධාරි එච්. ඩී. වීරරත්න මහතා විසින් පශ්චාත් මරණ පරීක්ෂණය පවත්වන ලදි. හබරාදූව පොලිසියේ රථවාහන අංශයේ උප පොලිස් පරීක්ෂක මධුසංක මහතා විසින් සාක්ෂි මෙහෙයවන ලදී.\n\nඉදිරිපත් වූ සාක්ෂි සහ පශ්චාත් මරණ පරීක්ෂණ වාර්තාව අනුව මෙය හිසට සහ මොළයට තුවාල සිදු\n\nවීම හේතුවෙන් වූ හදිසි මරණයක් බවට මරණ පරීක්ෂකවරයා නිගමනය කළේය.\n\nඑස්. දීයගහගේ දකුණු පළාත් සංචාරක සහ කරාපිටිය සිරංගිකා ලොකුකරවිට",
       "URL": "https://www.dinamina.lk/2023/08/22/local/16072/%e0%b7%85%e0%b6%b8%e0%b6%ba%e0%b7%92%e0%b6%b1%e0%b7%8a-%e0%b6%9a%e0%b7%91%e0%b6%9c%e0%b7%84%e0%b6%b1-%e0%b7%83%e0%b6%af%e0%b7%8a%e0%b6%af%e0%b7%99%e0%b6%a7-%e0%b6%b6%e0%b6%bd%e0%b6%af%e0%b7%8a/",
       "Category": "local",
       "Parent URL": "https://www.dinamina.lk/category/local//page/210/"
}