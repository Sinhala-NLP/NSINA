{
       "Source": "dinamina",
       "Timestamp": "September 20, 2023 1:00 am",
       "Headline": "තැපෑල ලාභ ලබන තැනට ගේන වැඩපිළිවෙළක් ක්‍රියාත්මකයි",
       "News Content": "භාණ්ඩාගාරය මත යැපෙන දෙපාර්තමේන්තුවක් බවට පත් නොවී ලාභ ලබන ආයතනයක් බවට පත් කිරීමේ ඉලක්කගත වැඩපිළිවෙළ තැපැල් දෙපාර්තමේන්තුව තුළ මේ වන විටත් ක්‍රියාත්මක කර ඇතැයි ජනමාධ්‍ය රාජ්‍ය ඇමැති ශාන්ත බණ්ඩාර මහතා පාර්ලිමේන්තුවේ දී ඊයේ (19) පැවැසීය.\n\nපසුගිය වර්ෂයේ දී රුපියල් මිලියන 7000ක පාඩුවක් පිට මේ දෙපාර්තමේන්තුව පැවැති බවත් එම පාඩුව මේ වන විට රුපියල් මිලියන 4000ක් දක්වා අඩු කරගෙන ඇති බවත් රාජ්‍ය ඇමැතිවරයා ප්‍රකාශ කළේය. තැපැල් දෙපාර්තමේන්තුව මුළුමණින්ම ඩිජිටල්ගත කරමින් ලාභ ලබන දෙපාර්තමේන්තුවක් බවට පත් කරන බවත් විදේශීය රටවල් තුළ මෙරට තැපැල් සේවාව පුළුල් කිරීම සඳහා පසුගියදා ජනමාධ්‍ය ඇමැති ආචාර්ය බන්දුල ගුණවර්ධන මහතා ගිවිසුමක් අත්සන් කළ අතර නව තාක්ෂණය උපයෝගි කර ගනිමින් තැපැල් දෙපාර්තමේන්තුව ඩිජිටල්ගත කිරීමට එහිදී පියවර ගන්නා බවත් රාජ්‍ය ඇමැතිවරයා පැවසුවේය.\n\nශ්‍රී ලංකා පොදුජන පෙරමුණේ කෑගල්ල දිස්ත්‍රික් මන්ත්‍රිනී රාජිකා වික්‍රමසිංහ මහත්මිය වාචික පිළිතුරු අපේක්ෂාවෙන් ඇසූ ප්‍රශ්නයට පිළිතුරු දෙමින් රාජ්‍ය ඇමැතිවරයා මේ බව කියා සිටියේය.",
       "URL": "https://www.dinamina.lk/2023/09/20/local/23758/%e0%b6%ad%e0%b7%90%e0%b6%b4%e0%b7%91%e0%b6%bd-%e0%b6%bd%e0%b7%8f%e0%b6%b7-%e0%b6%bd%e0%b6%b6%e0%b6%b1-%e0%b6%ad%e0%b7%90%e0%b6%b1%e0%b6%a7-%e0%b6%9c%e0%b7%9a%e0%b6%b1-%e0%b7%80%e0%b7%90%e0%b6%a9/",
       "Category": "local",
       "Parent URL": "https://www.dinamina.lk/category/local//page/96/"
}