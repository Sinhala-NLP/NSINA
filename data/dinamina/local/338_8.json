{
       "Source": "dinamina",
       "Timestamp": "July 24, 2023 1:00 am",
       "Headline": "ටෙලිනාට්‍ය අධ්‍යක්ෂ – ජනප්‍රිය නිළිය  පාණදුරදී ගුටිකෙළියක -වලිය පොලිසියෙන් සමථයට",
       "News Content": "ජනප්‍රිය චිත්‍රපට හා ටෙලිනාට්‍ය නිළියක සහ ප්‍රසිද්ධ චිත්‍රපට අධ්‍යක්ෂවරයකු අතර පෙරේදා (22) අලුයම ඇති වූ ආරවුලක් හේතුවෙන් දෙදෙනාම පැමිණිලි දෙකක් කර ඇති බව පානදුර දකුණ පොලිසිය පවසයි.\n\nපානදුර නගරයේ ප්‍රසිද්ධ බාලිකා පාසලක් අසල නිවෙසක් ඉදිරිපිට පෙරේදා (22) අලුයම ආරවුල සිදුව ඇති බව ද පොලිසිය කීය.\n\nඅධ්‍යක්ෂවරයා සිය මෝටර් රථයෙන් අලුයම 2ට පමණ නිළිය රැඳී සිටි පානදුර නගරයේ ප්‍රධාන පාසලක් අසල පිහිටි නිවෙසට පැමිණ නිවෙසේ ගේට්ටුවට පහරදී ඇති බවත් එහිදී ජනප්‍රිය නිළිය සහ තවත් කාන්තාවක පැමිණීමෙන් පසු ආරවුල සිදුව ඇති බවත් සඳහන් වේ.\n\nතමන්ට පහරදී මෝටර් රථයේ යතුර අධ්‍යක්ෂවරයා ගත් බවට ජනප්‍රිය නිළිය සහ තවත් කාන්තාවක විසින් පැමිණිල්ලක් කර ඇති අතර, තමාගේ ලක්ෂ හැත්තෑපහකට ආසන්න මුදලක් ජනප්‍රිය නිළිය වෙනුවෙන් වැය කර ඇති බවත් එදින ද ජංගම දුරකතනය, ලක්ෂ තුනහමා‍රක පමණ මුදලක් සහ මෝටර් රථයේ යතුර ද ගත් බවට ටෙලිනාට්‍ය අධ්‍යක්ෂවරයා ද ප්‍රකාශ කර ඇති බව පොලිසිය කීය.\n\nපානදුර දකුණ මූලස්ථාන පොලිස් පරීක්ෂක උපුල් ප්‍රියංකර නාවුල්ල මහතා දෙපාර්ශ්වයට කරුණු අවබෝධ කර දීමෙන් පසු පැමිණිලි ඉල්ලා අස් කරගෙන සමථයකට පත්වූ බවත්, අවවාද කර පිටත් කර යැවූ බවත් සඳහන් වේ.\n\nපානදුර ජ්‍යෙෂ්ඨ පොලිස් අධිකාරි සමන්ත වෙදගේ, සහකාර පොලිස් අධිකාරි නිශාන්ත සේනාරත්න යන මහත්වරුන්ගේ උපදෙස් පරිදි මූලස්ථාන පොලිස් පරීක්ෂක උපුල් ප්‍රියංකර නාවුල්ල මහතාගේ ප්‍රධානත්වයෙන් පරීක්ෂණ පවත්වයි.\n\nපොතුපිටිය – සුමිත් ප්‍රේමතිලක",
       "URL": "https://www.dinamina.lk/2023/07/24/local/8670/%e0%b6%a7%e0%b7%99%e0%b6%bd%e0%b7%92%e0%b6%b1%e0%b7%8f%e0%b6%a7%e0%b7%8a%e0%b6%ba-%e0%b6%85%e0%b6%b0%e0%b7%8a%e0%b6%ba%e0%b6%9a%e0%b7%8a%e0%b7%82-%e0%b6%a2%e0%b6%b1%e0%b6%b4/",
       "Category": "local",
       "Parent URL": "https://www.dinamina.lk/category/local//page/338/"
}