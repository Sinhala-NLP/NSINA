{
       "Source": "dinamina",
       "Timestamp": "August 30, 2023 3:16 am",
       "Headline": "අස්වැසුම දෙවැනි කාණ්ඩයට ලබන සතියේ සිට මුදල්",
       "News Content": "අස්වැසුම ප්‍රතිලාභි පවුල් ලක්ෂ 20ක් අතුරින් පවුල් ලක්ෂ 15කට අදියර වශයෙන් ගෙවීම් ආරම්භ කර ඇති අතර, පළමු අදියර යටතේ ප්‍රතිලාභීන් 689,803කගේ බැංකු ගිණුම්වලට රු. බිලියන 4.395ක් දැනටමත් බැර කර ඇති බවද, දෙවැනි කාණ්ඩය සඳහා මුදල් දීම ලබන සතියේ සිට ක්‍රියාත්මක කිරීමට නියමිත බවද මුදල් රාජ්‍ය ඇමැති ෂෙහාන් සේමසිංහ මහතා පැවසීය.\n\nඔහු මේ බව සඳහන් කළේ ‘ස්ථාවර රටකට සැවොම එක මඟකට‘ මැයෙන් ජනාධිපති මාධ්‍ය කේන්ද්‍රයේ ඊයේ (29) පැවති ප්‍රවෘත්ති සාකච්ඡාවට එක් වෙමිනි.\n\nඒ මහතා මෙහිදී වැඩිදුරටත් මෙසේද පැවසීය:\n“සමස්තයක් ලෙස අස්වැසුම සඳහා ප්‍රතිලාභි පවුල් ලක්ෂ 15ක් සුදුසුකම් ලබා තිබෙනවා. තවත් පවුල් ලක්ෂ 10ක් ඉල්ලුම්පත් යොමු කර තිබෙනවා. විරෝධතා යොමු කළ පවුල් ගණන ලක්ෂයක් පමණ වෙනවා. මේ සියල්ල සලකා බලා, සමස්තයක් ලෙස අස්වැසුම සඳහා ප්‍රතිලාභි පවුල් ලක්ෂ 20ක් තෝරාගැනීමට කටයුතු කරනවා. අඩුආදායම්ලාභි පවුල් ලක්ෂ 20ක් සඳහා මේ අස්වැසුම වැඩසටහනින් ප්‍රතිලාභ සැලසීමට පාර්ලිමේන්තුවෙන් අනුමැතිය හිමිව තිබෙනවා.\n\n“මේ පිරිනමන මුදල් අප දෙන්නේ ජූලි මාසයට අදාළවයි. ඉදිරියේදී අගෝස්තු මාසයට අදාළ මුදල් දීමට කටයුතු කරනවා. අස්වැසුම ප්‍රතිලාභ කිසිදු මාසයක් මඟනොහැර දෙනවා. අස්වැසුම දෙන්නේ අනෙක් වැඩිහිටි දීමනා, අබාධිත දීමනා දෙන අතර වීම විශේෂත්වයක්. “\nමෙහිදී අදහස් දැක්වූ අස්වැසුම සුබසාධන ප්‍රතිලාභ මණ්ඩලයේ සභාපති ජයන්ත විජයරත්න මහතා සැප්තැම්බර් 15 දාට පෙර සම්පූර්ණ මුදල් බැර කර අවසන් කිරීමට සැලසුම් කර තිබෙන බවත්, සුදුසුකම් ලබා තිබෙන කිසිවකුට ප්‍රතිලාභ නොලැබී යන්නේ නැති බැවින් අනියත බියක් ඇති කරගන්න අවශ්‍ය නැති බවත් කියා සිටියේය.\n\nශිරෝමි අබයසිංහ",
       "URL": "https://www.dinamina.lk/2023/08/30/local/18194/%e0%b6%85%e0%b7%83%e0%b7%8a%e0%b7%80%e0%b7%90%e0%b7%83%e0%b7%94%e0%b6%b8-%e0%b6%af%e0%b7%99%e0%b7%80%e0%b7%90%e0%b6%b1%e0%b7%92-%e0%b6%9a%e0%b7%8f%e0%b6%ab%e0%b7%8a%e0%b6%a9%e0%b6%ba%e0%b6%a7/",
       "Category": "local",
       "Parent URL": "https://www.dinamina.lk/category/local//page/173/"
}