{
       "Source": "dinamina",
       "Timestamp": "September 15, 2023 1:00 am",
       "Headline": "බෝගම්බර තාප්පයට උඩින් දුම්කොළ දැමූ මුගටියා දැලේ",
       "News Content": "බෝගම්බර බන්ධනාගාර රැදවියන්ට තාප්පයට උඩින් සුක්ෂමව දුම්කොළ සැපයු මුගටියා නැමැත්තකු හෙරොයින් මත්ද්‍රව්‍ය සමඟ පොලිස් විශේෂ කාර්ය බළකායේ නිලධාරීන් පිරිසක් විසින් පෙරේදා(13) තෙල්දෙණිය පොලිස් වසමේ පහළ කොලොංගහවත්ත හන්දිය අසල දී අත්අඩංගුවට ගෙන තිබේ.\n\nපොලිස් විශේෂ කාර්ය බළකායේ නිලධාරීන්ට ලද තොරතුරක් මත තෙල්දෙණිය පොලිස් වසමේ පහළ කොලොංගහවත්ත හන්දිය අසල දී වැටලීමක් කර තිබේ.\n\nඑහි දී හෙරොයින් මත්ද්‍රව්‍ය ග්‍රෑම් 05 මිලි ග්‍රෑම් 140ක් සන්තකයේ තබාගෙන සිටි කෙන්ගල්ල ප්‍රදේශයේ පදිංචි වයස අවුරුදු 42ක් වන පුද්ගලයකු අත්අඩංගුවට ගෙන වැඩිදුර විමර්ශණ කටයුතුවලට තෙල්දෙණිය පොලිස් ස්ථානය වෙත භාර දී ඇත. මේ පුද්ගලයා කෙන්ගල්ල ප්‍රදේශයේ මත්ද්‍රව්‍ය ජාවාරම් සිදු කරනු ලබන මුගටියා යන අනුවර්ථ නාමයෙන් හඳුන්වනු බවට කරුණු අනාවරණය කරගෙන ඇත. තවද වසර 13 ක් බන්ධනාගාර ගතව සිට ඇති අතර, පල්ලේකැලේ (බෝගම්බර) බන්ධනාගාරයේ රැඳවියන් වෙත දුම්කොළ ආදිය තාප්පය මතින් සුක්ෂමව සපයන පුද්ගලයකු බවට හඳුනාගෙන ඇත.\n\nපොලිස් විශේෂ කාර්ය බළකාය මහනුවර කඳවුරේ නිලධාරීන්ට ලද තොරතුරකට අනුව විශේෂ කාර්ය බළකාය අණදෙන නිලධාරී නියෝජ්‍ය පොලිස්පති නීතීඥ වරුණ ජයසුන්දර මහතාගේ නියෝග හා උපදෙස් පරිදි සහකාර පොලිස් අධිකාරී ආර්.කේ.යු.ඕ. ජයවර්ධන මහතාගේ අධීක්ෂණය මත උප පොලිස් පරීක්ෂක ආර්.එම්.එස්. බණ්ඩාර ඇතුළු නිලධාරීන් කණ්ඩායමක් මේ වැටලීම සිදු කළහ.",
       "URL": "https://www.dinamina.lk/2023/09/15/local/22318/%e0%b6%b6%e0%b7%9d%e0%b6%9c%e0%b6%b8%e0%b7%8a%e0%b6%b6%e0%b6%bb-%e0%b6%ad%e0%b7%8f%e0%b6%b4%e0%b7%8a%e0%b6%b4%e0%b6%ba%e0%b6%a7-%e0%b6%8b%e0%b6%a9%e0%b7%92%e0%b6%b1%e0%b7%8a-%e0%b6%af%e0%b7%94/",
       "Category": "local",
       "Parent URL": "https://www.dinamina.lk/category/local//page/112/"
}