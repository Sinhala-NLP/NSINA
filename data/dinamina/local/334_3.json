{
       "Source": "dinamina",
       "Timestamp": "July 25, 2023 1:07 am",
       "Headline": "ෆාස්ටර් ජෙරොම්ගේ ගිණුම්වලට කෝටි 1226ක් ලැබිලා",
       "News Content": "අන්තර්ජාලය ඔස්සේ අන්‍ය ආගමිකයන් හා ආගමික ඇදහිලි විවේචනය කරමින් ජාතීන් මෙන්ම ආගමිකයන් අතර සංහිඳියාව බිඳහෙළන දේශන පැවැත්වූ බව කියන ෆෙඩ්රික් ක්‍රිස්ටෝපර් ජෙරොම් ප්‍රනාන්දු නොහොත් ෆාස්ටර් ජෙරොම් පිළිබඳව පසුගිය 7 වනදා සිට 12 වනදා දක්වා අපරාධ පරීක්ෂණ දෙපාර්තමේන්තුව විසින් සිදු කළ සෝදිසි මෙහෙයුම්වලට අනුව ගොනු කර ඇති වාර්තාවේ ෆාස්ටර් ජෙරොම් යන අයගේ පුද්ගලික ගිණුම්, ඔහුට අයත් පුද්ගලික ව්‍යාපාරයේ ගිණුම්, ඔහුගේ යාඥා සිදු කරනු ලබන පල්ලියට අයත් ගිණුම් සහ ඔහුගේ බිරිඳ වන මෙලනි ඩයන් වැන්කියුලස්බර්ග් යන අයට අයත් රජයේ සහ පුද්ගලික බැංකු 12ක ගිණුම්වලට රුපියල් කෝටි 1226ක් ලැබී ඇති බව අධිකරණයට කරුණු වාර්තා කර තිබේ.\n\nෆාස්ටර් ජෙරොම් දේශන පවත්වා ඇති කටුනායක වේයන්ගොඩ පාරේ පිහිටි මිරකල් ඩෝම් ආයතනය ස්ථාපිත කිරීම සඳහා රුපියල් මිලියන 6100ක් වැය කරමින් පුද්ගලයන් 5000කට එකවර ආසන වෙන් කර ඇති බවට අපරාධ පරීක්ෂණ දෙපාර්තමේන්තුව සිදු කළ විමර්ශනවලදී වැඩිදුරටත් අනාවරණය වී තිබේ.\n\nඒ සම්බන්ධයෙන් සිදු කළ විමර්ශන සඳහා කොටුව මහේස්ත්‍රාත් අධිකරණයෙන් ලබා ගත් සෝදිසි වරෙන්තුවක් මත සිදු කළ සෝදිසි මෙහෙයුම සම්බන්ධයෙන් අධිකරණයට වැඩිදුර වාර්තාවක් ගොනු කරමින් ඔවුන් මේ බව කියා තිබේ.\n\nමෙම මුදල් ලැබුණු ආකාරය සම්බන්ධයෙන් මුදල් විශුද්ධිකරණ පනත යටතේ විමර්ශන සිදු කරන බව අපරාධ පරීක්ෂණ දෙපාර්තමේන්තුව අධිකරණයට දන්වා ඇත.\n\nඑමෙන්ම පසුගිය මාර්තු මාසයේ සිට මැයි මාසය දක්වා දේශන 10ක් මිරකල් ඩෝම් ආයතනයේ පවත්වා ඇති බවත්, එහි තිබී සංස්කරණය නොකළ සීඩී තැටි දෙකක් සිය භාරයට ගත් බවත් එම වාර්තාවේ සඳහන් වේ.\n\nඑහි සිටි එම ආයතනයේ මාධ්‍ය අංශ ප්‍රධානී සචින් ධනුෂ්ක පුංචිහේවා යන අයගේ ප්‍රකාශ සටහන් කරගෙන තිබෙන අතර එම ආයතනයේ ස්ථාපිත කර ඇති සීසීටීවී දර්ශන එම අවස්ථාවේ නොමැති බවට අශෙල් මේනක ප්‍රනාන්දු යන අය සඳහන් කර තිබේ.\n\nඑම දර්ශන කඩිනමින් ලබා දෙන බවට ඔහුගේ ප්‍රකාශයේ සඳහන් කර ඇතත් ඒවා මේ දක්වා ලැබී නැති බවත් මෙම විමර්ශනයට අවශ්‍ය සාක්ෂි ඔවුන් චේතනාන්විතව වසන් කරන බැවින් හෙට (26) සචින් ධනුෂ්ක පුංචිහේවා යන අයට නොතිසියක් නිකුත් කරන ලෙස වැඩිදුර වාර්තාව ඉදිරිපත් කරමින් අපරාධ පරීක්ෂණ දෙපාර්තමේන්තුව අධිකරණයෙන් ඉල්ලීය.\n\nඑමෙන්ම පසුගිය 18 වනදා දේවගැති ජෙරොම් යන අයට අයත් බව කියන කිංග්ස් රිවිවල් චර්ච් ආයතනය අධිකරණයෙන් ලද සෝදිසි වරෙන්තුව මත සෝදිසි කළ බවත් එම ආයතනය 2001 වසරේ සිට භාෂා ත්‍රිත්වයෙන්ම දේශනා පවත්වා ඇති බවත් එහි ස්ථිර සාමාජිකයන් 1200ක් සිටින බවත් පොලිසිය ඉදිරිපත් කළ වැඩිදුර වාර්තාවේ දක්වා ඇත. එහි පවත්වනු ලබන දේශනා පටිගත කරනු නොලබන බවද එහි සිටි භාරකරු වන කේ. ආර්. ඒ. සී. කුලසේකර යන අය සඳහන් කර ඇත.\n\nඅධිකරණ නියෝග ප්‍රකාරව ලබා ගත් සෝදිසි වරෙන්තුවලට අනුව මෙනේරිගම ගල්කිස්ස ස්ථානයක්ද සෝදිසි කළ බවත් එමෙන්ම මෙම සැකකාර දේවගැතිවරයා සිදු කළ ප්‍රකාශ සම්බන්ධයෙන් කල්මුණේ මරදගහමුල ජමියතුල් උලමා සංවිධානයේ සාමාජිකයන් විසින්ද ස්වේච්ඡාවෙන් පැමිණ ප්‍රකාශ ලබා දී ඇති අතර එහි සභාපතිවරයා වන පී.එම්.එස්.ඒ. අන්සර් මවුලානා යන අය මෙම දේවගැතිවරයා ඉස්ලාම් ආගම සහ එහි භක්තිකයන් සම්බන්ධයෙන් වෛරී ප්‍රකාශ සිදු කර ඇති බවට ප්‍රකාශයක් ලබා දී ඇති බවද අපරාධ පරීක්ෂණ දෙපාර්තමේන්තුව විසින් නිකුත් කළ වැඩිදුර වාර්තාවේ දක්වා ඇත.\n\nමේ සම්බන්ධයෙන් එම දේවගැතිවරයාගේ සමාගමේ සංවිධායිකාවක වන රුවනි නිවන්තිකා, වවුනියාව උකුලංකුලම මහේන්ද්‍රරාජා මයුරදන්, කොළඹ 02 පදිංචි මොහොමඩ් අස්ලාම් ඔස්මන්, මොරටුව පදිංචි ගයත්‍රි සංජීව, බෞද්ධ කටයුතු කොමසාරිස් ජනරාල්වරයා, හින්දු, මුස්ලිම්, ක්‍රිස්තියානි ආගමික කටයුතු දෙපාර්තමේන්තුවල අධ්‍යක්ෂකවරුන්ගෙන් ප්‍රකාශ සටහන් කරගෙන ඇති බවත් අපරාධ පරීක්ෂණ දෙපාර්තමේන්තුව ගොනු කළ වැඩිදුර වාර්තාවේ දක්වා ඇත.\n\nමහේස්ත්‍රාත්වරයා මෙලෙස අවසර ලබා දුන්නේ අපරාධ පරීක්ෂණ දෙපාර්තමේන්තුව මෝසමක් ගොනු කරමින් සිදු කළ ඉල්ලීමක් සලකා බැලීමෙන් අනතුරුවය.\n\nඔහුගේ සහ අනෙකුත් පිරිස්වලට අයත් බැංකු හරහා මුදල් කෝටි ගණනින් හුවමාරු වී ඇති බවට අපරාධ පරීක්ෂණ දෙපාර්තමේන්තුව සිදු කළ විමර්ශනවලින් අනාවරණය වී ඇති අතර ඊට අදාළව සිදු කරනු ලබන වැඩිදුර විමර්ශන සඳහා මෙම නියෝග ඉල්ලා සිටියේය.\n\nඅපරාධ පරීක්ෂණ දෙපාර්තමේන්තුව විසින් පසුගිය මැයි 15 වනදා සැකකාර පූජකවරයා සම්බන්ධයෙන් කොටුව මහේස්ත්‍රාත් අධිකරණයට කරුණු වාර්තා කරමින් විදේශ ගමන් තහනමක් ඉල්ලා සිටි අතර ඊට අවසර ලැබුණු අතර ඒ වනවිටත් ඊට පෙරදින (මැයි මස 14) සැකකාර පූජකවරයා සිංගප්පූරුව බලා පිටත්ව ගොස් තිබුණි.\n\nබෞද්ධ තොරතුරු කේන්ද්‍රයේ විධායක අධ්‍යක්ෂක පූජ්‍ය අගුළුගල්ලේ සිරිවිජයනන්ද හිමියන් පොලිස්පතිවරයාට සිදු කළ පැමිණිල්ලකට අනුව අපරාධ පරීක්ෂණ දෙපාර්තමේන්තුවේ ඩිජිටල් වෝහාරික විද්‍යාගාරය විසින් විමර්ශන සිදු කරනු ලබයි.\n\nගයාන් කුමාර වීරසිංහ, සුභාෂිණී සේනානායක",
       "URL": "https://www.dinamina.lk/2023/07/25/local/9074/%e0%b7%86%e0%b7%8f%e0%b7%83%e0%b7%8a%e0%b6%a7%e0%b6%bb%e0%b7%8a-%e0%b6%a2%e0%b7%99%e0%b6%bb%e0%b7%9c%e0%b6%b8%e0%b7%8a%e0%b6%9c%e0%b7%9a-%e0%b6%9c%e0%b7%92%e0%b6%ab%e0%b7%94%e0%b6%b8%e0%b7%8a%e0%b7%80/",
       "Category": "local",
       "Parent URL": "https://www.dinamina.lk/category/local//page/334/"
}