{
       "Source": "dinamina",
       "Timestamp": "September 4, 2023 2:10 am",
       "Headline": "ශල්‍යාගාර පහසුකම් නැති කහවත්ත මූලික රෝහලේ වාට්ටුවකදී කළ සැත්කම සාර්ථකයි",
       "News Content": "මෙරට ප්‍රථම වරට මූලික රෝහලක වාට්ටුවක සිදු කළ අවයව වෙන් කිරීමේ ශල්‍යකර්මයක් පසුගියදා කහවත්ත මූලික රෝහලේදී සාර්ථකව සිදු කළ බව එම රෝහල් අධිකාරී, විශේෂඥ වෛද්‍ය කමල් සෙනෙවිරත්න මහතා පවසයි.\n\nමෙහිදී මොළය මිය ගිය දැරියකගේ වකුගඩු දෙක සහ අක්මාව ශල්‍යකර්මයකින් වෙන් කර ඉවත් කර ගැනීමට වෛද්‍යවරුන්ට හැකි වී ඇත. ඒ එම ශරීර කොටස් වෙනත් අයකුට බද්ධ කිරීමේ අදහසනි.\n\nමේ සම්බන්ධයෙන් විස්තර කරන විශේෂඥ වෛද්‍ය කමල් සෙනෙවිරත්න මහතා,\n\n“පසුගියදා කහවත්ත ඕපාත ප්‍රදේශයේ වයස 16ක් වූ උදයකුමාර් ශෂිකලා නමැති දියණිය ලිස්සා ඇද වැටීම නිසා අනතුරට පත්ව කහවත්ත මූලික රෝහලට ඇතුළත් කළා. එහිදී ඇය අසාධ්‍ය තත්ත්වයේ සිටි නිසා රත්නපුර පළාත් මහ රෝහලට මාරු කර යැව්වා. ඒත් ඒ වන විටත් ඇයගේ මොළය අක්‍රිය වී තිබීම හේතුවෙන් නැවත කහවත්ත රෝහලට එව්වා. ඒ අනුව යන්ත්‍ර භාවිතයෙන් ඇයගේ ජීවිතය බේරා ගන්න උත්සාහ කළත් එය ව්‍යර්ථ වුණා.\n\nපසුව ඇයගේ ශරීරයේ අනෙකුත් කොටස්වලින් තවත් කෙනෙක් ජීවත් කිරීමට හැකි බව ඇයගේ මවුපියන් වන බාලක්‍රිෂ්ණන් උදයකුමාර්ට සහ ක්‍රිෂ්ණමූර්ති මාරියම්මා යන අයට වෛද්‍යවරුන් පැහැදිලි කර දුන්නා. ඒ අනුව ඔවුන් කැමති වුණ තම දරුවාගේ අවයව ගන්නවට. ඒත් කහවත්ත මූලික රෝහලේ ඒ සඳහා අවශ්‍ය ශල්‍යාගාර පහසුකම් නෑ. නමුත් අපේ වෛද්‍යවරුන් දැඩි වෙහෙසක් දරා දරුවා වාට්ටුවේම තබා ගෙන මේ විශ්මකර්ම වැඩේ කරන්න ඉදිරිපත් වුණා. ඒ අනුව උදර අවයව පරිත්‍යාග කිරීමේ අංශයේ විශේෂඥ වෛද්‍යවරුන්ගේ සහාය ඇතිව මොළය අක්‍රියව සිටි ශෂිකලාගේ අක්මාව සහ වකුගඩු දෙකම වෙන් කර ගත්තා. අනතුරුව අභියෝගාත්මක කාර්යය වූයේ වෙන් කර ගත් කොටස් ඒ මට්ටමෙන්ම අනෙකුත් රෝගීන්ට බද්ධ කිරීම. පසුව ඉවත් කර ගත් අවයව කොටස් පැය හතරක් ඇතුළත ශ්‍රී ජයවර්ධනපුර මහ රෝහලේදී එම ඉන්ද්‍රීය බද්ධ කිරීම සාර්ථකව සිදු කළා.\n\nකහවත්ත මූලික රෝහල වෛද්‍ය ශිෂ්‍ය ශිෂ්‍යාවන් ප්‍රායෝගික පුහුණු කිරීමේ රෝහලක් ලෙසත් පසුගියදා නම් කළා. ලංකා ඉතිහාසයේ ඉතා දුර්ලභ සිද්ධියක් ලෙස කහවත්ත රෝහලට මේ ගෞරවය ලැබුණේ. අපේ රෝහලේ විශේෂඥ වෛද්‍යවරුන් ඇතුළු අනෙකුත් වෛද්‍යවරුන්, හෙද කාර්ය මණ්ඩලය ගැන හරිම ආඩම්බරයි.”\n\nකොළඹ මහ රෝහලේ විශේෂඥ වෛද්‍ය ප්‍රභාත් කුමාරසිංහ, කහවත්ත මූලික රෝහලේ වෛද්‍ය අධිකාරී විශේෂඥ වෛද්‍ය කමල් සෙනෙවිරත්න, විශේෂඥ වෛද්‍ය එස්. එල්. ඩී. සුමුදු, විශේෂඥ වෛද්‍ය ප්‍රසාද් විජේරත්න, විශේෂඥ වෛද්‍ය ප්‍රභාෂිනී කුමාරිහාමි, විශේෂඥ වෛද්‍ය ඉසුරු කාරියවසම්, ජ්‍යෙෂ්ඨ වෛද්‍ය නිලධාරී වෛද්‍ය සෙනාල් රුද්‍රිගු, ජ්‍යෙෂ්ඨ නේවාසික වෛද්‍ය හසිනි විද්‍යාවංශ, හෙද කාර්ය මණ්ඩලය සහ කනිෂ්ඨ කාර්යය මණ්ඩලය මීට දායක වූහ.\n\nරක්වාන – ඉන්දික සී. කුමාර",
       "URL": "https://www.dinamina.lk/2023/09/04/local/19265/%e0%b7%81%e0%b6%bd%e0%b7%8a%e0%b6%ba%e0%b7%8f%e0%b6%9c%e0%b7%8f%e0%b6%bb-%e0%b6%b4%e0%b7%84%e0%b7%83%e0%b7%94%e0%b6%9a%e0%b6%b8%e0%b7%8a-%e0%b6%b1%e0%b7%90%e0%b6%ad%e0%b7%92-%e0%b6%9a/",
       "Category": "local",
       "Parent URL": "https://www.dinamina.lk/category/local//page/157/"
}