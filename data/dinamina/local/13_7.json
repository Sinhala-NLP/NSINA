{
       "Source": "dinamina",
       "Timestamp": "October 10, 2023 1:00 am",
       "Headline": "ETF සේවක දරුවන්ට වෘත්තීය පුහුණුව සඳහා 25,000ක්",
       "News Content": "සේවා නියුක්තිකයන්ගේ භාර අරමුදල් මණ්ඩලයේ (ETF සේවකයනගේ) දූ දරුවන්ට වෘත්තීය පුහුණු පාඨමාලා හැදෑරීම සඳහා රුපියල් 25000ක මූල්‍ය ප්‍රදානය කිරීමක් සිදු කිරීමට එම මණ්ඩලය කටයුතු යොදා ඇත.\n\nඒ අනුව මෙම වසරේ (2023) උසස් පෙළ විභාගයට පෙනී සිටි මණ්ඩලයේ සක්‍රිය සාමාජිකයන්ගේ දූ දරුවන් වෘත්තීය පුහුණු පාඨමාලා සඳහා යොමු කිරීමේ අරමුණින් මෙම සුභසාධන යෝජනා ක්‍රමය හඳුන්වා දෙනු ලැබේ. එම දූ දරුවන්ට පිළිගත් වෘත්තීය පුහුණු පාඨමාලාවක් හැදෑරීම සඳහා උපරිමය රු.25000/- සීමාවකට යටත්ව මූල්‍ය සහායක් මේ යටතේ ප්‍රදානය කරනු ලැබේ.\n\nඑමෙන්ම පාඨමාලාවක් තෝරා ගැනීමේදී මණ්ඩලීය වෙබ් අඩවියේ සඳහන් (NVQ 3 – 4) මට්ටමේ පාඨමාලාවක් තෝරා ගත යුතු අතර එම පාඨමාලා පැවැත්වීම සඳහා තෘතීයික හා වෘත්තීය අධ්‍යාපන කොමිෂන් සභාවේ ලියාපදිංචි ආයතනයන් තෝරා ගැනීම ද අත්‍යවශ්‍ය කොන්දේසියකි.\n\nසේවා නියුක්තිකයන්ගේ භාර අරමුදල් පනත මඟින් ස්ථාපිත කර ඇති මණ්ඩලය විශ්‍රාම වැටුපකට හිමිකම් නොකියන සියලුම රාජ්‍ය හා පෞද්ගලික අංශයේ සේවයේ නියුතු සේවකයන්ගේ සමාජ ආරක්ෂණ අරමුදලක් ලෙස කටයුතු කරනු ලැබේ.\n\nමෙම අරමුදලට දායක මුදල් ගෙවීමට බැඳී සිටින සෑම සේවායෝජකයකු විසින්ම එහි සේවා නියුක්තිකයන්ගේ මාසික මුළු ඉපැයීම්වලින් 3% කට සමාන මුදලක් මාසිකව මණ්ඩලය වෙත ප්‍රේෂණය කළ යුතුය. තවද ස්වයං රැකියාවන්හි නියුක්තවූවන් හා විගමණික සේවකයන්ට ද රු.500/- ක අවම මාසික දායක මුදලක් ස්වේච්ඡාවෙන් ගෙවා මණ්ඩලීය සාමාජිකත්වය ලබා ගත හැකිය.\n\nනෙත්මි පූජනී රත්නායක",
       "URL": "https://www.dinamina.lk/2023/10/10/local/29382/etf-%e0%b7%83%e0%b7%9a%e0%b7%80%e0%b6%9a-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b7%80%e0%b7%98%e0%b6%ad%e0%b7%8a%e0%b6%ad%e0%b7%93%e0%b6%ba-%e0%b6%b4%e0%b7%94%e0%b7%84/",
       "Category": "local",
       "Parent URL": "https://www.dinamina.lk/category/local//page/13/"
}