{
       "Source": "dinamina",
       "Timestamp": "July 31, 2023 1:00 am",
       "Headline": "ජපානයේ නොබිඳුණු මිතුදමට අගමැතිගේ ස්තුතිය",
       "News Content": "මානව\nසම්පත් සංවර්ධන ශිෂ්‍යත්ව යෝජනා අවබෝධතා ගිවිසුම ජපන් තානාපති සහ මුදල් අමාත්‍යාංශ ලේකම් හුවමාරු කරගනිමින්\n\nජපාන රජය ශ්‍රී ලංකාවට අඛණ්ඩව දෙන සහාය සම්බන්ධයෙන් අගමැති දිනේෂ් ගුණවර්ධන මහතා සිය ස්තුතිය පළ කළේය. මානව සම්පත් සංවර්ධන ශිෂ්‍යත්ව යෝජනා ක්‍රමය පිළිබඳ අවබෝධතා ගිවිසුම ද්විපාර්ශ්වික සහයෝගිතාවේ තවත් සන්ධිස්ථානයක් බවද අගමැතිවරයා පැවසීය. මේ අවබෝධතා ගිවිසුමට ජපාන තානාපති මිෂුකොෂි හිදේකි සහ මුදල් අමාත්‍යාංශයේ ලේකම් මහින්ද සිරිවර්ධන විසින් අගමැති දිනේෂ් ගුණවර්ධන සහ මෙරට සංචාරයක නිරත ජපන් විදේශ ඇමැති හයාෂි යොෂිමාසා මහත්වරුන් ඉදිරියේ පෙරේදා (29) අරලියගහ මන්දිරයේදී අත්සන් කරනු ලැබීය.\n\nජපාන රජය සම සභාපතිත්වය දරන සහ ඉන්දියාව, ප්‍රංශය සහ අනෙකුත් පරිත්‍යාගශීලි රටවල සහාය ඇතිව පවතින ණය ප්‍රතිව්‍යූහගත කිරීමේ ක්‍රියාවලිය පිළිබඳව අගමැති දිනේෂ් ගුණවර්ධන මහතා ජපාන විදේශ ඇමැතිවරයා සමඟ මෙහිදී සාකච්ඡා කළේය. යෝජිත සැහැල්ලු දුම්රිය ප්‍රවාහන (LRT) ව්‍යාපෘතිය අත්හිටුවීමේදී පසුගිය වකවානුවේ වැරැද්දක් කළ බව සිහිපත් කළ අගමැතිවරයා, ව්‍යාපෘතිය නැවත ආරම්භ කිරීම පිළිබඳ වැඩිදුර සාකච්ඡා කරන ලෙස ජපානයෙන් ඉල්ලා සිටි අතර එය පෞද්ගලික සහ රාජ්‍ය හවුල් (PPP) ව්‍යාපෘතියක් ලෙස ක්‍රියාත්මක කිරීමට සලකා බැලීමට විදේශ ඇමැති යොෂිමාසා හයාෂි එකඟ විය.\n\nදෙරට විසින් අත්සන් කරන ලද JDS මානව සම්පත් සංවර්ධන ශිෂ්‍යත්ව යෝජනා ක්‍රමය පිළිබඳ අවබෝධතා ගිවිසුම යටතේ ජපානය ශ්‍රී ලංකාවේ රාජ්‍ය සේවකයන්ට සහ විද්වතුන්ට ජපානයේ උසස් අධ්‍යාපනය සඳහා අමතර ශිෂ්‍යත්ව පිරිනමනු ඇත. මේ වැඩසටහන 2025 දක්වා ක්‍රියාත්මක වන අතර, මේ වසරේ මෙම ශිෂ්‍යත්ව සඳහා රු. මිලියන 611ක මුදලක් ජපානය විසින් වෙන් කර තිබේ.\n\nමේ අවස්ථාවට ජපාන විදේශ කටයුතු ඇමැති හයාෂි යොෂිමාසා, ජාත්‍යන්තර සහයෝගිතා පිළිබඳ අධ්‍යක්ෂ ජනරාල් කසුයා එන්ඩෝ, අග්නිදිග සහ නිරිතදිග ආසියානු කටයුතු පිළිබඳ අධ්‍යක්ෂ ජනරාල් යුටාකා අරීමා, නිරිතදිග ආසියානු කටයුතු පිළිබඳ අධ්‍යක්ෂ ටාරෝ ත්තුත්සමි, ජ්‍යෙෂ්ඨ විදේශ ප්‍රතිපත්ති සම්බන්ධීකාරක මනාබු මුරකාමි, විදේශ කටයුතු රාජ්‍ය ඇමැති තාරක බාලසූරිය, පාර්ලිමේන්තු මන්ත්‍රී යදාමිණි ගුණවර්ධන, අගමැති ලේකම් අනුර දිසානායක, රාජ්‍ය පරිපාලන අමාත්‍යාංශයේ ලේකම් රංජිත් අශෝක යන මහත්වරුද එක්ව සිටියහ.\nනුවන් කොඩිකාර",
       "URL": "https://www.dinamina.lk/2023/07/31/local/10309/%e0%b6%a2%e0%b6%b4%e0%b7%8f%e0%b6%b1%e0%b6%ba%e0%b7%9a-%e0%b6%b1%e0%b7%9c%e0%b6%b6%e0%b7%92%e0%b6%b3%e0%b7%94%e0%b6%ab%e0%b7%94-%e0%b6%b8%e0%b7%92%e0%b6%ad%e0%b7%94%e0%b6%af%e0%b6%b8%e0%b6%a7/",
       "Category": "local",
       "Parent URL": "https://www.dinamina.lk/category/local//page/310/"
}