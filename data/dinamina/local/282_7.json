{
       "Source": "dinamina",
       "Timestamp": "August 6, 2023 1:15 am",
       "Headline": "මවුපියන් ඉදිරියේ දරුවන් ඇගැයීම අගය කළ යුතුයි  සමුපකාර කොමසාරිස් ඩී. ජීවානන්දන්",
       "News Content": "\n\nමවුපියන් ඉදිරියේ දරුවන් ඇගැයීමට ලක් කරමින් ශිෂ්‍යත්ව ලබා දීම අගය කළ යුතු බව සමුපකාර කොමසාරිස් ඩී. ජීවානන්දන් මහතා ප්‍රකාශ කර සිටියේය. සමුපකාර කොමසාරිස්වරයා මේ කරුණු අනාවරණය කර සිටියේ සීමාසහිත රාජ්‍ය සේවා සමුපකාර ණය දීමේ හා ඉතිරි කිරීමේ සමිතිය සංවිධානය කළ ශිෂ්‍යත්ව ප්‍රදානය කිරීමේ උත්සවය අමතමිනි.\n\nමෙහිදී සීමාසහිත රාජ්‍ය සේවා සමුපකාර ණය දීමේ හා ඉතිරි කිරීමේ සමිතියේ සාමාජිකයින්ගේ දරුවන්ට මුදල් ශිෂ්‍යත්ව ප්‍රදානය කෙරිණි.\n\nමේ උත්සවය පසුගිය සෙනසුරාදා කොළඹ මහජන පුස්තකාලයේදී පැවැත්විණි.\n\nසමුපකාර කොමසාරිස් ඩී. ජීවානන්දන් මහතා මෙසේ පවසා සිටියේය. ඇත්තටම සමුපකාර ව්‍යාපාරය නව මුහුණුවරකින් ප්‍රතිසංවිධානය කරන්නට රජය කටයුතු කරගෙන යනවා. රටේ මානව සවර්ධනය සඳහා සමුපකාරයෙන් විශාල මෙහෙයක් සිදු වෙනවා. සාමාජික ප්‍රවර්ධනය වෙනුවෙන් සමුපකාර සමිති අවධානය යොමු කළ යුතුයි. රාජ්‍ය සේවක දරුවන්ගේ කුසලතා අගයලා මෙලෙස ශිෂ්‍යත්ව දීම අගය කළ යුතුයි. මේ ඉන්නේ අපේ ඉදිරි පරම්පරාව. ඔවුන් යහපත්ව කටයුතු කිරීමෙන් අපේ අනාගතයත් සරු වෙනවා. ඒ වගේම අපිට අනාගතය ගැන හොඳ බලාපොරොත්තු තබා ගන්න පුළුවන්. මේ කටයුතු සංවිධානය කළ මේ සමිතිය සභාපති ඇතුළු සියලු දෙනාට මගේ ප්‍රසාදය හිමිවෙනවා.සමුපකාර රක්ෂණ සමාගමේ සභාපති ඩී.එල්. සමරවික්‍රම මහතා මෙහිදී අදහස් දක්වමින් පැවසුවේ දරුවන්ට ශිෂ්‍යත්ව ලබා දීම සුවිශේෂ කටයුත්තක් බවයි. එයින් ඔවුන්ගේ අනාගතයට විශාල පිටිවහලක් වන අතරම මවුයන්ට ද සහනයක් වන බවයි.\n\nසීමාසහිත රාජ්‍යසේවා සමුපකාර ණය දීමේ හා ඉතිරි කිරීමේ සමිතියේ සභාපති සුගත් පී. බෝවල මහතා,\n\nවසර ගණනාවක් මේ උත්සවය පවත්වන්නට නොහැකි වෙලා තිබුණා. අවුරුදු පහකට පසුව තමයි මෙලෙස ශිෂ්‍යත්ව ලබා දීම සිදු කරන්නේ. දරුවන්ගේ අනාගතය සුරක්ෂිත කිරීමේ අරමුණින් අපි මේ කටයුත්ත සිදු කරනවා. රාජ්‍ය සේවක දරුවන්ට මෙයින් සිදුවන්නේ විශාල යහපතක්. එසේම අප ශිෂ්‍යත්ව දීමනාවත් ඉහළ දමලා තියනවා. මම සභාපති වෙලා මාස කිහිපයක් ගතවෙද්දී මෙය සංවිධානය කිරීමට හැකි වීම ගැන සතුටු වෙනවා.\n\nමේ අවස්ථාවට සීමාසහිත රාජ්‍ය සේවා සමුපකාර ණය දීමේ හා ඉතිරි කිරීමේ සමිතියේ ලේකම් ආර්.එම්.පී.එස්. රත්නායක මහතා ඇතුළු සාමාජිකයෝ රැසක් සහභාගි වී සිටියහ.",
       "URL": "https://www.dinamina.lk/2023/08/06/local/12071/%e0%b6%b8%e0%b7%80%e0%b7%94%e0%b6%b4%e0%b7%92%e0%b6%ba%e0%b6%b1%e0%b7%8a-%e0%b6%89%e0%b6%af%e0%b7%92%e0%b6%bb%e0%b7%92%e0%b6%ba%e0%b7%9a-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/282/"
}