{
       "Source": "dinamina",
       "Timestamp": "September 11, 2023 4:18 am",
       "Headline": "හෙළ ඔසු වගාවට දුම්රිය දෙපාර්තමේන්තුවට අයත්  රක්ෂිත ඉඩම් දීමට සූදානම්",
       "News Content": "\n\nදේශීය වෙදකම නංවාලීමට අවශ්‍ය හෙළ ඔසු වගා කිරීම සඳහා දුම්රිය දෙපාර්තමේන්තුවට අයත් රක්ෂිත ඉඩම් දීමට සූදානම් බව ප්‍රවාහන මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතා පැවැසීය.\n\nඇමැතිවරයා මේ බව පැවැසුවේ කොළඹ බණ්ඩාරනායක ජාත්‍යන්තර සම්මන්ත්‍රණ ශාලා පරිශ්‍රයේදී පැවති පාරම්පරික වෙදදුරන් සංරක්ෂණ සභා සවිබල ගැන්වීමේ ජාතික ව්‍යාපෘතියට පෙරේදා (09) එක්වෙමිනි.\n\nඑහිදී ඇමැතිවරයා පැවැසුවේ ඔසු වගාවට දුම්රිය දෙපාර්තමේන්තු රක්ෂිත ඉඩම් අක්කර 14,000ක් දීමට සූදානම් බවත්, වගාවට ඉඩම් අවශ්‍ය දේශීය ඔසු නිෂ්පාදිතයන්ට ඒ සඳහා ඉල්ලීම් කරන ලෙසත්, කඩිනමින් ඊට කැබිනට් අනුමැතිය ගැනීමට සූදානම් බවත්ය.\n\nඑහිදී හෙළ ඔසු ප්‍රදර්ශනයේ වෙළෙඳ කුටි නිරීක්ෂණය කිරීමට ද ඇමැතිවරයා එක්විය.\n\nඑහිදී ඇමැතිරයා වැඩිදුරටත් මෙසේ ද පැවැසීය.\n\n“දේශීය වෙදකම රැක ගැනීමට රාජ්‍ය ඇමැති සිසිර ජයකොඩි මහතා සුවිශාල මෙහෙවරක් කරනවා. පාරම්පරික උරුමයන් පිළිබඳ දීර්ඝ කාලීන හැදෑරීමක් සිදු කරමින් මනා පරිචයක් ඇති තරුණ ඇමැතිවරයෙක් වන ඒ මහතාට උගන්වපු ගුරුවරයෙක් ලෙස මා අද සතුටට පත් වෙනවා. අපේ රටේ දීර්ඝ කාලයක දේශීය වෛද්‍ය ක්‍රමයට අද්විතීය ඉතිහාසයක් හිමි වෙනවා. අපේ රට යටත්විජිතයක් වීමෙන් අනතුරුව දේශීය වෛද්‍ය ක්‍රමය බටහිර වෛද්‍ය ක්‍රමය විසින් ආක්‍රමණය කිරීමෙන් පසු දේශීය වෛද්‍ය ක්‍රමය ඔසවා තැබීමට විවිධ උත්සාහයන් ගත්තා. ඒත් මෙතරම් සුවිශේෂී කාර්ය භාරයක් සිදු කිරීමට හැකියාවක් ලැබුණේ නෑ. මේ වන විට දේශීය වෛද්‍ය ක්‍රමය ජාත්‍යන්තරකරණයට ලක්ව තිබෙනවා. ජාත්‍යන්තර කීර්තියට ලක්වී තිබෙනවා. මෙවැනි විශාල සංවර්ධනයක් කිරීමට දායක වූ සියලු දෙනාටම මගේ ස්තුතිය පුද කරනවා. මේ අවස්ථාවේ දේශීය වෛද්‍ය ක්‍රමය ලබා ඇති මේ සංවර්ධනය සම්බන්ධයෙන් පුළුල් කතිකාවක් ඇති විය යුතුයි. ජනතාව දැනුම්වත් කළ යුතුයි. දෙවන පන්තියට දමා තිබූ හෙළ වෙදකම ඔසවා දමන්නට සිසිර ජයකොඩි මහතා විශාල උත්සාහයක් ගනිමින් කටයුතු කර තිබෙනවා. නිදහසින් පසු හෙළ වෙදකමට වැඩිම රැකවරණ දුන් අවස්ථාවක් බව මෙය සඳහන් කරන්නට කැමතියි. මින් උපරිම ඵල ලබන්න අනාගතයට වඩාත් හොඳ තත්ත්වයක් ඇති කර දීමට කටයුතු කළ යුතුයි. මේ වන විට රට තුළ බෙහෙත් හිඟයක් ඇති වී තිබෙනවා. කවුරු ආණ්ඩු කළත් රටින් පිට වන මුදල අඩු කළ යුතුයි. රටට එන මුදල් වැඩි කළ යුතුයි. එවිටයි විදේශ ණය පියවන්න පුළුවන් වෙන්නේ. අවශ්‍ය ඖෂධ අප නිෂ්පාදනය කළ ගත යුතුයි. ඔසු වගාවට වඩා උචිත දේශගුණික කලාප අවශ්‍ය පරිසරය තිබෙන ඉඩම් හඳුනාගෙන හෙළ ඔසු වගාවට දෙන්න අප සූදානම්. කටුවැල්බටු වවන්න නම් අවශ්‍ය දේශගුණික පරිසරයක් තිබිය යුතුයි. ඒ සඳහා දීර්ඝ කාලීන ඉඩම් දෙන්න අප සූදානම්. ඊට අවශ්‍ය කැබිනට් අනුමැතිය ගන්නත් අපි කටයුතු කරනවා.”\n\nදේශීය වෛද්‍ය රාජ්‍ය ඇමැති, නීතිඥ සිසිර ජයකොඩි මහතා,\n\n“පාරම්පරික වෛද්‍යවරුන් වෙනුවෙන් කටයුතු කිරීමට හැකියාවක් ලැබීම සතුටක්. අද දේශීය වෛද්‍ය ප්‍රදර්ශනය පැවැත්වෙන දිනයේ කැබිනට් මණ්ඩල එකඟතාව ලැබීම හිමිකම් පැවරීමට අවශ්‍ය සහතිකය දීමට හැකි වීම සතුටක්. ආයුර්වේද පනත වසර 62කට පසු සම්මත කිරීමට අපට හැකි වුණා. කිසිදු වගන්තියකට හානියක් නොකර එය සිදු කිරීමට අපට හැකි වුණා. දේශීය වෙදකම නංවාලීමට අධ්‍යාපන ප්‍රදර්ශනයට රජයේ මුදල් වැය වුණේ නෑ. එම මුදල් ලැබුණේ අනුග්‍රාහකභවතුන්ගෙන්. දේශීය වෛද්‍යවරුන් අනුගතව කටයුතු කරන වෛද්‍යවරුන් විසිපන්දහසක පමණ සමන්විත ඇප් එකක් හඳුන්වා දීමට අපට හැකි වුණා. පාරම්පරික වෙද මහත්වරුන්ට උපහාරයක් සිදු කිරීමට හැකි වීම අප ලද භාග්‍යයක්.”\n\nඡායාරූපය – ගයාන් පුෂ්පික\n\nසුභාෂිණී සේනානායක",
       "URL": "https://www.dinamina.lk/2023/09/11/local/21084/%e0%b7%84%e0%b7%99%e0%b7%85-%e0%b6%94%e0%b7%83%e0%b7%94-%e0%b7%80%e0%b6%9c%e0%b7%8f%e0%b7%80%e0%b6%a7-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%af%e0%b7%99%e0%b6%b4/",
       "Category": "local",
       "Parent URL": "https://www.dinamina.lk/category/local//page/130/"
}