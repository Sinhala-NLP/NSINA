{
       "Source": "dinamina",
       "Timestamp": "September 29, 2023 1:01 am",
       "Headline": "රාහුලාලංකාර නාහිමියෝ දිඹුලාගල ආරණ්‍ය සේනාසනාධිපති ධුරයට",
       "News Content": "දිඹුලාගල ආරණ්‍ය සේනාසනාධිපති ධුරය සඳහා දිඹුලාගල රාහුලාලංකාර නාහිමියෝ පත් කෙරෙති.\nඅමරපුර ධර්මරක්ෂිත මහා නිකායේ මහා නායක තිරිකුණාමලේ ආනන්ද මහා නායක ස්වාමීන් වහන්සේ විසින් මෙම පත් කිරීම පෙරේදා (27) සිදු කරනු ලැබූහ.\n\nඓතිහාසික දිඹුලාගල ආරණ්‍ය සේනාසනාධිපතිව වැඩවිසූ මාතර කිතලගම ශ්‍රී සීලාලංකාර නාහිමියන්ගේ ජ්‍යෙෂ්ඨ ගෝල නමක් වන දිඹුලාගල රාහුලාලංකාර නාහිමියන් මීට වසර හතළිස් දෙකකට පෙරදී සසුන්ගත වූහ.\n\nරාහුලාලංකාර නාහිමියන් පළාතේ ආගමික, ශාසනික, සමාජ මෙහෙවර, උදෙසා කැපවූ නායකත්ව පෞරුෂයෙන් අනූන හිමිනමකි.\nඑමෙන්ම පළාතේ ගොවි ගැටලු මෙන්ම ජනතාවගේ ජීවන අර්බුදයේදීත් අලි මිනිස් ගැටුම් මර්දනය කිරීමටත් ගොවි අයිතීන් ආරක්ෂා කර ගැනීම මෙන්ම වැලි මංකඩලාභීන් මෙන්ම කම්කරුවන් මුහුණදෙන ගැටලු දේශපාලන අධිකාරියට නොබියව පවසමින් ජාතීන් හා ආගම් අතර සංහිඳියාව ඇති කිරීමට පෙරමුණ ගෙන ක්‍රියා කළ නායක ස්වාමීන් වහන්සේ නමකි.\n\nඓතිහාසික දිඹුලාගල ආරණ්‍ය සේනාසනයේ 1956 වසරේ සිට 1995 මැයි 26 වැනිදා දක්වා මාතර කිතලගම ශ්‍රී සීලාලංකාර නායක ස්වාමීන් වහන්සේ සේනාසනාධිපති ධුරය හෙබවූ අතර උන් වහන්සේ 1995 මැයි 26 වැනිදා ත්‍රස්තවාදීන්ගේ ප්‍රහාරයකින් අපවත් වූහ.\n\nපසුව එතැන් සිට මල්දෙණියේ ජිනාලංකාර නායක ස්වාමීන් වහන්සේ සේනාසනාධිපති ධුරය හෙබවූ අතර උන් වහන්සේ 2015 ජුලි 15 වැනිදා අපවත් වීමත් සමඟ සීලාලංකාර නාහිමියන්ගේ ජ්‍යෙෂ්ඨ ගෝල නමක් වන මිල්ලානේ සිරියාලංකාර නාහිමියන් වහන්සේ සේනාසනාධිපති ධුරයට පත්වූහ.\n\nසිරියාලංකාර නාහිමියන් වහන්සේ රෝගාතුරව ගිලන් වීමත් සමඟ සිංහපුර චේතියාලංකාර නායක ස්වාමීන් වහන්සේ දිඹුලාගල ආරණ්‍ය සේනාසනයේ සේනාසනාධිපති ධුරය හෙබවූ අතර උන් වහන්සේද හදිසියේ රෝගාතුර වීම නිසා 2003 සැප්තැම්බර් 27 වැනිදා සිට ඓතිහාසික දිඹුලාගල ආරණ්‍ය සේනාසනයේ අභිනව සේනාසනාධිපති ධුරය සඳහා, අමරපුර ධර්මරක්ෂිත මහා නිකායේ මහා නායක තිරිකුණාමලයේ ආනන්ද නායක ස්වාමීන් වහන්සේ විසින් දිඹුලාගල රාහුලාලංකාර නායක ස්වාමීන් වහන්සේ පත්කරනු ලැබූහ.",
       "URL": "https://www.dinamina.lk/2023/09/29/local/26380/%e0%b6%bb%e0%b7%8f%e0%b7%84%e0%b7%94%e0%b6%bd%e0%b7%8f%e0%b6%bd%e0%b6%82%e0%b6%9a%e0%b7%8f%e0%b6%bb-%e0%b6%b1%e0%b7%8f%e0%b7%84%e0%b7%92%e0%b6%b8%e0%b7%92%e0%b6%ba%e0%b7%9d-%e0%b6%af%e0%b7%92%e0%b6%b9/",
       "Category": "local",
       "Parent URL": "https://www.dinamina.lk/category/local//page/54/"
}