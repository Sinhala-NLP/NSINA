{
       "Source": "dinamina",
       "Timestamp": "September 20, 2023 4:45 pm",
       "Headline": "මහ බැංකුව මූල්‍ය බංකොලොත්භාවය ප්‍රකාශයට පත් කිරීම නිසා රට අසාර්ථකත්වයට පත් වුණා",
       "News Content": "මහ බැංකුව මූල්‍ය බංකොලොත්භාවය ප්‍රකාශයට පත් කිරීම නිසා සමස්ථ රටක් අසාර්ථකත්වයට පත් වුණ බව පාර්ලිමේන්තු මන්ත්‍රී වජිර අබේවර්ධන මහතා පැවසීය.\n\nඒ මහතා මේ බව පැවසුවේ රජය විසින් ප්‍රකාශයට පත් කළ මූල්‍ය බංකොලොත්භාවයට හේතු පරීක්ෂා කර පාර්ලිමේන්තුවට වාර්තා කිරීමටත්, ඒ පිළිබඳව සිය යෝජනා හා නිර්දේශ ඉදිරිපත්කිරීමටත් වන පාර්ලිමේන්තු විශේෂ කාරක සභාව පාර්ලිමේන්තු මන්ත්‍රී සාගර කාරියවසම් මහතාගේ ප්‍රධානත්වයෙන් පසුගියදා (15) පාර්ලිමේන්තුවේදී රැස් වූ අවස්ථාවේදීය.\n\nමෙහිදී අදහස් ලබාගැනීම සඳහා පාර්ලිමේන්තු මන්ත්‍රී ගරු වජිර අබේවර්ධන මහතා සහ හිටපු රාජ්‍ය අමාත්‍ය හා හිටපු මහ බැංකු අධිපති අජිත් නිවාඩ් කබ්රාල් මහතා කැදවා තිබුණි.\n\nමෙහිදී මූල්‍ය බංකොලොත්භාවය සම්බන්ධ‌යෙන් 2022 සැප්තැම්බර් 01 දින සහ 2023 පෙබරවාරි 10 දින පාර්ලිමේන්තු මන්ත්‍රී වජිර අබේවර්ධන මහතා කළ ප්‍රකාශ සම්බන්ධයෙන් විමසා සිටීම සිදු විය.\n\nමෙහිදී අදහස් දක්වමින් වජිර අබේවර්ධන මහතා පෙන්වා දුන්නේ ආණ්ඩුක්‍රම ව්‍යවස්ථාවට අනුව මූල්‍ය පාලන බලය පාර්ලිමේන්තුව සතු වන බවත් වැරදි ක්‍රියාවලියකට අනුව 2022.04.12 දින මහ බැංකුව විසින් මෙරට මූල්‍ය බංකොලොත්භාවය ප්‍රකාශයට පත් කළ බවත්ය. මේ නිසා සමස්ථ රටම අපහසුතාවයට පත්වූ බව මන්ත්‍රීවරයා පෙන්වා දුන්නේය.\n\nවිශේෂයෙන්ම 2022 වර්ෂයේ පළමු කාර්තුවේදී ඩොලර් බිලියන 3.9 ගෙවීමට තිබුණ බවත් 2022 අප්‍රේල් 08 වන විට ඩොලර් බිලියන 3.2 ක් ගෙවා තිබූ බවත් වජිර අබේවර්ධන මහතා පෙන්වා දුන්නේය. මේ අනුව අප්‍රේල් 12 දින වන විට ඩොලර් මිලියන 70 පමණ චීනයට ගෙවීමට තිබුණ බවත් මෙම වපසරිය තුළ අප්‍රේල් 12 දින කිසිදු විපරමකින් තොරව මහ බැංකුව විසින් මූල්‍ය බංකොලොත්භාවය ප්‍රකාශයට පත් කළ බවත් හෙතෙම පෙන්වා දුන්නේය. මෙය වැරදි ක්‍රියාවලියක් බවත් මෙය සිදු නොවිය යුත්තක් බවත් මේ අවස්ථාවේ පෞද්ගලික අංශයෙන් සහය ලබාගෙන මෙම මුදල් ගෙවීමට හැකියාව තිබුණ බවත් මන්ත්‍රීවරයා පෙන්වා දුන්නේය.\n\nමේ නිසා මෙම අවස්ථාවේ රටේ ඇතිවී ඇති තත්ත්වයට මහ බැංකුවේ නිලධාරීන් විශාල පිරිසක් වගකිව යුතු බවත් ඇතැම් පුද්ගලයින් මෙම අවස්ථාවේ ශ්‍රී ලංකාව පාර්ශ්වයේ නොසිටි බවත් හෙතෙම පෙන්වා දුන්නේය. මේ නිසා ශ්‍රි ලංකාව පැත්තේ හිටගන්න පුද්ගලයන් ඉහළ පුටුවල වාඩිකරීමට කටයුතු කළ යුතු බවත් මන්ත්‍රීවරයා සඳහන් කළේය.\n\nමෙහිදී වර්තමාන ජනාධිපති රනිල් වික්‍රමසිංහ මහතා පාර්ලිමේන්තු මන්ත්‍රීවරයෙකුව සිටියදී 2022 අප්‍රේල් 08 දින පාර්ලිමේන්තුවේ කරන ලද ප්‍රකාශයක් උපුටා දැක්වීමද සිදු කළේය. තවද මෑතකදී ඉදිරිපත් කළ මහබැංකු පනතට ශේෂ්ඨාධිකරණයෙන් සංශෝධන 70 පමණ ඉදිරිපත්වීම පිළිබඳවද හෙතෙම මෙහිදී අදහස් දැක්වීය.\n\nඑසේම මෙහිදී අදහස් දක්වමින් හිටපු මහ බැංකු අධිපති අජිත් නිවාඩ් කබ්රාල් මහතා පෙන්වා දුන්නේ මූල්‍ය බංකොලොත්භාවය ප්‍රකාශයට පත් කිරීම දීර්ඝකාලීනව කණ්ඩායම් කිහිපයක් කළ උත්සාහයක ප්‍රතිඵලයක් බවයි. නව මහ බැංකු අධිපතිවරයා පත්වී පළමු දිනයේම එනම් අප්‍රේල් මස 12 දින මූල්‍ය බංකොලොත්භාවය ප්‍රකාශයට පත් කළ බවයි. මෙය කිසිම ජාතික හෝ ආයතනික මට්ටමේ සාකච්ඡාවකින් තොරව සිදු කළ ණය පැහැරහැරීමේ ප්‍රකාශයක් බවත් හෙතෙම පෙන්වා දුන්නේය.\n\nවිශේෂයෙන්ම මෙහිදී අජිත් නිවාඩ් කබ්රාල් මහතා පුධාන කරුණු 3 පිළිබඳ කතා කිරීමට බලාපොරොත්තු වන බවත් ඒ අනුව 2022 අප්‍රේල් 12 දින මූල්‍ය බංකොලොත්භාවය ප්‍රකාශයට පත් කිරීම, බංකොලොත්භාවයට ගෙනයෑම සිදු වූ ආකාරය සහ රුපියලේ අගය පහළ වැටීම යන කරුණු පිළිබඳ මෙහිදී සාකච්ඡා කරන බව හෙතෙම පෙන්වා දුන්නේය. මෙහිදී දීර්ඝ වශයෙන් 2022 අප්‍රේල් 12 දින මූල්‍ය බංකොලොත්භාවය ප්‍රකාශයට පත් කිරීම සිදු වූ ආකාරය සම්බන්ධයෙන් අජිත් නිවාඩ් කබ්රාල් මහතා මෙදින පැහැදිලි කළ අතර කාලසීමාව ප්‍රමාණවත් නොවන නිසා ඉදිරි දිනකදී අනෙකුත් කරුණු දෙක පිළිබඳව පැහැදිලිකරීමට බලාපෙරොත්තු වන බව හෙතෙම සඳහන් කළේය.\n\nමෙහිදී කාරක සභාවේ සභාපති සාගර කාරියවසම් මහතා විසින් රටට අසීරු අවස්ථාවකදී මහබැංකු අධිපතිවරයා පලාගියේ යැයි මතයක් ඇති බවත් ඒ සම්බන්ධයෙන් පිළිතුරක් දීමට අවශ්‍ය බවත් පැවසීය. මෙහිදී අජිත් නිවාඩ් කබ්රාල් මහතා පැවසුවේ 2022.04.03 දින සියලු කැබිනට් අමාත්‍යවරුන් රැස්වී කැබිනට් මණ්ඩලය ඉවත්වීමට තීරණයක් ගත් බවත් මේ අවස්ථාවට තමන්ද කැඳවා තිබූ නිසා තමන්ටද ඒ තීරණය ගැනීමට සුදු වූ බවයි. නමුත් මෙහිදී පලායෑමක් සිදු නොවූ බවත් හෙතෙම පෙන්වා දුන්නේය.\n\nමෙහිදී කාරක සභාවේ සභාපති පාර්ලිමේන්තු මන්ත්‍රී සාගර කාරියවසම් මහතා සඳහන් කළේ අනාගතයේදී මෙවැනි දෙයක් සිදු නොවීමට මෙම කාරණය සම්බන්ධයෙන් අවබෝධයක් ලබාගැනීම වැදගත් වන බවයි.\n\nමෙම කාරක සභා රැස්වීම සඳහා අමාත්‍ය පවිත්‍රා වන්නිආරච්චි පාර්ලිමේන්තු මන්ත්‍රීවරුන් වන ගරු එස්.බී. දිසානායක, ජයන්ත කැටගොඩ, ප්‍රදීප් උඳුගොඩ, සංජීව එදිරිමාන්න, නාලක බණ්ඩාර කෝට්ටේගොඩ යන මහත්ම මහතිමීන්ද සහභාගී වූහ.\n\n",
       "URL": "https://www.dinamina.lk/2023/09/20/breaking-news/23975/%e0%b6%b8%e0%b7%84-%e0%b6%b6%e0%b7%90%e0%b6%82%e0%b6%9a%e0%b7%94%e0%b7%80-%e0%b6%b8%e0%b7%96%e0%b6%bd%e0%b7%8a%e0%b6%ba-%e0%b6%b6%e0%b6%82%e0%b6%9a%e0%b7%9c%e0%b6%bd%e0%b7%9c%e0%b6%ad/",
       "Category": "local",
       "Parent URL": "https://www.dinamina.lk/category/local//page/91/"
}