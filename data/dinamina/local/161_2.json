{
       "Source": "dinamina",
       "Timestamp": "September 2, 2023 1:00 am",
       "Headline": "රාජාංගණේ ගොවිපොළකට හයර් එකක් ගෙන්වාගෙන රියැදුරු සිර කර ලොරිය කොල්ලකාලා",
       "News Content": "රාජාංගණය පොලිස් වසමේ ගොවිපොළකට කුලී ගමනක් ගිය ලොරි රථ රියැදුරකුට පහර දී සිර කර, ඔහු සන්තකයේ තිබූ රු. ලක්ෂ 25ක් වටිනා ලොරි රථයක් පැහැරගැනීමේ සිද්ධියක් සම්බන්ධයෙන් පෙරේදා (31) පුද්ගලයකු අත්අඩංගුවට ගත් බවත්, මේ සිද්ධියට සම්බන්ධ තවත් තිදෙනකු අත්අඩංගුවට ගැනීමට නියමිත බවත් රාජාංගණය පොලීසිය පවසයි.\n\nමෙලෙස අත්අඩංගුවට පත්ව ඇත්තේ කාර්මිකයකු ලෙස සේවයේ නිරතව සිටි, රාජාංගණය වම් ඉවුර, යාය 2, සාලිය අශෝකපුර පදිංචි 40 හැවිරිදි අයකු බවත්, පැමිණිලිකරු වසර 20ක පමණ කාලයක සිට දිවුලපිටිය ප්‍රදේශයේ පදිංචි හිතවතකුගේ ලොරියකින් කුලී ගමන් යමින් ජීවත් වන ඉබ්බාගමුව ප්‍රදේශයේ පදිංචිකරුවකු බවත් පොලිසිය කියයි.\n\nතමා දන්නා වරකාපොල ව්‍යාපාරිකයකු ඉකුත් 25 දා දුරකතන ඇමතුමක් දී රාජාංගණයට කුලී ගමනක් යෑමට වරකාපොලට පැමිණෙන ලෙස දැන්වූ පසු එහි එය බවත්, පසුව ඒ ව්‍යාපාරිකයා සහ ඔහුගේ හිතවතකු සමඟ 26 දා රාජාංගණය, යාය 16 ගොවිපොළට පැමිණි බවත් ලොරි රියැදුරාගේ පැමිණිල්ලේ සඳහන් වේ. පසුව, අදාළ කුලී ගමන පැමිණි ව්‍යාපාරිකයාගේ ඥාති දියණියක සිටින රාජාංගණය ප්‍රදේශයේ නිවෙසකට ගිය අවස්ථාවේ යතුරුපැදියකින් පැමිණි දෙදෙනකු තමාගේ ලොරියේ යතුර උදුරාගෙන ලොරි රථය පැහැරගෙන ඇති බව පොලිසිය කියයි.\n\nපසුව මේ පැහැරගැනීම සිදු වූ නිවෙසට යතුරුපැදියකින් පැමිණි කාන්තාවක සහ පිරිමි පුද්ගලයකු පොල්ලක් රැගෙන තමාගේ කකුල්වලට පහර දී, බලහත්කාරයෙන් ත්‍රිරෝද රියක නංවාගෙන ගිරිබාව ප්‍රදේශයේ නිවෙසකට රැගෙන ගිය බවද පැමිණිල්ලේ සඳහන්ව ඇතැයි පොලිසිය කියයි. ඉන් අනතුරුව ගිරිබාව ප්‍රදේශයේ නීතිඥවරයකුගේ නිවෙසකට රැගෙන ගොස් ලියකියවිලි කිහිපයකට බලහත්කාරයෙන් අත්සන් ගෙන යළි නිවෙසට රැගෙන විත් කාමරයක සිර කර සිටියදී ඉකුත් 28 දා එම නිවෙසින් පලා ආ බව පැමිණිලිකරුගේ ප්‍රකාශවල සටහන්ව ඇතැයි පොලිසිය කියයි. පසුව පැමිණිලිකරු විසින් එම සිද්ධිය ලොරිථයේ හිමිකරු වන දිවුලපිටිය ප්‍රදේශයේ පදිංචි අයට දුරකතනයෙන් දැනුම් දී, ඔහු සමඟ පැමිණ මේ පැමිණිල්ල කර ඇති බව පොලිසිය කියයි. ලක්ෂ 25ක් වටිනා ලොරි රථයට අමතරව තමාට පහර දී රු. 25,000ක් වටිනා ජංගම දුරකතන දෙකක්, රියැදුරු බලපත, මුදලින් රු. 7100ක් පැහැරගත් බවද පැමිණිල්ලේ වැඩි දුරටත් සඳහන් වේ.\n\nසිද්ධිය සම්බන්ධයෙන් අංශ කිහිපයක් ඔස්සේ වැඩිදුර විමර්ශන ක්‍රියාත්මක කර සැකකරුවකු අත්අඩංගුවට ගත් බවත්, දෙපාර්ශ්වය අතර සිදු වූ මුදල් ගනුදෙනුවක් මේ සිද්ධියට මුල් වී ඇති බව මූලික විමර්ශනවලදී අනාවරණය වූ බව පොලිසිය සඳහන් කළේය. අත්අඩංගුවට ගත් සැකකරු අධිකරණයට ඉදිරිපත් කිරීමට නියමිතව තිබිණි. අනුරාධපුර කොට්ඨාස භාර ජ්‍යෙෂ්ඨ පොලිස් අධිකාරි කේ. ජයන්ත පුෂ්ප කුමාර මහතාගේ උපදෙස් මත රාජාංගණ පොලිසියේ ස්ථානාධිපති (ප්‍ර.පො.ප) ජී.ඩබ්.එස්. ගජසිංහ මහතාගේ මෙහෙයවීමෙන් අපරාධ විමර්ශන අංශයේ ස්ථානාධිපති (උ.පො.ප) විපුලසේන, පො.සැ. තිලක් (28004), පො.සැ. දිසානායක (54744), සම්පත් (66172), පො.කො. ජයරුක්, (87696), සිවිල් ආරක්ෂක සෙබළ ඒකනායක (29792) මේ වැටලීම සිදු කළහ.\n\nඅනුරාධපුර සංචාරක – සශිනි මධුෂානි",
       "URL": "https://www.dinamina.lk/2023/09/02/local/19116/%e0%b6%bb%e0%b7%8f%e0%b6%a2%e0%b7%8f%e0%b6%82%e0%b6%9c%e0%b6%ab%e0%b7%9a-%e0%b6%9c%e0%b7%9c%e0%b7%80%e0%b7%92%e0%b6%b4%e0%b7%9c%e0%b7%85%e0%b6%9a%e0%b6%a7-%e0%b7%84%e0%b6%ba%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/161/"
}