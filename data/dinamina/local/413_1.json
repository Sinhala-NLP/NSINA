{
       "Source": "dinamina",
       "Timestamp": "July 5, 2023 9:24 am",
       "Headline": "කතරගම පෙරහරට ජනපතිගෙන් බුහුමන්",
       "News Content": "ජනාධිපති රනිල් වික්‍රමසිංහ මහතා පෙරේදා (3) පස්වරුවේ ඓතිහාසික කතරගම පුද බිම වෙත ගොස් ආගමික වතාවත්වල නිරත විය.\n\nඒ අතරතුර කිරිවෙහෙර විහාරාධිපති, ශාස්ත්‍රවේදි කොබවක ධම්මින්ද නාහිමිපාණන් වහන්සේ බැහැදුටු ජනාධිපතිවරයා උන් වහන්සේගේ සුව දුක් විමසමින් කෙටි පිළිසඳරකද නිරත විය. අනතුරුව පැවති ආගමික වතාවත්වලට සහභාගි වූ ජනාධිපතිවරයා දේවාශීර්වාදයද ලබා ගත්තේය.\n\nකතරගම වාර්ෂික ඇසළ මහ පෙරහර මංගල්‍යයේ අවසන් දිනය වූ ඊයේ දින පෙරහර ආරම්භ කරමින් කණ්ඩුල හස්ති රාජයා මත සධාතුක කරඬුව තැන්පත් කිරීම ජනාධිපති රනිල් වික්‍රමසිංහ මහතා අතින් සිදු විය. ඉන් පසු අවසන් මහ පෙරහර නැරඹීමට එක් වූ ජනාධිපතිවරයා කතරගම සමන් මහා දේවාලය වෙතද ගොස් ආශීර්වාද ලැබුවේය. කතරගම වාර්ෂික ඇසළ මහා පෙරහර මංගල්‍ය වෙනුවෙන් පුදබිම වෙත පැමිණ සිටි බැතිමතුන් සමඟ සුහද කතාබහක නිරත වීමට ද ජනාධිපතිවරයා අමතක නොකළේය.",
       "URL": "https://www.dinamina.lk/2023/07/05/local/4320/%e0%b6%9a%e0%b6%ad%e0%b6%bb%e0%b6%9c%e0%b6%b8-%e0%b6%b4%e0%b7%99%e0%b6%bb%e0%b7%84%e0%b6%bb%e0%b6%a7-%e0%b6%a2%e0%b6%b1%e0%b6%b4%e0%b6%ad%e0%b7%92%e0%b6%9c%e0%b7%99%e0%b6%b1%e0%b7%8a-%e0%b6%b6/",
       "Category": "local",
       "Parent URL": "https://www.dinamina.lk/category/local//page/413/"
}