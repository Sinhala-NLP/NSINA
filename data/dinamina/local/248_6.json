{
       "Source": "dinamina",
       "Timestamp": "August 14, 2023 3:46 am",
       "Headline": "කොළඹ පෞද්: රෝහලක සුපිරි ගැහිල්ලක්",
       "News Content": "කොළඹ ප්‍රධාන පෙළේ පෞද්ගලික රෝහලක සිදුවී ඇතැයි කියන රුපියල් කෝටි ගණනාවක මුදල් වංචාවක් සම්බන්ධයෙන් අපරාධ පරීක්ෂණ දෙපාර්තමේන්තුවේ විශේෂ අංශයක් මගින් විමර්ශන ආරම්භ කර ඇතැයි උසස් පොලිස් නිලධාරියෙක් පැවැසීය.\nඑම රෝහලේ නේවාසිකව ප්‍රතිකාර ලබාගන්නා රෝගීන්ගෙන් අයකරගන්නා ලක්ෂ ගණන් මුදල්වලට රෝහලෙන් ලබා දෙන 20%ක විශේෂ වට්ටම් මුදල මෙලෙස එම රෝහලේ බිල් අංශයේ ප්‍රධානියකු ඇතුළු හය දෙනකුගෙන් යුත් කණ්ඩායමක් විසින් වංචා සහගත ලෙස ලබාගෙන ඇතැයි එම නිලධාරියා කීය.\nමෙම වංචාව සම්බන්ධයෙන් එහි අධ්‍යක්ෂ මණ්ඩලය විසින් කරන ලද පැමිණිල්ලක් අනුව මේ වන විට රෝගීන් විශාල ප්‍රමාණයක් ඇතුළු දෙසියයක් පමණ දෙනා ගෙන් ප්‍රකාශ ලබා ගෙන ඇත.\nයම් රෝගියෙක් ප්‍රතිකාර සඳහා රෝහලේ නේවාසිකව සිට පිටවී යන අවස්ථාවේ ඒ වෙනුවෙන් රෝහලට ගෙවිය යුතු සම්පූර්ණ බිල ගෙවීම සිදු කළ යුතු අතර රෝහලෙන් ලබා දෙන විශේෂ වට්ටම ලබා දෙන ලෙස ලිඛිතව ඉල්ලීමක් කළ පසුව එය ලබාදීම එම රෝහලේ සාමාන්‍ය ක්‍රියා පටිපාටිය වන බව ආරංචි මාර්ග කියයි.\nඑම විශේෂ වට්ටම පිළිබඳ බහුතරයක් රෝගීන්ගේ නොදැනුවත්භාවය ප්‍රයෝජනයට ගෙන බිල් අංශයේ ප්‍රධානියා ඇතුළු හය දෙනකුගෙන් යුත් පිරිසක් රෝහලේ නේවාසිකව සිටි රෝගියා හෝ සමීප ඥාතියා එම විශේෂ වට්ටම ඉල්ලා ඉදිරිපත් කළ ලිපියක් ආකාරයෙන් ව්‍යාජ ලෙස ලිපියක් සකසා වසර ගණනාවක සිට මෙම මුදල් වංචාව සිදුකර ඇතැයි මේ වන විට අනාවරණය වී ඇත.\nවිශේෂ වූ වට්ටම් මුදල් ලබාදී ඇත්තේ පෙට්ටි කෑශ් ( සුලු වියදම් සඳහා වෙන්කර තිබෙන මුදල්) මුදල්වලිනි.\nඑම වංචාවක් සම්බන්ධයෙන් අනාවරණය වූ සැනින් බිල් අංශයේ ප්‍රධානියා ඇතුළුව පුද්ගලයන් 6 දෙනකු සේවයෙන් ඉවත් කර අනතුරුව අපරාධ පරීක්ෂණ දෙපාර්තමේන්තුව වෙත පැමිණිලි කර තිබිණි.\nස්වර්ණා විජේකෝන්,\nසන්ධ්‍යා කරුණාරත්න",
       "URL": "https://www.dinamina.lk/2023/08/14/local/13924/%e0%b6%9a%e0%b7%9c%e0%b7%85%e0%b6%b9-%e0%b6%b4%e0%b7%9e%e0%b6%af%e0%b7%8a-%e0%b6%bb%e0%b7%9d%e0%b7%84%e0%b6%bd%e0%b6%9a-%e0%b7%83%e0%b7%94%e0%b6%b4%e0%b7%92%e0%b6%bb%e0%b7%92-%e0%b6%9c%e0%b7%90/",
       "Category": "local",
       "Parent URL": "https://www.dinamina.lk/category/local//page/248/"
}