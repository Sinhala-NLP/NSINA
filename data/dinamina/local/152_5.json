{
       "Source": "dinamina",
       "Timestamp": "September 5, 2023 3:01 am",
       "Headline": "විදේශ මුහුදු සීමා උල්ලංඝනය කළ  මෙරට බහුදින යත්‍රා 190කට  යළිත් මුහුදු යන්න අවසර – ඇමැති ඩග්ලස් දේවානන්දා",
       "News Content": "විදෙස් රටවල මුහුදු සීමා උල්ලංඝනය කොට ධීවර කටයුතුවල යෙදීම නිසා ධීවර කටයුතු තහනම් කර තිබූ මෙරට බහුදින යත්‍රා 190කට යළිත් ධිවර කටයුතුවල නිරතවීමේ අවසරය සතියක් තුළ ලබාදීමට ධීවර ඇමැති ඩග්ලස් දේවානන්දා මහතා තීරණය කර ඇත.\n\nමෙම අවසරය ලබාදීමේදී එම ධීවර යාත්‍රා හිමියන්ට දැඩි නීති හා කොන්දේසි පැනවීමක්ද ඇමැතිවරයා සිදු කැර තිබේ. ඒ අනුව මෙසේ නිදහස ලබන යාත්‍රාවක් හෝ නීති විරෝධීව වෙනත් මුහුදු සීමාවකට ඇතුළුවන ඕනෑම ධීවර යාත්‍රාවකට මාස 6 කට ධීවර කටයුතු තහනම් කිරීමට හෝ වෙනත් දැඩි දඬුවමකට යටත් කිරීම සිදුවන බවද ධීවර ඇමැතිවරයා අවධාරණය කර ඇත.\n\nබහුදින ධීවර යාත්‍රා හිමියන්ගේ සංගමයේ නියෝජිතයන් පිරිසක් ඊයේ (04) ධීවර අමාත්‍යංශයේදී ධීවර ඇමැති ඩග්ලස් දේවානන්දා මහතා හමුවී විශේෂ සාකච්ජාවක් පවත්වා ඇති අතර, එම පිරිසගේ දැඩි ඉල්ලීම මත ඇමැතිවරයා මෙම පියවර ගෙන තිබේ.\n\nධීවර රැකියව සඳහා මුහුදට පිටත්ව ගිය බහුදින ධීවර යාත්‍රා දිගින් දිගටම සිදු කරනු ලබන දේශසීමා උල්ලංඝනය ආදී නීති විරෝධී ධීවර කටයුතු පිළිබඳ නිරීක්ෂණය කළ ධීවර අමාත්‍යාංශයේ යාත්‍රා නිරීක්ෂණ මාධ්‍යස්ථනය මෙම ධීවර යාත්‍රා සඳහා තුන්මසක ධීවර කටයුතු තහනමක් පනවා තිබිණි.\n\nමෙහිදී අදහස් දැක්වූ බහුදින යාත්‍රා හිමියන්ගේ සංගමයේ නියෝජිතයන් ඇමැතිවරයා වෙත පවසා ඇත්තේ බහු දින යාත්‍රාවක් අධීක පිරිවැයක් දරා රැකියාව සඳහා පිටත් කර යැවිමට සිදුව ඇති බවත් එහිදී යාත්‍රාවේ යන නියමුවා (skipper) හා ගැණියන් ගොඩබිමට ඒමට පෙර කෙසේ හෝ අතට මුදලක් ලබා ගත හැකි ආකාරයට මත්ස්‍ය අස්වැන්නක් නෙළා ගැනීම සඳහා කටයුතු කරන බවයි. මෙවැනි අවස්ථාවල දේශසීමා උල්ලංඝනය වීම් සිදුවිය හැකි බවත් යත්‍රාවලට සවිකර ඇති V.M.S යන්ත්‍ර යම් අවස්ථාවලදී විදුලිය මදිවීමෙන් අක්‍රිය වී යන බවත් ඒ වැනි අවස්ථාවල දේශසීමා ඉක්මවා තම බෝට්ටු දියත් කර මත්ස්‍ය අස්වැන්න නෙළා ගන්නා බවත් මෙම නියෝජිත පිරිස ඇමැතිවරයා හමුවේ පවසා ඇත.\n\nමෙම පිරිස ඉල්ලීමක් කර ඇත්තේ අදාළ ධීවර යාත්‍රාවල තහනම කොන්දේසි සහිතව හෝ ඉවත් කර නොදුන්නේ නම් එම ධීවරයන්ගේ සහ යාත්‍රා හිමියන්ගේ දරු පවුල් ජීවත් කරවීමට නොහැකි තත්ත්වයක් උදාවන බවයි.\n\nකොන්දේසි සහිතව මෙම ධීවර යාත්‍රාවන්හි තහනම ඉවත් කර දෙන ලෙසත් යළිත් මෙම යාත්‍රාවල නියමුවන් හෝ ගැණියන් අදාළ වරද සිදු කර හසුවන්නේ නම් ධීවර අමාත්‍යාංශය ලබාදෙන ඕනෑම දඬුවමකට මේ පිරිස යටත් කරන බවත් බහුදින යාත්‍රා හිමියන්ගේ සංගමයේ නියෝජිතයන් ඇමැතිවරයා වෙත ප්‍රතිඥා දී ඇත.\n\nමෙහිදී අදහස් දැක්වූ ඇමැතිවරයා කියා සිටියේ මෙරට තිබෙන සියලුම බහුදින ධීවර යාත්‍රා V.M.S පද්ධතිය මඟින් නිරීක්ෂණය කිරීම සිදු වන්නේ ජාත්‍යන්තර නීතිරීතිවලට අනුකූලව වන අතර, එසේ වැරැදි කරන ධීවර යත්‍රා සඳහා දඬුවම් ලබාදීමට අප පියවර නොගන්නේ නම් ඉන්දියානු සාගර ටූනා මත්ස්‍ය කොමිසම (IOTC) මඟින් එම යත්‍රා සදාකාලිකවම තහනම් කිරීමට වුවද ඉඩ ඇති බවයි.\n\nශ්‍රී ලංකාවේ ධීවර කාර්මාන්තය රැක ගැනීමට අප රටේ ධීවරයන්ගේ සහයෝගය ඉතා වැදගත් බවත් ජාත්‍යන්තර මුහුදු සීමාවේ නීති විරෝධී ධිවර කටයුතු කර මෙරට ධීවර යාත්‍රා කිහිපයක් නිසා දේශීය ධීවර කර්මාන්තය මුළු මනින්ම විනාශ කර ගැනීමෙන් විදේශ විනිමය අහිමි කර ගැනීමට නොහැකි බවත් දේවානන්දා මහතා මෙහිදී අවධාරණය කරන ලදි.\n\nමෙසේ තහනමට ලක්වූ ධීවර යාත්‍රා නිදහස් කළද මෙම වැරැදි තවදුරටත් සිදු කළ හොත් එවැනි ධීවර යත්‍රා මාස 6 කට තහනම් කිරීමට අමාත්‍යාංශය අවශ්‍ය නීති කෙටුම්පත් සකසමින් සිටින බවද ඇමැතිවරයා පැවසීය.\n\nමෙම අවස්ථාවට ධීවර අමාත්‍යාංශ ලේකම් ඉන්දු රත්නායක මහත්මිය, ධීවර දෙපාර්තමෙන්තුවේ අධ්‍යක්ෂ ජනරාල් සුසන්ත කහවත්ත මහතා සහ ධීවර දේපාර්තමෙන්තුවේ නිලධාරින්, ධීවර සංගම් නියොජිතයෝ ඇතුළු පිරිසක් සහභාගි වූහ.\n\nබුද්ධිකා ඉඹුලාන",
       "URL": "https://www.dinamina.lk/2023/09/05/local/19637/%e0%b7%80%e0%b7%92%e0%b6%af%e0%b7%9a%e0%b7%81-%e0%b6%b8%e0%b7%94%e0%b7%84%e0%b7%94%e0%b6%af%e0%b7%94-%e0%b7%83%e0%b7%93%e0%b6%b8%e0%b7%8f-%e0%b6%8b%e0%b6%bd%e0%b7%8a%e0%b6%bd%e0%b6%82%e0%b6%9d/",
       "Category": "local",
       "Parent URL": "https://www.dinamina.lk/category/local//page/152/"
}