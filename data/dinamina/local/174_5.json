{
       "Source": "dinamina",
       "Timestamp": "August 30, 2023 1:47 am",
       "Headline": "බස්නාහිරට විදුලි බස් 200ක නියමු ව්‍යාපෘතියක්",
       "News Content": "බස්නාහිර පළාත තුළ විදුලි බස් රථ ධාවන නියමු ව්‍යාපෘතිය සඳහා බස් රථ 200ක් ලබා ගැනීමට කැබිනට් අනුමැතිය ලබා දුන් බව ප්‍රවාහන, මහාමාර්ග හා ජනමාධ්‍ය ඇමැති, කැබිනට් ප්‍රකාශක, ආචාර්ය බන්දුල ගුණවර්ධන මහතා පැවසීය.\n\nවිදුලි බස් රථ ධාවනය සඳහා මීට පෙර කැබිනට් අනුමැතිය ලැබුණේ බස් රථ 50කට පමණක් වන අතර එම සංඛ්‍යාව 200 දක්වා වැඩි කිරීමට කැබිනට් මණ්ඩලය තීරණය කළ බවත් ප්‍රවාහන ඇමැතිවරයා ලෙස තමා ඉදිරිපත් කළ කැබිනට් පත්‍රිකාවට අනුමැතිය හිමි වූ බවත් ඇමැතිවරයා පැවසුවේය.\nරජයේ ප්‍රවෘත්ති දෙපාර්තමේන්තුවේ පැවැති කැබිනට් තීරණ දැනුම් දීමේ මාධ්‍ය හමුවට සහභාගි වෙමින් ඇමැතිවරයා මේ බව ඊයේ (29) ප්‍රකාශ කළේය.\n\nමෙරට විදුලි බස් රථ ධාවනය සම්බන්ධයෙන් විද්වතුන් සමඟ සාකච්ඡා කර වසරක් තිස්සේ ශක්‍යතා අධ්‍යයනයක් සිදු කළ බවත් ශ්‍රී ලංකා ගමනාගමන මණ්ඩලයේ හවුල් ව්‍යාපාරයක් ලෙස ජාත්‍යන්තර සමාගම් සමඟ එක්ව මෙම ව්‍යාපෘතිය සිදු කරන බවත් ඇමැතිවරයා පැවසුවේය.\nවිදුලි බස් රථ සංඛ්‍යාව අඩු වන විට ආරෝපණ ස්ථාන සඳහා වැය කිරීමට සිදු වන මුදල වැඩි අගයක් ගන්නා අතර අඩුම බස් රථ 200ක් ධාවනයට යෙදවීමෙන් ආරෝපණ ස්ථාන සඳහා වැය කරන මුදල සාධාරණ ගණනක් වන බව ද ඇමැතිවරයා කීය.\n\nමේ සම්බන්ධයෙන් ‘දිනමිණට’ අදහස් දැක්වූ ශ්‍රී ලංකා ගමනාගමන මණ්ඩලයේ සභාපති එල්.කේ.ඩී. අල්විස් මහතා පැවසුවේ, මෙම වැඩසටහන පෞද්ගලික සහ රාජ්‍ය හවුල් ව්‍යාපාරයක් ලෙස ක්‍රියාත්මක කරන බවයි.\n\nආයෝජකයන් තම වියදමින් බස් රථ ආනයනය කළ යුතු අතර ලංගමය මඟින් කිලෝමීටරයකට ගෙවීම් කරන බවත් හෙතෙම කීවේය. ආරෝපණ ස්ථාන, නඩත්තු මධ්‍යස්ථාන සහ වාහන නැවැත්වීම සඳහා ද මණ්ඩලය ඉඩම් ලබා දෙන බවත් ඒ මහතා ප්‍රකාශ කළේය.\nසන්ධ්‍යා කරුණාරත්න",
       "URL": "https://www.dinamina.lk/2023/08/30/local/18246/%e0%b6%b6%e0%b7%83%e0%b7%8a%e0%b6%b1%e0%b7%8f%e0%b7%84%e0%b7%92%e0%b6%bb%e0%b6%a7-%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b6%b6%e0%b7%83%e0%b7%8a-200%e0%b6%9a-%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/174/"
}