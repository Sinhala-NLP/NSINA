{
       "Source": "dinamina",
       "Timestamp": "August 1, 2023 1:00 am",
       "Headline": "ව්‍යාජ මත්පැන් බෝතල් හඳුනා ගන්න  නව ක්‍රමයක් වහාම සකස් කරන්න",
       "News Content": "\n\nව්‍යාජ ආරක්‍ෂිත ස්ටිකර් සහිත මත්පැන් බෝතල් හඳුනා ගැනීම සඳහා නව යෙදුමක් වහාම සකස් කරන ලෙස ක්‍රම හා විධි කාරක සභාව සුරාබදු දෙපාර්තමේන්තුවට උපදෙස් දී ඇත.\n\nක්‍රම සහ විධි කාරක සභාවේ සභාපති පාර්ලිමේන්තු මන්ත්‍රී පාඨලී චම්පික රණවක මහතා ඇතුළු පිරිසක් පසුගියදා ශ්‍රී ලංකා සුරාබදු දෙපාර්තමේන්තුවෙහි නිරීක්ෂණ චාරිකාවක නිරත වූ අතර, එහිදී සභාපතිවරයා විසින් මෙම උපදෙස් ලබා දී ඇත. ව්‍යාජ නිෂ්පාදන වැළැක්වීම සඳහා මත්පැන් බෝතල් සඳහා ආරක්‍ෂක ස්ටිකර් හඳුන්වා දී ඇතත් ව්‍යාජ ආරක්‍ෂිත ස්ටිකර් තවමත් වෙළෙඳ පොළේ භාවිත වන බවත් මෙහිදී කාරක සභාවේ සභාපති පාඨලී චම්පික රණවක මහතා පෙන්වා දී ඇත. එසේම ව්‍යාජ ස්ටිකර් හඳුනා ගැනීමේ යන්ත්‍රණයක් දෙපාර්තමේන්තුව සතුව නොමැති බවද මෙහිදී අනාවරණ වී තිබේ.\n\nපසුගිය අයවැයෙන් බදු වැඩි කිරීම් ඇතුළු කරුණු කිහිපයක් මත්පැන් ආදායම පහළ වැටීමට හේතු වූ බව සුරාබදු දෙපාර්තමේන්තුවේ නිලධාරීහු පෙන්වා දී ඇති අතර, මිල වැඩි කිරීමට පෙර ඉල්ලුම් නම්‍යතාවය ගණනය කිරීම අවශ්‍ය බව මෙහිදී කාරක සභාවේ සාමාජිකයන් පෙන්වා දුන්නේය. එසේම මත්පැන් සඳහා බදු වැඩි කිරීම සිදු කිරීමේදී දෙපාර්තමේන්තුව විසින් සුදුසු සමීක්ෂණ සිදු කොට මුදල් අමාත්‍යාංශයට නිසි උපදෙස් ලබාදිය යුතු බවද කාරක සභාවේ නියෝජිතයෝ අවධාරණය කළහ.එමෙන්ම මත්පැන් නිෂ්පාදනය සඳහා භාවිත කරන සහල් ඇතුළු අමුද්‍රව්‍ය පිළිබඳ සම්පූර්ණ වාර්තාවක් ලබාදෙන ලෙස ද කාරක සභාව සුරාබදු දෙපාර්තමේන්තුවේ නිලධාරීන් වෙත නියෝග කෙළේය.\n\nඑමෙන්ම රට තුළ නිෂ්පාදනය වන මත්පැන් ප්‍රමාණය සහ වෙළෙඳ පොළට නිකුත් කෙරෙන මත්පැන් ප්‍රමාණය ඇතුළු තොරතුරු සෘජුව පරීක්ෂා කිරීමට සුරාබදු කොමසාරිස් ජනරාල්වරයාගේ පාලනය යටතේ යන්ත්‍රණයක් තිබිය යුතු බව ද කමිටුව පෙන්වා දුන්නේය.\n\nමද්‍යසාර නිෂ්පාදනය සඳහා රා අවශ්‍යතාවය සහ කෘත්‍රිම රා නිෂ්පාදනයෙන් සිදුවන බලපෑම් සහ රා නිෂ්පාදනය ඉහළ නැංවීම සඳහා නව පොල් ගස් වගා කිරීම ඇතුළු විවිධ කරුණු පිළිබඳව ද මෙහිදී සාකච්ඡා කෙරිණි.\n\nඑසේම බොහෝ මත්පැන් සමාගම්වලින් දෙපාර්තමේන්තුවට ගෙවිය යුතු හිඟ බදු මුදල් පවතින බවද නිලධාරීහු මෙහිදී පැවසූ අතර, එවැනි සමාගම්වල බලපත්‍ර අවලංගු කිරීම පිළිබඳව අවධානය යොමු කරන ලෙස මෙහිදී කාරක සභාවේ සභාපතිවරයා පෙන්වා දුන්නේය.\n\nපාර්ලිමේන්තු මන්ත්‍රීවරුන් වන ආචාර්ය හර්ෂ ද සිල්වා මහතා හා ගාමිණි වලේබොඩ යන මහත්වරුන්ද මෙම අවස්ථාවට එක්වූහ.\n\nස්වර්ණා විජේකෝන්, නුවන් කොඩිකාර",
       "URL": "https://www.dinamina.lk/2023/08/01/local/10681/%e0%b7%80%e0%b7%8a%e0%b6%ba%e0%b7%8f%e0%b6%a2-%e0%b6%b8%e0%b6%ad%e0%b7%8a%e0%b6%b4%e0%b7%90%e0%b6%b1%e0%b7%8a-%e0%b6%b6%e0%b7%9d%e0%b6%ad%e0%b6%bd%e0%b7%8a-%e0%b7%84%e0%b6%b3%e0%b7%94/",
       "Category": "local",
       "Parent URL": "https://www.dinamina.lk/category/local//page/305/"
}