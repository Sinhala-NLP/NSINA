{
       "Source": "dinamina",
       "Timestamp": "August 7, 2023 1:56 am",
       "Headline": "ඩොලර් මිලියන 200ට අමතරව  තවත් මිලියන 37ක් වැය කර ඖෂධ ගෙනාවා -සෞඛ්‍ය ඇමැති, ආචාර්ය කෙහෙලිය රඹුක්වැල්ල",
       "News Content": "ඉන්දීය රජයෙන් මෙරටට ලැබුණු එක්සත් ජනපද ඩොලර් මිලියන 1000ක මූල්‍ය පහසුකමින් ඩොලර් මිලියන 200ක් අත්‍යවශ්‍ය ඖෂධ ගෙන්වා ගැනීමට වෙන් කළත්, ඊටත් වඩා ඩොලර් මිලියන 37ක අමතර මුදලක් ලබාගෙන මේ වන විට ඖෂධ ගෙන්වා ගැනීමට සමත් වූ බව සෞඛ්‍ය ඇමැති ආචාර්ය කෙහෙලිය රඹුක්වැල්ල මහතා ප්‍රකාශ කළේය.\n\nසෞඛ්‍ය ක්ෂේත්‍ර‍යේ වර්තමාන තත්ත්වයන් පිළිබඳ සැබෑ ස්වරූපය මාධ්‍යයට පැහැදිලි කිරීම සඳහා ඉකුත් සිකුරාදා කොළඹ ග්‍රෑන්ඩ් ඔරියන්ටල් හෝටලයේ පැවැති විශේෂ මාධ්‍ය හමුවට සහභාගි වෙමින් සෞඛ්‍ය ඇමැතිවරයා මේ බව කීය.\n\nඉන්දියා‍වෙන් බාල ඖෂධ ගෙන්වා මහජන මුදල් ගසාකනවා යැයි කියන පවුකාර නූතන සේනක බිබි‍ලේලාගෙන් සෞඛ්‍ය ක්ෂේත්‍රය බේරා ගැනීමේ දැවැන්ත අභියෝගයට තමා ඇතුළු අමාත්‍යාංශයේ ලොකු කුඩා සියලු දෙනාට මුහුණ දීමට සිදු වී ඇතැයි ද ඇමැතිවරයා අවධාරණය කළේය.\n\nගුණාත්මකභාවයෙන් ඉහළ ඉතා විනිවිදභාවයෙන් හා සියලු ප්‍රසම්පාදන ක්‍රියාදාමයන්ට අනුගතව මේ වන විටත් රටට අත්‍යවශ්‍ය බෙහෙත් වර්ග 294ක් හදිසි මිල දී ගැනීම් යටතේ සිදු කර ඇතැයි ද කෙහෙලිය රඹුක්වැල්ල මහතා පැවැසීය.\n\nජනාධිපති රනිල් වික්‍රමසිංහ මහතා සමඟ ඉකුත්දා පැවැති විශේෂ සාකච්ඡාවෙන් අනතුරුව බෙහෙත් මිල දී ගැනීමට අතිරේකව මිලියන 3000ක මුදලක් ලැබුණු බවත් ඒ අනුව බෙහෙත් මිල දී ගැනීමට අවශ්‍ය මූල්‍ය පහසුකම්වලින් සියයට 95ක් සම්පූර්ණ කර ගැනීමට හැකි වූ බවත් කී ඇමැතිවරයා හදිසි මිල දී ගැනීම් කියන කටයුත්තට ඉදිරියේදී ඉඩත් නොතබන බව ද කීය.\n\nසෞඛ්‍ය ක්ෂේත්‍ර‍යේ අර්බුදයක් තිබේ දැයි මාධ්‍ය‍වේයකු නැඟූ පැනයට පිළිතුරු ලබා දුන් ඇමැතිවරයා රටේ සෞඛ්‍ය අංශයේ පමණක් නොව සෑම අංශයකම අභියෝග පැවැති බවත් ඒවා සමනය කරමින් ආණ්ඩුව ඉදිරියට ආ බවත් පැහැදිලි කළ ඇමැතිවරයා සෞඛ්‍ය අංශයේ අර්බුද පාලනය කර ගනිමින්, කළමනාකරණය කර ගනිමින් ඉදිරියට යා හැකි තත්ත්වයක පසුවන බවත් කීය.\n\nමීට වසර එකහමාරකට, දෙකකට පෙර රටේ ආර්ථික, සමාජයීය, දේශපාලනික ක්ෂේත්‍රවල පැවැති අවාසනාවන්ත තත්ත්වය පිළිබඳව ගැඹුරු විග්‍රහයක් කළ ඇමැතිවරයා එවන් සන්දර්භයක් නිසි ලෙස හඳුනා නොගෙන වර්තමානයේ මතු වී ඇති අර්බුදවලින් එළියට ඒමට හැකි යැයි කීම පුරාජේරු කීමක් බවද අවධාරණය කළේය.\n\nමෙහිදී වැඩිදුරටත් අදහස් දැක්වූ සෞඛ්‍ය ඇමැතිවරයා මෙසේ ද කීය.\n\nඅද රටේ තිබෙන තත්ත්වය නොවෙයි ඒදා 2018, 2019 රටේ පැවැතියේ. ලෝකයම භීතියට පත් කරමින් එදා කොවිඩ් වසංගතයට අපට මුහුණ දීමට සිදුවුණා. ඒ අවස්ථාවේ සෞඛ්‍ය අංශයේ ඉහළ සිට පහළම සේවකයා දක්වා විශාල ජීවිත අවදානමක් දරා ගනිමින් රටේ ජනතාව මේ උවදුරින් බේරා ගැනීමට ක්‍රියා කළා.\n\nමහා දියුණු, දැවැන්ත රටවල් පවා කොවිඩ්වලින් ඉතාම දරුණු ලෙස බැටකෑවා. ඔවුන්ගේ සෞඛ්‍ය අංශයත් කඩා වැටුණා. බොහෝ දෙනාගේ ජීවිත අහිමි වුණා. නමුත්, අපේ රටේ එවැනි බරපතළ තත්ත්වයක් ඇති නොවීමට අපි ආණ්ඩුවක් ලෙස කටයුතු කළා.\n\nඅපි අද ඉන්න තත්ත්වය ගැන සැබෑ තක්සේරුවක් කරන්න නම්, 2015 අපි ආණ්ඩුව භාර දෙන විට තිබූ සමාජ ආර්ථික තත්ත්වය ඉන් පසු ඇතිවූ තත්ත්වය ගැන ගැඹුරු විමසා බැලීමක් කරන්න ඕන.\n\nඑදා 2015 එක්සත් ජනපද ඩොලරයට ගෙවූ රුපියල් ප්‍රමාණය 138.2යි. ඒක පුද්ගල ආදායම ඩොලර් 400යි. උද්ධමනය සියයට 10ට අඩුයි. පොලී අනුපාත තනි ඉලක්කමේ අගයක් ගත්තේ. 2019/ 2020/ 2021/ 2022 අපිට ඉතාම අමාරු කාලයක් වුණා. විවිධ හේතු ඊට බලපෑවා. අපේ රට බංකොලොත් රාජ්‍යයක් බවට නම් කළා. එවන් පසුබිමක මැතිවරණයකින් ජයගත් ජනාධිපති කෙනකුට ගෙදර යන්න වුණා. අලුත් ජනාධිපති කෙනෙක් පත්වුණා. එතුමාගේ නායකත්වයෙන් මේ වන විට ආර්ථික අර්බුදයෙන් ගොඩ එමින් තිබෙනවා.\n\nසෑම අංශයකටම අවශ්‍ය ප්‍රමාණවත් මුදල් රජයට සොයාගැනීම අමාරුයි. එය කවුරුත් පිළිගත යුතුයි. මුලින් රාජ්‍ය සේවක පඩිනඩි ගෙවන්න ඕනෑ. දෙවනුව විශ්‍රාමික දීමනා ගෙවන්න ඕනෑ. ඉන් පසුසේ සමෘද්ධි, සුබසාධක දීමනා ගෙවන්න ඕනෑ. ඊට පස්සේ තමයි සෞඛ්‍ය අංශයේ වියදම්වලට රජය මුදල් ලබා දෙන්නේ. මේ වන විට විවිධ ආමරුකම් මැද සෞඛ්‍ය අංශයේ වියදම් සඳහා වැඩි මුදලක් ලබා දීමට ජනාධිපතිතුමා, මුදල් ඇමැතිවරයා ලෙස කටයුතු කර තිබෙනවා.\n\nමේ අවස්ථාවට සෞඛ්‍ය අමාත්‍යාංශයේ ලේකම් එස්. ජනක ශ්‍රී චන්ද්‍රගුප්ත, සෞඛ්‍ය සේවා අධ්‍යක්ෂ ජනරාල් අසේල ගුණවර්ධන, අතිරේක ලේකම් සමන් රත්නායක, අතිරේක ලේකම් (සංවර්ධන) සුනිල් ගලගම, ජනාධිපති වෘත්තීය සමිති අධ්‍යක්ෂ ජනරාල් සමන් රත්නප්‍රිය, සෞඛ්‍ය අමාත්‍යාංශය අයත් ආයතන, දෙපාර්තමේන්තු සංස්ථාවල උසස් නිලධාරීහු ඇතුළු විශාල පිරිසක් සහභාගි වී සිටියහ.\n\nඡායාරූපය-විමල් කරුණාතිලක\n\nජයසිරි මුණසිංහ",
       "URL": "https://www.dinamina.lk/2023/08/07/local/12048/%e0%b6%a9%e0%b7%9c%e0%b6%bd%e0%b6%bb%e0%b7%8a-%e0%b6%b8%e0%b7%92%e0%b6%bd%e0%b7%92%e0%b6%ba%e0%b6%b1-200%e0%b6%a7-%e0%b6%85%e0%b6%b8%e0%b6%ad%e0%b6%bb%e0%b7%80-%e0%b6%ad%e0%b7%80%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/278/"
}