{
       "Source": "dinamina",
       "Timestamp": "August 3, 2023 1:00 am",
       "Headline": "රට අරාජික වෙයි කියා බලා සිටි සජිත්  දැන් ඉන්නේ අන්ද මන්ද වෙලා",
       "News Content": "\n\nවිපක්ෂ නායක සජිත් ප්‍රේමදාස මහතා බලාපොරොත්තු වූ ආකාරයට රට අරාජිකත්වයට පත් නොවූ බැවින් ඔහු දැන් අන්ද මන්ද වී ඇතැයි එජාපයේ මිනුවන්ගොඩ ආසන සංවිධායක, හිටපු පාර්ලිමේන්තු මන්ත්‍රී මහාචාර්ය ආශු මාරසිංහ මහතා පැවසීය.\n\nසිරිකොත පක්ෂ මූලස්ථානයේ ඊයේ (02) පැවැති මාධ්‍ය හමුවේදී අදහස් දක්වමින් ඒ මහතා මේ බව සඳහන් කළේය.\n\nඑහිදී ආශු මාරසිංහ මහතා මෙසේ ද පැවසීය.\n\nගිය සතියේ සජිත් ප්‍රේමදාස මහතා කියපු කතා ටිකක් උද්ධෘත විදිහට අරගෙන මාධ්‍ය සාකච්ඡාව ආරම්භ කරන්න හිතුණා.\n\nÒරටට වෙනසක් අවශ්‍යයිÓ, Òආණ්ඩුවේ ක්‍රියාකලාපය නිසා රටේ ජනතාව අන්ද මන්ද වෙලා තිබෙනවාÓ, Òයහපත් පාලනයක් අවශ්‍යයිÓ, Òවහාම ජනවරමට යා යුතුයි.ඒ සඳහා සමඟි ජන බලවේගය ඕනෑම මොහොතක ඊට සූදානම් කියලාÓ සජිත් ප්‍රේමදාස මහතා පවසා තිබෙනවා.\n\nආණ්ඩුවේ ක්‍රියාකලාපය නිසා විපක්ෂ නායකවරයා අන්ද මන්ද වෙලා බව පෙනෙන්න තිබෙනවා. මේ රට දැන් ඉවරයි. මේ රට විනාශ වෙන්න යනවා කියලා සිතමින් බොහෝ සතුටු වුණා. ඔහු බලාපොරොත්තු නොවුණ විදිහට අරාජිකත්වයට ලක්වුණේ නැති නිසා ඔහු දැන් අන්ද මන්ද වෙලා සිටිනවා.\n\nජනාධිපතිවරයා බලයට එද්දී මේ මහ බැංකුවේ තිබුණේ ඩොලර් මිලියන විස්සයි. වර්තමානය වන විට එය ඩොලර් මිලියන 3700ක් වෙලා තිබෙනවා. භාණ්ඩ තුන්සිය ගණනක් රටට ආනයනය කිරීම තහනම් කර තිබුණා. පොහොර ප්‍රශ්නයක් තිබුණා. මේ වසර අවසානයේ අනෙකුත් සියලු භාණ්ඩ ආනයනය කිරීමේ තහනම ඉවත් වෙනවා. විදේශ වෙළෙඳාම අපනයන ආදායම ලෙස අප මාසෙකට ඩොලර් බිලියනයකට වඩා හොයනවා.\n\nරටේ ජනතාවට මේ රට ඉදිරියට ගෙන යෑම පිළිබඳ විශ්වාසයක් ලැබී තිබෙනවා. ජාත්‍යන්තරයේ තනි වෙලා ණය ප්‍රශ්න විසඳා ගන්න බැරිව හිටපු අපි, ජාත්‍යන්තරයේ සහයෝගය දිනා ගනිමින් ඉන්නවා. සජිත් ප්‍රේමදාස කියනවා, ජාත්‍යන්තර සහයෝගය දිනාගන්න එතුමාට හැකියාව තියෙනවා කියලා. සජිත් ප්‍රේමදාසට තවත් අවුරුදු දහයක් විතර විදේශ සබඳතා ගොඩනඟන්න ඒ අනුව අවශ්‍ය වෙනවා. සජිත් ප්‍රේමදාස අනුරාධපුරයේදී ප්‍රකාශ කර තිබුණා මහ මැතිවරණය තමා මේකට විසඳුම මහ මැතිවරණයක් අවශ්‍යයි කියලා. මේ මැතිවරණය ගැන අවශ්‍යතාව හින්ද රට කඩා වැටෙන කල් එතුමා බලාපොරොත්තුවෙන් ඉන්නවා. සජිත් ප්‍රේමදාසට අගමැති ධුරය දීමට හැදූ මොහොතේ භාර ගත්තේ නැහැ. නැවත ඔහුට දැන් ආසයි බයයි ලෙඩේ හැදිලා තියෙනවා. රනිල් වික්‍රමසිංහ මහතාට බැහැයි කියා තමයි සජිත් ප්‍රේමදාස එදා හිතුවේ. සජිත් ප්‍රේමදාස කියන්නේ වගකීම්වලට මුහුණ දෙන්න වත් අභියෝග බාර ගන්නවත් ශක්තියක් නැති ආත්මාර්ථකාමී දුර්වල පාලකයෙක්. යාල කැලේට ගිහින් දිවියන් වෙනුවෙන් තමන්ගේ ජීවිතය පරිත්‍යාග කරනවායි කියමින් හිටපු සජිත් ප්‍රේමදාස ඔහුගේ අනුගාමිකයන් රැගෙන විත් 2020 මැතිවරණයට ඉදිරිපත් කළා. ජනාධිපතිවරයා මැකියාවලී වගේම කෞටිල්‍යත් හොඳට කියවලයි ඉන්නේ. එසේ නැතිව රට පාලනය කරන්න බැහැ.\n\nශිරෝමි අබයසිංහ",
       "URL": "https://www.dinamina.lk/2023/08/03/local/11237/%e0%b6%bb%e0%b6%a7-%e0%b6%85%e0%b6%bb%e0%b7%8f%e0%b6%a2%e0%b7%92%e0%b6%9a-%e0%b7%80%e0%b7%99%e0%b6%ba%e0%b7%92-%e0%b6%9a%e0%b7%92%e0%b6%ba%e0%b7%8f-%e0%b6%b6%e0%b6%bd%e0%b7%8f-%e0%b7%83%e0%b7%92/",
       "Category": "local",
       "Parent URL": "https://www.dinamina.lk/category/local//page/294/"
}