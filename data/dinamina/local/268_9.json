{
       "Source": "dinamina",
       "Timestamp": "August 9, 2023 1:00 am",
       "Headline": "තරුණියට පෙම් බැන්ද දෙදරු පියා ගස් බැඳ පහර දී මරා දමලා",
       "News Content": "යාපනය චුන්නාකම්හි පදිංචි 19 හැවිරිදි තරුණියක සමඟ පෙමින් වෙළී සිටි 55 හැවිරිදි දෙදරු පියකුට තරුණියගේ සහෝදරයන් ඇතුළු පිරිසක් විසින් පෙරේදා (07) දහවල් ගස් බැඳ කළ පහර දීමෙන් මියගොස් ඇතැයි චුන්නාකම් පොලිසිය කියයි.\n\nමෙසේ මියගොස් ඇත්තේ චුන්නාකම්හි ආරමුගන් වීදියේ පදිංචිව සිටි වෘත්තියෙන් පෙදරේරුවෙකි.\n\nමෙම පුද්ගලයාගේ බිරිය හා දරුවන් පදිංචිව සිටින්නේ යාපනයේ පිහිටි නිවෙසක බව විමර්ශනයේදී අනාවරණය වී ඇත. මෙම පුද්ගලයා ඔහුට අයත් චුන්නාකම්හි පිහිටි නිවෙසේ රැඳෙමින් පෙදරේරු වෘත්තියේ නිරත වන බව පොලිසිය කියයි.\n\nචුන්නාකම් උඩුවිල්හි ශ්‍රී ලංකා පාර ප්‍රදේශයේ නිවෙසක රා අලෙවි කරන බවත් මෙම පුද්ගලයා ද රා පානය කිරීමට එහි යන බවත් පොලිසිය කියයි. 19 හැවිරිදි තරුණිය එම නිවෙසේ පදිංචිකාරියක බව ද පොලිසිය සඳහන් කළේය.\n\nරා බීමට යන එන අතරතුර ඇය සමඟ පෙම් සම්බන්ධයක් මෙම පුද්ගලයා ගොඩනඟාගෙන සිට ඇති බවත් ඇතැම් දිනවල ඔහු කෑමබීම පවා ගන්නේ එම නිවෙසින් බවත් පොලිසිය කියයි.\n\nදෙදෙනා අතර ඇති සම්බන්ධය දැනගත් තරුණියගේ පවුලේ උදවිය එයට විරෝධය දක්වා නතර කරන ලෙස දැනුම්දී ඇති බව විමර්ශනවලින් අනාවරණය වී තිබේ. එය නොතකා දිගින් දිගටම සම්බන්ධය පවත්වාගෙන යෑම හේතුවෙන් උරණ වූ එම තරුණියගේ සහෝදරියන් සහ පවුලේ ඥාතීන් පෙරේදා ඔහු රා මිල දී ගැනීමට පැමිණි අවස්ථාවේදී ගස් බැඳ පහරදී ඇති බව පොලිසිය කියයි. තරුණියට ද එහිදී පවුලේ උදවිය පහර දී තිබෙන බව සඳහන්ය.\n\nමෙම පහර දීමට රා පානය කිරීමට මෙම නිවෙසට පැමිණ සිටි කිහිපදෙනකුද සම්බන්ධ වී ඇති බවට තොරතුරු පොලිසියට ලැබී ඇත.\n\nගස් බැඳ පුද්ගලයකුට දැඩි ලෙස පහර දෙන බවට චුන්නාකම් පොලිසියට මේ අතර තොරතුරක් ද ලැබී තිබේ. ඒ අනුව ක්‍රියාත්මක වූ පොලිසිය එහි ගොස් ගස් බැඳ සිටි පුද්ගලයාව බේරාගෙන තෙලිප්පලේ රෝහලට ඇතුළත් කර ඇත. ඒ වන විටත් බරපතළ තත්ත්වයේ සිටි ඔහු රෝහල්ගත කර ටික වේලාවකට පසු මියගොස් තිබේ.\n\nමෙම පහර දීම සම්බන්ධයෙන් චුන්නාකම් සහ තෙලිප්පලේ පදිංචි පුද්ගලයන් 06 දෙනකු පොලිසිය අත්අඩංගුවට ගෙන ඇත. ඔවුන් අවුරුදු 48ත් – 23ත් අතර වයස්වල පසුවන්නන් බව පොලිසිය කියයි.",
       "URL": "https://www.dinamina.lk/2023/08/09/local/12780/%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba%e0%b6%a7-%e0%b6%b4%e0%b7%99%e0%b6%b8%e0%b7%8a-%e0%b6%b6%e0%b7%90%e0%b6%b1%e0%b7%8a%e0%b6%af-%e0%b6%af%e0%b7%99%e0%b6%af%e0%b6%bb%e0%b7%94/",
       "Category": "local",
       "Parent URL": "https://www.dinamina.lk/category/local//page/268/"
}