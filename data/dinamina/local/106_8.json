{
       "Source": "dinamina",
       "Timestamp": "September 16, 2023 1:12 am",
       "Headline": "අස්වැ­සුමේ වැඩ බලෙන් කර­ගන්න  හද­න­වා­නම් රාජ­කා­රී­ව­ලින් ඉව­තට",
       "News Content": "අස්වැසුම සංවර්ධන වැඩසටහනේ කාර්යයන් බලහත්කාරයෙන් කරගැනීමට උත්සාහ කරන්නේ නම් සාමාන්‍ය රාජකාරීවලින් ඉවත්වීමට පියවර ගන්නා බව සමස්ත ලංකා නිදහස් ග්‍රාම සේවා නිලධාරී සංගමයේ ප්‍රධාන ලේකම් ජගත් චන්ද්‍රලාල් මහතා පැවසීය.\n\nවෙනත් නිලධාරින්ට පැවරී ඇති රාජකාරී කිරීමට තම සංගමයේ නිලධාරීන් බැඳී නැති බව ජගත් චන්ද්‍රලාල් මහතා පැවසීය. නාරාහේන්පිට ලංකා වෘත්තීය සමිති මධ්‍යස්ථානයේ පසුගියදා (13) කැඳවා තිබූ මාධ්‍ය හමුවට එක්වෙමින් ලේකම්වරයා මේ බව සඳහන් කළේය.\n\nඅස්වැසුම සංවර්ධන වැඩසටහනේ රාජකාරී කටයුතු සඳහා ග්‍රාම නිලධාරීවරුන්ට විවිධ බලපෑම් එල්ල වන බව ඒ මහතා කියා සිටියේය. එම කාර්යයන්වලින් ඉවත් වී ඇති අවස්ථාවක එම කාර්යයන් බලහත්කාරයෙන් කරගැනීමට උත්සාහ කරන්නේ නම් වෘත්තීය ක්‍රියාමාර්ගයකට එළැඹීමට සිදුවන බව හෙතෙම කියා සිටියේය. එම කාර්යයන්වල නිරතවන ලෙස දිස්ත්‍රික් ලේකම්වරුන් සහ ප්‍රාදේශීය ලේකම්වරුන් විසින් කරන අනීතික බලපෑම්වලට එරෙහිව නීතිමය පියවර ගැනීමට කටයුතු කරන බව ද ඒ මහතා සඳහන් කළේය. ලේකම්වරයා එහිදී මෙසේද පැවසීය.\n\nඅස්වැසුම ක්‍රියාවලිය කියන්නේ, සමෘද්ධි වැඩසටහනම තමයි. සමෘද්ධි වැඩසටහන කරන්න, සමෘද්ධි නිලධාරියෙක් 1994 ඉඳලා පත්වෙලා ඉන්නවා. එතකොට ඒ නිලධාරියාගේ කාර්ය තමා මේ ග්‍රාම නිලධාරියාගේ ඇඟේ ගහන්න හදන්නේ. සමෘද්ධි නිලධාරියා වෘත්තීය ක්‍රියාමාර්ගයක් අරන් ඉවත්වෙලා ඉන්නකොට ඒගොල්ලන්ට කිසිම බලපෑමක් මේ වගේ කරන්නේ නෑ. ඒ සමෘද්ධි නිලධාරියා ආරක්ෂා කරනවා. සමෘද්ධි නිලධාරී සංගමයේ සභාපතිවරයා, පාර්ලිමේන්තුවේ ඉන්න මන්ත්‍රීවරයෙක් වශයෙන්. ග්‍රාම නිලධාරීවරුන් රකින්න අමාත්‍යාංශයේ ලේකම්වරයත් නෑ. ප්‍රාදේශීය ලේකම්වරයත් නෑ. දිසාපතිලත් නෑ. ග්‍රාම නිලධාරීන්ට යාචකයෝ වගේ පවරන හැම රාජකාරියක්ම කරන්න වෙලා තියෙනවා. මේ ආකාරයට බලහත්කාරකම් කර ඒ අස්වැසුම වැඩසටහන කරගෙන යන්න උත්සාහ කරනවා නම් ඉදිරියේ දී ග්‍රාම නිලධාරීන් කරන ව්‍යවස්ථාපිත හා සියලුම රාජකාරීවලින් ඉවත් වෙන්න වෙනවා.",
       "URL": "https://www.dinamina.lk/2023/09/16/local/22704/%e0%b6%85%e0%b7%83%e0%b7%8a%e0%b7%80%e0%b7%90%e0%b7%83%e0%b7%94%e0%b6%b8%e0%b7%9a-%e0%b7%80%e0%b7%90%e0%b6%a9-%e0%b6%b6%e0%b6%bd%e0%b7%99%e0%b6%b1%e0%b7%8a-%e0%b6%9a%e0%b6%bb%e0%b6%9c/",
       "Category": "local",
       "Parent URL": "https://www.dinamina.lk/category/local//page/106/"
}