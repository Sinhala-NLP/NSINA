{
       "Source": "dinamina",
       "Timestamp": "August 1, 2023 1:14 am",
       "Headline": "LPL සමාරම්භක  උත්සවයේදී  ජාතික ගීය  විකෘති කරලා",
       "News Content": "\n\nලංකා ප්‍රිමියර් ලීග් ක්‍රිකට් තරගමාලාවේ සමාරම්භක අවස්ථාවේ දී ජාතික ගීය වෙනස් කර ගායනා කිරීම සම්බන්ධයෙන් රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශය මඟින් කඩිනම් පරික්ෂණයක් ආරම්භ කිරීමට තීරණය කර තිබේ.\n\nජාතික ගීය හිතූමතේ වෙනස් කිරීම නීති විරෝධී ක්‍රියාවක් බව රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යංශ ලේකම් කේ. ඩී. එන්. රංජිත් අශෝක මහතා පැවැසීය.\n\nමේ සිදුවීම අනුමත කළ නොහැකි බව පෙන්වාදෙන ඒ මහතා, ජාත්‍යන්තර වශයෙන් අවධානය යොමුවන වැඩසටහනක දී ජාතික ගීය වෙනස්කර ගායනා කිරීම කනගාටුදායක තත්ත්වයක් බව ද කීවේය.\n\nමේ අතර බුද්ධ ශාසන, ආගමික හා සංස්කෘතික කටයුතු ඇමැති විදුර වික්‍රමනායක මහතා පවසන්නේ ලංකා ප්‍රීමියර් ලිග් ක්‍රිකට් තරගාවලියේ සමාරම්භක උත්සවයේ දී ජාතික ගියේ පද වෙනස් කරමින් ගායනා කිරීමට එරෙහිව කටයුතු කරන බවයි. අදාළ ගායිකාව ජාතික ගීය ගායනා කරන ආකාරය පිළිබඳව දිනමිණ කළ විමසුමකදී ඇමැතිවරයා මේ බව කීවේය.\n\nරටක ජාතික ගීය රටේ අනන්‍යතාව සහ සංස්කෘතිය නියෝජනය කරන නිසා කිසිවකුට එය විකෘති කිරීමට හැකියාවක් නැහැ. එය වෙනස් කිරීමට, රැප් කිරීමට, රිමික්ස් කිරිමට අවස්ථාවක් නැහැ. ඒ නිසා ජාතික ගීය විකෘති කරන මෙවැනි සිදුවීම් අනුමත කරන්න බැහැ.\n\nඒ නිසා පසුගියදා ඇති වූ සිද්ධියට එරෙහිව ක්‍රියාමාර්ගයක් ගැනීමට අමාත්‍යාංශය සළකා බලනවා. ඊට අමතරව මේ සම්බන්ධයෙන් අදාළ පාර්ශ්ව දැනුවත් කිරීමටත් අපි කටයුතු කරනවා. ජාතික ගීය ගායනා කිරීමේ සම්මත ක්‍රමයක් තිබෙනවා. ” යැයි ඇමැතිවරයා වැඩිදුරටත් සඳහන් කර ඇත.\n\nජනප්‍රිය ගායිකාවක් වන උමාරා සිංහවංශ විසින් ලංකා ප්‍රිමියර් ලීග් ක්‍රිකට් තරගාවලියේ සිව්වන අදියර පෙරේදා (30) ආරම්භ වූ අවස්ථාවේ දී ජාතික ගීයේ පද වැරදි ලෙස උච්ඡාරණය කරමින් ගායනා කළාය.\n\nමෙම විඩියෝව මේ වන විට සමාජ මාධ්‍ය තුළ සංසරණය වන අතර ඇය එහි ‘නමෝ නමෝ මාතා‘ වෙනුවට ‘මහතා‘ යනුවෙන් නැවත නැවත ගායන කරන අයුරු අසන්නට ලැබේ.\n\nදෙස් විදෙස් ක්‍රිකට් තරු සහභාගිවන මෙම තරගාවලියේදී වැරදි ලෙස ජාතික ගීය උච්චාරණය කිරීම සම්බන්ධයෙන් ඇයට චෝදනා එල්ල වී තිබේ.\n\nමෙම ගායනයට එරෙහිව පාර්ශ්ව කිහිපයක් ඊයේ (31) අපරාධ පරික්ෂණ දෙපාර්තමේන්තුවට පැමිණිලි ඉදිරිපත් කළ අතර සංවිධාන ගණනාවක් මාධ්‍ය හමු පවත්වමින් එම ගායනය හෙළා දකිමින් අදහස් පළ කළහ.\n\nමහින්ද අලුත්ගෙදර, නුවන් කොඩිකාර, උපාලි කරුණරත්න",
       "URL": "https://www.dinamina.lk/2023/08/01/local/10754/lpl-%e0%b7%83%e0%b6%b8%e0%b7%8f%e0%b6%bb%e0%b6%b8%e0%b7%8a%e0%b6%b7%e0%b6%9a-%e0%b6%8b%e0%b6%ad%e0%b7%8a%e0%b7%83%e0%b7%80%e0%b6%ba%e0%b7%9a%e0%b6%af%e0%b7%93-%e0%b6%a2%e0%b7%8f%e0%b6%ad%e0%b7%92/",
       "Category": "local",
       "Parent URL": "https://www.dinamina.lk/category/local//page/304/"
}