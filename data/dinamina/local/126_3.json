{
       "Source": "dinamina",
       "Timestamp": "September 12, 2023 4:46 am",
       "Headline": "රිළවුන්ට වඳ සැත්කම්",
       "News Content": "දිනෙන් දින උග්‍ර වන රිළා උවදුරට පිළියම් ලෙස රිළවුන් වන්ධ්‍යකරණයට ලක් කිරීමේ වැඩපිළවෙළක් සකස් කිරීමට රජයට යෝජනාවක් ඉදිරිපත් කරන බව ක්‍රීඩා හා යෞවන කටයුතු රාජ්‍ය ඇමැති රෝහණ දිසානායක මහතා පැවසීය.\n\nඅදාළ උවදුර පිළිබඳ වනජීවී හා වන සම්පත් සංරක්ෂණ සහ පශු සම්පත් දෙපාර්තමේන්තුව දැනුවත් කර මේ වැඩපිළිවෙළ කඩිනම් කරන බවත් මාතලේ, ඕවිලිකන්ද මකුලේමඩ ගොවි නියෝජිතයන් හමුවූ අවස්ථාවේදී රාජ්‍ය ඇමැතිවරයා කීවේය.\n\nරිළා උවදුර මේ වන විට ලංකාව පුරාම ත්‍රස්තවාදයක් බවට පත්ව ඇති බවත් නිවෙස්වල බත් මුට්ටි පවා උස්සාගෙන යන බවත් කී හෙතෙම, භෝග වගාවන්ද විනාශ කර දමන බවත් කීවේය.\n\nමේ සඳහා වහා පිළියම් යෙදිය යුතු බැවින් මෙම යෝජනාව කඩිනමින් ඉදිරිපත් කිරීමට බලාපොරොත්තු වන බවද දිසානායක මහතා පැවසුවේය.\nඇමැතිවරයා මෙසේ අදහස් පළ කර සිටින අවස්ථාවේදීම රිළවුන් විසින් අසල නිවෙසක ඇති පොල් ගසක කුරුම්බා විශාල ප්‍රමාණයක් විනාශ කර දමන අයුරු ද දැක ගැනීමට ඇමැතිවරයාට හැකි විය.",
       "URL": "https://www.dinamina.lk/2023/09/12/local/21460/%e0%b6%bb%e0%b7%92%e0%b7%85%e0%b7%80%e0%b7%94%e0%b6%b1%e0%b7%8a%e0%b6%a7-%e0%b7%80%e0%b6%b3-%e0%b7%83%e0%b7%90%e0%b6%ad%e0%b7%8a%e0%b6%9a%e0%b6%b8%e0%b7%8a/",
       "Category": "local",
       "Parent URL": "https://www.dinamina.lk/category/local//page/126/"
}