{
       "Source": "dinamina",
       "Timestamp": "July 18, 2023 1:00 am",
       "Headline": "නංගියා බිම වැටී තිබූ කුප්පියක් අතට අරගෙන එකපාරට ගිල්ලා",
       "News Content": "හත් හැවිරිදි සොයුරා හඬා වැටෙමින් කියයි\n\nඅකුරැස්ස, තලහගම, කජ්ජුහේන, නොම්මර 95 නිවසේ විසූ අවුරුද්දයි දින 15ක් වයසැති කේ. ජී. නෙහෙන්සා සේනාධීර කුඩා දියණිය වේදනා නාශක කුප්පියක මූඩියක් උගුරේ සිරවීමෙන් 14 වැනි දින ඉතා අවාසනාවන්ත අයුරින් මෙලොවින් සදහටම සමුගත්තාය.\n\nහත් හැවිරිදි ඇයගේ වැඩිමහල් සොයුරා සමඟ නෙහෙන්සා දැරිය නිවෙසේ කෙළිදෙළින් පසුවෙද්දී මව මුළුතැන්ගෙයි කිසියම් කටයුත්තක නියැළී සිට ඇත. පියා වෘත්තියෙන් පෙදරේරුවෙකි. එදින ඔහුද නිවෙස ඉදිරිපිට මිදුලේ යම් කටයුත්තක නියැළී සිටියේය. නෙහෙන්සා දැරිය රැක බලා ගත්තේ මව සහ දැරියගේ මිත්තනියයි. මේ සිද්ධිය සිදුවන අවස්ථාවේ මිත්තණිය ද අල්ලපු ඉඩමේ තේ දලු නෙළීමට ගොස් තිබේ. සොයුරා සමඟ සිටි දැරිය එකවරම අසල තිබූ වේදනා නාශක කුප්පියක ගැලවී තිබූ මූඩිය මුවට දමාගත් අයුරු දුටු සොයුරා වහාම සිය ඇඟිලි තුඩු නැඟණියගේ මුවට දමා සිරවී තිබූ මූඩිය ඉවත් කිරීමට කීපවරක් උත්සාහ ගත්තත් හැකි වී නැත. බියට පත් සොයුරා හනික පියා, මව සහ මිත්තණියට නැඟණියගේ උගුරේ මූඩියක් සිර වූ බව කෑගසා කීවේය.\n\nදැරියගේ සොයුරා ඉඳුවර සේනාධීර (07) මෙසේ පැවසීය. Òමම නංගි බලාගෙන ගේ ඇතුළේ හිටියේ. ගේ ඇතුළේ බිම වැටී තිබුණු කුප්පියක් නංගී අතට අරගත්තා. නංගී එකපාරටම ඒකෙ මූඩිය ගිල්ලා. නංගිගේ උගුරේ ඒක හිරවුණා. මම අත දාල ගන්න හැදුවා. බැරිවුණා. මම අප්පච්චිට කෑගැහුවා. අප්පච්චි මිදුලේ හිටියේ. දුවගෙන ආවා. අම්මා හිටියේ කුස්සියේ. අම්මත් දුවගෙන ආවා. අම්මයි තාත්තයි නංගිගේ උගුරේ හිරවෙලා තිබුණු මූඩිය ගන්න හැදුවා. ගන්න බැරි වුණා. මම වැට ළඟට ගිහින් තේ දලු නෙළමින් හිටිය ආච්චිට කෑගැහුවා. ආච්චිත් ආවා. ඒත් ගන්න බැරිවුණා…. කියමින් වාවාගත නොහැකි ශෝකයෙන් මගේ නංගියා කියමින් විලාප නැඟුවේය. තම නැඟණියගේ දෑත වැරෙන් අල්ලා ගෙන කෑ ගැසූ ඉඳුවර ගල් ගැසී එක එල්ලේ බලාගත් අත බලාගෙන සිටියේය.\n\nදැරියගේ මිත්තණිය වන මාලනී (54) මහත්මිය දරාගත නොහැකි ශෝකයෙන් ඉකි බිඳිමින් මෙසේ කීවාය. දරුවා අයියත් එක්ක ඉඳලා තියෙන්නේ. අම්මා කුස්සියේ. තාත්තා එළියේ. මම තේ දලු කඩමින් හිටියේ. මේ නොදරුවා බෝතලේ කටේ දාලා තියෙනවා. අම්මයි තාත්තයි මූඩිය ගන්න හදලා තියෙනවා. ගන්න බැරිවෙලා වැට ළඟට දුවගෙන ඇවිත් අම්මේ කියා කෑගැහුවා. ඒත් එක්කම පුතා ඉඩම ළඟට දුවගෙන ඇවිත් බුදු ආච්චී… බුදු ආච්චී නංගි පියනක් කටේ දාගෙන කියලා මරලතෝනි දුන්නා. මම දුවගෙන ඇවිත් දරුවාගේ කකුල් දෙක උස්සලා ගැසුවා. අනේ පුතා ආහ් ගාලා කට ඇරගෙන ඇස් දෙක ඇරගෙන හිටියා. හොටුයි සෙමයි සේරම බේරුණා. මම කිව්ව අරන් යන්න ඉස්පිරිතාලේ කියලා. විනාඩි පහකින් විතර‍ අරගෙන ගිහින් තිබුණා. ඒ ගියාම අනේ බෝතලේ මූඩිය පපුවෙලු තිබුණේ. මම යන්න හැදුවම මට මේගොල්ලො යන්න දුන්නේ නෑ. දරුවා අරගෙන ඉස්පිරිතාලෙට යනකොටත් මගේ කෙල්ල මඟදීම නැති වෙලාලු. බුදු අම්මේ මගේ කෙල්ල.. කියූ ඇය දැඩි කම්පනයෙන් යුතුව වැලපුණාය.\n\nබිලිඳියගේ මව හර්ෂනී කුමාරි අනේ මගේ පැටියා අපිව දාලා ගියා.මට ඉඳල වැඩක් නැහැ. මම ටිකකට කුස්සියට ගියා විතරයි. අනේ මගේ කෙල්ලට මොකද වුණේයැයි කියමින් හඩා වැලපුණාය.\n\nපියා සමන් කුමාර කිසිත් කතා බහක් නැතිව දරාගත නොහැකි ශෝකයෙන් යුතුව තම දරුවාගේ නිසල දේහය අසල සිටියත් ඔහුගේ මුවින් කිසිදු වචනයක් පිටවූයේ නැත.\n\nසටහන හා ඡායාරූප –\n\nවිජිත සල්ගාදු –\n\nඅකුරැස්ස මධ්‍යම විශේෂ",
       "URL": "https://www.dinamina.lk/2023/07/18/local/7173/%e0%b6%b1%e0%b6%82%e0%b6%9c%e0%b7%92%e0%b6%ba%e0%b7%8f-%e0%b6%b6%e0%b7%92%e0%b6%b8-%e0%b7%80%e0%b7%90%e0%b6%a7%e0%b7%93-%e0%b6%ad%e0%b7%92%e0%b6%b6%e0%b7%96-%e0%b6%9a%e0%b7%94%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/370/"
}