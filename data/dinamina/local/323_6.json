{
       "Source": "dinamina",
       "Timestamp": "July 27, 2023 1:40 am",
       "Headline": "මඩකලපුව ජ්‍යෙෂ්ඨ පොලිස් අධිකාරිවරයකු රවටා  කොස්තාපල්වරයකු නැවත සේවයේ පිහිටුවීමේ නඩුව:",
       "News Content": "අසත්‍ය ලේඛන සකසමින් ජ්‍යෙෂ්ඨ පොලිස් අධිකාරිවරයකු රවටා සේවය අතහැර ගිය පොලිස් කොස්තාපල්වරයකුට නැවත සේවය ලබා දුන්නේ යැයි අධිචෝදනා ලත් උපසේවා පොලිස් මූලස්ථානයේ හිටපු (පිරිස් පාලන) ස්ථානාධිපති වීරසිංහ මාහින්නාගොඩගේ විජිත් වීරසිංහ විත්තියේ සාක්ෂි කැඳවීමකින් තොරව සියලු චෝදනාවන්වලින් නිදොස් කොට නිදහස් කිරීමට කොළඹ මහාධිකරණය ඊයේ (26) තීන්දු කළේය. පැමිණිල්ල නඩුව සාධාරණ සැකයෙන් ඔබ්බට ඔප්පු කර නොමැති බැවින් විත්තියේ සාක්ෂි කැඳවීමකින් තොරව සැකකරු නිදහස් කරන්නැයි ජ්‍යෙෂ්ඨ නීතිඥ දර්ශන කුරුප්පු මහතා කළ ඉල්ලීමක් සලකා බැලීමෙන් පසුව කොළඹ මහාධිකරණ විනිසුරු අමල් රණරාජා මහතා මෙම තීන්දුව ප්‍රකාශයට පත් කළේය.\n\nසැකකරු විසින් රවටන ලදැයි කියන මඩකළපුව ජ්‍යෙෂ්ඨ පොලිස් අධිකාරි සමරදිවාකර මහතා ඇතුළු සාක්ෂිකරුවන් හයදෙනෙකු සහ සාක්ෂි ලේඛන හයක් අධිකරණයට ඉදිරිපත් කරමින් පැමිණිල්ලේ සාක්ෂි විභාගය සිදු කර ඇතත් පැමිණිල්ල වැඩි බර සහිතව ඔප්පු කර නොමැති බව නීතිඥවරයා අධිකරණයට කරුණු දක්වමින් පෙන්වා දුන්නේය.\n\nපැමිණිල්ල ඉදිරිපත් කරන සාක්ෂි ලේඛන විත්තිකරු සන්තකයේ තිබූ ලේඛන නොවන බවත් සාක්ෂිකරුවන් විත්තිකරු හඳුනාගෙන නොමැති බවත් පෙන්වා දුන්නේය.\n\n2004 ජූලි 6 වැනි දින හෝ ඊට ආසන්න දිනකදී නැවත සේවයේ පිහිටුවා නොමැති බව දැන දැනම උප පොලිස් කොස්තාපල්වරයකු නැවත සේවයේ පිහිටුවන ලදැයි අසත්‍ය ලේඛන සකසමින් මඩකලපුවේ ජ්‍යෙෂ්ඨ පොලිස් අධිකාරි පණ්ඩුකාභය සමරදිවාකර මහතා රවටා ඒ මහතා අපකීර්තියට පත් කිරීම ඇතුළු අධිචෝදනා තුනක් යටතේ නීතිපතිවරයා විසින් 2008 වසරේදී මෙම නඩුව පවරා තිබිණි. විත්තියේ නීතිඥවරයා අපරාධ නඩු විධාන සංග්‍රහයේ 201 වගන්තිය යටතේ කළ ඉල්ලීම සලකා බැලූ මහාධිකරණ විනිසුරුවරයා විත්තිකරු නිදහස් කිරීමට නියෝග කළේය. විත්තිකරු වෙනුවෙන් ජ්‍යෙෂ්ඨ නීතිඥ දර්ශන කුරුප්පු මහතා සමඟ නීතිඥ සුදර්ශන සිල්වා මහතා පෙනී සිටියේය.\n\nරෝෂන් තුෂාර",
       "URL": "https://www.dinamina.lk/2023/07/27/local/9699/%e0%b6%b8%e0%b6%a9%e0%b6%9a%e0%b6%bd%e0%b6%b4%e0%b7%94%e0%b7%80-%e0%b6%a2%e0%b7%8a%e0%b6%ba%e0%b7%99%e0%b7%82%e0%b7%8a%e0%b6%a8-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a/",
       "Category": "local",
       "Parent URL": "https://www.dinamina.lk/category/local//page/323/"
}