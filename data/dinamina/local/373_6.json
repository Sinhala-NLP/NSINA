{
       "Source": "dinamina",
       "Timestamp": "July 17, 2023 1:00 am",
       "Headline": "මහනුවර ඇසළ පෙරහරට මණ්ඩලයෙන් ලයිට් බිලක් එවලා",
       "News Content": "මහනුවර ඇසළ පෙරහර මංගල්‍යය පැවැත්වෙන කාළ සීමාවේදී විදුලිය ලබාදීම වෙනුවෙන් රුපියල් එක්කෝටි තිස් දෙලක්ෂ අනූ නව දහසක (13299010) මුදලක් වැයවන බවට ඇස්තමේන්තුවක් සකස් කර ශ්‍රී දළදා මාලිගාවට සහ සතර මහා දේවාලවලට එම මුදල ගෙවන ලෙස විදුලිබල මණ්ඩලය දැනුම් දී ඇත.\n\nවිදුලිබල මණ්ඩලයේ ප්‍රධාන ඉංජිනේරු (මහනුවර නගරය) එච්.එස්. බණ්ඩාර මහතාගේ අස්සනින් යුතු අදාළ ලිපිය ශ්‍රී දළදා මාලිගාවේ දියවඩන නිලමේවරයා සහ සතර මහා දේවාල බස්නායක නිලමේවරු වෙතද යොමුකර තිබේ.\n\nරාජ්‍ය උත්සවයක් ලෙස ගැසට් කර තිබෙන මහනුවර ඇසළ පෙරහර අගෝස්තු 21 සිට 31 දින දක්වා වීදී සංචාරය කිරීමට නියමිතය. එම කාලයේ දී ශ්‍රී දළදා මාලිගා පරිශ්‍රය, සතර දේවාල, පෙරහර වීදී සංචාරය කරන ප්‍රදේශ හා ජනතාව ගැවසෙන ස්ථානවලට අවශ්‍ය අමතර විදුලි ආලෝකකරණ කටයුතු සහ අනෙකුත් විදුලි පිරිවැටුම් කටයුතු සඳහා මෙම පිරිවැය ඇස්තමේන්තුව සකස් කර ඇත.\n\nමෙම ඇස්තමේන්තුවට අනුව ශ්‍රී දළදා මාලිගාව මගින් රුපියල් 3412479ක් ද නාථ දේවාලය මගින් 1122145ක් ද විෂ්ණු දේවාලය මගින් 1368385 ක් ද කතරගම දේවාලය මගින් 1102705ක් ද පත්තිනි දේවාලය මගින් 1102705ක් ද, ගෙවිය යුතු බව දැනුම් දී තිබේ.\n\nමහනුවර නගරය තුළ පෙරහර ගමන් ගන්නා සියලුම වීදි ආලෝකරණය සඳහා විදුලි බල මණ්ඩලය රුපියල් 4441273ක මුදලක් ද ජනක යන්ත්‍රය සඳහා වැයවන මුදල රුපියල් 749215ක මුදලක් ද වැය කරන බව මණ්ඩලය සකස් කළ ඇස්තමේන්තුවේ දැක්වේ. මේ අනුව පෙරහර වෙනුවෙන් රුපියල් 13200010 මුළු වියදමක් විදුලි බල මණ්ඩලය විදුලි ආලෝකය සැපයීම වෙනුවෙන් වැයකරන බව දැනුම් දී ඇත.\n\nපෙරහර වෙනුවෙන් ශ්‍රී දළදා මාලිගාව සහ සතර මහා දේවාල ආලෝකකරණය සඳහා වැය වෙතැයි ඇස්තමේන්තු කළ මුදලට අදාළ ගෙවීම් සාමාන්‍යධිකාරී විදුලි බල මණ්ඩලය නමින් ලියන ලද චෙක්පතක් මගින් කරන ලෙස ද විදුලි බල මණ්ඩලය දැනුම් දී තිබේ.\n\nමේ සම්බන්ධව කළ විමසීමක දී විදුලි බල මණ්ඩලය මගින් එවැනි ඇස්තමේන්තුවක් සකස් කර ගෙවීම් කරන ලෙස දැනුම් දී තිබෙන බවත්, මේ සම්බන්ධව ජනපතිවරයා සහ විදුලි බල ඇමැතිවරයා අවධානය යොමුකර සහනයක් ලබාදෙනු ඇතැයි විශ්වාස කරන බවත් බස්නායක නිලමේවරුන්ගේ සංගමයේ සභාපති හේමන්ත බණ්ඩාර මහතා පැවසීය.\n\nඅසේල කුරුළුවංශ",
       "URL": "https://www.dinamina.lk/2023/07/17/local/6994/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%87%e0%b7%83%e0%b7%85-%e0%b6%b4%e0%b7%99%e0%b6%bb%e0%b7%84%e0%b6%bb%e0%b6%a7-%e0%b6%b8%e0%b6%ab%e0%b7%8a%e0%b6%a9%e0%b6%bd%e0%b6%ba/",
       "Category": "local",
       "Parent URL": "https://www.dinamina.lk/category/local//page/373/"
}