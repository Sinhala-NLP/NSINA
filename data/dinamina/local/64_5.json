{
       "Source": "dinamina",
       "Timestamp": "September 27, 2023 1:00 am",
       "Headline": "පොලිසියට කරාටේ පෙන්නූ තංගල්ලේ කත අත්අඩංගුවට",
       "News Content": "සොරකම් සම්බන්ධයෙන් ලද පැමිණිල්ලක් විමර්ශනය කිරීමට තංගල්ල ගොයම්බොක්ක ප්‍රදේශයේ පිහිටි නිවෙසකට ගිය තංගල්ල පොලිසියේ නිලධාරීන් දෙදෙනකුට පහර දුන් 62 හැවිරිදි කාන්තාවක තංගල්ල පොලිසියේ නිලධාරීන් විසින් පෙරේදා (25) සවස අත්අඩංගුවට ගනු ලැබීය.\n\nමෙම කාන්තාව විසින් මුලින්ම පොලිස් කාන්තා කොස්තාපල්වරියකට බැණ වැදී ඇගේ අතක් අඹරා ඒ අසල සිටි කොස්තාපල්වරයකුට දණහිසින් පහරදී ඇති බව ද උසස් පොලිස් නිලධාරියෙක් පැවසීය. මෙම කාන්තාවගේ නිවෙසට ගිය පොලිස් කණ්ඩායම අතර තංගල්ල මූලස්ථාන පොලිස් ස්ථානාධිපතිවරයා සිට ඇතත් ඒ ගැන පවා ඇය කිසි තැකීමක් නොකර කලහකාරී ලෙස හැසිරී ඇති බව ද එම උසස් නිලධාරියා වැඩිදුරටත් සඳහන් කළේය. අත්අඩංගුවට ගත් කාන්තාව තංගල්ල මහේස්ත්‍රාත් අධිකරණයට ඉදිරිපත් කිරීමට නියමිතව තිබිණි.",
       "URL": "https://www.dinamina.lk/2023/09/27/local/25765/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b6%a7-%e0%b6%9a%e0%b6%bb%e0%b7%8f%e0%b6%a7%e0%b7%9a-%e0%b6%b4%e0%b7%99%e0%b6%b1%e0%b7%8a%e0%b6%b1%e0%b7%96-%e0%b6%ad%e0%b6%82/",
       "Category": "local",
       "Parent URL": "https://www.dinamina.lk/category/local//page/64/"
}