{
       "Source": "dinamina",
       "Timestamp": "August 1, 2023 1:00 am",
       "Headline": "මාර්ග ඉදිකිරීම් සමාගමේ ඩීසල් හොරු මාට්ටු",
       "News Content": "රක්වාන – සූරියකන්ද මාර්ගය ඉදිකිරීමේ නිරත කොන්ත්‍රාත් සමාගමේ ලොරි රථවලින් හොර රහසේ පැන්නු ඩීසල් එම සමාගමේ විධායක නිලධාරියකුට අලෙවි කිරීමට ගිය රියැදුරන් දෙදෙනෙකු ඒ අවස්ථාවේම සේවයෙන් ඉවත් කර තිබේ.\nඑම රියැදුරන් දෙදෙනාගේ පසුගිය වැටුපද අත්හිටුවීමට කටයුතු කළ බව ඉදිකිරිම් සමාගමේ උසස් නිලධාරියෙක් පැවසීය.\nකාලයක් තිස්සේ සිදු කරමින් පැවැති ඩීසල් හොරට විකිණීමේ ජාවාරම පිළිබඳව බලධාරීන්ට හෙළි කර ගැනීමට හැකිව ඇත්තේ ඊට සම්බන්ධ රියැදුරකු දුන් වැරදි දුරකතන ඇමතුමකින් බව පැවසේ.\n\nපසුගිය දිනයක දෛනික රාජකාරි කටයුතු අවසන් කිරීමට සුළු මොහොතකට පෙර අදාළ රියැදුරන් දෙදෙනා සේවය කළ විශාල ලොරි රථ දෙක මාර්ගය අයිනේ නවතා තබා වෙනදා මෙන් ඩීසල් මිලදී ගැනීමට එන පිටස්තර පුද්ගලයකු හට දුරකතන ඇමතුමක් ලබා දී පවසා ඇත්තේ බූලියක් සහ රබර් හොස් එකක් රැගෙන පැමිණෙන ලෙසයි. එම දුරකතන ඇමතුමට පිළිතුරු ලබාදුන් ගැනුම්කරු පවසා ඇත්තේ තමන් හැකි ඉක්මණින් එම ස්ථානයට පැමිණෙන බවයි.\n\nඅනතුරුව ඊට සුළු වේලාවක් ඇතුළත බූලියක් සහ රබර් හෝස් බට කැබැල්ලක්ද රැගෙන සමාගමේ දෙවැනි විධායක නිලධාරියා වෙනත් වාහනයකින් ලොරි රථ තිබූ ස්ථානයට පැමිණ ඇත. එලෙස පැමිණි විධායක නිලධාරියා රියැදුරන්ට පවසා ඇත්තේ ලබාදුන් දුරකතන ඇමතුමට තමන් මෙහි පැමිණි බවයි. රියැදුරෙකු අතින් සිදු වූ අතපසුවිමකින් පසු මෙම ඉන්ධන ජාවාරම හෙළිදරව් කර ගැනීමට හැකිවූ බව එම උසස් නිලධාරියා පැවසිය.\n\nරක්වාන – ඉන්දික සී. කුමාර",
       "URL": "https://www.dinamina.lk/2023/08/01/local/10728/%e0%b6%b8%e0%b7%8f%e0%b6%bb%e0%b7%8a%e0%b6%9c-%e0%b6%89%e0%b6%af%e0%b7%92%e0%b6%9a%e0%b7%92%e0%b6%bb%e0%b7%93%e0%b6%b8%e0%b7%8a-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b7%9a-%e0%b6%a9/",
       "Category": "local",
       "Parent URL": "https://www.dinamina.lk/category/local//page/306/"
}