{
       "Source": "dinamina",
       "Timestamp": "July 25, 2023 1:00 am",
       "Headline": "ලෝක නායකයන්ගේ රූප විනාඩියයි තත්පර හයෙන් කියයි",
       "News Content": "කොටගල 3 හැවිරිදි දැරියගෙන් ලෝක වාර්තාවක්\n\nලෝක රාජ්‍ය නායකයන් 40 දෙනෙකුගේ ඡායාරුප බලා එම රාජ්‍ය නායකයන්ගේ නම් විනාඩියයි තත්පර හයකින් හඳුන්වා දී ජාත්‍යන්තර වර්තාවක් තැබීමට හැටන් කොටගල ප්‍රදේශයේ අවුරුදු 03 වයසැති දැරියක් සමත් වී ඇත.\n\nඉන්දියාවේ සිට ක්‍රියාත්මක වන International Book Of Records නැමැති ජාත්‍යන්තර වාර්තා පොතෙහි වාර්තාවක් පිහිටුවීම සඳහා අන්තර්ජාලය ඔස්සේ එම දැරිය ඉකුත් අප්‍රේල් මස (06) දින ඉදිරිපත් වී ඇත.\n\nසෙන්තුල් කුමාර් භවිෂනා (03) නැමැති එම දැරිය පරිගණකයෙන් ලෝක රාජ්‍ය නායකයන්ගේ ඡායාරුප බලා එම රාජ්‍ය නායකයින්ගේ නාමයන් විනාඩියයි තත්පර 06 කින් නම් කර එම වාර්තාව තැබූ බව එම දැරියගේ පියා වන සෙන්තුල් කුමාර් මහතා පැවසීය.\n\nතම දියණිය විසින් ජාත්‍යන්තර වාර්තා පොතෙහි වාර්තාවක් පිහිටුවීම හේතුවෙන් ඇයට හිමි සහතිකය සහ පදක්කම තම දැරිය වෙත මේ වන විට එවා ඇති බව දැරියගේ පියා කියා සිටියේ.\n\nකොටගල ඩ්‍රෙටන් වතුයායේ පදිංචි තමන් වෘත්තියෙන් කොටගල තැපැල් කාර්යාලයේ සේවය කරන බවත්, තම බිරිඳ ගුරු වෘත්තියේ නියැළී සිටින බවත්, වාර්තාව පිහිටවනු ලැබුවේ තම වැඩිමහල් දියණිය බවත් සෙන්තුල් කුමාර් මහතා කියා සිටියේය.\n\nකොටගල ප්‍රදේශයේ අවු 03ක් වයසැති දැරියක් ජාත්‍යන්තර වාර්තාවක් තැබීම සම්බන්ධයෙන් කොටගල වෙළෙඳ සංගමයේ සභාපති විශ්වනාත් පුෂ්පා මහතා ඇතුළු වෙළෙඳ සංගමයේ සමාජිකයන් ඇයගේ නිවස වෙත ගොස් එම දැරියට උපහාර දැක්වීමක් ද සිදු කෙරිණ.",
       "URL": "https://www.dinamina.lk/2023/07/25/local/9039/%e0%b6%bd%e0%b7%9d%e0%b6%9a-%e0%b6%b1%e0%b7%8f%e0%b6%ba%e0%b6%9a%e0%b6%ba%e0%b6%b1%e0%b7%8a%e0%b6%9c%e0%b7%9a-%e0%b6%bb%e0%b7%96%e0%b6%b4-%e0%b7%80%e0%b7%92%e0%b6%b1%e0%b7%8f%e0%b6%a9%e0%b7%92/",
       "Category": "local",
       "Parent URL": "https://www.dinamina.lk/category/local//page/336/"
}