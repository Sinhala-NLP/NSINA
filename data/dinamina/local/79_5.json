{
       "Source": "dinamina",
       "Timestamp": "September 23, 2023 1:08 am",
       "Headline": "බදුල්ල මහ රෝහලේ ගෙවුණු වසරේ    මරණ 1887කින් 770ක්ම  හෘද­යා­බා­ධ­ව­ලින්",
       "News Content": "බදුල්ල මහ රෝහලේ පසුගිය වසරේ පශ්චාත් මරණ පරීක්ෂණ 1887ක් කර ඇති අතර එම මරණ පරීක්ෂණ වාර්තාවලට අනුව රෝගීන් 770ක් මියගොස් ඇත්තේ හෘදයාබාධයෙන් බව අනාවරණය වී ඇතැයි රජයේ වෛද්‍ය නිලධාරීන්ගේ සංගමයේ සහකාර ලේකම් හා මාධ්‍ය කමිටු සාමාජික බදුල්ල ශික්ෂණ රෝහලේ හදිසි ප්‍රතිකාර ඒකකයේ ජ්‍යෙෂ්ඨ වෛද්‍ය නිලධාරි වෛද්‍ය පාලිත රාජපක්ෂ මහතා බදුල්ල කැපිටල් සිටි හෝටලයේදී පසුගියදා (19) පැවැති මාධ්‍ය හමුවකදී පැවසීය.\n\nඌව පළාතේ බදුල්ල ශික්ෂණ රෝහලට විශාල අඩුවක්ව පවතින ඇන්ජියෝග්‍රැම් යන්ත්‍රයක් දානපතියන්ගේ පරිත්‍යාගයෙන් මිලදී ගැනීමට අදාළව ආරම්භ කර ඇති “ඔබේ හදවතට අපෙන් ජීවය” වැඩසටහන පිළිබඳව මාධ්‍යවේදීන් දැනුවත් කිරීමට මේ මාධ්‍ය හමුව පැවැත්විණි. එහිදී වෛද්‍ය රාජපක්ෂ මහතා මෙසේද පැවසීය. අපේ ජනතාවට එන්ජියෝග්‍රැම් යන්ත්‍රයක් ගැන අවබෝධයක් තිබුණේ නැහැ. මේ නිසා අපි ජනතාව දැනුවත් කරන්න අත්සන් ගැනීමේ වැඩසටහනක් ආරම්භ කළා. ඊට ඉහළ ප්‍රතිචාරයක් ලැබුණා. බදුල්ල දිස්ත්‍රික්කයෙන් පමණක් අත්සන් එක්ලක්ෂ එක්දාහක් මේ වන විට ලැබී තිබෙනවා. අපි ජනතාව අතරට ගිහින් මේ යන්ත්‍රයේ ඇති වැදගත්කම පැහැදිලි කළා. මේ යන්ත්‍ර ලංකාවේ රජයේ සහ පෞද්ගලික සෞඛ්‍ය ආයතනවල ඇත්තේ 43ක් පමණයි.\n\nපළාත් වශයෙන් ගත්තම මේ යන්ත්‍රයක් නැත්තේ ඌව පළාතේ බදුල්ල ශික්ෂණ රෝහලෙත් සබරගමුව පළාතේ රත්නපුර ශික්ෂණ රෝහලෙත් පමණයි. මේ නිසා ඌව පළාතේ මිලියන 1.5ක් වන ජනතාවට මේ යන්ත්‍රයේ සේවය ගැනීමට නම් කොළඹ ජාතික රෝහල, මහනුවර, නාගොඩ, කළුතර, කරාපිටිය, අනුරාධපුර හෝ පොලොන්නරුව රෝහල්වලට යෑමට සිදුවන බව පැවසීය.",
       "URL": "https://www.dinamina.lk/2023/09/23/local/24667/%e0%b6%b6%e0%b6%af%e0%b7%94%e0%b6%bd%e0%b7%8a%e0%b6%bd-%e0%b6%b8%e0%b7%84-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b6%9c%e0%b7%99%e0%b7%80%e0%b7%94%e0%b6%ab%e0%b7%94-%e0%b7%80%e0%b7%83/",
       "Category": "local",
       "Parent URL": "https://www.dinamina.lk/category/local//page/79/"
}