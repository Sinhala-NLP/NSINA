{
       "Source": "dinamina",
       "Timestamp": "August 21, 2023 2:35 am",
       "Headline": "ශ්‍රී ලංකාවට වාසිසහගත විදෙස් ගනුදෙනුවල යෙදීමට අප සූදානම් – ජාජබ නායක අනුර කුමාර දිසානායක",
       "News Content": "ලෝකයේ සෑම රටක් සමඟ ශ්‍රී ලංකාවට යහපත් වාසි සහගත විදෙස් ගනුදෙනුවල යෙදීමට ජාතික ජන බලවේගය සූදානම් බව එහි නායක අනුර කුමාර දිසානායක මහතා පැවසීය.\nඑහිදී විශේෂයෙන් ආර්ථික හා දේශපාලන කටයුතුවලදී ඉන්දියාව සම්බන්ධයෙන් වැඩි සැලකිල්ලකින් සහ අවබෝධයකින් යුතුව කටයුතු කිරීමට සූදානම් යැයිද ඔහු වැඩිදුරටත් සඳහන් කළේය.\n\nජාතික ජන බලවේගයේ නායකයා මේ අදහස් පළ කළේ පෙරේදා (19) විශ්‍රාමික ත්‍රිවිධ හමුදා සාමූහිකයේ ගාල්ල දිස්ත්‍රික් සමුළුව අමතමිනි. මෙය ගාල්ල, දංගෙදර සමෝදා ශාලාවේදී පැවැත්විණි.\n\nඅපේ රට ව්‍යසනයකට පත් විය යුතු රටක්ද? නැහැ. ලෝකයේ බොහෝ රටවල් හා සංසන්දනය කර බලන විට අපේ රට ඉතාම සුන්දර නිජබිමක්. අපේ මුහුදේ සොයාගත් නොගත් විශාල සම්පත් පවතිනවා. මන්නාරම් ද්‍රෝණියේ තෙල්, ගෑස් තිබෙන බව සොයාගෙන තිබෙනවා. එමෙන්ම එම ප්‍රදේශයේ සුළං බලයෙන් පමණක් මෙගාවොට් 4000ක් නිෂ්පාදනය කරන්න පුළුවන්.\n\nඅද අපට නව පන්නයක නිදහස් අරගලයක් තිබෙනවා. අතීතයේ සිට නිදහස් අරගල වෙනුවෙන් පණ පෙවූ වීරෝදාර මිනිසුන්ගේ ඇටකටුවලින් අපේ මහ පොළොව පෝෂණය වී පවතිනවා.\nඋපාලි කරුණාරත්න",
       "URL": "https://www.dinamina.lk/2023/08/21/local/15869/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b6%a7-%e0%b7%80%e0%b7%8f%e0%b7%83%e0%b7%92%e0%b7%83%e0%b7%84%e0%b6%9c%e0%b6%ad-%e0%b7%80%e0%b7%92/",
       "Category": "local",
       "Parent URL": "https://www.dinamina.lk/category/local//page/214/"
}