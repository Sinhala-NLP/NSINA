{
       "Source": "dinamina",
       "Timestamp": "August 9, 2023 1:00 am",
       "Headline": "ත්‍රිකුණාමලේ බලන්න අපට එන්න කියලා පුතා නොඑන ගමන් ගියා",
       "News Content": "“මගේ රත්තරන් ලොකු පුතා නිවාඩු ඇවිල්ලා ඉඳලා ආපහු වැඩට යන දවසේ අපට කියලා ගියේ අම්මා ත්‍රිකුණාමලේ බලන්න එන්න කියලා. එයාට ලොකු වුවමනාවක් තිබුණා අපි එහේ එක්ක ගිහිල්ලා එයා වැඩ කරන තැන් පෙන්නන්න. ඒත් එයාට ඒක කරගන්න බැරිව ගියා. අපි එහේ යන්න කලින් ලොකු පුතා අපිව දාලා ගියා. කවුද හිතුවේ මෙහෙම විපත්තියක් වෙයි කියලා.” ලෙස ඩබ්ලිව්. එම්. දමයන්ති කුසුම් කුමාරි මහත්මිය හඬා වැටෙන්නේ සිය වැඩිමහල් පුතාගේ අනපේක්ෂිත අකල් වියෝව දරා ගත නොහැකිවයි.\n\nපෙරේදා (07) පෙරවරුවේ ත්‍රිකුණාමල චීන වරාය ගුවන් හමුදා කඳවුරේ පුහුණුවීමක් අතරතුරදී කඩා වැටුණු ගුවන් යානයේ සිට මිය ගිය විසි අට හැවිරිදි ගුවන් ඉංජිනේරු කේ. එම්. මධුසංඛ වර්ණසූරිය අලව්ව, මහරච්චිමුල්ල, දිවුල්ගහකොටුවෙහි පදිංචිකරුවෙකි.\n\nචීන වරාය ගුවන් හමුදා විද්‍යා පීඨ කඳවුරේ පුහුණුවීම සඳහා යොදා ගන්නා ජී.ටී. 6 වර්ගයේ සැහැල්ලු ගුවන් යානයක් හදිසියේම කඳවුරු සීමාවේදීම කඩා වැටීමෙන් එහි ගුවන් නියමුවා සහ ගුවන් හමුදා ඉංජිනේරුවරයා මෙලෙස මිය ගියහ. එම සැහැල්ලු ගුවන් යානය ධාවන පථයෙන් ඉහළට ඔසවා විනාඩි තුනක පමණ කෙටි කාලයකදී මෙසේ එක්වරම කඩා වැටී තිබේ.\n\nගුවන් යානය ධාවන පථයට කඩා වැටීමෙන් පසු එම ස්ථානයේදීම එහි ගමන් ගත් දෙදෙනා මිය ගොස් ඇති අතර, මේ සැහැල්ලු ගුවන් යානය පරීක්ෂණ කටයුත්තකට මෙසේ ගුවන් ගත කර ඇතැයි ද ගුවන් හමුදා ආරංචි මාර්ගවලින් කියැවිණි.\n\nඅනතුරින් මිය ගිය දෙදෙනාම කුරුණෑගල යාබද පාසල් දෙකක සිසුන් වීම ද විශේෂත්වයකි. එම සැහැල්ලු ගුවන් යානයේ ගුවන් නියමුවා ලෙස කටයුතු කළ තරිඳු හේරත් මහතා කුරුණෑගල මලියදේව පිරිමි විද්‍යාලයේ දීප්තිමත් ආදි සිසුවකු වන අතර, ගුවන් ඉංජිනේරු මධුසංඛ වර්ණසූරිය මහතා කුරුණෑගල ශාන්ත ආනා විද්‍යාලයේ කීර්තිමත් ආදි සිසුවෙකි.\n\nමධුසංඛ සහ තරිඳු පාසල් කාලයේ සිටම මිතුරුන්ය. ඔවුහු පාසල් ගොස් ඇත්තේ එකටය. දෙදෙනාම පාසල් දෙකෙහි ක්‍රීඩා කණ්ඩායම් නියෝජනය කර තිබේ. මොවුන් දෙදෙනා අවස්ථා දෙකකදී හමුදාවට බැඳුණත් එකම කඳවුරකදී එකටම ජීවිතයෙන් සමුගන්නට සිදුවීම කෙතරම් දෛවෝපගත දැයි සිතේ.\n\n1996 සැප්තැම්බර් මස 15 වෙනි දින අලව්වේදී උපත ලබන මධුසංඛ මූලික අධ්‍යාපනය හදාරා ඇත්තේ අලව්ව රතනාලංකාර මහා විද්‍යාලයෙනි. ඉගෙනුම් කෙරෙහි අතිදක්ෂයකු වූ මධුසංඛ රත්නාලංකාරය විද්‍යාලයේදී පහේ ශිෂ්‍යත්ව විභාගයට පෙනී සිටිමින් ඉහළම ලකුණු ගෙන කුරුණෑගල ශාන්ත ආනා විද්‍යාලයට ඇතුළත් වන්නේ එහි පූර්ණ ශිෂ්‍යත්වලාභියකු ලෙසිනි.\n\n“මගේ පුතා ඉගෙන ගන්න කවදාවත් කම්මැලි වුණේ නෑ. එයා ක්‍රීඩාවටත් හරිම දක්ෂයි. ගෙදර වැඩවලටත් පුදුම විදියට අපට උදව් කරනවා. එයා හරිම සහයෝගයෙන් වැඩ කරන්න කැමති ළමයෙක්. මුල් කාලේ ඉඳන්ම එයාට හීනයක් තිබුණා ගුවන් නියමුවෙක් වෙන්න. ඒ නිසා තමයි එයා ඉස්කෝලේ අධ්‍යාපනය අවසන් වුණ ගමන්ම කොතලාවල විද්‍යා පීඨයට ඇතුළත් වෙන්නේ. ඒ පාඨමාලාව හදාරලා අවසන් වුණාට පස්සේ පුතා කටුනායකදී ගුවන් නියමුවෙක් විදිහට කෙටි කාලීන පුහුණුවක් ලබනවා. ඊට පස්සේ තමයි එයා චීන වරායට සේවයට යන්නේ. එයාට ලොකු ආසාවක් තිබ්බා, අපේ ගෙදර අය ඔක්කොම එක්ක ගිහින් ත්‍රිකුණාමලයේ පෙන්නන්න. එයා වැඩ කරන කෑම්ප් එක පෙන්නන්න. ඒත් එයාට ඒක කරගන්න බැරි වුණා. අපි ඔක්කොම තනි කර දාලා එයා යන්නම ගියා. ” මෙලෙස කියමින් මධුසංඛගේ මව හඬා වැටෙන්නේ පුතුගේ වියෝව දරාගත නොහැකිවයි.\n\nඅලව්ව, මහරච්චිමුල්ලේ පිහිටි මධුසංඛගේ නිවෙසට අප යන විටත් ඔහුගේ දේහය රැගෙනවිත් නොතිබිණි. ඒත් ගම්වාසීන්, ඥාතීන් සහ මධුසංඛගේ සමකාලීන මිතුරන් පැමිණ ඔහුගේ අවමංගල්‍යයට සූදානම් වෙමින් සිටින අයුරු දදක්නට ලැබිණි. ඔවුන්ගෙන් බොහෝ දෙනෙක් කියන්නේ මධුසංඛ කිසිවකුගේ සිත් රිදවීමට අකමැති අහිංසක දරුවෙක් බවයි.\n\nමධුසංඛගේ බාල සොයුරු වන කේ. එම්. අශින්ත ඩිල්ශාන් වර්ණසූරිය අයියාගේ වියෝව ගැන මෙලෙස වචන ගැටගැසුවේය.\n\n“අයියා හැමදාම මට කිව්වේ හොඳට ඉගෙන ගන්න කියලා. එයා කැමැත්තෙන් හිටියා මමත් ලොකු වෙලා ගුවන් හමුදාවට බැඳෙනවාට. එයා මට නිතරම කිව්වේ කවදා හරි රට වෙනුවෙන් වැඩක් කරන්න හිතට ගන්න කියලා. මට ඒවා මතක් වෙනකොට හරිම දුකයි.”\n\nඩිල්ෂාන් ද අලව්ව රත්නාලංකාරය විද්‍යාලයේ 8 වන ශ්‍රේණියේ මේ වන විට ඉගෙනුම ලබමින් සිටී. මධුසංඛගේ දෙවැනි සොහොයුරා වූ කේ. එම්. ප්‍රශාන් මධුසංඛ වර්ණසූරිය මේ වන විට ඩුබායි රටෙහි රැකියාවක නිරතව සිටී. මධුසංඛගේ පියා කේ. එම්. රෝහණ ප්‍රේමතිලක මහතා ත්‍රිකුණාමලය ගුවන් හමුදා කඳවුරට ගොස් සිටියේ සිය වැඩිමහල් පුතා මුහුණ දුන් ඛේදවාචකය පිළිබඳව සොයා බැලීමටය. එම නිසා අපට ඔහු සමඟ කතා කිරීමට නොහැකි විය.\n\nසිය 29 වැනි උපන් දිනය සැමරීමට තවත් මාසයකුත් සතියක් තිබියදී මධුසංඛ හෙට (10) අලව්ව, මහරච්චිමුල්ල සුසාන භූමියේදී සිය මව්බිමටත්, ඥාති හිත මිත්‍රාදීන්ටත් සමුදී සිය නාමය පමණක් ඔවුන් අතර ඉතිරි කර නික්ම යෑමට නියමිතය.\n\n",
       "URL": "https://www.dinamina.lk/2023/08/09/local/12564/%e0%b6%ad%e0%b7%8a%e0%b6%bb%e0%b7%92%e0%b6%9a%e0%b7%94%e0%b6%ab%e0%b7%8f%e0%b6%b8%e0%b6%bd%e0%b7%9a-%e0%b6%b6%e0%b6%bd%e0%b6%b1%e0%b7%8a%e0%b6%b1-%e0%b6%85%e0%b6%b4%e0%b6%a7-%e0%b6%91/",
       "Category": "local",
       "Parent URL": "https://www.dinamina.lk/category/local//page/270/"
}