{
       "Source": "dinamina",
       "Timestamp": "July 27, 2023 7:00 am",
       "Headline": "නිදහස් ශ්‍රී ලංකාවේ  හොඳම විදේශ ප්‍රතිපත්තිය  ක්‍රියාත්මක වන්නේ අදයි",
       "News Content": "නිදහස් ශ්‍රී ලංකාවේ හොඳම විදේශ ප්‍රතිපත්තිය ක්‍රියාත්මක වන්නේ වත්මන් යුගයේ බව විදේශ කටයුතු රාජ්‍ය ඇමැති තාරක බාලසූරිය මහතා පැවසීය. විදේශ කටයුතු රාජ්‍ය ඇමැති තාරක බාලසූරිය මහතා මේ අදහස් පළ කළේ ‘ස්ථාවර රටකට සැවොම එක මඟකට’ මැයෙන් ජනාධිපති මාධ්‍ය කේන්ද්‍රයේ ඊයේ (26) පැවති ප්‍රවෘත්ති සාකච්ඡාවට එක් වෙමිනි.\n\nචීනය සහ ඉන්දියාව සමඟ මෙන්ම කලාපීය සහ ගෝලීය වශයෙන් සියලු රටවල් සමඟ ආර්ථික සහ වෙළෙඳ සබඳතා පුළුල් කරගැනීම ජනාධිපතිවරයාගේ අරමුණ බවත්, ඒ වෙනුවෙන් ඉදිරියේදී නිල සංචාර කිහිපයක යෙදීමට සැලසුම් කර තිබෙන බවත් රාජ්‍ය ඇමැතිවරයා පැවසීය.\n\nඑහිදී වැඩිදුරටත් අදහස් දැක්වූ රාජ්‍ය ඇමැති තාරක බාලසූරිය මහතා මෙසේද පැවසීය:\n\n“සමහර ආණ්ඩු චීන රජය සමඟ සමීප සම්බන්ධතා පවත්වාගෙන ගියා වැනි චෝදනාවලටද ලක් වුණා. ඒ වගේම ඇතැම් ආණ්ඩු බටහිර සබඳතාවලට වැඩි ඉඩක් දී තිබෙන බවට චෝදනා ලැබුවා. වත්මන් රජය ගෙන යන විදේශ ප්‍රතිපත්තිය හා සබඳතා ඉහළ මට්ටමක පවතින නිසා අද එවන් චෝදනා එල්ල වන්නේ නැහැ. ජනාධිපති රනිල් වික්‍රමසිංහ මහතා අනුගමනය කරන්නේ නොබැඳි විදේශ ප්‍රතිපත්තියක්. එහිදී අපේ අසල්වාසි ඉන්දියාව සමඟ පවත්වන සමීප සම්බන්ධතාව රටක් ලෙස අපට ඉතා වැදගත්. රටේ ඉදිරි සංවර්ධනයටත් එය මනා පිටිවහලක් වෙනවා. ජනාධිපතිවරයා පසුගියදා සිදු කළ ඉන්දීය සංචාරයේදී ඉන්දියාව සමඟ පවතින සබඳතා තවදුරත් වැඩිදියුණු කරගැනීමට හැකියාව ලැබුණා. ඒ වගේම දෙරට අතර ක්‍රියාත්මක සංවර්ධන වැඩසටහන්වල මෙන්ම ආයෝජන සම්බන්ධවද සාධනීය ලක්ෂණ දක්නට ලැබෙනවා.\n\n“අපේ රටට ගෙන්වාගත හැකි කන්ටේනර්වලින් 85%ක්ම යන්නේ ඉන්දියාවට. ඒ නිසා ඉන්දියාව සමග යම්කිසි ගිවිසුමකට පැමිණ අපේ රටේ පවතින වරායන් දියුණු කළහොත් අපට ආර්ථිකමය වශයෙන් විශාල වාසියක් ලබා ගත හැකියි. ඒ වගේම දෙරට අතර ඍජු නෞකා සේවාවක් සහ පලාලි ගුවන්තොටුපොළ වැඩිදියුණු කිරීම පිළිබඳවත් මේ වන විට සාකච්ඡා සිදු කරමින් සිටිනවා. ඒ වගේම ශ්‍රී ලංකාව බලශක්ති කේන්ද්‍රස්ථානයක් ලෙස ගොඩනැඟීම සම්බන්ධව අවධානය යොමු වී තිබෙනවා. මුහුදු සුළං බලශක්තිය, සූර්ය විදුලි බලශක්තිය මෙන්ම හරිත බලශක්තිය ඉදිරියේදී දියුණු කළ හැක්කේ කෙසේද යන්න පිළිබඳවද අවධානය යොමු කර තිබෙනවා.\n\nත්‍රිකුණාමලය තෙල් ටැංකි සංකීර්ණය නවීකරණය කිරීම වගේම දෙරට අතර වෙළෙඳාම දියුණු කළ හැක්කේ කෙසේද යන්න පිළිබදවත් අවධානය යොමුව ඇති බව කිව යුතුයි. එසේම ජනාධිපතිවරයා ඉදිරියේදී චීනයේ සහ තවත් රටවල් කිහිපයක නිල සංචාරවලට එක් වීමට නියමිතව තිබෙනවා. රටක් ලෙස සංවර්ධන අරමුණු ඉටු කරගැනීමේදී ඉන්දියාව, චීනය සමඟ පමණක් නොවෙයි, ලෝකයේ වෙනත් දියුණු රටවල් සමඟත් පවතින සම්බන්ධතා වැඩිදියුණු කරගත යුතුයි.",
       "URL": "https://www.dinamina.lk/2023/07/27/local/9670/%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b7%84%e0%b7%9c%e0%b6%b3%e0%b6%b8/",
       "Category": "local",
       "Parent URL": "https://www.dinamina.lk/category/local//page/321/"
}