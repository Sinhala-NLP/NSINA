{
       "Source": "dinamina",
       "Timestamp": "August 1, 2023 1:00 am",
       "Headline": "ඇසළ පොහොය අදයි",
       "News Content": "වස්සාන සමය ආරම්භ වීම ඇතුළු ශාසනික වශයෙන් වැදගත් සිදු වීම් රාශියක් සිදු වූ ඇසළ පුන් පොහෝ දිනය අද (31) යි. සිදුහත් කුමරු මහාමායා දේවියගේ කුස තුළ පිළිසිඳ ගත්තේ අද වන් දිනෙක වන අතර මහාභිෂ්ක්‍රමණය මෙන්ම රාහුල කුමරුවන්ගේ උපතද සිදුවූයේ ඇසළ පොහෝ දිනෙකය.\n\nඑමෙන්ම මාරයා විසින් සිදුහත් බෝසතුන්ගේ ගිහිගෙය හැරයෑම වළකා දින හතකින් සක්විති රජකම ලැබෙන බව පවසන්නේද අද වැනි ඇසළ පුර පෝය දිනකය. ගිහිගෙය හැරගොස් වසර හයකට පසුව ලොවුතුරා බුද්ධත්වයට පත්ව බරණැස ඉසිපතන මිගදායේ දී ප්‍රථම වරට පස්වග තවුසන් උදෙසා ධම්ම චක්ක පවත්තන සූත්‍රය දේශනා කොට වදාළේද ඇසළ පුර පොහොය දිනයකයි. තීර්ථකයන්ගේ මානය බිඳ, දමනය කරනු වස් ගෞතම බුදුරජාණන් වහන්සේ ගන්ධබ්බ රුක් මූලයේ දී මහා පෙළහර පෑම ඇසළ පුන් පෝ දිනයක සිදු විය.\n\nප්‍රථම ශ්‍රී ලාංකික සිංහල භික්ෂුවගේ පැවිදි උපසම්පදාව, දුටුගැමුණු රජතුමා විසින් රුවන්වැලි මහ සෑරදුන් තැනවීම සඳහා වැඩ ඇරඹීම, සියම් දේශයෙන් වැඩමවන ලද උපාලි මහ තෙරුන් ප්‍රධාන භික්ෂූන් වහන්සේ විසින් ලක්දිව නැවත උපසම්පදාව පිහිටුවීම ආදී ශාසන ඉතිහාසයෙහි වැදගත් සිදුවීම් රාශියක් හේතුවෙන් බෞද්ධයාට ඉතා වැදගත් පොහෝ දිනයකි.\n\nබුදු රජාණන් වහන්සේ දේශනා කර ඇති අට මහා කුසල්වලින් ප්‍රධානම කුසලය වන්නේ කඨින චීවර පින්කමය. එබැවින් පන්සල හා ගිහියන් අතර සබැඳියාව වඩාත් තහවුරු කිරීමට මේ පොහොය වැදගත් වේ.\nරක්ෂණ ශ්‍රියන්ත",
       "URL": "https://www.dinamina.lk/2023/08/01/local/10738/%e0%b6%87%e0%b7%83%e0%b7%85-%e0%b6%b4%e0%b7%9c%e0%b7%84%e0%b7%9c%e0%b6%ba-%e0%b6%85%e0%b6%af%e0%b6%ba%e0%b7%92/",
       "Category": "local",
       "Parent URL": "https://www.dinamina.lk/category/local//page/305/"
}