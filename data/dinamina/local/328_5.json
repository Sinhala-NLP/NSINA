{
       "Source": "dinamina",
       "Timestamp": "July 26, 2023 1:00 am",
       "Headline": "කබ්රාල්ට ඉන්දියාවට යන්න තිබෙන බව උසාවියට දන්වයි",
       "News Content": "ශ්‍රී ලංකා රජයට අයත් අමෙරිකානු ඩොලර් මිලියන 6.5ක මුදලක් සාපරාධි විශ්වාසය කඩකිරීමක් සිදු කර ඇති බවට ඇප මත මුදාහැර සිටින හිටපු මහ බැංකු අධිපති අජිත් නිවාඩ් කබ්රාල් මහතාට ලබන සැප්තැම්බර් මස 6 වනදා සිට සැප්තැම්බර් මස 15 වනදා දක්වා ඉන්දියාවට යාමට සිදුව ඇති බව කොටුව මහේස්ත්‍රාත් තිළිණ ගමගේ මහතා හමුවේ අජිත් නිවාඩ් කබ්රාල් මහතා වෙනුවෙන් පෙනී සිටි නීතිඥ මඬුල්ල ඊයේ (25) විවෘත අධිකරණයේදී දන්වා සිටියේය.\n\nඒ බව නඩු ගොනුවේ සටහන් කළ මහේස්ත්‍රාත්වරයා ඉදිරි නඩු දිනයේ පෙනී සිටින ලෙස සැකකාර අජිත් නිවාඩ් කබ්රාල් මහතාට අවවාද කර සිටියේය.\n\nසිද්ධිය සම්බන්ධයෙන් නඩුව කැඳවන අවස්ථාවේ අජිත් නිවාඩ් කබ්රාල් මහතා අධිකරණයේ පෙනී සිටියේ නැති අතර, ඔහු අසනීප තත්ත්වයෙන් පසුවන බවට ඔහුගේ නීතිඥවරුන් අධිකරණයට දන්වා සිටි අතර, ඇප මත මුදාහැර ඇති හිටපු ජනාධිපති ලේකම් ලලිත් වීරතුංග මහතා නඩුව කැඳවන අවස්ථාවේ විවෘත අධිකරණයේ පෙනී සිටියේය.\n\nශ්‍රී ලංකා රජයට අයත් ඇමරිකානු ඩොලර් මිලියන 6.5ක මුදලක් සාපරාධී විශ්වාසය කඩකිරීම සහ එම මුදල් සාපරාධී සාවද්‍ය පරිහරණය කර ඇති බවට නුගේගොඩ නාලන්දාරාමාධිපති තිනියාවල පාලිත හිමියන් හිටපු මහබැංකු අධිපති අජිත් නිවාඩ් කබ්රාල්, හිටපු ජනාධිපති ලේකම් ලලිත් වීරතුංග මහත්වරුන්ට එරෙහිව ඉදිරිපත් කළ පුද්ගලික පැමිණිල්ලට අදාළව මෙම නඩුව පවරා තිබේ.\n\nනඩුවේ සැකකරුවන් දෙදෙනා වෙනුවෙන් අධිකරණය හමුවේ ගොනු කළ මූලික විරෝධතා සඳහා ඉදිරි දින ලිඛිත දේශන ගොනුකරන ලෙස කොටුව මහේස්ත්‍රාත් තිළිණ ගමගේ මහතා පැමිණිල්ලට ඊයේ නියෝග කළේය.\n\nඅජිත් නිවාඩ් කබ්රාල් මහතා සහ ලලිත් වීරතුංග මහතා වෙනුවෙන් මූලික විරෝධතා ගොනුකිරීම ඔවුන් වෙනුවෙන් පෙනී සිටි නීතිඥ මඬුල්ල සිදු කළ අතර, පැමිණිල්ල වෙනුවෙන් එම විරෝධතා සඳහා ලිඛිත දේශන ගොනු කරන ලෙස මහේස්ත්‍රාත්වරයා එහිදී නියෝග කළේය.\n\nශ්‍රී ලංකා රජයට අයත් අ‍ෙමරිකානු ඩොලර් මිලියන 6.5ක මුදලක් සාපරාධී විශ්වාසය කඩකිරීමක් සිදු කර ඇති බවත් සාපරාධී සාවද්‍ය පරිහරණය කිරීමක් සිදු කර ඇති බවට නුගේගොඩ නාලන්දාරාමාධිපති තිනියාවල පාලිත හිමියන් පැවරූ පුද්ගලික නඩුව කැඳවූ අවස්ථාවේදී තිනියාවල පාලිත හිමියන් ද විවෘත අධිකරණයේ පෙනී සිටියේය.",
       "URL": "https://www.dinamina.lk/2023/07/26/local/9303/%e0%b6%9a%e0%b6%b6%e0%b7%8a%e0%b6%bb%e0%b7%8f%e0%b6%bd%e0%b7%8a%e0%b6%a7-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%ba%e0%b6%b1%e0%b7%8a%e0%b6%b1/",
       "Category": "local",
       "Parent URL": "https://www.dinamina.lk/category/local//page/328/"
}