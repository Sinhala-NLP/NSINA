{
       "Source": "dinamina",
       "Timestamp": "October 3, 2023 1:00 am",
       "Headline": "රජයේ සෞඛ්‍ය අංශ ගැන ජනතා විශ්වාසය වැඩි වෙලා",
       "News Content": "රජයේ රෝහල්වල බාහිර රෝගී අංශයෙන් ප්‍රතිකාර ලබා ගැනීම සියයට 42 කින් ඉහළ ගොස් ඇති බව සෞඛ්‍ය ඇමැති ආචාර්ය කෙහෙලිය රඹුක්වැල්ල මහතා පැවසීය.\n\nපසුගිය මාස 9ක් පුරා රැස් කර ගත් දත්ත විශ්ලේෂණයේ දී මේ බව තහවුරු වූ බවත් රජයේ රෝහල්වලට නේවාසිකව ඇතුළු වී ප්‍රතිකාර ලබන සංඛ්‍යාව සියයට 25 සිට සියයට 27 දක්වා ඉහළ ගොස් ඇති බවත් ඇමැතිවරයා පැවසුවේය.\n\nසෞඛ්‍ය අමාත්‍යාංශයේ පැවැති මාධ්‍ය හමුවට සහභාගී වෙමින් ඇමැතිවරයා මේ බව ඊයේ (02) කියා සිටියේය.\n\nමහනුවර, පේරාදෙණිය, ගම්පොළ යනාදී ශික්ෂණ රෝහල්වල සිදු කළ සමීක්ෂණයකින් මේ බව අනාවරණය වූයේ යැයි ද ඇමැතිවරයා පැවසීය.\n\nපසුගිය කාලයේ රජයේ රෝහල්වලින් ප්‍රමිතියෙන් බාල ඖෂධ වාර්තා වීමත් සමඟ රෝහල්වලට පැමිණෙන රෝගීන්ගේ අඩුවක් ඇති බවට මතයක් සමාජගතව පැවැති බවත් එම මතයේ සත්‍යතාව කොතරම් ද යන්න පරීක්ෂාවට මෙම විශ්ලේෂණය සිදු කළ බවත් ඇමැතිවරයා කීය.\n\nතත්ත්වයෙන් බාල ඖෂධ රෝහල් තුළ පවතින්නේ නම් රෝගීන්ගේ ඇතුළු වීම වැඩි විය නොහැකි බව ද ඇමැතිවරයා පැවසුවේය.\n\nරජයේ රෝහල්වල නේවාසිකව ප්‍රතිකාර ලබා ගැනීමේදී ඇඳන් සොයා ගැනීමට නොහැකි තත්ත්වයක් මේ වන විට උදා වී ඇතැයි ද ඇමැතිවරයා ප්‍රකාශ කළේය.\n\nසන්ධ්‍යා කරුණාරත්න",
       "URL": "https://www.dinamina.lk/2023/10/03/local/27323/%e0%b6%bb%e0%b6%a2%e0%b6%ba%e0%b7%9a-%e0%b7%83%e0%b7%9e%e0%b6%9b%e0%b7%8a%e0%b6%ba-%e0%b6%85%e0%b6%82%e0%b7%81-%e0%b6%9c%e0%b7%90%e0%b6%b1-%e0%b6%a2%e0%b6%b1%e0%b6%ad%e0%b7%8f-%e0%b7%80/",
       "Category": "local",
       "Parent URL": "https://www.dinamina.lk/category/local//page/43/"
}