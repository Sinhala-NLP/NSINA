{
       "Source": "dinamina",
       "Timestamp": "July 19, 2023 1:00 am",
       "Headline": "ජන බලවේගය සාමාජිකයකුගෙන් ඊයේත් පෙත්සමක්",
       "News Content": "පාර්ලිමේන්තු අනුමැතිය ලබාගැනීම සඳහා ඉදිරිපත් කර ඇති මහ නගර සභා ආඥා පනත (255 ඡේදය) සංශෝධන පනත් කෙටුම්පත ආණ්ඩුක්‍රම ව්‍යවස්ථාවට පටහැණි බවට තීරණය කරන ලෙස ඉල්ලා ශ්‍රේෂ්ඨාධිකරණයට තවත් පෙත්සමක් ඊයේ (18) ගොනු කරන ලදි.\n\nජන බලවේගයේ ක්‍රියාකාරී සාමාජිකයකු වන කඩුවෙල නගර සභාවේ ජනතා විමුක්ති පෙරමුණේ හිටපු නාගරික මන්ත්‍රී අසිත නිරෝෂණ විසින් මෙම පෙත්සම ඉදිරිපත් කෙරිණි. පෞද්ගලික මන්ත්‍රී යෝජනාවක් ලෙස මෙම පනත් කෙටුම්පත පාර්ලිමේන්තුවට ඉදිරිපත් කරන ලද ශ්‍රී ලංකා පොදුජන පෙරමුණේ ජාතික ලැයිස්තු පාර්ලිමේන්තු මන්ත්‍රී ජයන්ත කැටගොඩ මහතා සහ නීතිපතිවරයා එහි වගඋත්තරකරුවන් ලෙස නම්කර තිබේ.\n\nමෙම පනත් කෙටුම්පත අභියෝගයට ලක් කරමින් මීට පෙර සමගි ජන බලවේගයේ මහ ලේකම් රංජිත් මද්දුමබණ්ඩාර, පැෆ්රල් සංවිධානයේ විධායක අධ්‍යක්ෂ රෝහණ හෙට්ටිආරච්චි, ජාතික ජන බලවේගයේ කොළඹ මහ නගර සභාවේ නගරාධිපති අපේක්ෂිකා ප්‍රායි කැලී බල්තසාර් යන අය විසින් ද පෙත්සම් ගොනු කර තිබුණි.",
       "URL": "https://www.dinamina.lk/2023/07/19/local/7484/%e0%b6%a2%e0%b6%b1-%e0%b6%b6%e0%b6%bd%e0%b7%80%e0%b7%9a%e0%b6%9c%e0%b6%ba-%e0%b7%83%e0%b7%8f%e0%b6%b8%e0%b7%8f%e0%b6%a2%e0%b7%92%e0%b6%9a%e0%b6%ba%e0%b6%9a%e0%b7%94%e0%b6%9c%e0%b7%99%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/363/"
}