{
       "Source": "dinamina",
       "Timestamp": "September 16, 2023 1:00 am",
       "Headline": "සර­සවි සිසුන් දැනු­වත්  කිරීමේ වැඩ­ස­ට­හ­නක්",
       "News Content": "මහජන අවකාශය තුළ පාර්ලිමේන්තුවේ භූමිකාව පිළිබඳ විශ්වවිද්‍යාල සිසුන් දැනුවත් කිරීමේ විශේෂ වැඩසටහනක් පසුගියදා පාර්ලිමේන්තුවේදී පැවැත්විණි.\n\nමේ වැඩසටහනට රජරට විශ්වවිද්‍යාලයේ සමාජීය විද්‍යා හා මානව ශාස්ත්‍ර පීඨය, ශ්‍රී ජයවර්ධනපුර විශ්වවිද්‍යාලයේ මානව ශාස්ත්‍ර හා සමාජීය විද්‍යා පීඨය සහ කොළඹ විශ්වවිද්‍යාල‍යේ ශාස්ත්‍ර පීඨය නියෝජනය කරමින් සිසුන් සියයකට අධික පිරිසක් සහභාගි වූහ.\n\nපාර්ලිමේන්තුවේ කාරක සභා ක්‍රියාවලිය පිළිබඳ සහකාර අධ්‍යක්‍ෂ (පරිපාලන) නිශාන්ති එස්. වික්‍රමරත්න මහත්මිය සිසුන් දැනුවත් කළ අතර, පාර්ලිමේන්තුවේ කාර්යභාරය සහ නීති සම්පාදන ක්‍රියාවලිය පිළිබඳ සහකාර අධ්‍යක්‍ෂ (පරිපාලන) ඩී. ඩී. යූ. කේ. මුණසිංහ මහතා දැනුවත් කිරීම කළේය.\n\nශ්‍රී ලංකා පාර්ලිමේන්තුව විසින් සම්පාදනය කරන ලද වටිනා පොත් කට්ටලය බැගින් විශ්වවිද්‍යාල පුස්තකාල සඳහා බෙදාදීම මෙහිදී සිදු කරන ලද අතර මෙහිදී රජරට විශ්වවිද්‍යාලයේ සමාජ විද්‍යා අධ්‍යයන අංශයේ අංශාධිපති මහාචාර්ය ඊ. එම්. එස්. ඒකනායක මහතා ඇතුළු කොළඹ සහ ශ්‍රී ජයවර්ධනපුර විශ්වවිද්‍යාලවල ආචාර්යවරුන් සහ විශ්වවිද්‍යාල විද්‍යාර්ථීන් සිය අදහස් දැක්වූහ.\n\nවැඩසටහනට සහභාගි වූ විශ්වවිද්‍යාල විද්‍යාර්ථීන් වෙනුවෙන් පාර්ලිමේන්තු චාරිකාවක්ද සංවිධාන කර තිබිණ. පාර්ලිමේන්තුවේ සන්නිවේදන දෙපාර්තමේන්තුවේ මහජන සේවා අංශය විසින් මෙය සංවිධාන කළ අතර මෙහිදී පාර්ලිමේන්තුවට මහජන ප්‍රවේශයක් මැයෙන් පාර්ලිමේන්තුවේ මහජන සේවා කළමනාකාරිණි බුද්ධිනී රාමනායක මෙනෙවිය විසින් සිය අදහස් දැක්වූ අතර පාර්ලිමේන්තු ක්‍රමවේදය සහ ක්‍රියාපටිපාටි පිළිබඳ සිසුන්ගේ ප්‍රශ්න ඇසීමේ අවස්ථාව මෙහෙයවන ලද්දේ පාර්ලිමේන්තුවේ අධ්‍යක්‍ෂ පරිපාලන ජී.තච්චනාරාණි මෙනෙවිය විසිනි.",
       "URL": "https://www.dinamina.lk/2023/09/16/local/22688/%e0%b7%83%e0%b6%bb%e0%b7%83%e0%b7%80%e0%b7%92-%e0%b7%83%e0%b7%92%e0%b7%83%e0%b7%94%e0%b6%b1%e0%b7%8a-%e0%b6%af%e0%b7%90%e0%b6%b1%e0%b7%94%e0%b7%80%e0%b6%ad%e0%b7%8a-%e0%b6%9a%e0%b7%92/",
       "Category": "local",
       "Parent URL": "https://www.dinamina.lk/category/local//page/108/"
}