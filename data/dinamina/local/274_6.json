{
       "Source": "dinamina",
       "Timestamp": "August 8, 2023 1:46 am",
       "Headline": "මට මොකුත් කර ගන්න බැරි කාලයේ මගේ පවුල ජීවත්වුණේ සමෘද්ධියෙන්",
       "News Content": "ජයන්ත කුමාරනායක මහතා විසින් තමාට ලැබුණු QR පත්‍රිකාව සහ කැමැත්ත ලබාදීමේ ලිපිය සහකාර ප්‍රාදේශීය ලේකම්වරිය වෙත භාරදුන් අවස්ථාව.\n\nසමාජ සුබසාධන ප්‍රතිලාභ යටතේ තමා වෙත ලැබීමට නියමිත සහනාධාර මුදල නැවත රජයට භාර දීමේ පුවතක් කහවත්ත ප්‍රාදේශීය ලේකම් කාර්යාලයෙන් වාර්තා වේ.\n\nකහවත්ත සහකාර ප්‍රාදේශීය ලේකම් පවිත්‍රා විමලසූරිය මහත්මිය වෙත ඊයේ (07) භාර දී ඇත්තේ ගබ්බෙල ග්‍රාම නිලධාරී වසමේ පී. කේ. ජයන්ත කුමාරනායක නැමති ප්‍රතිලාභියෙකි.\n\nඑහිදී අදාළ ප්‍රතිලාභියා අදහස් දක්වමින් මෙසේ පැවසීය. ‘මට මොකුත්ම කර ගන්න බැරි කාලයක් තිබුණා.ඒ වෙලාවෙ මගේ පවුල ගොඩනඟා ගැනීමට සමෘද්ධි සහනාධාරය ගොඩක් ප්‍රයෝජනවත් වුණා. සමෘද්ධි වැඩසටහන නිසා මම ගමේ හොඳ නායකයෙක් වුණා. සමිතිවල නිලතල දැරුවා.මගේ දරුවන් දෙන්න ලොකු මහත් වෙලා පසුගිය වසරේ අධ්‍යාපන කටයුතු අවසන් කළා. එයාලට ඉගෙන ගන්න සමෘද්ධි සිප්දොර ශිෂ්‍යත්ව අරමුදල ලැබුණා. දැන් දරුවො වෙනුවෙන් වියදමක් යන්නේ නැති නිසා කුලී වැඩක් හරි කරලා ජීවත් වෙන්න පුළුවන්.\n\nමේ වෙලාවෙ රටේ පුරවැසියකු හැටියට මම කල්පනා කළා තවදුරටත් සහනාධාර ගන්න එක හොඳ නෑ කියලා. ඒ නිසයි මම අස්වැසුම ප්‍රතිලාභය ආපසු භාර දෙන්නේ. නමුත් මම සමෘද්ධි වැඩසටහනේ ක්‍රියාකාරීව ඉදිරියටත් වැඩ කරනවා.’\n\nමෙහිදී අදහස් දැක්වූ සහකාර ප්‍රාදේශීය ලේකම් පවිත්‍රා විමලසූරිය මහත්මිය – ‘සාමාන්‍යයෙන් යමක් කමක් තියෙන උදවියත් අස්වැසුම ප්‍රතිලාභ ඉල්ලා ඇති අවස්ථාවක මෙලෙස කල්පනා කරන මිනිස්සු ඉතා ආදර්ශවත් කියලයි මට හිතෙන්නේ. පසුගිය දවස්වල අපි කවුරුත් විශාල ගැටලුවකට මුහුණ දුන්නා. රජයෙන් රැකබලා ගත යුතු පිරිසක් රටේ සිටිනවා. බැංකු ගිණුම් ආරම්භ කිරීමට පෝලිම්වල සිටි ඇතැමුන් ගැන කල්පනා කරන විටත් පුදුමයි.\n\nරජයේ සේවයේ සහ ස්ථාවර ආදායම් මාර්ග හිමි දරුවන් සිටින මවුපියන් ඒ අතර හිටියා. නමුත් ඕනෑම රටක සහනාධාර දීමේ දී විධිමත් ක්‍රමයක් සකස් කිරීම වැදගත්. ඒ සඳහා නව ප්‍රවේශයක ගමන් කරන අතරම ජනතාව ස්වශක්තියෙන් නැඟී සිටීමට අවශ්‍ය මානසික බල ගැන්වීම ඉතා කාලෝචිත කටයුත්තක් කියන එකයි මගේ අදහස.’ කහවත්ත ප්‍රාදේශීය ලේකම් කාර්යාලයේ ගණකාධිකාරිනිය, ප්‍රධාන පරිපාලන නිලධාරීන් ඇතුළු පිරිසක් මේ අවස්ථාවට සහභාගි වූහ.\nරක්වාන – ඉන්දික සී. කුමාර",
       "URL": "https://www.dinamina.lk/2023/08/08/local/12371/%e0%b6%b8%e0%b6%a7-%e0%b6%b8%e0%b7%9c%e0%b6%9a%e0%b7%94%e0%b6%ad%e0%b7%8a-%e0%b6%9a%e0%b6%bb-%e0%b6%9c%e0%b6%b1%e0%b7%8a%e0%b6%b1-%e0%b6%b6%e0%b7%90%e0%b6%bb%e0%b7%92-%e0%b6%9a%e0%b7%8f%e0%b6%bd/",
       "Category": "local",
       "Parent URL": "https://www.dinamina.lk/category/local//page/274/"
}