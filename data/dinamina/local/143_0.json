{
       "Source": "dinamina",
       "Timestamp": "September 7, 2023 1:05 am",
       "Headline": "‘කුඩ්ඩාගේ’ දුරකතනය-මුදල් පැහැරගත් පීසීලා දෙදෙනා මාට්ටු",
       "News Content": "ඇපල් වර්ගයේ ජංගම දුරකතනයක් සහ රුපියල් 25,300ක මුදලක් ලබාගෙන මත්කුඩු සමඟ අත්අඩංගුවට ගත් පුද්ගලයකුව නිදහස් කළ පොලිස් නිලධාරීහු දෙදෙනෙක් නුගේගොඩ කොට්ඨාස අපරාධ විමර්ශන කාර්යාංශයේ නිලධාරීන් විසින් පෙරේදා (05) අත්අඩංගුවට ගනු ලැබූහ. කෙසෙල්වත්ත පොලිස් ස්ථානයට අනුයුක්තව සේවයේ නිරතව සිටින පොලිස් කොස්තාපල්වරයකු සහ කොළඹ කොටුව පොලිස් ස්ථානයට අනුයුක්තව සේවයේ නිරත පොලිස් කොස්තාපල්වරයකු මෙසේ අත්අඩංගුවට ගෙන තිබිණ.\n\nමෙම පොලිස් කොස්තාපල්වරු දෙදෙනා ත්‍රිරෝද රථයකින් පසුගිය ජූලි 23 වැනිදා රාජගිරිය ප්‍රදේශයට ගොස් සුපිරි වෙළෙඳ සංකීර්ණයක් අසලදී පුද්ගලයකුව පරීක්ෂාවකට ලක්කර ඇති බව පොලිසිය කියයි.\n\nරාජගිරිය, කොටුවේගොඩ, වෙදගේවත්ත පාරේ පදිංචිකරුවකු වන ඔහු සතුව තිබී එහිදී අයිස් මත්ද්‍රව්‍ය ග්‍රෑම් 02ක් ද හමුවී ඇත.\nමෙම පොලිස් නිලධාරීන් දෙදෙනා එහිදී මෙම පුද්ගලයාව අත්අඩංගුවට ගෙන ත්‍රිරෝද රථයේ නංවාගෙන පාළු ස්ථානයකට රැගෙන ගොස් ඇති බවත් එහිදී ඔහු සතුව තිබුණු රුපියල් 25,300ක මුදලක් හා ඇපල් වර්ගයේ ජංගම දුරකනය ලබාගෙන ඔහුව නිදහස් කර යවා ඇති බවත් පොලිසිය කියයි.\n\nමේ ගැන එම පුද්ගලයා විසින් වැලිකඩ පොලිසියට පැමිණිල්ලක් කර ඇති බවත් එම පැමිණිල්ලට අනුව කොට්ඨාස අපරාධ විමර්ශන කාර්යාංශය මඟින් විමර්ශනයක් පවත්වා පොලිස් නිලධාරීන් දෙදෙනාව අත්අඩංගුවට ගත් බවත් උසස් පොලිස් නිලධාරියෙක් පැවසීය.\nගයාන් කුමාර වීරසිංහ, බණ්ඩාරගම – බිමල් ජයසිංහ",
       "URL": "https://www.dinamina.lk/2023/09/07/breaking-news/20227/%e0%b6%9a%e0%b7%94%e0%b6%a9%e0%b7%8a%e0%b6%a9%e0%b7%8f%e0%b6%9c%e0%b7%9a-%e0%b6%af%e0%b7%94%e0%b6%bb%e0%b6%9a%e0%b6%ad%e0%b6%b1%e0%b6%ba-%e0%b6%b8%e0%b7%94%e0%b6%af%e0%b6%bd%e0%b7%8a/",
       "Category": "local",
       "Parent URL": "https://www.dinamina.lk/category/local//page/143/"
}