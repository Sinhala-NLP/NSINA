{
       "Source": "dinamina",
       "Timestamp": "August 30, 2023 2:37 am",
       "Headline": "මහනුවරට ඊයේ මහ වැසි",
       "News Content": "මාස ගණනාවක් පැවැති වියළි කාලගුණික තත්ත්වය හමාර කරමින් මහනුවර ඇසළ පෙරහරේ සිව්වන රන්දෝලි පෙරහර වීදි සංචාරය කිරීමට නියමිතව තිබූ ඊයේ (29) පස්වරුවේ මහනුවර හා ඒ අවට ප්‍රදේශවලට අධික වැසි පතිත විය.\nමහනුවර ඇසළ පෙරහර ආරම්භ වීමත් සමඟ මහනුවරට වැසි ඇද හැලෙන බවට විශ්වාසයක් පවතින අතර වැසි ඇද වැටීමත් සමඟ පෙරහර නැරඹීමට පැමිණ සිටි ජනතාව සාධුකාර දුන්හ.\nඉංග්‍රීසීන් විසින් 1815දී උඩරට යටත් කර ගැනීමෙන් අනතුරුව 1818දී ඇති වූ නිදහස් සටනින් පසු දළදා වහන්සේ උදෙසා සිදු කරනු ලබන පූජා කටයුතු නතර කිරීමට ඉංග්‍රීසි පාලකයෝ කටයුතු කළහ.\nඑම අවස්ථාවේ වැසි නොමැතිව දැඩි නියං සහිත කාලයක් පවතිද්දී උඩරට නිලමේවරුන්ගේ උපදෙස් මත වැසි අපේක්ෂාවෙන් ඉංග්‍රීසීන්ට දළදා ප්‍රදර්ශනයක් පැවත්වීමට සිදුවූ බවත් දළදා වහන්සේ මහ මළුවට වැඩම කරවීමත් සමඟම මහනුවර ජලයෙන් යටවන්නට තරම් වර්ෂාවක් ඇද වැටුණු බවත් ඉතිහාසයේ සඳහන් වෙයි.\nඡායාරූපය – රුවන් මීගම්මන\n\nඅසේල කුරුළුවංශ",
       "URL": "https://www.dinamina.lk/2023/08/30/local/18221/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb%e0%b6%a7-%e0%b6%8a%e0%b6%ba%e0%b7%9a-%e0%b6%b8%e0%b7%84-%e0%b7%80%e0%b7%90%e0%b7%83%e0%b7%92/",
       "Category": "local",
       "Parent URL": "https://www.dinamina.lk/category/local//page/173/"
}