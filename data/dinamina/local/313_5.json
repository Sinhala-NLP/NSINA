{
       "Source": "dinamina",
       "Timestamp": "July 29, 2023 1:02 am",
       "Headline": "මුලතිව් රෝහලේ සීසර් කළ මවකගේ කුස තුළ කිලෝවක් බර ගෝස් ගුළියක්",
       "News Content": "මුලතිව් රෝහලේදී සිදු කළ සිසේරියන් සැත්කමකින් පසු මවකගේ උදරයේ තිබී කිලෝ ග්රෑම් එකක් පමණ බර ගෝස් කැබැල්ලක් හමු වීමේ සිද්ධියක් සම්බන්ධයෙන් වහා පරීක්ෂණයක් පවත්වන ලෙස ඇයගේ ස්වාමි පුරුෂයා උතුරු පළාත් සෞඛ්‍ය සේවා අධ්‍යක්ෂවරයාගෙන් පෙරේදා (27) ඉල්ලීමක් කර තිබේ.\n\nදරු ප්‍රසූතියක් සඳහා මුලතිව් රෝහලට ඇතුළත් කළ තම බිරිය රෝහලේදී සිසේරියන් සැත්කමකට භාජනය කළ බවත්, ඉන් පසු ඇයගේ උදරයේ හට ගත් වේදනාව දින ගණනාවක් යන තුරුත් පහව නොගිය නිසා ඇය වාර 12ක්ම මුලතිව් රෝහලට රැගෙන ගිය බවත් ඇයගේ සැමියා සඳහන් කරයි. පසුව එක්ස්රේ පරීක්ෂණයකින් පසුව උදරයේ කිලෝ ග්රෑම් එකක පමණ ගෝස් කැබැල්ලක් තිබියදී සිය බිරියගේ කුස මසා ඇති බව හෙළි වීමෙන් පසු ඒ ගෝස් කැබැල්ල ගැනීමට යළි ශල්‍යකර්මයක් කළ බව පවසන ස්වාමි පුරුෂයා වෛද්‍යවරුන්ගේ නොසැලකිල්ල හේතුවෙන් තමාටත් තම බිරියටත් වූ මානසික කම්පනය හා බිරියගේ ශාරීරික වේදනාව වෙනුවෙන් වහා පරීක්ෂණයක් පවත්වා, ඊට වග කිව යුතු වෛද්‍යවරුන්ට කිසියම් දඬුවමක් දිය යුතු බව ඉල්ලීමක් කොට තිබේ. මේ පැමිණිල්ල සම්බන්ධයෙන් පරීක්ෂණයක් පැවැත්වීමට වෛද්‍යවරුන් තුන් දෙනකුගෙන් සමන්විත කණ්ඩායමක් උතුරු පළාත් සෞඛ්‍ය සේවා අධ්‍යක්ෂ කාර්යාලය විසින් පත් කොට තිබේ.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/07/29/local/10137/%e0%b6%b8%e0%b7%94%e0%b6%bd%e0%b6%ad%e0%b7%92%e0%b7%80%e0%b7%8a-%e0%b6%bb%e0%b7%9d%e0%b7%84%e0%b6%bd%e0%b7%9a-%e0%b7%83%e0%b7%93%e0%b7%83%e0%b6%bb%e0%b7%8a-%e0%b6%9a%e0%b7%85-%e0%b6%b8%e0%b7%80/",
       "Category": "local",
       "Parent URL": "https://www.dinamina.lk/category/local//page/313/"
}