{
       "Source": "dinamina",
       "Timestamp": "July 29, 2023 1:00 am",
       "Headline": "දොස්තර කෙනෙක් වෙනවා කිවුව මගෙ පුතා හොරු අරන් ගියා වගේ",
       "News Content": "“අපේ ගමෙන්ම මගේ පුතා විතරයි කොළඹ ලොකු ඉකෝලෙකට ගියේ. එයා ශිෂ්‍යත්වය පාස් වෙලා ආනන්ද විද්‍යාලයට ගිහින් ඇවිත් කිව්වේ මගෙ පන්තියේ දොස්තර මහත්තුරුන්ගෙ පුතාලා ගොඩක් ඉන්නවා, ඒ හින්දා මාත් දොස්තර කෙනෙක් වෙනවා කියලා. අපේ හෙට්ටියාවත්තටම අනාගතයේදී අභිමානයක් වෙන්න හිටපු පුතා තමයි මේ විදියට හොරු අරන් ගියා වගේ නැති වූණේ. මාව ඉතිරි කර මගෙ පුතා විතරක් නැති වුණේ ඇයි දෙයියනේ.” කියමින් හඬා වැටෙන පොල්වත්තගේ ප්‍රියන්ත කුමාර පෙරේරා මහතා දකින කාගෙත් නෙතට කඳුළු ගලා ආවේ නිරායාසයෙනි.\n\n“එදා මම ගෙදර ආවහම පුතා කිව්වා, තාත්තේ මට ඉකෝලෙට පින්තූර කොල ටිකක් ගේන්න ඕනේ නැත්තම් මට නම් බෑ ඉකෝලෙ යන්න කියලා. ඒ හින්දා මම පුතාත් එක්ක ගමේ කඩේට ගියහම ඒකේ පින්තූර කොල තිබුණේ නෑ. පස්සේ ත්‍රීවිල් එකෙන් මීගොඩ හන්දිය පැත්තට ගියත් රෑ වෙලා නිසා පොත් කඩ වහලා තිබුණා. පස්සේ මම මීගොඩ හන්දියට ගිහින් චුට්ටක් පොළට යමු කියලා පාර අයිනෙන් ත්‍රීවිල් එක නවත්තලා පුතා එක්ක බිමට බැස්සා විතරයි. මට නම් මතක නෑ, එතනින් එහාට මොනවා වුණාද කියලා. මගෙ රත්තරන් පුතා මාව දාලා ගිහිල්ලා. හැම අතින්ම ඉගෙන ගන්න දක්ෂයා.” පුතුගේ වියෝව දරාගත නොහැකි ප්‍රියන්ත එලෙස කියයි.\n\nහයිලෙවල් මාර්ගයේ මීගොඩ මංසන්ධිය ආසන්නයේදී බීමත් නොහික්මුණ රියැදුරකුගේ අපරික්ෂාකාරී රිය ධාවනය නිසාවෙන් සිදු වූ අනතුරකින් මිය ගිය කොළඹ ආනන්ද විද්‍යාලයේ හය වසරේ ඉගෙනුම ලැබූ පොල්වත්තගේ විනිඳු සත්සර (11) පුංචි පුතුගේ නිසල දේහය තබා තිබෙන මීගොඩ, හෙට්ටියාවත්ත ගමම අද ශෝකයෙන් පිරී ගොසිනි.\n\nදරුවන් තිදෙනකුගෙන් යුත් පවුලේ බාලයා වූ විනිඳු සත්සර සිය මූලික අධ්‍යාපනය ලබා ඇත්තේ මීගොඩ බෞද්ධ කණිෂ්ක විද්‍යාලයෙනි. එම විද්‍යාලයේ දක්ෂ දරුවකු වූ විනිඳු ඉකුත් වසරේ (2022) පාසලේ ප්‍රධාන ශිෂ්‍ය නායකයා ලෙස ද කටයුතු කර ඇත. එහිදී පැවති ශිෂ්‍යත්ව විභාගයට මුහුණදී ලකුණු 182 ලබා ගනිමින් දක්ෂතා පෙන්වා කොළඹ ආනන්ද විද්‍යාලයට වැඩිදුර අධ්‍යාපනය සඳහා ගොස් ඇත්තේ මාස කිහිපයකට පෙරදීය. තම පාසලේ අති දක්ෂ සිසුවාගේ මේ හදිසි අභාවය දරා ගත නොහැකි වූ එම විද්‍යාලයේ මුහුණු පොතේ විනිඳු වෙනුවෙන් මෙලෙස සටහනක් එක් කර තිබුණි.\n\nඉගෙනුමට පමණක් නොව\n\nගයන්නට, වයන්නට,\n\nසිතුවමට, කෙළි බිමට,\n\nඋපන් හැකියා තිබුණ\n\nඅරුමැසි මුතු කැටය\n\nරහසේම නික්ම ගොස්\n\nනොකියාම කාටත්\n\nනොපතමි නිවන් සුව\n\nපතමි දහමට අනුව\n\nනිමවන්නට\n\nපෙර සසර ක්ලේෂයන්\n\nසුවඳයි පුතුනි\n\nපස් වසම\n\nඔබ හා ගෙවූ ….\n\n“එයා හරිම දක්ෂයි හැම දේටම. සිංදු කියනවා. චිත්‍ර අදිනවා. ක්‍රීඩා කරනවා. ඉකෝලෙ කතා පවත්වනවා. පුතාගේ මේ දස්කම් දැක්කාහම කොච්චර මහන්සි වෙලා ගෙදර ආවත් ඒ හැම දෙයක්ම අමතක වෙනවා. ඒ නිසා තමයි කොච්චර දුක් විඳගෙන හරි කොළඹ ලොකු ඉකෝලෙකට යන්න ලැබුණ අවස්ථාව අරගෙන ඉගෙන්නුවේ. මම රස්සාව ලෙස කරන්නේ මීගොඩ ආර්ථික මධ්‍යස්ථානයෙන් එළවළු අරගෙන ගිහින් අවට තියෙන සති පොළවල්වල විකුණන එක. බිරිඳ රස්සාවක් කරන්නේ නෑ. මගෙ ලොකු පුතා ඉකෝලෙ ගිහින් ඉවරයි. නැති වුණ පුතයි එයාට වැඩිමල් දුවයි තමයි ඉකෝලෙ යන්නේ. අපි බඩට නොකා නොබී මේ දරුවන්ගේ දක්ෂතා බලල ජීවත් වුණා. මා එක්ක ගිය මගෙ රත්තරන් පුතා මාව තනි කරල එයා විතරක් ගිහින්. මම මේවා දරාගෙන ඉන්නේ කොහොමද දෙයියනේ. පුතාගේ අවසන් කටයුතුවල සියලුම වියදම් කොළඹ ආනන්ද විද්‍යාලය භාරගත්තා.” යැයි ප්‍රියන්ත වැඩිදුරටත් පැවැසීය.\n\nවිනිඳුගේ මව සමඟ කතා කරන්න අවස්ථාව කිහිපයක් උත්සාහ කළද ඇයට වචනයක් කතා කර ගත නොහැකි විය. ඉකිගසා හැඬුම පමණක් ඇයගෙන් පිට විණි. බාල සහෝදරයාගේ හදිසි වියෝව දැක අවිදු ඉසුරන්ද පෙරේරා පුතු සහ නැගණියත් දැඩි ශෝකයෙනි.\n\nවිනිඳු සත්සර පුංචි පුතුගේ අවසන් කටයුතු අද (29) මීගොඩ, මුතුහේනවත්ත පොදු සුසාන භූමියේදී සිදු කිරීමට නියමිතය.\n\nඅනතුර සිදු කළ මෝටර් රථය පැද වූ රියැදුරු මීගොඩ පොලිසියෙන් අත්අඩංගුවට ගෙන හෝමාගම මහේස්ත්‍රාත් අධිකරණයට ඉදිරිපත් කිරීමෙන් පසු අගෝස්තු මස 10 වැනි දින දක්වා රක්ෂිත බන්ධනාගාර ගත කිරීමට හෝමාගම මහේස්ත්‍රාත් නිලුපුලී ලංකාපුර මෙණෙවිය නියෝග කර ඇත.\n\n",
       "URL": "https://www.dinamina.lk/2023/07/29/local/10096/%e0%b6%af%e0%b7%9c%e0%b7%83%e0%b7%8a%e0%b6%ad%e0%b6%bb-%e0%b6%9a%e0%b7%99%e0%b6%b1%e0%b7%99%e0%b6%9a%e0%b7%8a-%e0%b7%80%e0%b7%99%e0%b6%b1%e0%b7%80%e0%b7%8f-%e0%b6%9a%e0%b7%92%e0%b7%80%e0%b7%94/",
       "Category": "local",
       "Parent URL": "https://www.dinamina.lk/category/local//page/313/"
}