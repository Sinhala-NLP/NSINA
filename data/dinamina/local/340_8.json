{
       "Source": "dinamina",
       "Timestamp": "July 24, 2023 1:00 am",
       "Headline": "අඟුරුවාතොට මව-බිලිඳිය ඝාතනය භූමදානයේදී ගුටිබැට හුවමාරුවක්",
       "News Content": "ඝාතනයට ලක් වූ අඟුරුවාතොට මව සහ කුඩා දියණියගේ අවසන් කටයුතු සිදු කරමින් සිටිය දී දෙපිරිසක් අතර ඇතිවූ ගුටි බැට හුවමාරුව පාලනය කිරීමට අඟුරුවාතොට පොලිසියේ නිලධාන්ට ඊයේ (23) දැඩි පරිශ්‍රමයක් දැරීමට සිදුවිය.\nඑම මවගේ සහ කුඩා දියණියගේ නිසල සිරුරු තැන්පත් කර තිබූ මුද්‍රා කරන කරන ලද පෙට්ටිය අඟුරුවාතොට ඌරතුඩාව ඔවුන් පදිංචිව සිටි නිවසේ සිට කෙසෙල්හේනාව පොදු සුසාන භූමිය කරා රැගෙනවිත් වළෙහි තැන්පත් කර විනාඩි කිහිපයක් ගතවෙද්දී මෙම ගැටුම හට ගෙන ගෙන තිබිණි.\n\nඝාතනයට ලක්වූ වාසනා කුමාරි මහත්මියගේ සැමියා සිය ආදරණීය බිරිය සහ එකම කුඩා දියණියගේ සිරුරු තැන්පත් කර තිබෙන වළ දෙස දැඩි ශෝකබරිතව බලාගෙන සිටිය දී එම ස්ථානයට පැමිණ සිටි මියගිය කාන්තාවගේ පාර්ශ්වයේ පුද්ගලයකු ඔහුට යමක් පවසමින් තර්ජනය කිරීමත් සමඟම එහි සිටි පිරිස අතර ගුටිබැට හුවමාරු වී ඇතැයි පොලිසිය සඳහන් කරයි.\n\nඑම අවස්ථාවේ දී වහා ක්‍රියාත්මක වූ පොලිස් නිලධාරීන් අඟුරුවාතොට පොලිසියේ ස්ථානාධිපති පොලිස් පරීක්ෂක නන්ද සිල්වා මහතාට දුරකථනයෙන් අමතා විනාඩි කිහිපයක් තුළ දී එම ස්ථානයට අතිරේක පොලිස් කණ්ඩායමක් ද කැඳවීමට පියවර ගැනිණ.\n\nවෙනත් රාජකාරී කටයුත්තක් සඳහා යමින් සිටි පාණදුර කොට්ඨාස රථවාහන අංශයේ නිලධාරීන්ද එම සිද්ධිය සැලවී සුසාන භූමිය වෙත පැමිණ අනෙකුත් නිලධාරීන් සමඟ සාමය ආරක්ෂා කිරීමට පියවර ගත්හ. අනතුරුව අවමඟුල් උත්සවය සඳහා ඝාතනයට ලක්වූ කාන්තාවගේ පාර්ශ්වයේ පිරිස රැගත් වෑන් රථය අඟුරුවාතොට පොලිස් ස්ථානය වෙත රැගෙන යාමට ද පියවර ගැනිණි.",
       "URL": "https://www.dinamina.lk/2023/07/24/local/8803/%e0%b6%85%e0%b6%9f%e0%b7%94%e0%b6%bb%e0%b7%94%e0%b7%80%e0%b7%8f%e0%b6%ad%e0%b7%9c%e0%b6%a7-%e0%b6%b8%e0%b7%80-%e0%b6%b6%e0%b7%92%e0%b6%bd%e0%b7%92%e0%b6%b3%e0%b7%92%e0%b6%ba-%e0%b6%9d%e0%b7%8f/",
       "Category": "local",
       "Parent URL": "https://www.dinamina.lk/category/local//page/340/"
}