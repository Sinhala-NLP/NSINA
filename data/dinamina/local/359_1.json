{
       "Source": "dinamina",
       "Timestamp": "July 20, 2023 1:00 am",
       "Headline": "රැකියා අහිමි වූවන්ට  යළි රැකියා දෙන්න  ක්‍රියාකාරි කමිටුවක්",
       "News Content": "\n\nරට තුළ මතු වූ ආර්ථික අර්බුදය හේතුවෙන් රැකියා අහිමි වූවන් යළි රැකියාගත කිරීම සඳහා වන ක්‍රමෝපාය කඩිනමින් ක්‍රියාත්මක කිරීමට රජය ක්‍රියාකාරී කමිටුවක් පත් කර ඇත.\n\nකම්කරු හා විදේශ රැකියා අමාත්‍ය මනූෂ නානායක්කාර සහ ජනාධිපති ලේකම් සමන් ඒකනායක යන මහත්වරුන්ගේ ප්‍රධානත්වයෙන් මේ පිළිබඳ ඊයේ (19) පෙරවරුවේ ජනාධිපති කාර්යාලයේ පැවැති සාකච්ඡාවේදී අදාළ කමිටුව පත් කිරීමට පියවර ගැනිණි.\n\nකම්කරු හා විදේශ රැකියා අමාත්‍යාංශයේ ලේකම්වරයාගේ සභාපතිත්වයෙන් යුත් මෙම ක්‍රියාකාරී කමිටුවේ සෙසු සාමාජිකයන් ලෙස අධ්‍යාපන අමාත්‍යාංශය, මුදල්, ආර්ථික ස්ථායිතා සහ ජාතික ප්‍රතිපත්ති අමාත්‍යාංශය, සංචාරක අමාත්‍යාංශය, ධීවර අමාත්‍යාංශය, ප්‍රවාහන අමාත්‍යාංශය, වැවිලි කර්මාන්ත අමාත්‍යාංශය, කර්මාන්ත අමාත්‍යාංශය යන අමාත්‍යාංශවල ලේකම්වරු කටයුතු කරති.\n\nආර්ථික අර්බුදය හේතුවෙන් රැකියා අහිමි වූවන් සම්බන්ධයෙන් කටයුතු කිරීමට ජනාධිපති රනිල් වික්‍රමසිංහ මහතා, අග්‍රාමාත්‍යවරයාව සිටියදී ත්‍රෛපාර්ශ්වික කමිටුවක් පත් කරනු ලැබීය. එම කමිටුව මඟින් රැකියා අහිමි වූවන් යළි රැකියාගත කිරීම සඳහා වන ක්‍රමෝපාය වැඩපිළිවෙළක් සකස් කරනු ලැබූ අතර එය ක්‍රියාත්මක කිරීමේ වගකීම කම්කරු හා විදේශ රැකියා අමාත්‍යාංශයට පැවරිණි.\n\nඑම වැඩපිළිවෙළ ක්‍රියාත්මක කිරීම සඳහා අවශ්‍ය තාක්ෂණික සහාය ලබාදෙන ලෙස ලෝක කම්කරු සංවිධානයෙන් ඉල්ලා තිබූ අතර, ලෝක කම්කරු සංවිධානය විසින් සමීක්ෂණයක් සිදු කර එහි අවසන් වාර්තාව ද අමාත්‍යාංශය වෙත භාර දී තිබිණි.\n\nඅනතුරුව ත්‍රෛපාර්ශ්වික කමිටුව විසින් සාකච්ඡා වට ගණනාවකදී දීර්ඝ ලෙස සාකච්ඡා කර දීර්ඝ කාලීන, මධ්‍ය කාලීන හා කෙටි කාලීන වශයෙන් හඳුනාගෙන තිබූ විසඳුම් ක්‍රියාත්මක කිරීම පත් කළ කමිටුවට පැවරේ. ඒ අනුව ඉදිරියේදී රැකියා අවස්ථාවන් වැඩි වශයෙන් බිහි වන ක්ෂේත්‍රයන් හඳුනාගෙන එම රැකියා අවස්ථා වෙත පුද්ගලයන් යොමු කිරීම සඳහා වන සුදුසුකම් සපුරාලීම සඳහා සූදානම් කෙරෙන වැඩසටහන් ද ක්‍රියාත්මක කිරීමට නියමිතය.",
       "URL": "https://www.dinamina.lk/2023/07/20/local/7881/%e0%b6%bb%e0%b6%a7-%e0%b6%ad%e0%b7%94%e0%b7%85-%e0%b6%b8%e0%b6%ad%e0%b7%94-%e0%b7%80%e0%b7%96-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%85%e0%b6%bb%e0%b7%8a%e0%b6%b6%e0%b7%94/",
       "Category": "local",
       "Parent URL": "https://www.dinamina.lk/category/local//page/359/"
}