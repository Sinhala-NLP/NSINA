{
       "Source": "dinamina",
       "Timestamp": "October 9, 2023 12:35 am",
       "Headline": "තහනම් කාලේ ගෙනා වාහන රේගු ගාස්තු-දඩ ගෙවා නිදහස් කරගත හැකියි",
       "News Content": "මෙරටට රථවාහන ගෙන්වීම අත්හිටුවා ඊට වැට බැඳ තිබූ කාලයේ ඒවා නොතකමින් රැගෙන ආ වාහන රේගු ගාස්තු අධිභාරයක් සහ දඩ මුදලක් ගෙවා නිදහස් කිරීමට ජය තීරණයකොට තිබේ.\n\nඒ අනුව වසර 2020 මැයි 22 සිට වසර 2021 නොවැම්බර් 21 දින දක්වා කාලයේ මෙරටට රැගෙන ආ ලියකියවිලි රහිත රථවාහන 100 – 150කට ආසන්න ප්‍රමාණයක් සහ තවත් වාහන ගණනාවක් ඉදිරියේදී අදාළ බදු හා දඩ මුදල් ගෙවීමෙන් පසු හිමිකරවන්ට ලබා ගැනීමට හැකි වැඩපිළිවෙළක් ක්‍රියාත්මක කරන බව මුදල් රාජ්‍ය ඇමැති ආචාර්ය රංජිත් සියඹලාපිටිය මහතා ප්‍රකාශ කෙළේය.\n\nආනයනය සීමා කළ කාලයේ මෙලෙස මෙරටට ගෙන ආ වාහන හිමිකරුවන්ට හෝ මිලදී ගන්නා අයට විකුණා දමා රජයේ ආදායම් ඉහළ නංවා ගැනීමට ඉවහල් වන පරිදි නව නීතිරීති සකස්කොට ඒවාට පාර්ලිමේන්තුවේ අනුමැතිය පවා ලැබී තිබේ.\n\nමේ වසරේදී ශ්‍රී ලංකා රේගු දෙපාර්තමේන්තුව රුපියල් බිලියන 1265ක ආදායමක් ඉලක්කකොට ඇත. ඉන් මේ වන විට රුපියල් බිලියන 783 මුදලක් ආදායම් ලෙස එක් රැස් කරගෙන තිබේ. රේගු දෙපාර්තමේන්තුවේ ආදායම් ඉලක්ක සපුරා ගැනීමට නව වැඩපිළිවෙළ ද යම් දැඩි බලපෑමක් කරනු ඇත.\n\nමීට අමතරව ශ්‍රී ලංකා රේගු දෙපාර්තමේන්තුවේ හිරවී තිබෙන භාණ්ඩ ගණනාක් අදාළ මුදල්, දඩ හා අධිභාර ගෙවා නිදහස් කිරීම වේගවත් කරන්නේ නම් එහි ආදායම ඉහළ යනු ඇතැයි රාජ්‍ය ඇමැතිවරයා කීය.\n\nජයසිරි මුණසිංහ",
       "URL": "https://www.dinamina.lk/2023/10/09/local/29177/%e0%b6%ad%e0%b7%84%e0%b6%b1%e0%b6%b8%e0%b7%8a-%e0%b6%9a%e0%b7%8f%e0%b6%bd%e0%b7%9a-%e0%b6%9c%e0%b7%99%e0%b6%b1%e0%b7%8f-%e0%b7%80%e0%b7%8f%e0%b7%84%e0%b6%b1-%e0%b6%bb%e0%b7%9a%e0%b6%9c%e0%b7%94/",
       "Category": "local",
       "Parent URL": "https://www.dinamina.lk/category/local//page/18/"
}