{
       "Source": "dinamina",
       "Timestamp": "September 14, 2023 5:24 am",
       "Headline": "මෙරට තුළ ඉන්දීය ආයෝජන ප්‍රවර්ධනයට කටයුතු කරනවා",
       "News Content": "ඉන්දීය ආයෝජන තවදුරටත් ශ්‍රී ලංකාවේ ප්‍රවර්ධනයට කටයුතු කරන බව ශ්‍රී ලංකා ඉන්දියා සංගමය පවසයි. ශ්‍රී ලංකා ඉන්දියා සංගමයේ සාමාජිකයන් සහ අගමැති දිනේෂ් ගුණවර්ධන මහතා අතර හමුවක් අරලියගහ මන්දිරයේදී ඊයේ (13) පැවැත්වුණ අවස්ථාවේදී එම සංගමයේ නිලධාරීහු එසේ සඳහන් කළහ.\n\nදෙරට අතර සංවර්ධන සහයෝගිතාවේ වර්ධනය මෙහිදී පෙන්වා දුන් අගමැතිවරයා, පෞද්ගලික අංශයේ ඉන්දීය ආයෝජන ප්‍රවර්ධනයට දරන ප්‍රයත්නය වෙනුවෙන් ඉන්දීය ප්‍රධාන විධායක නිලධාරීන්ට ස්තුතිය පළ කළේ ය. කෘෂිකර්ම, සංචාරක, තොරතුරු තාක්ෂණ, පුනර්ජනනීය බලශක්ති සහ අධ්‍යාපන යන අංශවල ආයෝජන සඳහා බොහෝ අවස්ථා පවතින බව ප්ලැටිනම් රියල්ටි ඉන්වෙස්ට්මන්ට්ස්හි කළමනාකාර අධ්‍යක්ෂ සහ ශ්‍රී ලංකා ඉන්දියා සංගමයේ සභාපති කිෂෝර් රෙඩ්ඩි මහතා පැවසීය.\n\nශ්‍රී ලංකාව ආර්ථික අර්බුදයෙන් මිදී යළි ස්ථාවර තත්ත්වයට පත් වෙමින් ඇති බැවින්, තොරතුරු තාක්ෂණය, සංචාරක කර්මාන්තය සහ පුනර්ජනනීය බලශක්තියට අමතරව, මෝටර් රථ උපාංග නිෂ්පාදනය, ඛනිජ වැලි සඳහා අගය එකතු කිරීම, ගොවි සමුපකාර ව්‍යාප්ත කිරීම මඟින් කිරි හා පශු සම්පත්,කර්මාන්තය නගා සිටුවීම, තක්කාලි යුෂ නිෂ්පාදනය වැනි කෘෂිකාර්මික නිෂ්පාදන සිදු කිරීම වැනි ක්ෂේත්‍ර රාශියකට ඍජු විදේශ ආයෝජන සඳහා විශාල ඉඩකඩක් පවතින හෙයින් ආයෝජනය කිරීම සඳහා මෙය යහපත් කාලයක් බව ඒ මහතා පෙන්වා දුන්නේය. දෙරට අතර සහයෝගිතාව ප්‍රවර්ධනය සඳහා ඉන්දියා ශ්‍රී ලංකා සංගමයේ කටයුතුවලට දෙන අඛණ්ඩ සහයෝගය පිළිබඳ රෙඩ්ඩි මහතා අගමැතිවරයාට ස්තුතිය පළ කළේය.\n\nකිරි නිෂ්පාදනය සහ එකතු කිරීම සඳහා ගොවි සමුපකාර භාවිත කිරීමෙන් ඉන්දියාවේ අමූල් ආයතනය සාර්ථකත්වයට පත් වීමේ ක්‍රමවේදයෙන් පාඩම් උගනිමින් ශ්‍රී ලංකාවට කිරි කර්මාන්තය පුළුල් කළ හැකි වනු ඇති බව ඉන්දීය සමාගම් සමූහයක මෙරට ප්‍රධානී ටී.එස්. ප්‍රකාශ් මහතා කියා සිටියේය. දශක ගණනාවක් ශ්‍රී ලංකාවේ ව්‍යාපාර කිරීමෙන් ලද අත්දැකීම් පිළිබඳ සඳහන් කරමින් දැවැන්ත ඉන්දීය වෙළෙඳපොළ සඳහා නිෂ්පාදන සිදු කිරීම පිණිස ඉන්දීය ප්‍රාන්තවල සිටින ව්‍යවසායකයන් ශ්‍රී ලංකාවේ ආයෝජනය කිරීමට කැමැත්තෙන් පසු වන බව ඉන්දීය නිලධාරීහු පෙන්වා දුන්හ.\n\n1949 වසරේදී පිහිටුවන ලද ශ්‍රී ලංකා ඉන්දියා සංගමය, ආර්ථික සහයෝගිතාව ශක්තිමත් කිරීමට කැප වූ ශ්‍රී ලංකාවේ ඇති පැරණිතම සහ විශාලතම මිත්‍රත්ව සංගම්වලින් එකකි.\n\nනුවන් කොඩිකාර",
       "URL": "https://www.dinamina.lk/2023/09/14/local/22098/%e0%b6%b8%e0%b7%99%e0%b6%bb%e0%b6%a7-%e0%b6%ad%e0%b7%94%e0%b7%85-%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b6%86%e0%b6%ba%e0%b7%9d%e0%b6%a2%e0%b6%b1-%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/116/"
}