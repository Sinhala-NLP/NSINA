{
       "Source": "dinamina",
       "Timestamp": "September 4, 2023 4:54 am",
       "Headline": "මහරගම සමුපේ ග්‍රාමීය බැංකු 11ක තැන්්පත්කරුවන් 33,000කගේ  කෝටි 105ක් පිල්ලි",
       "News Content": "\n\nමහරගම විවිධ සේවා සමූපකාර සමිතියට අයත් ග්‍රාමිය බැංකු 11ක තැන්පත්කරුවන් 33,000ක් විසින් තැන්පත් කර ඇති රුපියල් කෝටි 105කට අධික මුදලක් එහි නිලධාරීන් විසින් වංචා කර ඇතැයි ගනු-දෙනුකරුවෝ චෝදනා කරති.\n\nමෙම තැන්පත් මුදල්වලින් රුපියල් කෝටි 25ක් පමණ ණය වශයෙන් ලබාදී ඇත. ඉතිරි කෝටි 80ක් පමණ වන තැන්පත් මුදල් බැංකුවල නොමැත. ණය වශයෙන් ගෙවා ඇති රුපියල් කෝටි 25ක මුදලින් රුපියල් කෝටි 17ක ණය කාල සීමාව ඉකුත් වී තිබේ. විවිධ සේවා සමූපකාර සමිතියේ මූලස්ථාන ගොඩනැඟිල්ලද උගස් කර රුපියල් තුන් කෝටි තිස් පන් ලක්ෂයක ණය මුදලක් ගෙන ඇති එහි නිලධාරීන්, මාදිවෙල ඇති ඉඩමක් ද උගස් කර ඇතැයි ඔවුහු පවසති. එමෙන්ම රුපියල් කෝටි 7ක ස්ථාවර තැන්පතුව ද ඇපයට තබා රුපියල් හත් කෝටි අනූ අට ලක්ෂයක ණයක්ද මොවුන් ලබාගෙන ඇති බව සඳහන් කළ ඔවුහු මෙම මුදල්වලට සිදු වුයේ කුමක්ද යන්න සොයා බලන ලෙස බලධාරීන්ගෙන් ඉල්ලීමක් කරති. ණය ගෙවීම පැහැර හැර ඇති ගනු-දෙනුකරුවන්ගෙන් ණය අය කර ගැනීමට නීති මඟින් කටයුතු නොකර එම ලිපි ගොනු කාර්යාලයේ රඳවාගෙන ඇති බවද එම ණය නිකුත් කර ඇත්තේ නිලධාරීන්ගේ හිතවතුන්ට බවද මහරගම විවිධ සේවා සමූපකාර සමිතියට අනුබද්ධ ග්‍රාමීය බැංකු මඟින් අසාධරණයට ලක් වූවන් සුරැකීමේ සංවිධානයේ කැඳවුම්කරු දේවානන්ද සුරවීර මහතා කියයි.\n\nමේ සම්බන්ධයෙන් මාධ්‍ය සාකච්ඡාවක් පසුගියදා (01) මහරගම විහාරස්ථානයකදී පැවැති අතර එහිදී දේවානන්ද සුරවීර මහතා මෙසේද කීවේය.\n\n‘මේ බැංකු 11 තුළ තැන්පත්කරුවෝ 33,000ක් ඉන්නවා. ඒ අතරින් 2,783 දෙනකු ණය අරන් තියෙනවා. ඉන් 2,420 ණය පැහැර හැරලා. ණය ගෙවන්නේ සාමාජිකයන් 360 දෙනකු පමණයි. අවුරුදු 18ක් පාලනය කරපු හේමසිරි ප්‍රේමලාල්ගෙ කණ්ඩායම සහ නිශාන්ත කොස්තාගේ කණ්ඩායම මේ අපරාධයට වගකිව යුතුයි. හේමසිරි ප්‍රේමලාල් කියන්නෙ මේ සමිතිය අවුරුදු දහ අටක් පාලනය කරපු සභාපතිවරයායි. ඒ වගේම බස්නාහිර පළාත් සමුපකාර කොමසාරිස් මේකට සෘජුවම වග කියන්න ඕනි. ඔහු ඉකුත් පෙබරවාරි 21 දා පැවැති සාකච්ඡාවකදී පිළිගත්ත මේ බැංකු හරහා රුපියල් කෝටි දෙසීයක් අවභාවිත වෙලා තියෙනවා කියලා. ඒ නිසා තැන්පතු ආපසු ගෙවීමට හැකියාවක් නැහැ කියලත් ඔහු කිව්වා.‘\n\nමහරගම විවිධ සේවා සමුපකාර සමිතියට අයත් ග්‍රාමීය බැංකුවක මුදල් තැන්පත් කොට අසාධාරණයට ලක් වූ ජී.කේ. ප්‍රේමකාන්ති මහත්මිය මෙසේ කීවාය.\n\n‘මගේ අහිංසක පුතා රට ගිහින් දුක් මහන්සි වෙලා අවුරුදු දාහතක් තිස්සේ ඉතුරු කරපු සල්ලි ගන්න ගිහාම නොදීපු නිසා හෘද රෝගියෙක් වන තමන් ඇතුළු දරු පවුල අන්ත අසරණ තත්ත්වයට පත්ව මහ පාරට වැටුණා.\n\nමගේ පුතා රට ගියේ 2000 වසරේ. 2006 ඉඳන් 2022 දක්වා එවපු සල්ලි බැංකුවේ දැම්මා. කාලයක් තිස්සේ තිබුණු බැංකුව නිසා විශ්වාස කරලා තමයි අපි සල්ලි දැම්මේ. ඒ කාලය තුළ පොළිය හෝ මුදල් කිසිවක් ගත්තේ නෑ. මීට මාස හයකට විතර කලින් පුතාගේ ගේ හදාගන්න ඕනි නිසා රුපියල් ලක්ෂ 75ක් ඉල්ලුවා. ගන්න එන්න කියලා ගියහම මේ දිනවල දෙන්න සල්ලි නෑ කිව්වා. කීප සැරයක් ඉල්ලුවා. සල්ලි ලැබුණේ නැහැ. අන්තිමට කිව්වෙ බැංකුවේ දේපළ විකුණලා දෙන්නම් එතකන් ඉන්න කියලා.\n\nඅපි හිතුවේ මේක බැංකුවක් කියලා. සල්ලි ඉල්ලුවාම පස්සේ දෙන සිරිතක් නෑනේ බැංකුවල. මේ ප්‍රශ්නෙන් අපි ගොඩක් අසරණ වෙලා ඉන්නේ. ඉන්න හිටින්න තැනක් හදාගන්න හිතාගෙන සල්ලි එකතු කළා. අවුරුදු දාහතක් ඉතුරු කරපු සල්ලි සත පහක් ගන්න බැරුව අපි අද වෙනකොට අන්ත අසරණ වෙලා. දැන් අපි මහ පාරට වැටෙන්න යන්නේ. අපිට කරකියාගන්න දෙයක් නෑ. මම හදවත් හෘද සැත්කමක් කරපු කෙනෙක්. මේ ප්‍රශ්න ගැන හිතලා මගේ ජීවිතයට මොනවා වෙයිද දන්නේ නෑ. ඉල්ලා සිටින්නේ කොහොමහරි අපේ සල්ලි ටික දෙන්න කියල.‘\n\nනීතිඥ සුනිල් වටගල මහතා,\n\n‘මේ බැංකුවල තැන්පතුකරුවන් 33,000කගෙන් සක්‍රීය තැන්පතුකරුවෝ ඉන්නෙ 3,000යි. මේ අයට මාස හයකින් ශත පහක්වත් ආපසු ගෙවලා නෑ. දූෂිත නිලධාරීන් නිසා ගෙයක් හදාගන්න, විවාහයක් කරගන්න, ශල්‍යකර්මයක් කර ගන්න හිටපු අයට මේ වෙනකොට ශත පහක්වත් ගන්න බැරිවෙලා තියෙනවා.\n\nබස්නාහිර පළාත් සමුපකාර කොමසාරිස්වරයකු, කොළඹ දිස්ත්‍රික් සහකාර කොමසාරිස්වරයකු, අධ්‍යක්ෂ මණ්ඩලයක්, සාමාන්‍යාධිකාරීවරුන් හා නිලධාරි මණ්ඩලයක් ඉඳිද්දී තමයි මේ මුදල් වංචාව සිදුව තිබෙන්නේ. දැන් වෙනකොට මේවට සම්බන්ධ සමහර නිලධාරීන් රට පනින්න හදනවා කියලා අපිට ආරංචියි. මේ සම්බන්ධයෙන් අපි මිරිහාන මූලස්ථාන පොලිසියට ගිහිල්ලා ජ්‍යෙෂ්ඨ පොලිස් අධිකාරිවරයාට ලිඛිත පැමිණිල්ලක් කරන්න හැදුවා. නමුත් ඔවුන් පැමිණිල්ල භාර ගත්තේ නෑ. සිවිල් නඩු දාන්නලු. මේ සම්බන්ධයෙන් පොලිසිය කටයුතු කළේ හරිම නිද්‍රාශීලී විදිහටයි. ඒ ගැන හරිම කණගාටුයි. ඒ කොහොම වුණත් අපි මේ සිද්ධිය සම්බන්ධයෙන් අධිකරණ ක්‍රියාමාර්ග ගන්නවා. පොලිසිය මැදිහත් වී වහාම විමර්ශනයක් කොට අවශ්‍ය පියවර ගන්නා ලෙස ඉල්ලා සිටිනවා.\n\nකොට්ටාව – ප්‍රදීප් කුමාර",
       "URL": "https://www.dinamina.lk/2023/09/04/breaking-news/19342/%e0%b6%b8%e0%b7%84%e0%b6%bb%e0%b6%9c%e0%b6%b8-%e0%b7%83%e0%b6%b8%e0%b7%94%e0%b6%b4%e0%b7%9a-%e0%b6%9c%e0%b7%8a%e0%b6%bb%e0%b7%8f%e0%b6%b8%e0%b7%93%e0%b6%ba-%e0%b6%b6%e0%b7%90%e0%b6%82/",
       "Category": "local",
       "Parent URL": "https://www.dinamina.lk/category/local//page/156/"
}