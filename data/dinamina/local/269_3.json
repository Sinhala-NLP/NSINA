{
       "Source": "dinamina",
       "Timestamp": "August 9, 2023 1:00 am",
       "Headline": "වගාවන්ට ජලය දෙන්න පොදු ප්‍රතිපත්තියක් සකස් කළ යුතු වෙනවා",
       "News Content": "වගාවන්ට ජලය නිදහස් කිරීම සම්බන්ධයෙන් ඉදිරියේදී පොදු ප්‍රතිපත්තියක් සකස් කළ යුතු බව කෘෂිකර්ම ඇමැති මහින්ද අමරවීර මහතා පාර්ලිමේන්තුවේදී ඊයේ (08) ප්‍රකාශ කළේය.\n\nඋඩවලව ජලාශයෙන් පෝෂණය වන කුඹුරුවලට ජලය ලබාදීම සඳහා සමනල වැවෙන් උඩවලව ජලාශයට ජලය මුදා හැරීම සම්බන්ධයෙන් ස්ථාවර නියෝග 27/2 යටතේ පාර්ලිමේන්තු මන්ත්‍රී අනුර කුමාර දිසානායක මහතා යොමු කළ ප්‍රශ්නයට පිළිතුරු දෙමින් කෘෂිකර්ම ඇමැතිවරයා මේ බව පැවසීය.\n\nවැඩිදුරටත් අදහස් දැක්වූ ඇමැති මහින්ද අමරවීර මහතා මෙසේ ද පැවසීය.\n\nඑමෙන්ම බණ්ඩි ගොයම් පීදෙන අවස්ථාවේදී ගොවීන්ට සිදු වූ මෙම අලාභය වන්දි දීමෙන් පියවන්නේ නැහැ. එහෙත් ජනාධිපතිවරයා සමඟ සාකච්ඡා කර මේ සඳහා වන්දි මුදලක් ලබා දීම සම්බන්ධයෙන් සාකච්ඡා කරනවා. නැවත මෙවන් තත්ත්වයක් ඇති නොවීම සඳහා සියලු දෙනා එක්ව කටයුතු කළ යුතුයි. ඉදිරියේ දී මෙම කුඹුරුවලින් නිසි අස්වැන්නක් ලැබේ ද යන්න ගැටලුවක්. වී පමණක් නොවෙයි කෙසෙල්, එළවළු සඳහා ද මෙම පාඩුව සිදු වී තිබෙනවා.\n\nමම සතුටු වෙනවා ජලය නිදහස් කර ගැනීමට හැකිවීම ගැන. මෙහි වගකීම අපි හැමෝටම තිබෙනවා.\n\nගොවීන්ට සිදු වූ හානියට වන්දි මුදලක් ලබා දී පිරිමැසිය නොහැකියි. ඉදිරියේදී කෘෂිකර්ම අමාත්‍යාංශය, වාරිමාර්ග දෙපාර්තමේන්තුව, කාලගුණ විද්‍යා දෙපාර්තමේන්තුව, විදුලිබල මණ්ඩලය එක්ව පොදු ජල ප්‍රතිපත්තියක් සාදා ගත යුතුයි.",
       "URL": "https://www.dinamina.lk/2023/08/09/local/12700/%e0%b7%80%e0%b6%9c%e0%b7%8f%e0%b7%80%e0%b6%b1%e0%b7%8a%e0%b6%a7-%e0%b6%a2%e0%b6%bd%e0%b6%ba-%e0%b6%af%e0%b7%99%e0%b6%b1%e0%b7%8a%e0%b6%b1-%e0%b6%b4%e0%b7%9c%e0%b6%af%e0%b7%94-%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/269/"
}