{
       "Source": "dinamina",
       "Timestamp": "August 14, 2023 3:42 am",
       "Headline": "කබරගොයා තලගොයා කරන මේවා අනුරගේ දෙබිඩි කතා",
       "News Content": "ඉන්දියාව සම්බන්ධයෙන් ජාතික ජනබලවේගයේ නායක අනුර කුමාර දිසානායක මහතාගේ මතය මේ වන විට වෙනස් වී ඇති බවත්, අද අනුගමනය කරන්නේ කඹරගොයා තලගොයා කරන න්‍යාය බවත් ජාතික නිදහස් පෙරමුණේ භාණ්ඩාගාරික පාර්ලිමේන්තු මන්ත්‍රි මොහොමඩ් මුසම්මිල් මහතා පැවසීය.\nඅසල්වැසි ඉන්දියාව සම්බන්ධයෙන් ඔවුන් අතීතයේදී කියු කතා වැරදිද, ඒ නැත්නම් දැන් ඉන්දියාව ගැන මතය වෙනස් කර ඇද්ද යන්න පැහැදිලි කළ යුතු බවත් හෙතෙම කීවේය.\nපසුගිය දිනවල අනුර කුමාර දිසානායක මහතා ඉන්දියාව අනවශ්‍ය ලෙස අපේ රටට බලපෑම් කරන බව පැවසුවා. ආර්ථික හා දේශපාලනික වශයෙන් ඉන්දියාව අපේ රටට බලපෑම් කරන බව පැවසුවා. ඉන්දියාව සම්බන්ධයෙන් නිරන්තරයෙන්ම විවේචනය කරපු අනුර කුමාර දිසානායක මහතා සිය මතය එක් වරම වෙනස් කරමින් ඉන්දියාව සම්බන්ධයෙන් ප්‍රශංසාව පළ කරමින් කැලණියේදී අදහස් දක්වා තිබෙනවා. ඒ වෙනස් වීම අපි අගය කළ යුතුයි. ඉන්දියාව සම්බන්ධයෙන් ජාතික ජන බලවේගයේ මතය කිසියම් හේතුවක් මත අනුර කුමාර දිසානායක මහතා මේ වනවිට වෙනස් කර ඇති බව පේනවා. නමුත් ඔහුගේ දෙබිඩි කතා සම්බන්ධයෙන් ජාතික නිදහස් පෙරමුණ පුදුමයට පත් වන බවද මුසම්මිල් මහතා කීවේය.\nඅපේ අසල්වැසි රාජ්‍ය වන ඉන්දියාව සහ අපේ රට අතර ඇති අන්‍යෝන්‍ය බැඳීමට ජාතික නිදහස් පෙරමුණ ගරු කරනවා. එහෙත් අපේ අභ්‍යන්තර ප්‍රශ්නවලට ඇඟිලි නොගැසිය යුතුය යන මතයේ ජාතික නිදහස් පෙරමුණ සිටිනවා යැයිද ඒ මහතා වැඩිදුරටත් කියා සිටියේය.",
       "URL": "https://www.dinamina.lk/2023/08/14/local/13915/%e0%b6%9a%e0%b6%b6%e0%b6%bb%e0%b6%9c%e0%b7%9c%e0%b6%ba%e0%b7%8f-%e0%b6%ad%e0%b6%bd%e0%b6%9c%e0%b7%9c%e0%b6%ba%e0%b7%8f-%e0%b6%9a%e0%b6%bb%e0%b6%b1-%e0%b6%b8%e0%b7%9a%e0%b7%80%e0%b7%8f-%e0%b6%85/",
       "Category": "local",
       "Parent URL": "https://www.dinamina.lk/category/local//page/248/"
}