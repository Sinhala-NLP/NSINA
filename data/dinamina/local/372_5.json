{
       "Source": "dinamina",
       "Timestamp": "July 17, 2023 10:41 am",
       "Headline": "චමෝදිගේ විමර්ශන වාර්තාව අද සෞඛ්‍ය ඇමතිට",
       "News Content": "පේරාදෙණිය ශික්ෂණ රෝහලේදී එන්නතක් ලබා දීම හේතුවෙන් පසුගිය 11වැනිදා තරුණියක් මියයාම සම්බන්ධයෙන් සිදුකරන විමර්ශනයට අදාළ වාර්තාව අද(17) තමන් වෙත භාරදෙනු ඇතැයි සෞඛ්‍ය අමාත්‍ය කෙහෙළිය රඹුක්වැල්ල මහතා පවසයි.\n\nඅදාළ සිද්ධිය සම්බන්ධයෙන් විමර්ශන සිදුකිරීම සදහා විශේෂඥ වෛද්‍යවරුන් 05 දෙනෙකුගෙන් යුත් කමිටුවක් පත් කෙරුණු අතර එම කමිටුවේ සාමාජිකයින් පසුගියදා පේරාදෙණිය ශික්‍ෂණ රෝහලට ගොස් විමර්ශන සිදුකරනු ලැබීය.\n\n21 හැවිරිදි චමෝදි සංදීපනී පසුගිය සඳුදා(03) කැටපිටිය ප්‍රාදේශීය රෝහලට ඇතුළත්කර තිබුණේ උදරාබාධ රෝග තත්ත්වයක් හේතුවෙන් ය. එදින රාත්‍රියේ එම රෝහලේ ප්‍රතිකාර ලැබූ ඇය පසුව පේරාදෙණිය ශික්ෂණ රෝහලට මාරුකර තිබුණි.\n\nඥාතීන් පවසන්නේ ඇයට එහිදී ලබාදුන් එන්ත් දෙකකින් පසුව ඇය රෝගී වී මිය ගිය බවයි.\n\nතරුණියට වාට්ටුවේදී එන්නත් දෙකක් ලබාදුන් අවස්ථාවේ ඇය වේදනාවෙන් කෑ ගසා ඇති අතර පසුව වැසිකිළියට ගොස් වමනය දමා ටික වේලාවකින් මියගිය බව ඇගේ මව වන මායා ඉන්ද්‍රානි මාධ්‍ය වෙත පැවැසුවාය.\n\nඉන් අනතුරුව එම සිද්ධිය සම්බන්ධයෙන් රටේ දැඩි කතාබහක් ඇති වූ අතර ඒ අනුව, විශේෂ කමිටුවක් පත් කර විමර්ශන සිදුකිරීමටයි සෞඛ්‍ය අමාත්‍යාංශය පියවර ගනු ලැබීය.\n\nමේ අතර උදරාබාධයක් හේතුවෙන් පේරාදෙණිය ශික්ෂණ රෝහලේ ප්‍රතිකාර ලබමින් සිටියදී මරණයට පත්වූ 21 හැවිරිදි තරුණියට දුන් සෙෆ්ට්‍රිඇක්සෝන් (Ceftriaxone) නමැති ඖෂධය භාවිතය මහනුවර සහ පේරාදෙණිය රෝහල්වල තාවකාලික අත්හිටුවා තිබේ.\n\nමිය ගිය තරුණියට ලබාදුන් ඖෂධය මහනුවර රෝහලේ ප්‍රතිකාර ලබමින් සිටි රෝගින් දෙදෙනකුට ලබාදීම නිසා ඔවුන්ද ආසාත්මිකතාවට පත් වීම හේතුවෙන් මෙම රෝහල්වල අදාළ ඖෂධය භාවිතය තාවකාලිකව අත්හිටුවා ඇත.\n\nසෞඛ්‍ය අමාත්‍යවරයා, ඖෂධ නියාමන අධිකාරිය, ඖෂධ භාරව සිටින අතිරේක ලේකම් හා වෛද්‍ය සැපයුම් අංශයේ අධ්‍යක්ෂවරයා සමඟ සාකච්ඡා කර රෝගීන් ගේ සුරක්ෂිතතාව සඳහා මෙම රෝහල් දෙක සඳහා නිකුත් කර තිබෙන සෙෆ්ට්‍රිඇක්සෝන් ඖෂධ කාණ්ඩය තත්ත්ව රසායනගාරයටකට යවා පරීක්ෂා කරන තෙක් රෝහල් දෙකේ පරිහරණය සඳහා වෙනත් කාණ්ඩයකට අයත් එම ඖෂධය ලබා දීමට තීරණය කළ බව සෞඛ්‍ය අධ්‍යක්ෂ ජනරාල් වෛද්‍ය අසේල ගුණවර්ධන මහතා පවසයි.\n\nමහනුවර ජාතික රෝහලේ දී පෙරේදා (15) පැවැති මාධ්‍ය හමුවක දී අධ්‍යක්ෂ ජනරාල්වරයා මේ බව අනාවරණය කළේය.",
       "URL": "https://www.dinamina.lk/2023/07/17/local/7064/%e0%b6%a0%e0%b6%b8%e0%b7%9d%e0%b6%af%e0%b7%92%e0%b6%9c%e0%b7%9a-%e0%b7%80%e0%b7%92%e0%b6%b8%e0%b6%bb%e0%b7%8a%e0%b7%81%e0%b6%b1-%e0%b7%80%e0%b7%8f%e0%b6%bb%e0%b7%8a%e0%b6%ad%e0%b7%8f%e0%b7%80/",
       "Category": "local",
       "Parent URL": "https://www.dinamina.lk/category/local//page/372/"
}