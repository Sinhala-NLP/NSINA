{
       "Source": "dinamina",
       "Timestamp": "August 2, 2023 1:35 am",
       "Headline": "සංචාරක ව්‍යාපාරය නංවාලන්න  රාත්‍රිය ඉලක්ක කරගත්  ආර්ථික ක්‍රමවේදයක් සකසනවා",
       "News Content": "\n\nසංචාරක ව්‍යාපාරය නංවාලීම සඳහා රාත්‍රිය ඉලක්ක කරගත් ආර්ථික ක්‍රමවේදයක් සකසන බව සංචාරක රාජ්‍ය ඇමැතිනී ඩයනා ගමගේ මහත්මිය ප්‍රකාශ කරයි. මේ වසරේ පළමු මාස හත තුළ සංචාරකයෝ 763,000ක් මෙරටට පැමිණ ඇති බවත් එමඟින් ඩොලර් මිලියන 800ක පමණ අදායමක් උපයාගැනීමට හැකි වූ බවත් ඒ මහත්මිය පෙන්වා දෙයි. ඇමැතිවරිය මේ බව සඳහන් කළේ ‘ස්ථාවර රටකට සැවොම එක මඟකට’ මැයෙන් ජනාධිපති මාධ්‍ය කේන්ද්‍රයේ දී ඊයේ (1) පැවති ප්‍රවෘත්ති සාකච්ඡාවට එක් වෙමිනි.\n\nමෙහිදී වැඩිදුරටත් අදහස් දැක්වූ සංචාරක රාජ්‍ය ඇමතිනී ඩයනා ගමගේ මහත්මිය,\n\n“පසුගිය වසරේ සංචාරක ව්‍යාපාරය ඉතා කනගාටුදායක තත්ත්වයකට ඇදවැටිලා තිබුණා. රටේ පැවැති ආර්ථික අර්බුදය හා අරගලය නිසා සංචාරකයන් ශ්‍රී ලංකාව සංචාරක ගමනාන්තයක් බවට පත් කරගත්තේ නැහැ. විවිධ රටවල් ශ්‍රී ලංකාව සංචාරණය සඳහා තහනමකට ලක් කර තිබුණා. එහෙත් ජනාධිපති රනිල් වික්‍රමසිංහ මහතාගේ ආගමනයත් සමඟ රටේ තිබුණු පෝලිම් යුගය අවසන් වුණා. ආර්ථිකය ටික ටික ගොඩනැගෙමින් පවතිනවා. ඒ සමඟම සංචාරක ක්ෂේත්‍රයටත් සුභදායි තත්ත්වයක් නිර්මාණය වුණා. මේ වසරේ පළමු මාස 7 තුළ සංචාරකයන් හත් ලක්ෂ හැට තුන් දහසක් ශ්‍රී ලංකාවට පැමිණ තිබෙනවා. එයින් ඩොලර් මිලියන 800කට වඩා ආදායම් උපයා ගැනීමටත් ශ්‍රී ලංකාව සමත්ව තිබෙනවා.\n\n“ගිය වසරට වඩා මේ වසරේ සංචාරකයන්ගේ පැමිණීම සියයට 205ක වර්ධනයක් පෙන්නුම් කර තිබෙනවා. මෙමඟින් ශ්‍රී ලංකාවේ ආර්ථිකයට විශාල දායකත්වයක් සපයා තිබෙන බව සඳහන් කළ යුතුයි. විදේශ සංචිත ප්‍රමාණය ඉහළ යාමත් මෙමගින් සිදු වී තිබෙනවා. ඒ වගේම රාජ්‍ය සංචාරක අමාත්‍යංශය විදිහට ශ්‍රී ලංකාව සංචාරක ප්‍රවර්ධනය කිරීම සඳහා නව වැඩපිළිවෙළක් ක්‍රියාත්මක කරමින් තිබෙනවා. පසුගියදා අවසන් වුණු ලෝක සංචාරක රූ රැජන තරගාවලියේ අවසන් තරග වටය පැවැත්වුණේ ශ්‍රී ලංකාවේයි. එහිදී රටවල් 30ක තරගකාරිනියන් ශ්‍රී ලංකාවට පැමිණියා. ඔවුන් ශ්‍රී ලංකාවේ සංචාරය කළා. ඔවුන් ඒ මඟින් ශ්‍රී ලංකාවේ සංචාරක කර්මාන්තය ප්‍රවර්ධනය කිරීමට දායකත්වය දී තිබෙනවා. මේ වසර අවසානය වන විට World Travel Awards තරගාවලියේ අවසාන තරගය ශ්‍රී ලංකාවේ පැවැත්වීමට මේ වන විට සැලසුම් කර තිබෙනවා. එය දෙසැම්බර් මාසයේ දී ශ්‍රී ලංකාවේ පැවැත්වීමට බලාපොරොත්තු වෙනවා. මේ පිළිබඳ ජනාධිපතිවරයාත් දැනුවත් කර තිබෙනවා. ඒ සඳහා රටවල් 117ක් සහභාගීවීමට නියමිතයි. ඒ වගේම පසුගිය කාලයේ එංගලන්තය, රුසියාව, ජර්මනිය සහ ප්‍රංශය රටවලින් ශ්‍රී ලංකාවට සංචාරකයින් වැඩි වශයෙන් පැමිණ තිබෙනවා. එම පැමිණීම දිගටම පවත්වා ගැනීමටඅප කටයුතු කළ යුතුයි.\n\nසංචාරක ව්‍යාපාරය ගැන කතා කරද්දී අමාත්‍යංශයකින් සිදු කරන්න පුළුවන් සියයට 10ක ප්‍රමාණයක් විතරයි. අනෙක් සියල්ල පෞද්ගලික ආයතන සහ පුද්ගලයන් සතු කාරණාවක්. සමහර එක් පුද්ගලයෙක් කරන දෙයකින් සංචාරක ව්‍යාපාරයට විශාල හානියක් සිදුකළ හැකියි. ඒ නිසා සංචාරක ව්‍යාපාරය නියාමනය කිරීමේ වැදගත්කමක් තිබෙනවා. සංචාරකයෙක් අපහසුතාවයට පත් වුණොත් එය ශ්‍රී ලංකාවේ සංචාරක කර්මාන්තයට විශාල ලෙස බලපාන්න පුළුවන්. ඒ වගේම සංචාරකයන්ට ලබා දෙන Homestay වැනි කාමර පහසුකම්වල දී ඒවායේ ප්‍රමිතිය සලකා බැලීමටත් ක්‍රමවේදයක් සකස් කරලා තිබෙනවා.\n\n“සංචාරකයෙක්ගේ ගමනාන්තයක් වන්නේ නිදහසේ සංචාරකයන්ට ජීවිතය විඳගැනීමට අවශ්‍ය පහසුකම් සලසාදීමේ ස්ථානයයි. එම නිසා සංචාරක ගමනාන්තයක් වන ස්ථාන රාත්‍රිය 10ට වහනව නම් සංචාරකයින් පැමිණෙන්නේ නැහැ. මළ නගරවලට (Death City) සංචාරකයෝ කොහොමත් පැමිණෙන්නේ නෑ. ඒ නිසා අපේ වෙරළ විඳින්න එන සංචාරකයන්ට රාත්‍රිය පුරාම වෙරළේ ගත කිරීමට අවස්ථාව සලසා දිය යුතුයි. ඒ සඳහා නීති සකස් කළ යුතුයි.”\n\nමහින්ද අලුත්ගෙදර",
       "URL": "https://www.dinamina.lk/2023/08/02/local/10961/%e0%b7%83%e0%b6%82%e0%b6%a0%e0%b7%8f%e0%b6%bb%e0%b6%9a-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b6%ba-%e0%b6%b1%e0%b6%82%e0%b7%80%e0%b7%8f%e0%b6%bd%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/297/"
}