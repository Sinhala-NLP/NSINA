{
       "Source": "dinamina",
       "Timestamp": "September 16, 2023 1:00 am",
       "Headline": "මාන­සික රෝගී මව සමඟ විසූ දැරිය කෙලෙසූ  සැක­කරු සොයා මෙහෙ­යු­මක්",
       "News Content": "වයස අවුරුදු 15ක බාලවයස්කාර දැරියක් දූෂණයට ලක් කළ පුද්ගලයකු අත්අඩංගුවට ගැනීම සඳහා පෙරේදා (14දා) විමර්ශනයක් ආරම්භ කළ බව අනුරාධපුර මූලස්ථාන පොලිසිය පවසයි.\n\nඅනුරාධපුර පොලිස් වසමේ පදිංචි අදාළ සිද්ධියට මුහුණ පෑ දැරිය, පාසලේ ගුරුතුමියක් හට ඒ බව පැවසීමෙන් අනතුරුව, ගුරුවරිය පොලිසියට පැමිණිලි කිරිමෙන් අනතුරුව විමර්ශනය ආරම්භ කළ බව පොලිසිය කියයි.\n\nමෙම සිද්ධියට මුහුණ පෑ දැරියගේ මව මානසික ආබාධයකින් පෙළෙන අතර, නි‍ෙවසේ මව, සහෝදරයා සහ සහෝදරයාගේ බිරිය සමඟ දැරිය පදිංචිව සිට ඇති බව පොලිසිය කියයි.\n\nනීති විරෝධී මත්පැන් පෙරීමේ වරදකට දැරියගේ සහෝදරයා බන්ධනාගාරගත වන අවස්ථාවේදී ඔහු විසින් නි‍ෙවසේ යම් අවශ්‍යතාවක් ඇති වුවහොත් කතා කරන ලෙසට ඔහුගේ මිතුරකුගේ දුරකතන අංකය ලබා දී ඇති බව පොලිසිය මෙහිදී සඳහන් කළේය. ඉන් අනතුරුව දැරිය තම මවගේ දුරකතනයෙන් එම දුරකථන අංකයට ඇමතුම් ලබා ගෙන, තම සහෝදරයාගේ යාළුවා වන 28 හැවිරිදි පුද්ගලයා සමඟ ප්‍රේම සම්බන්ධතාවක් පවත්වාගෙන ගොස් ඇති බවද පොලිසිය කියයි.\n\nපසුව දිනක් ත්‍රිරෝද රථයකින් නි‍ෙවසට පැමිණ ඇති සැකකරු (සහෝදරයා ගේ යාළුවා) තම නෑනා වැඩ කරන ස්ථානයට ඇරලවන බව පවසමින් ඔහුගේ නිවෙසට රැගෙන ගොස් පිහියක් පෙන්වා බියගන්වා තමා දූෂණයට ලක් කළ බව දැරියගේ ප්‍රකාශවල සටහන්ව ඇතැයි පොලිසිය සඳහන් කළේය. සිද්ධිය සම්බන්ධයෙන් අනුරාධපුර ළමා හා කාන්තා කාර්යාංශයේ නිලධාරීන් සහ නිලධාරීහු පිරිසක් වැඩිදුර විමර්ශන සිදු කරති.",
       "URL": "https://www.dinamina.lk/2023/09/16/local/22909/%e0%b6%b8%e0%b7%8f%e0%b6%b1%e0%b7%83%e0%b7%92%e0%b6%9a-%e0%b6%bb%e0%b7%9d%e0%b6%9c%e0%b7%93-%e0%b6%b8%e0%b7%80-%e0%b7%83%e0%b6%b8%e0%b6%9f-%e0%b7%80%e0%b7%92%e0%b7%83%e0%b7%96-%e0%b6%af%e0%b7%90/",
       "Category": "local",
       "Parent URL": "https://www.dinamina.lk/category/local//page/108/"
}