{
       "Source": "dinamina",
       "Timestamp": "August 8, 2023 12:16 am",
       "Headline": "කෑමට සුදුසු සහල් සහ වී සත්ත්ව ආහාරයට ගැනීම තහනම් කළ ගැසට්ටුව නැවත දන්වන තුරු වලංගු යි පාරිභෝගික අධිකාරියේ සභාපති",
       "News Content": "මිනිස් පරිභෝජනයට සුදුසු සහල් සහ වී සත්ත්ව ආහාර හෝ වෙනත් කටයුතුවලට යොදාගැනීම තහනම් කළ ගැසට්ටුව නැවත දන්වනතුරු වලංගු බව පාරිභෝගික කටයුතු පිළිබඳ අධිකාරියේ සභාපති නීතිඥ ශාන්ත නිරිඇල්ල මහතා ප්‍රකාශ කරයි.\nඒ මහතා මේ බව සඳහන් කළේ ඊයේ (07) අධිකාරියේ පැවැති මාධ්‍ය හමුවකට එක්වෙමිනි. එහිදී වැඩිදුරටත් සභාපතිවරයා මෙසේ ද පැවසීය.\nනියඟයක් තිබුණොත් පරිභෝජන අවශ්‍යතා පවත්වාගෙන යා හැකියි. නියඟය ගැන ද මෙහිදී සැලකිල්ලට ගෙන තිබෙනවා. මිනිස් පරිභෝජනයට සුදුසු සහල් සහ වී තොග සත්ත්ව ආහාර සහ වෙනත් කිසිදේකට යොදා ගැනීමට ඉඩ දෙන්නේ නෑ.\nමේ තීරණ ගැසට් එකක් මඟින් අපි මීට පෙර සිටම දැනුම් දී තියෙනවා. කිසිම ආකාරයකින් එම ගැසට් එක අවලංගු කර නැහැ. මේ ගැසට් එක 2022 නිකුත් කර තියෙන්නේ එදා සිට මෙය වලංගුයි.\nමිනිස් පරිභෝජනයට සුදුසු සහල් සහ වී වෙනත් දේකට යොදා ගැනීම දඬුවම් ලැබිය හැකි ක්‍රියාවක් බව එම ගැසට් නිවේදනයේ සඳහන් වෙනවා. අපි කවුරුත් දන්නා ආකාරයට නියඟයක් ඇති මේ අවස්ථාවේදී වී සහ සහල් වෙනත් කටයුතුවලට යොදා ගැනීමෙන් පරිභෝජන අවශ්‍යතා සඳහා ඇති විය හැකි හිඟයක් වළක්වා ගැනීමට පුළුවන්. මෙවැනි වැරදි සිදු කළොත් ගබඩාවලට හෝ වෙ‍ෙළඳුන් සහ බෙදාහරින්නන් වෙනුවෙන් නීති ක්‍රියාත්මක කිරීමට පාරිභෝගික අධිකාරිය වැටලීම් කරනවා.\nමේ විදිහට අඛණ්ඩව වැටලීම් කිරීමට පාරිභෝගික අධිකාරියේ විශේෂ වැටලීම් සහ විමර්ශන ඒකකය ක්‍රියාත්මක වෙනවා.\nමෙවැනි ගබඩා තිබුණොත් ගැසට් නිවේදනයට අනුව නීති ක්‍රියාත්මක කළ හැකිය.\nමේ ගැසට් නිවේදනය ක්‍රියාත්මක නොවන බවට ප්‍රචාරයක් දී තිබුණත් මේ ගැසට් නිවේදනය දැනුම් දෙනතුරු වලංගුයි.\nජනතාවට හෝ වෙළෙඳුන්ට මේ ගැසට් එක අමතක වෙලා තියෙන්න පුළුවන් නමුත් මේක දිගටම ක්‍රියාත්මකයි.\n\nඅනුර ප්‍රේමලාල්",
       "URL": "https://www.dinamina.lk/2023/08/08/local/12358/%e0%b6%9a%e0%b7%91%e0%b6%b8%e0%b6%a7-%e0%b7%83%e0%b7%94%e0%b6%af%e0%b7%94%e0%b7%83%e0%b7%94-%e0%b7%83%e0%b7%84%e0%b6%bd%e0%b7%8a-%e0%b7%83%e0%b7%84-%e0%b7%80%e0%b7%93-%e0%b7%83%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/275/"
}