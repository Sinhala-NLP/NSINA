{
       "Source": "dinamina",
       "Timestamp": "July 26, 2023 12:56 am",
       "Headline": "උතුරු හා නැ‍ඟෙනහිර 28දා හර්තාල්",
       "News Content": "උතුරු හා නැ‍ඟෙනහිර පළාත් දෙකේ මේ මස 28 වැනිදා පූර්ණ හර්තාලයක් දියත් කරන ලෙස යුද සමයේ දී අතුරුදන් වූ පුද්ගලයන්ගේ ඥාතී සංගම් හා තවත් සංවිධාන කීපයක් ඉල්ලීමක් කොට තිබේ.\n\nපූර්ණ හර්තාල දිනයේ එම පළාත්වල සියලුම වෙළඳ සල් වසා දමන ලෙසත් ගමනාගමන කටයුතු හා එදිනෙදා වෘත්තීය කටයුතුවලින් බැහැර වී පූර්ණ හර්තාලයට සහාය දෙන ලෙසත් එම සංගම් යාපනයේ දී මාධ්‍ය සාකච්ඡාවක් තබා ඉල්ලීමක් කොට ඇත.\n\nමුලතිව් කොක්කුතුඩුවායී ප්‍රදේශයෙන් හමු වී ඇති කොටි කාන්තා සෙබළියන්ගේ බවට සැක කෙරෙන සමූහ මිනී වළ සම්බන්ධයෙන් අපක්ෂපාතී පරීක්ෂණයක් හා ජාත්‍යන්තර මට්ටමේ විධිමත් කැණීමක් සිදු කරන ලෙස ශ්‍රී ලංකා රජයට බල කරමින් මෙම පූර්ණ හර්තාලය සංවිධාන කොට තිබේ.\n\nපූර්ණ හර්තාලය පැවැත්වෙන දිනයේ දී එම සංගම්වල සාමාජිකයන් මුලතිව් වට්ටුවාකල් පාලම අසල සිට දැවැන්ත පෙළපාළියකින් මුලතිව් නගරයට පැමිණ මුලතිව් දිසාපති කාර්යාලය ඉදිරිපිට දී උද්ඝෝෂණයක් පැවැත්වීමටද කටයුතු සැලසුම් කොට තිබේ.",
       "URL": "https://www.dinamina.lk/2023/07/26/local/9394/%e0%b6%8b%e0%b6%ad%e0%b7%94%e0%b6%bb%e0%b7%94-%e0%b7%84%e0%b7%8f-%e0%b6%b1%e0%b7%90%e0%b6%9f%e0%b7%99%e0%b6%b1%e0%b7%84%e0%b7%92%e0%b6%bb-28%e0%b6%af%e0%b7%8f-%e0%b7%84%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/332/"
}