{
       "Source": "dinamina",
       "Timestamp": "July 14, 2023 1:00 am",
       "Headline": "පවුල රකින්න හිටිය එකම පුතා මට නැති වුණා පුතා මහ රෑම ආවෙ ආච්චිගෙ මළ ගෙදරට",
       "News Content": "–  පුතා අනතුරට ලක් වුණත් වාට්ටුවල නෑ කියා ගමේ කෙනෙක් කීවා\n– පසුව සොයා බලද්දී මියගිය බව දැන ගත්තා\n– මනම්පිටිය අනතුරින් මියගිය 18 හැවිරිදි තරුණයාගේ මව\n\n“අපව ජීවත් කරන්න, අපේ පවුල රකින්න හිටි එකම පුතා, බස් අනතුරෙන් නැති වීම අපට හීනයක් වගේ. එයා කොළඹ සබන් කර්මාන්ත ශාලාවක මාස තුනක කාලයක් වැඩ කළා. ආච්චිගෙ මළ ගෙදරට පදියතලාවේ යන්න එන ගමන් සිටි පුතාට තමයි එහෙම වුණේ. අපි පුතාට කිව්වා රෑ වෙලා එන්න එපා, උදේට එන්න කියලා. ඒත් පුතා කිව්වා නෑ, රෑම එන්නම් කියලා. කදුරුවෙල ගල්ලෑල්ල හරියෙදි අපට කෝල් කළා අම්මේ මට දැන් බඩගිනියි, නැන්දලා දිහා ගිහිල්ලා කාලා මම එන්නං කියලා. ඒත් පුතා පුතා සදහටම අපෙන් වෙන්ව ගියා” යැයි මනම්පිටිය කොටලීය බස් අනතුරෙන් මියගිය 18 හැවිරිදි ඒ.එම්. අවිශ්ක දිල්ශාන්ගේ මව වන කේ.එම්. වසන්ති කුමාරි මහත්මිය හඬා වැළපෙමින් පැවසුවාය.\n\nපොලොන්නරුව, වැලිකන්ද, බොරවැව ගම්මානයේ අංක 130 ලිපිනයේ පදිංචිව සිටි අවිශ්ක දිල්ශාන් ඉකුත් 09 වැනිදා රාත්‍රියේ කදුරුවෙල සිට කල්මුණේ දක්වා ගමන් කරමින් තිබූ පෞද්ගලික බස් රථය මනම්පිටිය කොටලීය පාලමෙන් ඔයට වැටී සිදු වූ අනතුරෙන් අවසන් ගමන් ගියේය.\n\nගමේ කොයි කවුරුත් සමඟ සමාජශීලීව වැඩකටයුතු කරන අවිශ්ක ගම්මානයේ තරුණ බෞද්ධ සමිතියේ සභාපතිවරයා වන අතර, ගම්මානයේ ඕනෑම පොදු සමාජශීලී වැඩකටයුතුවලට පෙරමුණ ගනිමින් අන් තරුණයන් සමඟ ක්‍රියාශීලිව ඇප කැප වී ක්‍රියා කළ අවිශ්කගේ වියෝවෙන් මුළු වැලිකන්ද බොරවැව ගම්මානයම කම්පාවට පත්ව, 12 වැනිදා පැවැති ඔහුගේ අවසන් කටයුතු සිදුවන මොහොතේදී මුළු ගම්මානයම කඳුළින් තෙත්ව ගියේය.\n\nඅවිශ්කගේ මව තවදුරටත් මෙසේ ද පැවසුවාය.\n\n“පුතා ආච්චිගෙ මළ ගෙදර එන්න ආවෙ. බස් එක ගල්ලෑල්ලෙන් නතර කළාට පස්සේ තමා පුතා අවසානයට අපට කෝල් කළේ.එතකොට අපි මගේ අම්මගෙ මළගෙදර බස් එකෙන් පදියතලාවේ ගිහිල්ලා හිටියේ. පුතා අවසානයට කිව්වේ අම්මේ දැන් බස්එක ගල්ලෑල්ලෙන් පිටත් වුණා, මට බඩගිනි හින්දා නැන්දලාගේ දිහා ගිහිල්ලා බත් ටිකක් කාලාම මළ ගෙදර එන්නම් කියලා. පස්සේ පුතාගේ ෆෝන් එක වැඩ කළේ නැහැ. අපේ ගමේ මිස් කෙනෙක් පොළොන්නරුව ඉස්පිරිතාලෙ වැඩ කරනවා. එයා තමයි කිව්වේ පුතා බස් අනතුරට මුහුණ දුන්නා කියලා නම තියෙනවා, ඒත් පුතා වාට්ටුවේ නෑ කියලා. අපි සේරම පදියතලාවේ මළගෙදර නිසා මගේ මහත්තයාගේ යාලුවන්ට ඒ ගැන හොයලා බලන්න කිව්වා. පස්සේ යාලුවෝ ඉස්පිරිතාලෙට ඉක්මනින්ම ගිහිල්ලා බලලා අපට පණිවිඩය කිව්වා පුතා බස් අනතුරෙන් නැති වෙලා කියලා. අපි ඒත් එක්කම ගෙදර ආවා.”\n\nඅනතුරෙන් තම එකම පුතු අහිමි වීම පිළිබඳ සොවින් සිටින ඒ.එම්. අසංක සංජීව මහතා ද මෙම ඛේදවාචකය පිළිබඳ අදහස් දැක්වූයේය.\n\n“ඔය පාරේ ගමන් කරන ඕනෑම රියැදුරෙක් දන්නවා මනම්පිටියේ කොටලීය පාලම ගොඩක් පටුයි කියලා. ඉතිං රියැදුරන් දැනගන්න ඕනේ පටු පාලමෙන් හෙමින් යන්න. ඒ වගේම රජයත් දැන ගන්න ඕනේ ඒ අවුරුදු සිය ගණන් පරණ පටු පාලම පුළුල් කරලා හදලා දෙන්න. එහෙම වුණා නම් මගේ පුතා වගේම මියගිය අනිත් දස දෙනාම ජීවතුන් අතර ඉන්නවා. ඔය පටු පාලම දෙපැත්තට මාර්ග සංවර්ධන අධිකාරියෙන් බැරල් අටවලා හරියන්නෙ නෑ. ඕකෙන් වෙන්නේ තවත් අනතුරු වැඩි වෙන එකයි. පාසල් දරුවන් පුරවාගෙන බස්රථ එහා මෙහා යන පාලමක් තවත් විශාල ඛේදවාචකයක් වෙන්න ඉස්සර මොන ව්‍යාපෘතියකට හරි යොදවපු සල්ලි වැය කරලා මේ පාලම පුළුල් කරලා මේ පළාතේ ජනතාවගේ ජීවිත ආරක්ෂා කරල දෙන්න කියලා මම පුතාගේ නාමයෙන් ඉල්ලා සිටිනවා. මගේ එකම පුතා නැති වීමේ පාඩුව දැනෙන්නේ මට විතරයි. මේ පාළම ළඟ වෙච්ච අනතුරු දිහා බලලා පාලම පුළුල් කරලා තිබ්බා නම් අද මගේ පුතා අපත් එක්ක සතුටින් ජීවත් වෙනවා.”",
       "URL": "https://www.dinamina.lk/2023/07/14/local/6339/%e0%b6%b4%e0%b7%80%e0%b7%94%e0%b6%bd-%e0%b6%bb%e0%b6%9a%e0%b7%92%e0%b6%b1%e0%b7%8a%e0%b6%b1-%e0%b7%84%e0%b7%92%e0%b6%a7%e0%b7%92%e0%b6%ba-%e0%b6%91%e0%b6%9a%e0%b6%b8-%e0%b6%b4%e0%b7%94%e0%b6%ad/",
       "Category": "local",
       "Parent URL": "https://www.dinamina.lk/category/local//page/381/"
}