{
       "Source": "dinamina",
       "Timestamp": "August 2, 2023 1:00 am",
       "Headline": "කෝවිල් – දේවාල උත්සවවලට ගොස්  ගෙල බැඳි රන්මාල කඩාගන්නා    ගැහැනු කල්ලියක 4ක් දැලේ",
       "News Content": "\n\nරටපුරා ඇති ප්‍රධාන කෝවිල් සහ දේවාලවල උත්සවවලට පැමිණෙන කතුන්ගේ ගෙල බැඳි රන් මාල කඩා ගන්නා කාන්තාවන් පිරිසකගෙන් සමන්විත කල්ලියක සාමාජිකාවන් සිවු දෙ‍ෙනක් කෝපායි පොලිසියේ නිලධාරීන් විසින් පෙරේදා (31) අත්අඩංගුවට ගෙන තිබේ.\n\nඑම කාන්තාවන් අතර ඉන්දියානු ජාතික කාන්තාවක් ද සිටින බව පොලිසිය කියයි. ඇය පසුගිය මාර්තු මාසයේ මෙරටට පැමිණ ඇති බවත් ඇය මෙරටට පැමිණ ඇත්තේ සංචාරක වීසා මඟින් බවත් පොලිසිය කියයි. ඇයට සැප්තැම්බර් මාසය දක්වා මෙරට රැඳී සිටීමට වීසා ඇති බව පොලිසිය කියයි.\n\nමෙම 49 හැවිරිදි කාන්තාව මෙරට නවාතැන් ගෙන සිට ඇත්තේ වවුනියාව සමයපුරම්හි නිවෙසකය. එම නිවෙස් හිමි කාන්තාව ද අත්අඩංගුවට ගෙන සිටින කාන්තාවන් සිවු දෙනා අතර සිටින බව පොලිසිය කියයි. ඇය 38 හැවිරිදි වියේ පසුවන්නියකි. ඉන්දියානු ජාතික කාන්තාවත් මෙම කාන්තාවත් දැන හඳුනාගෙන ඇත්තේ ද කෝවිල්වල උත්සවවලදී මාල කඩන්නට ගොස් බව අනාවරණය වී ඇත. ඉන්දියාවේ සිට මෙම කාන්තාව මෙරටට එන්නේද මාල කැඩීමට බවත් ඇය සමඟ තවත් පිරිසක් මෙරටට පැමිණ ඇති බවට සැකකරන බවත් උසස් නිලධාරියෙක් සඳහන් කළේය.\n\nමෙම කාන්තාවන් දෙදෙනා සමඟ අත්අඩංගුවට ගත් සෙසු කාන්තාවන් ඉංගිරිය සහ හලාවත පදිංචිකාරියන්ය. ඔවුන් අවුරුදු 24ක් වයසැති අය බව පොලිසිය කියයි.\n\nයාපනයේ නල්ලූර්, ත්‍රිකුණාමලයේ කෝනේෂ්වරන්, හලාවත මුන්නේෂ්වරන් ආදී රටේ ප්‍රසිද්ධ කෝවිල්වල පැවැත්වෙන උත්සව කාලවලදීත් කතරගම දේවාලයේ උත්සව කාලයටත් මේ අය එම ප්‍රදේශවලට ගොස් බැතිමතුන් අතර රැඳෙමින් මාල කඩන බව විමර්ශ‍නවලින් පෙනී ගොස් ඇත. මේ අය කණ්ඩායමක් ලෙස ක්‍රියාත්මක වන බවත් කඩා ගන්නා මාලය අතින් අත යන බවත් විමර්ශනවලින් පෙනී ගොස් ඇත.\n\nකෝපායිහි ඇති නිර්වේලි මුතවිනායගර් කෝවිලේ පැවති උත්සව භූමියේදී කාත්තාවකගේ ගෙල බැඳි රන් තාලි කොඩියක් කඩාගන්නා විට ඇය කෑ ගසා ඇති බවත් එහිදී කෝවිලේ රැඳී සිටි ගම්වැසියන් එක් කාන්තාවක් අත්අඩංගුවට ගෙන පොලිසියට භාරදීමෙන් අනතුරුව සෙසු කාන්තාවන් අත්අඩංගුවට ගැනීමට හැකිවී තිබෙන බවත් පොලිස් තොරතුරු අනාවරණය කෙළේය.\n\nරුපියල් ලක්ෂ 06කට ආසන්න වටිනාකමක් ඇති රන්තාලි කොඩියක් මෙහිදී කඩාගෙන ඇතත් එය මෙතෙක් හසු වී නැති බවත් එය අතින් අත හුවමාරුවී තිබෙන බවත් පොලිසිය කියයි.\n\nමෙම කල්ලියට සම්බන්ධ සෙසු පිරිස අත්අඩංගුවට ගැනීමට විමර්ශන පැවැත්වෙන බව පොලිසිය කියයි.\n\n\n\nගයාන් කුමාර වීරසිංහ",
       "URL": "https://www.dinamina.lk/2023/08/02/local/10981/%e0%b6%9a%e0%b7%9d%e0%b7%80%e0%b7%92%e0%b6%bd%e0%b7%8a-%e0%b6%af%e0%b7%9a%e0%b7%80%e0%b7%8f%e0%b6%bd-%e0%b6%8b%e0%b6%ad%e0%b7%8a%e0%b7%83%e0%b7%80%e0%b7%80%e0%b6%bd%e0%b6%a7-%e0%b6%9c%e0%b7%9c/",
       "Category": "local",
       "Parent URL": "https://www.dinamina.lk/category/local//page/300/"
}