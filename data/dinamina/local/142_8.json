{
       "Source": "dinamina",
       "Timestamp": "September 7, 2023 1:25 am",
       "Headline": "ඩොලර් ප්‍රශ්නයෙන් ඖෂධ මිල 97%කින් නැඟලා",
       "News Content": "ඩොලර් ප්‍රශ්නය නිසා ඖෂධවල මිල සියයට 97කින් වැඩි වී තිබෙන බව සමඟි ජන බලවේගයේ කළුතර දිස්ත්‍රික් මන්ත්‍රී රාජිත සේනාරත්න මහතා පාර්ලිමේන්තුවේදී ඊයේ (06) පැවසුවේය. සෞඛ්‍ය ඇමැතිවරයාට එරෙහි විශ්වාසභංගය ආණ්ඩුවෙන් පරාජය කරන බවත් එමඟින් ජනතාවගේ අදහස පාර්ලිමේන්තුව තුළ නියෝජනය නොවන බවත් මන්ත්‍රීවරයා පැවසීය.\n\nසෞඛ්‍ය ඇමැතිවරයාට එරෙහි විශ්වාසභංග විවාදයට එක්වෙමින් මන්ත්‍රීවරයා මේ බව ඊයේ (06) ප්‍රකාශ කළේය. මන්ත්‍රීවරයා මෙසේ ද පැවසුවේය. රට වැටී තිබෙන තත්ත්වය නිසා මේ විශ්වාසභංගය මුල් කරගෙන දේශපාලනයකට අවතීර්ණ වීමට මම අපේක්ෂා කරන්නේ නැහැ. පවුල් මිලියන 7ක් අද වන විට පළාත් නවය තුළම දරිද්‍රතාවෙන් පෙළෙනවා. සියයට 33ක් කෑම වේල් ප්‍රමාණය අඩු කර තිබෙනවා.\n\nපාසල් යෑම සීයට 6කින් අඩු වෙලා. සීයට 32ක් දේපොළ විකුණලා ජීවිකාව ගෙන යනවා. නිවාරණ සෞඛ්‍ය සේවාවක් තමයි අපි ලබා දෙන්නේ. නේවාසික රෝගීන් සීයට 90ක් සිටිනුයේ රජයේ රෝහල්වල. පෞද්ගලික රෝහල් සේවාවෙන් නේවාසික ප්‍රතිකාර සඳහා රෝගීන් යොමු වන්නේ නැහැ.\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/09/07/local/20247/%e0%b6%a9%e0%b7%9c%e0%b6%bd%e0%b6%bb%e0%b7%8a-%e0%b6%b4%e0%b7%8a%e0%b6%bb%e0%b7%81%e0%b7%8a%e0%b6%b1%e0%b6%ba%e0%b7%99%e0%b6%b1%e0%b7%8a-%e0%b6%96%e0%b7%82%e0%b6%b0-%e0%b6%b8%e0%b7%92/",
       "Category": "local",
       "Parent URL": "https://www.dinamina.lk/category/local//page/142/"
}