{
       "Source": "dinamina",
       "Timestamp": "August 17, 2023 2:27 am",
       "Headline": "ඖෂධ විෂ වී දැරියකගේ  දෙනෙත් නොපෙනී ගිහින්",
       "News Content": "පෞද්ගලික වෛද්‍යවරයකු ලබා දුන් ඖෂධ වර්ගයක් විෂ වීම හේතුවෙන් රත්නපුර, ඕපනායක, හුණුවල, මොරතොට ප්‍රදේශයේ 11 හැවිරිදි දැරියකගේ දෙනෙත් අන්ධ වී ඇති බවට දැරියගේ පියා චෝදනා නඟයි.\n\nමෙලෙස අවාසනාවන්ත සිදුවීමකට ලක්ව ඇත්තේ ආර්. ඩී. නිමන්සා සත්සරණි නමැති ඕපනායක හුණුවල ධර්මරාජ විද්‍යාලයේ පස්වන වසරේ ඉගෙනුම ලබන ශිෂ්‍යාවකි.\n\nතම දියණියට මුහුණ දීමට සිදුව ඇති තත්ත්වය පිළිබඳව දැරියගේ පියා වන හර්ෂල් දිලිප් කුමාර මහතා පැවසූයේ මෙවැන්නකි.\n\n‘මගේ දුවට උණ රෝගය වැලඳී ඒකට බෙහෙත් ලබා ගැනීමට පසුගිය අප්‍රේල් මාසයේ දවසක මොරතොට පෞද්ගලික බෙහෙත් ශාලාවකට ගියා. පසුව එහි වෛද්‍යවරයා විසින් දරුවා පරීක්ෂා කර දැරියට සරම්ප වැලඳී ඇති බව පවසා ඖෂධ ලබා දුන්නා. එම වෛද්‍යවරයා විසින් පුද්ගලික ඔසුසැලකින් ලබා ගන්නා ලෙස පවසා බෙහෙත් තුණ්ඩුවක් ද ලියා දුන්නා. පසුව එදින රාත්‍රියේ දැරියට එම ඖෂධ ලබා දුන් පසු දැරියගේ මුළු ශරීරය පුරා බිබිළි හටගෙන තුවාල හටගත්තා.\n\nඅනතුරුව දැරියගේ මවුපියන් විසින් අදාළ වෛද්‍යවරයා වෙත දරුවා රැගෙන ගිය පසු ඔහු ප්‍රකාශ කර ඇත්තේ දැරියට සරම්ප රෝගය වැලඳී ඇති බවත් එය ටික දිනක් ගිය පසු සුව විය හැකි බවයි. එලෙස වෛද්‍යවරයා පැවසුවත් දැරියට සුවයක් නොලද හෙයින් මාපියන් එම දැරියව රත්නපුර රෝහල වෙත රැගෙන ගොස් ඇති අතර, පසුව ප්‍රතිකාර සඳහා රිජ්වේ ආර්යා ළමා රෝහල වෙත රැගෙන ගොස් තිබේ.\n\nනමුත් මෙම වර්ෂයේ අප්‍රේල් මස 6 වැනිදා පටන් එම දැරියගේ දෙනෙත් නොපෙනී, ශරීරය පුරා තුවාල හට ගෙන තිබෙන බවත් සතියක් පාසා දරුවා රැගෙන රිජ්වේ රෝහලට යන බව ද දැරියගේ පියා පැවැසීය. එලෙස ප්‍රතිකාර ලබා දුන්නද දැරියගේ ඇස් පෙනීම සුව වී නැති බව පියා පැවැසීය.\n\nමෙම සිදුවීම සම්බන්ධයෙන් දැරියගේ මවුපියන් පවසන්නේ මේ සම්බන්ධයෙන් වහාම පරීක්ෂණයක් ආරම්භ කර දරුවාට සහනයක් ලබා දෙන ලෙසය.\n\nරක්වාන – ඉන්දික සී. කුමාර",
       "URL": "https://www.dinamina.lk/2023/08/17/local/14859/%e0%b6%96%e0%b7%82%e0%b6%b0-%e0%b7%80%e0%b7%92%e0%b7%82-%e0%b7%80%e0%b7%93-%e0%b6%af%e0%b7%90%e0%b6%bb%e0%b7%92%e0%b6%ba%e0%b6%9a%e0%b6%9c%e0%b7%9a-%e0%b6%af%e0%b7%99%e0%b6%b1%e0%b7%99%e0%b6%ad/",
       "Category": "local",
       "Parent URL": "https://www.dinamina.lk/category/local//page/232/"
}