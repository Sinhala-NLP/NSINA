{
       "Source": "dinamina",
       "Timestamp": "August 14, 2023 2:08 am",
       "Headline": "නිසි කල වතුර දීමට හරස් වූ සැමට තරාතිරම නොබලා දඬුවම් ලැබේවි -ඇමැති මහින්ද අමරවීර",
       "News Content": "\n\nපවතින දැඩි නියඟය හේතුවෙන් දිස්ත්‍රික් කිහිපයක වගා හානි වූ කුඹුරුවලට වන්දි ලබාගැනීම සඳහා වූ යෝජනාව කඩිනමින් කැබිනට් මණ්ඩලයට ඉදිරිපත් කරන බව කෘෂිකර්ම ඇමැති මහින්ද අමරවීර මහතා පැවැසීය. වලව කලාපයේ ගොවි සංවිධාන නායකයන් සමඟ පැවති සාකච්ඡාවකදී ඇමැතිවරයා මේ බව අවධාරණය කළේය.\n\nනියමිත වේලාවට නිසි තීන්දු තීරණ නොගැනීමේ ප්‍රතිඵලයක් ලෙස ගොවීන් විශාල ප්‍රමාණයක් මේ වන විට අසරණ වී සිටින බවත් දිස්ත්‍රික් කිහිපයක වූ වගා හානි තක්සේරු කිරීම්වලදී කුරුණෑගල දිස්ත්‍රික්කයෙන් වැඩිම වගා හානි සිදුවීම් වාර්තා වන බවත් ඇමැතිවරයා මෙහිදී කීය.\n\nනිසි වේලාවට වලව කලාපයේ ගොවීන්ට වී වගාවට අවශ්‍ය ජලය සැපයීමට නොහැකි වීමේ වගකීම කුමන අමාත්‍යාංශයක කුමන තරාතිරමක නිලධාරියකු වුවද භාර ගැනීම කළ යුතු බවත්, සිදු වී තිබෙන හානිය වන්දී දී පිරිමැසිය නොහැකි බවත් ඇමැතිවරයා මේ ගොවි හමුවේදී පැවසීය.\n\nඑළඹෙන මහ කන්නයට අවශ්‍ය බීජ වී නිපදවන්නේද මේ කුඹුරුවලින් බව පෙන්වා දුන් ඇමැතිවරයා අවධාරණය කළේ මේ තත්වය නිසා බීජ වී හිඟයක්ද උද්ගත විය හැකි බවයි.එමෙන්ම මේ තත්ත්වය උදා වන්නට මඟපෑදූ නිලධාරීන් කුමන තරාතිරමක වුවත් ඔවුන්ට එරෙහිව කටයුතු කළ යුතු බවත් එහිදී දේශපාලඥයන් වුව වැරැදි කළේ නම් ඒ අයටත් මේ තීන්දු විඳදරාගැනීමට සිදු වනු අති බවත් ඇමැතිවරයා කීය.\n\nමහවැලි,වාරිමාර්ග විදුලිබල අංශවල නිළදාරින්ගේ වැරැදි මේ වගා හානි සඳහා මුල් වී ඇත්නම් ඒ අය මෙහි වගකීම භාර ගත යුතු බවත් විශේෂයෙන්ම ඒ අංශවල නිලධාරීන් ඉංජිනේරුවන් අදාළ කමිටුවල දී තීන්දු තීරණ ගන්නා අතර, මේ සම්බන්ධව වැරැදිකරුවන් වන අයට විනයානුකූලව පියවර ගත යුතු බවත් ඇමැතිවරයා පැවැසීය.\n\nවිදුලිබල මණ්ඩලයේ නිලධාරීන් මේ ගැටලුවට සම්බන්ධ බව තමන් ඍජුවම පැවැසීමට බිය නොවන බවත් මේ ගොවීන්ගේ ජල ගැටලුවට විසඳුම් සෙවීම සඳහා තමා කැඳවූ රැස්වීමට විදුලිබල අමාත්‍යාංශයේ ලේකම්වරයකෙ, අතිරේක ලේකම්වරයකු හෝ එම මණ්ඩලයේ තනතුරු දරන වගකිව යුතු නිලධාරියකු සහභාගි නෙවූ බවත් පැවැසූ ඇමැතිවරයා අවධාරණය කළේ ජනාධිපතිතුමා මේ සම්බන්ධයෙන් කැඳවා ඇති වාර්තාවෙන් පසු වරදකරුවන් වන අයට විනයානුකූල පියවර ගනු ඇති බවයි.\nබුද්ධිකා ඉඹුලාන",
       "URL": "https://www.dinamina.lk/2023/08/14/local/13851/%e0%b6%b1%e0%b7%92%e0%b7%83%e0%b7%92-%e0%b6%9a%e0%b6%bd-%e0%b7%80%e0%b6%ad%e0%b7%94%e0%b6%bb-%e0%b6%af%e0%b7%93%e0%b6%b8%e0%b6%a7-%e0%b7%84%e0%b6%bb%e0%b7%83%e0%b7%8a-%e0%b7%80%e0%b7%96-%e0%b7%83/",
       "Category": "local",
       "Parent URL": "https://www.dinamina.lk/category/local//page/250/"
}