{
       "Source": "dinamina",
       "Timestamp": "August 7, 2023 1:29 am",
       "Headline": "සිමෙන්ති කම්හලේ යකඩ හොරකමට 22ක් අත්අඩංගුවට",
       "News Content": "දැනට වසා දමා ඇති යාපනයේ කන්කසන්තුරේ සිමෙන්ති කර්මාන්ත ශාලාවේ ගොඩ ගසා තිබූ රුපියල් කෝටි එකහමාරක් පමණ වටිනා යකඩ තොගයක් සොරකම් කළ පුද්ගලයන් විසි දෙදෙනෙකු කන්කසන්තුරේ පොලිසිය විසින් අත්අඩංගුවට ගෙන තිබේ.\nසිමෙන්ති කම්හලේ පාලන නිලධාරියෙකු විසින් පොලිසියට කරණ ලද පැමිණිල්ලකින් පසුව පොලිසිය සිදු කළ පරීක්ෂණයකින් පසුව සැකකරුවන් අත්අඩංගුවට ගැනීමට හැකි වී තිබේ.\n\nසැකකරුවන් අත්අඩංගුවට ගන්නා විට ඔවුන් විසින් සොරකම් කරණ ලද යකඩ පිටස්තර ව්‍යාපාරිකයෙකුට අලෙවි කොට ඇති අතර පොලිසිය ඒ සම්බන්ධයෙන්ද පරීක්ෂණයක් ආරම්භ කොට තිබේ.\n\nසැකකරුවන් විසි දෙදෙනා යාපනය අධිකරණය වෙත ඉදිරිපත් කිරීමට කන්කසන්තුරේ පොලිසිය පියවර ගෙන ඇත.\nශ්‍රී ලංකා සිමෙන්ති සංස්ථාවේ සභාපති ජගත් ධර්මප්‍රිය මහතා පවසන්නේ මේ වන විට එම සිමෙන්ති කම්හලේ තිබූ යකඩවලින් රුපියල් කෝටි 22කට වඩා වැඩි වටිනාකමකින් යුත් යකඩ සොරුන් විසින් පැහැර ගෙන ගොස් ඇති බවයි.\n\nඑම සිමෙන්ති කම්හලට සපයා ඇති ආරක්ෂාව ප්‍රමාණවත් නොවීම නිසාත් මේ දිනවල වෙළඳපොළ වටිනාකම අනුව යාපනයෙන්ම යකඩ කිලෝවක් රුපියල් 100 බැගින් අලෙවි කිරීමට හැකියාව ලැබී තිබීමත් නිසා කන්කසන්තුරේ සිමෙන්ති කම්හලේ වසා දමා ඇති කොටසේ යකඩ සොරකම් කිරීම වැඩි වී තිබේ.\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/07/local/12265/%e0%b7%83%e0%b7%92%e0%b6%b8%e0%b7%99%e0%b6%b1%e0%b7%8a%e0%b6%ad%e0%b7%92-%e0%b6%9a%e0%b6%b8%e0%b7%8a%e0%b7%84%e0%b6%bd%e0%b7%9a-%e0%b6%ba%e0%b6%9a%e0%b6%a9-%e0%b7%84%e0%b7%9c%e0%b6%bb%e0%b6%9a/",
       "Category": "local",
       "Parent URL": "https://www.dinamina.lk/category/local//page/279/"
}