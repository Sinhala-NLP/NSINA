{
       "Source": "dinamina",
       "Timestamp": "August 3, 2023 1:39 am",
       "Headline": "ආබාධිත දියණිය රකින  වයෝවෘද්ධ මවක්",
       "News Content": "\n\nගොනකු ඇන වසර පහළොවක් ආබාධිතව ඇඳ මත දිවි ගෙවන දියණිය රකින මවක් සිටින පවුලකට අස්වැසුම දීමනාව අහිමි කිරීමේ සිද්ධියක් ගලේවෙල ප්‍රාදේශීය ලේකම් කොට්ඨාසයෙන් අපට වාර්තා විය.\n\nගලේවෙල, දමුණුමුල්ල ප්‍රදේශයේ පදිංචි අයි. ජී. පුංචිමැණිකා මහත්මිය වයස අවුරුදු හැත්තෑ හයක් වූ ‍ ශ්‍රවණාබාධිත මවකි. ඇයගේ දියණිය කේ. කේ. කාන්ති මුණසිංහ වසර 15ක පමණ කාලයක සිට දිවි ගෙවන්නේ පූර්ණ ආබාධිතවයි. ඇය ඇඟලුම් කර්මාන්ත ශාලාවක සේවය කරමින් තම මව මෙන්ම සොහොයුරකුගේ පුතකු ද ජීවත් කරවමින් සිටියදී මාර්ගයේ බැඳ සිටි ගොනකු ඇයට ඇනීම හේතුවෙන් ඇයගේ එක් පාදයක අස්ථි සම්පූර්ණයෙන්ම ඉවත් කර තිබේ. කාන්තිගේ මව අසල්වැසි වතුවලින් වැටෙන පොල් අතු ගෙනැවිත් ඒවායේ ඉරටු ඉවත් කර ඉරටු කිලෝවක් රුපියල් 60ට අලෙවි කර ලබා ගන්නා මුදලින් මේ පවුල නඩත්තු කරයි.\n\nකිසිත් කර කියා ගත නොහැකිව දිවි ගෙවන කාන්ති අප සමඟ අදහස් දැක්වූයේ හැඬූ කඳුළිනි.\n\n“අස්වැසුම ලියාපදිංචි කරන්න ආ නිලධාරීන් අපේ සියලු විස්තර සටහන් කරගෙන ගියා. මගෙයි අම්මගෙයි ෆොටෝ පවා අරන් ගියා. මේ දීමනාවට සුදුසුකම් ලබා ඇති බව නිකුත් කර තිබූ ලිපි ලේඛනයේ සඳහන්ව තිබුණා. ඒ හින්දා ප්‍රාදේශීය ලේකම් කාර්යාලයට ගිහින් වුවමනා බැංකු ගිණුම් විවෘත කරන්න යද්දී මේ දීමනාව අපට නෑ කියලා එතැන හිටිය නිලධාරීන් කිව්වා. ඒකට හේතුව විදිහට ඒ අය කිවුවේ කවුරු හරි මේකට විරෝධතා දක්වා තිබීම කියලයි. වැසිකිළියක්, රෝද පුටුවක් නැතිව හිටි මට සමාජ මාධ්‍ය හරහා මේ ගැන කියලා රෝද පුටුවක් ලැබුණා. වැසිකිළියක් හදා ගන්න කෙනෙක් උදව් කළ නිසා මේ දීමනාව අහිමි කළා.”\n\nමේ අසරණ පවුලට පිහිටක් විය හැකි පරිත්‍යාගශීලී අයකු සිටී නම් අයි. ජී. පුංචිමැණිකා, දමුණුමුල්ල, ගලේවෙල ලිපිනයෙන් හෝ දුරකතන අංක 076-1590818 මඟින් විමසීම් කළ හැකිය. එමෙන්ම ලංකා බැංකු ගලේවෙල ශාඛාවේ ඇයගේ නමින් ඇති 80398908 ගිණුම් අංකයට ද මුදල් බැර කර පිහිටක් විය හැකිය.\n\nසීගිරිය විශේෂ",
       "URL": "https://www.dinamina.lk/2023/08/03/local/11214/%e0%b6%86%e0%b6%b6%e0%b7%8f%e0%b6%b0%e0%b7%92%e0%b6%ad-%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba-%e0%b6%bb%e0%b6%9a%e0%b7%92%e0%b6%b1-%e0%b7%80%e0%b6%ba%e0%b7%9d%e0%b7%80%e0%b7%98/",
       "Category": "local",
       "Parent URL": "https://www.dinamina.lk/category/local//page/294/"
}