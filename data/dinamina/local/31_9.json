{
       "Source": "dinamina",
       "Timestamp": "October 5, 2023 1:00 am",
       "Headline": "ඉතාලියේ සිට ගෙනා හාරකෝටි විසි ලක්ෂයක  හෂීෂ් රේගු වෙන් අල්ලයි",
       "News Content": "රුපියල් හාරකෝටි විසි ලක්ෂයක් වටිනා හෂීෂ් මත්ද්‍රව්‍ය කිලෝ ග්‍රෑම් 35ක් ඔරුගොඩවත්ත රේගු ආදායම් අධීක්ෂණ අංශයේ පරීක්ෂණ අංගණයේ දී එම නිලධාරීන් පිරිසක් ඊයේ (03) සොයා ගෙන තිබේ.\n\nඉතාලියේ සිට මෙරටට ගුවනින් ගෙන්වන ලද මේ තොගය පර්සල් 5ක් ලෙස සකස් කර ඉතාලියේ සිට එවා ඇත. පසුව මේ සැක කටයුතු පාර්සල් ඔරුගොඩවත්ත රේගු ආදායම් අධීක්ෂණ අංශයේ පරීක්ෂණ අංගණය වෙත රැගෙන ගොස් පරීක්ෂා කර තිබේ.\n\nමේ තොගය නිරීක්ෂණයට මුදල් රාජ්‍ය ඇමැති ආචාර්ය රංජිත් සියඹලාපිටිය මහතා ද පැමිණි අතර මේ වැටලීමට සම්බන්ධ වූ නිලධාරීන්ට ඇමැතිවරයා කෘතඥතාව පිරිනැමීය.\n\nමේ පාර්සල් නිවෙස වෙතම ගුවන් භාණ්ඩ ප්‍රවාහනය කර දෙන ආයතනයක් වෙත ලැබී තිබූ ඒවා වෙයි.\nමේ පාර්සල් භාරදිය යුතු ලිපිනය නැති අතර ඒ සඳහා ඇත්තේ එම පාර්සල් හිමිකරුවන්ගේ දුරකතන අංක පමණි. මේ හෂීෂ් තොගය අත්අඩංගුවට ගත් රේගු ආදායම් අධීක්ෂණ අංශයේ නිලධාරීන්, මේ පිළිබඳ වැඩිදුර විමර්ශන කටයුතුවලට මේ මත්ද්‍රව්‍ය තොගය පොලිස් මත්ද්‍රව්‍ය නාශක අංශයේ නිලධාරීන් වෙත භාර දී තිබේ.\n\nපාර්සල්වල හිමිකරුවන් අනාවරණය කර ගැනීමට අපහසු වී ඇත්තේ ඒවා දොරින් දොර බෙදා හැරීමේ පාර්සල් (Door to Door delivery) ලෙස ආනයනය කර ඇති බැවින් වන අතර මේ සම්බන්ධයෙන් විශේෂ විමර්ශනයක් ආරම්භ කරන ලෙස රාජ්‍ය ඇමැති සියඹලාපිටිය මහතා එහිදී රේගු නිලධාරීන්ට උපදෙස් දුන්නේය.\n\nඡායාරූපය\nසුදත් නිශාන්ත\nසුභාෂිණි සේනානායක, නුවන් කොඩිකාර කටුනායක ටී.කේ.ජී. කපිල",
       "URL": "https://www.dinamina.lk/2023/10/05/local/27817/%e0%b6%89%e0%b6%ad%e0%b7%8f%e0%b6%bd%e0%b7%92%e0%b6%ba%e0%b7%9a-%e0%b7%83%e0%b7%92%e0%b6%a7-%e0%b6%9c%e0%b7%99%e0%b6%b1%e0%b7%8f-%e0%b7%84%e0%b7%8f%e0%b6%bb%e0%b6%9a%e0%b7%9d%e0%b6%a7%e0%b7%92/",
       "Category": "local",
       "Parent URL": "https://www.dinamina.lk/category/local//page/31/"
}