{
       "Source": "dinamina",
       "Timestamp": "August 18, 2023 1:00 am",
       "Headline": "සමාගම් දෙකට අතිරේක ලාභ දෙන්න එපා",
       "News Content": "ප්‍රධාන සමාගම් ද්විත්වයට අතිරේක ලාභයක් ලැබිය නොහැකි වන පරිදි පාන් පිටි කිලෝවක විකුණුම් මිල රුපියල් 198ක් බව නිවේදනය කිරීමට මුදල් අමාත්‍යාංශයේ නිලධාරීන්ට රජයේ මුදල් පිළිබඳ කාරක සභාවෙන් උපදෙස් දී ඇත.\n\nඊට අමතරව සිමෙන්ති කොට්ටයක ගොඩබාන මිල සහ විකුණුම් මිල අතර පරතරය රුපියල් 700කට ආසන්න බැවින් අයථා ලාභය පිළිබඳ වාර්තාවක් කැඳවීමට ද මෙහිදී තීරණය විය.\n\nරජයේ ආදායම වැඩි කර ගැනීම සඳහා මුදල් අමාත්‍යාංශයෙන් සිදු කරන බදු වැඩි කිරීම් නිසා ඇති වන සමාජ බලපෑම පිළිබඳ නිසි ඇගැයීමක් සිදු නොකිරීම විශාල ගැටලුවක් බව ද රජයේ මුදල් පිළිබඳ කාරක සභාව පවසයි.රජයේ මුදල් පිළිබඳ කාරක සභාවේ සභාපති ආචාර්ය හර්ෂ ද සිල්වා මහතා වෙනුවට තාවකාලිකව පත් වූ සභාපතිවරයා වන පාඨලී චම්පික රණවක මහතාගේ ප්‍රධානත්වයෙන් පසුගියදා (15) කාරක සභාව රැස් වූ අවස්ථාවේදී මේ පිළිබඳ සාකච්ඡා කෙරිණි. පාර්ලිමේන්තුවේ අනුමතිය ලබා ගැනීමට නියමිත 1969 අංක 1 දරන ආනයන හා අපනයන (පාලන) පනත යටතේ ජූනි මස 14 වැනිදා ප්‍රකාශයට පත් කළ අංක 2336/45 දරන අතිවිශේෂ ගැසට් පත්‍රයේ ඇති රෙගුලාසි පිළිබඳ මෙහිදී අවධානය යොමු විය.",
       "URL": "https://www.dinamina.lk/2023/08/18/local/15177/%e0%b7%83%e0%b6%b8%e0%b7%8f%e0%b6%9c%e0%b6%b8%e0%b7%8a-%e0%b6%af%e0%b7%99%e0%b6%9a%e0%b6%a7-%e0%b6%85%e0%b6%ad%e0%b7%92%e0%b6%bb%e0%b7%9a%e0%b6%9a-%e0%b6%bd%e0%b7%8f%e0%b6%b7-%e0%b6%af%e0%b7%99/",
       "Category": "local",
       "Parent URL": "https://www.dinamina.lk/category/local//page/223/"
}