{
       "Source": "dinamina",
       "Timestamp": "July 29, 2023 1:00 am",
       "Headline": "රටක් වැටෙන්න ඉඩදීම නොව ගොඩගැනීමට දරන උත්සාහයයි වැදගත්",
       "News Content": "මූල්‍යමය අර්බුදයකට ගොදුරු වී රටක් බංකොලොත්භාවයට පත්වීමට ඉඩදීම නොව ගොඩගත් රටක් බවට පත්වීමේ උත්සාහය වැදගත් බව අගමැති දිනේෂ් ගුණවර්ධන මහතා පැවසීය.\n\nරුපියල් ලක්ෂ 300ක වියදමින් ඉදිකළ අවිස්සාවේල්ල ජනාධිපති විද්‍යාලයේ නව තෙමහල් ගොඩනැඟිල්ල සිසු අයිතියට පත්කිරීමේ අවස්ථාවේදී අගමැතිවරයා මේ බව සඳහන් කළේය. එහිදී අගමැතිවරයා මෙසේ ද පැවසීය.\n\nපාසලක් ඇරඹීමෙන් හිරගෙයක් වැහෙනවා කියා තමයි ඒ කාලේ අපේ ගුරුවරුන් කීවේ. ඈත එපිට පොල්අතු වහලක් විතරක් තිබුණු පාසල්වල දරුවෝ කාලයක නිදහස් අධ්‍යාපනය නිසා මහා විද්‍යාල හරහා විශ්වවිද්‍යාල දක්වා ගමන් කළා. ඒ දැනුම රටවැසි සියලු දෙනාගේ දරුවන්ට ලබා දීම සාර්ථකව ඉදිරියට ගියා. නිදහස් අධ්‍යාපනය දැනුම වර්ධනය කිරීමට ඉමහත් සේ දායක වන ප්‍රධාන සේවාවක් බවට පත් වුණා. අද මේ දරුවෝ භුක්ති විඳින්නේ එයයි. අපේ ආචාර්ය පරම්පරාවත් භුක්ති විඳින්නේ එයයි. රටක දියුණුව ඇති කිරීමට ජාතියක් මෙහෙයවීමට අනාගතය භාරගන්නේ මේ දරු පරම්පරාවයි. අද මේ පාසල දහසකට වැඩි ශිෂ්‍ය සංඛ්‍යාවකට දැනුම දෙන කේන්ද්‍රස්ථානයක්. මම මන්ත්‍රීවරයෙක් හැටියට අවුරුදු 25කට කලින් මේ පාසලට පැමිණියා. පන්ති කාමර හිස්ව තබා ගැනීම සුදුසු දෙයක් නොවේ. දරුවනේ ඔබ ලබන දැනුම ඔබ පෙන්වා සිටින ප්‍රතිඵල ඔබේ විද්‍යාලයට ධෛර්යයක්. ආකර්ෂණයක්. ඔබ අපේ ජීවිත කාලයේ අපි දැක්කා සුනාමිය එනවා. කොවිඩ් එනවා. මේ පළාතේ ජනතාව මේ පාසලේ විදුහල්පති, ගුරුවරු සුනාමියට ලක් වී තිබූ ඈත පළාත්වල ජනතාවට උදවු කළා. මිනිස් ජීවිතයේ ආරක්ෂාව සඳහා එවන් දායාදයක් කළ පාසලක් හැටියට අපට සිහිපත් වෙනවා. සුනාමිය ඇවිල්ල ගියාම භෞතික දේවල් විනාශ වුණා. සෝදාපාළුවට ලක් වුණා. මහ මුහුදට ගියා. නමුත් ලබාගත් දැනුම හෝදා පාළුවට ලක් වෙන්නේ නැහැ. ඒ නිසා දැනුම නමැති මහා වස්තුවට තමයි මේ පාසල් සෙවණ දෙන්නේ. එයින් ප්‍රයෝජනය ගන්න. එය යළි ලැබෙන්නේ නැහැ. ආපහු පාසලේ මේ පන්තියට එන්නේ නැහැ. අපි අභියෝග ජය ගත යුතුයි. අපිට රට බෙදී යෑමේ තර්ජනයක් තිබුණා. ආයුධ සන්නද්ධ නීති විරෝධී හමුදාවන් අපේ රටේ වෙනම රාජ්‍යයක් ගොඩනැඟීමේ උත්සාහයක යෙදුණත් අපේ දරුවෝ ආරක්ෂක බළකායට එකතු වෙලා රට ආරක්ෂා කළා. ඒ අභියෝගය අපි ජයග්‍රහණය කළා. මෑත කාලයේ අපට ඇතිවුණු මූල්‍යමය අර්බුදයේ දී ඒ අභියෝගයත් ජයගන්න පුළුවන් වුණා. මූල්‍යමය අර්බුදයකට ගොදුරු වී රටක් බංකොලොත් ජාතියක් බවට පත්වීමට ඉඩදීම නොවෙයි රටක් ගොඩගැනීමට කරන උත්සාහයයි වැදගත්. අපි පසුගිය මාස 11ක් කැපවී කටයුතු කරමින් අද ඒ විශ්වසනීය තත්ත්වය ගොඩනඟා තිබෙනවා. ඒ වගේම එදිනෙදා කටයුතු කරමින් රටක් ඉදිරියට ගමන් කළ යුතුයි. එහිදී මූලික සේවා සැපයීමෙන් ඉදිරියට ගමන් කිරීමට මූල්‍ය ශක්තිය අවශ්‍ය කාර්යයක් ලෙස පිළිගනිමින් එය සාර්ථක කිරීමට අප මහන්සි විය යුතුයි. ඒ සඳහා අත්වැල් බැඳගෙන එම කාර්ය සිදු කළ යුතු වන්නේ අනාගත පරම්පරාවට මේ කරදරකාරී තත්ත්වයක් නොදෙන්නයි. අපට වැදගත් වෙන්නේ අනාගතයයි. අතීතයෙන් අපි ආඩම්බර වෙමු. පාඩම් ඉගෙන ගමු. නමුත් අනාගතයේ අභියෝගය ජය ගත හැකි නව පරම්පරාව ඔබයි. බස්නාහිර පළාත් ආණ්ඩුකාර රොෂාන් ගුණතිලක මහතා සහ රාජ්‍ය නිලධාරීන්, මහජන නියෝජිතයෝ ඇතුළු පිරිසක් මේ අවස්ථාවට සහභාගි වූහ.\n\n",
       "URL": "https://www.dinamina.lk/2023/07/29/local/10062/%e0%b6%bb%e0%b6%a7%e0%b6%9a%e0%b7%8a-%e0%b7%80%e0%b7%90%e0%b6%a7%e0%b7%99%e0%b6%b1%e0%b7%8a%e0%b6%b1-%e0%b6%89%e0%b6%a9%e0%b6%af%e0%b7%93%e0%b6%b8-%e0%b6%b1%e0%b7%9c%e0%b7%80-%e0%b6%9c%e0%b7%9c/",
       "Category": "local",
       "Parent URL": "https://www.dinamina.lk/category/local//page/313/"
}