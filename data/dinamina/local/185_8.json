{
       "Source": "dinamina",
       "Timestamp": "August 28, 2023 12:58 am",
       "Headline": "නැගෙනහිර ඉඩම්  හිතුමතේ බෙදලා",
       "News Content": "\n\nමහවැලියේ ඉඩම් අක්කර 45,000ක් රක්ෂිතයක් කර කොල්ලයක් සිදු කරලා ද?\n\nනැඟෙනහිර පළාත තුළ ඉඩම් අක්කර විශාල ප්‍රමාණයක් හිතුමතේට විවිධ පාර්ශ්වයන් වෙත ලබා දී ඇති බවට තොරතුරු වාර්තා වේ.\n\nඒ අනුව ත්‍රිකුණාමලය දිස්ත්‍රික්කයේ ආගමික ස්ථාන සඳහා ඉඩම් අවිධිමත් ආකාරයෙන් ලබා දී ඇති බවද මඩකලපුව දිස්ත්‍රික්කයේ මහවැලි සංවර්ධන ව්‍යාපෘතිය සඳහා ලබා දී තිබූ ඉඩම් අක්කර විශාල ප්‍රමාණයක් වනජීවී දෙපාර්තමේන්තුව විසින් රක්ෂිතයක් ලෙස නැවත ගැසට් කර තිබෙන බවට ද තොරතුරු අනාවරණය වී තිබේ.\n\nජනාධිපති රනිල් වික්‍රමසිංහ මහතාගේ ප්‍රධානත්වයෙන් පැවැති නැඟෙනහිර පළාතේ සංවර්ධන කමිටුවේදී මෙම කරුණු අනාවරණය වී ඇත.\n\nත්‍රිකුණාමලය තිරියාය විහාරයට අක්කර 3065ක භූමි ප්‍රදේශයක්ද ඉල්ලා ඇති බව මෙහිදී වාර්තා වී ඇති අතර, එය පාර්ලිමේන්තුවේ තේරීම් කාරක සභාව මඟින් ඉඩම් අක්කර 265ක් දක්වා අඩු කර ලබා දීමට තීරණය කර තිබේ.\n\nඑසේම අරිසිමලේ විහාරස්ථානය සඳහා ඉඩම් අක්කර 100ක් ලබා ගැනීමට කර ඇති ඉල්ලීම පිළිබඳව අවධානය යොමු වී තිබෙන අතර, අදාළ ස්වාමීන් වහන්සේට එම ඉඩම් පවරා දීමේ ලිපියක්ද ලබා දී ඇති බව අනාවරණය වී ඇත.\n\nඑමෙන්ම බොරළුකන්ද රජමහා විහාරයට පර්චස් 27ක භූමි ප්‍රමාණයක් ඉල්ලා ඇත. පූජා භූමියක් ලෙස සංවර්ධනය කිරීමට එම ඉඩම් ප්‍රමාණය ඉල්ලා ඇති බවට මෙහිදී තොරතුරු වාර්තා විය.\n\n“2015 පැවති රජය වෙනස් වීමෙන් අනතුරුව බෙදුම්වාදී බලපෑම් හේතුවෙන් මුලින් හඳුනාගත් භූමි ප්‍රමාණය වෙනස් කිරීමට උත්සාහ දරා ඇති බවත්, මේ පිළිබඳ දිස්ත්‍රික් ලේකම් කාර්යාලයෙන් විමසා බැලීමේ දී මෙය නැවත මැනීම් කටයුතු සිදු කර නිරවුල් කර දෙන ලෙස යෝජනා වූ බවත් ආර්.ඒ.ඩී. සිරිසේන නමැත්තකු යොමු කර ඇති ලිපියක් ද මෙහිදී ජනාධිපතිවරයාගේ අවධානයට ලක් වූ බව වාර්තා වෙයි.\n\nඑමෙන්ම මඩකලපුව හා පොලොන්නරුව දිස්ත්‍රික්කය මායිම්වන මහවැලි සංවර්ධන ව්‍යාපෘතිය සඳහා 1985 ගැසට් කළ අක්කර 45,000ක කොටස මේ වන විට වනජීවී දෙපාර්තමේන්තුව මඟින් රක්ෂිතයක් බවට ගැසට් කර ඇත. එම සංවර්ධන ව්‍යාපෘතියේ ඉඩම් රක්ෂිතයක් බවට පත් කළේ කුමන පදනමකින් ද මෙතෙක් අනාවරණය වී නොමැත.\n\nඑම ඉඩම් අක්කර 45,000ක කොටස රක්ෂිතයක් බවට පත් කරමින් ඉඩම් කොල්ලයක් සිදුව ඇතැයි යන්නද මෙහිදී අදහස් මතු වී ඇත.\n\nඒ අනුව 2019-2023 කාලසීමාව තුළ නැඟෙනහිර පළාතේ ඉඩම් ලබා දීම සම්බන්ධයෙන් වාර්තාවක් සතියක් තුළ තමා වෙත ලබා දෙන ලෙස ජනාධිපතිවරයා නිලධාරීන්ට නියෝග කර තිබේ.",
       "URL": "https://www.dinamina.lk/2023/08/28/local/17716/%e0%b6%b1%e0%b7%90%e0%b6%9c%e0%b7%99%e0%b6%b1%e0%b7%84%e0%b7%92%e0%b6%bb-%e0%b6%89%e0%b6%a9%e0%b6%b8%e0%b7%8a-%e0%b7%84%e0%b7%92%e0%b6%ad%e0%b7%94%e0%b6%b8%e0%b6%ad%e0%b7%9a-%e0%b6%b6%e0%b7%99/",
       "Category": "local",
       "Parent URL": "https://www.dinamina.lk/category/local//page/185/"
}