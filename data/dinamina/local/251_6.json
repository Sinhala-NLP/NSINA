{
       "Source": "dinamina",
       "Timestamp": "August 14, 2023 1:31 am",
       "Headline": "සාමසාධක හමුදා දායකත්වය ගැන රජය එක්සත් ජාතීන් සමඟ සාකච්ඡාවක",
       "News Content": "මාලි රාජ්‍යයට ගොස් එක්සත් ජාතීන්ගේ සාමසාධක කටයුතුවල නිරත ශ්‍රී ලාංකික ත්‍රිවිධ හමුදා හා පොලිස් නිලධාරීන් එම රාජ්‍යයෙන් ඉවත් කර ගැනීමට ගෙන ඇති තීන්දුවත් සමඟ සාමසාධක හමුදා සේවයේ ඇති වන හිඩැස පිරවීම වෙනුවෙන් එක්සත් ජාතීන්ගේ සංවිධානය සමඟ සාකච්ඡා කිරීමට රජය තීන්දු කර ඇත.\nජනාධිපති රනිල් වික්‍රමසිංහ මහතාගේ උපදෙස් මත ජනාධිපති කාර්ය මණ්ඩල ප්‍රධානී හා ජාතික ආරක්ෂක උපදේශක සාගල රත්නායක මහතා මේ පිළිබඳ එක්සත් ජාතීන්ගේ කාර්යාලයේ නියෝජිතයන් සමඟ සාකච්ඡා කිරීමට පත් කොට තිබේ.\nඑහි පළමු පියවර ලෙස සාගල රත්නායක මහතා එක්සත් ජාතීන්ගේ මෙරට නිත්‍ය නියෝජිත මොහාන් පීරිස් මහතා සමඟ සාකච්ඡා කොට ඇත. එහිදී සාගල රත්නායක මහතා දැනුම් දී ඇත්තේ එක්සත් ජාතීන්ගේ සාමසාධක කටයුතු සිදුවන තැන් තවත් තිබේදැයි සොයා බලන ලෙසයි.\nමන්ද එක්සත් ජාතීන්ගේ සාමසාධක කටයුතු වෙනුවෙන් මෙරට ආරක්ෂක අංශ නිලධාරීන් යෙදවීමෙන් මෙරටට විදේශ විනිමය සේම අදාළ නිලධාරීන් වෙත ද සැලකිය යුතු මුදලක් උපයා ගැනීමට අවස්ථාව උදා වෙයි.\nසාමසාධක හමුදා තම රටට තවදුරටත් අවශ්‍ය නැති බව මාලි රාජ්‍යය එක්සත් ජාතීන්ගේ සංවිධානයට දැනුම් දී ඇති අතර ඒ අනුව මාලි රාජ්‍යයේ රැඳී සිටින ශ්‍රී ලාංකික හමුදා ඇතුළු වෙනත් රාජ්‍යයන්වලට අයත් හමුදා ද ඉවත් කර ගැනීමට එක්සත් ජාතීන්ගේ සංවිධානය තීරණය කර තිබේ.",
       "URL": "https://www.dinamina.lk/2023/08/14/local/13801/%e0%b7%83%e0%b7%8f%e0%b6%b8%e0%b7%83%e0%b7%8f%e0%b6%b0%e0%b6%9a-%e0%b7%84%e0%b6%b8%e0%b7%94%e0%b6%af%e0%b7%8f-%e0%b6%af%e0%b7%8f%e0%b6%ba%e0%b6%9a%e0%b6%ad%e0%b7%8a%e0%b7%80%e0%b6%ba-%e0%b6%9c/",
       "Category": "local",
       "Parent URL": "https://www.dinamina.lk/category/local//page/251/"
}