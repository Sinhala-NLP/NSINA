{
       "Source": "dinamina",
       "Timestamp": "September 20, 2023 1:00 am",
       "Headline": "පාස්කු දා ප්‍රහාර විමර්ශන වාර්තාවේ ආරක්ෂාව පිළිබඳ රහසිගත කරුණු යම් ප්‍රමාණයක් අඩංගුයි",
       "News Content": "පාස්කු ඉරිදා ප්‍රහාරය සම්බන්ධයෙන් සැඟවීමට කිසිවක් නොමැති බවත් ඒ සම්බන්ධයෙන් විමර්ශන සිදුකළ ජනාධිපති විමර්ශන කොමිෂන් සභා වාර්තාවේ ආරක්ෂාව පිළිබඳ රහසිගත කරුණු ප්‍රමාණයක් අන්තර්ගත බවත් කථානායක මහින්ද යාපා අබේවර්ධන මහතා පාර්ලිමේන්තුවේදී ඊයේ (19) ප්‍රකාශ කළේය.\n\nආරක්ෂාව සම්බන්ධයෙන් රහසිගත කරුණු අන්තර්ගත බැවින් අදාළ නියෝගය ලබා දී තිබූ බවත් මෙම ජනාධිපති විමර්ශන කොමිෂන් සභා වාර්තාව අවශ්‍ය ඕනෑම අවස්ථාවක පරිශීලනය කිරීමේ හැකියාව ඇති බවත් කථානායකවරයා පැවැසීය. කථානායක මහින්ද යාපා අබේවර්ධන මහතා මේ බව සඳහන් කළේ විපක්ෂ නායක සජිත් ප්‍රේමදාස මහතා මතුකළ කරුණක් සම්බන්ධයෙන් සිය අදහස් ඉදිරිපත් කරමිනි.\n\nඑහිදී වැඩිදුරටත් අදහස් දැක්වූ කථානායක මහින්ද යාපා අබේවර්ධන මහතා,\n\nසැඟවීමට කිසිවක් නැහැ. ආරක්ෂාව සම්බන්ධයෙන් රහසිගත කරුණු ගණනාවක් මෙහි ඇතුළත්. ඒ නිසයි එම නියෝගය ලැබී තිබෙන්නේ. ඔබතුමාට එය ඕන වෙලාවක පරිශීලනය කිරීමේ හැකියාව තිබෙනවා. ඔබතුමාට අවශ්‍ය වෙලාවක පුස්තකාලයට ගිහින් එය පරිශීලනය කරන්න. ආරක්ෂක අංශවලින් ලැබුණු උපදෙස් අනුව අපි කටයුතු කර තිබෙනවා.",
       "URL": "https://www.dinamina.lk/2023/09/20/local/23764/%e0%b6%b4%e0%b7%8f%e0%b7%83%e0%b7%8a%e0%b6%9a%e0%b7%94-%e0%b6%af%e0%b7%8f-%e0%b6%b4%e0%b7%8a%e0%b6%bb%e0%b7%84%e0%b7%8f%e0%b6%bb-%e0%b7%80%e0%b7%92%e0%b6%b8%e0%b6%bb%e0%b7%8a%e0%b7%81/",
       "Category": "local",
       "Parent URL": "https://www.dinamina.lk/category/local//page/95/"
}