{
       "Source": "dinamina",
       "Timestamp": "July 13, 2023 1:35 pm",
       "Headline": "ගොවීන්ගේ එළවළු-පළතුරු මිල දී නොගන්නා ආර්ථික මධ්‍යස්ථාන වෙළෙන්දුන් ගැන තීරණයක්",
       "News Content": "ගොවි ජනතාව විසින් වගා කරන එළවළු හා පලතුරු එම ගොවි ජනතාව විසින් ම අලෙවි කිරීම සඳහා ආර්ථික මධ්‍යස්ථාන වෙත ගෙන යාමේ දී අලෙවි සැල්හි අයිතිකරුවන් ඒවා ගොවීන් වෙතින් ඝෘජුවම මිල දී ගැනීම ප්‍රතික්ෂේප කරන බව ගොවිජනතාව විසින් කෘෂිකර්ම අමාත්‍ය මහින්ද අමරවීර මහතාට පැමිණිළි කළේය.\n\nආර්ථික මධ්‍යස්ථාන වෙත ගෙන එන එළවළු හා පලතුරු අතරමැදියන් මගින් ආර්ථික මධ්‍යස්ථානයේ වෙළෙන්දන් මිල දී ගනු ලබන්නේ අතරමැදියන් පිරිසකගෙනි. මෙම අතරමැදි පිරිස ගොවි ජනතාව මෙන්ම පාරිභෝගිකයින් ද සූරා කෑමේ වැඩ පිළිවෙළක් ආර්ථික මධ්‍යස්ථානවල ක්‍රියාත්මක කරවන බව පෙනී ‌ ගොස් තිබේ.\n\nඑම නිසා මින් ඉදිරියට ගොවින් විසින් ආර්ථික මධ්‍යස්ථාන වෙත රැගෙන එන එලවළු හා පලතුරු මිල දී නොගන්නා අලෙවි සැල්කරුවන්ගේ බදු බලපත් අහෝසි කිරීමට පියවර ගන්නා බව කෘෂිකර්ම අමාත්‍ය මහින්ද අමරවීර මහතා සඳහන් පැවසීය.\n\nආර්ථික මධ්‍යස්ථානවල අලෙවිසැල් බදු පදනම යටතේ ලබා දී ඇති ඒවා වේ. විශාල පිරිසක් දීර්ඝකාලයක් තිස්සේ ඒවායේ අලෙවි කටයුතු කරති. නමුත් ඔවුන් ආර්ථික මධ්‍යස්ථානවල මිල තීරණය කරන නාඩිකරුවන්ගේ ජාවාරම්වලට උඩගෙඩි දෙමින් ගොවි ජනතාවගේ නිෂ්පාදන කුණු කොල්ලයට ගසා කන අතර, වැඩි මිලට ඒවා අලෙවි කරමින් පාරිභෝගික ජනතාව ද පීඩාවට පත් කරයි.\n\nමේ නිසා ආර්ථික මධ්‍යස්ථානවල කළමනාකරුවන් හා ආර්ථික මධ්‍යස්ථානවලට පලතුරු හා එළවළු සපයන ගොවින් කැඳවා මේ සම්බන්ධව පුළුල් ලෙස සාකච්ඡා කිරීමට කෘෂිකර්ම අමාත්‍යවරයා තීරණය කරනු ලැබීය.\n\nරජය විසින් ආර්ථික මධ්‍යස්ථාන පිහිටුවන ලද්දේ ගොවි ජනතාව මෙන්ම පාරිභෝගික ජනතාව ද කළුකඩකරුවන්ගෙන් ආරක්ෂා කිරීම සඳහා වුවත් මේ වනවිට අප රටේ තිබෙන සියලු ආර්ථික මධ්‍යස්ථාන නාඩිකාරයින් ලෙස හදුන්වන ජාවාරම්කරුවන් පිරිසකගේ ග්‍රහණයට ලක්ව ඇත.\n\nමෙම තත්ත්වය වළක්වා ගොවියා හා පාරිභෝගිකයා යන දෙදෙනාම ආරක්ෂා කර ගොවීන්ට කිසිදු අතරමැදියෙකුගේ සහයෝගය නැතිව තම නිෂ්පාදන ආර්ථික මධ්‍යස්ථානවලට අලෙවි කිරීම සඳහා අවස්ථාව කඩිනමින් සළසන බව අමාත්‍යවරයා පැවසීය.\n\nආර්ථික මධ්‍යස්ථානවල තිබෙන කඩ කාමර සංඛ්‍යාව තවදුරටත් පුළුල් කිරීමටත්, ඒ සඳහා රජය විසින් වෙන් කර ඇති මුදල් යෙදවීමටත් සැළසුම් කර ඇත. එමෙන්ම ඇතැම් අලෙවිසැල් සමහරුන්ගේ පවුළේ බූදල් බවට පත් කර ගෙන ඇත.\n\nගොවි ජනතාවට හා පාරිභෝගික ජනතාවට සහනයක් ලබා නොදෙන අලෙවිසැල්වල දැනට නිකුත් කර ඇති බලපත් අහෝසි කර ඒවා වෙනත් අයට පැවරීම‌ට විෂයබාර අමාත්‍යවරයා වශයෙන් තමන් තීරණය කර ඇති බවත් අමාත්‍යවරයා සඳහන් කළේය.\n\nමේ වනවිට අප රටේ සියලු ආර්ථික මධ්‍යස්ථානවල බාරකාරත්වය කෘෂිකර්ම අමාත්‍යාංශයට විශේෂ ගැසට් පත්‍රයක් මගින් ජනාධිපතිතුමන් විසින් පවරනු ලැබ තිබේ.\n\nඊයේ (12) කොළඹ දිස්ත්‍රික්කයේ සෝජාන් ක්‍රමයට එළවළු වගා කරන ගොවීහු හමුවූ අවස්ථාවේ ගොවීහු අමාත්‍යවරයාට ආර්ථික මධ්‍යස්ථානවල දැනට පවතින තත්ත්වය සැළ කිරීමෙන් අනතුරුව අමාත්‍යවරයා මෙම තීරණය ගනු ලැබීය.",
       "URL": "https://www.dinamina.lk/2023/07/13/local/6252/economic-centers/",
       "Category": "local",
       "Parent URL": "https://www.dinamina.lk/category/local//page/385/"
}