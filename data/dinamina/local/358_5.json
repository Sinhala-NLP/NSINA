{
       "Source": "dinamina",
       "Timestamp": "July 20, 2023 1:00 am",
       "Headline": "උප ප්‍රධාන අධිකරණ සංඝනායක  ධුරයෙන් පිදුම් ලබන  කඩවලගෙදර විමලරතන නාහිමිපාණෝ",
       "News Content": "සත්කෝරල මහ දිශාවේ උප ප්‍රධාන අධිකරණ සංඝනායක ධුරයෙන් පිදුම් ලබන රාජකීය පණ්ඩිත ශාස්ත්‍රපති කඩවලගෙදර විමලරතනාභිධාන නාහිමිපාණන් මෙලොව එළිය දකින්නේ 1952 අගෝස්තු 10 දාය. කඩවලගෙදර විසූ සිටි එස්.ජී.‍ජේ. අප්පුහාමි පියාණන්ට දාව අයි.එම්. රංසුහාමි මාතාවගේ කුසින් මෙලොව එළිය දුටු කුලකුමරුවා නම ලබන්නේ එස්.ජී.ජේ. ගුණරත් බණ්ඩාර නමිනි. 1964 නොවැම්බර් 21 දින ප්‍රව්‍රජ්‍යාභූමියට ඇතුළත් වන ඔහු එතැන් පටන් කඩවලගෙදර විමලරතන නම් විය.\n\nපැවිදි වීමෙන් පසු පඬුවස්නුවර පණ්ඩුකාභය පිරිවෙනෙහි අවුරුද්දක් පමණ මූලික අධ්‍යාපනය ලැබූ විමලරතන හිමියෝ ඉන් පසු සඳලංකාවේ ශාස්ත්‍රෝදය මහ පිරිවෙනට ඇතුළත්ව ප්‍රාචීන, ප්‍රාරම්භ, මධ්‍යම, අවසාන යන විභාග සම්පූර්ණ කළහ. එවකට පරිවේණාධිපතිව වැඩ විසූ ඊරියගොල්ලේ අභයතිස්ස නායක හිමිපාණන්ගේ අවවාද අනුශාසනා යටතේ අධ්‍යාපන කටයුතු කළ උන් වහන්සේට පිරිවෙන් පරිපාලන කටයුතුවල අද්දැකීම් හා ඉරුදින දහම්පාසලේ පරිපාලන කටයුතු පිළිබඳ පළපුරුද්ද ප්‍රගුණ කරගැනීමට එහිදී අවස්ථාව උදා විය. ශාස්ත්‍රෝදය පිරිවෙන් අධ්‍යාපන ලබන කාලයේදීම 1975 ජූලි 21 දින උන් වහන්සේ අධිශීල සංඛ්‍යාත උපසම්පත්තියේ පිහිටි‍යේ මහනුවර මල්වතු මහා විහාරයීය උපෝසථාගාරයේදීය.\n\nකඩවලගෙදර විමලරතන හිමියන්ගේ ගුරු ගෞරවය සහ වැඩිහිටි වන්දනාවේ ගතිලක්ෂණය එළිදැක්වෙන අවස්ථාවක් වූයේ තම ගුරුදේවෝත්තම නාහිමිපාණන් රෝගාතුර වීමෙන් පසු උන් වහන්සේට ඇප උපස්ථාන කිරීමට අධ්‍යාපන කටයුතු පසෙක තබා ආපසු තම විහාරස්ථානයට වැඩම කිරීමයි. එහෙයින් 1973 වර්ෂයේදී පෙනී සිටීමට තිබූ අ.පො.ස. උසස් පෙළ විභාගයට පෙනී සිටින්නේ 1976දී ය. කැලණිය විශ්වවිද්‍යාලයට ඇතුළත් වන්නේ එම වර්ෂයේදීමය. එහිදී ශාස්ත්‍රවේදී, ශාස්ත්‍රපති උපාධි ලබමින් කොළඹ විශ්වවිද්‍යාලයෙන් අධ්‍යාපන ඩිප්ලෝමාවද ලැබීමට උන් වහන්සේ සමත් වූහ. සඳලංකාව ශාස්ත්‍රෝදය මහ පිරිවෙනේ ගත කළ ශික්ෂාකාමී ගුරුභක්තිය හා ගැළපෙන ගති ලක්ෂණ ප්‍රගුණ කළ නිසාම උන් වහන්සේ තම විදු බිමේම නියෝජ්‍ය පරිවේණාධිපති ධුරයෙන් පිදුම් ලැබූහ. ඒ අනුව වසර ගණනාවක් තම ධුරයේ වගකීම නොපිරිහෙලා ඉටු කළ උන් වහන්සේ 1994 වර්ෂයේ තම ගුරුදේවෝත්තම වඳුරැස්සේ ශීලරතන මහා ස්වාමීන්ද්‍රයාණන්ගේ හා මහාචාර්ය තුඹුල්ලේ ශිලක්ඛන්ද නාහිමිපාණන්ගේ බලවත් ඉල්ලීම පරිදි වාරියපොළ ශ්‍රී සුමංගල මහ පිරිවෙනෙහි පරිවේණාධිපති ධුරය භාරගත් අතර, එම ධුරයේ වගකීම් හා යුතුකම් මනා ලෙස ඉටු කළහ. මේ ලිපිය ලියන මා ඇතුළු ශිෂ්‍ය පිරිසට ඉතාමත් ළබැඳිව, සෙනෙහසින් යුතුව, අධ්‍යාපනයට හා බාහිර කටයුතුවලට පොලඹවමින් බුද්ධ ශාසනයේ චිරස්තිතීන් සඳහා ගැළපෙන නායකත්වයක් නිර්මාණය කිරීමට උන්වහන්සේගේ කැපවීම අපි ශිෂ්‍ය ප්‍රජාව අතිශයින් භක්ති ප්‍රණාමයෙන් යුතුව අගය කරන්නෙමු. උන් වහන්සේගේ පිරිවෙන් ජීවිතය තුළ විශේෂයෙන් සඳලංකාව, ශාස්ත්‍රෝදය පිරිවෙනේදී හමු වූ පැවිදි මිතුරන් අතුරින් ආචාර්ය, මහාචාර්ය පදවි ලද්දන් පවා සසුනට පිටු පා උපැවිදිව ගිහි ජීවිතයට ඇතුළත් වූවත් අප නාහිමිපාණන් වහන්සේ ශාසනයේ අභිවෘද්ධිය තකා ගැළපෙන ශිෂ්‍ය ප්‍රජාව සසුන තුළ රඳවාගැනීමට ජීවිතය කැප කිරීම ජාතියක් ලෙස සැබවින්ම අගය කළ යුතුමය.\n\nමේ සියලු කටයුතු මැනවින් සිදු කළ අප කථානායකයාණෝ වර්ෂ 2010 අගෝස්තු 10 දින ‍යථෝක්ථ පරිවේණාධිපති ධුරයෙන් විශ්‍රාම ලැබූ අතර, එතැන් පටන් ප්‍රාදේශීය දහම් අධ්‍යාපනය නැංවීමට අවැසි කටයුතු කරමින් කොළඹගම ශ්‍රී විමලසීල දහම්පාසල, වඳුරැස්ස ශ්‍රී බෝධිරුක්ඛාරාම දහම් පාසල ඇතුළු දහම් පාසල් ආරම්භ කරමින් සුවිශාල සේවාවක් සිදු කළහ. දායක කාරකාදීන්ගේද සියලු කටයුතු මැනවින් ඉටු කරන උන් වහන්සේ ප්‍රදේශයේ මහා සංඝරත්නය අතරද හොඳ හිත දිනාගෙන ඇත්තේ නිහතමානිත්වය නිසාය. දුටු දුටුවන්ගේ නෙත් සිත් පිනවන අප නායක හාමුදුරුවන් වහන්සේ භික්ෂු ආකල්ප මැනවින් ප්‍රගුණ කළ නිසාම අප මල්වතු මහා විහාරයේ අතිගරු මහානායක මාහිමිපාණන් වහන්සේගේ ප්‍රමුඛ කාරක සංඝ සභාව සත්කෝරල මහ දිසාවේ උපප්‍රධාන අධිකරණ සංඝනායක ධුරය පිරිනැමීම අප ප්‍රදේශයට දැක්වූ මහත් ගෞරවයකි. ශාසනයේ අභිවෘද්ධිය උදෙසා කටයුතු කරන්නට අපේ නායක හාමුදුරුවන්ට දිගාසිරි වේවා!\n\n\n\nවඩ‍ුගෙදර සාරානන්ද ස්ථවිර\n\nප්‍රධාන ලේඛකාධිකාරී, කුරුණෑගල දිස්ත්‍රික් හා වාරියපොළ ශාසනාරක්ෂක බල මණ්ඩලය – ශ්‍රී විසුද්ධාරාමය,",
       "URL": "https://www.dinamina.lk/2023/07/20/local/7679/%e0%b6%8b%e0%b6%b4-%e0%b6%b4%e0%b7%8a%e0%b6%bb%e0%b6%b0%e0%b7%8f%e0%b6%b1-%e0%b6%85%e0%b6%b0%e0%b7%92%e0%b6%9a%e0%b6%bb%e0%b6%ab-%e0%b7%83%e0%b6%82%e0%b6%9d%e0%b6%b1%e0%b7%8f%e0%b6%ba/",
       "Category": "local",
       "Parent URL": "https://www.dinamina.lk/category/local//page/358/"
}