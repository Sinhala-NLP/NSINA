{
       "Source": "dinamina",
       "Timestamp": "August 16, 2023 1:00 am",
       "Headline": "සමෘද්ධි නිලධාරීන්ට පඩි ගෙවන්න කෝටි 1,800ක් ගිහින්",
       "News Content": "සම‍ෘද්ධි අධිකාරියේ හිටපු නිලධාරීන්ට විශ්‍රාම වැටුප් නොදීම ගැන අප්‍රසාදය\n– කෝපා කමිටුවේදී හෙළි වෙයි\n\nසමෘද්ධි නිලධාරීන්ට වැටුප් ගෙවීම සඳහා රු. කෝටි 1800කට වැඩි මුදලක් රජය වැය කළද දිළිඳු භාවයේ අඩුවක් නැති බව රජයේ ගිණුම් පිළිබඳ පාර්ලිමේන්තු කාරක සභාවේදී (කෝපා) තොරතුරු අනාවරණය වී ඇත. එමෙන්ම සමෘද්ධිය සඳහා දෙන මුදල් ඵලදායි ලෙස යෙදවීම සම්බන්ධයෙන් අවධානය යොමු කළ යුතු බවද රජයේ ගිණුම් පිළිබඳ කාරක සභාවේ සභාපති රාජ්‍ය අමාත්‍ය ලසන්ත අලගියවන්න මහතා මෙහිදි ප්‍රකාශ කර තිබේ.\n\nජනතාවගේ දිළිඳුකම නැති කිරීම සඳහා පසුගිය වසරේ කෝටි 14900 ක වැය කර ඇති බව සමෘද්ධි සංවර්ධන දෙපාර්තමේන්තුවේ අධ්‍යක්ෂ ජනරාල් බන්දුල තිලකසිරි මහතා ප්‍රකාශ කළේය.\n\nකාන්තා හා ළමා කටයුතු හා සමාජ සවිබල ගැන්වීම් අමාත්‍යාංශය හා සමෘද්ධි සංවර්ධන දෙපාර්තමේන්තුවේ ප්‍රධානීන් රජයේ ගිණුම් පිළිබඳ කාරක සභාවට කැඳවා තිබූ අතර, කාරක සභාව එහි සභාපති , රාජ්‍ය ඇමැති ලසන්ත අලගියවන්න මහතාගේ ප්‍රධානත්වයෙන් පාර්ලිමේන්තු සංකීර්ණයේදී රැස් වූ අතර, එහිදී මේ බව අනාවරණය වී ඇත.\n\nඑමෙන්ම ශ්‍රී ලංකා සමෘද්ධි අධිකාරියේ හිටපු නිලධාරීන් පිරිසකට විශ්‍රාම වැටුප් නොගෙවීම සම්බන්ධයෙන්ද කෝපා කමිටුව අප්‍රසාදය පළ කර ඇති අතර, මේ නිලධාරීන්ට විශ්‍රාම වැටුප් ගෙවීම සම්බන්ධයෙන් අධිකරණය දුන් තීරණය ක්‍රියාත්මක නොවීම සම්බන්ධයෙන්ද කෝපා කමිටුව ප්‍රශ්න කළේය.\n\nමේ අතර අස්වැසුම වැඩසටහන සහ සමෘද්ධි වැඩසටහන ඒකාබද්ධ කිරීමේ අවශ්‍යතාව කමිටුව එහිදී පෙන්වා දුන්නේය.\n\nමීට අමතරව සමෘද්ධි බැංකුවල කාර්යභාරය සහ අස්වැසුම සහනාධාරය සමෘද්ධි බැංකු හරහා දීමේ හැකියාව සලකා බැලීම සම්බන්ධයෙන්ද මෙහිදී සාකච්ඡා කෙරිණ.\n\nමේ කාරක සභාවට රාජ්‍ය අමාත්‍යවරුන් වන ප්‍රසන්න රණවීර, සුරේන් රාඝවන්, ඩයනා ගමගේ පාර්ලිමේන්තු මන්ත්‍රීවරුන් වන තිස්ස අත්තනායක, සිවඥානම් ශ්‍රීතරන්, ජේ.සී. අලවතුවල, වීරසුමන වීරසිංහ, ඉසුරු දොඩන්ගොඩ, ආචාර්ය මේජර් ප්‍රදීප් උඳුගොඩ, මංජුලා දිසානායක සහ ආචාර්ය හරිනි අමරසූරිය යන මහත්ම මහත්මීහුද සහභාගි වූහ.",
       "URL": "https://www.dinamina.lk/2023/08/16/local/14453/%e0%b7%83%e0%b6%b8%e0%b7%98%e0%b6%af%e0%b7%8a%e0%b6%b0%e0%b7%92-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a%e0%b6%a7-%e0%b6%b4%e0%b6%a9%e0%b7%92-%e0%b6%9c/",
       "Category": "local",
       "Parent URL": "https://www.dinamina.lk/category/local//page/239/"
}