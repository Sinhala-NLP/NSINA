{
       "Source": "dinamina",
       "Timestamp": "September 27, 2023 1:00 am",
       "Headline": "සහෝදරියගේ දියණියට අතවර කළ විශ්‍රාමික ජ්‍යෙෂ්ඨ හමුදා නිලධාරියා හිරේ",
       "News Content": "සිය සහෝදරියගේ 15 හැවිරිදි දියණිය දූෂණය කිරීමේ චෝදනාවට වරදකරු කරනු ලැබූ යුද හමුදාවේ විශ්‍රාමික ජ්‍යෙෂ්ඨ නිලධාරිවරයකුට වසර 15ක බරපතළ වැඩ සහිත සිරදඬුවමක් කොළඹ මහාධිකරණ විනිසුරු ආදිත්‍ය පටබැඳිගේ මහතා නියම කළේය.\n\nඅගතියට පත් තරුණියට රුපියල් ලක්ෂ දෙකහමාරක වන්දියක් නියම කළ මහාධිකරණ විනිසුරුවරයා චුදිතට රුපියල් 25,000ක දඩයක් ද නියම කළේය.\n\n2009 අගෝස්තු මාසයේ දී විත්තිකරු මෙම අපරාධය කර ඇති අතර විත්තිකරුට එරෙහිව නීතිපතිවරයා විසින් පැමිණිල්ලේ නගා ඇති චෝදනා සාධාරණ සැකයෙන් ඔබ්බට ඔප්පු කර ඇති බවට සඳහන් කරමින් මහාධිකරණ විනිසුරුවරයා තීන්දුව ප්‍රකාශයට පත් කළේය.\n\nවිත්තිකරු වෙනුවෙන් නීතිඥ අසිත විපුලනායක මහතා පෙනී සිටි අතර, විත්තිකරුගේ වයස සහ රටට කළ සේවය සලකා බලා ලිහිල් දඬුවමක් දෙන ලෙසට අධිකරණයෙන් ඉල්ලා සිටියේය.\n\nඑම ඉල්ලීම පරිදි වසර විස්සක් ලෙස ලබා දිය හැකි උපරිම සිරදඬුවම වසර 15ට අඩු කිරීමට මහාධිකරණ විනිසුරුවරයා කටයුතු කළේය. අදාළ වන්දි මුදල් හා දඩ නොගෙවන්නේ නම් තවත් මාස 18ක වැඩ සහිත සිරදඬුවමක්ද මහාධිකරණ විනිසුරුවරයා නියම කළේය.",
       "URL": "https://www.dinamina.lk/2023/09/27/local/25643/%e0%b7%83%e0%b7%84%e0%b7%9d%e0%b6%af%e0%b6%bb%e0%b7%92%e0%b6%ba%e0%b6%9c%e0%b7%9a-%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba%e0%b6%a7-%e0%b6%85%e0%b6%ad%e0%b7%80%e0%b6%bb-%e0%b6%9a/",
       "Category": "local",
       "Parent URL": "https://www.dinamina.lk/category/local//page/67/"
}