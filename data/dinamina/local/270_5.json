{
       "Source": "dinamina",
       "Timestamp": "August 9, 2023 1:00 am",
       "Headline": "ගොවිතැනට ජලය හැර වෙනත් විකල්පයක් නැහැ",
       "News Content": "විදුලියට විකල්ප තිබෙන අතර, ගොවිතැනට ජලය හැර වෙනත් විකල්පයක් නැති බව රත්නපුර දිස්ත්‍රික් පාර්ලිමේන්තු මන්ත්‍රී වාසුදේව නානායක්කාර මහතා පාර්ලිමේන්තුවේදී ඊයේ (08) ප්‍රකාශ කෙළේය.\n\nතවදුරටත් මන්ත්‍රිවරයා මෙසේ ද පැවසීය.\n\nජලයෙහි අවශ්‍යතාව පානීය ජලය, ගොවිතැන, විදුලි බලය ප්‍රමුඛතාව අනුව නම් කළ හැකියි. වලව ප්‍රදේශයේ කෘෂිකර්ම කටයුතු සඳහා ජලය නිකුත් කරන ලෙසට විදුලිබල හා බලශක්ති ඇමැතිවරයාගෙන් ඉල්ලා සිටිනවා.\n\nවලව ප්‍රදේශයේ අක්කර 65,000 ක කෘෂිකාර්මික කටයුතු සිදු කර තිබෙනවා. කළු ගඟ හැරවීම මේ ගැටලුවට දිගු කාලීන විසඳුම වන බවත් උමං ක්‍රමය යටතේ මෙමඟින් ජලය පහළට හැරවිය හැකියි ඉංජිනේරුවන්ගෙන් උපදෙස් ලැබී තිබෙනවා. වලවේ ජලාශයේ ජලය හිඟවීම මේ කාලයේ නිතර ඇති වන ගැටලුවක්. මිනිසුන් නියගයකින් පෙළෙන අතර, කළු ගඟේ ජලය නිරපරාදේ මුහුදට ගලා යෑමක් සිදු වන්නේ.\n\nසමනල වැවේ අවශ්‍ය ජලය මුදාහැරීම ගැන සාධාරණ තීරණයක් මේ වන තෙක් ලැබී නොමැති අතර, මේ විදියට ගියොත් පවුල් 36,000ක ආහාර සුරක්ෂිතතාව අනතුරට ලක් වෙනවා. උමා ඔය ව්‍යාපෘතිය යටතේ අම්බලන්ගොඩ නැවතී තිබෙන විදුලි රැහැන් පද්ධතිය ගැන ක්‍රියාත්මක වුවහොත් දකුණු පළාතේ ජනතාවට විදුලියට විසඳුමක් ලැබෙනවා. කෘෂිකර්මය සඳහා ජලය හැර වෙනත් විකල්පයක් නැහැ.",
       "URL": "https://www.dinamina.lk/2023/08/09/local/12691/%e0%b6%9c%e0%b7%9c%e0%b7%80%e0%b7%92%e0%b6%ad%e0%b7%90%e0%b6%b1%e0%b6%a7-%e0%b6%a2%e0%b6%bd%e0%b6%ba-%e0%b7%84%e0%b7%90%e0%b6%bb-%e0%b7%80%e0%b7%99%e0%b6%b1%e0%b6%ad%e0%b7%8a-%e0%b7%80/",
       "Category": "local",
       "Parent URL": "https://www.dinamina.lk/category/local//page/270/"
}