{
       "Source": "dinamina",
       "Timestamp": "September 11, 2023 3:50 am",
       "Headline": "රාජ්‍ය සාහිත්‍ය සම්මාන ප්‍රදානය බ්‍රහස්පතින්දා",
       "News Content": "රාජ්‍ය සාහිත්‍යය සම්මාන ප්‍රදානෝත්සවය (2023) ජනාධිපති රනිල් වික්‍රමසිංහ මහතාගේ ප්‍රධානත්වයෙන් සහ බුද්ධ ශාසන ආගමික හා සංස්කෘතික කටයුතු ඇමැති විදුර වික්‍රමනායක මහතාගේ සහභාගිත්වයෙන් මෙම 14 වැනිදා ප.ව 2.00ට මරදාන, එල්ෆින්ස්ටන් රංග ශාලාවේදී පැවැත්වේ.\n\nමෙහිදී සාහිත්‍යකරුවකු වෙනුවෙන් ජීවිතයේ එක්වරක් පමණක් පිරිනමන සාහිත්‍යරත්න සම්මානය සම්මානිත මහාචාර්ය සුනන්ද මහේන්ද්‍ර, කේ. සට්ටනාදන්, මහාචාර්ය ජෙරල්ඩ් පීරිස් මහත්වරුන් වෙත පිරිනැමේ.\n\nශ්‍රී ලාංකේය සාහිත්‍යය ක්ෂේත්‍රය විශිෂ්ට සාහිත්‍යය නිර්මාණයන්ගෙන් සුපෝෂණය කළ සාහිත්‍යධරයන් සම්මානයට පාත්‍ර කරන රාජ්‍ය සාහිත්‍යය සම්මාන ප්‍රදානෝත්සවය බුද්ධ ශාසන ආගමික හා සංස්කෘතික කටයුතු අමාත්‍යාංශය, සංස්කෘතික කටයුතු දෙපාර්තමේන්තුව, ශ්‍රී ලංකා කලා මණ්ඩලය, රාජ්‍ය සාහිත්‍යය උපදේශක සභාව එක්ව සංවිධානය කරන අතර මෙහිදී භාෂා ත්‍රිත්වයෙන් විෂය ක්ෂේත්‍ර 19ක් යටතේ රාජ්‍ය සාහිත්‍යය සම්මාන 41ක් පිරිනැමීමට නියමිතය.",
       "URL": "https://www.dinamina.lk/2023/09/11/local/21180/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b7%83%e0%b7%8f%e0%b7%84%e0%b7%92%e0%b6%ad%e0%b7%8a%e0%b6%ba-%e0%b7%83%e0%b6%b8%e0%b7%8a%e0%b6%b8%e0%b7%8f%e0%b6%b1-%e0%b6%b4/",
       "Category": "local",
       "Parent URL": "https://www.dinamina.lk/category/local//page/130/"
}