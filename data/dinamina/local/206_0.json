{
       "Source": "dinamina",
       "Timestamp": "August 23, 2023 1:00 am",
       "Headline": "වතු නිවෙස කැඩීම සජිත්ගේ විරෝධයෙන් මැතිසබය උණුසුම් වෙයි",
       "News Content": "ඇල්කඩුව වැවිලි සමාගමට අයත් මාතලේ රත්වත්ත වතුයායේ ජීවත් වූ වතු පවුල් තුනක් ඉවත් කිරීමට පාලනාධිකාරිය කටයුතු කර ඇති බවත් එය කිසිසේත් අනුමත කළ නොහැකි බව සඳහන් කරමින් ඊට එරෙහිව සමඟි ජන බලවේගයේ මන්ත්‍රීවරු පිරිසක් සභා ගර්භය මැදට පැමිණ විරෝධතා පුවරු ප්‍රදර්ශනය කරමින් උද්ඝෝෂණයක නිරත වීම හේතුවෙන් පාර්ලිමේන්තුවේදී ඊයේ (22) පෙරවරුවේ උණුසුම් තත්ත්වයක් ඇති විය.\n\nපැයකට ආසන්න කාලයක් මෙම විරෝධතාව පැවැති අතර පාර්ලිමේන්තුවේ ඊයේ දින කටයුතු ආරම්භ කළ අවස්ථාවේ සිටම මෙලෙස විරෝධතාවය දැක්වූ අතර මෙම තත්ත්වය පාලනය කර ගැනීමට කථානායකවරයාට දැඩි පරිශ්‍රමයක් දැරීමට සිදු විය.\n\nපාර්ලිමේන්තු මන්ත්‍රීවරුන් වන රෝහිණී කුමාරි විජේරත්න,වඩිවේල් සුරේෂ්, එස්. රාධක්‍රිෂ්ණන්, මනෝ ගනේෂන්, එස්.වේළුකුමාර්, කින්ස් නෙල්සන්, චමින්ද විජේසිරි, කාවින්ද ජයවර්ධන ඇතුළු මන්ත්‍රීවරු පිරිසක් පුවරු ප්‍රදර්ශනය කරමින් පැයකට ආසන්න කාලයක් මෙලෙස විරෝධතාවයෙහි නිරත වූහ.\n\nපාර්ලිමේන්තුවේ දිනට නියමිත කටයුතු ආරම්භ කළ කථානායකවරයා පාර්ලිමේන්තුව වෙත එවා ඇති ශ්‍රේෂ්ඨාධිකරණ තීන්දුවක් සභාවට ඉදිරිපත් කළ අතර ඉන් පසුව නැඟී සිටි විපක්ෂ නායක සජිත් ප්‍රේමදාස මහතා මෙම සිද්ධිය සම්බන්ධයෙන් විමසා සිටියේය.",
       "URL": "https://www.dinamina.lk/2023/08/23/local/16443/%e0%b7%80%e0%b6%ad%e0%b7%94-%e0%b6%b1%e0%b7%92%e0%b7%80%e0%b7%99%e0%b7%83-%e0%b6%9a%e0%b7%90%e0%b6%a9%e0%b7%93%e0%b6%b8-%e0%b7%83%e0%b6%a2%e0%b7%92%e0%b6%ad%e0%b7%8a%e0%b6%9c%e0%b7%9a-%e0%b7%80/",
       "Category": "local",
       "Parent URL": "https://www.dinamina.lk/category/local//page/206/"
}