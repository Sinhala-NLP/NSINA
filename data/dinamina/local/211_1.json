{
       "Source": "dinamina",
       "Timestamp": "August 22, 2023 1:54 am",
       "Headline": "පොලිස් නිලධාරීන් කුඩු සළිඳුගෙන් කෝටි 13ක් ඉල්ලීම",
       "News Content": "පාතාලයේ ප්‍රබලයකු වන සෙල්ලප්පෙරුමගේ සළිඳු ගුණරත්න නොහොත් කුඩු සළිඳු යන අයගෙන් එම සිද්ධිය සම්බන්ධයෙන් විමර්ශන සිදු කරන පොලිස් නිලධාරියෙක් රුපියල් කෝටි 13ක් ඉල්ලා සිටීමේ සිද්ධියට අදාළව දැනට අපරාධ පරීක්ෂණ දෙපාර්තමේන්තුව භාරයේ රඳවාගෙන ප්‍රශ්න කරන වික්‍රමරත්න නදුන් චින්තක නොහොත් හරක්කටා යන අයගෙන් ප්‍රකාශයක් ලබා ගැනීමට අපරාධ පරීක්ෂණ දෙපාර්තමේන්තුවේ විශේෂ ඒකකය සිදු කළ ඉල්ලීමට කොටුව මහේස්ත්‍රාත් තිළිණ ගමගේ මහතා ඊයේ (21) අවසර ලබා දුන්නේය.\nප්‍රකාශය අද (22) ලබා ගැනීමට නියම විය.\nවිදේශගතව සිටිමින් මෙරට පාතාල කල්ලි සාමාජිකයන් මෙහෙයවීම, මනුෂ්‍ය ඝාතන, මත්ද්‍රව්‍ය ජාවාරම්, සංවිධානාත්මක අපරාධ ක්‍රියාවන් සිදු කරමින් ජාතික ආරක්ෂාවට මහජන සාමයට අවහිර වන ලෙස කටයුතු කිරීම සම්බන්ධයෙන් දැනට අපරාධ පරීක්ෂණ දෙපාර්තමේන්තුවේ ආරක්ෂාව යටතේ රඳවා ප්‍රශ්න කරමින් සිටින සැකකරු මත්කුඩු ජාවාරමේ යෙදී ඇත්දැයි සෙවීමට විමර්ශන සිදු කරන බවත් සැකකරු කොටුව මහේස්ත්‍රාත් තිළිණ ගමගේ මහතා හමුවේ පසුගිය ජූලි මස 26 දින ලබා දුන් රහස් ප්‍රකාශය සම්බන්ධයෙන් විමර්ශන ආරම්භ කර ඇති බවත් පොලිස් විශේෂ විමර්ශන අංශය මෝසමක් ගොනු කරමින් අධිකරණයට දන්වා සිටියේය.\nමෙම ප්‍රකාශය ලබා ගැනීමට අවශ්‍ය කාර්යාල පහසුකම් සහ ආරක්ෂාව ලබා දෙන ලෙස මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කළේය.\nසෙල්ලප්පෙරුමගේ සළිඳු ගුණරත්න නොහොත් කුඩු සළිඳු සහ වික්‍රමරත්න කසුන් චින්තක නොහොත් හරක්කටා සහ තෙවරාසගේ අමිල සුසිර ප්‍රනාන්දු නොහොත් පාණදුර චුට්ටේ හෙවත් ටිංටිං යන අයවලුන් අපරාධ පරීක්ෂණ දෙපාර්තමේන්තුවේ මහජන පැමිණිලි අංශය භාරයේ රඳවා ගෙන ප්‍රශ්න කරමින් සිටී.",
       "URL": "https://www.dinamina.lk/2023/08/22/local/16148/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a-%e0%b6%9a%e0%b7%94%e0%b6%a9%e0%b7%94-%e0%b7%83%e0%b7%85/",
       "Category": "local",
       "Parent URL": "https://www.dinamina.lk/category/local//page/211/"
}