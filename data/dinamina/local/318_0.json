{
       "Source": "dinamina",
       "Timestamp": "July 28, 2023 1:00 am",
       "Headline": "මීගොඩ ඕඅයිසී පැදවූ මෝටර් රිය ප්‍රපාතයට පෙරළෙයි",
       "News Content": "දෙණියාය පෞද්ගලික උත්සවයකට සහභාගිවීමට මෝටර් රථයක් පදවමින් තනිව ගමන් ගත් මීගොඩ පොලිස් ස්ථානාධිපතිවරයා තිනියාවල පොලිස් වසමේ 13 කණුව අසලදී පෙරේදා (26) අලුයම සිදු වූ අනතුරකින් තුවාල ලබා රෝහල්ගත කර තිබේ.\n\nමෙසේ අනතුරට ලක්ව ඇත්තේ මීගොඩ පොලිස් ස්ථානාධිපති ප්‍රධාන පොලිස් පරීක්ෂක නෙවිල් ප්‍රියන්ත මහතායි. ඒ මහතා තුවාල ලබා උඩුගම රෝහලට ඇතුළත් කිරීමෙන් අනතුරුව වැඩිදුර ප්‍රතිකාර සඳහා ගාල්ල කරාපිටිය රෝහල වෙත මාරු කර යවා ඇතැයි තිනියාවල පොලිසිය කියයි.\n\nස්ථානාධිපතිවරයා දෙණියාය ප්‍රදේශයේ ඔහුගේ නිවෙසේ පැවැත්වෙන උත්සවයකට සහභාගී වීම සඳහා දක්ෂිණ අධිවේගී මාර්ගය ඔස්සේ වැලිපැන්න පිවිසුමට පැමිණ ඉන් පිට වී පැලවත්ත හරහා නෙළුව දෙසට ගමන් කරමින් සිටියදී මෙම අනතුර සිදුව තිබේ.\n\nඒ මහතා ගමන් කළ ටොයෝටා වර්ගයේ කළු පැහැති පුද්ගලික කාර් රථය 13 වන කණුව ආසන්නයේ මාර්ගයේ ආරක්ෂක ආවරණ වැටෙහි ගැටී අඩි 28ක පමණ ප්‍රපාතයකට පෙරළී ගොස් ඇත. අනතුර සම්බන්ධයෙන් තිනියාවල පොලිස් ස්ථානාධිපති පොලිස් පරීක්ෂක එච්.එම්. කමල් බණ්ඩාර මහතාගේ උපදෙස් මත වැඩිදුර පරීක්ෂණ සිදු කරයි. රෝහල් ආරංචි මාර්ග සඳහන් කළේ ඒ මහතාගේ තත්ත්වය බරපතළ නොවන බවයි.\n\nඅලුත්ගම තුසිත කුමාර ද සිල්වා,\n\nබණ්ඩාරගම බිමල් ජයසිංහ, බී.ටී. තඹවිට – මතුගම සමූහ",
       "URL": "https://www.dinamina.lk/2023/07/28/local/9876/%e0%b6%b8%e0%b7%93%e0%b6%9c%e0%b7%9c%e0%b6%a9-%e0%b6%95%e0%b6%85%e0%b6%ba%e0%b7%92%e0%b7%83%e0%b7%93-%e0%b6%b4%e0%b7%90%e0%b6%af%e0%b7%80%e0%b7%96-%e0%b6%b8%e0%b7%9d%e0%b6%a7%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/318/"
}