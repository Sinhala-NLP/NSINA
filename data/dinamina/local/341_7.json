{
       "Source": "dinamina",
       "Timestamp": "July 24, 2023 1:00 am",
       "Headline": "කඩවතදී සුඛෝපභෝගි මෝටර් රථ 2ක් ගැටේ  දොස්තරගේ මෝටර් රථයට දැඩි හානි",
       "News Content": "බැංකු නිලධාරිනියක් පදවාගෙන යමින් සිටි සුඛෝපභෝගි මෝටර් රථයක් සහ වෛද්‍යවරයකු පදවාගෙන යමින් සිටි සුඛෝපභෝගි මෝටර් රථයක් කොළඹ පිටත වටරවුම් මාර්ගයේ කිලෝමීටර 18.6 කඩවත ප්‍රදේශයේදී එකිනෙක ගැටී අනතුරට ලක්වී ඇතැයි අධිවේගී රථ වාහන පොලිසිය කියයි.\n\nඅනතුරින් වෛද්‍යවරයා පැදවූ මෝටර් රථය මාර්ගයේ පෙරළී ගොස් ඇත. සිදු වූ මෙම අනතුරින් වෛද්‍යවරයාගේ අතකට තුවාල සිදු වී ඇත.\n\nබැංකු නිලධාරිනිය කඩවත පිවිසුමෙන් ඇතුළු වී අතුරුගිරිය ප්‍රදේශය කරා පැමිණීමේදී ඊට පිටුපසින් ධාවනය වූ වෛද්‍යවරයා පැදවූ මෝටර් රථය ඉදිරියෙන් ගමන්ගත් මෝටර් රථයේ දකුණු පස ගැටීමත් සමඟම එම මෝටර් රථය ඉදිරියට වීසි වී ගොස් වම් පස ආරක්ෂිත යකඩ වැටේ ගැටී ඇති අතර, වෛද්‍යවරයා පැදවූ මෝටර් රථය මාර්ගයේ පෙරළී ගොස් තිබූ බව පොලිසිය කියයි.\n\nඅනතුර සිදුවන අවස්ථාවේදී වෛද්‍යවරයා ගමන් ගත් මෝටර් රථයේ ඔහුගේ මව ද සිට ඇතැයි පොලිසිය කියයි.\n\nඅනතුරින් වෛද්‍යවරයාගේ මෝටර් රථයට බරපතළ අලාභහානි සිදු වී ඇති අතර, බැංකු නිලධාරිනියගේ මෝටර් රථයට ද අලාභ හානි සිදු වී ඇත.\n\nඅධිවේගී මාර්ග රථ වාහන පොලිසියේ අධ්‍යක්ෂ ජ්‍යෙෂ්ඨ පොලිස් අධිකාරි මයුර පෙරේරා, සහකාර පොලිස් අධිකාරි වසන්ත කෝරළගේ මහත්වරුන්ගේ උපදෙස් මත අතුරුගිරිය අධිවේගී රථ වාහන පොලිසියේ ස්ථානාධිපති පොලිස් පරීක්ෂක රොෂාන් චාමින්ද, පොලිස් පරීක්ෂක සියාලාල් මහත්වරු වැඩිදුර පරීක්ෂණ පවත්වති.\n\nබණ්ඩාරගම බිමල් ජයසිංහ",
       "URL": "https://www.dinamina.lk/2023/07/24/local/8662/%e0%b6%9a%e0%b6%a9%e0%b7%80%e0%b6%ad%e0%b6%af%e0%b7%93-%e0%b7%83%e0%b7%94%e0%b6%9b%e0%b7%9d%e0%b6%b4%e0%b6%b7%e0%b7%9d%e0%b6%9c%e0%b7%92-%e0%b6%b8%e0%b7%9d%e0%b6%a7%e0%b6%bb%e0%b7%8a-%e0%b6%bb/",
       "Category": "local",
       "Parent URL": "https://www.dinamina.lk/category/local//page/341/"
}