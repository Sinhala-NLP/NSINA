{
       "Source": "dinamina",
       "Timestamp": "September 7, 2023 2:16 am",
       "Headline": "විදුබිමක් එකලු කර ඉසිඹු ලබන  විශිෂ්ට විදුහල්පතිනියක්",
       "News Content": "රාගම නගරවරය බද නාරංගොඩපාළුව ග්‍රාමයේ පිහිටි රාහුල ප්‍රාථමික විද්‍යාලය විශාල සිසු පිරිසක් ඉගෙනුම ලබන පාඨශාලාවක් නොවුණත්, එය මේ වන විට මීගමු කලාපයේ ප්‍රාථමික විදුහල් අතර 5 ශ්‍රේණිය ශිෂ්‍යත්වය සමත් වීමේ ඉහළ ප්‍රතිශතයක් ප්‍රකට කරන ආදර්ශවත් පාසලක තත්ත්වයට පත්ව ඇති බව පැවසුවොත් අති‍ශයෝක්තියක් නොවේ. එසේම එය කොට්ඨාස, පළාත් මතු නොව ජාතික මට්ටමින්ද අත්පත් කරගෙන ඇති ජයග්‍රහණ අනල්පය. වසර 109ක පාසල් ඉතිහාසයේ මේ මෑතකාලීන ප්‍රගති සාධනයෙහිලා අද (7) ඉසිඹු ලබන මලිදුව තානාන්තරගේ ලලනාංගනී නයනා කුලරත්න විදුහල්පතිනියට හිමි වන්නේ ගෞරවනීය ස්ථානයකි.\n\nවර්ෂ 1963.9.8 දින කළුතර නාගොඩදී උපත ලද නයනා කුලරත්න මහත්මිය සෞඛ්‍ය දෙපාර්තමේන්තුවේ සේවය කළ මවුපියන් සමඟ ගණේමුල්ලේ ස්ථිර පදිංචියට එන්නේ කුඩා වියේදීමය. වැලිපිල්ලෑව ප්‍රාථමිකය හා හේමමාලි ප්‍රාථමිකය ඇයගේ අධ්‍යාපනයේ අඩිතාලම දැමූ අතර, ගලහිටියාව මැදි විදුහල උසස් පෙළ තෙක් ඇයට සිප් සතර දුන්නාය. ඉක්බිති මාතලේ පැණිදෙණිය ගුරු විදුහලෙන් ඉංග්‍රීසි ගුරු පුහුණුව ලද ඇයට 1988දී පළමු පත්වීම ලැබුණේ අති දුෂ්කර පාසලක් වූ හඳුන්ගමුව මහ විදුහලටය. මෙහි සේවය කරන අතරතුරම ඇය පේරාදෙණි සරසවියෙන් 1993දී විද්‍යාවේදි උපාධිය හිමි කරගත්තාය. 1994දී ඇය නාරංගොඩපාළුව මහ විදුහලට පත්වීම් ලැබ ආවාය. ඒ වසරේම කොළඹ විශ්වවිද්‍යාලයෙන් පශ්චාද් උපාධි අධ්‍යාපන ඩිපලෝමාව දිනාගත් අතර, එහිදී ඇයට සමස්ත දිවයිනෙන්ම පළමු ස්ථානයට හිමි රන් පදක්කම හිමි විය. මේ සුදුසුකම් සපුරාලන ඇය මූලිකව ඉංග්‍රීසි බසත්, විද්‍යාව විෂයයත් ඉගැන්වීමේ යෙදුණාය.\n\n2010 මැයි 13 දින නාරංගොඩපාළුව ප්‍රාථමික විද්‍යාලයේ සේවයට පැමිණි නයනා කුලරත්න මහත්මිය 2011.11.4 දින විදුහල්පති ධුරයට පත් වූවාය. මේ සමයේදී ‘ළමා මිතුරු‘ ව්‍යාපෘතිය මඟින් පාසලේ ගොඩනැඟිලි පද්ධතිය පුළුල් කර, භූමි අලංකරණය ක්‍රමවත් කිරීමට ඇය සමත් වූවාය. ප්‍රධාන දෙමහල් ගොඩනැඟිල්ල, වේදිකාව සහිත ශ්‍රවණාගාරය, ඉදිරිපස බුදු කුටිය හා ක්‍රීඩා මිදුල ඇතුළු බොහෝ අංග ඇයගේ ඒ ව්‍යායාමයේ ප්‍රතිඵල සේ අදත් දිස් වේ. මේ කටයුතුවල ව්‍යාවෘත වන අතරම තම අධ්‍යාපනය කෙරේ දැක්වූ උනන්දුවද අත්නොහළ ඇය 2015දී පශ්චාද් උපාධි කළමනාකරණ ඩිපලෝමාව හිමි කරගැනීමට උත්සුක වූවාය. මේ අතරතුර ගුරුවරුන් පුහුණු කිරීම සඳහා ජාතික අධ්‍යාපන ආයතනයේ අධ්‍යාපනවේදි උපාධි පාඨමාලාවේ බාහිර කථිකාචාර්යවරියක ලෙසද, කොළඹ විශ්විද්‍යාලයේ පශ්චාද් උපාධි පාඨමාලාව හදාරන ගුරු සිසුන් සඳහා ප්‍රමුඛාචාර්යවරියක ලෙසද කටයුතු කළ ඇය දැනට ශ්‍රී ලංකා විවෘත විශ්වවිද්‍යාලයේ ගම්පහ ශාඛාවේ ප්‍රමුඛාචාර්යවරියක හා ඇගයීම් පරීක්ෂකවරියක ලෙස කටයුතු කරන්නීය.\n\nවර්ෂ 1991දී අධ්‍යාපන ක්ෂේත්‍රයේම නියුතු වූ සිසිර විජේසිංහ මහතා (පසුව නියෝජ්‍ය කලාප අධ්‍යක්ෂ සැලසුම්, දැන් විශ්‍රාමික) සමඟ අතිනත ගත් ඇය දූවරුන් තිදෙනකුට උපත දුන්නාය. වැඩිමල් දියණි තරින්දි එරන්දිකා විවාපත්ව එංගලන්තයේ වෙසෙන අතර, දෙවනු නිවුන් දූ දෙදෙන දිනිති නුවන්දරා හා දිලිනි අරුණෝදා සරසවි අධ්‍යාපනය ලබමින් සිටිති. මෙවන් ආදර්ශවත් තිස්පස් වසක ගුරු දිවියට අද සමු දෙන නයනා කුලරත්න ගරු විදුහල්පතිතුමියට නිදුක් නීරොගි දිගාසිරි සපිරි සුවබර ඉසිඹු දිවියක් අපිදු ප්‍රාර්ථනය කරමු.\n\n(ස්තුතිය: පාසල් සංවර්ධන සමිතියේ ලේකම්, එන්.ඒ. ප්‍රියන්ත නිශ්ශංක මහතාට)\n\nජයත් පියදසුන්",
       "URL": "https://www.dinamina.lk/2023/09/07/local/20160/%e0%b7%80%e0%b7%92%e0%b6%af%e0%b7%94%e0%b6%b6%e0%b7%92%e0%b6%b8%e0%b6%9a%e0%b7%8a-%e0%b6%91%e0%b6%9a%e0%b6%bd%e0%b7%94-%e0%b6%9a%e0%b6%bb-%e0%b6%89%e0%b7%83%e0%b7%92%e0%b6%b9%e0%b7%94-%e0%b6%bd/",
       "Category": "local",
       "Parent URL": "https://www.dinamina.lk/category/local//page/142/"
}