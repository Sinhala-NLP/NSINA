{
       "Source": "dinamina",
       "Timestamp": "September 1, 2023 1:00 am",
       "Headline": "මන්ත්‍රී අතුකෝරල ඝාතන නඩුවේ විත්තිකරුවකු නඩු දවසේ වෙනත් අධිකරණයකට ගෙන ගිහින්",
       "News Content": "පොලොන්නරුව හිටපු දිස්ත්‍රික් පාර්ලිමේන්තු මන්ත්‍රී අමරකීර්ති අතුකෝරල ඝාතන නඩුවේ විත්තිකරුවකු ගම්පහ විශේෂ මහාධිකරණයට ඉදිරිපත් නොකර වෙනත් අධිකරණයකට රැගෙනයාම පිළිබඳව හේතු දැක්වීම සඳහා සැප්තැම්බර් මස 19 වනදා අධිකරණය ඉදිරියේ පෙනී සිටින ලෙසට ගම්පහ විශේෂ ත්‍රිපුද්ගල මහාධිකරණ විනිසුරු මඬුල්ල ඊයේ (31) පස්වරුවේ මහර බන්ධනාගාර අධිකාරිවරයාට නියෝග කළේය.\n\nඑම නඩුව ඊයේ (31) පස්වරුවේ සහන් මාපා බණ්ඩාර (සභාපති), රශ්මි සිංගප්පුලි හා ඩී.ඒ. රුවන් පතිරණ යන මහත්වරුන්ගෙන් සැදුම්ලත් ත්‍රිපුද්ගල විනිසුරු මඬුල්ල ඉදිරියේ කැඳවනු ලැබීය.\n\nමෙහිදී ඇප මත මුදා හැර සිටින විත්තිකරුවන් තිස්පස් දෙනෙකු අධිකරණය ඉදිරියේ පෙනී සිටි අතර, ඇප නියම කිරීමෙන් අනතුරුව ඇප තබා ගත නොහැකිව රිමාන්ඩ් භාරයේ රඳවා සිටින විත්තිකරුවන් දෙදෙනා අතරින් රාමයියා සත්‍ය කුමාර් නැමැති විත්තිකරු පමණක් බන්ධනාගාර නිලධාරීන් විසින් අධිකරණයට ඉදිරිපත් කරනු ලැබුවේය.\n\nරිමාන්ඩ් භාරයේ සිටින කසුන් සමන් කුමාර නැමැති විත්තිකරු කෑගල්ල මහාධිකරණයේ පවතින නඩුවකට රැගෙන ගොස් ඇති බවට බන්ධනාගාර නිලධාරියෙක් ලිපියක් ඉදිරිපත් කළේය.\n\nමෙහිදී නියෝජ්‍ය සොලිසිටර් ජනරාල් ජනක බණ්ඩාර මහතා කරුණු දක්වමින් මෙම විශේෂ මහාධිකරණයට අනිවාර්යයෙන්ම ඉදිරිපත් කළ යුතු සැකකරු වෙනත් අධිකරණයකට රැගෙන ගොස් ඇත්තේ අවසරයකින් තොරව වන හෙයින් එය බරපතළ ප්‍රශ්නයක් බවත් මේ අයුරින් බන්ධනාගාර නිලධාරීන් හට ඕනෑ විදියට විත්තිකරුවන් රැගෙන ගිය හොත් මෙම නඩුව ඉදිරියට පවත්වාගෙන යාමට බාධා ඇති වන හෙයින් ඒ පිළිබඳව අධිකරණයේ අවධානය යොමු කරන ලෙසත් ඉල්ලා සිටියේය.\n\nමේ පිළිබඳව ත්‍රිපුද්ගල විනිසුරු මඬුල්ල අවධානය යොමු කරමින් විත්තිකරු අධිකරණයට ඉදිරිපත් නොකිරීමට හේතු දැක්වීම සඳහා ඊළඟ දිනයේ අධිකරණය ඉදිරියේ පෙනී සිටින ලෙසට එසේ මහර බන්ධනාගාර අධිකාරිවරයාට නියෝග කළේය.\n\nනියෝජ්‍ය සොලිසිටර් ජනරාල් ජනක බණ්ඩාර මහතා නැවතත් කරුණු දක්වමින් සිද්ධිය වූ ස්ථානයේ සංස්කරණය නොකළ දර්ශන විත්ති පාර්ශ්වයේ නීතිඥ මහත්ම මහත්මීන් හට ප්‍රදර්ශනය කිරීමට දින දෙකක් උත්සාහ කළ නමුත් ඩීවීආර් යන්ත්‍ර ක්‍රියාත්මක කිරීමට නොහැකි වූ හෙයින් ඊළඟ දිනයේ ඒ පිළිබඳව සැලසුමක් ඉදිරිපත් කරන බවත් කියා සිටියේය.\n\nගෝල්ෆේස් සාමකාමී අරගලයට මැර ප්‍රහාරයක් එල්ල වූ පසුගිය වසරේ මැයි මස 09 වැනිදා පස්වරුවේ රට පුරා හටගත් මහජන නොසන්සුන්තාවයන් අතරතුරදී නිට්ටඹුව නගරයේදී පොලොන්නරුව දිස්ත්‍රික් හිටපු පාර්ලිමේන්තු මන්ත්‍රී අමරකීර්ති අතුකෝරල හා ඔහුගේ ආරක්ෂක පොලිස් සැරයන්වරයකු වශයෙන් සිටි අහංගම විතානරලාගේ ජයන්ත ගුණවර්ධන යන දෙදෙනා ඝාතනය කොට තිබිණ.\n\nමේ පිළිබඳව අපරාධ පරීක්ෂණ දෙපාර්තමේන්තුව මනුෂ්‍ය ඝාතන හා සංවිධානාත්මක අපරාධ විමර්ශන අංශය පරීක්ෂණ පවත්වා එම ඝාතනයන්ට අදාළ බව කියන පුද්ගලයන් හතළිස්දෙනෙකු අත්අඩංගුවට ගෙන තිබිණ. එම හතළිස්දෙනා අතරින් එක් පුද්ගලයකු නිදහස් කර ඇති අතර, තවත් පුද්ගලයන් දෙදෙනෙකු මහර බන්ධනාගාරයේදී මිය ගොස් තිබිණ. අත්අඩංගුවට ගැනීමට පෙරම පුද්ගලයින් දෙදෙනෙකු පැන ගොස් ඇත.\n\nඉතිරි විත්තිකරුවන් තිස්හත්දෙනා හා පැන ගොස් සිටින විත්තිකරුවන් දෙදෙනා ඇතුළු විත්තිකරුවන් තිස්නව දෙනාට එරෙහිව අධි චෝදනා ගොනු කර ඇත. නැවත කැඳවීම සැප්තැම්බර් මස 19 වනදාට කල් තැබිණ. විත්තිය වෙනුවෙන් චමින්ද අතුකෝරල, තිලංග බ්ලොග්, මාර්ක් ඇන්ටන්, හරිත් හෙට්ටිආරච්චි, සඳුන් රණසිංහ, සුරංග ජයතිලක, සාලින්ද අමරසිංහ, ලාල් කුමාරපේලි, උපුල් අබේවික්‍රම, ප්‍රදීප් පෙරේරා යන නීතිඥ මහත්වරු හා නීතිඥ ශිරාණි දිසානායක මහත්මිය ප්‍රමුඛ නීතිඥ මණ්ඩලයක් පෙනී සිටියහ.\n\nක්‍රිෂාන් අල්විස් හා ඔස්වල්ඩ් පෙරේරා යන රජයේ නීතිඥ මහත්වරුන් සමඟ නියෝජ්‍ය සොලිසිටර් ජනරාල් ජනක බණ්ඩාර මහතා පැමිණිල්ල මෙහෙය විය.",
       "URL": "https://www.dinamina.lk/2023/09/01/local/18784/%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%93-%e0%b6%85%e0%b6%ad%e0%b7%94%e0%b6%9a%e0%b7%9d%e0%b6%bb%e0%b6%bd-%e0%b6%9d%e0%b7%8f%e0%b6%ad%e0%b6%b1-%e0%b6%b1%e0%b6%a9/",
       "Category": "local",
       "Parent URL": "https://www.dinamina.lk/category/local//page/165/"
}