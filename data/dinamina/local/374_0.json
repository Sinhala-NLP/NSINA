{
       "Source": "dinamina",
       "Timestamp": "July 17, 2023 1:00 am",
       "Headline": "බස් එක පාර පුරා යනවා වගේ දැනුණා සුළු මොහොතකින් පල්ලමට පෙරළුණා",
       "News Content": "\n\nදකුණින් පැදවූ බසය වාහනයකට ඉඩ දෙන්න යද්දී පෙරළුණු බව සීසීටීවී කැමරාවල සටහන්\n\n\n\nඅනතුරේ හැටියට පිරිස මේ තරමින් බේරීම වාසනාවක් බදුල්ල ශික්ෂණ රෝහලේ හදිසි ප්‍රතිකාර ඒකකයේ\n\n\n\n“මේ මාර්ගයේ දුර ගමන් යන බස් ටිකක් වේගෙන් යනවා. මම ආව බස් එකත් ටිකක් වේගයෙන් ගමන් කළා. හාලිඇළ පහු කරලා ටිකක් දුර යද්දි බස් එක පාර පුරා යනවා වගේ දැනුණා. එහෙම ගිහින් සුළු මොහොතකින් බස් එක පෙරළුණා…“ මෙලෙස පැවසුවේ පසුගියදා (15) දෙමෝදරදී පෙරළී ගොස් අනතුරට ලක් වූ බසයේ සිටි මඟියෙකි.\n\nබදුල්ල සිට කොළඹ බලා ධාවනය වෙමින් තිබුණු අර්ධ සුඛෝපභෝගි පෞද්ගලික බස් රියක් දෙමෝදර, උඩුවර හතේ කණුව ප්‍රදේශයේදී මාර්ගයෙන් ඉවතට පැන මෙසේ පෙරළී යෑමෙන් එහි ගමන් කළ 21 දෙනෙක් තුවාල ලබා රෝහල්ගත කරනු ලැබූහ. පිරිමි පුද්ගලයන් 12ක් සහ කාන්තාවන් 9 දෙනකු මෙහිදී තුවාල ලැබූ අතර ඒ අතර බසයේ රියැදුරුද වේ.\n\nඅනතුර පිළිබඳ අප හා අදහස් දැක්වූ බසයේ ඉදිරි අසුනක පැමිණි ධම්මික නමැති මඟියා මෙසේද කීවේය:\n\n“මම නිවාඩු අවසන් වෙලා නැවත සේවයට යන්න තමයි දවල් 10.20ට බදුල්ලේ ඉඳන් කොලඹ බලා යෑමට පිටත් වුණ මේ බසයට නැග්ගේ. බස්එක ගමන් ආරම්භ කළ මොහොතේ සිටම ටිකක් වේගයෙන් ගමන් කළා. කොළඹට යන බස් එකක් නිසා මම එය එතරම් ගණන් ගත්තේ නෑ. මොකද, මේ මාර්ගයේ මම මාසෙකට වතාවක් යනවා එනවා. දුර ගමන් යන බස් රථ වේගයෙන් ගමන් කරන බව මම හොඳටම දන්නවා. හාලිඇළ නගරය පහු කරලා කිලෝ මීටර් තුනක් විතර යනකොට එක පාරටම බස් රථය පාර පුරා යනවා වගේ දැනුණා. එහෙම ගිහින් සුළු මොහොතකින් බස් එක පෙරළී ගියා. ඒ වෙනකෙට වැඩි සෙනගක් හිටියේ නෑ. 25 දෙනකු විකර බස් එකේ ඉන්න ඇති. මේ අනතුරින් මගේ අතකටයි තුනටියටයි තැළීම් සිදු වෙලා තියෙනවා.“\n\n\n\nබස් රියේ කොන්දොස්තර රණසිංහ මහතාට දැක්වූයේ මෙවන් මතකයකි:\n\n“මම බස් එකේ මැද්දට වෙන්න පැත්තකට හැරිලා ටිකට් කඩමින් හිටියෙ. බස් එක ඇලවෙන කොට තමයි මම දැනගත්තේ බස් එක පෙරළුණා කියලා. මම පෙරළුණ බස් එකෙන් එළියට එන විටත් තුවාල ලැබූ අය රෝහලට රැගෙන ගොස් තිබුණා. ඒ වෙනකොට බස් එක ඇතුළේ විස්සක් විසිපහක් තමයි සිටියේ.“\n\nතුවාලකරුවන් කඩිනමින් රෝහල කරා ගෙන යෑමට ඉදිරිපත් වූ ප්‍රසාද් මහතා:\n\n“බස් රථය පෙරළෙන කොටම අපි දුවගෙන ආවා. මම ඉක්මනින් මගේ කැබ් රථය අරගෙන ඇවිත්, තුවාල වූ අය 11 දෙනකු පටවාගෙන රෝහලට රැගෙන යන්න කටයුතු කළා. ඒ අය අතර හිටපු දෙන්නෙක්ගේ විතර කොන්දට හානි වෙලා තිබුණා වගේ පෙනුණා. මොකද, ‘හෙමිහිට යමු‘ කියලා ඒ අය කෑගැහුවා. රෝහලට තුවාලකරුවන් අරගෙන යන කොට එහි වෛද්‍යවරුන් ඇතුළු සියලු දෙනා කඩිනමින් ඒ රෝගීන් භාර ගෙන අවශ්‍ය ප්‍රතිකාර කිරීමට විශාල උනන්දුවකින් කටයුතු කළා. මම නැවත ඉක්මනින් අනතුර වූ ස්ථානය වෙත ආවේ තවත් තුවාලකරුවන් ඉන්නවා නම් රැගෙන යෑමට. ඒ වෙනකොට සියලු අය එම ස්ථානයෙන් රෝහලට රැගෙන ගොස් තිබුණා“\n\nබදුල්ල ශික්ෂණ රෝහලේ හදිසි ප්‍රතිකාර ඒකකයේ වෛද්‍ය පාලිත රාජපක්ෂ මහතා අවශ්‍ය මූලික ප්‍රතිකාර කට්ටල සමඟ තවත් කණ්ඩායමක් කැටුව කඩිනමින් අනතුර සිදු වූ ස්ථානයට පැමිණ සිටියේය. මේ අනතුර පිළිබඳව ඔහු පළ කළේ මෙවන් අදහසකි:\n\n“බදුල්ල මහ රෝහලට රෝගීන් 20ක් 25ක් පමණ රැගෙන විත් තිබුණත්, ඒ අය පරීක්ෂා කිරීමේදී කිහිප දෙනකුට හැර අනෙක් සියලු දෙනාට බරපතළ තුවාල සිදු වෙලා නැති බව පෙනී ගියා. බොහෝ දෙනකු සුළු තුවාලයි ලබලා තියෙන්නේ. ඒ අනුව මේ අනතුරේ හැටි දැක්කාම රෝගීන් මෙන්ම අපිත් වාසනාවන්තයි කියන්න පුළුවන්. අපි වහාම ක්‍රියාත්මකව මෙතැනට පැමිණියෙත් අසාධ්‍ය රෝගීන් ඇති කියන පූර්ව නිගමනය ඇතිවයි. ඒත් වාසනාවට එහෙම කවුරුත් හිටියේ නෑ. රෝහලේ රැඳී සිටින කාර්ය මණ්ඩලය අවශ්‍ය මූලික ප්‍රතිකාර කිරීමෙන් අනතුරුව ඔවුන් වාට්ටුවලට යොමු කර තිබෙනවා. අනතුර සැල වූ වහාම ශල්‍ය, විකලාංග, ස්නායු,හදිසි ප්‍රතිකාර ඇතුළු සියලු අංශවලට අයත් වෛද්‍යවරුන් 50කට ආසන්න කණ්ඩායමක්, හෙද කාර්ය මණ්ඩලයේ 100ක් පමණ සහ කනිෂ්ඨ කාර්ය මණ්ඩලයේ 200කට ආසන්න පිරිසක් සූදානමින් සිටියා.“\n\nමේ අනතුර පිළිබඳ අදහස් දක්වමින් බණ්ඩාරවෙල කොට්ඨාසය භාර ජ්‍යෙ.පො.අ. ප්‍රදීප් කළුපහන මහතා: “අනතුරට පත් බස් රථයේ රියැදුරු තුවාල ලබා දැනට රෝහල්ගත කර සිටින අතර, ඔහු අත්අඩංගුවට ගෙන නීතිය හමුවට ඉදිරිපත් කිරීමට අනිවාර්යයෙන්ම කටයුතු කරනවා. අනතුරට හේතුව රථයේ දෝෂයක් නොවන අතර,‍ රියැදුරුගේ නොසැලකිලිමත්කම බව අනාවරණය වී තිබෙනවා. ඔහු මාර්ගයේ රථය පදවාගෙන එන්නේ විරුද්ධ පැත්තෙන්. ඉදිරියෙන් තිබුණු වංගුවෙන් පැමිණි වාහනයට ඉඩ දීමට යෑමේදී රථය පාලනය කරගැනීමට නොහැකිව පෙරළී යන බව ආරක්ෂිත කැමරා පරීක්ෂා කිරීමෙන් පැහැදිලිව පෙනෙවා“ යැයිද පැවසීය. ඇල්ල පොලිස් ස්ථානාධිපති (ප්‍ර.පො.ප) උපේන්ද්‍ර අබේගුණවර්ධන මහතා යටතේ ඉදිරි විමර්ශන ක්‍රියාත්මක බවද ඔහු ප්‍රකාශ කළේය.\n\nබදුල්ල නිශාන්ත අබේගුණවර්ධන, සොරණාතොට සමූහ සී. ගමගේ",
       "URL": "https://www.dinamina.lk/2023/07/17/local/6899/%e0%b6%b6%e0%b7%83%e0%b7%8a-%e0%b6%91%e0%b6%9a-%e0%b6%b4%e0%b7%8f%e0%b6%bb-%e0%b6%b4%e0%b7%94%e0%b6%bb%e0%b7%8f-%e0%b6%ba%e0%b6%b1%e0%b7%80%e0%b7%8f-%e0%b7%80%e0%b6%9c%e0%b7%9a-%e0%b6%af%e0%b7%90/",
       "Category": "local",
       "Parent URL": "https://www.dinamina.lk/category/local//page/374/"
}