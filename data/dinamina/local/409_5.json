{
       "Source": "dinamina",
       "Timestamp": "July 7, 2023 1:00 am",
       "Headline": "රත්නපුර ශික්ෂණ රෝහලට වකුගඩු ගල් ඉවත් කරන යන්ත්‍රයක්",
       "News Content": "රත්නපුර ශික්ෂණ රෝහලට අතිනවීන පහසුකම්වලින් සමන්විත වකුගඩු ගල් ඉවත් කරන යන්ත්‍රයක් පරිත්‍යාග කර තිබේ.\n\nමේ සඳහා රෝහල් කමිටුව මඟින් රුපියල් ලක්ෂ 68ක් ද පරිත්‍යාගශීලීන්ගෙන් රුපියල් ලක්ෂ 30ක් ද දී තිබූ අතර ඒ සඳහා වැය වූ මුදල රුපියල් ලක්ෂ 98ක් බව සබරගමුව පළාත් ආණ්ඩුකාර කාර්යාලය පවසයි.\n\nමෙම වකුගඩු ගල් ඉවත් කරන යන්ත්‍රය නිල වශයෙන් රත්නපුර ශික්ෂණ රෝහල වෙත භාර දීම සබරගමුව පළාත් ආණ්ඩුකාර අධිනීතිඥ නවීන් දිසානායක මහතාගේ ප්‍රධානත්වයෙන් සිදු කළ අතර මෙම යන්ත්‍රය මඟින් බාහිර කැපුම්වලින් තොරව එනම් ශල්‍යකර්ම ලේසර් කිරණ භාවිතයෙන් වකුගඩු ගල් ඉවත් කිරීම සිදු කරයි.\n\nමෙම යන්ත්‍රය සබරගමුව පළාතේ රජයේ රෝහලක් සතුව පවතින ප්‍රථම සහ එකම යන්ත්‍රය ද වන අතර එය නිල වශයෙන් භාරදීමේ උත්සවයේදී පරිත්‍යාගශීලීන් සඳහා සමරු තිළිණ ප්‍රදානය කිරීම ද සිදු කෙරුණි.\n\nඉන් අනතුරුව සබරගමුව පළාත් ආණ්ඩුකාර අධිනීතිඥ නවීන් දිසානායක මහතා රත්නපුර ශික්ෂණ රෝහලේ නිරීක්ෂණ චාරිකාවකට ද එක්විය.\n\nමහින්ද අලුත්ගෙදර – සුනිල් කුරුවිට",
       "URL": "https://www.dinamina.lk/2023/07/07/local/4771/%e0%b6%bb%e0%b6%ad%e0%b7%8a%e0%b6%b1%e0%b6%b4%e0%b7%94%e0%b6%bb-%e0%b7%81%e0%b7%92%e0%b6%9a%e0%b7%8a%e0%b7%82%e0%b6%ab-%e0%b6%bb%e0%b7%9d%e0%b7%84%e0%b6%bd%e0%b6%a7-%e0%b7%80%e0%b6%9a%e0%b7%94/",
       "Category": "local",
       "Parent URL": "https://www.dinamina.lk/category/local//page/409/"
}