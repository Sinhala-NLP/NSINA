{
       "Source": "dinamina",
       "Timestamp": "July 20, 2023 1:00 am",
       "Headline": "අරගලයෙන් විනාශ වූ පක්ෂ සාමාජිකයන්ගේ නිවාස හදන අරමුදලේ මුදල් බව හිටපු ජනපතිගේ දෙවැනි ප්‍රකාශයේ සඳහන් – CIDය අධිකරණයට කියයි",
       "News Content": "හිටපු ජනාධිපති ගෝඨාභය රාජපක්ෂ මහතාගේ නිල කාමරයේ තිබී 2022 වසරේ ජූලි 09 වනදා හමු වූ රුපියල් එක් කෝටි හැත්තෑ අට ලක්ෂ පනස් දහසක මුදල, අරගලයෙන් ශ්‍රී ලංකා පොදුජන පෙරමුණේ ක්‍රියාකාරීන්ගේ විනාශ වූ නිවාස හා දේපළ යථා තත්ත්වයට පත් කිරීම සඳහා එම පක්ෂයේ ව්‍යාපාරිකයන් ඇරඹු අරමුදලකට එකතු වූ මුදල් බව හිටපු ජනාධිපති ගෝඨාභය රාජපක්ෂ මහතා අපරාධ පරීක්ෂණ දෙපාර්තමේන්තුවට දුන් දෙවැනි ප්‍රකාශයේ සඳහන් බව අපරාධ පරීක්ෂණ දෙපාර්තමේන්තුව කොටුව මහේස්ත්‍රාත් තිළිණ ගමගේ මහතා හමුවේ ඊයේ ( 19) දැනුම් දුන්නේය.\n\nඑම සිද්ධිය සම්බන්ධයෙන් නඩුව විවෘත අධිකරණයේ කැඳවූ අවස්ථාවේ දී අපරාධ පරීක්ෂණ දෙපාර්තමේන්තුව මේ බව අධිකරණයට දන්වා සිටියේය.\n\nජනාධිපති මන්දිරයේ නිල කාමරයේ තිබී හමු වූ මුදල් සම්බන්ධයෙන් හිටපු ජනාධිපති ගෝඨාභය රාජපක්ෂ මහතාගෙන් ප්‍රකාශ ලබා ගත් බව කියා සිටි අපරාධ පරීක්ෂණ දෙපාර්තමේන්තුව මිරිහාන සිද්ධියෙන් පසුව ජනාධිපති මන්දිරයේ තමා පදිංචිව සිටි බවත් කැරලිකරුවන් විසින් ජනාධිපති මන්දිරය අත්පත් කරගැනීමෙන් අනතුරුව එහි තිබූ ලේඛන විශාල ප්‍රමාණයක් අස්ථාන ගත වී ඇති බවත් හිටපු ජනාධිපතිවරයා දුන් ප්‍රකාශයේ සඳහන් බවත් අපරාධ පරීක්ෂණ දෙපාර්තමේන්තුව අධිකරණයට දන්වා සිටියේය.\n\nඑම මුදල් ලැබුණු ආකාරය සම්බන්ධයෙන් ප්‍රකාශයක් දීමට මුදල් ලැබුණු නාම ලේඛනය තමන් සතුව නැති බවත් අරගලකාරීන් විසින් එම ලේඛන අස්ථාන ගත කිරීම හේතුවෙන් එම මුදල් ලබා දුන් අය සම්බන්ධයෙන් ප්‍රකාශයක් දීමට නොහැකි බවට සහ එම මුදල් ලැබුණු ආකාරය සම්බන්ධයෙන් ප්‍රකාශ දීමට නොහැකි බව හිටපු ජනාධිපති ගෝඨාභය රාජපක්ෂ මහතා එම ප්‍රකාශයේ සඳහන් කර ඇති බවත් අපරාධ පරීක්ෂණ දෙපාර්තමේන්තුව මහේස්ත්‍රාත්වරයා හමුවේ කීවේය.\n\nඑම මුදල් හිටපු ජනාධිපතිවරයාගේ බැවින් ඔහු එම මුදල්වලට අයිතිවාසිකම් කියන බව රාජපක්ෂ මහතා වෙනුවෙන් පෙනී සිටි නීතිඥවරයකු මෙම අධිකරණයට දැනුම් දී තිබෙන බව මෙහි දී මහේස්ත්‍රාත්වරයා අපරාධ පරීක්ෂණ දෙපාර්තමේන්තුවෙන් විමසා සිටියේය.\n\nඑහි දී අපරාධ පරීක්ෂණ දෙපාර්තමේන්තුව කියා සිටියේ එම මුදල් සම්බන්ධයෙන් සහ හිටපු ජනාධිපතිවරයාගේ ප්‍රකාශයට අදාළ මුදල්, විශුද්ධිකරණ පනත යටතේ ගැනෙන්නේ ද යන්න පිළිබඳ නීතිපතිවරයාගෙන් කරුණු විමසන බවය.\n\nඅධිකරණ නියෝග ප්‍රකාරව අධිකරණයේ පෙනී සිටි අල්ලස් කොමිසමේ සහකාර නීති අධ්‍යක්ෂවරිය කියා සිටියේ හිටපු ජනාධිපතිවරයාගෙන් ලබන 28 පෙරවරු 10 ට මෙම සිද්ධිය සම්බන්ධයෙන් ප්‍රකාශයක් ලබා ගැනීමට නියමිත බවය.\n\nසිද්ධිය සම්බන්ධයෙන් මේ වනවිටත් විමර්ශන ආරම්භ කර ඇති බවත් හිටපු ජනාධිපතිවරයා දැනුම් දෙන ස්ථානයකට ගොස් එම ප්‍රකාශය ලබා ගන්න බව ලිපියක් මගින් හිටපු ජනාධිපතිවරයා වෙත දැනුම් දී ඇතැයිද ඒ මහත්මිය අධිකරණයට දන්වා සිටියාය.\n\nපොඩි මිනිසාට මේරටේ නීතිය සලකන්නේ එක විදියකට බව මෙහි දී අගතියට පත් පාර්ශ්වය වෙනුවෙන් පෙනී සිටි ජනාධිපති නීතිඥ මෛත්‍රි ගුණරත්න මහතා අධිකරණයට දන්වා සිටියේය .\n\n“මෙම විමර්ශනය හංගලා ගහන සෙල්ලමක් වගෙයි. අධිකරණ නියෝග පවා ගනන් ගන්නේ නැහැ. අධිකරණයේ පෙනී සිටින ලෙස පෙර දින නොතිසි නිකුත් කළත් අද දිනත් ඔවුන් අධිකරණයේ පෙනී සිටින්නේ නැහැ. මෙ⁣ම විමර්ශනය සිදු කරන්නේ පක්ෂපාතීව. පොලිසිය ඉහළ නිලධාරීන්ට බියෙන් ඔවුන් බේරා ගැනීමට විමර්ශන සිදු කරන්නේ. අල්ලස් කොමිසම, වින්දිතයන් ආරක්ෂා කිරීමේ අධිකාරිය සහ පොලිසිය ලැජ්ජා නැතිව කටයුතු කරනවා.“ මෛත්‍රී ගුණරත්න මහතා අධිකරණයට දන්වා සිටියේය.\n\nඅපරාධ පරීක්ෂණ දෙපාර්තමේන්තුව හමුවේ පෙනී සිටින ලෙස නියෝග කළ සැකකරුවන් හය දෙනාගෙන් ඇප මත මුදා හැර සිටින අන්තර් විශ්වවිද්‍යාලයීය ශිෂය බල මණ්ඩලයේ හිටපු කැඳවුම්කරු ලහිරු වීරසේකර අධිකරණයේ පෙනී නොසිටි බව අපරාධ පරීක්ෂණ දෙපාර්තමේන්තුව අධිකරණයට දන්වා සිටියේය . සිද්ධිය සම්බන්ධයෙන් අවසන් වාර්තාවක් අධිකරණයට ඉදිරිපත් කරන ලෙසත් චෝදනා ගොනු කරන සැකකරුවන් සම්බන්ධයෙන් අධිකරණයට වාර්තා කරන ලෙසත් මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කළේය.\n\nඅධිකරණයේ පෙනී නොසිටි වින්දිතයන් ආරක්ෂා කිරීමේ අධිකාරියට අපරාධ පරීක්ෂණ දෙපාර්තමේන්තුව මගින් නැවතත් නොතිසි නිකුත් කරන ලෙස නියෝග කළ මහේස්ත්‍රාත්වරයා විමර්ශන ප්‍රගතිය ඉදිරි දින අධිකරණයට දැනුම් දෙන ලෙස අපරාධ පරීක්ෂණ දෙපාර්තමේන්තුවට නියෝග කළේය.\n\nසුභාෂිණී සේනානායක",
       "URL": "https://www.dinamina.lk/2023/07/20/local/7870/%e0%b6%85%e0%b6%bb%e0%b6%9c%e0%b6%bd%e0%b6%ba%e0%b7%99%e0%b6%b1%e0%b7%8a-%e0%b7%80%e0%b7%92%e0%b6%b1%e0%b7%8f%e0%b7%81-%e0%b7%80%e0%b7%96-%e0%b6%b4%e0%b6%9a%e0%b7%8a%e0%b7%82-%e0%b7%83%e0%b7%8f/",
       "Category": "local",
       "Parent URL": "https://www.dinamina.lk/category/local//page/356/"
}