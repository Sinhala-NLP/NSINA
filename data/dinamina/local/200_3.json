{
       "Source": "dinamina",
       "Timestamp": "August 23, 2023 12:52 pm",
       "Headline": "අඹේවෙල කිරි ගොවිපොළ භූමියේ මැණික් ගැරීමක් ගැන විමර්ශණයක්",
       "News Content": "රජය සතු අඹේවෙල කිරි ගොවිපොළේ මැණික් ගැරීම සිදුවන බැවින් වහාම ඒ සම්බන්ධව විමර්ශණයක් සිදු කර එම කටයුතු අත්හිටුවන්නැයි කෘෂිකර්ම අමාත්‍ය මහින්ද අමරවීර මහතා ජාතික පශු සම්පත් මණ්ඩලයේ සභාපති මහාචාර්ය ඩබ්. සිරිල් මහතාට උපදෙස් දුන්නේය.\n\nදැනට අපේ රටේ වැඩිම හා වටිනාම මැණික් ප්‍රමාණයක් අඹේවෙල කිරි ගොවිපලට අයත් භූමියේ ඇතැයි සැළකේ. මේ වනවිට එම ගොවිපොළ පුද්ගලික අංශයට බදු දී ඉතාමත් සාර්ථකව කිරිගව පාලනය සිදු කරනු ලබයි. නමුත් ඇතැම් බාහිර පුද්ගලයින් මෙම ඉඩමට හොර රහසේ ඇතුළුව මැණික් ගැරීම සිදු කරන බවට තොරතුරු ලැබී තිබෙන බැවින් එම කටයුතු නැවැත්වීම සඳහා වහාම මැදිහත්වන ලෙස අමාත්‍යවරයා ජාතික පශු සම්පත් සංවර්ධන මණ්ඩලයට උපදෙස් දුන්නේය.\n\nඅප රටේ කිරි කර්මාන්තය නැංවීම පිළිබඳ සාකච්ඡාවක් ඊයේ (22) කෘෂිකර්ම අමාත්‍යාංශයේ දී පැවැත්විනි. එම අවස්ථාවට පශු සම්පත් අංශයේ නිලධාරින් මෙන්ම පුද්ගලික අංශය නියෝජනය කරන කිරි කර්මාන්තකරුවෝද සහභාගි වූහ.\n\n2022 වසරේ අප රටේ කිරි නිෂ්පාදනය ලීටර් මිලියන 505ක් වුවද මෙම වසරේ මේ වනවිට කිරි ලීටර් මිලියන 560ක් දක්වා වර්ධනය වී ඇත.\n\nනමුත් දැනට රට පුරා පවතින දැඩි නියඟය සහිත කාලගුණික තත්ත්වය හේතුවෙන් එළගවයින් හා මීගවයින්ට අවශ්‍ය ජලය හා ආහාර නොමැතිවීම කිරි කර්මාන්තයට දැඩි බලපෑමක් එල්ල කරනු ඇතැයි පශු සම්පත් සංවර්ධන අංශය පෙන්වා දෙයි.\n\nමේ වනවිට අප රටේ දේශීය ගවයින් 587,600ක්, වැඩි දියුණු කරන ලද ගවයින් 165,910ක් ඇතුළුව 753,510ක් සිටිති.\n\nනමුත් අපේ රටේ ජාතික අවශ්‍යතාවය වන වාර්ෂික කිරි නිෂ්පාදනය ලීටර් මිලියන 750ක් දක්වා නැංවීමට නම් තවත් ගවයින් විශාල ප්‍රමාණයක් අවශ්‍ය වේ.\n\nමෙම සතුන් ලබා ගැනීම සඳහා රාජ්‍ය තාන්ත්‍රික මට්ටමින් ඉන්දියාවෙන් හෝ පකිස්ථානයෙන් ලබා ගැනීමට සාකච්ඡා කිරීම මෙන්ම අපේ රටේ පුද්ගලික අංශයේ ගොවිපොලවලින් සහන මිලට ලබා ගැනීම හා මුල්‍ය ප්‍රතිපාදන යොදවා මිලට ගැනීම යන කරුණු සම්බන්ධව මෙම සාකච්ඡාවේ දී අවධානය යොමු කරනු ලැබිනි.\n\nඑහිදී අදහස් පළ කළ කෘෂිකර්ම අමාත්‍යවරයා අපේ රටේ දේශගුණික තත්ත්වයන්ට ඔරොත්තු දියහැකි අපේම ගව විශේෂයක් හඳුන්වා දීම සඳහා පර්යේෂණ අරඹන ලෙස සත්ව නිෂ්පාදන හා සෞඛ්‍ය දෙපාර්තමේන්තුවට උපදෙස් දුන්නේය.\n\nමේ වනවිට උප්පුවේලි ගොවිපොළේ එම ප්‍රදේශයට ඔරොත්තු දෙන ගව විශේෂයක් හඳුන්වා දී ඇති නිසා ඒ ආකාරයට වැඩි කිරි ප්‍රමාණයක් ලබා ගත හැකි ගව විශේෂයක් ද හදුන්වා දීමට අවශ්‍ය දැනුම සහිත විද්‍යාඥයින් සිටින නිසා ඒ සඳහා පියවර ගන්නා ලෙස දැනුම් දුන්නේය.\n\nඒ අතර අඹේවෙල ගොවිපොළෙහි සිදු කෙරෙන අනවසර මැණික් ගැරීම් සම්බන්ධව ද අමාත්‍යවරයා අදහස් පළ කළේය.\n\nමෙම සාකච්ඡාවට පශු සම්පත් රාජ්‍ය අමාත්‍ය ඩී. බී. හේරත් මහතා ඇතුළු නිලධාරිහු පිරිසක් සහභාගි වූහ.",
       "URL": "https://www.dinamina.lk/2023/08/23/breaking-news/16631/%e0%b6%85%e0%b6%b9%e0%b7%9a%e0%b7%80%e0%b7%99%e0%b6%bd-%e0%b6%9a%e0%b7%92%e0%b6%bb%e0%b7%92-%e0%b6%9c%e0%b7%9c%e0%b7%80%e0%b7%92%e0%b6%b4%e0%b7%9c%e0%b7%85-%e0%b6%b7%e0%b7%96%e0%b6%b8%e0%b7%92/",
       "Category": "local",
       "Parent URL": "https://www.dinamina.lk/category/local//page/200/"
}