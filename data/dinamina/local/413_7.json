{
       "Source": "dinamina",
       "Timestamp": "July 5, 2023 8:26 am",
       "Headline": "තායිලන්තයේ සිට කැසොවරි අද දිවයිනට",
       "News Content": "සත්ත්ව හුවමාරු වැඩසටහන යටතේ ශ්‍රී ලංකාවට ගෙන්වන කැසොවරි (cassowary) නම් කුරුලු විශේෂය අද (05) තායිලන්තයේ සිට ගුවන් මඟින් මෙරටට ළඟා වීමට නියමිතය. දෙහිවල සත්ත්වෝද්‍යානය වෙත හිමි වන මෙම පක්ෂීන් අතර ගැහැනු සතුන් දෙදෙනකු සහ පිරිමි පක්ෂියකු වන බව සත්ත්වෝද්‍යාන දෙපාර්තමේන්තුවේ අධ්‍යක්ෂ ජනරාල් තිලක් ප්‍රේමකාන්ත මහතා ‘දිනමිණට’ කීය.\n\nදැනට මේ වර්ගයේ පක්ෂීන් දෙදෙනකු දෙහිවල සත්ත්වෝද්‍යානයේ සිටින අතර ඔවුන් දෙදෙනාම පිරිමි සතුන් වේ.\n\nමෙම පක්ෂීන් පසුගිය 03 වැනිදා ශ්‍රීලන්කන් ගුවන් සේවය මඟින් මෙරටට ආනයනය කිරීමට නියමිතව තිබුණත් එහි වායුසමනය කිරීම් ගැටලුවක් මතු වීම හේතුවෙන් මැලේසියානු ගුවන් සේවය මඟින් එම පක්ෂීන් මෙරටට ගෙන්වීමට කටයුතු යොදා තිබිණි.\n\n",
       "URL": "https://www.dinamina.lk/2023/07/05/local/4302/%e0%b6%ad%e0%b7%8f%e0%b6%ba%e0%b7%92%e0%b6%bd%e0%b6%b1%e0%b7%8a%e0%b6%ad%e0%b6%ba%e0%b7%9a-%e0%b7%83%e0%b7%92%e0%b6%a7-%e0%b6%9a%e0%b7%90%e0%b7%83%e0%b7%9c%e0%b7%80%e0%b6%bb%e0%b7%92-%e0%b6%85/",
       "Category": "local",
       "Parent URL": "https://www.dinamina.lk/category/local//page/413/"
}