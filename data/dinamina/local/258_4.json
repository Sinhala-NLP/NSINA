{
       "Source": "dinamina",
       "Timestamp": "August 11, 2023 1:00 am",
       "Headline": "හබරකඩ රබර් ඉඩමක නිදන් හාරමින් සිටි හත් දෙනා රිමාන්ඩ්",
       "News Content": "පුරාවස්තු සෙවීමේ අරමුණින් අතුරුගිරිය හබරකඩ ප්‍රදේශයේ රබර් වත්තක් තුළ නිධන් හාරමින් සිටි පුද්ගලයින් 07 දෙනෙකුව අතුරුගිරිය පොලිසියේ නිලධාරීන් කණ්ඩායමක් විසින් පෙරේදා (09) උදෑසන අත්අඩංගුවට ගෙන ඇත. සැකකරුවන් හෝමාගම අධිකරණයට ඉදිරිපත් කිරීමෙන් පසුව 23 දක්වා රක්ෂිත බන්ධනාගාර කර ඇත. පූජාවක් ද පවත්වමින් අලුයම් කාලයේ සිට කැණීම් කරමින් සිට ඇති බවත් ඒ ගැන අතුරුගිරිය පොලිසියට ලද දුරකතන ඇමතුමකට අනුව මෙම වැටලීම කර ඇති බවත් උසස් පොලිස් නිලධාරියෙක් සඳහන් කළේය.\n\nපොලිස් මාධ්‍ය ප්‍රකාශක කාර්යාලය නිවේදනයක් නිකුත් කරමින් සඳහන් කරනු ලැබුවේ පූජා භාණ්ඩ මෙන්ම කැණීම් උපකරණ ද මෙහි තිබී සොයාගත් බවය. අත්අඩංගුවට ගත් පුද්ගලයන් අවුරුදු 39ත් 59ත් අතර වයස්වල පසුවන පුවක්පිටිය හා හෝමාගම යන ප්‍රදේශවල පදිංචිකරුවන් බවද මාධ්‍ය ප්‍රකාශක කාර්යාලය සඳහන් කළේය.",
       "URL": "https://www.dinamina.lk/2023/08/11/local/13318/%e0%b7%84%e0%b6%b6%e0%b6%bb%e0%b6%9a%e0%b6%a9-%e0%b6%bb%e0%b6%b6%e0%b6%bb%e0%b7%8a-%e0%b6%89%e0%b6%a9%e0%b6%b8%e0%b6%9a-%e0%b6%b1%e0%b7%92%e0%b6%af%e0%b6%b1%e0%b7%8a-%e0%b7%84%e0%b7%8f%e0%b6%bb/",
       "Category": "local",
       "Parent URL": "https://www.dinamina.lk/category/local//page/258/"
}