{
       "Source": "dinamina",
       "Timestamp": "September 11, 2023 3:27 am",
       "Headline": "කොක්කුතුඩුවායි සමූහ  මිනී වළෙන් හමුවූයේ  කොටි වධකාගාරයක  ඇටසැකිලි",
       "News Content": "මුලතිවු කොක්කුතුඩුවායි ප්‍රදේශයේ කැණීම් කටයුතු කළ සමූහ මිනී වළෙන් හමු වූයේ කොටි සංවිධානය මඟින් පවත්වාගෙන ගිය වධකාගාරයකින් ඝාතනයට ලක් වූ සාමාජිකාවන්ගේ මළ සිරුරුවල ඇටසැකිලි බව කොටි සංවිධානයේ හිටපු සාමාජිකයකු ආරක්ෂක අංශවලට ඊයේ (10) ප්‍රකාශ කොට තිබිණ.\n\nමෙම සමූහ මිනී වළේ තිබී කොටි සාමාජිකාවන් තුන් දෙනකුට අයත් සම්පූර්ණ ඇටසැකිලි තුනක් පෙරේදා (09) හමුවීමෙන් පසුව මේ සම්බන්ධයෙන් අදහස් දැක් වූ එම සාමාජිකයා ප්‍රකාශකොට ඇත්තේ කොටි සංවිධානයේ වධකාගාරයක් මෙම සමූහ මිනී වළට යාබදව ඉඩම් දෙකකට එහායින් තිබූ බවයි.\n\nවැරදි කරන ලද කොටි සාමාජිකාවන් විශාල පිරිසක් මේ ස්ථානයේ රඳවා සිටි බවද ඔහු ප්‍රකාශ කළේය.\n\nතවද එම ස්ථානයෙන් කොටි සාමාජිකාවන් දෙදෙනකුට අයත් ඔවුන් විසින් කරේ පැලඳ සිටි අංක තහඩු (ඩෝග් ටැග්) දෙකක් ද හමු වී තිබේ. එම ස්ථානයෙන් කොටි කාන්තාවන්ගේ නිල ඇඳුම් කොටස් විශාල ප්‍රමාණයක් ද පියවුරු ආවරණ කීපයක්ද හමු වී තිබිණ.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/09/11/breaking-news/21132/%e0%b6%9a%e0%b7%9c%e0%b6%9a%e0%b7%8a%e0%b6%9a%e0%b7%94%e0%b6%ad%e0%b7%94%e0%b6%a9%e0%b7%94%e0%b7%80%e0%b7%8f%e0%b6%ba%e0%b7%92-%e0%b7%83%e0%b6%b8%e0%b7%96%e0%b7%84-%e0%b6%b8%e0%b7%92%e0%b6%b1/",
       "Category": "local",
       "Parent URL": "https://www.dinamina.lk/category/local//page/130/"
}