{
       "Source": "dinamina",
       "Timestamp": "July 24, 2023 1:00 am",
       "Headline": "සත්‍ය සඟවන නිලධාරීන් නීතිය හමුවට ගේනවා චක්‍රලේඛ මඟින් තහංචි දාන්න බෑ",
       "News Content": "මෙරට ඇත්තේ තොරතුරු සැඟවීමේ නීතිය නොව තොරතුරු දැන ගැනීමේ නීතිය බැවින් ජනතාවට සත්‍ය සඟවන නිලධාරීන් නීතිය හමුවට ගෙන එන බව විපක්ෂ නායක සජිත් ප්‍රේමදාස මහතා පැවසීය.\nවිපක්ෂ නායකවරයා මේ බව කියා සිටියේ මාදූවේ උපනන්ද ස්වාමීන් වහන්සේට අක්තපත ප්‍රදානය කිරීමේ අවස්ථාවට ඊයේ (23) එක්වෙමිනි.\n\nලක්ෂ 220ක් වූ ජනතාවට මේ වන විට බාල ඖෂධ ලබා දෙන බවත් පක්ෂ පාට ආගම් ජාති භේද අමතක කොට මෙය හරිද වැරදිද කියා තීරණය කිරීම සිදු කළ යුතු බවත් ගිලන් වී රෝහලට ගිය පසු ජාති ආගම් භේද නොසලකා මේ ඖෂධ මාෆියාවට හසුවන බවත් විපක්ෂ නායකවරයා පැවසීය.\n\nමේ වන විට පරීක්ෂණවලින් අසමත් ඖෂධ පවා වෙළෙඳපොළට නිකුත් කර ඇති බවත් මේ සම්බන්ධයෙන් අනාවරණය කරන සත්‍ය හෙළිදරව් කරන නිලධාරීන්ට චක්‍රලේඛ නිකුත් කර තහංචි පනවා ඇති බවත් හෙතෙම කීවේය.\n\nසෞභාග්‍යයක් කරා යනවා කියපු අපේ රට අද අභාග්‍යයේ පතුලටම වැටී අවසන් බවත් මෙවන් තත්ත්වයක් තුළ රටේ අනාගත පාලනයක් සිදු විය යුත්තේ ලොව්තුරා බුදුරජාණන් වහන්සේ දේශනා කළ ආකාරයට දසරාජ ධර්මය කේන්ද්‍ර කරගෙන බවත් තමා එය දැඩි ලෙස විශ්වාස කරන බවත් සජිත් ප්‍රේමදාස මහතා පැවසීය.\n\nධම්මපදයේ සඳහන් ආකාරයට සරු දේ සරු ලෙසත් නිසරු දේ නිසරු ලෙසත් දැකීමට අප පුරුදු විය යුතු බවත් විපක්ෂ නායකවරයා පැවසීය.",
       "URL": "https://www.dinamina.lk/2023/07/24/local/8807/%e0%b7%83%e0%b6%ad%e0%b7%8a%e0%b6%ba-%e0%b7%83%e0%b6%9f%e0%b7%80%e0%b6%b1-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a-%e0%b6%b1%e0%b7%93%e0%b6%ad/",
       "Category": "local",
       "Parent URL": "https://www.dinamina.lk/category/local//page/341/"
}