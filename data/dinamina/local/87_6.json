{
       "Source": "dinamina",
       "Timestamp": "September 22, 2023 12:57 am",
       "Headline": "සොනික් යනු මෙරට බුද්ධි අංශයේ නිලධාරියෙක් බව අකමැත්තෙන් වුවත් කිව යුතුයි",
       "News Content": "පාස්කු ප්‍රහාරය සම්බන්ධයෙන් කතා කරන විට සොනික් නාමය රැව් පිළිරැව් නංවමින් මේ සභාව තුළ ප්‍රකාශ කළ බවත් සොනික් යනු මෙරට බුද්ධි අංශයේ නිලධාරියෙක් බව අකමැත්තෙන් වුවත් කිව යුතු බව ආරක්ෂක රාජ්‍ය ඇමැති ප්‍රමිත බණ්ඩාර තෙන්නකෝන් මහතා පාර්ලිමේන්තුවේදී ඊයේ (21) පැවසීය.\n\nපාස්කු ප්‍රහාරය සම්බන්ධයෙන් සභාව කල් තබන අවස්ථාවේ විවාදයට එක්වෙමින් රාජ්‍ය ඇමැතිවරයා මේ බව කියා සිටියේය.\n\nරාජ්‍ය ඇමැතිවරයා මෙසේද පැවසුවේය.\n\nම්ලේච්ඡ ත්‍රස්තවාදී ජාලයට ඉතා සූක්ෂ්ම ලෙස රිංගා තොරතුරු සොයන සොනික් නම් වූ බුද්ධි අංශ නිලධාරියා ත්‍රස්තවාදියෙක් ලෙස ද පෙනී සිටින බව මේ පාර්ලිමේන්තුව තේරුම් ගත යුතුයි. ඔහුට පොලිස් නිලධාරියෙක් විදියට පෙනී සිට තොරතුරු සෙවිය නොහැකි බව පාර්ලිමේන්තුව තේරුම් ගත යුතුයි. පාස්කු ප්‍රහාරය වැනි ප්‍රහාරයන් තවත් සිදු විය හැකි අතර, මෙම ප්‍රහාරය මෙරට සිදු වූ අවසන් ප්‍රහාරය වන්නේ නැහැ. පාස්කු ප්‍රහාරය සම්බන්ධයෙන් මගේ කතාව සාක්ෂි හා දත්ත පදනම්ව කරන කතාවක්. හැඟීම්බරව ආවේගශීලිව කරන දේශපාලන කතාවක් නොවේ. ගල්කිස්සේ හෝටලයක සිට මේ ප්‍රහාරය සම්බන්ධයෙන් වීඩියෝවක් කර තිබෙනවා. එය ප්‍රධාන වැදගත් මූලික සාක්ෂියක්. එය මම ගිය වර සභාගත කළා. මේ ප්‍රහාරය ස්වයං ඝාතකයන් කළ එකක්. ස්වයං ඝාතකයන් මේ ප්‍රහාරය කිරීමට හේතු 10ක් දක්වනවා. අල්ලා දෙවියන්ට අපහාස කිරීම, ඌරාගේ ඡායාරූපය, අල්ලා දෙවියන්ට රහස් ප්‍රදේශයක් ඇති බවට අපහාස කිරීම, නබිතුමාව විවේචනය, අල්කුරාණය ගිනි බත් කිරීම, අල්ලා දෙවියන් පමණක් නමදින දේවස්ථානවලට පහර දීම, මුස්ලිම්වරුන්ගේ ඉඩම් පැහැර ගැනීම, බටහිර අප්‍රිකාවේ ඉස්ලාම්වරුන් යුද වදින විට ජාත්‍යන්තරයට ලංකාව සහාය දීම, අල්ලා දෙවියන්ට සමාන කරන අයව නමදුම් කිරීම. මේ කාරණා මුල් කරගෙන මේ ප්‍රහාරය දියත් කර තිබුණා. ඒ බව වීඩියෝවේ සඳහන් වෙනවා. මේ ඝාතනයට සම්බන්ධ දෙදෙනකු තම පවුලේ අයට යැවූ හඬ පට දෙකක් ද අප සතුව තිබෙනවා. මේ පණිවුඩ දෙක මෙතැන මම කියවනවා. මෙතැන කියවන්න වීම ගැන මම කනගාටු වෙනවා. කමිටු කාමරවල මේ බව ප්‍රකාශ කළා. එහිදී මේ 225 දෙනාටම ප්‍රශ්න කරන්න තිබුණා. එතැනත් ප්‍රශ්න ඇහුවා. ඒ අහලා ඇවිත් තමයි අද මේ වගේ කතා මේ සභාවේ කියෙන්නේ.",
       "URL": "https://www.dinamina.lk/2023/09/22/local/24470/%e0%b7%83%e0%b7%9c%e0%b6%b1%e0%b7%92%e0%b6%9a%e0%b7%8a-%e0%b6%ba%e0%b6%b1%e0%b7%94-%e0%b6%b8%e0%b7%99%e0%b6%bb%e0%b6%a7-%e0%b6%b6%e0%b7%94%e0%b6%af%e0%b7%8a%e0%b6%b0%e0%b7%92-%e0%b6%85%e0%b6%82/",
       "Category": "local",
       "Parent URL": "https://www.dinamina.lk/category/local//page/87/"
}