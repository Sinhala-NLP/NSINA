{
       "Source": "dinamina",
       "Timestamp": "August 31, 2023 1:00 am",
       "Headline": "මොරගල්ල මරදාන ධීවර වරාය හරහා බේරුවල බසය වසර 9කට පසු යළිත්",
       "News Content": "අළුත්ගම ශ්‍රීලංගම ඩිපෝව මගින් පෙර ක්‍රියාත්මක වූ බස් රථසේවාවක් වසර නවයකට පසුව යළි ධාවනයට එක් කළ බව අළුත්ගම ශ්‍රී ලංගම ඩිපෝවේ ඩිපෝ අධිකාරී ඩී. එස් සරත් ආනන්ද මහතා පැවසීය.\n\nඑම බස් රථ ගමන් සේවාව අළුත්ගම සිට ගාලුපාර ඔස්සේ මොරගල්ල මරදාන ධීවර වරාය හරහා බේරුවල නගරය දක්වා දෛනිකව පාසල් සිසු දරු දැරියන් සහ කාර්යාල රැකියාසේවා වෙනුවෙන් ගමන් ගන්නා මගීන්ගේ පහසුව වෙනුවෙන් ක්‍රියාත්මක කර තිබේ.\n\nබස්නාහිර පළාත් මාර්ගස්ථ මගී ප්‍රවාහන අධිකාරියේ සභාපති, බේරුවල පොදුජන පෙරමුණේ සංවිධායක ප්‍රසන්න සංජීව මහතාගේ ඉල්ලීමක් මත ඒ මහතාගේ ප්‍රධානත්වයෙන් මෙම බස් රථ සේවාව අළුත්ගම නගරයෙන් ආරම්භ කළ අතර මෙම අවස්ථාවට අළුත්ගම ශ්‍රී ලංගම ඩිපෝවේ ඩිපෝ අධිකාරි ඩී එස් සරත්ශාන්ත, ජේෂ්ඨ ඩිපෝ පරීක්ෂක සමන්ත සිල්වා, ඩිපෝ පරීක්ෂකවරුන් අජිත් චන්ද්‍රසිරි, ගාමිණී සිසිර කුමාර, නිමල් ජයරත්න , එම මාර්ගයේ ගමන් ගන්නා ගුරු විදුහල්පති සිසු දරු දැරියන් ඇතුළු මගින් පිරිසක් මෙම අවස්ථාවට එක්ව සිටියහ .\n\nඅළුත්ගම – තුසිත කුමාර ද සිල්ව",
       "URL": "https://www.dinamina.lk/2023/08/31/local/18415/%e0%b6%b8%e0%b7%9c%e0%b6%bb%e0%b6%9c%e0%b6%bd%e0%b7%8a%e0%b6%bd-%e0%b6%b8%e0%b6%bb%e0%b6%af%e0%b7%8f%e0%b6%b1-%e0%b6%b0%e0%b7%93%e0%b7%80%e0%b6%bb-%e0%b7%80%e0%b6%bb%e0%b7%8f%e0%b6%ba-%e0%b7%84/",
       "Category": "local",
       "Parent URL": "https://www.dinamina.lk/category/local//page/169/"
}