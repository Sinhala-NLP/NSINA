{
       "Source": "dinamina",
       "Timestamp": "October 12, 2023 1:05 am",
       "Headline": "ඇස් රෝගය එන්නේ වයිරස් උණෙන්",
       "News Content": "මේ දිනයන්හි දරුවන් අතර පැතිරෙන ඇස් රතු වීමේ වයිරසය කැස්ස, සෙම්ප්‍රතිශ්‍යාව හදන වයිරසය නිසා බෝ වන්නක් විය හැකි බව කොළඹ රිජ්වේ ආර්යා ළමා රෝහලේ විශේෂඥ වෛද්‍ය දීපාල් පෙරේරා මහතා ‘දිනමිණ’ට ඊයේ (11) පැවසීය.\n\nඑසේ නැතිනම් එය වෙනත් වයිරසයක් ද විය හැකි බව පැවසූ ඒ මහතා, අපිරිසුදු දෑතින් දෑස් ඇල්ලීමෙන් වැළකී සිටීමෙන් වයිරසය පැතිරීම වළක්වාගත හැකි බව ද කීවේය.\n\nකාලයෙන් කාලයට ඇස් රෝග පැතිරෙන බවත් වයිරස් උණ සමඟ පැතිරෙන ඇස් රෝග පවතින බවත් ඒ මහතා පැවසුවේය.\nඇස් රතු වීම, කබ ගැලීම, ඇසේ වේදනාව ලෙස රෝග ලක්ෂණ මතු විය හැකි බව ද හෙතෙම පැවසීය.\n\nමෙම ඇස් රෝගය වයිරසයක් නිසා ප්‍රතිජීවක ඖෂධ අවශ්‍ය නොවන අතර දින පහකට වඩා මේ රෝගය පැවතුණහොත් ප්‍රතිකාර සඳහා යොමු විය යුතු බව ද ඒ මහතා ප්‍රකාශ කළේය.\n\nඅත් දෙක සබන් දමා සේදිය යුතු අතර අපිරිසුදු ඈතින් ඇස් ඇල්ලීම සිදු නොකළ යුතු බවත් ඉතා පහසුවෙන් මේ වයිරසය බෝ විය හැකි බවත් ඒ මහතා පැවසුවේය.\n\nදරුවකුට ඇස් රෝගය පවතින්නේ නම් එය සුවපත් වන තෙක් නිවෙසෙහි තබාගත යුතු අතර පාසල් නොයවා සිටීමට මවුපියන් සැලකිලිමත් විය යුතු බව ද ඒ මහතා පැවසීය.\nසන්ධ්‍යා කරුණාරත්න",
       "URL": "https://www.dinamina.lk/2023/10/12/local/30035/%e0%b6%87%e0%b7%83%e0%b7%8a-%e0%b6%bb%e0%b7%9d%e0%b6%9c%e0%b6%ba-%e0%b6%91%e0%b6%b1%e0%b7%8a%e0%b6%b1%e0%b7%9a-%e0%b7%80%e0%b6%ba%e0%b7%92%e0%b6%bb%e0%b7%83%e0%b7%8a-%e0%b6%8b%e0%b6%ab%e0%b7%99/",
       "Category": "local",
       "Parent URL": "https://www.dinamina.lk/category/local//page/2/"
}