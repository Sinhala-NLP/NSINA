{
       "Source": "dinamina",
       "Timestamp": "August 22, 2023 3:27 am",
       "Headline": "මිනිස් වෙළෙදාම වැළැක්වීමට  පාස්පෝට් කන්තෝරුවෙන් සහාය නෑ – ඇමැති මනූෂ නානායක්කාර",
       "News Content": "විදේශ රැකියා ජාවාරමට ගුවන් තොටුපොලේ සියලුම අංශ වලින් සහාය ලැබෙන බවත් මිනිස් වෙළදාම වැලැක්වීම වෙනුවෙන් රජය ගෙනයන වැඩසටහනට ආගමන විගමන දෙපාර්තමේන්තුවේ සහයෝගය නොලැබෙන බවත් කම්කරු හා විදේශ රැකියා අමාත්‍ය මනුෂ නානායක්කාර මහතා ප්‍රකාශ කළේය.\n\nඅමාත්‍යවරයා මේ අදහස් පළකළේ කටුනායක බණ්ඩාරනායක ගුවන් තොටුපොලේ ආරක්ෂික සංක්‍රමණ ප්‍රවර්ධන ඒකකය විවෘත කිරීමේ උත්සවයට ඊයේ (21) එක්වෙමිනි.\n\nඑහිදි අදහස් දැක්වූ අමාත්‍යවරයා මෙසේද පැවසුවේය.\n\n“අද රජයේ නිළධාරීන් ගොඩක් බයයි තමන්ගේ යුතුකම් ඉටුකරන්න. යුතුකම් ඉටුකරපු හමුදා නිලධාරීනුත් තාමත් ලැයිස්තුවල ඉන්නවා. ඒ අය යුතුකම් ඉටුකරපු නිසා අද අපි රටක් විදිහට හැමෝම හොඳින් ඉන්නවා. සමහර නිලධාරීන් යුතුකම් ඉටු කරන්න ගිහින් තාමත් ප්‍රශ්නවල ඉන්නවා. අපේ අමාත්‍යාංශයේ ලේකම්වරයා රටේ මිනිස්සු වෙනුවෙන් පනත් ක්‍රියාත්මක කරන්න ගිහින් අද යම් අර්බුදයකට මුහුණදීලා ඉන්නවා.පාර්ලිමේන්තුවෙන් දෙන බලය ක්‍රියාත්මක කරන්න ගිහින්. මේ ස්ථානයේ රාජකාරි කරන නිළධාරීනුත් බොහෝ අරපරිස්සම් වෙනවා නීතිය ක්‍රියාත්මක කරන්න ගියාම. මොකද මින්ස්සුන්ගේ යෑම් ඒම් නිදහස කියන එක ආණ්ඩුක්‍රම ව්‍යවස්ථාවේ පැහැදිලිව සදහන් කරලා තියෙනවා. කෙනෙක් කොහේහරි යනවා නම් එයාව නතර කරන්න, ඒ ගැන ප්‍රශ්න කරන්න තියෙන බලය මොකක්ද කියලා අහන අවස්ථා තියෙනවා. එතකොට යම් නිළධාරීන් පැකිලිමක් සිද්ධවුණා. ගුවන් තොටුපොලේ ඉන්න මාධ්‍යවේදීනුත් විදේශ රටක ඉඳන් කාන්තාවක් කරදර වෙලා ආවම ඒක වීඩියෝ කරලා ඒ නිවුස් එක දානවා රෑ ප්‍රවෘත්තිවලට, ෆේස්බුක් එකේ. වීවුස් වැඩිවෙනවා. කට්ටිය රට වටේ කතාකරනවා. අවුරුදු 10ට කලින් ගිය කෙනා වෙනුවෙනුත් මම බැනුම් අහනවා. මට නිවන්සුව පතනවා. නිවන්සුව පතන එක නම් කොච්චර හොඳයිද. අපි හැමෝම ප්‍රාර්ථනා කරන්නේ ඒකනේ.\n\nනමුත් මේ රටේ මිනිස්සු රට යන්න කලින් කරන්න ඕනි දැනුවත් කිරීම කරන්න මාධ්‍ය කවුරුත් අපිට උදව් කරන්නේ නෑ. මේ යන එක වැරදියි හොර පාරෙන් යන්න එපා කියන්න මේ මාධ්‍ය ගුවන් කාලය වෙන් කරන්නේ නෑ. නිළධාරීන් මේ ගැන දැනුවත් කරලා නිතිය ක්‍රියාත්මක කරලා මේ අයව අත්අඩංගුවට ගත්තම පහුවෙනිදට ඇප ලැබෙනවා. සමහරු උසාවියට ඇවිත් මේ අයට විරුද්ධව නීතිය කතා කරනවා. හැබැයි මේ අය ගැන කතා කරන්න කවුරුත් ඉදිරිපත් වෙන්නේ නෑ.\n\nවිදේශ සේවා නියුක්ති කාර්යාංශයේ කෙනෙක් කවුරුහරි හරවලා යවනවා නම් නීතිය කතාකරන්න එනවා. ඉමිග්‍රේෂන් එකේ එහා ගේට්ටුවේ මහත්තරු ඇවිත් කියනවා නෑ එයාව අරන් යන්න ඕනි කියලා. නෑ එයා මේ ෆ්ලයිට් එකේ යන්නම ඕනි, ඔයාට තියෙන බලය මොකක්ද මෙයාව නවත්තන්න කියලා ඉමිග්‍රේෂන් එකේ හිටපු මහත්වරු ඇදගෙන යනවා. මේ ගුවන් තොටුපොලේ ආරක්ෂක නිළධාරීන් ඔයාට අයිතියක් නෑ කියලා ඇදගෙන යනවා. ගුවන් සේවා සමාගමේ නිළධාරීන් ඇදගෙන යනවා ඔයාට බලයක් නෑ මෙයාව නවත්තන්න කියලා.\n\nඔව් ඇත්ත. පනතෙන් අපිට බලයක් දීලා තිබුණෙ නෑ. අපිට තිබුණේ රටේ අවශ්‍යතාවය හා මේ මිනිස්සුන්ව ආරක්ෂා කරන්න යුතුකම ඉෂ්ට කරන්න. දැන් අපි පනතෙන් ඒ බලය අරන් තියෙනවා. ඊට අමතරව පාර්ලිමේන්තු තේරීම් කාරක සභාව ඒ සඳහා අපිට සහය ලබාදෙනවා. ජනාධිපතිතුමා ආරක්ෂක අමාත්‍යවරයා විදිහට ඒ අදාල පාර්ශව ඔක්කොම එකතු කරලා අවශ්‍ය සහය ලබාදුන්නා. මේක ආරක්ෂක අමාත්‍යාංශයේ හෙඩ් කරන්න ඕනි වැඩක්. ආරක්ෂක අමාත්‍යාංශයේ සභාපතීත්වය යටතේ CID එක, විදේශ සේවා නියුක්ති කාර්යාංශය, ගුවන් තොටුපොල, ඉමිග්‍රේෂන් එක මේ හැමදෙනාම එකතු වෙලා කරන්න ඕනි වැඩක්. තනියෙන් කාටවත් මේක කරන්න බෑ. හැමෝගෙම සහය අවශ්‍යයි. හැමෝම එකට එකතුවෙලා මේ කර්තව්‍ය කරන්න ඕනි.\n\nමේ ගුවන් තොටුපොල හරහා යන්නේ ඉන්දියාවට වන්දනාවට කියලා. සමහර වෙලාවට යන්නේ සැලුන් එකේ බඩු ගෙන්න කියලා. අක්කා බලන්න නැන්දා බලන්න කියන්න තියෙන ඔක්කොම කියලා යන්නේ. අපේ අයටත් කියලා තියෙන්නේ. ඒ අයට කියලා එවන්නේ අර සාරිය ඇදපු මිස් ලගට යන්න කියලා. අර සර් බලාගන්න, කොන්ඩේ පීරන විදිහ බලන්න, පෑන උස්සන කෙනා බලාගන්න. එතකොට ඔයාව පාස් කරනවා කියන්න. එතකොට එයාගේ පාස්පෝට් බලන්නේ නෑ. නිකම් බලලා යවනවා.\n\nඅපි නිශ්පාදන ආර්ථිකය හදන්න ඕනි රටක් විදිහට, සේවා ආර්ථිකය හදන්න ඕනි. සංචාරකයෝ එද්දි ගුවන් තොටුපොල කාර්යක්ෂමව සේවාවන් සපයනවා. ඉදිරි කාල සීමාවේ සංචාරකයෝ වැඩියෙන් එනවා. මේක තමයි රටේ දියුණුවේ ඉදිරි ගමන. ඒ දේ වෙනුවෙන් ගුවන් තොටුපොල දැනටමත් සූදානම් වෙනවා. රට හොද දිශානතියක් පේන්න තියෙනවා. රටේ මිනිස්සු ආයෙත් හුස්ම ගන්නවා. විදේශ සේවා නියුක්ති කාර්යාංශය අවශ්‍ය මගපෙන්වීම කරනවා. ගුවන් යානය ඇතුලට ගිහිනුත් අවශ්‍යනම් රඳවා ගැනීම කරන්න කාර්යාංශ පනතේ අලුත් සංශෝධන මගින් අවසර ලබාදීලා තියෙනවා. ඒ නිසා රටට විනිමය ගේන මේ අහිංසක මිනිස්සු ආරක්ෂා කරගන්න අපිට සහයෝගය ලබාදෙන්න කියලා මම සියළු දෙනාගෙන් ඉල්ලා සිටිනවා.”\n\nසංචාරක වීසා මගින් විදෙස් ගතවන ශ්‍රී ලාංකිකයන් මිනිස් වෙළඳාමේ ගොදුරු බවට පත්වීමෙන් වළක්වාගැනීම සහ ශ්‍රී ලාංකික විගමනික ශ්‍රමිකයන් හට නිසි මාර්ගෝපදේශනය ලබාදීම අරමුණු කරගනිමින් පිහිටුවන ලද මෙම ඒකකය මගින් මූලික වශයෙන් මැලේසියාව, ඕමානය, ඩුබායි හා අබුඩාබි යන රටවල් වෙත සංචාරක වීසා මගින් යොමුවන්නන් කෙරෙහි වැඩි අවධානයක් යොමු කිරීමට බලාපොරොත්තු වන අතර සතියේ දින 7ම පැය 24 පුරා ක්‍රියාත්මක වන ඒකකයක් ලෙස ගුවන්තොටුපළ පරිශ්‍රයේ කටයුතු සිදුකරනු ලබයි.\n\n\n\nඅනුර ප්‍රේමලාල්",
       "URL": "https://www.dinamina.lk/2023/08/22/local/16115/%e0%b6%b8%e0%b7%92%e0%b6%b1%e0%b7%92%e0%b7%83%e0%b7%8a-%e0%b7%80%e0%b7%99%e0%b7%85%e0%b7%99%e0%b6%af%e0%b7%8f%e0%b6%b8-%e0%b7%80%e0%b7%90%e0%b7%85%e0%b7%90%e0%b6%9a%e0%b7%8a%e0%b7%80%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/210/"
}