{
       "Source": "dinamina",
       "Timestamp": "August 25, 2023 1:00 am",
       "Headline": "ටැම්පිටියේ ඤාණානන්ද හිමි ශ්‍රී සන්නස් පත්‍ර උලෙළ අද මල්වතු මහා විහාරයේදී",
       "News Content": "ටැම්පිටියේ ඤාණානන්ද හිමියන්ට සද්ධර්මවාගීශ්වර ගෞරව නාමය සහිතව අම්පාර, මඩකලපුව දෙදිසාවේ ප්‍රධාන අධිකරණ සංඝ නායක ධුරය පිරිනැමීම වෙනුවෙන් ශ්‍රී සන්නස් පත්‍ර ප්‍රදානෝත්සවය අද (25) මහනුවර මල්වතු මහා විහාරයේදී පැවැත්වේ.\n\nමහා විහාරීය රාජපූජිත මංගල උපෝසථාගාරයේදී එදින පස්වරු 2.00ට ආරම්භ වන මේ උත්සවයේදී මහා විහාරික වංශික ශ්‍යාමෝපාලි මහා නිකායේ මල්වතු පාර්ශ්වයේ මහා නායක තිබ්බටුවාවේ ශ්‍රී සිද්ධාර්ථ සුමංගල හිමියෝ ශ්‍රී සන්නස් පත්‍රය පිරිනැමීම සිදු කරති.\n\nඓතිහාසික ටැම්පිටිය රජමහා විහාරය, පූලාවල ශ්‍රී දේවානන්දාරාමය, පෙරියපිල්ලුමලේ මහා බෝධිරාජාරාමය යන විහාරස්ත්‍රයාධිපති විචිත්‍ර ධර්ම කථිකයානන් වහන්සේ නමක් වන ටැම්පිටියේ ඤාණානන්ද හිමියෝ මඩකලපුව දිස්ත්‍රික් ශාසනාරක්ෂක බලමණ්ඩලයේ සභාපති හිමියෝ ලෙස ද කටයුතු කරති.\n\nසංහිඳියා එකමුතුව සංවිධානයේ නිර්මාතෘ වන උන්වහන්සේ සාමවිනිසුරු, විචිත්‍ර ධර්ම කථික, සුගතශාසනවංශ විභූෂණ, සද්ධර්මකීර්ති ශ්‍රී සමාජසේවා විභූෂණ යන සම්මාන ලබා ඇත.\n\nමේ අතර, මහා විහාරික වංශික ශ්‍යාමෝපාලි මල්වතු මහා විහාර පාර්ශ්වයේ අනුනායක ඓතිහාසික වල්ගම්පාය ශ්‍රී අභයරාජ රජමහා විහාරාධිපති දිඹුල්කුඹුරේ ශ්‍රී සරණංකර විමලධම්ම හිමියන්ගේ ප්‍රධානත්වයෙන් ටැම්පිටියේ ඤාණානන්ද හිමියන් පිළිගැනීමේ උත්සවයක් ටැම්පිටිය රජමහා විහාරස්ථානයේදී සැප්තැම්බර් 03 වැනිදා පැවැත්වේ.\n\nමල්වතු මහා විහාරීය හා ප්‍රාදේශීය ත්‍රෛනිකායික සංඝරත්නයේ වැඩමවීමෙන්, සම්භාවනීය ගිහි පින්වතුන්ගේ සහභාගීත්වයෙන් මේ උත්සවය සංවිධාන කර ඇත.\n\nටැම්පිටියේ ඤාණානන්ද හිමියන් වැඩමවන රිය පෙරහර සැප්තැම්බර් 03 වැනි දින දහවල් 12.30ට මහඔය බොල්ලෑගම රජමහා විහාරස්ථානයෙන් ආරම්භ වන අතර ටැම්පිටිය ප්‍රාථමික වෛද්‍ය මධ්‍යස්ථානය අසල සිට ටැම්පිටිය විහාරස්ථානය කරා ගමන් ගන්නා පා ගමන් පෙරහර පස්වරු 1.30ට ආරම්භ වෙයි.",
       "URL": "https://www.dinamina.lk/2023/08/25/local/17020/17020/",
       "Category": "local",
       "Parent URL": "https://www.dinamina.lk/category/local//page/191/"
}