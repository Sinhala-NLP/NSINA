{
       "Source": "dinamina",
       "Timestamp": "August 24, 2023 12:30 am",
       "Headline": "දිවි නසාගත්තැයි කියන  ග්‍රෑන්ඩ්පාස් තරුණයාගේ  මරණය මිනී මැරුමක්",
       "News Content": "සිය පෙම්වතිය මුණ ගැසීමට පැමිණ ග්‍රෑන්ඩ්පාස් හි පිහිටි රන්දිය උයන නිවාස සංකීර්ණයෙන් පසුගිය 13 වෙනිදා බිමට පැන සියදිවි හානිකර ගත්තේ යැයි කියන තරුණයාගේ මරණය සියදිවි හානිකර ගැනීමක් නොව, මිනිස් ඝාතනයක් බව හෙළිකරගත් මිහිජන සෙවණ පොලිසිය එම ඝාතනයට සම්බන්ධ සැකකරුව පෙරේදා (22) අත්අඩංගුවට ගෙන තිබේ.\n\nනිවාස සංකීර්ණයේ 10 වැනි මහලේදී පෙම්වතියගේ නිවසේදී ගෙල සිරකර මරා සිරුර ඉහළ මහලේ සිට බිමට දමා ඇති බව පොලිස් විමර්ශනවලින්අනාවරණය වී ඇත.\n\nමෙම මරණය මිනිස් ඝාතනයක් බව හෙළිවන විට එම මරණය සියදිවි හානිකර ගැනීමක් සේ සලකා මාදම්පිටිය සුසාන භූමියේදී අවසන් කටයුතු ද කර තිබී ඇත. උසස් පොලිස් නිලධාරියෙක් සඳහන් කරනු ලැබුවේ අධිකරණයට කරුණු දක්වා නැවත මළ සිරුර ගොඩගෙන පශ්චාත් මරණ පරීක්ෂණයක් සිදුකරන බවය.\n\nමෙසේ ඝාතනය වී ඇත්තේ පෑලියගොඩ නෙල්ලිගහවත්තේ පදිංචි ජේ. මධුසංඛ නැමැති 21 හැවිරිදි තරුණයෙකි. ස්ථිර ආදායම් මාර්ගයක් නොමැති ඔහු අයිස් මත්ද්‍රව්‍ය භාවිතයට තදින්ම ඇබ්බැහි වී සිටින්නෙක් බව පොලිසිය කියයි. ඇගේ පෙම්වතිය 19 හැවිරිදි තරුණියක් බවත් ඇය ද අයිස් සහ මත්පෙති භාවිතයට ඇබ්බැහි වී සිටින බව පොලිසිය කියයි. එම පෙම්වතිය වසර දෙකක කාලයක් පරිවාස භාරයේ ද සිටි තැනැත්තියක් බව විමර්ශනයේදී අනාවරණය වී ඇත.\n\nමෙම තරුණියගේ මව විදෙස්ගතව සිටින බවත් රන්දිය උයනේ 10 වැනි මහලේ නිවසේ ඇය පදිංචිව සිටින්නේ 18 හැවිරිදි සහෝදරිය හා මිත්තනිය සමඟ බවත් විමර්ශනවලින් පෙනී ගොස් තිබේ. 18 හැවිරිදි සහෝදරිය ගැබිනියක් බවත් ඇගේ දරුවාගේ පියා කවුරුන්දැයි කියාවත් ඇය නොදන්නා බව පොලිසිය කියයි. මෙම තරුණියට වැඩිමහල් සහෝදරියක් ද සිටින අතර ඇය ද මේ වන විට සිටින්නේ විදෙස්ගතවය. ඇයට දරුවන් දෙදෙනෙක් සිටින බවත් එම දරුවන් ද සිටින්නේ මෙම නිවසේ බව පොලිසිය කියයි.\n\nඑම වැඩිමහල් සහෝදරිය නීත්‍යානුකූලව විවාහ කර නොගත් නිෆ්ලාන් නැමැති 26 හැවිරිදි තරුණයෙක් නිතර එම නිවසට යන එන බවත් ඔහු ද අයිස් මත්ද්‍රව්‍යට තදින්ම ඇබ්බැහි වී සිටින බවත් පොලිස් විමර්ශනවලින් අනාවරණය වී ඇත. සහෝදරියගේ අනියම් සැමියා වූ ඔහු සමඟ ද මෙම තරුණිය සම්බන්ධයක් පවත්වන බව විමර්ශනවලින් පෙනී ගියේ යැයි මිහිජන සෙවණ පොලිසියේ නිලධාරියෙක් පැවසීය. එබැවින් සහෝදරියගේ අනියම් සැමියා නිතරම තරුණියගේ නිවසේ ගතකරමින් සිටින බව ද පොලිස් විමර්ශනවලින් පෙනී ගොස් ඇත.\n\nඝාතනය වූ තරුණයා පසුගිය 12 වෙනිදා රාත්‍රී කාලයේ මෙම නිවසට පැමිණ ඇති බවත් ඒ පැමිණෙන විට පෙම්වතිය මත්පෙති පානයකර අවසිහියෙන් මෙන් සිට ඇති බව විමර්ශනවලින් අනාවරණය වී තිබේ. ඝාතනය වූ තරුණයා පැමිණ ඇත්තේ ද අයිස් මත්ද්‍රව්‍ය භාවිතකරය. ඒ එන විට පෙම්වතියගේ සහෝදරියගේ අනියම් සැමියා ද සිට ඇත්තේ එම නිවසේය. පෙම්වතියට මත්පෙති ලබාදී ඇත්තේ සහෝදරියගේ අනියම් සැමියාය. ඒ ගැන දැන ගත් තරුණයා සහෝදරියගේ අනියම් සැමියා සමඟ බහින්බස්වීමක් ඇතිකරගෙන පහර කිහිපයක් එල්ලකර ඇති බව පොලිසිය කියයි. එහිදී සහෝදරියගේ අනියම් සැමියා ඔහු නිතර ගෙලෙහි එල්ලාගෙන සිටින සාලුව ගෙන මෙම තරුණයාගේ ගෙල සිරකර මරා දමා ඇති බව පොලිසිය කියයි.\n\nඑසේ ඝාතනය කළ තරුණයාගේ සිරුර 13 වෙනිදා අලුයම් කාලයේදී 10 වෙනි මහලින් බිමට දමා ඇත්තේ ඔහු ඉහළ මහලින් බිමට පැන සිය දිවි හානිකරගත් ආකාරයකටය. මෙහිදී සහෝදරියගේ අනියම් සැමියා ඝාතනය වූ තරුණයාගේ පෙම්වතියට තර්ජනයකර ඇත්තේ මේ ගැන කිසිවෙකුටත් කියා හසුවුවහොත් ඇයවත් මරා දමන බවය. ඒ වන විට නි‍ෙවසේ සිටි සෙසු අය මේ කිසිවක් දැන සිට නැති බව ද මූලික විමර්ශනවලින් පෙනී ගොස් තිබේ.\n\nසිරුර බිම වැටීමෙන් පසු රන්දිය උයන නිවාස සංකීර්ණයේ පහළ මහලේ සිටින පිරිස් විසින් කොළඹ ජාතික රෝහලට සිරුර රැගෙන ගොස් ඇති බව පොලිසිය කියයි. මෙම මරණය ගැන තොරතුරු මිහිජන සෙවණ පොලිසිය දැනගෙන ඇත්තේ කොළඹ ජාතික රෝහලින් කළ දැනුම්දීමකිනි. ඒ අනුව මෙම මරණය ගැන විමර්ශන පැවැත්වීමේදී ඝාතනය වූ තරුණයාගේ පෙම්වතිය පොලිසියට පවසා ඇත්තේ සිය පෙම්වතා 10 වෙනි මහලින් බිමට පැන සියදිවි හානිකර ගත් බවය.\n\nමෙම මරණය ගැන මුල් අවස්ථාවේදී කිසිවෙකුත් සැකයක් නැතැයි පැවසීම හේතුවෙන් එය සියදිවි හානිකර ගැනීමක් සේ සලකා අවසන් කටයුතු කර තිබේ.\n\nමේ අතර ඝාතනයට ලක්වූ තරුණයාගේ ඥාතියෙකු මිහිජන සෙවණ පොලිස් ස්ථානයට පැමිණ පවසා ඇත්තේ මෙම මරණය ගැන සැකයක් පවතින බවය. එහිදී ඔහු එම තරුණයා මහල් නිවාස පාමුල බිම වැටී මියගොස් සිටි ඡායාරූප කිහිපයක් ද පොලිසියට පෙන්වා තිබේ. එම ඡායාරූප ඔහුට ලැබී ඇත්තේ නිවාස සංකීර්ණයේ පදිංචි අයෙකු මගිනි. එදා එම තරුණයාගේ සිරුර බිම වැටී තිබෙන විට ජංගම දුරකතනයකින් එම ඡායාරූපය ගෙන තිබී ඇත. එම ඡායාරූපවල තරුණයාගේ ගෙලෙහි සාලුවක් එතී තිබී ඇත. එම සාලුව ඝාතනය වූ තරුණයාගේ ගෙලට ආ හැටි සොයා බැලිය යුතු බවත් සාලුවෙන් ගෙල සිරකර ඔහුව ඉහළ මහලින් බිමට දමා ඇති බවට සැකකරන බවත් තරුණයාගේ ඥාතියා පොලිසියට පවසා තිබේ.\n\nමෙම සැකය ගැන විශේෂ අවධානයක් යොමුකරමින් මිහිජන සෙවණ පොලිස් ස්ථානාධිපති පොලිස් පරීක්ෂක තිස්ස මල්දෙණිය මහතා විමර්ශනයක් ආරම්භකරමින් මියගිය තරුණයාගේ පෙම්වතිය පොලිසියට ගෙන්වාගෙන ඇගේ පෙම්වතාගේ මරණය ගැන දීර්ඝ ලෙස ඇගෙන් ප්‍රශ්න කර ඇත. එහිදී ඇය එකිනෙකට පරස්පර කතා කියන්නට වූ බැවින් තරුණයාගේ මරණය සිය දිවි හානිකර ගැනීමක් නොවන බවට වූ සැකයට පොලිසිය එළඹ තිබුණි. ඒ අනුව ඇගෙන් එතැන් සිට පොලිස් ස්ථානාධිපතිවරයා විසින් ප්‍රශ්න කර ඇත්තේ උපක්‍රමශීලීව හැම ඇත්තක්ම ඇගේ මුවින්ම එළියට ගනිමිනි. ඇගේ පෙම්වතාගේ මරණය සියදිවි හානිකර ගැනීමක් නොවන බවත් සහෝදරියගේ අනියම් සැමියා විසින් ඔහුව මරා 10 වෙනි මහලින් බිමට දැමූ බවත් ඒ ගැන කිසිවෙකුටත් පැවසුවොත් තමාට ද සිදුවන්නේ එවැනි ඉරණමක් බවට කළ තර්ජනයත් ගැන ඇය එහිදී පොලිස් ස්ථානාධිපතිවරයා හමුවේ කීවාය.\n\nඇගේ එම ප්‍රකාශයට අනුව පොලිසිය ඇගේ සහෝදරියගේ අනියම් සැමියා වූ නිෆ්ලාන් ව පෙරේදා (22) අත්අඩංගුවට ගත්තේය. ප්‍රශ්න කිරීමේදී ඔහු ද හැම දෙයක්ම කී බව පොලිසිය කියයි.\n\nඒ අනුව ජේ. මධුසංඛගේ ඝාතනය සියදිවි හානිකර ගැනීමක් නොව, මිනිස් ඝාතනයක් බව අනාවරණය වූ බවත් මළ සිරුර ගොඩගැනීමෙන් අනතුරුව කෙරන පශ්චාත් මරණ පරීක්ෂණයේදී ඒ බව වැඩිදුරටත් තහවුරුකර ගැනීමට හැකිවනු ඇති බවත් පොලිසිය කියයි.\n\nකොළඹ උතුර කොට්ඨාසය භාර ජ්‍යෙෂ්ඨ පොලිස් අධිකාරී පී.එම්.ආර්. අබේපිටිය, සහකාර පොලිස් අධිකාරී ප්‍රභාත් දයානන්ද යන මහත්වරුන්ගේ අධීක්ෂණය හා උපදෙසින් මිහිජන සෙවණ පොලිස් ස්ථානාධිපති පොලිස් පරීක්ෂක තිස්ස මල්දෙණිය මහතාගේ නායකත්වයෙන් උප පොලිස් පරීක්ෂක ප්‍රනාන්දු, සැරයන් සරත් (10389), කොස්තාපල් ඉන්දික (66012), කාන්තා කොස්තාපල් සශිකා (12570) ඇතුළු නිලධාරීන් කණ්ඩායමක් මෙම අපරාධය සම්බන්ධයෙන් විමර්ශන පවත්වා තිබේ.\n\n\n\nගයාන් කුමාර වීරසිංහ",
       "URL": "https://www.dinamina.lk/2023/08/24/local/16696/%e0%b6%af%e0%b7%92%e0%b7%80%e0%b7%92-%e0%b6%b1%e0%b7%83%e0%b7%8f%e0%b6%9c%e0%b6%ad%e0%b7%8a%e0%b6%ad%e0%b7%90%e0%b6%ba%e0%b7%92-%e0%b6%9a%e0%b7%92%e0%b6%ba%e0%b6%b1-%e0%b6%9c%e0%b7%8a/",
       "Category": "local",
       "Parent URL": "https://www.dinamina.lk/category/local//page/199/"
}