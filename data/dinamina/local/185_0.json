{
       "Source": "dinamina",
       "Timestamp": "August 28, 2023 1:19 am",
       "Headline": "පාසල් සංවර්ධනයට නාගරික සංවර්ධන අධිකාරියේ සහාය",
       "News Content": "නවීන ලෝකයට ගැළපෙන ලෙස පාසල් සංවර්ධනය කිරීම නාගරික සංවර්ධන අධිකාරියේ මැදිහත් වීමෙන් ඇරඹෙයි.\nනාගරික සංවර්ධන හා නිවාස ඇමැති ප්‍රසන්න රණතුංග මහතාගේ උපදෙස් පරිදි මෙම ව්‍යාපෘතිය ක්‍රියාත්මක වේ.\n\nඇමැති ප්‍රසන්න රණතුංග මහතා පවසන්නේ මෙහි නියමු ව්‍යාපෘතිය ගම්පහ දිස්ත්‍රික්කයේ, මිනුවන්ගොඩ, අධ්‍යාපන කලාපයේ පාසල් 34ක් මූලික කර ගනිමින් ක්‍රියාත්මක කරන බවයි.\n\nබස්නාහිර පළාත් ආණ්ඩුකාර මාර්ෂල් ඔෆ්ද එයාර්ෆෝස් රොෂාන් ගුණතිලක මහතාගෙන් මෙම නියමු ව්‍යාපෘතියට අවසරය ලබා ගන්නා බවත් ඇමැතිවරයා සඳහන් කළේය.\n\nනාගරික සංවර්ධන හා නිවාස ඇමැති ප්‍රසන්න රණතුංග මහතා මේ බව සඳහන් කළේ මිනුවන්ගොඩ, කලාප අධ්‍යාපන කාර්යාලයේදී පසුගියදා (25) පැවැති මිනුවන්ගොඩ අධ්‍යාපන ව්‍යුහ කමිටු රැස්වීමට සහභාගි වෙමිනි. මිනුවන්ගොඩ අධ්‍යාපන කලාපයේ දැනට අබලන් තත්ත්වයේ පවතින පාසල් ගොඩනැඟිලි සංවර්ධනය කිරීමේ වැඩපිළිවෙළ ගැන මෙහිදී දීර්ඝව සාකච්ඡා විය.\n\nමිනුවන්ගොඩ අධ්‍යාපන කලාපයේ පාසල් 160ක් තිබේ. නාගරික සංවර්ධන අධිකාරියේ මැදිහත් වීම මත ඉන් තෝරාගත් පාසල් 34ක් මූලික කර ගනිමින් නියමු ව්‍යාපෘතියක් ලෙස මෙය ක්‍රියාත්මක කිරීමට නියමිතයි.\nඒ සඳහා සියලු සැලසුම් සකස් කෙරෙන්නේ නාගරික සංවර්ධන අධිකාරියේ වරලත් ඉංජිනේරුවන් හා ගෘහ නිර්මාණ ශිල්පීන්ගේ මැදිහත් වීමෙනි.\nඋපාලි කරුණාරත්න",
       "URL": "https://www.dinamina.lk/2023/08/28/local/17589/%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b7%83%e0%b6%82%e0%b7%80%e0%b6%bb%e0%b7%8a%e0%b6%b0%e0%b6%b1%e0%b6%ba%e0%b6%a7-%e0%b6%b1%e0%b7%8f%e0%b6%9c%e0%b6%bb%e0%b7%92%e0%b6%9a-%e0%b7%83/",
       "Category": "local",
       "Parent URL": "https://www.dinamina.lk/category/local//page/185/"
}