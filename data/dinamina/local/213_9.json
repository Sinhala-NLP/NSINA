{
       "Source": "dinamina",
       "Timestamp": "August 21, 2023 2:44 am",
       "Headline": "කෝටි දෙක හමාරක රන් ජෙල් කරල් රහස් තැනක හංගාගෙන මුම්බායි පනින්න ඇවිත්",
       "News Content": "රුපියල් දෙකෝටි පනස් ලක්ෂයක් පමණ වටිනා රත්රන් ජෙල් ද්‍රාවණයක් අඩංගු කරල් 3ක් සිය සිරුරේ ගුද මාර්ගයේ සඟවාගෙන ඉන්දියාවේ මුම්බායි වෙත යෑමට කටුනායක ගුවන් තොට වෙත පැමිණි ත්‍රිරෝද රියැදුරකු රේගු මත්ද්‍රව්‍ය පාලන අංශයේ නිලධාරීන් පිරිසක් විසින් සිකුරාදා (18) සවස අත්අඩංගුවට ගෙන ඇති බව රේගු මාධ්‍ය ප්‍රකාශක, නියෝජ්‍ය රේගු අධ්‍යක්ෂ (නීති කටයුතු) සුදත්ත සිල්වා මහතා පැවසීය.\n\nකෙසෙල්වත්ත ප්‍රදේශයේ පදිංචි 29 හැවිරිදි අයකු වන සැකකරු සිකුරාදා (18) සවස 4.05ට ඉන්දියාවේ මුම්බායි බලා පිටත්ව යෑමට නියමිතව තිබූ ශ්‍රී ලන්කන් ගුවන් යානයට කටුනායක ගුවන් තොටුපොළ වෙත පැමිණ ඇති අතර, මොහු පිළිබඳ හටගත් සැකය මත එක්ස් කිරණ පරීක්ෂාවකට ලක් කිරීමේදී ඔහුගේ ගුද මඟෙහි රත්රන් ජෙල් අඩංගු කි.ග්‍රෑ. 1යි ග්‍රෑ. 280ක් බරැති කරල් 3ක් ඇති බව අනාවරණය විය.\n\nමේ ජෙල් ද්‍රාවණය රත්රන් බවට පරිවර්තනය කිරීමේ තාක්ෂණය දැනට කලාපීය වශයෙන් ඉන්දියාවේ පමණක් වන අතර, වැඩිදුර විමර්ශන කටයුතු සඳහා ඒවා කටුනායක ගුවන් තොටුපොළ රේගු පරිශ්‍රයේ පිහිටි මැණික් සහ ස්වර්ණාභරණ කාර්යාලයට යොමු කර තිබේ.\nකටුනායක – ටී.කේ.ජී. කපිල",
       "URL": "https://www.dinamina.lk/2023/08/21/local/15886/%e0%b6%9a%e0%b7%9d%e0%b6%a7%e0%b7%92-%e0%b6%af%e0%b7%99%e0%b6%9a-%e0%b7%84%e0%b6%b8%e0%b7%8f%e0%b6%bb%e0%b6%9a-%e0%b6%bb%e0%b6%b1%e0%b7%8a-%e0%b6%a2%e0%b7%99%e0%b6%bd%e0%b7%8a-%e0%b6%9a%e0%b6%bb/",
       "Category": "local",
       "Parent URL": "https://www.dinamina.lk/category/local//page/213/"
}