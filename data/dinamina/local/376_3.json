{
       "Source": "dinamina",
       "Timestamp": "July 16, 2023 1:00 am",
       "Headline": "ඉන්දියාවට යන්න පෙර ජනපති දෙමළ පක්ෂ එක්ක අද සාකච්ඡාවක්",
       "News Content": "ජනාධිපති රනිල් වික්‍රමසිංහ මහතාගේ ඉන්දීය සංචාරයට පෙර උතුරේ දෙමළ දේශපාලන පක්ෂ කීපයක නියෝජිතයන් අද (18) සවස ජනාධිපතිවරයා හමු වී සාකච්ඡා කරන බවට දෙමළ ජාතික සන්ධානය නිවේදනයක් නිකුත් කොට තිබේ.\n\nඑම සාකච්ඡාව පස්වරු 3ට පාර්ලිමේන්තු සංකීර්ණයේදී පැවැත්වෙන බවත් එහිදී උතුරු නැඟෙනහිර පළාත්වලට බලය බෙදා හැරීම සම්බන්ධයෙන් ඉතා දීර්ඝ වශයෙන් කරුණු සාකච්ඡා කෙරෙන බවත් එම නිවේදනයේ සඳහන් වෙයි.\n\nඊට අමතරව උතුරේ වැසියන්ගේ ඉඩම් බලහත්කාරයෙන් අත් පත් කර ගැනීම සම්බන්ධයෙන්ද දෙමළ දේශපාලන සිරකරුවන් නිදහස් කර ගැනීම සම්බන්ධයෙන් ද මෙහිදී කරුණු සාකච්ඡා කෙරෙන බවද දෙමළ ජාතික සන්ධානය ප්‍රකාශ කරයි.\n\nජනාධිපතිවරයා ඉන්දීය සංචාරයක නිරත වන බැවින් ඉන්දීය ධීවර ප්‍රශ්නය හා ඉන්දීය ව්‍යාපෘති නිසා උතුරේ ගොවීන් හා ධීවරයින් මුහුණ දී ඇති ගැටළු පිළිබඳවද සාකච්ඡා කිරීමට දෙමළ දේශපාලන පක්ෂ නියෝජිතයෝ බලාපොරොත්තු වෙති.\n\nජනාධිපතිවරයා හා දෙමළ දේශපාලන පක්ෂ නියෝජිතයන් අතර මීට පෙර පැවති සාකච්ඡාවලදී ගන්නා ලද තීරණ හා එකඟවීම්වල වර්තමාන තත්ත්වය හා ඒ කරුණුවල ප්‍රගතිය සම්බන්ධයෙන්ද ජනාධිපතිවරයා සමඟ දෙමළ දේශපාලන පක්ෂ නියෝජිතයෝ සාකච්ඡා කිරීමට අපේක්ෂා කරන බවද දෙමළ ජාතික සන්ධානය ප්‍රකාශ කරයි.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/07/16/local/7285/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b6%a7-%e0%b6%ba%e0%b6%b1%e0%b7%8a%e0%b6%b1-%e0%b6%b4%e0%b7%99%e0%b6%bb-%e0%b6%a2%e0%b6%b1%e0%b6%b4%e0%b6%ad%e0%b7%92/",
       "Category": "local",
       "Parent URL": "https://www.dinamina.lk/category/local//page/376/"
}