{
       "Source": "dinamina",
       "Timestamp": "August 16, 2023 1:00 am",
       "Headline": "13 සංශෝධනයට පක්ෂ – සංවිධාන යෝජනා එවයි",
       "News Content": "දහතුන් වැනි ආණ්ඩු ක්‍රම ව්‍යවස්ථා සංශෝධනය සම්බන්ධයෙන් පාර්ලිමේන්තුව නියෝජනය කරන දේශපාලන පක්ෂ සහ සංවිධාන ගණනාවක් සිය අදහස් සහ යෝජනා ජනාධිපති කාර්යාලය වෙත යොමු කර තිබේ.\n\nශ්‍රි ලංකා පොදු ජන පෙරමුණ, එක්සත් ජාතික පක්ෂය, සමඟි ජන බලවේගය, ජාතික නිදහස් පෙරමුණ, එක්සත් ජනරජ පෙරමුණ, ඊ.පී.ඩී.පී., ප්‍රජාතන්ත්‍රවාදී වාමාංශික පෙරමුණ, දෙමළ ජාතික පෙරමුණ, එක්සත් ජනතා පෙරමුණ, ජාතික කොන්ග්‍රසය, තමිල් මක්කල් පේසිය කුට්ටනි පක්ෂය, ශ්‍රී ලංකා කොමියුනිස්ට් පක්ෂය, ටී.එන්.ඒ. පක්ෂය, තමිල් මක්කල් විදුදලෙයි පුලිකල් පක්ෂය, යුතුකම සංවිධානය ඇතුළු පක්ෂ ගණනාවක් ඊයේ (15) වන විට ජනාධිපති කාර්යාලය වෙත සිය අදහස් සහ යෝජනා ඉදිරිපත් කළේය. මෙම පක්ෂ සහ සංවිධාන 13 වැනි සංශෝධනය සම්බන්ධයෙන් ඉදිරිපත් කර ඇති සිය අදහස් සහ යෝජනාවල පොලිස් බලතල, ඉඩම්, අධ්‍යාපන, සෞඛ්‍ය, මැතිවරණ සහ පළාත් පාලන යන ක්ෂේත්‍ර සම්බන්ධයෙන් වැඩිපුර අවධානය යොමු කර ඇතැයි ජනාධිපති කාර්යාල ආරංචි මාර්ග සඳහන් කරයි.\n\nඉදිරිපත්ව ඇති අදහස් සහ යෝජනා සම්බන්ධයෙන් සකස් කරන වාර්තාවක් ජනාධිපතිවරයා කැබිනට් මණ්ඩලය වෙත යොමු කිරීමට නියමිත අතර එහි අනුමැතියෙන් පසු පාර්ලිමේන්තුවට ඉදිරිපත් කෙරෙනු ඇත.\n\nජාතික සංහිඳියාව ගොඩ නැගීම සඳහා රජය විසින් ක්‍රියාත්මක කරන සහ ක්‍රියාත්මක කිරීමට බලාපොරොත්තු වන වැඩ පිළිවෙල සහ 13 වැනි ආණ්ඩු ක්‍රම ව්‍යවස්ථා සංශෝධනය සම්බන්ධයෙන් පාර්ලිමේන්තුව නියෝජනය කරන සියලුම පක්ෂ නායකයින් දැනුම්වත් කිරීම සඳහා ජනාධිපති රනිල් වික්‍රමසිංහ මහතා පසුගිය ජුලි 26 දා සර්ව පාර්ශ්වික සමුළුවක් පැවැත්වූ අතර ඉන් පසු ඔවුනගේ අදහස් සහ යෝජනා අගෝස්තු 15 දාට පෙර ඉදිරිපත් කරන ලෙස ජනාධිපතිවරයාගේ උපදෙස් මත ජනාධිපති ලේකම්වරයා විසින් එම පක්ෂ නායකයින්ට ලිඛිතව දැනුම් දෙනු ලැබීය.\n\nශ්‍රී ලංකා නිදහස් පක්ෂය ඇතුළු පක්ෂ ගණනාවක් සර්ව පාක්ෂික සමුළුවේදී සිය අදහස් සහ යෝජනා ජනාධිපතිවරයා වෙත ඉදිරිපත් කර තිබිණි.",
       "URL": "https://www.dinamina.lk/2023/08/16/local/14564/13-%e0%b7%83%e0%b6%82%e0%b7%81%e0%b7%9d%e0%b6%b0%e0%b6%b1%e0%b6%ba%e0%b6%a7-%e0%b6%b4%e0%b6%9a%e0%b7%8a%e0%b7%82-%e0%b7%83%e0%b6%82%e0%b7%80%e0%b7%92%e0%b6%b0%e0%b7%8f%e0%b6%b1-%e0%b6%ba/",
       "Category": "local",
       "Parent URL": "https://www.dinamina.lk/category/local//page/238/"
}