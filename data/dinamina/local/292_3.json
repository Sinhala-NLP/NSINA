{
       "Source": "dinamina",
       "Timestamp": "August 3, 2023 8:03 am",
       "Headline": "ජල ගාස්තු සංශෝධනයට අදාළ ගැසට් නිවේදනය නිකුත් කෙරේ",
       "News Content": "ජල ගාස්තු සංශෝධනයට අදාළ ගැසට් නිවේදනය ජල සම්පාදන හා වතු යටිතල පහසුකම් අමාත්‍ය ජීවන් තොණ්ඩමන් මහතාගේ අත්සනින් නිකුත් කර තිබේ.\n\nඒ අනුව ගාස්තු සංශෝධනය බලාත්මක වන්නේ අගෝස්තු මස 01වනදා සිට ක්‍රියාත්මකවන පරිදිය.\n\nපසුගිය වසරේ නිකුත් කර තිබූ ගැසට් නිවේදනයට අනුව ගාස්තු සංශෝධනය වන බවට දක්වා ඇති අතර ඒ අනුව ඇතැම් ගාස්තු අඩු කිරීමක් ද එමගින් දක්නට ලැබේ.\n\nමෙම ජල ගාස්තු සංශෝධනය මගින් ජල ගාස්තු ඉහළ දැමීමක් සිදුකර ඇති අතර පරිහරණය කරන ඒකක ප්‍රමාණය අනුව එම ගාස්තු වැඩිවීම සිදුවේ.\n\nකෙසේවෙතත් සමෘද්ධිලාභීන්ගේ සහ වතු නිවාසවල ජල ගාස්තු ඉහළ දැමීමක් මෙවර ගාස්තු සශෝධනයේ දී සිදුකර නොමැති බව සඳහන් ය.\n\nඅනෙක් සෑම ක්ෂේත්‍රයක් සඳහාම වන ජල ගාස්තුව ඉහළ දමා ඇති අතර ගෘහස්ථ ජල ගාස්තුව ද මුල් ඒකක 05 සඳහා රුපියල් 20ක් වු ඒකකයක මිල නව ගාස්තු සංශෝධනයේ දී ඒකකයක් රුපියල් 60 දක්වා ඉහළ දමා තිබේ.\n\nපොදු ජල කරාම, උද්‍යාන ජල කරාම, රජයේ පාසල්, ආගමික ස්ථාන,රජයේ අනුමත පුණ්‍යායතන, රජයේ ආයතන සහ රජයේ රෝහල්වල ජල ගාස්තුව ද මෙවර ගාස්තු සංශෝධනයේ දී ඉහළ දමා තිබීම විශේෂත්වයකි.\n\nඒකකයක් සඳහා අය කරන ගාස්තුව ඉහළ දැමීමට අමතරව මාසික සේවා ගාස්තුව ද මෙවර සංශෝධනයේදී ඉහළ දමා තිබේ.\n\nමීට පෙර පසුගිය සැප්තැම්බර් මස පළමු වනදා ද ජල ගාස්තු ඉහළ දැමීමක් සිදුකරනු ලැබීය.\n\nජල ගාස්තුවලට අමතරව පාරිභෝගිකයින්ගේ මලාපවහන ගාස්තු ද අගෝස්තු මස 01වැනිදා සිට ක්‍රියාත්මක වන පරිදි සංශෝධනය කර තිබේ.\n\nගෘහස්ථ පරිභෝජනයේ නව ගාස්තු වැඩිවීම පහතින්,\n\n0 – 5 ඒකකයක් රු. 60\nමාසික ගාස්තුව රු. 300\n\n6 -10 ඒකකයක් රු. 80\nමාසික ගාස්තුව රු. 300\n\n11 -15 ඒකකයක් රු. 100\nමාසික ගාස්තුව රු.300\n\n16 – 20 ඒකකයක් රු. 110\nමාසික ගාස්තුව රු. 400\n\n21 – 25 ඒකකයක් රු. 130\nමාසික ගාස්තුව රු. 500",
       "URL": "https://www.dinamina.lk/2023/08/03/local/11365/water/",
       "Category": "local",
       "Parent URL": "https://www.dinamina.lk/category/local//page/292/"
}