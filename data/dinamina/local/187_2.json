{
       "Source": "dinamina",
       "Timestamp": "August 26, 2023 1:00 am",
       "Headline": "ගණේමුල්ලේ සංජීවගේ මාකිලංගමුව නිවසට වෙඩි ප්‍රහාරයක්",
       "News Content": "සංවිධානාත්මක අපරාධ කල්ලි නායක සංජීව සමරරත්න හෙවත් ගණේමුල්ලේ සංජීව නමැත්තාගේ නිවසට ඊයේ (25) අලුයම යතුරුපැදි දෙකකින් පැමිණි නාඳුනන කණ්ඩායමක් විසින් වෙඩි ප්‍රහාරයක් එල්ල කර ඇතැයි ගණේමුල්ල පොලිසිය පවසයි.\n\nගණේමුල්ල පොලිස් වසමේ මාකිලංගමුව ප්‍රදේශයේ පිහිටි ගණේමුල්ලේ සංජීව නමැති පාතාල නායකයාගේ නිවසට මෙසේ කළ වෙඩි තැබීමෙන් නිවසේ කිසිවකුටත් අනතුරක් සිදු වී නැති බව පොලිසිය කියයි.වෙඩි ප්‍රහාරය එල්ල වන අවස්ථාවේ සංජීව නමැත්තාගේ බිරිය දියණිය ඇතුළු ඥාතීන් පිරිසක් නිවසේ රැඳී සිට ඇති බව පොලිසිය වැඩිදුරටත් පැවසීය.ටී 56 වර්ගයේ ගිනි අවියකින් සහ පිස්තෝලයකින් වෙඩි තැබීම සිදුකර ඇති අතර වෙඩි වැදීමෙන් නිවසේ බිත්තිවලට සහ නිවසට ඇතුළු වන ගේට්ටුවට හානි සිදුව ඇති බව පොලිසිය පවසයි. වෙඩි ප්‍රහාර තිහකට ආසන්න ප්‍රමාණයක් නිවසට එල්ල කර ඇති බවත් හිස් පතරොම් කොපු නිවස පරිශ්‍රයේ තිබියදී පොලිස් නිලධාරීන් සහ ගම්පහ කොට්ඨාස අපරාධ පරීක්ෂණාගාර (සොකෝ) නිලධාරීන් සොයාගෙන ඇති බවත් පොලිසිය වැඩිදුරටත් සඳහන් කළේය.\n\nගණේමුල්ලේ සංජීව යන අන්වර්ථ නාමයෙන් හඳුන්වන සංවිධානාත්මක අපරාධ කල්ලි නායකයා මිනීමැරුම් ඇතුළු විවිධ චෝදනා සම්බන්ධයෙන් චෝදනා ලැබ සිටින අයෙකු බවත් විදෙස් රටක සිට ලංකාවේ අපරාධ මෙහෙයවන අපරාධකරුවෙකු ලෙස හඳුනාගෙන ඇති බව උසස් පොලිස් නිලධාරියකු පැවැසීය. එම නිවසට වෙඩි තැබීම ප්‍රතිවාදී පාතාල කල්ලියක් විසින් සිදු කළේ ද යන්න සම්බන්ධයෙන්පරීක්ෂණ සිදු කරන බවත් එම නිවසට සවිකර ඇති ආරක්ෂක කැමරා පද්ධතිය ද පරීක්ෂාවට ලක් කළ බවත් එම උසස් පොලිස් නිලධාරියා වැඩිදුරටත් පැවසීය.\n\nගම්පහ සමූහ – ටෝනි කරුණානායක",
       "URL": "https://www.dinamina.lk/2023/08/26/local/17402/%e0%b6%9c%e0%b6%ab%e0%b7%9a%e0%b6%b8%e0%b7%94%e0%b6%bd%e0%b7%8a%e0%b6%bd%e0%b7%9a-%e0%b7%83%e0%b6%82%e0%b6%a2%e0%b7%93%e0%b7%80%e0%b6%9c%e0%b7%9a-%e0%b6%b8%e0%b7%8f%e0%b6%9a%e0%b7%92%e0%b6%bd%e0%b6%82/",
       "Category": "local",
       "Parent URL": "https://www.dinamina.lk/category/local//page/187/"
}