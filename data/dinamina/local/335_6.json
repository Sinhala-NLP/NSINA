{
       "Source": "dinamina",
       "Timestamp": "July 25, 2023 1:00 am",
       "Headline": "තන්තිරිමලේ රාලහාමිට වූ අසාධාරණයට පොලිසිය උසාවියෙන් සමාව ගනී",
       "News Content": "නඩු පැවරූ පොලිසියේ 7කට ස්ථාන මාරු\n\nගංජා ග්‍රෑම් 85ක් සන්තකයේ තබා ගැනීම, ජාවාරම් කිරීම සහ ප්‍රවාහනය කිරීම යන චෝදනා යටතේ තන්තිරිමලේ පොලිසියට අනුයුක්තව සේවය කළ පොලිස් කොස්තාපල්වරයෙකු අනුරාධපුර කොට්ඨාස දූෂණ මර්දන අංශය මඟින් අනීතිකව අත්අඩංගුවට ගෙන අධිකරණය හමුවේ ඔහුට එරෙහිව ද්වේෂ සහගතව නඩු පැවරීම තුළින් එම පොලිස් කොස්තාප්ලවරයාට සිදුව ඇති අසාධාරණය සම්බන්ධයෙන් පොලිස්පතිවරයා සහ පොලිස් දෙපාර්තමේන්තුව වෙනුවෙන් තමා අධිකරණයෙන් සමාව අයදින බව පොලිස් මූලස්ථානයේ විශේෂ විමර්ශන කාර්යංශයේ අධ්‍යක්ෂ ජ්‍යෙෂ්ඨ පොලිස් අධිකාරි ඩී. එස්. වික්‍රමසිංහ මහතා විවෘත අධිකරණයේදී පැවසීය.\n\nජ්‍යෙෂ්ඨ පොලිස් අධිකාරි ඩී. එස්. වික්‍රමසිංහ මහතා මේ බව ප්‍රකාශ කළේ තන්තිරිමලේ පොලිසියේ එවකට හිටපු මැදවච්චිය, ඇටවීරගොල්ලෑව පදිංචි පොලිස් කොස්තාපල් (83840) ජේ. ඩී. සඳුන් යන අයට එරෙහිව මැදවව්චිය මහේස්ත්‍රාත් අධිකරණය හමුවේ පැවති නඩුවක් මැදවච්චිය මහේස්ත්‍රාත් ප්‍රියන්ත හාල්යාල මහතා ඉදිරියේ යළි කැඳවූ අවස්ථාවේදීය.\n\nමෙහිදී පොලිස්පති චන්දන වික්‍රමරත්න මහතා සහ ශ්‍රී ලංකා පොලිස් දෙපාර්තමේන්තුව වෙනුවෙන් විවෘත අධිකරණය හමුවේ විශේෂ ප්‍රකාශයක් කරමින් පොලිස් විශේෂ විමර්ශන කාර්යංශයේ අධ්‍යක්ෂ ජ්‍යෙෂ්ඨ පොලිස් අධිකාරි ඩී. එස්. වික්‍රමසිංහ මහතා තවදුරටත් කියා සිටියේ ගංජා ග්‍රෑම් 85ක් සන්තකයේ තබා ගැනීම, ජාවාරම් කිරීම සහ ප්‍රවාහනය කිරීම යන චෝදනා මත විත්තිකාර පොලිස් කොස්තාපල්වරයා අනුරාධපුර කොට්ඨාස දූෂණ මර්දන අංශය මඟින් අත්අඩංගුවට ගෙන ඇත්තේ අනීතිකව, පළිගැනීමේ චේතනාවෙන් සැලසුම් සහගතව බව යැයි පොලිස්පතිවරයාගේ නියෝග මත පොලිස් මූලස්ථානයේ විශේෂ විමර්ශන කාර්යංශය සිදු කළ විශේෂ විමර්ශනයකදීය.\n\nඒ අනුව විත්තිකාර පොලිස් කොස්තාපල්වරයා නීතියට පටහැණිව අත්අඩංගුවට ගෙන ඔහුට එරෙහිව ද්වේශ සහගතව අධිකරණය හමුවේ නඩු පැවරීමට අනුරාධපුර කොට්ඨාශ දූෂණ මර්දන අංශයේ ස්ථානාධිපතිවරයා ඇතුළු නිලධාරීන් ක්‍රියා කිරීම තුළින් විත්තිකාර පොලිස් කොස්තාපල්වරයාට සිදුව ඇති අසාධාරණය සම්බන්ධයෙන් පොලිස්පතිවරයා සහ ශ්‍රි ලංකා පොලිස් දෙපාර්තමේන්තුව වෙනුවෙන් පොලිස්පතිවරයාගේ උපදෙස් මත තමා ගරු අධිකරණයෙන් සමාව අයදින බව ද අධ්‍යක්ෂවරයා සඳහන් කළේය.\n\nවිත්තිකාර පොලිස් කොස්තාපල්වරයා නීතියට පටහැණිව අත්අඩංගුවට ගෙන ඔහුට එරෙහිව ද්වේෂ සහගතව අසත්‍ය කරුණු ඉදිරිපත් කරමින් අධිකරණය හමුවේ නඩු පැවරූ අනුරාධපුර කොට්ඨාස දූෂණ මර්දන අංශයේ ස්ථානාධිපතිවරයා ඇතුළු ඊට සම්බන්ධ පොලිස් නිලධාරීන් හත්දෙනා මේ වන විට අනුරාධපුර පොලිස් කොට්ඨාසයෙන් වෙනත් පොලිස් කොට්ඨාසයකට ස්ථාන මාරු කර ඇති බවත් ඔවුන්ගේ සේවය වහාම ක්‍රියාත්මක වන පරිදි තහනම් කිරීමට පොලිස්පතිවරයා විසින් නුදුරේදීම කටයුතු කරනු ඇති බවත් අධිකරණයට සැල කළ වික්‍රමසිංහ මහතා විත්තිකාර පොලිස් කොස්තාපල්වරයාට එරෙහිව අධිකරණය හමුවේ පවතින 57557 දරන නඩුව ඉල්ලා අස්කර ගන්නා බවද කියා සිටියේය.\n\nකිසිදු නීතිමය පදනමකින් තොරව විත්තිකාර පොලිස් කොස්තාපල්වරයා සැලසුම් සහගතව නීති විරෝධී අයුරින් අත්අඩංගුවට ගෙන ඔහුට එරෙහිව පළිගැනීමේ චේතනාවෙන් නඩු පැවරූ පොලිස් නිලධාරීන්ට එරෙහිව ද්වේෂ සහගතව නඩු පැවරීමේ චෝදනා යටතේ මැදවච්චිය මහේස්ත්‍රාත් අධිකරණයේම නඩු පැවරීමට කටයුතු කරන බවට ද අධිකරණයට සහතික වූ පොලිස් විශේෂ විමර්ශන කාර්යංශයේ අධ්‍යක්ෂවරයා වැඩ තහනමට ලක්ව සිටින විත්තිකාර පොලිස් කොස්තාපල්වරයා යළි සේවයේ පිහිටුවීමට පියවර ගන්නා බවද දැන්වීය.\n\nදැනට ස්ථාන මාරු කර නුදුරේදීම වැඩ තහනම් කිරීමට නියමිතව ඇත්තේ අනුරාධපුර කොට්ඨාස දූෂණ මර්දන අංශයේ ස්ථානාධිපතිව සිටි පොලිස් පරීක්ෂක සංජීව අනුරාධ අලුත්ගෙදර, උප පොලිස් පරීක්ෂක බාලසූරිය, පොලිස් සැරයන්වරුන් වන (53403) මංජුල, (12406) චතුරංග සහ පොලිස් කොස්තාපල්වරුන් වන (71531) මධුසංඛ, (68493) සේනාරත්න සහ (34027) ආනන්ද යන නිලධාරීන්ගේය.\n\nඅනුරාධපුර – උපාලි ආනන්ද කරුණාදාස",
       "URL": "https://www.dinamina.lk/2023/07/25/local/9058/%e0%b6%ad%e0%b6%b1%e0%b7%8a%e0%b6%ad%e0%b7%92%e0%b6%bb%e0%b7%92%e0%b6%b8%e0%b6%bd%e0%b7%9a-%e0%b6%bb%e0%b7%8f%e0%b6%bd%e0%b7%84%e0%b7%8f%e0%b6%b8%e0%b7%92%e0%b6%a7-%e0%b7%80%e0%b7%96-%e0%b6%85/",
       "Category": "local",
       "Parent URL": "https://www.dinamina.lk/category/local//page/335/"
}