{
       "Source": "dinamina",
       "Timestamp": "July 14, 2023 1:00 am",
       "Headline": "ගොවීන්ගෙන් ඍජුව එළවළු-පලතුරු මිලට නොගන්නා ආර්ථිකයේ වෙළෙඳුන්ට වැඩ වරදී",
       "News Content": "ගොවීන් විසින් ආර්ථික මධ්‍යස්ථාන වෙත රැගෙන එනු ලබන එළවළු හා පලතුරු ඔවුන්ගෙන් ඍජුවම මිල දී ගැනීම ප්‍රතික්ෂේප කරන ආර්ථික මධ්‍යස්ථානවල වෙළෙඳුන්ගේ බදු බලපත් අහෝසි කිරීමට තීරණය කර ඇතැයි කෘෂිකර්ම ඇමැති මහින්ද අමරවීර මහතා කියයි. ගොවි ජනතාව විසින් වගා කරන එළවළු හා පලතුරු එම ගොවි ජනතාව විසින්ම අලෙවි කිරීම සඳහා ආර්ථික මධ්‍යස්ථාන වෙත ගෙන යෑමේදී අලෙවිසල්හි අයිතිකරුවන් ඒවා ගොවීන් වෙතින් ඍජුවම මිල දී ගැනීම ප්‍රතික්ෂේප කරන බවට ගොවිජනතාව විසින් කෘෂිකර්ම ඇමැති මහින්ද අමරවීර මහතාට පැමිණිලි කර තිබිණි. මේ වන විට අප රටේ සියලු ආර්ථික මධ්‍යස්ථානවල භාරකාරත්වය ජනාධිපතිතුමන් විසින් කෘෂිකර්ම අමාත්‍යාංශයට විශේෂ ගැසට් පත්‍රයක් මඟින් පවරනු ලැබ තිබේ. ඒ අනුව මේ ගැන කළ විමර්ශනයකදී අනාවරණය වී ඇත්තේ ආර්ථික මධ්‍යස්ථාන වෙත ගෙන එන එළවළු හා පලතුරු ආර්ථික මධ්‍යස්ථානයේ වෙළෙන්දන් මිල දී ගන්නේ අතරමැදියන් පිරිසකගෙන් බවයි. මේ අතරමැදි පිරිස ගොවි ජනතාව මෙන්ම පාරිභෝගිකයන්ද සූරාකෑමේ වැඩපිළිවෙළක් ආර්ථික මධ්‍යස්ථානවල ක්‍රියාත්මක කරවන බව පෙනී‌ ගොස් තිබේ.\n\nමේ ආර්ථික මධ්‍යස්ථානවල අලෙවිසල් බදු පදනම යටතේ දී ඇති අතර, විශාල පිරිසක් දීර්ඝකාලයක් තිස්සේ එහි අලෙවි කටයුතු සිදු කරති. මේ පිරිස ආර්ථික මධ්‍යස්ථානවල මිල රජය විසින් ආර්ථික මධ්‍යස්ථාන පිහිටුවන ලද්දේ ගොවි ජනතාව මෙන්ම පාරිභෝගික ජනතාවද කළුකඩකරුවන්ගෙන් ආරක්ෂා කිරීම සඳහා වුවත්, මේ වන විට අප රටේ තිබෙන සියලු ආර්ථික මධ්‍යස්ථාන ‘නාඩිකාරයන්’ ලෙස හඳුන්වනු ලබන ජාවාරම්කරුවන් පිරිසකගේ ග්‍රහණයට ලක්ව ඇත. මේ තත්ත්වය වළක්වා, ගොවියා හා පාරිභෝගිකයා යන දෙදෙනාම ආරක්ෂා කර ගොවීන්ට කිසිදු අතරමැදියකුගේ සහයෝගය නැතිව තම නිෂ්පාදන ආර්ථික මධ්‍යස්ථානවලට අලෙවි කිරීම සඳහා අවස්ථාව කඩිනමින් සලසන බවද ඇමැතිවරයා පවසයි.",
       "URL": "https://www.dinamina.lk/2023/07/14/local/6523/%e0%b6%9c%e0%b7%9c%e0%b7%80%e0%b7%93%e0%b6%b1%e0%b7%8a%e0%b6%9c%e0%b7%99%e0%b6%b1%e0%b7%8a-%e0%b6%8d%e0%b6%a2%e0%b7%94%e0%b7%80-%e0%b6%91%e0%b7%85%e0%b7%80%e0%b7%85%e0%b7%94-%e0%b6%b4%e0%b6%bd/",
       "Category": "local",
       "Parent URL": "https://www.dinamina.lk/category/local//page/383/"
}