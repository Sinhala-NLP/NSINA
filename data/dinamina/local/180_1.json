{
       "Source": "dinamina",
       "Timestamp": "August 29, 2023 2:35 am",
       "Headline": "පුතාගේ වෙන්ඩ මනාලිය ලක්ෂ 32ක රන් බඩුවලට විදලා",
       "News Content": "තම පුතාව විවාහ කර ගැනීම සඳහා ගිවිසගෙන සිටි තරුණිය රුපියල් ලක්ෂ තිස් දෙකකට අධික වටිනාකමක් ඇති රන් භාණ්ඩ සොරාගෙන ගියේ යැයි ගුරුවරියක් විසින් කළ පැමිණිල්ලක් සම්බන්ධයෙන් ත්‍රිකුණාමලය කොට්ඨාස අපරාධ විමර්ශන කාර්යාංශය විමර්ශනයක් ආරම්භ කර තිබේ. මෙම සොරකම සිදු කොට ඇත්තේ පසුගිය වසරේ මාර්තු සහ අගෝස්තු යන මාස පහක කාලය තුළ බව උසස් පොලිස් නිලධාරියෙක් සඳහන් කළේය.\n\nත්‍රිකුණාමලය මනික්ක වසගර් ප්‍රදේශයේ පිහිටි නිවසක මෙම සොරකම සිදුව ඇත. හැට හැවිරිදි ගුරුවරිය විසින් පොලිසියට පවසා ඇත්තේ සිය දරුවා විවාහ කර ගැනීමට ගිවිසගත් තරුණිය මේ වන විට වෙනත් විවාහයක් කරගෙන සිටින බවය.\n\nමේ ගැන ඇය විසින් ත්‍රිකුණාමලය පොලිසියට මුලින් පැමිණිල්ලක්ද කර තිබී ඇත. ඊට සාධාරණයක් ඉටු නොවූ බව සඳහන් කරමින් ගුරුවරිය විසින් ත්‍රිකුණාමලය නියෝජ්‍ය පොලිස්පති ලයනල් ගුණතිලක මහතා හමුවී ඇත. එහි ප්‍රතිඵලයක් ලෙස කොට්ඨාස අපරාධ විමර්ශන කාර්යාංශය විසින් මේ සම්බන්ධයෙන් පරීක්ෂණයක් ආරම්භ කර තිබේ.\n\nසැකකාර තරුණිය කිලිවෙඩ්ඩි ප්‍රදේශයේ පදිංචිකාරියකි. ඇගේ පියා ව්‍යාපාරිකයෙක් බව සඳහන් වේ. සොරාගත් රන් භාණ්ඩ නැවත ලබා දී ගොඩින් මෙම ප්‍රශ්නය විසඳාගැනීමට ඔවුන් සූදානම් වන බව පොලිස් ආරංචි මාර්ග අනාවරණය කළේය. මේ සම්බන්ධයෙන් අධිකරණයට කරුණු වාර්තා කරන බව පොලිසිය කියයි.\n\nමෙම තරුණිය නිවසට එන යන අතරතුර මෙම රන් භාණ්ඩ සොරාගෙන ගොස් ඇති බව සඳහන් වේ.\nගයාන් කුමාර වීරසිංහ",
       "URL": "https://www.dinamina.lk/2023/08/29/local/17967/%e0%b6%b4%e0%b7%94%e0%b6%ad%e0%b7%8f%e0%b6%9c%e0%b7%9a-%e0%b7%80%e0%b7%99%e0%b6%b1%e0%b7%8a%e0%b6%a9-%e0%b6%b8%e0%b6%b1%e0%b7%8f%e0%b6%bd%e0%b7%92%e0%b6%ba-%e0%b6%bd%e0%b6%9a%e0%b7%8a%e0%b7%82-32/",
       "Category": "local",
       "Parent URL": "https://www.dinamina.lk/category/local//page/180/"
}