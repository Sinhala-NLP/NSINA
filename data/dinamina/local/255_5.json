{
       "Source": "dinamina",
       "Timestamp": "August 12, 2023 1:00 am",
       "Headline": "අඹ – පේර ගස් වෙනුවට වැල්",
       "News Content": "නව වගා ක්‍රමයක්\n\nඅක්කර 1/2කින් ලක්ෂ 50ක්\n\nඅඹ හා පේර, ගස් වෙනුවට අඹ වැල් හා පේර වැල් හදන නව Espalier System සහ UHDP -Ultra High Density Plantation හෙවත් අධි ඝනත්ව වගා ක්‍රමය ප්‍රථම වරට මෙරටට හඳුන්වා දීමට කෘෂිකර්ම අමාත්‍යාංශයේ කෘෂි අංශ නවීකරණ ව්‍යාපෘතිය මඟින් පියවර ගනු ලැබීය.\n\nමේ නව කෘෂි තාක්ෂණය දඹුල්ල, වෑවල ප්‍රදේශයේ පිහිටා ඇති කෘෂිකාර්මික උද්‍යානය (A Park- Agricultural park) තුළ මේ වන විට සාර්ථක වී ඇති අතර ගොවීහු විශාල පිරිසක් දැනට මේ තාක්ෂණය උපයෝගි කර ගනිමින් අඹ හා පේර වගාව ආරම්භ කර තිබේ.\n\nමේ වන විට දඹුල්ල වෑවල ප්‍රදේශයේ අක්කර 425ක ගොවීහු 496ක් සාර්ථකව මෙම ක්‍රමය යටතේ අඹ වගා කර ඇති අතර අක්කර 400ක ගොවීන් 350ක් පේර වගා කර තිබේ. කෘෂි නවීකරණ ව්‍යාපෘතිය මඟින් ඒ සඳහා අවශ්‍ය තාක්ෂණය, උපදෙස් හා වගා උපකරණ ද සපයයි. මේ යටතේ එක් ගොවියකුට අක්කර භාගයකින් රුපියල් ලක්ෂ 30ත් – 50ත් අතර මුදලක් එක් වාරයකට ඉපැයීමට හැකියාව ලැබී ඇත.\n\nEspalier System කෘෂි තාක්ෂණය මඟින් අඹ හා පේර ගස් වෙනුවට ඒවා වැලක් වශයෙන් රෝපණය, පුහුණු කිරීම හා කප්පාදු කිරීම සිදු වේ. UHDP -Ultra High Density Plantation ක්‍රමය යනු අඩු බිම් කොටසක් තුළ වැඩිම පැළ ප්‍රමාණයක් රෝපණය කිරීමයි. සාම්ප්‍රදායික අඹ හා පේර වගාව තුළ අක්කරයකට අඹ පැළ 84ක් හා පේර පැළ 120ක් රෝපණය කළ ද මේ වගා ක්‍රමය තුළ අක්කරයකට අඹ පැළ 560ක් හා පේර පැළ 1120ක් රෝපණය කළ හැකි බව කෘෂි අංශ නවීකරණ ව්‍යාපෘතිය පවසයි.\n\nකෘෂිකර්ම ඇමැති මහින්ද අමරවීර මහතා පසුගියදා UHDP -Ultra High Density Plantation ක්‍රමය හා Espalier System යටතේ වගා කර ඇති වෑවල අඹ හා පේර වගාව නිරීක්ෂණය කළේය. එහිදී ඇමැතිවරයා මේ වගා ක්‍රමය මෙරටට හඳුන්වා දීමට කටයුතු කරන Dr. Jullien Welz මහතා සහ කෘෂි නවීකරණ ව්‍යාපෘතියේ අධ්‍යක්ෂ ආචාර්ය රොහාන් විජේකෝන් මහතා සමඟ එම නව කෘෂි තාක්ෂණය පිළිබඳ සාකච්ඡා කළේය.\n\nඅඩු බිම් ප්‍රමාණයකින් වැඩි අස්වැන්නක් ලබා ගැනීම මෙන්ම තරුණ ප්‍රජාව මේ වගා ක්‍රමය සඳහා ආකර්ෂණය කර ගැනීමට කටයුතු කරන ලෙසත් ඇමැතිවරයා උපදෙස් දුන්නේය.\n\nබුද්ධිකා ඉඹුලාන",
       "URL": "https://www.dinamina.lk/2023/08/12/local/13542/%e0%b6%85%e0%b6%b9-%e0%b6%b4%e0%b7%9a%e0%b6%bb-%e0%b6%9c%e0%b7%83%e0%b7%8a-%e0%b7%80%e0%b7%99%e0%b6%b1%e0%b7%94%e0%b7%80%e0%b6%a7-%e0%b7%80%e0%b7%90%e0%b6%bd%e0%b7%8a/",
       "Category": "local",
       "Parent URL": "https://www.dinamina.lk/category/local//page/255/"
}