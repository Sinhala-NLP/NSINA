{
       "Source": "dinamina",
       "Timestamp": "September 5, 2023 10:31 am",
       "Headline": "කඩල මුවාවෙන් ගෙන් වූ උඳු තොගයක් රේගුව භාරයට",
       "News Content": "කොළඹ වරාය රේගුවට කඩල ( Chick Peas ) ලෙස ප්‍රකාශ කරමින් නීතිවිරෝධී ලංකාව මෙරටට ආනයනය කර තිබූ රුපියල් තුන් කෝටි දස ලක්ෂයක් පමණ වටිනා  උළුදු තොගයක් රේගු ආදායම් අධීක්ෂණ අංශයේ නිලධාරීන් පිරිසක් විසින් ඔරුගොඩවත්ත බහාලුම් පර්යන්තයේ දී අත් අඩංගුවට ගෙන ඇත.\n\nමෙම උළුදු අඩංගු අඩි 20 ක් දිගැති බහාලුම කොළඹ මරදාන ප්‍රදේශයේ පදිංචි ව්‍යාපාරිකයෙකු විසින් ඉකුත් 08/26 දින ඉන්දියාවේ චෙන්නායි සිට කොළඹ වරායට ගෙන්වා තිබුණි .\n\nරේගු නිලධාරීන් නොමග යැවීම සදහා මෙම බහාලුමේ දොර අසළ කඩල කිලෝ ග්‍රෑම් 30 බැගින් වූ ගෝනි 228 ක් අසුරා තිබී ඇත.\n\nඑහෙත් මෙම බහාලුම තුළ තවදුරටත් පරීක්ෂා සිදු කිරීමේ දී , කඩල ලෙස සදහන් කර තිබී උළුදු අඩංගු කිලෝ ග්‍රෑම් 30 බැගින් වූ ගෝනි 574 ක් තිබී රේගු නිලධාරීන් අත් අඩංගුවට ගෙන තිබේ .\n\nඑහි රුපියල් තුන් කෝටි දස ලක්ෂයක් වටිනා උළුදු කිලෝ ග්‍රෑම් 17,200 ක් එහි අසුරා තිබී ඇත.\n\nමෙම බහාලුම මේ ආකාරයෙන් වරායෙන් නිදහස් කර ගෙන ගියේ නම් ශ්‍රී ලංකාවට රුපියල් ලක්ෂ 52 ක බදු ආදායමක් අහිමි වන බව රේගු මාධ්‍ය ප්‍රකාශකවරයා වැඩිදුරටත් පැවසීය .\n\nශ්‍රී ලංකා රේගුව මෙම ආනයනයකරු කැදවා මේ පිළිබඳ වැඩිදුර විමර්ශන ක්‍රියාත්මක කර තිබේ",
       "URL": "https://www.dinamina.lk/2023/09/05/local/19681/%e0%b6%9a%e0%b6%a9%e0%b6%bd-%e0%b6%b8%e0%b7%94%e0%b7%80%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%9c%e0%b7%99%e0%b6%b1%e0%b7%8a-%e0%b7%80%e0%b7%96-%e0%b6%8b%e0%b6%b3%e0%b7%94-%e0%b6%ad/",
       "Category": "local",
       "Parent URL": "https://www.dinamina.lk/category/local//page/150/"
}