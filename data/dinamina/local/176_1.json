{
       "Source": "dinamina",
       "Timestamp": "August 30, 2023 12:57 am",
       "Headline": "හිස් ෆයිල් ගොඩ ගහගෙන ජනතාව රැවැට්ටුවත් අනුර කුමාරට උසාවියේ බොරු කියන්න බෑ -ශ්‍රී පොජපෙ මහලේකම්",
       "News Content": "හිස් ෆයිල් තොගයක් මේසයක් උඩ තබාගෙන රටේ ජනතාව රැවැට්ටුව ද අධිකරණය ඉදිරියේ බොරු කීමට අනුර කුමාර දිසානායක මහතාට නොහැකි බව ශ්‍රී ලංකා පොදුජන පෙරමුණේ මහලේකම් පාර්ලිමේන්තු මන්ත්‍රී, නීතිඥ සාගර කාරියවසම් මහතා ප්‍රකාශ කළේය.\n\nතමාට විරුද්ධව අධිකරණය හමුවේ නඩු පවරන බවට ජනතා විමුක්ති පෙරමුණේ නායකයා පවසා තිබෙන බව සඳහන් කරන ඒ මහතා සාක්ෂි සාධක සහිතව විද්‍යාත්මක පදනමක සිට අනුර කුමාර දිසානායක මහතාගෙන් ඇසිය යුතු ප්‍රශ්න රාශියක් තිබෙන බවද මේ හේතුවෙන් තමාට විරුද්ධව අධිකරණය හමුවේ නඩුවක් පවරන තෙක් තමා බලා සිටින බව ද කීවේය.\n\nඒ මහතා මේ බව ප්‍රකාශ කළේ ශ්‍රී ලංකා පොදුජන පෙරමුණ පක්ෂ මූලස්ථානයේ දී ඊයේ (29) පැවති ප්‍රවෘත්ති සාකච්ඡාවට එක්වෙමිනි.\nඑහිදී වැඩිදුරටත් අදහස් පළකළ පාර්ලිමේන්තු මන්ත්‍රී නීතිඥ සාගර කාරියවසම් මහතා,\n\nපසුගිය 18 දා මැද කොළඹ දී අපි සාර්ථක සම්මේලනයක් සංවිධානය කළා. එම සම්මේලනයේ දී මා විසින් පැවැත්වූ කතාවේ කොටසක් අළලා ජනතා විමුක්ති පෙරමුණේ නායක අනුර කුමාර දිසානායක මහතා විසින් රුපියල් බිලියන 10ක වන්දියක් ඉල්ලා මාහට එන්තර වාසියක් එවා තිබෙනවා. මේ සම්බන්ධයෙන් යමක් කියන්න කැමැතියි. අනුර කුමාර දිසානායක මහතා ගෙන තිබෙන පියවර සම්බන්ධයෙන් මම ඉතාම කැමැතියි.\n\nඒ මහතා මේ රටේ හිටපු ඇමැතිවරයෙක්. මේ රටේ වැදගත් නිලතල දරා මේ රටට කිසිවක් කරන්න අසමත් වූ පුද්ගලයෙක් වශයෙන් ඔහුගෙන් විමසන්න ප්‍රශ්න විශාල ප්‍රමාණයක් අපිට තිබෙනවා. සාමාන්‍ය තත්ත්වයන් යටතේ අපිට ඔහුගෙන් ප්‍රශ්න කරන්න අවස්ථාව ලැබෙන්නේ නැහැ. නමුත් ඔහු මට විරුද්ධව අධිකරණය හමුවට යන්නේ නම් අපි අවස්ථාව ලැබෙනවා අධිකරණයේ දී ඒ කරුණු සම්බන්ධයෙන් ඔහුගෙන් විමසන්න. ඒ නිසා අනුර කුමාර දිසානායකගෙන් ඉල්ලා සිටිනවා කරුණාකර අධිකරණයට යන්න. මට විරුද්ධව නඩුවක් පවරන්න. අධිකරණය හමුවට පැමිණ මාහට එරෙහිව සාක්ෂි ඉදිරිපත් කරන්න.\n\nඑවිට අපිට පුළුවන් මේ රටේ වාරිමාර්ග හා කෘෂිකර්ම ඇමැතිවරයා ලෙස කටයුතු කළ කාලයේ මේ රටේ වැව් 10,000ක් හදනවා කියලා භාණ්ඩාගාරයෙන් මුදල් ලබාගෙන තිබෙනවා. ඒ අනුව අපිට පුළුවන් වෙනවා හදපු වැව් මොනවා ද කියලා දැන ගන්න. මේ රට යුද්ධයෙන් බේරාගෙන සංවර්ධනයක් කළ නායකයා වන හිටපු ජනාධිපති මහින්ද රාජපක්ෂ මහතාට හොරා හොරා කියනවා. ඒ හොරකම් කළේ කොතනදී ද මොන සල්ලි ද කියා දැන ගන්න අපි කැමැතියි. ඒ වගේම මේ රටට මහා විශාල සංවර්ධනයක් ගෙනාපු බැසිල් රාජපක්ෂ මහතාටත් හොරා කියනවා. බැසිල් රාජපක්ෂ මහතා හොරක්ම කළේ කොතනින් ද ? කුමන මුදල් ද? කාගේ මුදල් ද කියා දැනගන්න අපි කැමැතියි. හිස් ෆයිල් තොගයක් ගෙනවිත් මේසයක් උඩ තබාගෙන රටේ ජනතාව ඇන්දුවාට අධිකරණයට බොරු කරන්න අනුර කුමාර දිසානායක මහතාට බැහැ. ඒ නිසා මේ නඩුව පවරා සාක්ෂි දෙන්න අනුර කුමාර දිසානායක අධිකරණය ඉදිරියට එනවා නම් අපි කැමැතියි. ඒ නිසා ඒ ප්‍රශ්නයත් අපිට අහන්න තිබෙනවා.\nමහින්ද අලුත්ගෙදර",
       "URL": "https://www.dinamina.lk/2023/08/30/local/18270/%e0%b7%84%e0%b7%92%e0%b7%83%e0%b7%8a-%e0%b7%86%e0%b6%ba%e0%b7%92%e0%b6%bd%e0%b7%8a-%e0%b6%9c%e0%b7%9c%e0%b6%a9-%e0%b6%9c%e0%b7%84%e0%b6%9c%e0%b7%99%e0%b6%b1-%e0%b6%a2%e0%b6%b1%e0%b6%ad%e0%b7%8f/",
       "Category": "local",
       "Parent URL": "https://www.dinamina.lk/category/local//page/176/"
}