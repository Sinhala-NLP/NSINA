{
       "Source": "dinamina",
       "Timestamp": "September 6, 2023 1:00 am",
       "Headline": "ව්‍යාපාරික පෙම්වතාට ඇප",
       "News Content": "ප්‍රසිද්ධ පිහිනුම් ක්‍රීඩිකාවකගේ නිරුවත සමාජ මාධ්‍ය ජාල ඔස්සේ ප්‍රචාරය කරමින් ඇයට ලිංගික අතවර කිරීමේ සිද්ධියක් සම්බන්ධයෙන් අපරාධ පරීක්ෂණ දෙපාර්තමේන්තුව මඟින් අත්අඩංගුවට ගෙන අධිකරණයට ඉදිරිපත් කළ ඇයගේ ව්‍යාපාරික පෙම්වතා ලක්ෂ 5ක ශරීර ඇපයක් මත මුදාහැරීමට කොළඹ ප්‍රධාන මහේස්ත්‍රාත් ප්‍රසන්න අල්විස් මහතා ඊයේ (5) නියෝග කළේය.\n\nක්‍රීඩිකාව සමඟින් මාස තුනක කාලයක් ප්‍රේම සබඳතාවක් පැවැත්වූ බව කියන මෙම සැකකරු කොටුව ප්‍රදේශයේ ප්‍රසිද්ධ අවන්හලකදී හමු වූ අවස්ථාවක ගනු ලැබූ නිරුවත් ඡායාරූප පෙළක් මෙසේ සමාජ මාධ්‍ය ජාල ඔස්සේ ප්‍රචාරය කර තිබිණ.\n\nමෙම සිද්ධියට අදාළව මීට පෙරද පෙම්වතාගේ මිතුරන් දෙදෙනකු අපරාධ පරීක්ෂණ දෙපාර්තමේන්තුව මඟින් අත්අඩංගුවට ගෙන අධිකරණයට ඉදිරිපත් කිරීමෙන් පසු ඇප මත මුදාහැරිණ.\n\nඅපරාධ පරීක්ෂණ දෙපාර්තමේන්තුවේ පරිගණක අපරාධ විමර්ශන ඒකකය මඟින් සැකකරු අත්අඩංගුවට ගෙන අධිකරණයට ඉදිරිපත් කරන ලදි.\n\nසැකකරු ප්‍රසිද්ධ ක්‍රීඩිකාවකගේ නිරුවත් ඡායාරූප වෙනත් සමාජ මාධ්‍ය ජාල වෙත යොමු කරමින් ඇයට ලිංගික අතවර සිදු කළ බවට චෝදනා කරමින් අපරාධ පරීක්ෂණ දෙපාර්තමේන්තුව සැකකරු අධිකරණය වෙත ඉදිරිපත් කළේය.\n\nඅදාළ කරුණු සලකා බැලූ මහේස්ත්‍රාත්වරයා සැකකරුට ඉදිරි දින චෝදනා පත්‍රය ගොනු කරන ලෙසට අපරාධ පරීක්ෂණ දෙපාර්තමේන්තුවට දැනුම් දෙමින් සැකකරු ලක්ෂ පහක ශරීර ඇපයක් මත මුදාහැරීමට නියෝග කළේය.",
       "URL": "https://www.dinamina.lk/2023/09/06/local/19976/%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%8f%e0%b6%bb%e0%b7%92%e0%b6%9a-%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%8f%e0%b6%a7-%e0%b6%87%e0%b6%b4/",
       "Category": "local",
       "Parent URL": "https://www.dinamina.lk/category/local//page/146/"
}