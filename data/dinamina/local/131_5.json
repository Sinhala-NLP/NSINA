{
       "Source": "dinamina",
       "Timestamp": "September 11, 2023 2:49 am",
       "Headline": "අවුරුදු 4ක ගැරන්ටියක්  EPF පොලිය  9%ක් දිය හැකියි  මහබැංකු අධිපති",
       "News Content": "සේවක අර්ථසාධක අරමුදලේ සාමාජික පොලිය ඉදිරි වසර හතරක කාලයක් සඳහා සියයට 9ක් ලෙස ලබාදිය හැකි බවත් ඒ සඳහා යම් සහතිකයක් පවතින බවත් මහ බැංකු අධිපති නන්දලාල් වීරසිංහ මහතා මුදල් පිළිබඳ කාරක සභාවේදී පසුගියදා ප්‍රකාශ කළේය. මුදල් පිළිබඳ කාරක සභාව එහි සභාපති පාර්ලිමේන්තු මන්ත්‍රී, ආචාර්ය හර්ෂ ද සිල්වා මහතාගේ ප්‍රධානත්වයෙන් පසුගියදා පාර්ලිමේන්තු සංකීර්ණයේදී පැවැත්විණ.\n\nදේශීය ආදායම් (සංශෝධන) පනත් කෙටුම්පත මඟින් නියම කර ඇති පරිදි 30%ක බදු වැඩි වීම අදාළ වන්නේ බැඳුම්කර කළඹේ (bond portfolio) පොලී ආදායමට පමණක් බව මහ බැංකුවේ නිලධාරීහු මෙහිදී පැහැදිලි කළහ. තවද, එමෙන්ම විශ්‍රාමික අරමුදල් දේශීය ණය ප්‍රතිව්‍යුහගතකරණය කිරීම (DDO) සඳහා සහභාගි වන අවස්ථාවකදී, මෙය 14% දක්වා අඩු වන බව ද පෙන්වා දුන්නේය.\n\nරජයේ සහයෝගයක් නැතිව වුවද ඉදිරි වසර හතර තුළදී සියයට නවයක අනුපාතිකයක් යටතේ දෙන්න පුළුවන් කියන උපකල්පනයට යටත්ව කටයුතු කර තිබෙනවා. ඒ වගේම මොනම හේතුවක් නිසා හෝ සියයට නවයක් දෙන්න බැරි වුණොත් රජයේ භාණ්ඩාගාරයෙන් ඒ පරතරය මේන්ටේන් කරනවා. ඒ අනුව ඉදිරි වසර හතර වෙනුවෙන් කිසියම් ගැරන්ටියක් තිබෙනවා, අවම වශයෙන් අපට දෙන්න පුළුවන් කියලා. අපි සිටින්නේ තිරසර නොවන අවස්ථාවකයි. ඒ නිසා තමයි මේ සියලු ගැටලු ඇති වන්නේ. ඒ නිසා අපි කරන්නට පුළුවන් සියලු දේවල් මේ වෙනුවෙන් සිදු කරනවා යැයි ද මහබැංකු අධිපතිවරයා පැවසීය.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/09/11/local/21178/%e0%b6%85%e0%b7%80%e0%b7%94%e0%b6%bb%e0%b7%94%e0%b6%af%e0%b7%94-4%e0%b6%9a-%e0%b6%9c%e0%b7%90%e0%b6%bb%e0%b6%b1%e0%b7%8a%e0%b6%a7%e0%b7%92%e0%b6%ba%e0%b6%9a%e0%b7%8a-epf-%e0%b6%b4%e0%b7%9c%e0%b6%bd/",
       "Category": "local",
       "Parent URL": "https://www.dinamina.lk/category/local//page/131/"
}