{
       "Source": "dinamina",
       "Timestamp": "August 7, 2023 12:41 am",
       "Headline": "අප රටේ වැවෙන කිසිදු එළවළුවක්  ආනයනයට අවසර දෙන්නේ නෑ",
       "News Content": "අපේ රටේ වගා කළ හැකි කිසිදු එළවළු වර්ගයක් ආනයනය කිරීම සඳහා අනුමැතිය ලබා නොදෙන බව කෘෂිකර්ම ඇමැති මහින්ද අමරවීර මහතා කියයි.\n\nආනයනික එළවළු සඳහා නිරෝධායන සහතිකපත් ලබා දීමේ බලය කෘෂිකර්ම අමාත්‍යාංශයේ නිරෝධායන ඒකකය සතු බව පෙන්වා දෙන ඇමැතිවරයා මෙරට වගා කළ හැකි මෙන්ම වැවෙන එළවළු කිසිවක් ආනයනය කිරීමට තරම් මේ රටේ එළවළු හිඟයක් නොපවතින බව ද අවධාරණය කරයි.\n\nඅමාත්‍ය මණ්ඩල තීරණයක් පරිදි මෙතෙක් ආනයනය කිරීම් තහනම් කර තිබූ ද්‍රව්‍ය තුන්සිය ගණනක් රජය මඟින් නිදහස් කළ ද එළවළු ආනයනය කිරීමට අවසර දුන් බවක් එයින් අදහස් නොවන බව ද ඇමැතිවරයා කියයි.\n\nපසුගියදා (05) මාතලේ වේරගොල්ල ප්‍රදේශයේ ගොවීන් විසින් වගා කර ඇති කුරක්කන් වගාවක් නිරීක්ෂණය සඳහා පැමිණි කෘෂිකර්ම ඇමැතිවරයාගෙන් ගොවි ජනතාව කළ විමසීමකදී මේ තොරතුරු අනාවරණය විණි.\n\nමාතලේ දිස්ත්‍රික්කයේ වී වගා කළ නොහැකි පුරන් කුඹුරු අක්කර 365ක අවම ජල පහසුකම් යටතේ වගා කරන ලද සාරවත් කුරක්කන් වගාවක් නිරීක්ෂණය කළ ඇමැතිවරයාගෙන් කුරක්කන් විදේශයෙන් ආනයනය කිරීමට රජය කටයුතු කරන්නේ ද යන්න ගොවීන් විමසා සිටි අතර ඇමැතිවරයා පෙන්වා දුන්නේ කුරක්කන් ආනයනය කිරීමේ අවශ්‍යතාවක් පැන නොනඟින බවයි.\n\nඅපේ රටේ වාර්ෂික කුරක්කන් අවශ්‍යතාව මෙට්‍රික් ටොන් 10,000ක් බවත් මෙම වර්ෂයේ මෙට්‍රික් ටොන් 7000 ඉක්මවූ අස්වැන්නක් අපේක්ෂා කරන බවත් එම නිසා කුරක්කන් ආනයනය කිරීමේ අවශ්‍යතාවක් පැන නොනඟින බවත් ඇමැතිවරයා අවධාරණය කළේය.\n\nබුද්ධිකා ඉඹුලාන, අසේල කුරුළුවංශ",
       "URL": "https://www.dinamina.lk/2023/08/07/local/12025/%e0%b6%85%e0%b6%b4-%e0%b6%bb%e0%b6%a7%e0%b7%9a-%e0%b7%80%e0%b7%90%e0%b7%80%e0%b7%99%e0%b6%b1-%e0%b6%9a%e0%b7%92%e0%b7%83%e0%b7%92%e0%b6%af%e0%b7%94-%e0%b6%91%e0%b7%85%e0%b7%80%e0%b7%85%e0%b7%94/",
       "Category": "local",
       "Parent URL": "https://www.dinamina.lk/category/local//page/280/"
}