{
       "Source": "dinamina",
       "Timestamp": "August 9, 2023 1:00 am",
       "Headline": "බිරියත් දරු දෙදෙනාත් පැහැරගෙන යෑම අධිවේගයේ සැරයන්ගේ දස්කමින් වැළකේ",
       "News Content": "සැමියා අත්අඩංගුවට\nමන්නය පොලිස් භාරයට\n\nකාන්තාවක (37) සහ ඇගේ වයස අවුරුදු 7 හා 15 දරු දෙදෙනා පැහැරගෙන යමින් සිටි පුද්ගලයන් දෙදෙනකුව දක්ෂිණ අධිවේගී ගැලනිගම මාතර දෙසට ඇතුළු වීමේ දොරටුව අසල රාජකාරියේ යෙදී සිටි පොලිස් සැරයන්වරයකු ක්ෂණිකව ක්‍රියාත්මකවීමෙන් අත්අඩංගුවට ගැනීමට හැකි වූ බව පොලිසිය කියයි.\n\nඅත්අඩංගුවට ගත් සැකකරුවන් දෙදෙනා අතර කාන්තාවගේ නීත්‍යනුකූල සැමියා ද වන බව පොලිසිය කියයි.\n\nසැකකරු සන්තකයේ තිබූ මන්නයක් ද පොලිස් භාරයට ගෙන ඇත. පැහැර ගැනීමට ලක්වූ කාන්තාවගේ පළමු සැමියා මිය යෑමෙන් අනතුරුව දෙවන සැමියා ලෙස නීත්‍යනුකූල නොවන ආකාරයෙන් පුද්ගලයකු සමඟ කාලයක් ගත කර දෙදෙනා අතර ඇති වූ අමනාපයක් මත වෙන් වී තෙවන සැමියා වන ප්‍රධාන සැකකරු සමඟ නීත්‍යනුකූලව විවාහ වී ගාල්ල තල්පේ ප්‍රදේශයේ පදිංචිව සිට ඇතැයි පාණදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ මහතා පැවසීය.\n\nඅනතුරුව එම පුද්ගලයා සමඟ ද අමනාප වූ කාන්තාව දරු දෙදෙනා සමඟ බණ්ඩාරගම ගුන්ගුමුව නිවෙසට පැමිණ සිටියදී පෙරේදා (07) උදෑසන ප්‍රධාන සැකකරු ඔහුගේ මිතුරකු සමඟ මෝටර් රථයෙන් එම නිවෙසට කඩාවැදී තර්ජනය කර එම කාන්තාව සහ දරු දෙදෙනා පැහැරගෙන මෝටර් රථයේ නංවාගෙන අධිවේගී මාර්ගය ඔස්සේ මාතර දෙසට යෑම සඳහා පැමිණ ප්‍රවේශ පත්‍රය ලබා ගැනීම සඳහා පිවිසුම අසල නතර කිරීමේදී Òමාව බේරාගන්නÓ යැයි මහ හයියෙන් කාන්තාවක් කෑගසන හඬ ඇසුණු පොලිස් සැරයන්වරයා වහා ක්‍රියාත්මක වී මෝටර් රථය නවතා සැකකරුවන් අත්අඩංගුවට ගැනීමට යුහුසුලු වී තිබූ බව ජ්‍යෙෂ්ඨ පොලිස් අධිකාරීවරයා වැඩිදුරටත් පැවසීය.\n\nසැකකරුවන් අත්අඩංගුවට ගෙන කාන්තාව සහ දරු දෙදෙනා බේරාගෙන ඇත්තේ දක්ෂිණ අධිවේගී රථ වාහන පොලිසියේ පොලිස් සැරයන් (30076) සුජීව නිලධාරියා විසිනි.\n\nපවුල් ආරවුලක් මත මෙම සිද්ධිය වී ඇතැයි පොලිසිය කියයි.\n\nඅනතුරුව සැකකරුවන් දෙදෙනා මෙන්ම ඔවුන් පැමිණි මෝටර් රථය සහ මන්නය ද බණ්ඩාරගම පොලිසිය වෙත භාරදී ඇත.\n\nඅධිවේගී රථ වාහන පොලිස් කොට්ඨාසයේ අධ්‍යක්ෂ ජ්‍යෙෂ්ඨ පොලිස් අධිකාරී මයුර පෙරේරා, සහකාර පොලිස් අධිකාරී වසන්ත කෝරලගේ, ස්ථානාධිපති ප්‍රධාන පොලිස් පරීක්ෂක අනුරුද්ධ චන්ද්‍රසේකර මහත්වරුන්ගේ මෙහෙයවීමෙන් ගැලනිගම අන්තර් හුවමාරු මධ්‍යස්ථානයේ ගැලනිගම පොලිස් මුරපොළේ ස්ථානාධිපති ප්‍රධාන පොලිස් පරීක්ෂක අශෝක කරුණාරත්න, පොලිස් සැරයන් (30076) සුජීව යන නිලධාරීහු සැකකරුවන් අත්අඩංගුවට ගත්හ.\n\nපාණදුර කොට්ඨාස භාර ජ්‍යෙෂ්ඨ පොලිස් අධිකාරී සමන්ත වෙදගේ, සහකාර පොලිස් අධිකාරී සම්පත් බණ්ඩාර මහත්වරුන්ගේ උපදෙස් මත බණ්ඩාරගම පොලිසිය වැඩිදුර පරීක්ෂණ පවත්වයි.",
       "URL": "https://www.dinamina.lk/2023/08/09/local/12783/%e0%b6%b6%e0%b7%92%e0%b6%bb%e0%b7%92%e0%b6%ba%e0%b6%ad%e0%b7%8a-%e0%b6%af%e0%b6%bb%e0%b7%94-%e0%b6%af%e0%b7%99%e0%b6%af%e0%b7%99%e0%b6%b1%e0%b7%8f%e0%b6%ad%e0%b7%8a-%e0%b6%b4%e0%b7%90%e0%b7%84/",
       "Category": "local",
       "Parent URL": "https://www.dinamina.lk/category/local//page/268/"
}