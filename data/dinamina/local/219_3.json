{
       "Source": "dinamina",
       "Timestamp": "August 19, 2023 1:00 am",
       "Headline": "මොස්කව් නුවරට ඩ්‍රෝන ප්‍රහාරයක්",
       "News Content": "රුසියාවේ මොස්කව් අගනුවරට ඩ්‍රෝන ප්‍රහාරයක් එල්ල වී ඇතැයි විදෙස් මාධ්‍ය වාර්තා කළේය. ඊයේ අලුයම මේ ඩ්‍රෝන ප්‍රහාරය එල්ල කළ බවට රුසියානු නිලධාරීන් යුක්රේනයට චෝදනා කර ඇතැයි ද වැඩිදුරටත් වාර්තා වේ.\n\nමොස්කව් නුවර එක්ස්පෝ මධ්‍යස්ථානයට ඩ්‍රෝන ප්‍රහාරය එල්ලවීමෙන් පසු ගුවන් ආරක්ෂක හමුදාව විසින් ඊට ප්‍රතිප්‍රහාර එල්ල කරමින් ඩ්‍රෝන යානය බිම හෙළා ඇති අතර, එහි සුන්බුන් ගොඩනැගිල්ල මතට කඩා වැටුණු බව ද වාර්තා වේ.\n\nඩ්‍රෝන යානය පිළිබඳ තොරතුරු වාර්තා වීමෙන් පසු නගරයේ ගුවන් ආරක්ෂක පද්ධතිය සක්‍රිය කර ඇති අතර, අනතුරුව ඩ්‍රෝන යානය සිය ගමන් මාර්ගය වෙනස් කළ බවත් රුසියානු ආරක්ෂක අමාත්‍යාංශය සඳහන් කර තිබේ. කෙසේ වෙතත් එම ප්‍රහාරයේ වගකීම භාර නොගන්නා බව යුක්රේනය ප්‍රකාශ කර ඇතැයි ද වාර්තා වේ. ඩ්‍රෝන ප්‍රහාරයෙන් ජීවිත හානි සිදුවූයේ දැයි මෙතෙක් තහවුරු වී නැති බව ද විදෙස් මාධ්‍ය වාර්තා කළේය.",
       "URL": "https://www.dinamina.lk/2023/08/19/local/15527/%e0%b6%b8%e0%b7%9c%e0%b7%83%e0%b7%8a%e0%b6%9a%e0%b7%80%e0%b7%8a-%e0%b6%b1%e0%b7%94%e0%b7%80%e0%b6%bb%e0%b6%a7-%e0%b6%a9%e0%b7%8a%e0%b6%bb%e0%b7%9d%e0%b6%b1-%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/219/"
}