{
       "Source": "dinamina",
       "Timestamp": "August 17, 2023 2:33 am",
       "Headline": "ජාතික ඇසුරුම් මධ්‍යස්ථානය සක්‍රිය කිරීමට  අපනයන සංවර්ධන මණ්ඩලය පියවර ගනී",
       "News Content": "දේශීය නිෂ්පාදන කර්මාන්තයේ අභිවෘද්ධිය උදෙසා ජාතික ඇසුරුම් මධ්‍යස්ථානය සක්‍රිය කිරීමට අපනයන සංවර්ධන මණ්ඩලය පියවර ගෙන තිබේ. දේශීය ඇසුරුම් නිෂ්පාදන කර්මාන්තය ප්‍රවර්ධනය කිරීමේ අවශ්‍යතාවට පිළියම් යෙදීම සඳහා ජාතික ඇසුරුම් මධ්‍යස්ථානය අපනයන සංවර්ධන මණ්ඩලයේ ස්ථීරව ස්ථාපිත කිරීම සිදු විය. ඒ යටතේ ස්ථිර ඇසුරුම් ප්‍රදර්ශන ඒකකය විවෘත කිරීම ජනාධිපති ජ්‍යෙෂ්ඨ අතිරේක ලේකම් ඒ. ආර්. දේශප්‍රිය, කර්මාන්ත අමාත්‍යාංශයේ ලේකම් තිලකා ජයසුන්දර, ශ්‍රී ලංකා අපනයන සංවර්ධන මණ්ඩලයේ සභාපති ආචාර්ය කිංස්ලි බර්නාඩ්, කර්මාන්ත අමාත්‍යාංශයේ අතිරේක ලේකම් චමින්ද පතිරාජ, වැඩබලන අධ්‍යක්ෂ ජනරාල් මාලිනී බද්දේගම මහත්ම මහත්මීන්, ජාතික ඇසුරුම් මධ්‍යස්ථානයේ සහ අපනයන සංවර්ධන මණ්ඩලයේ අධ්‍යක්ෂ මණ්ඩලය ඇතුළු නිලධාරීන් පිරිසකගේ සහභාගිත්වයෙන් ශ්‍රී ලංකා අපනයන සංවර්ධන මණ්ඩලය පරිශ්‍රයේ දී සිදු විය.\n\nජනාධිපතිවරයාගේ සංකල්පයක් මත දේශීය ඇසුරුම් නිෂ්පාදන මඟින් අපනයන භාණ්ඩ සඳහා අගය එකතු කිරීම සහ පසු අස්වනු හානි අවම කිරීම සඳහා ඇසුරුම්කරණය ප්‍රමුඛතාවක් ලෙස හඳුනාගෙන ජාතික ඇසුරුම් මධ්‍යස්ථානයේ ස්ථිර ඇසුරුම් ප්‍රදර්ශන ඒකකයක් අපනයන සංවර්ධන මණ්ඩල පරිශ්‍රයේ පිහිටුවීමට රජය තීරණය කර ඇත. ශ්‍රී ලංකා රජය එහි අතුරු අය වැය 2022 (අය වැය යෝජනා අංක 32) යටතේ අපනයන සංවර්ධන මණ්ඩලයේ ජාතික ඇසුරුම් මධ්‍යස්ථානයේ ප්‍රවර්ධනය සහ සංවර්ධනය උදෙසා ජාත්‍යන්තර වෙළෙඳපොළට සරිලන සේ දේශීය ඇසුරුම්කරණ අමුද්‍රව්‍ය සංවර්ධනය කිරීම සඳහා ඇසුරුම්කරණ සැලසුම් නැවත සක්‍රිය කළ යුතු බව හඳුනාගෙන ඇත.\n\nදේශීය ඇසුරුම්කරණ විසඳුම් උපයෝගී කර ගනිමින් අපනයන නිෂ්පාදනවල වටිනාකම ඉහළ නැංවීම සහ පසු අස්වනු පාඩු අවම කිරීම මෙහි අරමුණයි.\n\nදේශීය හා අපනයන වෙළෙඳාමේ දී නිෂ්පාදනය, අලෙවිකරණය සහ බෙදා හැරීම සම්බන්ධයෙන් නිසි ක්‍රියාකාරී අවධානයක් යොමු වූයේ මඳ වශයෙනි.\n\nඑහි ප්‍රතිඵලයක් ලෙස ඇසුරුම් සැලසුම් කිරීම සහ සංවර්ධනය කිරීම කෙරෙහි අඩු අවධානයක් යොමුව පැවතිණි. අමුද්‍රව්‍යවල අධික මිල සහ නිමි ඇසුරුම්වල ප්‍රමාණවත් ගුණාත්මකභාවය, අඩු ඵලදායිතාව, පසු භාවිත ඇසුරුම් අපද්‍රව්‍ය උත්පාදනය සහ ඇසුරුම් ආශ්‍රිත ඇතැම් පාරිසරික ගැටලු කර්මාන්තයේ තරගකාරිත්වයට බලපෑමක් එල්ල කරයි. එසේම ශ්‍රී ලංකාවේ සාම්ප්‍රදායික අපනයනවලින් වැඩි ප්‍රමාණයක් අගය එකතු නොකළ මට්ටමක පවතී.\n\nආයෝජන ප්‍රවර්ධන අමාත්‍යාංශය, කර්මාන්ත අමාත්‍යාංශය, ශ්‍රී ලංකා ප්‍රමිති ආයතනය, ජාතික ඉංජිනේරු පර්යේෂණ හා සංවර්ධන මධ්‍යස්ථානය, ලංකා කොරිගේටඩ් පෞද්ගලික සමාගම, ශ්‍රී ලංකා ඇසුරුම් ආයතනය, කාර්මික තාක්ෂණ ආයතනය, ජාතික ශිල්ප සභාව, මොරටුව විශ්ව විද්‍යාලය, පසු අස්වනු කළමනාකරණ ජාතික ආයතනය, ජාතික මෝස්තර මධ්‍යස්ථානය, කාර්මික සංවර්ධන මණ්ඩලය, ශ්‍රී ලංකා නැනෝ තාක්ෂණ ආයතනය, තල් සංවර්ධන මණ්ඩලය සහ ශ්‍රී ලංකා අපනයන සංවර්ධන මණ්ඩලය, ජාතික ඇසුරුම් මධ්‍යස්ථානය තුළ සහයෝගයෙන් කටයුතු කරයි.\n\nඅපනයනකරුවන්, ඇසුරුම් කර්මාන්තයේ නියැළෙන්නන්, නිෂ්පාදකයන්, නිර්මාණකරුවන්, විභව ව්‍යවසායකයන්, කුඩා හා මධ්‍ය පරිමාණ ව්‍යවසායකයන්, කාන්තා ව්‍යවසායකයන් මේ ආශ්‍රිත වෙනත් රාජ්‍ය ආයතන, විශ්ව විද්‍යාල සහ පාසල් ශිෂ්‍යයන්, පර්යේෂණ සහ සංවර්ධන ආයතන, සැපයුම් සේවා සපයන්නන් යන සියලුම පාර්ශ්වකරුවන්ගේ ප්‍රයෝජනය උදෙසා ඇසුරුම්කරණ සංවර්ධන විෂයට අදාළ ව්‍යාපෘති සඳහා ජාතික කේන්ද්‍රස්ථානය ලෙස ජාතික ඇසුරුම් මධ්‍යස්ථානය (NPC) ක්‍රියා කරයි.\n\nමහින්ද අලුත්ගෙදර",
       "URL": "https://www.dinamina.lk/2023/08/17/local/14800/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%87%e0%b7%83%e0%b7%94%e0%b6%bb%e0%b7%94%e0%b6%b8%e0%b7%8a-%e0%b6%b8%e0%b6%b0%e0%b7%8a%e0%b6%ba%e0%b7%83%e0%b7%8a%e0%b6%ae%e0%b7%8f%e0%b6%b1/",
       "Category": "local",
       "Parent URL": "https://www.dinamina.lk/category/local//page/232/"
}