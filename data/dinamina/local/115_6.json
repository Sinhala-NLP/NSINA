{
       "Source": "dinamina",
       "Timestamp": "September 14, 2023 8:04 am",
       "Headline": "හරක් කටාට උදවු කළ  PC සීඅයිඩියෙන්  පැන්න හැටි",
       "News Content": "සංවිධානාත්මක අපරාධකරුවකු සහ ජාත්‍යන්තර මත්ද්‍රව්‍ය ජාවාරම්කරුවකු වන නදුන් චින්තක හෙවත් හරක් කටා නමැත්තාට පලා යාමට උදව් උපකාර කර අනතුරුව පලා ගිය පොලිස් කොස්තාපල්වරයා ඔහු පදිංචි ත්‍රිකුණාමලය සේරුවිල නිවසට පලා ගිය දින සහ ඊට පසුදින දුරකථන ඇමතුම් දෙකක් ලබා දී ඇතැයි පොලිස් විමර්ශනවලදී අනාවරණය වී ඇත.\n\nකොස්තාපල්වරයා පලා ගොස් දින තුනක් ගතවී ඇතත් මේ වන විට ඔහු පිළිබඳ නිශ්චිත සාර්ථක තොරතුරක් ලැබී නැතැයි පොලිසිය කියයි. තමන් විදේශ රටක කිසිදු කරදරයක් නොමැතිව සිටින බවට ඔහු නිවසට පලා ගිය දින රාත්‍රියේ ඇමතුමක් ගෙන පවසා ඇති අතර ඊට පසු දින (සදුදා) දින ද වට්ස්ඇප් මාර්ගයෙන් ඇමතුමක් ලබා ගෙන ඇති බව පොලිසිය කියයි. ඔහු පළාගොස් ඇත්තේ අපරාධ පරීක්ෂණ දෙපාර්තමේන්තුවේ ප්‍රධාන ගේට්ටුවෙන් බවත් පලාගිය ආකාරය සම්බන්ධයෙන් මෙතෙක් තොරතුරක් අනාවරණය වී නැතැයි පොලිසිය කියයි. කොස්තාපල්වරයා අපරාධ පරීක්ෂණ දෙපාර්තමේන්තු ගොඩනැඟිල්ලේ සිට ඔහු දුරකථන ඇමතුමක් ලබා ගනිමින් දිවයන ආකාරය අසල සවි කර තිබූ සීසීටීවී කැමරාවක සටහන්ව තිබී මේ වනවිට පොලිසිය මඟින් සොයාගෙන ඇත. කොස්තාපල්වරයා හරක් කටා සමඟ සමීප සබඳතාවක් පවත්වන බවට කොස්තාපල්වරයාගේ පෙම්වතිය දැන සිට නොමැති බවට ඇයගෙන් කරන ලද ප්‍රශ්න කිරීමේ දී මෙතෙක් අනාවරණය වී ඇති බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ තල්දූව මහතා පැවසීය.\n\nඉකුත් ඉරුදින හරක් කටාගේ ප්‍රකාශ සටහන් කරගැනීම සඳහා ඔහු භාරයට ගෙන තිබූ අපරාධ පරීක්ෂණ දෙපාර්තමේන්තුවේ මහජන පැමිණිලි අංශයේ උප පොලිස් පරීක්ෂකවරයෙක් පොලිස් කොස්තාපල්වරුන් සිව් දෙනෙක් සහ කාන්තා පොලිස් කොස්තාපල්වරියක් සිදුකරන විමර්ශනවලට අදාළව අභ්‍යන්තර ස්ථාන මාරුවීම්වලට ලක් කර ඇතැයි පොලිස් ආරංචි මාර්ග සඳහන් කරයි\n\nකෙසේ නමුත් පලා ගිය කොස්තාපල්වරයා සිටින ස්ථානයක් සම්බන්ධයෙන් මෙතෙක් නිශ්චිත තොරතුරක් අනාවරණය කර ගැනීමට විමර්ශන නිලධාරීන්ට හැකියාව ලැබී නැතැයි උසස් පොලිස් නිලධාරියෙක් පැවැසීය.\n\nමේ අතර හරක් කටාට පැන යාමට උදව් කළ අපරාධ පරික්ෂණ දෙපාර්තමේන්තුවේ පොලිස් කොස්තාපල්වරයාගේ සේරුනුවර සිටින ඔහුගේ මස්සිනාට දී තිබූ ලැප්ටොප් පරිගණකයක් හා ඉහළ වටිනා කමකින් යුත් ජංගම දුරකථනයක් ඊයේ (13) අත්අඩංගුවට ගැනීමට අපරාධ පරික්ෂණ දෙපාර්තමේන්තුවේ නිලධාරීහු සමත්වුහ.\n\nසැකකාර කොස්තාපල් (97402) රවිදු සංදීප ගුණසේකර නමැත්තා මෙම ජංගම දුරකථනය හා ලැප්ටොප් පරිගණකය තමන්ට ලබාදුන් බව මස්සිනා පවසා තිබේ. සැකකාර කොස්තාපල්වරයාගේ වැඩිමහල් සහෝදරියගේ විවාහක ස්වාමිපුරුෂයා වන මෙම මස්සිනාගෙන් ප්‍රශ්න කිරීමේදී මෙම භාණ්ඩ සඟවා තිබියදී සොයාගෙන තිබේ.\n\nමේ අතර සැකකාර කොස්තාපල්වරයාගේ සේරුනුවර සිරිදූව පිහිටි නිවසද පරික්ෂා කර ඇති අතර අත්අඩංගුවට ගත් භාණ්ඩ සේරුනුවර⁣ පොලිසියට භාර දී තිබේ.\n\nබණ්ඩාරගම බිමල් ජයසිංහ\n\nත්‍රි/මලය විශේෂ ඒ.ටි.එම්.ගුණානන්ද",
       "URL": "https://www.dinamina.lk/2023/09/14/breaking-news/22147/%e0%b7%84%e0%b6%bb%e0%b6%9a%e0%b7%8a-%e0%b6%9a%e0%b6%a7%e0%b7%8f%e0%b6%a7-%e0%b6%8b%e0%b6%af%e0%b7%80%e0%b7%94-%e0%b6%9a%e0%b7%85-pc-%e0%b7%83%e0%b7%93%e0%b6%85%e0%b6%ba%e0%b7%92%e0%b6%a9%e0%b7%92/",
       "Category": "local",
       "Parent URL": "https://www.dinamina.lk/category/local//page/115/"
}