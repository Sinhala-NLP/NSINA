{
       "Source": "dinamina",
       "Timestamp": "August 14, 2023 2:03 am",
       "Headline": "විදේශිකයන්ට ඍජුව මෙරට ආයෝජනය කළ හැකි පරිසරයක් සකසනවා ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක, සාගල රත්නායක",
       "News Content": "අතරමැදි පාර්ශ්වයන්ගේ මැදිහත් වීමකින් තොරව විදේශ ආයෝජකයන්ට මෙරට ගනුදෙනු කළ හැකි වාතාවරණයක් සකස් කෙරෙන බව ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක, එක්සත් ජාතික පක්ෂයේ ජාතික සංවිධායක සාගල රත්නායක මහතා පැවසීය. ස්වයං රැකියා සංසදයේ නියෝජිතයන් 1200කට පක්ෂ සාමාජිකත්වය ප්‍රදානය කිරීම වෙනුවෙන් සිරිකොත පක්ෂ මූලස්ථානයේ (13) ඊයේ පැවති උත්සවයේදී ඒ මහතා මේ බව සඳහන් කළේය.\n\nඑහිදී රත්නායක මහතා මෙසේ ද කීය.\n\nජනාධිපති ලේකම් කාර්යාලයේදී පසුගිය අවුරුදු සමයේ ඔබේ නියෝජිතයන් සමඟ අප සාකච්ඡා කළා. පොලිසිය සහ ප්‍රධාන වෙළෙඳසල් හිමියන් සමඟ එකඟතාවන්ට පැමිණ අපට සෑහෙන කාලෙකට පසු සිංහල හින්දු අලුත් අවුරුද්ද වඩා හොඳ මට්ටමකින් සමරන්නට අපට හැකියාව ලැබුණා.\nවෙළෙඳාම රඳා පවතින්නේ මිනිසුන්ගේ අතේ සල්ලි ගැවසෙනවා නම් පමණයි. කොවිඩ් වසංගතයෙන් පසු අනෙක් රටවල් යම් ආකාරයකට නැඟී සිටිද්දී අප ආර්ථික වශයෙන් පසුබෑමකට ලක් වුණා. කාබනික පොහොර ප්‍රතිපත්තිය නිසා වී කර්මාන්තය වගේම තේ පොල් ආදි අනෙකුත් සියලු ක්ෂේත්‍ර ඇදගෙන වැටුණා. රනිල් වික්‍රමසිංහ මැතිතුමා ඒ වැටුණු ආර්ථිකය නැවත ගොඩනඟාගෙන යනවා.\n\nවිදේශ ආයෝජකයෙක් පැමිණීමේදී අතරමැදි පාර්ශ්වයන් නැතිව ඉතා පැහැදිලිව ඒ ගනුදෙනු සිදු කළ යුතුයි. අප ලබාදෙන සහන හැම දෙයක්ම විනිවිදව පෙනිය යුතුයි. ප්‍රතිපත්ති දෙකක් ක්‍රියාත්මක වුණොත් කිසිවෙක් අපේ රට තුළ ආයෝජනය කරන්නට කැමති වෙන්නේ නැහැ. ඒ වගේම ඩිජිටල් ආර්ථිකයක් ඇති කළ යුතුයි. දූෂණය සහ රස්තියාදුව අපි අවම කරගත යුතු වෙනවා. නිලධාරිවාදය නිසා බොහෝ වැඩ පමා වෙනවා. අද ඉන්දියාව වැනි රටවල් QR හරහා බැංකු ගිණුමෙන් ගෙවීමේ පහසුකම් ඇති කර තිබෙනවා. ඉදිරියේදී අපටත් ඒ පහසුකම් ලැබෙනවා. රෝහලකට ගියත් ඕනෑම රාජ්‍ය හෝ පෞද්ගලික ආයතනයකට ගියත් ඒ අංකය තුළින් අපට කටයුතු සිදු කිරීමට හැකියාව ලැබෙනවා. අස්වැසුම ලබාගන්නත් ඒ අංකය පාවිච්චි කිරීමට හැකියාව තිබෙනවා.\n\nඒ පරිවර්තනයත් සමඟ අපේ ජීවිත වඩා කාර්යක්ෂම බවට පත්වෙනවා. ඒ පරිවර්තනයට ස්වයං රැකියා වෙළෙඳ නියෝජිතයන් විදිහට ඔබත් සූදානම් විය යුතුයි. බැංකු පොලිය තනි ඉලක්කමකට පැමිණීම ඉදිරියේදී සිදු වේවි.\n\nශිරෝමි අබයසිංහ",
       "URL": "https://www.dinamina.lk/2023/08/14/local/13840/%e0%b7%80%e0%b7%92%e0%b6%af%e0%b7%9a%e0%b7%81%e0%b7%92%e0%b6%9a%e0%b6%ba%e0%b6%b1%e0%b7%8a%e0%b6%a7-%e0%b6%8d%e0%b6%a2%e0%b7%94%e0%b7%80-%e0%b6%b8%e0%b7%99%e0%b6%bb%e0%b6%a7-%e0%b6%86%e0%b6%ba/",
       "Category": "local",
       "Parent URL": "https://www.dinamina.lk/category/local//page/250/"
}