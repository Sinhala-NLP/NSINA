{
       "Source": "dinamina",
       "Timestamp": "September 4, 2023 2:14 am",
       "Headline": "වැලිගම ලැගුම්හලක මුදල් නොගෙවා සිටි ඊජිප්තු ජාතිකයා හිමිකරුට පිහියෙන් ඇනලා",
       "News Content": "දෙදෙනාම රෝහලේ | ඊජිප්තු ජාතිකයාට වීසත් නෑ\n\nගයාන් කුමාර වීරසිංහ, වැලිගම – තරංග ගුණරත්න, දකුණු පළාත් සංචාරක – එස්. දීයගහගේ, තෙලිජ්ජවිල සමූහ – වජිර පූජිත ගුණවර්ධන,\n\nවැලිගම කුරුඳුවත්තේ පිහිටි සන් ඇන්ඩ් සී නමැති සංචාරක නිවාඩු නිකේතනයේ හිමිකරුට පිහියකින් ඇන තුවාල කළ ඊජිප්තු ජාතකයකු නිවාඩු නිකේතනයේ ඔහු රැඳී සිටි කාමරයට ගිනි තබා ඔහු ද එම ගින්නට පැන ඇතැයි වැලිගම පොලිසිය කියයි.\n\nHytham Hassan Bayomy Ibrahim Eldakar නමැති මෙම ඊජිප්තු ජාතිකයා අවුරුදු 33ක් වයසැති අයෙකි. ගින්නට මැදි වී සිටි මෙම ඊජිප්තු ජාතිකයාව දැඩි පරිශ්‍රමයක් දරා වැලිගම පොලිසියේ නිලධාරීන් විසින් ගින්නෙන් පිටතට ගෙන අත්අඩංගුවට ගනිමින් රෝහල්ගත කර ඇත.\n\nපිලිස්සුම් තුවාල ලබා සිටින ඔහු පොලිස් ආරක්ෂාව යටතේ මාතර රෝහලේ ප්‍රතිකාර ලබමින් සිටියි.\n\nපිහි ඇනුමෙන් තුවාල ලැබූ නිවාඩු නිකේතනයේ හිමිකරු වන කේ.කේ. මිහිරංග වැලිගම රෝහලට ඇතුළත්ව ප්‍රතිකාර ගන්නා බව පොලිසිය කියයි.\n\nඊජිප්තු ජාතිකයා වසර දෙකකට වැඩි කාලයක් රැඳී සිටින්නේ මෙම නිවාඩු නිකේතනයේ බව පොලිස් විමර්ශනවලින් පෙනී ගොස් ඇත. මේ වන විට ඔහු කාමර ගාස්තු පවා නොගෙවන බව එහි හිමිකරු පොලිසියට පවසා ඇත. රුපියල් ලක්ෂ දෙකකට ආසන්න මුදලක් ඔහුගෙන් අයවිය යුතුව ඇති බැවින් නිවාඩු නිකේතන හිමිකරු පෙරේදා (02) ඔහුව මුණගැසී හිඟ මුදල් ගෙවා නිවාඩු නිකේතනයෙන් පිටව යන ලෙස දැනුම්දී ඇතැයි පොලිසිය කියයි.\n\nඑහිදී නිවාඩු නිකේතන හිමිකරු සමඟ ආරවුලකට පැටලී ඇති ඊජිප්තු ජාතිකයා පිහියක් අතට ගෙන නිවාඩු නිකේතන හිමිකරුට එය පෙන්වා බිය ගන්වා ඇති බවත් එහිදී නිවාඩු නිකේතන හිමිකරු පොලිසියට යන බව කියා ආපසු හැරී යමින් සිටියදී පිටුපසින් පැමිණ ඔහුට පහරදී පිහියෙන් ඇන ඇති බව පොලිසිය කියයි.\n\nතුවාල සහිතව පොලිස් ස්ථානයට පැමිණ නිවාඩු නිකේතන හිමිකරු ඒ ගැන වැලිගම පොලිස් ස්ථානයට පැමිණිලි කර ඇත. එම පැමිණිල්ල සටහන් කරගත් පොලිසිය ඔහුව රෝහල්ගත කිරීමට පියවර ගෙන තිබේ.\n\nඅනතුරුව පොලිස් නිලධාරීන් පිරිසක් නිවාඩු නිකේතනයට පැමිණෙන විට ඊජිප්තු ජාතිකයා ඔහු රැඳී සිටි කාමරයේ බඩු භාණ්ඩ කාමරයේ එක් ස්ථානයකට රැස් කර ඊට ගිනි තබා ඒ මැදට වී රැඳී සිට ඇතැයි උසස් පොලිස් නිලධාරියෙක් සඳහන් කළේය.\n\nමෙම ගින්නෙන් යාබද කාමරවල රැඳී සිටි අමෙරිකානු යුවළකගේත් රුසියානු ජාතිකයකුගේත් දේපොළවලට ද හානි වී ඇති බව පොලිසිය කියයි.\n\nමෙම ඊජිප්තු ජාතිකයා වලංගු වීසා බලපත්‍රයක් නැතිව වසර දෙකක කාලයක් තිස්සේ මෙරට රැඳී සිටින බව අනාවරණය වී තිබේ. සැකකරුව අධිකරණයට ඉදිරිපත් කිරීමට නියමිතව තිබිණි.",
       "URL": "https://www.dinamina.lk/2023/09/04/local/19269/%e0%b7%80%e0%b7%90%e0%b6%bd%e0%b7%92%e0%b6%9c%e0%b6%b8-%e0%b6%bd%e0%b7%90%e0%b6%9c%e0%b7%94%e0%b6%b8%e0%b7%8a%e0%b7%84%e0%b6%bd%e0%b6%9a-%e0%b6%b8%e0%b7%94%e0%b6%af%e0%b6%bd%e0%b7%8a-%e0%b6%b1/",
       "Category": "local",
       "Parent URL": "https://www.dinamina.lk/category/local//page/157/"
}