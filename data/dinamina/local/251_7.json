{
       "Source": "dinamina",
       "Timestamp": "August 14, 2023 1:31 am",
       "Headline": "මීගමුවේ මාළු ලෙල්ලමේ  බොඩි බිල්ඩර්  ඝාතනය කළේ  අනියම් පෙමක්  නිසා ද?",
       "News Content": "\n\nමීගමුව පිටිපන මහා මාළු ලෙල්ලමේ නතර කරන වාහනවලින් ගාස්තු අය කරන පුද්ගලයෙකුට පෙරේදා (12) ලෙල්ලමේදීම වෙඩි තබා කළ ඝාතනය කොන්ත්‍රාත්තුවකට අනුව සිදු කර ඇති බව මූලික පොලිස් විමර්ශනවලින් පෙනී ගොස් ඇත.\n\nමෙම ඝාතනය සම්බන්ධයෙන් පොලීසිය පැති කිහිපයක් ඔස්සේ විමර්ශන පවත්වන අතර, වැඩි සැකයක් ඇත්තේ ඩුබායිහි රැඳී සිටින හීනටියන මහේෂ් විසින් සිය ගෝලබාලයින් යොදා මෙම ඝාතනය කළ බවටය.\n\nමෙම වෙඩි තැබීමෙන් ඝාතනය වන්නේ මීගමුව උතුරු පිටිපන පදිංචිකරුවෙක් වන නයිදප්පුලාගේ ධනුෂ්ක ඇන්ජන් උමයංග ප්‍රනාන්දු (25) නමැති තරුණයෙකි. පාතාල අපරාධවලට මෙම තරුණයා සම්බන්ධ බව මෙතෙක් තොරතුරු අනාවරණය වී නැති බව පොලීසිය කියයි.\n\nමීගමුව පිටිපන මහා ලෙල්ලමේ කාලයක් තිස්සේ වාහනවලට ප්‍රවේශපත්‍ර නිකුත් කර නවතා තැබීමේ ගාස්තු අයකිරීම සිය වෘත්තිය කරගත් මෙම තරුණයා කාය වර්ධන ක්‍රීඩාවටද සම්බන්ධ අයෙක් බව පොලිසිය කියයි. මෑතකදී පැවැත්වෙන කායවර්ධන තරගයකටද මෙම තරුණයා ඉදිරිපත් වීමට නියමිතව තිබී ඇති බවත් මෙම ඝාතනය හා එම තරගය අතර සම්බන්ධයක් තිබේදැයි සැකයක්ද විමර්ශන වලින් මතු වී ඇත.\n\nලෙල්ලමේ වාහන නතර කිරීමට ටෙන්ඩරය ලබා ගැනීම හා සම්බන්ධයෙන් උරණ වී සිටි අයෙක් විසින් මෙම ඝාතනය මෙහෙයැවූයේදැයි සැකයක්ද ඇතැයි උසස් නිලධාරියෙක් සඳහන් කළේය. ඒ හැරුණු කොට බරපතළම සැකයට තුඩුදී ඇත්තේ කාන්තාවක් සම්බන්ධයෙන් මෑතකදී ඔහු පැටලී සිටි ආරවුලකි. එබැවින් යම් පුද්ගලයෙක් විසින් කොන්ත්‍රාත්තුවක් ලබා දී මෙම ඝාතනය කළ බව තදබල සැකයක් ඇතැයි ද එම නිලධාරියා කීය. එය අනියම් පෙම් සම්බන්ධයක් බවද එම නිලධාරියා වැඩිදුරටත් සඳහන් කළේය.\n\nපෙරේදා (12) උදෑසන මෙම තරුණයා ලෙල්ලමට පැමිණි වාහනවලට ප්‍රවේශපත්‍ර නිකුත් කරමින් සිටියදී පෙරවරු 9.15ට පමණ යතුරුපැදියකින් පැමිණි පුද්ගලයකු විසින් යතුරුපැදිය නවතා තරුණයා අසලට පැමිණ හිසට වෙඩි තබා පලා ගොස් ඇති බව පොලිසිය පවසයි.\n\nවෙඩි වැදී බරපතළ තුවාල ලබා සිටි ඔහුව මීගමුව රෝහලට ඇතුළත් කර ඇති බවත් ඒ වන විටත් ඔහු සිට ඇත්තේ මියගොසින් බවත් පොලීසිය කියයි.\n\nවෙඩි තැබීමට යොදාගෙන ඇත්තේ මිලිමීටර් 09 වර්ගයේ පිස්තෝලයකි. එම අවියෙන් පිටවූ උණ්ඩ 06ක්ද එම ස්ථානයේ බිම තිබී පොලිසියට හමුවී ඇත.\n\nමීගමුව මහේස්ත්‍රාත් අධිකරණයේ වැඩබලන මහේස්ත්‍රාත් ප්‍රීමාල් අමරසිංහ මහතා මූලික මහෙස්ත්‍රාත් පරීක්ෂණය සිදු කිරීමෙන් අනතුරුව මීගමුව රෝහල මඟින් පශ්චාත් මරණ පරීක්ෂණයක් සිදු කර දේහය ළඟම ඥාතීන්ට භාර දෙන ලෙස පොලිසියට නියම කළේය. දුන්ගල්පිටිය පොලිසියේ වැඩ බලන ස්ථානාධිපති ප්‍රධාන පොලිස් පරීක්ෂක එච්.කේ.රෝහණ ඩී. සිල්වා මහතා ඇතුළු නිලධාරි කණ්ඩායමක් විමර්ශන සිදු කළහ.",
       "URL": "https://www.dinamina.lk/2023/08/14/breaking-news/13895/%e0%b6%b8%e0%b7%93%e0%b6%9c%e0%b6%b8%e0%b7%94%e0%b7%80%e0%b7%9a-%e0%b6%b8%e0%b7%8f%e0%b7%85%e0%b7%94-%e0%b6%bd%e0%b7%99%e0%b6%bd%e0%b7%8a%e0%b6%bd%e0%b6%b8%e0%b7%9a-%e0%b6%b6%e0%b7%9c%e0%b6%a9/",
       "Category": "local",
       "Parent URL": "https://www.dinamina.lk/category/local//page/251/"
}