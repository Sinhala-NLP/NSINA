{
       "Source": "dinamina",
       "Timestamp": "August 29, 2023 4:24 am",
       "Headline": "ආර්ථිකයන් වැටුණු රටවල් 20 අතරින් කඩිනමින් නැඟී සිටියේ ශ්‍රී ලංකාවයි",
       "News Content": "එජා සංවිධානයේ මෙරට නේවාසික නියෝජිත\n\nආර්ථික වශයෙන් පසුගිය කාලයේදී බිඳ වැටුණු ලෝකයේ රටවල් 20ක් අතරින් කඩිනමින් යළි යථා තත්ත්වයට පත් වූ රට ශ්‍රී ලංකාව බව එක්සත් ජාතීන්ගේ සංවිධානයේ මෙරට නේවාසික සම්බන්ධීකාරක මාර්ක් ඇන්ඩ්‍රේ ෆ්‍රැන්චේ (Marc Andre Franche) මහතා පැවසීය.\n\nඒ මහතා මේ බව පැවසුවේ අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ ඇමැති ජනාධිපති නීතිඥ ආචාර්ය විජයදාස රාජපක්ෂ මහතාව අධිකරණ අමාත්‍යංශයේදී ඊයේ (28) පෙරවරුවේ හමු වූ අවස්ථාවේදීය.\n\nනව නීති හඳුන්වා දෙමින් නීතියේ ආධිපත්‍යය තහවුරු කිරීම සඳහා ශ්‍රී ලංකා ආණ්ඩුව ගෙන ඇති ක්‍රියාමාර්ග, නව ත්‍රස්ත විරෝධී පනත ගෙන ඒම, දූෂණ විරෝධී පනත, මානව හිමිකම් ආරක්ෂා කිරීම සඳහා ගෙන ඇති පියවර, ජාතීන් අතර සාමය සංහිඳියාව ඇති කිරීම සඳහා ගෙන යන ප්‍රතිසන්ධාන ක්‍රියාවලිය පිළිබඳව මෙහිදී අවධානය යොමු විය.\n\nආර්ථික අර්බුදය, කොවිඩ් 19 වසංගතය හා පාස්කු ප්‍රහාරය වැනි කරුණු හේතුවෙන් කඩාවැටුණු මෙරට ආර්ථිකය වත්මන් ජනාධිපති රනිල් වික්‍රමසිංහ මහතාගේ නායකත්වය යටතේ වසරක් වැනි කාලයක් තුළ යථා තත්ත්වයට පත්වීමට කටයුතු කිරීම පිළිබඳව අධිකරණ ඇමැතිවරයා මෙහිදී කරුණු පැහැදිලි කෙළේය.\n\nත්‍රස්තවාදය වැළැක්වීමේ පනත වෙනුවට ගෙන ඒමට නියමිත ප්‍රතිත්‍රස්ත පනත් කෙටුම්පත සම්බන්ධයෙන් එක්සත් ජාතීන්ගේ නියෝජිතවරයා අධිකරණ ඇමැතිවරයා සමඟ සාකච්ඡා කළ අතර, නව ත්‍රස්ත විරෝධී පනත් කෙටුම්පත සඳහා දේශපාලන පක්ෂ, සිවිල් සංවිධාන ඇතුළු සියලු පාර්ශ්වවලින් අදහස් ලබා ගෙන සකස් කළ බවත්, එම පනත් කෙටුම්පත ඇමැති මණ්ඩලය අනුමක කළ බවත්, ඒ සඳහා පාර්ලිමේන්තු අනුමැතිය කඩිනමින් ලබා ගැනීමට හැකිවනු ඇති බවත් මෙහිදී ඇමැතිවරයා සඳහන් කළේය.\n\nමෙරට සංවර්ධනයට විශාල බාධාවක්ව පවතින දූෂණය, වංචාව අවම කිරීම සඳහා දූෂණ විරෝධී පනත සම්මත කර ඇති අතර, ඒ සඳහා ද සියලු පාර්ශ්වයන්ගෙන් අදහස් ලබා ගත් බව ද හෙතෙම පැවසීය.\n\nනීතියේ ආධිපත්‍යය තහවුරු කිරීම සඳහා පසුගිය මාස දහය තුළ නව නීති ප්‍රතිසංස්කරණ තිහකට වඩා වැඩි සංඛ්‍යාවක් අනුමත කළ බවත්, මැතිවරණ වියදම් නියාමනය කිරීම සඳහා සම්මත කළ පනත ඉන් වැදගත් වන බවත්, එක්සත් ජාතීන්ගේ සංවිධානය ශ්‍රී ලංකාවට ලබා දෙන සහයෝගය අගය කරන බව ද අධිකරණ ඇමැතිවරයා සඳහන් කළේය.\n\nයුද්ධයෙන් පසුව ජාතීන් අතර සහයෝගය වැඩිදියුණු කිරීම සඳහා ගෙන ඇති ක්‍රියා මාර්ගයන් සම්බන්ධයෙන් නේවාසික සම්බන්ධිකාරකවරයා විමසූ අතර, සත්‍ය සහ ප්‍රතිසන්ධාන සඳහා කොමිසම පිහිටුවීමේ කටයුතු මේ වන විට සිදු වෙමින් පවතින අතර, ජාතික සමගිය හා ප්‍රතිසන්ධානය සඳහා වන කාර්යාලයේ කටයුතු ශක්තිමත් කිරීම සඳහා නව පනත් කෙටුම්පතක් ඇමැති මණ්ඩලය වෙත ඉදිරිපත් කර සම්මත වී ඇති බැවින් ඒ තුළින් ජාතික සමගිය ආගමික සුහදත්වය වැඩිදියුණු කිරීමට හැකියාව ලැබෙන බව ද හෙතෙම ප්‍රකාශ කෙළේය.\n\nඅධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍යාංශයේ ලේකම් වසන්තා පෙරේරා මහත්මිය ද මෙම අවස්ථාවට එක්වූවාය.\n\nරෝෂන් තුෂාර",
       "URL": "https://www.dinamina.lk/2023/08/29/local/17947/%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a%e0%b6%ba%e0%b6%b1%e0%b7%8a-%e0%b7%80%e0%b7%90%e0%b6%a7%e0%b7%94%e0%b6%ab%e0%b7%94-%e0%b6%bb%e0%b6%a7%e0%b7%80%e0%b6%bd%e0%b7%8a-20-%e0%b6%85/",
       "Category": "local",
       "Parent URL": "https://www.dinamina.lk/category/local//page/179/"
}