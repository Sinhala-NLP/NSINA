{
       "Source": "dinamina",
       "Timestamp": "September 5, 2023 3:35 pm",
       "Headline": "දේශගුණික විපර්යාසවලට මුහුණදීමේ ශ්‍රී ලංකා – ඊජිප්තු සහයෝගීතාව ගැන සාකච්ඡාවක්",
       "News Content": "කෙන්යාවේ නයිරෝබි නුවර පැවැත්වෙන අප්‍රිකානු දේශගුණික සමුළුවට (Africa Climate Summit 2023) සහභාගී වීම සඳහා එහි ගොස් සිටින දේශගුණික විපර්යාස පිළිබඳ ජනාධිපති ජ්‍යෙෂ්ඨ උපදේශක රුවන් විජයවර්ධන මහතා ඊජිප්තු අගමැති මුස්තාපා මැඩිබොව්ලි මහතා (Mostafa Madbouly) හමුවී සාකච්ඡා කළේය.\n\nජනාධිපති රනිල් වික්‍රමසිංහ මහතාගේ උපදෙස් මත රුවන් විජයවර්ධන මහතා මෙම සමුළුවට එක්ව සිටියි.\n\nඊජිප්තු අග්‍රාමාත්‍යවරයා සහ රුවන් විජයවර්ධන මහතා අතර පැවති හමුවේ දී දේශගුණික විපර්යාසවලට මුහුණදීමේ දී දෙරට අතර සහයෝගීතාව ඉහළ නංවා ගැනීමේ හැකියාව පිළිබඳ දීර්ඝ ලෙස සාකච්ඡාවට ලක් විය.\n\nඑසේම දේශගුණික විපර්යාස අවම කර ගැනීම සඳහා ශ්‍රී ලංකා රජය ගන්නා ක්‍රියාමාර්ග පිළිබඳව ද රුවන් විජයවර්ධන මහතා මෙහිදි ඊජිප්තු අගමැතිවරයා දැනුවත් කළේය.\n\nශ්‍රී ලංකාව සහ ඊජිප්තුව අතර වෙළෙඳ සබඳතා පුළුල් කර ගැනීම පිළිබඳව ද මෙහිදී අදහස් හුවමාරු කර ගන්නා ලදී.\n\nකෙන්යාවේ ශ්‍රී ලංකා මහ කොමසාරිස් කනා කනනාතන් (Kana Kananathan) මහතා ද මෙම අවස්ථාවට එක් විය.",
       "URL": "https://www.dinamina.lk/2023/09/05/breaking-news/19748/%e0%b6%af%e0%b7%9a%e0%b7%81%e0%b6%9c%e0%b7%94%e0%b6%ab%e0%b7%92%e0%b6%9a-%e0%b7%80%e0%b7%92%e0%b6%b4%e0%b6%bb%e0%b7%8a%e0%b6%ba%e0%b7%8f%e0%b7%83%e0%b7%80%e0%b6%bd%e0%b6%a7-%e0%b6%b8%e0%b7%94-2/",
       "Category": "local",
       "Parent URL": "https://www.dinamina.lk/category/local//page/149/"
}