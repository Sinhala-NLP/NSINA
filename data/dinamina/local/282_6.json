{
       "Source": "dinamina",
       "Timestamp": "August 6, 2023 1:29 am",
       "Headline": "මහ කන්නයට ගොවීන්ට බණ්ඩි පොහොර නොමිලේ",
       "News Content": "07\nඑළඹෙන මහ කන්නයේදී ගොවීන්ට අවශ්‍ය මුළු බණ්ඩි පොහොර ප්‍රමාණයම නොමිලයේ ලබා දීමට තීරණය කර ඇතැයි කෘෂිකර්ම ඇමැති මහින්ද අමරවීර මහතා පවසයි.\nවී වගා කරන ගොවීන් මිලියන 1.2කට මේ බණ්ඩි පොහොර සහනය හිමිවනු ඇතැයිද ඇමැතිවරයා අවධාරණය කරයි.\nඑමෙන්ම, තවත් එක් පොහොර වර්ගයක මිල අඩු කිරීමටත්, පොහොර සැපයීමෙන් රජය ඉවත් වී ගොවීන්ට පොහොර මිල දී ගැනීම සඳහා අවශ්‍ය මුදල් ගොවි ගිණුම්වලටම බැර කිරීමටත් කටයුතු යොදා ඇතැයි ද ඇමැතිවරයා කියයි.\nපසුගිය මස 15දා සිට බණ්ඩි පොහොර (MOP) කිලෝග්‍රෑම් 50ක මිටියක මිල රජය විසින් රුපියල් 1000කින් අඩු කළ අතර ඒ වන විට රුපියල් 15.000 ක්වූ බණ්ඩි පොහොර මිල රුපියල් 14000 දක්වා මිල පහත වැටිණි. එමෙන්ම එයට පෙර රුපියල් 22,000 ඉක්මවා පැවති බණ්ඩි පොහොර මිල රජය විසින් රුපියල් 19,500ට අඩු කරනු ලැබීය. එමෙන්ම යල කන්නය ආරම්භයේදීම එම පොහොර මිල තවත් රුපියල් 4500කින් අඩු කර රුපියල් 15,000කට අලෙවි කිරීමට රජය පියවර ගත්තේය.\nමේ පිළිබද අදහස් දක්වන ඇමැති මහින්ද අමරවීර මහතා පවසන්නේ බණ්ඩි පොහොර නිකුත් කිරීම අඛණ්ඩව ගොවිජන සේවා මධ්‍යස්ථානවලින් සිදු කිරීමට සැලසුම් කර ඇති අතර ඔවුනට පහසු දිනයක බණ්ඩි පොහොර මිල දී ගැනීමට ගොවීන්ට හැකිවන පරිදි අවශ්‍ය පහසුකම් සැලසෙන බවයි.\nරජය ලබා දෙන පොහොර සහනාධාරයෙන් රසායනික පොහොර හෝ කාබනික පොහොර රාජ්‍ය අංශයෙන් හෝ පෞද්ගලික අංශයෙන් මිල දී ගත හැකි බවද ඇමැතිවරයා අවධාරණය කරයි. එමෙන්ම රසායනික පොහොර මිල දී ගැනීමේ දී බණ්ඩි පොහොර මිල දී ගැනීම සඳහා ප්‍රමුඛත්වය ලබා දෙන්නැයි ද ඇමැතිවරයා ගොවි ජනතාවගෙන් ඉල්ලීමක් කරයි.\nයූරියා පොහොර කෙතරම් යෙදුවත් අස්වනු සරු නොවන අතර ඉහළ අස්වැන්නක් ලබා ගැනීමට නම් බණ්ඩි පොහොර යෙදීම අනිවාර්ය බව කෘෂි විශේෂඥයින් අවධාරණය කර තිබෙන බවත් පසුගිය මහ කන්නයේ දී ගොවීන්ගෙන් සියයට පහක්වත් බණ්ඩි පොහොර මිල දී ගෙන නොමැති බවත් ඇමැති අමරවීර මහතා පෙන්වා දෙයි.\nබණ්ඩි පොහොර මිල ඉහළ මට්ටමක පැවැතීම ඇතැම් විට මෙයට හේතුවන්නට ඇතැයි අනුමාන කරන බවත් මේ නිසා එළඹෙන මහ කන්නයේදී ඉහළ අස්වැන්නක් උදෙසා ගොවීන්ට අවශ්‍ය මුළු බණ්ඩි පොහොර ප්‍රමාණයම නොමිලයේ ලබා දීමට තීරණය කළ බවත් කෘෂිකර්ම ඇමැතිවරයා කියයි.",
       "URL": "https://www.dinamina.lk/2023/08/06/local/12263/%e0%b6%b8%e0%b7%84-%e0%b6%9a%e0%b6%b1%e0%b7%8a%e0%b6%b1%e0%b6%ba%e0%b6%a7-%e0%b6%9c%e0%b7%9c%e0%b7%80%e0%b7%93%e0%b6%b1%e0%b7%8a%e0%b6%a7-%e0%b6%b6%e0%b6%ab%e0%b7%8a%e0%b6%a9%e0%b7%92-%e0%b6%b4/",
       "Category": "local",
       "Parent URL": "https://www.dinamina.lk/category/local//page/282/"
}