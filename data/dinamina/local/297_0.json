{
       "Source": "dinamina",
       "Timestamp": "August 2, 2023 1:52 am",
       "Headline": "වියදම වැඩියි‘ඊ පාස්පෝට්වලට’ අලුතින් ටෙන්ඩර් කැඳවයි",
       "News Content": "විදත් විදේශ ගමන් බලපත්‍ර හෙවත් ‘ඊ පාස්පෝට්’ නිකුත් කිරීමට අදාළ අභිලාෂ කැඳවීමේ නිවේදනය (EOI) අත්හිටුවා ටෙන්ඩර් කැඳවීමට අමාත්‍ය ටිරාන් අලස් මහතා තීරණය කර තිබේ. ඊට අදාළ කටයුතු සඳහා විශේෂ තාක්ෂණික ඇගැයීම් කමිටුවක් පත් කිරීමටත් ඒ අනුව, රටේ පවතින ආර්ථික තත්ත්වය හා අවශ්‍යතාව සැලකිල්ලට ගෙන අලුතින් ටෙන්ඩරයක් කැඳවීමටත් විෂය භාර අමාත්‍ය ටිරාන් අලස් මහතා විසින් ඉදිරිපත් කර ඇති කැබිනට් පත්‍රිකාවකට කැබිනට් මණ්ඩලයේ අනුමැතිය හිමිව ඇත. ‘ඊ පාස්පෝට්’ නිකුත් කිරීමට අදාළව අභිලාෂ කැඳවීමේ නිවේදන (EOI) කැඳවා තිබූ අතර, එහිදී ඊට ඉදිරිපත් වූ බොහෝ අභිලාෂ ප්‍රකාශකරුවන් එම අභිලාෂ කැඳවීමේ නිවේදනයේ පැවති යම් යම් තාක්ෂණික දුර්වලතා සම්බන්ධයෙන් මහජන ආරක්‍ෂක අමාත්‍යාංශය වෙත පැමිණිලි කර තිබිණි.\n\nඒ අනුව, අදාළ අභිලාෂ කැඳවීමේ නිවේදනය අහෝසි කර සාමාන්‍ය ප්‍රසම්පාදන ක්‍රියාවලිය ඔස්සේ ටෙන්ඩර් කැඳවීමට විෂය භාර අමාත්‍ය ටිරාන් අලස් මහතා කටයුතු කර ඇත.\n\nවිද්‍යුත් විදේශ ගමන් බලපත්‍ර ලක්‍ෂ 7කට වැඩි සංඛ්‍යාවක් වර්ෂයකට නිකුත් කළ යුතු බවත් ඒ සඳහා අමෙරිකානු ඩොලර් මිලියන 15ක් පමණ වැය වන බවත් මහජන ආරක්‍ෂක අමාත්‍යාංශයේ උසස් නිලධාරියෙක් පැවසීය.\nඑම විදේශ ගමන් බලපත්‍ර නිකුත් කිරීම සඳහා යොදා ගන්නා යන්ත්‍ර සඳහා ද ඩොලර් මිලියන ගණනක් වැය කිරීමට සිදුව ඇති බව කී එම නිලධාරියා අධික වියදම හේතුවෙන් විද්‍යුත් විදේශ ගමන් බලපත්‍ර නිකුත් කිරීම දුෂ්කර වී ඇති බව ද සඳහන් කළේය.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/02/local/11058/%e0%b7%80%e0%b7%92%e0%b6%ba%e0%b6%af%e0%b6%b8-%e0%b7%80%e0%b7%90%e0%b6%a9%e0%b7%92%e0%b6%ba%e0%b7%92%e0%b6%8a-%e0%b6%b4%e0%b7%8f%e0%b7%83%e0%b7%8a%e0%b6%b4%e0%b7%9d%e0%b6%a7%e0%b7%8a%e0%b7%80/",
       "Category": "local",
       "Parent URL": "https://www.dinamina.lk/category/local//page/297/"
}