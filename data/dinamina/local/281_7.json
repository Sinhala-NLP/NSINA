{
       "Source": "dinamina",
       "Timestamp": "August 6, 2023 3:09 pm",
       "Headline": "පාසල් පෙළ පොත තුනට කඩා – වාර විභාග අඩු කිරීමේ සූදානමක්",
       "News Content": "ඉදිරියේ දී එක් පාසල් වාරයක් සඳහා එක් වැඩ පොතක් වන සේ වාර තුන සඳහා පාසල් වැඩ පොත කොටස් තුනකින් යුතු ව සිසුන්ට ලබා දීමට අධ්‍යාපන අමාත්‍යාංශයේ අවධානය යොමුව ඇතැයි අධ්‍යාපන අමාත්‍ය සුසිල් ප්‍රේමජයන්ත මහතා සදහන් කරයි.\n\nපාසල් සිසු පොත් බෑගයේ අධික බර ප්‍රමාණය අඩු කිරීම එහි අරමුණය.\n\nසිසුන්ගේ කශේරුකාව සෘජුව තබාගෙන ශරීර සුවතාව ආරක්ෂා කරගැනීමට ද පාසල් බෑගයේ බර අඩු වීම බලපාන බව අධ්‍යාපන අමාත්‍ය සුසිල් ප්‍රේමජයන්ත මහතා පවසයි.\n\nඅධ්‍යාපන අමාත්‍යවරයා මේ අදහස් පළකලේ ජයවර්ධනපුර අධ්‍යාපන කලාපයේ හේවාගම ආදර්ශ ප්‍රාථමික විද්‍යාලයේ ශිෂ්‍ය නායක නායිකාවන් සඳහා නිල ලාංඡන පැළඳවීමේ උත්සව අවස්ථාවට ප්‍රධාන ආරාධිතයා ලෙස එක් වෙමිනි.\n\nඑසේම 2024 වර්ෂයේ සිට, පළමු වසරෙන් ආරම්භ වී සියලු ශ්‍රේණි සඳහා වාර විභාග අඩු කර වසරකට එක් විභාගයක් පමණක් පැවැත්වීමට ද කටයුතු සූදානම් කර තිබේ.\n\nඑසේ වුවත් සෑම පාඩමක් හෙවත් මොඩ්‍යුලරයක් අවසානයේ ම තක්සේරුකරණයක් හරහා ලකුණු පරිගණක සටහන් ලෙස වාර්තාගත කර තබා වසර අවසානයේ විභාග ලකුණුවලට එය එක් කිරීමට නියමිතය.\n\nමෙය, විභාග ලකුණු 70%ක් හා මොඩ්‍යුලර් ලකුණු 30%ක් වශයෙන් සැලකෙන නමුදු ක්‍රමයෙන් එය 50%ක් දක්වා සමාන ලකුණු පරාසයකට ගෙන ඒමට සැලසුම් කර ඇත.\n\nමේ ක්‍රමවේදය ක්‍රියාත්මක වීමේ දී පාසල් පැමිණීම, රැඳී සිටීම හා එදිනෙදා පන්තියේ වැඩ කිරීම අනිවාර්ය වන නිසා අමතර පන්ති යෑමට අවකාශයක් හෝ අවශ්‍යතාවක් පාසල් සිසුන්ට ඇති නොවන බව ද සඳහන් ඇමතිවරයා සදහන් කරයි.\n\nඑමගින් දෙමාපියන්ට අනවශ්‍ය තරගයකට හසු ව අමතර පන්ති සඳහා දහස් ගණන් මුදල් වියදම් නොකර දරුවන්ගේ ආහාර පාන අවශ්‍යතා සඳහා එම මුදල් වැය කළ හැකි බව අධ්‍යාපන ඇමතිවරයා වැඩි දුරටත් පැවසීය.",
       "URL": "https://www.dinamina.lk/2023/08/06/local/12009/%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%b4%e0%b7%99%e0%b7%85-%e0%b6%b4%e0%b7%9c%e0%b6%ad-%e0%b6%ad%e0%b7%94%e0%b6%b1%e0%b6%a7-%e0%b6%9a%e0%b6%a9%e0%b7%8f-%e0%b7%80%e0%b7%8f/",
       "Category": "local",
       "Parent URL": "https://www.dinamina.lk/category/local//page/281/"
}