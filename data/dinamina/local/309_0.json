{
       "Source": "dinamina",
       "Timestamp": "July 31, 2023 1:48 am",
       "Headline": "මීමුරේ ගිය පිරිසක් සමඟ මෝටර් රථයක් පුස්සේඇළදී බෑවුමකට පෙරළෙයි",
       "News Content": "තවත් දෙදෙනකුට බරපතළයි\nමීමුරේ සංචාරයකට යමින් සිටි පිරිසක් ගමන් ගත් සුඛෝපභෝගී මෝටර් රථයක් පුස්සේඇළ ප්‍රදේශයේදී මාර්ගයෙන් ඉවතට පැන බෑවුමකට පෙරළීමෙන් එහි ගමන් ගත් රුසියානු ජාතිකයකු සහ කාන්තාවක් මිය ගොස් තවත් දෙදෙනකු බරපතළ තුවාල ලබා මහනුවර ජාතික රෝහලේ දැඩි සත්කාර ඒකකයට ඇතුළත් කර තිබේ.\n\nඅනතුර පෙරේදා (29) දහවල් 12.30ට පමණ සිදුව ඇත. මිය ගොස් ඇත්තේ යුරෝ ලාහූර් (28) නමැති රුසියානු ජාතිකයා සහ වත්තේගම, මීගමවත්ත ප්‍රදේශයේ පදිංචි මාලනී චන්ද්‍රලතා (51) නමැති කාන්තාවකි.\n\nමිය ගිය කාන්තාව කටුගස්තොට ප්‍රදේශයේ පවත්වා ගෙන යන වැඩිහිටි නිවාසයක පාලිකාවක් බව පොලිස් පරීක්ෂණවලින් අනාවරණය වී තිබේ.\nඅනතුරින් තුවාල ලද පිරිස අතර මිය ගිය කාන්තාවගේ සැමියා සහ ඔවුන්ගේ හිතවතකු වන මෝටර් රථයේ හිමිකරු ද සිටින බව පොලිසිය පවසයි.\nඅනතුර සිදු වන අවස්ථාවේ මෝටර් රථය පදවා ඇත්තේ හිමිකරු වන අතර, රුසියානු ජාතිකයා එහි ඉදිරිපස අසුනේ ගමන් ගෙන ඇතැයි වාර්තා වේ.\nරුසියානු ජාතිකයා අනතුරට පත් මෝටර් රථයේ හිමිකරු වන උපුල් නිශාන්තගේ මිතුරකු වන අතර, ඔවුන් මෙයට මාසයකට පමණ ඉහතදී මහනුවර කතරගම දේවාල පරිශ්‍රයේදී දැන හඳුනාගෙන ඇත.\n\nඑම අවස්ථාවේ මහනුවර හෝටලයක නවාතැන් ගෙන සිට ඇති රුසියානු ජාතිකයා දින පහකට පමණ පෙර වාහනය හිමිකරුගේ නිවෙසේ නවාතැන් ගැනීමට ගොස් තිබේ.\nමිය ගිය කාන්තාවගේ සැමියා වාහනයේ හිමිකරුගේ මිතුරකු බැවින් ඔවුන් රුසියානු ජාතිකයා ද සමඟ මීමුරේ සංචාරයක නිරත වීමට පෙරේදා (29) පෙරවරුවේ ගොස් ඇත. එම අවස්ථාවේ මේ අනතුර සිදුව තිබෙන අතර, සිද්ධිය සම්බන්ධයෙන් උඩුදුම්බර පොලිසිය පරීක්ෂණ පවත්වයි.\n\nඅසේල කුරුළුවංශ",
       "URL": "https://www.dinamina.lk/2023/07/31/local/10395/%e0%b6%b8%e0%b7%93%e0%b6%b8%e0%b7%94%e0%b6%bb%e0%b7%9a-%e0%b6%9c%e0%b7%92%e0%b6%ba-%e0%b6%b4%e0%b7%92%e0%b6%bb%e0%b7%92%e0%b7%83%e0%b6%9a%e0%b7%8a-%e0%b7%83%e0%b6%b8%e0%b6%9f-%e0%b6%b8%e0%b7%9d/",
       "Category": "local",
       "Parent URL": "https://www.dinamina.lk/category/local//page/309/"
}