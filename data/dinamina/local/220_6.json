{
       "Source": "dinamina",
       "Timestamp": "August 19, 2023 1:00 am",
       "Headline": "නැඟෙනහිර පළාත පුනර්ජනනීය බලශක්ති ව්‍යාපෘතිවල වත්මන් ප්‍රගතිය ගැන විශේෂ සාකච්ඡාවක්",
       "News Content": "2030 වන විට මෙරට සමස්ත විදුලිබල උත්පාදන අවශ්‍යතාවෙන් 70% පුනර්ජනනීය බලශක්තිවලින් සපුරාගැනීමේ රජයේ වැඩපිළිවෙළට නැඟෙනහිර පළාත සූදානම් කිරීම සඳහා සහ නව ඉන්ධන පිරිපහදුවක් සමඟ නිර්මාණය වන ත්‍රිකුණාමලය සංවර්ධන සැලසුම පිළිබඳව විශේෂ සාකච්ඡාවක් විදුලිබල හා බලශක්ති ඇමැති කංචන විජේසේකර මහතාගේ ප්‍රධානත්වයෙන් පසුගියදා (16) අමාත්‍යාංශ ශ්‍රවණාගාරයේදී පැවැත්විණි.\n\nනැඟෙනහිර පළාතට සැලසුම් කර ඇති පුනර්ජනනීය බලශක්ති ව්‍යාපෘතිවල වත්මන් ප්‍රගතිය සහ ඒවා කඩිනම් කිරීමට අවශ්‍ය කටයුතු ඒ සඳහා වන ඉඩම් අවසරය, අනෙකුත් යටිතල පහසුකම් ලබා දීම සහ නව ආයෝජකයන් මේ ව්‍යාපෘති සඳහා ආකර්ෂණය කරගැනීම ගැන සාකච්ඡා කළ අතර, මේ ව්‍යාපෘති කඩිනම් කිරීම සඳහා නැඟෙනහිර පළාත වෙනුවෙන්ම විදුලිබල මණ්ඩලයේ විශේෂ නියෝජිතයන් පත්කිරීමට යෝජනා විය.\n\nත්‍රිකුණාමලය, බලශක්ති කේන්ද්‍රස්ථානය බවට පත් කිරීමේ රජයේ වැඩසටහන ගැන සහ එමඟින් විවෘත වන නව බලශක්ති සහ විදුලිබල වැඩසටහන් පිළිබඳව ආණ්ඩුකාරවරයා සමඟ දීර්ඝ වශයෙන් අදහස් හුවමාරු කරගත්තේය.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/19/local/15479/%e0%b6%b1%e0%b7%90%e0%b6%9f%e0%b7%99%e0%b6%b1%e0%b7%84%e0%b7%92%e0%b6%bb-%e0%b6%b4%e0%b7%85%e0%b7%8f%e0%b6%ad-%e0%b6%b4%e0%b7%94%e0%b6%b1%e0%b6%bb%e0%b7%8a%e0%b6%a2%e0%b6%b1%e0%b6%b1%e0%b7%93%e0%b6%ba/",
       "Category": "local",
       "Parent URL": "https://www.dinamina.lk/category/local//page/220/"
}