{
       "Source": "dinamina",
       "Timestamp": "July 18, 2023 1:00 am",
       "Headline": "තේරීම් කාරක සභාවක් දේශපාලන න්‍යාය පත්‍රයකට වැඩ කිරීම සුබදායි නැහැ",
       "News Content": "පාර්ලිමේන්තුව තුළ ස්ථාපිත තේරීම් කාරක සභාවක් දේශපාලන න්‍යාය පත්‍රයකට අනුව කටයුතු කරන්නේ නම් එයින් රටට, ජනතාවට සෙතක් නොවන බව ශ්‍රී ලංකා පොදුජන පෙරමුණේ මහලේකම්, පාර්ලිමේන්තු මන්ත්‍රී නීතිඥ සාගර කාරියවසම් මහතා ප්‍රකාශ කළේය.\n\nඒ මහතා මේ බව ප්‍රකාශ කළේ ශ්‍රී ලංකා පොදුජන පෙරමුණ පක්ෂ මූලස්ථානයේ ඊයේ (17) පැවති ප්‍රවෘත්ති සාකච්ඡාවට එක් වෙමිනි.\n\nඑහිදී වැඩිදුරටත් අදහස් පළ කළ පාර්ලිමේන්තු මන්ත්‍රී නීතිඥ සාගර කාරියවසම් මහතා මෙසේද පැවසීය.\n\nරටේ ප්‍රමුඛ කාරණයක් ලෙස රට බංකොලොත් වීම සම්බන්ධයෙන් විවිධ මත පළ වී තිබෙනවා. මෙම සියලු කාරණා මුදුන් පමුණුවා ගැනීමේ චේතනාවෙන් මෙම තේරීම් කාරක සභාව පත්කර ගත්තා.\n\nආණඩුව විසින් රට බංකොලොත්භාවය ප්‍රකාශයට පත්කිරීමට මූලික වූ හේතු සෙවීම සම්බන්ධයෙන් විශේෂ පාර්ලිමේන්තු තේරීම් කාරක සභාවක් කථානායකවරයා විසින් පත්කරනු ලැබුවේය. ආණ්ඩු පක්ෂයේ මන්ත්‍රීවරුන් හැටියට අපි දිගින් දිගටම මෙවැනි තේරීම් කාරක සභාවක් පත් කිරීමේ අවශ්‍යතාව සම්බන්ධයෙන් ප්‍රකාශ කළා. ඒ වගේම මේ සම්බන්ධයෙන් විපක්ෂය විසිනුත් යෝජනාවක් ගෙනාපු අවස්ථාවේ දී අපි ආණ්ඩු පක්ෂය විදිහට ඉතාම සතුටු වුණා විපක්ෂයෙත් එකඟතාවයක් ඇතිව මෙවැනි දෙයක් බොහෝම සහයෝගයෙන්, සාධාරණව මේ රටේ ජනාතාව වෙනුවෙන් ඉටුකළ හැකිවෙයි කියන කාරණය සම්බන්ධයෙන්. ඒ අනුව සාමාන්‍ය තේරීම් කාරක සභාවක් ඉටු කරන ආකාරයට කථානායකවරයා ආණ්ඩු පක්ෂයට සහ විපක්ෂයට මේ සම්බන්ධයෙන් ඔවුන්ගේ නියෝජිතයන් පත්කරන්න කියලා ඉල්ලීම් කළා.\n\nඑම ඉල්ලීම අනුව අදාළ නියෝජිතයන් යවනු ලැබුවා දෙපාර්ශ්වයම විසින්. ඒ යැවීමෙන් පසු මේ තේරීම් කාරක සභාවට සභාපතිවරයෙක් පත්කරන්න නියමිතව තිබුණා. එය තමයි පාර්ලිමේන්තුවේ තිබෙන නීති රීති අනුව සිදුවිය යුතු කාරණය. මෙම යෝජනාව ගෙනවිත් මාසෙකට ආසන්න කාලයක් විපක්ෂය මෙය කල්මරමින් හිටියා මෙයට තමන්ගේ නියෝජිතයෝ පත් කරන්නේ නැතිව. ඉන්පසුව මේ කාරණය සම්බන්ධයෙන් දිගින් දිගටම පාර්ලිමේන්තු කටයුතු පිළිබඳ කාරක සභාවේ දී කරුණු මතු කළාම විපක්ෂය ඔවුන්ගේ නම් එවලා තිබුණා. ඒ නම් එවලා මේ කාරක සභාව පත්කිරීමට නියමිත වූ අවස්ථාවේ දී විපක්ෂ නායකතුමා පාර්ලිමේන්තු කටයුතු පිළිබඳ කාරක සභාවේ දී ඉල්ලීමක් කළා ඔවුන්ට තව එක් අයෙක් වැඩිපුර පත්කිරීම සඳහා අවස්ථාව ලබාදෙන්න කියලා. ඒ සඳහා ඔවුන් බලාපොරොත්තු වෙනවා පාර්ලිමේන්තු මන්ත්‍රී වාසුදේව නානායක්කාර මහතාගේ නාමය යෝජනා කිරීමටත්.\n\nදිගින් දිගටම ඔවුන් එම නාමය එවීමට කටයුතු නොකර ප්‍රමාද කිරීමක් සිදු කළා විපක්ෂ නායක කාර්යාලය විසින්. ඉන්පසුව අපි කථානායකතුමාට ඉල්ලීමක් කළා දැනට තිබෙන නම් මත මෙම තේරීම් කාරක සභාව පත් කරන්න කියලා. ඉන්පසුව විපක්ෂයට අවශ්‍ය නම් පත් කිරීමට අපි අවස්ථාවක් ලබාදෙමු කියලා. ඒ සම්බන්ධයෙන් එකඟවෙලා කථානායකවරයා පාර්ලිමේන්තුවේ නීති රීතිවලට අනුකූලව එම විශේෂ තේරීම් කාරක සභාව පත්කළා. ඒ වගේම කථානායකවරයාට ඇති බලතල ප්‍රකාරව එතුමන් ඒ සිටින සාමාජිකයින් අතරින් සභාපති ධුරය සඳහා සුදුසු පුද්ගලයෙක් පත්කළා. නමුත් මේ අවස්ථාව වනවිට මේ කාරණය සම්බන්ධයෙන් විපක්ෂය විවිධ කාරණා කටයුතු, විවිධ දේවල් මතු කරමින් මෙය මඟහැරීමට නැවත වතාවක් උත්සාහ දැරීමක් කරනවා. මෙම තේරීම් කාරක සභාවේ අරමුණ වන්නේ විපක්ෂයේ අරමුණු ඉෂ්ට කිරීමක්වත්, ආණ්ඩු පක්ෂයේ අරමුණු ඉෂ්ට කිරීමක්වත්, කිසියම් පක්ෂයක අරමුණු ඉෂ්ට කිරීමක්වත් නොවේ.\n\nමහින්ද අලුත්ගෙදර",
       "URL": "https://www.dinamina.lk/2023/07/18/local/7180/%e0%b6%ad%e0%b7%9a%e0%b6%bb%e0%b7%93%e0%b6%b8%e0%b7%8a-%e0%b6%9a%e0%b7%8f%e0%b6%bb%e0%b6%9a-%e0%b7%83%e0%b6%b7%e0%b7%8f%e0%b7%80%e0%b6%9a%e0%b7%8a-%e0%b6%af%e0%b7%9a%e0%b7%81%e0%b6%b4%e0%b7%8f/",
       "Category": "local",
       "Parent URL": "https://www.dinamina.lk/category/local//page/369/"
}