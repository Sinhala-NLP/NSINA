{
       "Source": "dinamina",
       "Timestamp": "August 1, 2023 1:15 am",
       "Headline": "අතරමඟ නවතා දැමූ ජපාන ව්‍යාපෘති යළි අරඹයි",
       "News Content": "ශ්‍රී ලංකාවේ ණය ප්‍රශස්තකරණ ක්‍රියාවලිය අවසන්වීමෙන් පසු, ජපන් ආධාර යටතේ ක්‍රියාත්මක සියලු ව්‍යාපෘති යළි ආරම්භ කිරීම සඳහා ජපන් – ශ්‍රී ලංකා දෙපාර්ශ්වය ඊයේ එකඟතාවයකට පැමිණියේය. ශ්‍රී ලංකාවේ ජපාන තානාපති කාර්යාලයේ නිලධාරීන් ද සම්බන්ධ කර ගනිමින් අදාළ ව්‍යාපෘති පිළිබඳ විමර්ශනයක් සිදු කිරීමට ද එහිදී තීරණය කෙරිණි.\n\nජපානයේ කැබිනට් කාර්යාලයේ රාජ්‍ය අමාත්‍ය ෆුජිමාරු සටෝෂි (FUJIMARU Satoshi) සහ ප්‍රාදේශීය පුනර්ජීවනය පිළිබඳ සහ නියාමන ප්‍රතිසංස්කරණ පිළිබඳ හිටපු රාජ්‍ය අමාත්‍ය යමමොටෝ කොසෝ (YAMAMOTO Koza) මහත්වරු ජනාධිපති රනිල් වික්‍රමසිංහ මහතා ජනාධිපති කාර්යාලයේදී ඊයේ (31) හමුවූ අවස්ථාවේදී මෙම එකඟතාවයට එළැඹිණි. ශ්‍රී ලංකාවේ ජපාන තානාපති මිෂුකෝෂි හිදේකි (Mizukoshi Hideaki) මහතා ඇතුළු ජපාන නියෝජිත පිරිස සහ ජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානි සාගල රත්නායක, ආර්ථික කටයුතු පිළිබඳ ජනාධිපති ජ්‍යෙෂ්ඨ උපදේශක ආචාර්ය ආර්.එච්.එස්. සමරතුංග යන මහත්වරු ඇතුළු පිරිසක් මෙම අවස්ථාවට එක්ව සිටියහ.",
       "URL": "https://www.dinamina.lk/2023/08/01/local/10756/%e0%b6%85%e0%b6%ad%e0%b6%bb%e0%b6%b8%e0%b6%9f-%e0%b6%b1%e0%b7%80%e0%b6%ad%e0%b7%8f-%e0%b6%af%e0%b7%90%e0%b6%b8%e0%b7%96-%e0%b6%a2%e0%b6%b4%e0%b7%8f%e0%b6%b1-%e0%b7%80%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/303/"
}