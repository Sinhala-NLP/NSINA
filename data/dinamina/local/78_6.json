{
       "Source": "dinamina",
       "Timestamp": "September 23, 2023 1:18 am",
       "Headline": "කිරම ආරේ දිය නෑමට ගිය  13 හැවි­රිදි පාසල් සිසුවා දියේ ගිලී මරුට",
       "News Content": "කඹුරුපිටිය සපුගොඩ ප්‍රදේශයේදි නිල්වලා ගඟේ අතු ගංගාවක් වන කිරම ආරේ දිය නෑමට ගිය 13 හැවිරිදි පාසල් සිසුවකු ඊයේ(22) පස්වරුවේ දියේ ගිලීමෙන් ජීවිතක්ෂයට පත්ව තිබේ.\n\nමෙලෙස ජීවිතක්ෂයට පත්ව ඇත්තේ කඹුරුපිටිය උල්ලල ප්‍රදේශයේ පදිංචිව සිටි තාරුෂ දිනුවර නැමති මාතර සාන්ත තෝමස් විද්‍යාලයේ 8 වන ශ්‍රේණියේ ඉගෙනුම ලබන ශිෂ්‍යයෙකි. මේ ශිෂ්‍යයා එම විද්‍යාලයේ 14න් පහළ හොකි කණ්ඩායම නියෝජනය කළ ක්‍රීඩකයෙකු වන අතර ඔහු ඇතුළු එම හොකි කණ්ඩායම අද(23) පැවැත්වෙන ක්‍රීඩා තරගයකට මාතර උයන්වත්ත ක්‍රීඩාංගණයේ පුහුණුවීම් කර පුහුණුකරු විසින් සිසුන්ට පාසල වෙත යන ලෙස දන්වා තිබියදී තවත් මිතුරන් පිරිසක් සමඟ දිය නෑමට මේ ස්ථානයට ගොස් ඇතැයි පොලීසිය විසින් කළ මුලික විමර්ශනවලදී අනාවරණය වී ඇත.\n\nසිසුවා දියේ ගිගීමෙන් පසු ප්‍රදේශවාසින් විසින් කළ සෝදිසි මෙහෙයුමකදි සිසුවා දිය නෑමට දියට බට ස්ථානයේ සිට මීටර 500ක් පමණ පහළින් තිබි සිසුවාගේ සිරුර ඊයේ(22) පස්වරුවේම සොයා ගන්නේ සැඩ පහරට හසුවු අවස්ථාවේ සිට පැය තුනකට පමණ පසුවය.ඔයෙන් ගොඩට ගත් සිසුවා කඩිනමින් කඹුරුපිටිය මුලික රෝහලට ඇතුළත් කළ ද රෝහලට රැගෙන යන විටත් ජීවිතක්ෂයට පත්ව තිබු බවත් රෝහල් කාර්ය මණ්ඩලය සිසුවාගේ සිහිය නැවත ගැනීමට උත්සාහ කළද එය ව්‍යර්ථ වු බව කඹුරුපිටිය රෝහල් අධ්‍යක්ෂ රංජිත් ධර්මකීර්ති මහතා පැවසීය. කිඹුලන් ගහන මේ ගංගාවේ ප්‍රදේශවාසින් පවා දිය නෑමට නොයන බවත් මේ සිසුවා දිය නෑමට දියට බට ස්ථානයේ ජල පහර ඉතා සැඩ බවත් ප්‍රදේශවාසීහු පැවසූහ.",
       "URL": "https://www.dinamina.lk/2023/09/23/local/24796/%e0%b6%9a%e0%b7%92%e0%b6%bb%e0%b6%b8-%e0%b6%86%e0%b6%bb%e0%b7%9a-%e0%b6%af%e0%b7%92%e0%b6%ba-%e0%b6%b1%e0%b7%91%e0%b6%b8%e0%b6%a7-%e0%b6%9c%e0%b7%92%e0%b6%ba-13-%e0%b7%84%e0%b7%90%e0%b7%80%e0%b7%92/",
       "Category": "local",
       "Parent URL": "https://www.dinamina.lk/category/local//page/78/"
}