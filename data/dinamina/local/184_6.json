{
       "Source": "dinamina",
       "Timestamp": "August 28, 2023 1:40 am",
       "Headline": "පෙර පාසල් ගුරුවරුන්ට  විධිමත් පුහුණුවක් දෙනවා",
       "News Content": "පූර්ව ළමාවිය සංවර්ධනය ඉහළ නංවාලීම උදෙසා පෙර පාසල් ගුරුවරුන් වෙනුවෙන් විධිමත් පුහුණුවක් දීමට පියවර ගන්නා බව කාන්තා හා ළමා කටයුතු රාජ්‍ය ඇමැතිනී ගීතා කුමාරසිංහ මහත්මිය පැවසුවාය.\n\nඑසේම පෙර පාසල් ගුරුවරුන් වෙනුවෙන් වැටුපක් ලබාදීම කෙරෙහි ද රජයේ අවධානය යොමු වී ඇති බවත් රාජ්‍ය අමාත්‍යවරිය සඳහන් කළාය.\n\nකාන්තා හා ළමා කටයුතු රාජ්‍ය අමාත්‍ය ගීතා කුමාරසිංහ මහත්මිය මෙම අදහස් පළ කර සිටියේ ‘ස්ථාවර රටකට සැවොම එක මඟකට’ මැයෙන් පසුගියදා (25) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක්වෙමිනි.\n\nඑහිදී ගීතා කුමාරසිංහ මහත්මිය වැඩිදුරටත් මෙසේ ද පැවසුවාය.\n\nමේ රටේ සිටින දරුවන්ගේ සෞඛ්‍යය සම්බන්ධයෙන් රජය වැඩි අවධානයක් යොමු කර තිබෙනවා. ඒ වගේම ළමුන්ගේ පෝෂණ තත්ත්වය ඉහළ නැංවීමට ද කටයුතු කරනවා. පෝෂණ ඌනතාවයෙන් පෙළෙන බවට හඳුනාගත් ළමුන් වෙනුවෙන් විශේෂ පෝෂණ වැඩසටහන් මේ වන විටත් රජය ආරම්භ කර තිබෙනවා. පෝෂණ ඌනතාවයෙන් පෙළෙන, ඒ වගේම අඩු ආදායම්ලාභී පවුල්වලට පෝෂ්‍යදායී ආහාර වේලක් ලබා ගැනීම වෙනුවෙන් ද රජය මඟින් මුදලක් දීමට කටයුතු කරනවා. දිවයින පුරා පිහිටි ප්‍රාදේශීය ලේකම් කාර්යාල හරහා හඳුනාගත් පවුල් වෙත මෙලෙස මූල්‍යමය ආධාර දීමට කටයුතු කර තිබෙනවා.\n\nපෙර පාසල් පවත්වාගෙන යෑමේදී යම්කිසි නියාමනයන්ට යටත්ව එය සිදු කළ යුතුයි. පෙර පාසල් ළමුන්ගේ මානසිකත්වය ගොඩනැංවීම සිදු වන්නේ පෙර පාසල් මඟින්. පූර්ව ළමාවිය සංවර්ධනය පිළිබඳ අපේ රටේ විශේෂ අවධානයක් යොමු වන්නේ නැහැ. ඒ නිසා, ඒ පිළිබඳ පෙර පාසල් ගුරුවරුන්ට විධිමත් පුහුණුවක් දීමට රජය තීරණය කර තිබෙනවා. ජපානය, ස්විට්සර්ලන්තය වැනි රටවල මෙන් පෙර පාසල් ගුරුවරුන්ගේ පුහුණු මට්ටම ඉහළ තත්ත්වයකට ගෙන ආ යුතුයි. ඒ වගේම ඔවුන්ව ජපානය, ස්විට්සර්ලන්තය වැනි රටවලවලට යවා විධිමත් පුහුණුවක් ලබා දීම අවශ්‍යයි.\n\nපෙර පාසලක් ආරම්භ කිරීමේදී එය යම්කිසි නීති රාමුවකට යටත්ව සිදු කළ යුතුයි. පෙර පාසල් ගුරුවරිය උපාධිධාරිනියක් විය යුතුයි. ඔවුන්ටම ආවේණික විශේෂිත වූ පුහුණුවක් අවශ්‍යයි.\n\nඒ වගේම ඇතැම් පෙර පාසල්වල සහාය ගුරුවරියන් සිටිනවා. සමහර විට එම සහාය ගුරුවරිය සාමාන්‍ය පෙළ විභාගයට පමණක් පෙනී සිටි අයකු විය හැකියි. ප්‍රධාන ගුරුවරිය සමඟ දීර්ඝ කාලයක් සේවය කිරීමේ අත්දැකීම ඔවුන්ට තිබෙනවා. එනිසා ඔවුන්ටත් හොඳ පුහුණුවක් මෙන්ම වැටුපක් ලබා දීමට ද අධ්‍යාපන අමාත්‍යාංශය සමඟ සාකච්ඡා කරනවා.\n\nකාන්තා හා ළමා අපචාර සම්බන්ධයෙන් වූ නීතියේ හිඩැස් තිබෙනවා. අපචාරයක් සිදු වූ විට පොලිසියට පැමිණිලි කිරීමට ඇතැම් කාන්තාවන් කැමැත්තක් දක්වන්නේ නැහැ. සියලුදෙනා ඉදිරිපිට පැමිණිල්ලක් ඉදිරිපත් කිරීමට ගිය විට කාන්තාවන් ලජ්ජාවට පත් වෙනවා.\n\nගැබිනි මවුවරුන් සඳහා වූ පෝෂණ මල්ලක් ලබා දීමේ වැඩසටහන අප තවදුරටත් සිදු කරගෙන යනවා. රජයේ මාතෘ සායනවල ලියාපදිංචි මවුවරුන්ට මෙසේ පෝෂණ ආධාර ලබා දීමට කටයුතු කර තිබෙනවා. මෙම වර්ෂය සඳහා පමණක් ගැබිනි මවුවරුන්ගේ පෝෂණ ආධාර ලබා දීමට රජය රුපියල් මිලියන 11ක් වෙන් කර තිබෙනවා.",
       "URL": "https://www.dinamina.lk/2023/08/28/local/17604/%e0%b6%b4%e0%b7%99%e0%b6%bb-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%9c%e0%b7%94%e0%b6%bb%e0%b7%94%e0%b7%80%e0%b6%bb%e0%b7%94%e0%b6%b1%e0%b7%8a%e0%b6%a7-%e0%b7%80%e0%b7%92%e0%b6%b0/",
       "Category": "local",
       "Parent URL": "https://www.dinamina.lk/category/local//page/184/"
}