{
       "Source": "dinamina",
       "Timestamp": "August 14, 2023 2:04 am",
       "Headline": "හලාවත හෙද නිලධාරියෙක්  එන්නතක් විදගෙන දිවි නසාගෙන",
       "News Content": "මීට පෙරත් ජීවිතය නැති කරගන්න උත්සාහ කරලා\n\nහලාවත මහ රෝහලේ වකුගඩු ඒකකයේ සේවය කරමින් සිටි හෙද නිලධාරියකු රාජකාරියේ නිරත වෙමින් සිටියදීම එන්නතක් ශරීරගත කරගෙන එම ඒකකයේදීම මරණයට පත්ව සිටියදී පසුගිය 11 දින සොයා ගත් බව හලාවත මූලස්ථාන පොලිසිය කියයි.\n\nමෙසේ මරණයට පත්ව ඇත්තේ හලාවත, මයික්කුලම, ඊබට් සිල්වා මාවතේ පදිංචිව සිටි 34 හැවිරිදි සමරසිංහ මුදලිගේ සිතුවිලි සමරසිංහ නමැති දෙදරු පියෙකි.\n\nකලක සිට පැවති පවුල් ආරවුලක් විසඳා ගැනීමට නොහැකිව මේ පුද්ගලයා බරපතළ ලෙස කල කිරීමට පත්ව සිට ඇති බවත්, ඒ හේතුවෙන් අවස්ථා ගණනාවකදීම සිය දිවි නසා ගැනීමට උත්සාහ කර ඇති බවත් අනාවරණය වේ.\n\nමේ හෙද නිලධාරියාගේ බිරිය ද හලාවත මහ රෝහලේම හෙදියක ලෙස සේවය කරමින් සිටින බවත්, කා අතරත් හිත හොඳ නිහතමානී අයකු වූ මේ හෙද නිලධාරියා රාජකාරිය නිසි ලෙස ඉටු කළ අයකු බවත් කියයි.\n\nඅදාළ හෙද නිලධාරියා හලාවත රෝහලේ වකුගඩු කාන්දු පෙරණ ඒකකයේ රාජකාරියේ නිරත වූ අයකු බවත්, පසුගිය 11 වැනි දින රාත්‍රියේ රෝහලේ දන්ත ශල්‍යාගාර විවේකාගාරයට ගොස් එහිදී කිසියම් විස ඖෂධයක් හෝ වෙනත් දෙයක් ශරීරගත කරගෙන සිය දිවි නසා ගෙන තිබියදී සොයා ගත් බවත් හලාවත මූලස්ථාන පොලිසිය කියයි.\n\nමේ මරණය සම්බන්ධයෙන් මේ වන විට රෝහල් අභ්‍යන්තරයෙන් පරීක්ෂණයක් ආරම්භ වී තිබේ.\n\nඅදාළ මරණය සම්බන්ධයෙන් පශ්චාත් මරණ පරීක්ෂණය හලාවත මහ රෝහලේදී සිදු කිරීමට නියමිතව තිබිණි.\n\nපුත්තලම – හිරාන් ප්‍රියංකර ජයසිංහ",
       "URL": "https://www.dinamina.lk/2023/08/14/local/13749/%e0%b7%84%e0%b6%bd%e0%b7%8f%e0%b7%80%e0%b6%ad-%e0%b7%84%e0%b7%99%e0%b6%af-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%92%e0%b6%ba%e0%b7%99%e0%b6%9a%e0%b7%8a-%e0%b6%91%e0%b6%b1/",
       "Category": "local",
       "Parent URL": "https://www.dinamina.lk/category/local//page/250/"
}