{
       "Source": "dinamina",
       "Timestamp": "August 17, 2023 3:55 am",
       "Headline": "සම්මානනීය ‘ද නිවුස්පේපර්’ චිත්‍රපටයේ විශේෂ දර්ශනයක් ලන්ඩනයේදී",
       "News Content": "ඇමැති, ආචාර්ය බන්දුල ගුණවර්ධන මහතා විසින් නිෂ්පාදනය කරන ලද සරත් කොතලාවල සහ කුමාර තිරිමාදුර විසින් අධ්‍යක්ෂණය කළ සම්මානනීය ‘ද නිවුස්පේපර්’ චිත්‍රපටයේ විශේෂ දර්ශනයක් ලන්ඩනයේදී පැවැත්වීමට නියමිතය. හවුන්ස්ලෝහි පේල් රොබ්සන් (Pail Robeson Theatre – Hounslow) සිනමාහලේදී අගෝස්තු මස 19 වැනිදා සවස 6ට ‘ද නිවුස්පේපර්’ චිත්‍රපටය තිරගත වේ.\n\nලංකන්ස් වොයිස් – දෙවන අදියර (Lankan’s Voice Season 2 – UK) වෙනුවෙන් අරමුදල් සපයා ගැනීම වෙනුවෙන් මෙලෙස චිත්‍රපටය ප්‍රදර්ශනය සංවිධානය කර තිබේ.\n\nලන්ඩන් නුවර පැවැති 23 වැනි ‘රේන්බෝ’ සිනමා උලෙළ, ඉන්දියාවේ බැංගලෝර් නුවර පවත්වන ලද 13 වැනි අන්තර්ජාතික සිනමා උලෙළ, කසාන් අන්තර්ජාතික සිනමා උලෙළ, මෙල්බන් ඉන්දියානු සිනමා උලෙළ ඇතුළු ජාත්‍යන්තර සිනමා උලෙළ රැසකදී සම්මාන රැසකින් පිදුම් ලද ‘ද නිවුස්පේපර්’ චිත්‍රපටය අධ්‍යක්‍ෂණය කරමින් එහි ප්‍රධාන චරිත නිරූපණය කරනු ලබන්නේ ද චිත්‍රපටයේ සම අධ්‍යක්ෂවරුන් වන සරත් කොතලාවල සහ කුමාර තිරිමාදුර විසින් වීම විශේෂත්වයකි. අධ්‍යක්ෂණය සහ චිත්‍රපටයේ රංගනය වෙනුවෙන්ද දෙස් විදෙස් සම්මාන රැසකට ඔවුන් දෙදෙනා පාත්‍ර වී තිබේ.\n\nනූතන මාධ්‍ය භාවිතය පිළිබඳ ආන්දෝලනාත්මක සිද්ධි දාමයක් අලළා නිර්මාණය වූ ‘ද නිවුස්පේපර්’ චිත්‍රපටය දෙස් විදෙස් සිනමා විචාරකයන් අතරද ප්‍රබල කතාබහකට ලක් වූ සිනමා නිර්මාණයක් ලෙස සැලකේ. සම්මානනීය චිත්‍රපට රැසක් නිෂ්පාදනය කළ ඇමැති, ආචාර්ය බන්දුල ගුණවර්ධන මහතා සමඟ රවීන්ද්‍ර ගුරුගේ සහ එච්.ඩී. ප්‍රේමසිරි ඊට නිෂ්පාදනයෙන් දායක වී ඇත.",
       "URL": "https://www.dinamina.lk/2023/08/17/local/14909/%e0%b7%83%e0%b6%b8%e0%b7%8a%e0%b6%b8%e0%b7%8f%e0%b6%b1%e0%b6%b1%e0%b7%93%e0%b6%ba-%e0%b6%af-%e0%b6%b1%e0%b7%92%e0%b7%80%e0%b7%94%e0%b7%83%e0%b7%8a%e0%b6%b4%e0%b7%9a%e0%b6%b4%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/231/"
}