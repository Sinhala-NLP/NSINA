{
       "Source": "dinamina",
       "Timestamp": "July 28, 2023 10:23 am",
       "Headline": "කුවේට් සිට පිටුවහල් කළ පිරිසක් දිවයිනට",
       "News Content": "කුවේට් රාජ්‍යයේ වීසා නොමැතිව නීතිවිරෝධී ලෙස රැදී සිටි ශ්‍රී ලාංකික ගෘහ සේවිකාවන් 62 දෙනෙකු , එරට ශ්‍රී ලංකා තානාපති කාර්යාලය මගින් තාවකාලික ගුවන් ගමන් බලපත්‍ර යටතේ එරටින් පිටුවහල් කර අද (29) අලුයම කටුනායක ගුවන් තොටුපොළ වෙත එවා තිබෙයි\n\nමොවුන් අතරින් 59 දෙනෙකු ගෘහ සේවිකාවන් වූ අතර ඉතිරි තිදෙනා පිරිමි ගෘහ සේවකයින් වෙයි\n\nඔවුන් ගෘහ සේවය සදහා ගිවිසුම් ගත නිවෙස් වලින් පලා ගොස් , කුවේට් රාජ්‍යයේ තාවකාලික නේවාසිකාගාර වල රැදී සිටිමින් , විවිධ රැකියා ස්ථාන වල  කුවේට් ඩිනාර් 250 ක් වැනි මාසික වැටුපක් සදහා  සේවයේ නිරත වෙමින් , වීසා නොමැතිව නීතිවිරෝධී ලෙස රැදී සිටි ශ්‍රී ලාංකිකයන් පිරිසක් බව කුවේට් රාජ්‍යයේ ශ්‍රී ලංකා තානාපති කාර්යාලයේ ප්‍රකාශකවරයෙකු පැවසීය .\n\nඅසනීප තත්වයන් , ශ්‍රී ලංකාවේ ඔවුන්ගේ පවුල් වල මතු වී ඇති ගැටළු , වයස් ගත වීම වැනි හේතු මත මෙසේ ශ්‍රී ලංකාවට පැමිණීම සදහා එරට ශ්‍රී ලංකා තානාපති කාර්යාලයේ ලියාපදිංචි වී සිටි ශ්‍රී ලාංකිකයන් පිරිසකි .\n\nමේ ආකාරයට  ශ්‍රී ලංකාවට පැමිණීම සදහා කුවේට් රාජ්‍යයේ ශ්‍රී ලංකා තානාපති කාර්යාලයේ මේ වනවිට 2,000 කට අධික ශ්‍රී ලාංකික ගෘහ සේවිකාවන්  පිරිසක් ලියාපදිංචි වී සිටින බව එම ප්‍රකාශකවරයා වැඩිදුරටත් පැවසීය .\n\nමොවුන් පිළිබඳව එරට පොලිසිය , අපරාධ පරීක්ෂණ දෙපාර්තමේන්තුව සහ අධිකරණය සමග එක්ව ශ්‍රී ලංකා තානාපති කාර්යාලය කටයුතු කර , ඔවුන්ට  තාවකාලික ගුවන් ගමන් බලපත්‍ර සකස් කර  මෙසේ එරටින් පිටුවහල්  කර එවා තිබුණි .\n\n\n\n",
       "URL": "https://www.dinamina.lk/2023/07/28/local/9953/%e0%b6%9a%e0%b7%94%e0%b7%80%e0%b7%9a%e0%b6%a7%e0%b7%8a-%e0%b7%83%e0%b7%92%e0%b6%a7-%e0%b6%b4%e0%b7%92%e0%b6%a7%e0%b7%94%e0%b7%80%e0%b7%84%e0%b6%bd%e0%b7%8a-%e0%b6%9a%e0%b7%85-%e0%b6%b4%e0%b7%92/",
       "Category": "local",
       "Parent URL": "https://www.dinamina.lk/category/local//page/316/"
}