{
       "Source": "dinamina",
       "Timestamp": "August 5, 2023 1:00 am",
       "Headline": "රැවුල දිනයි",
       "News Content": "රැවුල වවා සිටීම නිසා දේශනවලට සහභාගි වීමට සහ විභාගයට පෙනී සිටීමට අවසර දීම ප්‍රතික්ෂේප කරනු ලැබූ ඉස්ලාමීය සිසුවකුට එම විභාගය සඳහා පෙනී සිටීමට වහාම අවසර දෙන ලෙස නැඟෙනහිර විශ්වවිද්‍යාලයේ පාලනාධිකාරියට නියෝග කරමින් අභියාචනාධිකරණය ඊයේ (4) අතුරු තහනම් නියෝගයක් නිකුත් කළේය. එසේම හෙද පීඨයේ අවසන් වසරේ සිටින එම සිසුවාට දේශනවලට සහභාගි වීමට අවසර නොදීම සහ විභාගයට පෙනී සිටීමට අවසර නොදීම සම්බන්ධයෙන් ලබන සැප්තැම්බර් මස 14 දා අභියාචනාධිකරණය හමුවේ කරුණු දක්වන ලෙස එම විශ්වවිද්‍යාලයේ උපකුලපති ඇතුළු බලධාරීන්ට නියෝග කරමින් නොතීසි නිකුත් කරන ලදි. විශ්වවිද්‍යාල බලධාරීන්ගේ අදාළ තීරණය අභියෝගයට ලක් කරමින් එම සිසුවා විසින් ගොනුකළ රිට් පෙත්සමක් සම්බන්ධයෙන් කරුණු සලකා බැලීමෙන් අනතුරුව මේ නියෝගයක් නිකුත් කෙරිණ.\n\nඅභියාචනාධිකරණ සභාපති විනිසුරු නිශ්ශංක බන්දුල කරුණාරත්න මහතා හමුවේ මේ පෙත්සම කැඳවන ලදි. නැඟෙනහිර විශ්වවිද්‍යාලයේ හෙද පීඨයේ අවසන් වසර සිසුවකු වන අබ්දුල් රහීම් මොහොමඩ් නව්ෂාඩ් විසින් මේ පෙත්සම ගොනු කර තිබිණි. පෙත්සම කැඳවූ අවස්ථාවේ පෙත්සම්කාර සිසුවා වෙනුවෙන් පෙනී සිටි ජනාධිපති නීතිඥ සාලිය පීරිස් මහතා සඳහන් කළේ මෙන්ම සිසුවා ඉස්ලාමීය භක්තිකයකු වන අතර ඔහුගේ ආගමික විශ්වාසයන් මත ඔහු රැවුල වැවීම සිදු කරන බවයි. රැවුල වවා සිටීම හේතුවෙන් එම සිසුවාට දේශනවලට සහභාගි වීමට විශ්වවිද්‍යාල කථිකාචාර්යවරුන් දෙදෙනකු විසින් අවසර දී නැති අතර, දේශනවලට සහභාගි වීමේ නියමිත ප්‍රතිශතය සම්පූර්ණ කර නොතිබීම හේතුවෙන් ඔහුට අවසන් වසර විභාගයට පෙනී සිටීමට අවසර දීම විශ්ව විද්‍යාල පාලනාධිකාරිය විසින් ප්‍රතික්ෂේප කර ඇති බව ඒ මහතා කීය. රැවුල කැපීම සම්බන්ධයෙන් වන නීති ඇතුළත් විශ්වවිද්‍යාල සිසුන්ගේ ඇඳුම සම්බන්ධයෙන් වන රෙගුලාසි ක්‍රියාත්මක කිරීමට පාලනාධිකාරිය තීරණය කර ඇත්තේ ඉකුත් මාර්තු මාසයේදී බවද මේ සිසුවා රැවුල වැවීම සිදු කරන්නේ ඊට පෙර සිට බවද ප්‍රකාශ කළ ජනාධිපති නීතිඥවරයා ඔහු සඳහන් කළේය. විශ්වවිද්‍යාලයේ සිසුන් සම්බන්ධයෙන් මෙලෙස දැඩි නීතිරීති පැනවීම අනුමත කළ නොහැකි බව ජනාධිපති නීතිඥවරයා සඳහන් කළේය. විශ්වවිද්‍යාලයට ඇතුළත් වීමෙන් අනතුරුව සිසුන් සම්බන්ධයෙන් ආගමික විශ්වාස මත කටයුතු කිරීමට බාධා වන රෙගුලාසි පැනවීම අසාධාරණ බව ද ජනාධිපති නීතිඥවරයා සඳහන් කෙළේය. එවැනි රෙගුලාසියක් පිළිබඳ මීට පෙර දැනුම්වත්ව සිටියේ නම් මේ විශ්වවිද්‍යාලයට ඇතුළත් නොවී පෞද්ගලික විශ්වවිද්‍යාලයක අධ්‍යාපනය හැදෑරීමේ අවස්ථාව පෙත්සම්කරුට ලැබෙන්න තිබූ බව ජනාධිපති නීතිඥවරයා සඳහන් කළේය. එසේම මෙවැනි රෙගුලාසි පැනවීම සඳහා පීඨ මණ්ඩලයට කිසිදු නීතිමය බලයක් නැති බවද ඒ මහතා සඳහන් කළේය.\n\nඑහිදී වගඋත්තරකරුවන් වෙනුවෙන් පෙනී සිටි නියෝජ්‍ය සොලිසිටර් ජනරාල්වරිය සඳහන් කළේ මෙරට බොහෝ විශ්වවිද්‍යාල විසින් එම සිසුන්ගේ ඇදුම් සම්බන්ධයෙන් මාර්ගෝපදේශ මාලාවක් සකස් කර ඇති බවයි. ඒ අනුව නැඟෙනහිර විශ්වවිද්‍යාලය සිසුන් සඳහා වන රෙගුලාසි මාලාවක්ද මාර්තු මාසයේදී සකස් කළ අතර, ඒ සිසුන් රැවුල බෑම සිදු කර සිටිය යුතු බව එහි ඇතුළත් එක් රෙගුලාසියක් බව ඇය සඳහන් කළාය. එසේම මේ රෙගුලාසිවලට ශිෂ්‍ය සංගම්වල බහුතරය කැමැත්ත ප්‍රකාශ කර ඇති බ ද ඇය සඳහන් කළාය.\n\nකරුණු සලකා බැලූ අභියාචනාධිකරණය සභාපති විනිසුරුවරයා සඳහන් කළේ විශ්වවිද්‍යාල සිසුන්ගේ ඇඳුම සඳහා වන රෙගුලාසි මාලාවක් ඇත්නම් ඒ සම්බන්ධයෙන් එම සිසුන් විශ්වවිද්‍යාලයට ඇතුළත් කිරීමට පෙර දැනුම්වත් කළ යුතු බවයි. එවැනි දැනුම්වත් කිරීමකින් තොරව හදිසියේ එවැනි රෙගුලාසි පැනවීමෙන් අසාධාරණයක් වී ඇති බව පෙනී යන බවද විනිසුරුවරයා සඳහන් කළේය. ඒ අනුව මේ පෙත්සම විභාග කිරීමට තීරණය කළ අභියාචනාධිකරණ සභාපති විනිසුරුවරයා සැප්තැම්බර් මස 14 දා මේපෙත්සම නැවත කැඳවන ලෙස නියම කළේය.",
       "URL": "https://www.dinamina.lk/2023/08/05/local/11923/%e0%b6%bb%e0%b7%90%e0%b7%80%e0%b7%94%e0%b6%bd-%e0%b6%af%e0%b7%92%e0%b6%b1%e0%b6%ba%e0%b7%92/",
       "Category": "local",
       "Parent URL": "https://www.dinamina.lk/category/local//page/285/"
}