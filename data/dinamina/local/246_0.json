{
       "Source": "dinamina",
       "Timestamp": "August 14, 2023 4:51 pm",
       "Headline": "මිනිස් ජාවාරම් මැඩලීමට පියවර – ආරක්‍ෂක ලේකම්",
       "News Content": "මිනිස් ජාවාරමේ භූ දර්ශනය විකාශනය වෙමින් පවතින අතර,අවධානමට ලක්වූවන් ගොදුරු කර ගන්නා සහ ඔවුන්ගේ දුක්ඛිත තත්ත්වය සූරාකන අනුකම්පා විරහිත ව්‍යාපාරයක් බවට පරිවර්තනය වෙමින් පවතී. මෙම අඳුරු යථාර්ථය පුද්ගල ජීවිතවලට පමණක් නොව ජාතික ආරක්‍ෂාවට ද තර්ජනයක් වන සංකීර්ණ අභියෝගයක් බව ආරක්‍ෂක ලේකම් ජෙනරල් කමල් ගුණරත්න මහතා පවසයි.\n\nකොළඹ Radisson Hotel හි අද (14)පැවැති මිනිස් ජාවාරම් පිළිබඳ ප්‍රාදේශීය ලේකම්වරුන් දැනුවත් කිරීමේ වැඩමුළුවේ සමාරම්භක සැසිවාරයේදී ප්‍රධාන දේශනය පවත්වමින් ආරක්‍ෂක ලේකම්වරයා මේ බව සදහන් කළේය.\n\nජාත්‍යන්තර සංවර්ධනය සඳහා වූ එක්සත් ජනපද නියෝජිතායතනයවිසින් අරමුදල් සපයන “මිනිස් ජාවාරමට එරෙහිව සටන් කිරීමට සිවිල් සමාජ සංවිධාන සවිබල ගැන්වීම” ව්‍යාපෘතිය යටතේ SAFE පදනම සමඟ සහයෝගයෙන් තැනැත්තන් වෙළඳාමට එරෙහි ජාතික කාර්ය සාධක බලකාය විසින් මෙම තෙදින වැඩමුළුව සංවිධාන කරන ලදි.\n\nආරක්‍ෂක ලේකම්වරයාගේ උපදෙස් පරිදි සහ ජාතික බුද්ධි ප්‍රධානී මේජර් ජෙනරල් රුවන් කුලතුංගගේ විෂය පථය යටතේ සංවිධානය කර ඇති මෙම වැඩමුළුව සඳහා ප්‍රාදේශීය ලේකම්වරුන් සහ සහකාර ප්‍රාදේශීය ලේකම්වරුන්36 දෙනෙක් සහභාගීවේ.\n\n‘මෙම තර්ජනයේ බරපතලකම හඳුනා ගනිමින්,අපි 2021-2025කාලය සඳහා මිනිස් ජාවාරම නිරීක්‍ෂණය කිරීම සහ ඒවාට එරෙහිව සටන් කිරීම සඳහා ජාතික උපායමාර්ගික ක්‍රියාකාරී සැලැස්ම සකස් කර ඇත’යනුවෙන් පැවසූ ආරක්‍ෂක ලේකම්වරයා එය වැළැක්වීම,ආරක්‍ෂාව,නඩු පැවරීමසහ හවුල්කාරිත්වය යන අපගේ සිව්වැදෑරුම් ප්‍රවේශයන් මත පදනම් වී ඇති බව ද වැඩිදුරටත් පැවසීය.\n\nසාමූහික ප්‍රයත්නයේ වැදගත්කම හුවා දක්වමින් ඔහු කියා සිටියේ, මිනිස් ජාවාරම සම්බන්ධයෙන් පූර්ණ ප්‍රතිචාරයක් දැක්වීම සඳහා රාජ්‍ය හා රාජ්‍ය නොවන සංවිධාන අතර සම්බන්ධීකරණය ඉතා වැදගත් වන බවයි.\n\nමේ වන විට තැනැත්තන් වෙළඳාමට එරෙහි ජාතික කාර්ය සාධක බලකාය යටතේ පාර්ශවකරුවන් 20 දෙනෙකු සමඟ සහයෝගයෙන් කටයුතු කරමින් මෙම අපරාධයට එරෙහි අපගේ සටනේ එකමුතුකමේ බලය පෙන්නුම් කරන බව ඔහු වැඩිදුරටත් පැහැදිලි කළේය.\n\nතැනැත්තන් වෙළඳාමට එරෙහි ජාතික කාර්ය සාධක බලකායේ ප්‍රයත්නයන් සඳහා සක්‍රීයව දායක වීමට මෙම බහුවිධ සහයෝගීතාවයෙන් ඔබ සැමට හැකි වනු ඇතැයි ප්‍රාදේශීය ලේකම්වරුන්ගේ කාර්යභාරයේ වැදගත්කම අවධාරණය කරමින් ඔහු පැවසීය.\n\nඑක්සත් ජනපද රාජ්‍ය දෙපාර්තමේන්තුවට වාර්ෂිකව ඉදිරිපත් කරනු ලබන පුද්ගල ජාවාරම් පිළිබඳ වාර්තාවේ2 මට්ටමේ නිරීක්‍ෂණ ලැයිස්තුවේ සිට 2 මට්ටම වෙත උසස් කිරීම අපගේ ප්‍රගතිය පෙන්නුම් කරන බව මෙම සාමූහික ප්‍රයත්නයේ ධනාත්මක ප්‍රතිඵල හෙළිදරව් කරමින් ඔහු පැවසීය.\n\nඅන්තර් රාජ්‍ය ආයතන සමඟ එක්ව ක්‍ෂේත්‍ර සංවර්ධන නිලධාරීන් කාර්ය සාධක බළකාය සමඟ සම්බන්ධ කිරීමට සහ මිනිස් ජාවාරම් පිළිබඳ දැනුවත් කිරීම අධ්‍යාපන පද්ධතියට ඇතුළත් කිරීම පිළිබඳව සැලසුම් මෙහිදී ඔහු අනාවරණය කළේය.\n\nමිනිස් ජාවාරම මනුෂ්‍යත්වයට එරෙහි අපරාධයක් බවත්,ශ්‍රී ලංකාවේ තැනැත්තන් වෙළදාමට එරෙහි ජාතික කාර්ය සාධක බලකාය ලෙස අපි ඊට එරෙහිව අපගේ උපරිම ශක්තියෙන් සටන් කිරීමට අදිටන් කරගෙන සිටින බවත් ඔහු පැවසීය.\n\nSAFE පදනම, නීතිපති දෙපාර්තමේන්තුව, ආගමන හා විගමන දෙපාර්තමේන්තුව, මිනිස් ජාවාරම්,ජාවාරම්, සමුද්‍ර අපරාධ විමර්ශන අංශය, අධිකරණ වෛද්‍ය හා විෂ විද්‍යා ආයතනය, ළමා හා කාන්තා අපයෝජන වැළැක්වීමේ කාර්යාංශය, ජාතික ළමා ආරක්‍ෂක අධිකාරිය, කම්කරු දෙපාර්තමේන්තුව,අපරාධවලට ගොදුරු වූවන් සහ සාක්ෂිකරුවන් ආරක්‍ෂා කිරීම සඳහා වූ ජාතික අධිකාරිය,ශ්‍රී ලංකා විදේශ සේවා නියුක්ති කාර්යංශය,සංක්‍රමණ සඳහා වූ ජාත්‍යන්තර සංවිධානය,ජාත්‍යන්තර කම්කරු සංවිධානයේ ජ්‍යෙෂ්ඨ නිලධාරීන් ආරක්‍ෂක අමාත්‍යාංශයේ නීති නිලධාරීන් මෙම වැඩමුළුවේ සම්පත් දායකයින් ලෙස දායක වේ.",
       "URL": "https://www.dinamina.lk/2023/08/14/breaking-news/14014/%e0%b6%b8%e0%b7%92%e0%b6%b1%e0%b7%92%e0%b7%83%e0%b7%8a-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b7%8a-%e0%b6%b8%e0%b7%90%e0%b6%a9%e0%b6%bd%e0%b7%93%e0%b6%b8%e0%b6%a7-%e0%b6%b4/",
       "Category": "local",
       "Parent URL": "https://www.dinamina.lk/category/local//page/246/"
}