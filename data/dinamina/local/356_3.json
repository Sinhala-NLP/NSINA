{
       "Source": "dinamina",
       "Timestamp": "July 20, 2023 1:00 am",
       "Headline": "බීමත් රියැදුරු  මෙල්ල කරද්දී  දඩකොළ පොත උස්සලා",
       "News Content": "බීමත් රියැදුරකුට එරෙහිව නීතිය ක්‍රියාත්මක කිරීමට යෑමේදී ඇති වුණු නොසන්සුන් තත්ත්වයක් හමුවේ දෙහිඅත්තකණ්ඩිය පොලිස් රථ වාහන අංශය සතුව තිබුණු තාවකාලික රියැදුරු බලපත්‍ර නිකුත් කරන පොතක් කිසියම් අයකු විසින් සොරාගෙන ගොස් ඇත.\n\nදෙහිඅත්තකණ්ඩිය පොලිසියේ රථ වාහන අංශයට අනුයුක්ත සැරයන්වරයකු සහ කොස්තාපල්වරයකු පසුගිය 17 වැනිදා රාත්‍රී කාලයේ දෙහිඅත්තකණ්ඩිය මැදගම නගරයේ රථවාහන රාජකාරියේ නිරතව සිටියදී අපරික්ෂාකාරීව ධාවනය වූ කුඩා ලොරි රථයක් නතර කිරීමට සංඥා කර ඇති බව උසස් පොලිස් නිලධාරියෙක් සඳහන් කළේය. එම අවස්ථාවේදී ලොරි රථය මාර්ගයේ අයිනකට නොගෙන මහ පාර මැද නතර කර රියැදුරා ලොරි රථයේ රැඳී සිට ඇත. පොලිස් නිලධාරීන් ඔහු වෙත ගොස් පරීක්ෂා කිරීමේදී මත්පැන් ගඳ වහනය වීම හේතුවෙන් ඒ සම්බන්ධයෙන් නීතිය ක්‍රියාත්මක කිරීමට සූදානම් වී තිබේ.\n\nඑම අවස්ථාවේදී එම රියැදුරා කෑකෝ ගසමින් පොලිස් නිලධාරීන් සමඟ ගැටුමක් ඇති කර ගැනීමට සූදානම් වී ඇත. එහිදී එම ස්ථානයට පුද්ගලයන් 20 දෙනකු පමණ රැස්වී පොලිස් නිලධාරීන්ට නීතිය ක්‍රියාත්මක කිරීමට සහාය දක්වා ඇත.\n\nමෙම පොලිස් නිලධාරීන් දෙදෙනා රාජකාරිය සඳහා පිටත්ව යන විට රථ වාහන වැරදි කරන රියැදුරන්ගේ රියැදුරු බලපත්‍රය ලබාගෙන ඔවුන්ට දෙන තාවකාලික රියැදුරු බලපත්‍ර පොතක් ද රැගෙන ගොස් තිබී ඇත. එම පොත තිබී ඇත්තේ ඔවුන් ගමන් කළ යතුරුපැදියේ පැති පෙට්ටියේය. බීමත් රියැදුරා කලබල කරන විට රැස්වූ පිරිස අතර, පුද්ගලයකු විසින් එම පොත සොරාගෙන ගොස් ඇති බවට පොලිසිය සැක කරයි.\n\nඑම පොතේ AA/36 058850 සිට AA/36 058900 දක්වා අංක කළ පිටු 50ක් තිබී ඇත. එයින් පිටු 37ක්ම නිකුත් කර තිබී ඇත. නිකුත් කර නැති පිටු තිබී ඇත්තේ 13ක් පමණක් බව උසස් පොලිස් නිලධාරියෙක් පැවසීය. මෙම පොත සොරාගත් පුද්ගලයා සොයා විමර්ශන පැවැත්වෙන බව එම නිලධාරියා වැඩිදුරටත් සඳහන් කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/07/20/local/7899/%e0%b6%b6%e0%b7%93%e0%b6%b8%e0%b6%ad%e0%b7%8a-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%94-%e0%b6%b8%e0%b7%99%e0%b6%bd%e0%b7%8a%e0%b6%bd-%e0%b6%9a%e0%b6%bb%e0%b6%af/",
       "Category": "local",
       "Parent URL": "https://www.dinamina.lk/category/local//page/356/"
}