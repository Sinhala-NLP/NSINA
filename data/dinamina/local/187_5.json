{
       "Source": "dinamina",
       "Timestamp": "August 26, 2023 1:00 am",
       "Headline": "බත්තරමුල්ලේ වෙඩි තැබීමකින් අයෙක් මරුට",
       "News Content": "බත්තරමුල්ල රොබට් ගුණවර්ධන මාවතේ කොරාඹේ ප්‍රදේශයේදී යතුරුපැදියකින් පැමිණි පුද්ගලයකු ඊයේ (25) සිදු කළ වෙඩි තැබීමකින් පුද්ගලයකු තුවාල ලබා කොළඹ ජාතික රෝහලට ඇතුළත් කිරීමෙන් අනතුරුව මියගොස් ඇතැයි තලංගම පොලිසිය පවසයි.\n\nකළුතර එතනමඬලේදී බන්ධනාගාර බස් රියකට පහර දී ‘සමයං’ නමැති පාතාල අපරාධකරු ඇතුළු 7 දෙනකු ඝාතනය කිරීම සම්බන්ධයෙන් පොලිස් අත්අඩංගුවට පත් වූ කලක් සංවිධානාත්මක අපරාධ කල්ලි නායකයකු ලෙස සිටි ‘බත්තරමුල්ලේ බන්ටි’ නමැත්තාගේ ඥාතියකු වන ජනක පුෂ්පකුමාර නමැති පොලියට මුදල් දීම රැකියාව ලෙස සිදු කළ 43 හැවිරිදි අයකු මෙසේ ඝාතනයට ලක්ව තිබේ. ඔහු පසුව බන්ටිගෙන් ඉවත්ව මත්ද්‍රව්‍ය ජාලයකට සම්බන්ධව කටයුතු කරමින් සිට ඇති බවට තොරතුරු අනාවරණය වේ.\n\nමරණකරු සිය මවගේ නිවෙසට පැමිණෙමින් සිටියදී යතුරුපැදියකින් පැමිණ සම්පූර්ණයෙන්ම මුහුණු ආවරණය කර හිස්වැසුම් පැලඳි දෙදෙනකු වෙඩි තැබීම කර පලාගොස් ඇති බවත්, වෙඩි 4ක් තබා ඇති බවත් වාර්තා වේ. වෙඩි ප්‍රහාරයෙන් තුවාල ලද පුද්ගලයා තලංගම ප්‍රාදේශීය රෝහලටත්, එතැනින් වැඩිදුර ප්‍රතිකාර සඳහා කොළඹ ජාතික රෝහලටත් ඇතුළත් කිරීමට කටයුතු කර ඇති බවත්, එහිදී ඔහු මියගොස් ඇති බවත් තලංගම පොලිසිය පැවසීය. මේ වෙඩි තැබීම පෞද්ගලික ආරවුලක් මත සිදු වූවක් බවට සැක කරන බවත්, ප්‍රදේශයේ ආරක්ෂක කැමරා දර්ශන සහ විද්‍යාත්මක සාක්ෂි ඔස්සේ වැඩිදුරටත් පරීක්ෂණ කටයුතු සිදු කරන බවත් තලංගම පොලිසියේ උසස් නිලධාරියෙක් පැවසීය. නුගේගොඩ පොලිස් කොට්ඨාසයේ අපරාධ ස්ථාන පරීක්ෂණ නිලධාරීන් සහ තලංගම පොලිසියේ අපරාධ විමර්ශන ඒකකයේ නිලධාරීහු වැඩිදුරටත් පරීක්ෂණ පවත්වති.\n\nකොට්ටාව – ප්‍රදීප් කුමාර, මීගොඩ – බී.කේ. කත්‍රිආරච්චි,\n\nබණ්ඩාරගම – බිමල් ජයසිංහ, නවගමුව සමූහ –\n\nසුගත් ප්‍රේමතිලක, නුගේගොඩ සමූහ – සමීර අබේසිංහ",
       "URL": "https://www.dinamina.lk/2023/08/26/local/17484/%e0%b6%b6%e0%b6%ad%e0%b7%8a%e0%b6%ad%e0%b6%bb%e0%b6%b8%e0%b7%94%e0%b6%bd%e0%b7%8a%e0%b6%bd%e0%b7%9a-%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90%e0%b6%b6%e0%b7%93%e0%b6%b8%e0%b6%9a%e0%b7%92/",
       "Category": "local",
       "Parent URL": "https://www.dinamina.lk/category/local//page/187/"
}