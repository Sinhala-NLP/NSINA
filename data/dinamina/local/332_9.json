{
       "Source": "dinamina",
       "Timestamp": "July 25, 2023 4:03 pm",
       "Headline": "මැනිං වෙළඳපොලේ වෙළඳ කටයුතු ගැන නිවේදනක්",
       "News Content": "පෑලියගොඩ මැනිං වෙළඳපොලේ සියලුම වෙළඳ කටයුතු හෙට (26) දිනයේ බාධාවකින් තොරව පවත්වාගෙන යාමට අවශ්‍ය සියලු පියවර ගෙන ඇතැයි නාගරික සංවර්ධන අධිකාරියේ සභාපති නිමේෂ් හේරත් මහතා පවසයි.\n\nඔහු පෙන්වා දෙන්නේ මැනිං වෙළඳපොලේ සිදුවිය හැකි කඩකප්පල්කාරී ක්‍රියා වැළැක්වීම සඳහා ද සියලු ආරක්ෂක විධි විධාන යොදා ඇති බවයි.\n\nමහජනතාවට පීඩාවක් ඇතිවීම වැළැක්විම සඳහා මෙම පියවර ගෙන ඇති බව ද ඔහු පෙන්වා දෙයි. පෑලියගොඩ මැනිං වෙළඳපොලේ සියලුම වෙළඳාම් කටයුතු වලින් ඉවත් ව හෙට දිනයේ දි විරෝධතාවයක් පැවැත්විමට එහි පොදු වෙළඳ සංගමය තිරණය කර තිබිණි.\n\nබාහිර පුද්ගලයන්ට වෙළඳකුටි ලබාදීමට විරෝධය පළ කරමින් මෙම විරෝධතාවය පැවැත්වීමට සැලසුම් කර තිබු බව එම සංගමය සඳහන් කරයි.\n\nමේ අතර පෑලියගොඩ මැනිං වෙළඳපොලේ හෙට (26) පැවැත්වීමට නියමිතව තිබු උද්ඝෝෂණය වළක්වමින් කොළඹ අලුත්කඩේ අංක 05 මහේස්ත්‍රාත් අධිකරණයේ මහේස්ත්‍රාත්වරයා විසින් අධිකරණ නියෝගයක් ද නිකුත් කර තිබේ. මෙම නියෝගය නිකුත් කර ඇත්තේ පෑලියගොඩ පොලිසියේ මූලස්ථාන පොලිස් පරීක්ෂවරයා විසින් අද (25) මහේස්ත්‍රාත් අධිකරණයට ඉදිරිපත් කළ කරුණු සලකා බැලීමෙන් අනතුරුවයි.\n\nමැනිං වෙළඳපොලේ පොදු වෙළඳ සංගමය හෙට සංවිධානය කර තිබු විරෝධතාවය හේතුවෙන් මහජන පීඩාවක් ඇතිවිය හැකි බව පොලිසිය මහේස්ත්‍රාත් අධිකරණයට පැමිණිල්ලක් ගොනු කරමින් සඳහන් කර තිබිණි. ඒ අනුව අදාළ නියෝගය නිකුත් කෙරුණේ මැනිං මාර්කට් පොදු වෙළඳ සමිතියේ සභාපති, ලේකම් ඇතුළු සමාජිකයන්ට එරෙහිවයි.\n\nමෙම තහනම් නියෝගය නොතකා උද්ඝෝෂණය කළහොත් අපරාධ නඩු විධාන සංග්‍රහයේ 106 (3) වගන්තිය යටතේ ක්‍රියාකිරීමට පොලිසියට හැකියාවක් තිබෙන බව ද එම නියෝගය කඩ කිරීම ලංකා දණ්ඩ නීති සංග්‍රහයේ 185 වන වගන්තිය\n\nප්‍රකාරව දඬුවම් ලැබිය හැකි වරදක් බව ද මහේස්ත්‍රාත් නියෝගයේ සඳහන් වෙයි.",
       "URL": "https://www.dinamina.lk/2023/07/25/local/9156/%e0%b6%b8%e0%b7%90%e0%b6%b1%e0%b7%92%e0%b6%82-%e0%b7%80%e0%b7%99%e0%b7%85%e0%b6%b3%e0%b6%b4%e0%b7%9c%e0%b6%bd%e0%b7%9a-%e0%b7%80%e0%b7%99%e0%b7%85%e0%b6%b3-%e0%b6%9a%e0%b6%a7%e0%b6%ba%e0%b7%94/",
       "Category": "local",
       "Parent URL": "https://www.dinamina.lk/category/local//page/332/"
}