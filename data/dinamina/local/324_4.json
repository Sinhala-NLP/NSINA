{
       "Source": "dinamina",
       "Timestamp": "July 27, 2023 1:17 am",
       "Headline": "උසාවි තහනම නොතකා උද්ඝෝෂණය  පෑලියගොඩ මැනිං  මාර්කට් සංගමයේ  සභාපති ඇතුළු  17ට ඇප",
       "News Content": "පෑලියගොඩ නව මැනිං වෙළෙඳපොළ සංකීර්ණයේ උද්ඝෝෂණ පැවැත්වීම තහනම් කරමින් අධිකරණයෙන් දී තිබුණු තහනම් නියෝගය නොතකා උද්ඝෝෂණයක් සංවිධාන කිරීම සම්බන්ධයෙන් මැනිං මාර්කට් පොදු වෙළෙඳ සංගමයේ සභාපති ඇතුළු 17 දෙනකු ඊයේ (26) දහවල් අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව ලක්ෂය බැගින් වූ ශරීර ඇප මත මුදාහැරීමට කොළඹ අතිරේක මහේස්ත්‍රාත් මංජුල රත්නායක මහතා ඊයේ (26) නියෝග කළේය.\n\nපෑලියගොඩ පොලිසියේ ස්ථානාධිපතිවරයා විසින් කොළඹ අලුත්කඩේ අංක පහ අධිකරණයෙන් 25 වැනිදා ලබා ගත් වාරණ නියෝගය පිළිබඳ දැනුම්වත් කර තිබියදී එම නියෝග කඩ කරමින් මැනිං වෙළෙඳ සංකීර්ණ පරිශ්‍රයේදී 26 වැනිදා උදෑසන දෙසීයක පමණ පිරිසක් එක්ව කළ උද්ඝෝෂණය අතරතුරදී පොලිසිය වෙළෙඳ සංගමයේ සභාපති ඇතුළු පිරිස මෙසේ අත්අඩංගුවට ගත්තේය.\n\nඅත්අඩංගුවට ගත් පිරිස අධිකරණ නියෝග කඩ කිරීම, අයුතු ජනරාශිගත වීම යන චෝදනා යටතේ ප්‍රකාශ ලබා ගැනීමෙන් පසුව ඊයේ (26) අලුත්කඩේ අංක පහ අධිකරණයට ඉදිරිපත් කරන ලදි.\n\nමැනිං වෙළෙඳ සංකීර්ණයේ පහත මාලයේ තොග වෙළෙඳසැල් සියල්ල ඊයේ (26) වසා දමා ව්‍යාපාරිකයෝ සියලු දෙනා ව්‍යාපාර කටයුතුවලින් බැහැරව මෙම උද්ඝෝෂණයට එක්ව සිටියහ.\n\nඅධිකරණයෙන් ලබා දුන් නියෝගයේ පිටපත් මැනිං වෙළෙඳ සංකීර්ණයේ සෑම ප්‍රසිද්ධ ස්ථානයකම අලවා තිබූ අතර පිරිස ඒකරාශී වීමෙන් පසුවද පොලිසිය එම ස්ථානයට ගොස් ශබ්ද වාහිනි යන්ත්‍ර මඟින් අධිකරණ නියෝගය කියවා පැහැදිලි කර දුන් නමුත් උද්ඝෝෂකයන් විසිර නොගිය බැවින් මහජනතාව බහුලව ගැවසෙන ස්ථානයක සාමය ආරක්ෂා කළ යුතු බැවින් වෙළෙඳ සංගමයේ සභාපති ඇතුළු පිරිසක් අත්අඩංගුවට ගත් බව පොලිසිය පැවසීය.\n\nතමන්ට දුන් පොරොන්දු කොන්දේසි කඩ කරමින් බාහිර පුද්ගලයන්ට වෙළෙඳ කුටි දීමට විරෝධය පළ කරමින් මෙම විරෝධතාව පැවැත්වීමට තීරණය කළ බව පෑලියගොඩ මැනිං මාර්කට් පොදු වෙළෙඳ සංගමය පවසයි. රැස්වීමකින් අනතුරුව පැවති උද්ඝෝෂණය පැය 1, 1/2ක් තුළ විසුරුවා හැරීමට පොලිසිය කටයුතු කර තිබේ. පෑලියගොඩ මැනිං මාර්කට් පරිශ්‍රය තුළ දැඩි පොලිස් ආරක්ෂිත විධිවිධාන යොදා තිබිණි. පොදු වෙළෙඳපොළේ එළවළු සහ පලතුරු අංශයේ සියලු වෙළෙඳ කුටි ද වසා එහි පාරිභෝගිකයන්ගෙන් හිස්ව තිබූ අයුරු දක්නට ලැබිණි.\n\nපෑලියගොඩ කොට්ඨාස පොලිස් අධිකාරි ප්‍රසන්න සිල්වා මහතාගේ මෙහෙයවීම මත පෑලියගොඩ මූලස්ථාන පොලිස් ස්ථානාධිපති ප්‍රධාන පොලිස් පරීක්ෂක එස්. කලුවිතාරණ මහතාගේ ප්‍රධානත්වයෙන් පොලිස් නිලධාරින් කණඩායමක් මෙම ස්ථානයේ ආරක්ෂාව සඳහා යොදවා තිබිණි.\n\nරාගම සමූහ – කේ.එස්. හැන්නදි, ජා-ඇළ විශේෂ – තිස්ස කොටින්කඩුව, කැලණිය – සිසිර කුමාර",
       "URL": "https://www.dinamina.lk/2023/07/27/local/9650/%e0%b6%8b%e0%b7%83%e0%b7%8f%e0%b7%80%e0%b7%92-%e0%b6%ad%e0%b7%84%e0%b6%b1%e0%b6%b8-%e0%b6%b1%e0%b7%9c%e0%b6%ad%e0%b6%9a%e0%b7%8f-%e0%b6%8b%e0%b6%af%e0%b7%8a%e0%b6%9d%e0%b7%99%e0%b7%8f%e0%b7%8a/",
       "Category": "local",
       "Parent URL": "https://www.dinamina.lk/category/local//page/324/"
}