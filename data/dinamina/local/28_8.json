{
       "Source": "dinamina",
       "Timestamp": "October 6, 2023 1:00 am",
       "Headline": "සැමි­යා බිරිය අනි­යම් පෙම්වතාට  දරු­වාත් සමඟම දන් දෙයි",
       "News Content": "හංවැල්ල පොලිස් වසමේ නිරිපොළ ප්‍රදේශයේ විවාහක පුද්ගලයෙකු, තම විවාහක බිරිඳට, දරුවාත් සමඟ අනියම් සැමියා සමඟ යෑමට අවශ්‍ය බව පැවසීම නිසා ඇයට සිය කැමැත්ත පොලිස් ස්ථානයේදී ලබාදී ඇතැයි හංවැල්ල පොලිසිය පවසයි.\n\nතුන් හැවිරිදි දරුවෙකු සිටින මෙම යුවළ වසර 12ක පමණ කාලයක් විවාහවී එම ප්‍රදේශයේම ජීවත්වී ඇත.\n\nඒ අතර වාරයේ මෙම කාන්තාව වසර 06 පමණ කාලයක සිට අනුරාධපුර ප්‍රදේශයේ පුද්ගලයකු සමඟ අනියම් සම්බන්ධතාවක් පවත්වාගෙන ගොස්\nඇති අතර, මෙම සම්බන්ධතාවය නවත්වන ලෙස ඔහු ඇයට වාර ගණනාවක් පවසා ඇතත්, ඇය එම ඉල්ලීම ප්‍රතික්ෂේප කර, එම ඇසුර දිගටම පවත්වාගෙන ගොස් ඇත.\n\nමෙය තමන්ට මහත් කරදරයක් හා පීඩාවක්වූ අවස්ථාවක මේ සම්බන්ධයෙන් ඔහු හංවැල්ල පොලිසියට පැමිණිලි කර ඇත.\n\nහංවැල්ල පොලිසිය විසින් මෙම යුවළත්, දරුවාත්, අනියම් සැමියාත්, කැඳවා ආරවුල සමථයකට පත් කිරීමට විශාල උත්සාහයක් ගෙන ඇතත්, එය ව්‍යාර්ථවී ඇත්තේ බිරිඳට අනියම් සැමියා සමඟ ජීවත්වීමටත්, අනියම් සැමියාට මෙම කාන්තාව සමඟ ජීවත්වීමටත් ඇති අවශ්‍යතාවය නිසා බව පොලිසිය පවසයි.\n\nඔවුන්ගේ කැමැත්තට එකඟවූ විවාහක සැමියා, අනියම් සැමියාට විවාහක බිරිඳත්, දරුවාත්, භාරදී ඉදිරියේදී ඔවුන්ට ද විවාහවීමට අවස්ථාව සලසා දෙමින්, තමන් ද ඇයගෙන් නිත්‍යානුකූලව වෙන්වීමට අවශ්‍ය කටයුතු කරන බව පැවසීම නිසා ඒ බව සටහන් කරමින්, දෙපාර්ශ්වයේ එකඟතාවය මත ආරවුල පොලිසිය විසින් සමථයකට පත් කර ඇත.",
       "URL": "https://www.dinamina.lk/2023/10/06/local/28483/%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f-%e0%b6%b6%e0%b7%92%e0%b6%bb%e0%b7%92%e0%b6%ba-%e0%b6%85%e0%b6%b1%e0%b7%92%e0%b6%ba%e0%b6%b8%e0%b7%8a-%e0%b6%b4%e0%b7%99%e0%b6%b8/",
       "Category": "local",
       "Parent URL": "https://www.dinamina.lk/category/local//page/28/"
}