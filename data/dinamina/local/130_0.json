{
       "Source": "dinamina",
       "Timestamp": "September 11, 2023 5:36 am",
       "Headline": "සියලු දෙනා එක්ව ප්‍රතිසංස්කරණ කටයුතු කළොත් ලංගමයට මේ වසරේදී ලාභ ලැබිය හැකියි",
       "News Content": "දිනකට අහිමි වන ලක්ෂ 100ක පමණ ආදායමට විසඳුමක් ලෙස ඊ- ටිකටින් ක්‍රමය හඳුන්වා දෙනවා\n\nසියලු දෙනා එක්ව අවශ්‍ය ප්‍රතිසංස්කරණ කටයුතු සිදු කළොත් ශ්‍රී ලංකා ගමනාගමන මණ්ඩලයට මේ වසරේදී ලාභ ගත හැකි බව ප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතා පැවැසීය.\n\nඇමැතිවරයා මේ බව පැවැසුවේ ශ්‍රී ලංකා ගමනාගමන මණ්ඩලයේ වෘත්තීය සමිති නියෝජිතයන් සමඟ පසුගියදා (07) අමාත්‍යාංශයේදී පැවති සාකච්ඡාවකදීය.\n\nලංගම දියුණුවට වසර හතක් පුරා ක්‍රියාත්මක කිරීමට නොහැකි වූ තීන්දු තීරණ රැසක් ක්‍රියාත්මක කිරීමට මෙහිදී වෘත්තීය සමිති නියෝජිතයන්ගේ එකඟතාව පළ කෙරිණ‍ි.\n\nඑහිදී වැඩිදුරටත් අදහස් පළ කළ ඇමැතිවරයා මෙසේ ද කීවේය.\n\n“පසුගිය කාලයේ ‍මම මේ අයතනය ලාභ ලබන තත්ත්වයට පත් කළ හැකි දැයි සොයා බැලුවා. සියලු දෙනා එකතු වෙලා අවශ්‍ය ප්‍රතිසංස්කරණ කළොත් ශ්‍රී ලංකා ගමනාගමන මණ්ඩලය මේ වසරේදී ලාභ ලබන තත්ත්වයට පත් කළ හැකියි.\n\nදේශපාලනඥයෙක් නොවන අමාත්‍යාංශයක හිටපු ලේකම්වරයෙක්, ඉංජිනේරුවෙක් මම සභාපති ලෙස පත් කළා. ඔහු පත්වන විට පඩි ගෙවන්න බැරි ඩිපෝ 39ක් තිබුණා. දැන් පඩි ගෙවන්න බැරි ඩිපෝ සංඛ්‍යාව 9 දක්වා අඩු වෙලා තියෙනවා. ගමනාගමන මණ්ඩලයේ තියෙන ප්‍රධාන ගැටලුව තමයි, දෛනිකව මගීන්ගෙන් ලැබෙන මුළු ආදායමම ආයතනයට නොලැබීම. රියැදුරු මහත්වරුයි කොන්දොස්තර මහත්වරුයි ආදායමින් කොටසක් ලංගමයට දී ඉතිරි කොටස ගෙදර ගෙන යනවා. සංවිධානාත්මක මේ මුදල් එකතු කිරීම සිදු කරගෙන යනවා. ගමනාගමන මණ්ඩලයට ලැබිය යුතු ලක්ෂ 100ක පමණ ආදායමක් දවසකට මේ නිසා අහිමි වෙනවා. එයට විසඳුමක් ලෙස ඊ – ටිකටින් ක්‍රමය හඳුන්වාදීමට කටයුතු කරගෙන යනවා. ඉලෙක්ට්‍රොනික් ටිකට් ක්‍රමය ආපුවාම ගමනාගමන මණ්ඩලයේ සෑම ඩිපෝවක්ම ලාභ ලබන තත්ත්වයට පත්වෙනවා. අලුතින් කැඳවන ලද ටයර් ටෙන්ඩරය නිසා ටයර් එකකින් රුපියල් 9000ක ඉතිරියක් ආයතනයට ලැබෙනවා. එමඟින් මාස හතරක් ඇතුළත රුපියල් මිලියන 85ක් ඉතිරි කරගන්න අපට හැකි වුණා. අපි හිතන විදියට අවුරුද්දකට රුපියල් මිලියන 7000ක් පමණ ලාභයක් ගමනාගමන මණ්ඩලයට ඉපැයිය හැකියි. එයින් කොටසක් සේවකයන්ටත් බෙදා දිය හැකියි. සියලු දෙනා සඳහා හොඳ රක්ෂණ ක්‍රමයක් ද හඳුන්වා දිය හැකියි. ගමනාගමන මණ්ඩලය තුළ ඉතා අසීරුවෙන් රාජකාරි කරන හොඳ සේවක පිරිසක් ඉන්නවා.\n\nපසුගිය කාලයේ 8%කින් ආදායම වැඩි වෙලා තිබෙනවා. ඒ වාගේම වියදම අඩු වෙලා තියෙනවා. බස් රථ අටසියයක් පමණ අලුත් සභාපතිතුමා පත්වෙනකොට ධාවනයෙන් ඉවත් කරලා තිබුණා. එයින් හාරසීයක් හදන්න සල්ලි දුන්නා. මේ වන විට බස් රථ 175ක් පමණ හදලා ඉවරයි. ඉතිරි ටිකත් ඔක්තෝබර් 31 වෙනිදා වන විට හදා අවසන් කිරීමට කටයුතු කරනවා. ඉන්දීය ණය ආධාර යටතේ බස් රථ පන්සියයක් අලුතෙන් ගත්තා. ලාභ ලබන ඩිපෝ සඳහා දුර ගමන් සඳහා බස් රථ දාහක් අලුතින් ගන්න කටයුතු කරගෙන යනවා.\n\n2030 වන විට පොදු ප්‍රවාහනය පොසිල ඉන්ධනවලින් බැහැරව ඉලෙක්ට්‍රික් වෙන්න ඕන කියලා ලෝකයේ රටවල් එකඟ වෙලා තියෙනවා. ගමනාගමන මණ්ඩලය සතු බස් රථ 6000 අනාගතයේ දවසක විදුලි බලයෙන් ක්‍රියාත්මක වන බස් රථ වෙන්න ඕනෙ. එහෙම නැතිව පවතින්න බෑ.\n\nබස්නාහිර පළාතේ මගී ප්‍රවාහනය සඳහා විදුලි බලයෙන් ක්‍රියාත්මක වන බස් රථ 200ක් ගෙන ඒමට අපි ආයෝජකයන්ට අවස්ථාව දී තියෙනවා.”\n\nමේ අවස්ථාවට ශ්‍රී ලංකා ගමනාගමන මණ්ඩලයේ සභාපති එස්. එම්. ඩී. එල්. කේ. අල්විස් මහතා ඇතුළු වෘත්තීය සමිති නියෝජිතයෝ එක් වූහ.\n\nසුභාෂිණී සේනානායක",
       "URL": "https://www.dinamina.lk/2023/09/11/breaking-news/21150/%e0%b7%83%e0%b7%92%e0%b6%ba%e0%b6%bd%e0%b7%94-%e0%b6%af%e0%b7%99%e0%b6%b1%e0%b7%8f-%e0%b6%91%e0%b6%9a%e0%b7%8a%e0%b7%80-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b7%83%e0%b6%82/",
       "Category": "local",
       "Parent URL": "https://www.dinamina.lk/category/local//page/130/"
}