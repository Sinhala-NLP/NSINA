{
       "Source": "dinamina",
       "Timestamp": "August 30, 2023 1:22 am",
       "Headline": "ජනපති මල්වතු-අස්ගිරි මහ නාහිමිවරුන් බැහැද­ැක",
       "News Content": "\n\nජනාධිපති රනිල් වික්‍රමසිංහ මහතා ඊයේ (29) පස්වරුවේ මල්වතු, අස්ගිරි මහ නාහිමිවරුන් ප්‍රමුඛ අනුනායක හිමිවරුන් බැහැදැක ආශීර්වාද ලබා ගත්තේය.\n\nපළමුව මල්වතු මහා විහාරයට පැමිණි ජනාධිපතිවරයා මල්වතු මහනායක තිබ්බටුවාවේ ශ්‍රී සුමංගල නාහිමිපාණන් වහන්සේ බැහැදැක සුව දුක් විමසමින් කෙටි පිළිසඳරක නිරත විය.\n\nඋන්වහන්සේ සෙත් පිරිත් සජ්ඣායනා කර ජනාධිපතිවරයාට සෙත් පැතූහ.\n\nමේ අතර ජනාධිපති රනිල් වික්‍රමසිංහ මහතා මල්වතු පාර්ශ්වයේ අනුනායක දිඹුල්කුඹුරේ ශ්‍රී විමලධම්ම හිමිපාණන් වහන්සේ ද බැහැදැක කෙටි පිළිසඳරක නිරත විය.\n\nඉන් අනතුරුව අස්ගිරි මහා විහාරය වෙත පැමිණි ජනාධිපති රනිල් වික්‍රමසිංහ මහතා අස්ගිරි පාර්ශ්වයේ මහනායක වරකාගොඩ ශ්‍රී ඥානරතන නාහිමිපාණන් වහන්සේ බැහැදැක ආශීර්වාද ලබා ගත්තේය.\n\nඓතිහාසික මුතියංගණ රාජමහා විහාර භාරකාර, ආචාර්ය මුරුද්දෙණියේ ශ්‍රී ධම්මරතන නායක හිමිපාණන් වහන්සේ ද එම අවස්ථාවට වැඩම කර සිටියහ. එසේම ජනාධිපතිවරයා අස්ගිරි පාර්ශ්වයේ අනුනායක හිමිවරුන් වන ආණමඩුවේ ධම්මදස්සී හිමිපාණන් වහන්සේ සහ වේඬරුවේ උපාලි අනුනායක හිමිපාණන් වහන්සේ ද බැහැදැක කෙටි පිළිසඳරක නිරත විය.\n\nහිටපු අමාත්‍ය මලික් සමරවික්‍රම, ජනාධිපති අතිරේක ලේකම් කමල් පුෂ්පකුමාර යන මහත්වරුන් ද මෙම අවස්ථාවට එක්ව සිටියහ.",
       "URL": "https://www.dinamina.lk/2023/08/30/local/18204/%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%b8%e0%b6%bd%e0%b7%8a%e0%b7%80%e0%b6%ad%e0%b7%94-%e0%b6%85%e0%b7%83%e0%b7%8a%e0%b6%9c%e0%b7%92%e0%b6%bb%e0%b7%92-%e0%b6%b8%e0%b7%84-%e0%b6%b1/",
       "Category": "local",
       "Parent URL": "https://www.dinamina.lk/category/local//page/175/"
}