{
       "Source": "dinamina",
       "Timestamp": "October 7, 2023 1:12 am",
       "Headline": "රදගුරු සමුළුව පාස්කු ප්‍රහාර වාර්තාව අධ්‍යයනය කළ පසු සාකච්ඡා කිරීමට ජනපති සූදානම්",
       "News Content": "පාස්කු ඉරුදින ප්‍රහාරය සම්බන්ධයෙන් විමර්ශනය කළ ජනාධිපති කොමිසෂන් සභාවේ වාර්තාව රදගුරු සමුළුව විසින් අධ්‍යයනය කිරීමෙන් පසු ඒ සංගමයේ නියෝජිතයන් සමඟ සාකච්ඡා කිරීමට ජනාධිපති රනිල් වික්‍රමසිංහ මහතා සූදානමින් සිටින බව ජනාධිපති මාධ්‍ය අංශය නිවේදනයක් නිකුත් කරමින් සඳහන් කරයි.\n\nඑම නිවේදනය මෙසේය:\n\n2023 ඔක්තෝබර් 8 ඉරිදා දිනෙන් පළ කර ඇති ‘ඥානාර්ථ ප්‍රදීපය’ පුවත්පතේ කතු වැකිය සහ ‘ස්වාධීන, විනිවිද පෙනෙන පුර්ණ විමර්ශනයක් සහ අධීක්ෂණයට ජාත්‍යන්තර විමර්ශන කණ්ඩායමක් අවශ්‍යයයි’ මැයෙන් පළ කර ඇති ප්‍රවෘත්ති වාර්තාව සම්බන්ධයෙන් ජනාධිපති මාධ්‍ය අංශයේ අවධානය යොමුව තිබේ.\n\nකතෝලික රදගුරු සංගමයේ සභාපති අතිඋතුම් හැරල්ඩ් ඇන්තනී හිමිපාණන්ගේ ඉල්ලීමකට අනුව පාස්කු ප්‍රහාරය සම්බන්ධයෙන් විමර්ශනය කළ ජනාධිපති කොමිෂන් සභා වාර්තාවේ වෙළුම් 88ක් සහ පිටු 48,909කින් යුතු සියලු ලියකියවිලි 2023 අප්‍රේල් 20 දින මහජන ආරක්ෂක ඇමැති ටිරාන් අලස් මහතා විසින් අතිඋතුම් හැරල්ඩ් ඇන්තනී හිමිපාණන්ට භාර දෙන ලදි.\n\nකතෝලික රදගුරු සංගමයේ සභාපති අතිඋතුම් හැරල්ඩ් ඇන්තනී හිමිපාණන් සමඟ මහජන ආරක්ෂක ඇමැති ටිරාන් අලස් මහතා පෙරේදා (5) දුරකතනයෙන් සාකච්ඡා කළ අවස්ථාවේ රදගුරු හිමිපාණන් ප්‍රකාශ කර ඇත්තේ එම වාර්තාව තමාත් අධ්‍යයනය කරමින් සිටින බවයි. ඒ අනුව, එම වාර්තාව අධ්‍යයනය කිරීමෙන් පසුව රදගුරු සංගමයේ නියෝජිතයන් සමඟ සාකච්ඡා කිරිමට ජනාධිපති රනිල් වික්‍රමසිංහ මහතා සූදානමින් සිටී.\n\nශ්‍රී ලංකාවේ අභ්‍යන්තර කටයුතු සම්බන්ධයෙන් ජාත්‍යන්තර පරීක්ෂණ සිදු කිරීමට අපට එකඟ වීමට හැකියාවක් නැත. ශ්‍රී ලංකා ආණ්ඩුක්‍රම ව්‍යවස්ථාවේ හා වෙනත් නීතියක ජාත්‍යන්තර පරීක්ෂණ පැවැත්වීමට ප්‍රතිපාදන නැත. ඒ අනුව, එබඳු පරීක්ෂණ පැවැත්වීම නීති විරෝධි ක්‍රියාවක් වෙයි.\n\nචැනල් 4 රූපවාහිනී වැඩසටහන සම්බන්ධයෙන් සොයා බලා වාර්තා කිරීම සඳහාද විශ්‍රාමික ග්‍රේෂ්ඨාධිකරණ විනිසුරුවරයකුගේ ප්‍රධානත්වයෙන් කමිටුවක් පත් කර තිබේ. රදගුරු සමුළුව කොමිෂන් සභා වාර්තාව අධ්‍යයනය කිරීමෙන් පසුව මේ පිළිබඳ තවදුරටත් සාකච්ඡා කිරීමටද රජය බලාපොරොත්තු වේ.",
       "URL": "https://www.dinamina.lk/2023/10/07/breaking-news/28804/%e0%b6%bb%e0%b6%af%e0%b6%9c%e0%b7%94%e0%b6%bb%e0%b7%94-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80-%e0%b6%b4%e0%b7%8f%e0%b7%83%e0%b7%8a%e0%b6%9a%e0%b7%94-%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/21/"
}