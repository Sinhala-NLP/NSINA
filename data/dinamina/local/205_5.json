{
       "Source": "dinamina",
       "Timestamp": "August 23, 2023 1:00 am",
       "Headline": "මිය ගිය කැස්බෑවුන් හතර දෙනකුගේ මරණ පරීක්ෂණ පවත්වන්න නියෝග",
       "News Content": "ගාලුමුවදොර මුහුදු තීරයේ මියගොස් සිටි කැස්බෑවන් සිවු දෙනාගේ පශ්චාත් මරණ පරීක්ෂණය පවත්වා මරණයට හේතුව සම්බන්ධයෙන් අධිකරණයට වාර්තාවක් ඉදිරිපත් කරන ලෙස බෙල්ලන්විල පශු වෛද්‍යවරයාට කොටුව මහේස්ත්‍රාත් තිළිණ ගමගේ මහතා ඊයේ (22) නියෝග කළේය.\n\nඑම සතුන්ගේ දේහයන් පිළිබඳ පරීක්ෂණ අවසන් කිරීමෙන් අනතුරුව එම දේහයන් මිහිදන් කරන ලෙසටද මහේස්ත්‍රාත්වරයා වනජීවී සංරක්ෂණ දෙපාර්තමේන්තුවට නියෝග කළේය.\n\nවනජීවී සංරක්ෂණ දෙපාර්තමේන්තුවේ කොළඹ දිස්ත්‍රික් භාර වන සත්ව අඩවි ආරක්ෂක සමන් ලියනගම මහතා විසින් මෝසමක් ගොනු කරමින් සිදු කළ ඉල්ලීම සලකා බැලූ මහේස්ත්‍රාත්වරයා මෙම නියෝගය සිදු කළේය.\n\nගාලුමුවදොර සහ අවට මුහුදු තීරයේ කැස්බෑවුන් මියයාම සම්බන්ධයෙන් අධිකරණයට කරුණු දැක්වූ එම නිලධාරියා වැල්ලවත්ත සහ දෙහිවල මුහුදු තීරයේ කැස්බෑ මළ සිරුරු තියෙන බවට සහ තවත් කැස්බෑ මළ සිරුරු මුහුදේ පාවෙමින් තිබෙන බවට තොරතුරු ලැබී ඇතැයි ද අධිකරණයට දන්වා සිටි අතර සිද්ධිය සම්බන්ධයෙන් මූලික පරීක්ෂණ ආරම්භ කර ඇති බවත් කීවේය.\n\nසමුද්‍රීය උරග හා සත්ත්ව ආරක්ෂක පනත සහ වනජීවී සහ වන සත්ත්ව ආරක්ෂක පනත යටතේ වන අඩවි ආරක්ෂක නිලධාරියා මෝසමක් ගොනු කරමින් මෙම නියෝගය ඉල්ලා සිටියේය.",
       "URL": "https://www.dinamina.lk/2023/08/23/local/16396/%e0%b6%b8%e0%b7%92%e0%b6%ba-%e0%b6%9c%e0%b7%92%e0%b6%ba-%e0%b6%9a%e0%b7%90%e0%b7%83%e0%b7%8a%e0%b6%b6%e0%b7%91%e0%b7%80%e0%b7%94%e0%b6%b1%e0%b7%8a-%e0%b7%84%e0%b6%ad%e0%b6%bb-%e0%b6%af%e0%b7%99/",
       "Category": "local",
       "Parent URL": "https://www.dinamina.lk/category/local//page/205/"
}