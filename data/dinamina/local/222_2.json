{
       "Source": "dinamina",
       "Timestamp": "August 18, 2023 2:57 pm",
       "Headline": "නීතිවිරෝධී ලෙස ශ්‍රී ලංකාවට ගෙන ආ දුම්වැටි තොගයක් කටුනායක දී අත් අඩංගුවට",
       "News Content": "රුපියල් විසි එක් ලක්ෂ හතලිස් දහසක් වටිනා විදේශීය නිෂ්පාදිත දුම්වැටි තොගයක් නීතිවිරෝධී ලෙස ඩුබායි සිට ශ්‍රී ලංකාවට  රැගෙන ආ ගුවන් මගියෙකු අද (18)  අලුයම  කටුනායක ගුවන් තොටුපොළ පොලිස් මත්ද්‍රව්‍ය නාශක අංශයේ නිලධාරීන් පිරිසක් විසින් අත් අඩංගුවට ගෙන තිබේ .\n\nඩුබායි හි ආපනශාලාවක සූපවේදියෙකු ලෙස රැකියාව  කළ මෙම ගුවන් මගියා 38 හැවිරිදි  නාත්තන්ඩිය ප්‍රදේශයේ පදිංචිකරුවෙකි .\n\nඔහු විසින් රැගෙන විත් තිබූ ගමන් මලු තුළ මැන්චෙස්ටර් , ඇඩ්‍රස් කින්ග් සහ ගෝල්ඩ් ලීෆ් යන විදේශීය නිෂ්පාදිත දුම්වැටි 21,400 ක් සගවා ගෙන තිබියදී පොලිස් මත්ද්‍රව්‍ය නාශක අංශයේ නිලධාරීන් විසින් සොයා ගෙන අත් අඩංගුවට ගෙන තිබේ .\n\nමෙම ගුවන් මගියා සහ අත් අඩංගුවට ගත් දුම්වැටි තොගය අද  මීගමුව මහේස්ත්‍රාත් අධිකරණය වෙත ඉදිරිපත් කිරීමට නියමිතය .",
       "URL": "https://www.dinamina.lk/2023/08/18/local/15383/%e0%b6%b1%e0%b7%93%e0%b6%ad%e0%b7%92%e0%b7%80%e0%b7%92%e0%b6%bb%e0%b7%9d%e0%b6%b0%e0%b7%93-%e0%b6%bd%e0%b7%99%e0%b7%83-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a/",
       "Category": "local",
       "Parent URL": "https://www.dinamina.lk/category/local//page/222/"
}