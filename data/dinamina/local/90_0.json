{
       "Source": "dinamina",
       "Timestamp": "September 21, 2023 4:02 am",
       "Headline": "ශ්‍රී ලංකාව දැන් තරමක  ආර්ථික ප්‍රගතියක් අත්කරගෙන -බංග්ලාදේශ අගමැතිනි",
       "News Content": "බංග්ලාදේශයෙන් ගත් ණය, මෙතරම් කෙටි කාලයකදී ගෙවා නිම කිරීමට ශ්‍රී ලංකාවට හැකිවීමෙන් පැහැදිලි වන්නේ ශ්‍රී ලංකාව ක්‍රමිකව ආර්ථික ප්‍රගතිය උදාකරගෙන ඇති බව යැයි බංග්ලාදේශ අගමැතිනි ෂෙයික් හසීනා මහත්මිය පැවසුවාය.\n\nඑම ආර්ථික ප්‍රගතිය අඛණ්ඩව ඉදිරියට පවත්වාගෙන යෑමෙන් ශ්‍රී ලංකාවට වඩා යහපත් තත්ත්වයක් උදාකරගත හැකි බව පෙන්වා දුන් ඇය බංග්ලාදේශයෙන් ගත් ණය මෙතරම් ඉක්මනින් ගෙවා නිම කිරීමට ශ්‍රි ලංකාවට හැකි වෙතැයි තමා නොසිතූ බවත් සඳහන් කළාය.\n\nජනාධිපති රනිල් වික්‍රමසිංහ මහතා සහ බංග්ලාදේශ අගමැතිනි ෂෙයික් හසීනා මහත්මිය අතර නිල හමුව පෙරේදා (19) නිව්යෝර්ක් නුවරදී සිදු වූ අවස්ථාවේදී ඇය මේ බව සඳහන් කළාය. දකුණු ආසියානු කලාපීය රටවල් දෙකක් ලෙස දෙරට අතර සහයෝගීතාව පුළුල් කර ගැනීමේ වැදගත්කම රාජ්‍ය නායකයෝ දීර්ඝ ලෙස සාකච්ඡා කළහ. ශ්‍රී ලංකාව ක්‍රමිකව ආර්ථික වශයෙන් ශක්තිමත්වීම පිළිබඳව එහිදී ඇය සිය සතුට පළ කළ අතර, බංග්ලාදේශයෙන් ශ්‍රී ලංකාවට හිමි වූ අඛණ්ඩ සහාය සිහිපත් කළ ජනාධිපතිවරයා බංග්ලාදේශයේ ත්‍යාගශීලී ගුණය ගැන සිය බලවත් ප්‍රසාදය පළ කර සිටියේය. පසුගිය අභියෝගාත්මක කාලවකවානුවේදී බංග්ලාදේශය ශ්‍රී ලංකාවට දැක්වූ නොසැලෙන සහයෝගය ගැන මෙහිදී ජනාධිපති රනිල් වික්‍රමසිංහ මහතා අගමැතිනි ෂෙයික් හසීනා මහත්මිය සහ බංග්ලාදේශ ජනතාව වෙත සිය කෘතඥතාව පළ කළේය. මීට ඉහතදී බංග්ලාදේශයේ නිල සංචාරයක නිරත වන ලෙස ආරාධනා ලැබුණ ද නොවැළැක්විය හැකි හේතු මත ඒ සඳහා අවස්ථාව අහිමි වූ බව පැවසූ ජනාධිපතිවරයා මේ වසර අවසන් වීමට පෙර බංග්ලාදේශයේ නිල සංචාරයක නිරත වීමට අපේක්ෂා කරන බව ද පැවසීය.",
       "URL": "https://www.dinamina.lk/2023/09/21/local/24003/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b6%af%e0%b7%90%e0%b6%b1%e0%b7%8a-%e0%b6%ad%e0%b6%bb%e0%b6%b8%e0%b6%9a-%e0%b6%86%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/90/"
}