{
       "Source": "dinamina",
       "Timestamp": "August 7, 2023 12:44 am",
       "Headline": "නඩු භාණ්ඩයක් වූ යතුරුපැදියක් සොරා ගත් පෙදරේරුවකු අධිකරණයට",
       "News Content": "කල්මුණේ මහේස්ත්‍රාත් අධිකරණයේ නඩු භාණ්ඩයක් ලෙස තිබූ යතුරුපැදියක් සොරාගෙන ගොස් පරිහරණය කරමින් සිටි අවුරුදු 18ක් වයසැති පෙදරේරුවකු කල්මුණේ පොලිසියේ නිලධාරීන් විසින් පෙරේදා (05) අත්අඩංගුවට ගෙන තිබේ.\n\nපොලිසිය පවසනුයේ මේ සොරකම සම්බන්ධයෙන් අධිකරණයේ නඩු භාණ්ඩ භාරකරු විසින් පැමිණිල්ල ඉදිරිපත් කර පැය කිහිපයක් ඇතුළත සැකකරු යතුරුපැදියද සමඟ අත්අඩංගුවට ගැනීමට හැකි වූ බවය.\nමේ යතුරුපැදිය 2022 අගොස්තු 18 වෙනිදා මත්කුඩු ප්‍රවාහනය කරමින් සිටියදී පුද්ගලයන් දෙදෙනෙක් සමඟ අත්අඩංගුවට ගත් එකක් බවය. එම පුද්ගලයන් දෙදෙනා මේ වන විට ඇප මත සිටින බවත්, යතුරුපැදිය අධිකරණ භාරයෙන් මුදා ගැනීමට ඒ එක් අයෙක් විසින් අභියාචනයක් ද ඉදිරිපත් කර ඇති බවය. යතුරුපැදියේ ලියාපදිංචි අයිතිය ඇත්තේ වෙනත් පුද්ගලයකුට වූ බැවින් ලියාපදිංචි අයිතිකරු නොමැතිව යතුරුපැදිය අධිකරණයෙන් මුදා හැර නැත.\n\nපසුගිය අප්‍රේල් මාසයේ නෝම්බි අවුරුද්දට පෙර දින දවාලයේ අධිකරණ පරිශ්‍රයට ගිය මේ පුද්ගලයා ඔහු සතුව තිබූ අමතර යතුරකින් යතුරුපැදිය පණ ගන්වාගෙන එය රැගෙන ගොස් ඇති බව පොලිසිය කියයි.\n\n2022 අගොස්තු 19 වෙනිදා සිට අධිකරණ භාරයේ තිබූ මේ යතුරුපැදිය පසුගිය අප්‍රේල් මාසයේදී සොරාගෙන ගොස් තිබුණ ද අධිකරණයේ නඩු භාණ්ඩ භාරකරු ඒ බව දැනගෙන ඇත්තේ පසුගිය ජුනි 07 වෙනිදාය. ඒ නඩු භාණ්ඩ සම්බන්ධයෙන් කළ සංගණනයකදීය. යතුරුපැදියට වූ දේ ගැන මෙතෙක් කාලයක් සොයා බලා අවසානයේදී ඒ බව නඩු භාණ්ඩ භාරකරු විසින් පොලිසියට පැමිණිලි කර ඇත්තේ පෙරේදා (05)ය.\nඅවස්ථා කිහිපයකදීම යතුරුපැදිය මුදා ගැනීමට අදාළ පුද්ගලයා පොලිසියට ද පැමිණ උත්සාහ දරා තිබූ බැවින් සහ මෑතක සිට ඔහු ඒ ගැන නිහඬව සිටීම හේතුවෙන් කල්මුණේ මූලස්ථාන පොලිස් ස්ථානාධිපතිවරයාට යම් සැකයක් ඇති වී තිබෙන බව උසස් පොලිස් නිලධාරියෙක් සඳහන් කළේය. ඒ අනුව මූලස්ථාන පොලිස් ස්ථානාධිපතිවරයා අපරාධ අංශයේ ස්ථානාධිපතිවරයා දැනුම්වත් කර ඇත්තේ එම පුද්ගලයාගේ නිවෙසට ගොස් පරීක්ෂාවක් කරන ලෙසය.\nමෙම සැකකරුව කල්මුණේ මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nගයාන් කුමාර වීරසිංහ",
       "URL": "https://www.dinamina.lk/2023/08/07/local/12191/%e0%b6%b1%e0%b6%a9%e0%b7%94-%e0%b6%b7%e0%b7%8f%e0%b6%ab%e0%b7%8a%e0%b6%a9%e0%b6%ba%e0%b6%9a%e0%b7%8a-%e0%b7%80%e0%b7%96-%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af/",
       "Category": "local",
       "Parent URL": "https://www.dinamina.lk/category/local//page/280/"
}