{
       "Source": "dinamina",
       "Timestamp": "September 4, 2023 2:17 am",
       "Headline": "ගුවන් හමුදාපති කතරගම පුදබිමට",
       "News Content": "ශ්‍රී ලංකා ගුවන් හමුදාපති එයාර් වයිස් මාර්ෂල් උදේනි රාජපක්ෂ මහතා පෙරේදා (02) කතරගම පුදබිමට පැමිණ කිරිවෙහෙර චෛත්‍ය රාජයාණන් වහන්සේ සහ අෂ්ටඵල බෝධිය වැඳපුදාගෙන ඓතිහාසික කතරගම මහ දේවාලයට පැමිණ දේවාශීර්වාදය ලබා ගත්තේය.\nඅනතුරුව ශ්‍රී ලංකා ගුවන් හමුදාවේ ශ්‍රම දායකත්වයෙන් කතරගම පුදබිමේ ක්‍රියාත්මක කෙරෙන මැණික්ගඟ අසබඩ පාංශු ඛාදනය වැළැක්වීමේ ව්‍යාපෘතිය පිළිබඳ නිරීක්ෂණය කළ ගුවන් හමුදාපතිවරයා රුක් රෝපණ වැඩසටහනකට ද එක් විය.\nඅනතුරුව ඓතිහාසික රුහුණු කතරගම මහා දේවාලයේ බස්නායක නිලමේ ඩිෂාන් වික්‍රමරත්න ගුණසේකර මහතා සමඟ සුහද පිළිසඳරක යෙදුණි.\nමේ අවස්ථාවන්ට කිරිවෙහෙර රාජමහා විහාරාධිපති කොබවක ධම්මින්ද නායක ස්වාමීන් වහන්සේ ප්‍රමුඛ මහා සංඝරත්නය ද වැඩම කර සිටියහ.\nඌව වෙල්ලස්ස විශේෂ – ඩී.එස්. ගුණතිලක",
       "URL": "https://www.dinamina.lk/2023/09/04/local/19281/%e0%b6%9c%e0%b7%94%e0%b7%80%e0%b6%b1%e0%b7%8a-%e0%b7%84%e0%b6%b8%e0%b7%94%e0%b6%af%e0%b7%8f%e0%b6%b4%e0%b6%ad%e0%b7%92-%e0%b6%9a%e0%b6%ad%e0%b6%bb%e0%b6%9c%e0%b6%b8-%e0%b6%b4%e0%b7%94%e0%b6%af/",
       "Category": "local",
       "Parent URL": "https://www.dinamina.lk/category/local//page/157/"
}