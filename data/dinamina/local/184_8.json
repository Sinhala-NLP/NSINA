{
       "Source": "dinamina",
       "Timestamp": "August 28, 2023 1:38 am",
       "Headline": "කළුගමුවේ චානකගෙන් නව කෘෂි උපකරණ රැසක් නිපැයුමට අමාත්‍යාංශයෙනුත් උපකාර",
       "News Content": "අන්තර් විශ්වවිද්‍යාල මල්ලවපොර තරගයකදී පූර්ණ ආබාධිත තත්ත්වයට පත්ව සිටින පේරාදෙණියේ කළුගමුවේ චානක පැතුම් තරුණයා නව කෘෂිකාර්මික උපකරණ රැසක් නව නිපැයුම් ලෙස හඳුන්වා දී තිබේ.\n\nයාන්ත්‍රික උදැල්ලක්, මඤ්ඤොක්කා ගැලවීම පහසු කරන යන්ත්‍රයක්, (Casava Harvesting Hand Tool) සහ තේ වගාවන්හි වල් පැළ මර්දනයට ආරක්ෂිත වීඩරයක් (Tea Weeder) ඔහු විසින් හඳුන්වා දුන් නව නිපැයුම් අතර වේ.\n\nමෙම උපකරණ කට්ටල ක්‍රියාත්මක කරන ආකාරය පිළිබඳත් එහි ඇති ආර්ථික වාසි සම්බන්ධවත් චානක පැතුම් මහතා පසුගියදා කෘෂිකර්ම අමාත්‍යාංශයේදී කෘෂිකර්ම ඇමැති මහින්ද අමරවීර මහතා ඇතුළු නිලධාරීන් දැනුවත් කළේය.\n\nමෙම උපකරණ පිටරටින් ගෙන්වන උපකරණවලට වඩා ඉතාමත් උසස් තත්ත්වයෙන් නිෂ්පාදනය කිරීමට චානක පැතුම් විසින් දරන ලද උත්සාහය අමාත්‍යවරයා විසින් අතිශය ඇගැයීමට ලක් කළේය.\n\nආබාධිත තත්ත්වයෙන් පෙළුණත් ආබාධිත බව ජය ගත් ඔහුට ඉදිරියටත් මෙවැනි නිපැයුම් කිරීමට අතහිත ලබා දීමට තම අමාත්‍යාංශය සූදානම් බව ද ඇමැතිවරයා කීය.\n\nචානක පැතුම්ට දර්ශනපති විභාගය සඳහා අවශ්‍ය මූල්‍ය ප්‍රතිපාදන මෙන්ම ඔහුට කෘෂිකාර්මික හා ගොවිජන රක්ෂණ මණ්ඩලයේ රක්ෂණාවරණයක් ද දීමට පියවර ගන්නැයි ඇමැති මහින්ද අමරවීර මහතා අදාළ නිලධාරින්ට උපදෙස් දුන්නේය.\n\nබුද්ධිකා ඉඹුලාන",
       "URL": "https://www.dinamina.lk/2023/08/28/local/17602/%e0%b6%9a%e0%b7%85%e0%b7%94%e0%b6%9c%e0%b6%b8%e0%b7%94%e0%b7%80%e0%b7%9a-%e0%b6%a0%e0%b7%8f%e0%b6%b1%e0%b6%9a%e0%b6%9c%e0%b7%99%e0%b6%b1%e0%b7%8a-%e0%b6%b1%e0%b7%80-%e0%b6%9a%e0%b7%98%e0%b7%82/",
       "Category": "local",
       "Parent URL": "https://www.dinamina.lk/category/local//page/184/"
}