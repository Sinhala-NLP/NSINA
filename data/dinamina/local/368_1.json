{
       "Source": "dinamina",
       "Timestamp": "July 18, 2023 1:00 am",
       "Headline": "ශ්‍රී ලංකා ණය ප්‍රතිව්‍යුහගතකරණය කඩිනමින් අවසන් කරනවා",
       "News Content": "ශ්‍රී ලංකාවේ ණය ප්‍රතිව්‍යුහගතකරණය කඩිනමින් අවසන් කිරීමට හැකිවනු ඇතැයි අමෙරිකා එක්සත් ජනපද භාණ්ඩාගාර ලේකම් ජැනට් යෙලන් මහත්මිය විශ්වාසය පළ කරයි.\n\nඑවිට ජාත්‍යන්තර මූල්‍ය අරමුදලේ වැඩසටහනට සම්බන්ධ සමාලෝචනය නිසි පරිදි කළ හැකි වනු ඇතැයි ද ඒ මහත්මිය පෙන්වාදෙයි.\n\nඉන්දියාවේ දී ඇරැඹීමට නියමිත ජී20 සමුළුවවට පෙර පැවැති මාධ්‍ය හමුවක දී අදහස් දක්වමින් එක්සත් ජනපද භාණ්ඩාගාර ලේකම්වරිය මේ බව සඳහන් කර තිබේ.\n\nසංවර්ධනය වෙමින් පවතින රටවල් සඳහා ණය ප්‍රතිව්‍යුහගතකරණය කිරීම ඇතුළු අන්‍යෝන්‍ය උනන්දුවක් දක්වන ක්ෂේත්‍ර සම්බන්ධයෙන් චීනය සමඟ කටයුතු කිරීමට බලාපොරොත්තුවෙන් සිටින බව ද ප්‍රාග්ධන වැඩි කිරීම සලකා බැලීමට පෙර බහුපාර්ශ්වික සංවර්ධන බැංකුවල ප්‍රතිසංස්කරණ අවශ්‍ය බව ද ඒ මහත්මිය පෙන්වා දී ඇත.\n\nරටක් ණය අර්බුදයට පත්වන සෑම අවස්ථාවකදීම ණය සහන ලබාදීම සඳහා පළමු පියවරෙන් පටන් නොගෙන සැමීබියාවේ දී එකඟ වූ පොදු ප්‍රතිපත්ති ඒ සඳහා භාවිත කළ යුතු බව ද ජැනට් යෙලන් මහත්මිය පවසා තිබේ.\n\nමහින්ද අලුත්ගෙදර",
       "URL": "https://www.dinamina.lk/2023/07/18/local/7267/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%ab%e0%b6%ba-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b7%80%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/368/"
}