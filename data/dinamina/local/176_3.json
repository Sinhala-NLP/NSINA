{
       "Source": "dinamina",
       "Timestamp": "August 30, 2023 12:56 am",
       "Headline": "උඩවලව ජලාශයේ රොන් මඩ ඉවත්කිරීමේ ක්ෂේත්‍ර අධ්‍යයන ඇරැඹේ",
       "News Content": "නියඟයෙන් සිඳී ගොස් ඇති උඩවලව ජලාශයේ රොන්මඩ ඉවත් කර දෙන්නැයි ගොවීන් විසින් කර ඇති ඉල්ලීමට රජයේ අවධානය යොමු වී තිබේ. වැව ඉදිකරන ලද කාලයේ සිට මේ දක්වා වසර 55ක පමණ කාලයක් තුළ කිසිදු අවස්ථාවක රොන්මඩ ඉවත් කිරීමක් සිදු වී නැති නිසාත්, අන් කිසි කලෙක මේ තරමට වැව සිඳී ගොස් නැති නිසාත් මෙම අවස්ථාව රොන්මඩ ඉවත් කිරීමට සුදුසුම අවස්ථාව බව ගොවි ජනතාව පෙන්වා දී තිබේ.\nමෙම කටයුතු සඳහා ක්ෂේත්‍ර අධ්‍යයනයක් සිදු කිරීමට නිලධාරින් පිරිසක් උඩවලවේ ජලාශය වෙත යැවීමට පියවර ගෙන ඇත. එමෙන්ම ඔවුන් විසින් සිදුකරනු ලබන අධ්‍යයනයන් අනුව දින තුනක් තුළ වාර්තාවක් ලබා ගැනීමටත්, එම වාර්තාව අනුව රොන්මඩ ඉවත් කිරීම සඳහා සුදුසු පරිදි ක්‍රියාමාර්ග ගැනීමටත් තීරණය වී ඇත.\n\nමේ වන විට ජලය සිඳී යමින් පවතින උඩවලව ජලාශයේ රොන්මඩ ඉවත් කිරීමට පියවර ගන්නා ලෙස ගොවි ජනතාව විසින් ඉදිරිපත් කර ඇති යෝජනාව සම්බන්ධයෙන් පෙරේදා (28) මහවැලි අමාත්‍යාංශයේ දී පැවැත්වුණු සාකච්ඡාවකදී මෙම තීරණයන්ට එළඹිණි.\n\nකෘෂිකර්ම ඇමැති මහින්ද අමරවීර, වාරිමාර්ග හා මහවැලි සංවර්ධන ඇමැති රොෂාන් රණසිංහ, වනජීවි හා වන සංරක්ෂණ ඇමැති පවිත්‍රා වන්නිආරච්චි මහත්ම මහත්මීහු මෙම සාකච්ඡාවට එක්වූ අතර කෘෂිකර්ම, වනජීවි, මහවැලි හා වාරිමාර්ග අමාත්‍යාංශ නියෝජනය කරමින් නිලධාරිහු මෙන්ම ගොවි නියෝජිත පිරිසක් ද ඊට සහභාගි වූහ.\n\nදැනට උඩවලව ජලාශයේ රොන්මඩ ඉවත් කිරීම සඳහා ඉදිරිපත් කර ඇති ඉල්ලීම පරිදි එම කටයුතු ඉටු කරන්නේ නම් ඒ සඳහා අනුගමනය කළ යුතු ක්‍රියාමාර්ග සම්බන්ධව මෙම සාකච්ඡාවේ දී ගැඹුරින් සාකච්ඡා කරනු ලැබීය.\n\nඋඩවලව ජලාශයේ ජල ධාරිතාව කියුබික් මීටර් මිලියන 265කි. උඩවලව ඉංජිනේරු කාර්යාලය විසින් සිදු කර තිබෙන ගණිතමය අධ්‍යයනයන් අනුව මෙහි ඇති රොන්මඩ ප්‍රමාණය කියුබික් මීටර් මිලියන 1.5ක් පමණ වේ. එහි සමස්ත ට්‍රැක්ටර් කියුබ් ප්‍රමාණය පන්ලක්ෂ පන්දහස් නවසියයකි.\n\nඑම ප්‍රමාණය ඉවත් කිරීම මගින් වැඩිවන ජල ධාරිතාවය අක්කර අඩි 1273ක් හෙවත් කියුබික් මීටර් මිලියන දශම 05කි. වැවේ විශාලත්වය සමග ඉන් වැඩිපුර වැපිරිය හැකි කුඹුරු ප්‍රමාණය අක්කර 300කි.\n\nමේ නිසා උඩවලව ජලාශයේ රොන් මඩ ඉවත් කිරීමට වැයවන මුදල හා පාරිසරික ගැටලු පිළිබඳවත් අවධානය යොමු කරමින් මෙම ක්ෂේත්‍ර අධ්‍යයනය සිදු කිරීමට නියමිතය. කෙසේ වුවද මෙම කටයුතු මාස් කන්නයේ වර්ෂාවට පෙර සිදු කළ යුතු නිසා ඒ සඳහා මෙම ක්ෂේත්‍ර අධ්‍යයනය ඉතාමක් කඩිනමින් සිදු කරන ලෙස ඇමැතිවරු අදාළ නිලධාරින්ට උපදෙස් දෙනු ලැබූහ.\n\nබුද්ධිකා ඉඹුලාන",
       "URL": "https://www.dinamina.lk/2023/08/30/local/18266/%e0%b6%8b%e0%b6%a9%e0%b7%80%e0%b6%bd%e0%b7%80-%e0%b6%a2%e0%b6%bd%e0%b7%8f%e0%b7%81%e0%b6%ba%e0%b7%9a-%e0%b6%bb%e0%b7%9c%e0%b6%b1%e0%b7%8a-%e0%b6%b8%e0%b6%a9-%e0%b6%89%e0%b7%80%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/176/"
}