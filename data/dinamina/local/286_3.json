{
       "Source": "dinamina",
       "Timestamp": "August 5, 2023 12:31 am",
       "Headline": "අනියම් පෙමේ හඬපට ගු රු බිරියට දෙනවා කියා විශ්‍රාමික ගු රුවරයාගෙන් ලක්ෂ 10ක කප්පම් අරන්",
       "News Content": "තමන් සමඟ තිබෙන අනියම් සම්බන්ධතාවය ගුරුවරියක වූ බිරියට පවසන බවට තර්ජනය කර රුපියල් ලක්ෂ දහයක කප්පම් මුදලක් ඉල්ලා එහි අවසන් මුදල් කොටස ලබා ගැනීමට ගිය කාන්තාවක් සහ ඇයගේ අනියම් පුරුෂයා බව කියන පුද්ගලයකු අද (04) දින ගොඩගම ප්‍රදේශයේදී අත්අඩංගුවට ගත් බව මීගොඩ පොලිසිය පවසයි.\n\nපාදුක්ක, වටරැක, සෝමරත්න මාවත ප්‍රදේශයේ පදිංචි සැකකාර කාන්තාව ඇයගේ දරුවකු අමතර පංතියක් සඳහා හෝමාගම ගොඩගමවත්ත ප්‍රදේශයේ විශ්‍රාමික ගුරුවරියකගේ නිවෙසකට යැවීමට කටයුතු කර ඇති බවත්, ඒ අතරතුර එම ගුරුවරියගේ විශ්‍රාමික ගුරු සැමියා සමඟ හිතවත්ව දෙදෙනා අතර අනියම් සම්බන්ධයක් ගොඩනඟාගෙන ඇති බවත් දැනගන්නට ලැබේ. මෙම කාන්තාව ඇගේ අනියම් සැමියාගේ උපදෙස් මත එම දුරකතන සංවාද ද පටිගත කර තබාගෙන ඇත. පසුව සැකකාර කාන්තාව විසින් විශ්‍රාමික ගුරුවරයාගෙන් මුදල් ලබාගෙන ඇති බවත්, මුදල් ලබා දීම ප්‍රතික්ෂේප කළ අවස්ථාවේදී තමන්ට මුදල් ලබා නොදුණහොත් තමා සමඟ කළ කතාබහ ඇතුළු සියලු හඬපට ගුරුවරයාගේ බිරියට ලබා දෙන බවත් පවසා ලක්ෂ දහයක මුදලක් ලබා දෙන ලෙස තර්ජනය කර තිබේ.\n\nමේ හේතුවෙන් බියට පත් විශ්‍රාමික ගුරුවරයා කප්පම් මුදල ලෙස ඉල්ලූ ලක්ෂ දහයක මුදලින් කොටසක් දී තිබූ බවත්, පසුව මෙම තර්ජනවලින් ගැලවීමක් නොවන තැන මීගොඩ පොලිසියට පැමිණිල්ලක් කර තිබූ බවත් ඒ අනුව සැකකරුවන් අත්අඩංගුවට ගැනීමට විශේෂ සැලසුමක් සකස් කළ බවත් මීගොඩ පොලිසියේ උසස් නිලධාරියකු පැවසීය. ඒ අනුව අදාළ කප්පම් මුදලෙහි තවත් කොටසක් ලබා ගැනීම සඳහා පැමිණෙන ලෙස සැකකාර කාන්තාවට දැනුම් දී ඇත. සැකකාර කාන්තාව සහ ඇයගේ අනියම් පුරුෂයා බව කියන පුද්ගලයා ගොඩගම ප්‍රදේශයට පැමිණ අදාළ ඉතිරි මුදල ලබා ගැනීමට කටයුතු කළ අවස්ථාවේදී මෙසේ දෙදෙනාවම අත්අඩංගුවට ගත් බව පොලිසිය කීය.\n\nමෙලෙස අත්අඩංගුවට ගෙන ඇත්තේ පාදුක්ක වටරැක සෝමරතන මාවතේ පදිංචිකාරියක වන 43 හැවිරිදි කාන්තාවක් බවත්, ඇයගේ නීත්‍යනුකූල සැමියා ඔත්පලව නිවෙසේ සිටින අතරතුර සැකකාර 31 හැවිරිදි ලබාල තරුණයා එම නිවෙසේම තබා ගනිමින් ජීවත්ව ඇති බවත් පොලිසිය පවසයි. අත්අඩංගුවට ගත් සැකකරුවන් දෙදෙනා හෝමාගම මහේස්ත්‍රාත් අධිකරණය වෙත ඉදිරිපත් කිරීමට නියමිතය. මීගොඩ පොලිසිය වැඩිදුර පරීක්ෂණ පැවැත්වීය.\nමීගොඩ – බී.කේ.කත්‍රිආරච්චි",
       "URL": "https://www.dinamina.lk/2023/08/05/local/11804/%e0%b6%85%e0%b6%b1%e0%b7%92%e0%b6%ba%e0%b6%b8%e0%b7%8a-%e0%b6%b4%e0%b7%99%e0%b6%b8%e0%b7%9a-%e0%b7%84%e0%b6%ac%e0%b6%b4%e0%b6%a7-%e0%b6%9c%e0%b7%94-%e0%b6%bb%e0%b7%94-%e0%b6%b6%e0%b7%92%e0%b6%bb/",
       "Category": "local",
       "Parent URL": "https://www.dinamina.lk/category/local//page/286/"
}