{
       "Source": "dinamina",
       "Timestamp": "August 31, 2023 1:00 am",
       "Headline": "වෑන්-දුම්රිය අනතුරෙන් තරුණ යුවළගේ දිවි අනූනවයෙන් බේරෙයි",
       "News Content": "තරුණ යුවළක් ගමන්ගත් කුඩා වෑන් රථයක් වාද්දුව රත්නායක පාර දුම්රිය හරස් මාර්ගයේදී දුම්රියක ගැටී සිදු වූ අනතුරකින් හාස්කමකින් මෙන් එම යුවළගේ දිවි බේරුණු බව වාද්දුව පොලිසිය සඳහන් කරයි.\n\nඑම තරුණ යුවළ තවත් පිරිසක් සමඟ ඒ අසන්නයේ නිවාඩු නිකේතනයකට පැමිණ කිසියම් අවශ්‍යතාවයක් සඳහා ගාලු ප්‍රධාන මාර්ගය වෙත පැමිණීම සඳහා දුම්රිය හරස් මාර්ගය හරහා යාමේදී කළුතර දෙස සිට කොළඹ දෙසට ගමන් ගත් දුම්රියේ ගැටීමෙන් අනතුර වී ඇතැයි පොලිසිය කියයි.\n\nවෑන් රථයේ දුම්රියේ ගැටීමත් සමඟම වෑන් රථය දුම්රියේ ඉදිරියේ ඇමිණී ඇති අතර, ඒ හේතුවෙන් එහි සිටි තරුණිය පිටතට ගැනීම සඳහා පැය 2කට අධික කාලයක් කළුතර නගර සභාවේ ගිනි නිවීමේ ඒකකයට, පොලිසියට සහ ප්‍රදේශවාසීන්ට දැඩි පරිශ්‍රමයක් දැරීමට සිදු වූ බව පොලිස් නිලධාරියකු පැවැසීය.\n\nතරුණියගේ සිරවී තිබූ පාදයක් පිටතට ගැනීම සඳහා වෑන් රථයේ අසුන් මෙන්ම අනිකුත් උපාංග ගැලවීමට සිදුවූ බවත් පොලිසිය සඳහන් කරයි. වෑන් රථය දුම්රියේ ගැටීමෙන් දුම්රියේ ඉදිරිපසට ද අලාභ සිදු වී ඇත. අනතුරෙන් සුළු තුවාල ලද තරුණිය රෝහල්ගත කිරීමට පියවර ගෙන ඇත.\n\nඅනතුරින් වෑන් රථයට බරපතළ හානි සිදු වී තිබිණි. අනතුර ඇසින් දුටු වැඩිහිටියෙක් පැවසුවේ උතුම් පොහෝ දින සිදු වූ මේසා මහා විශාල අනතුරකින් තරුණ යුවලගේ ජීවිත බේරුණේ පෙර භවයක සිදුකළ මහා පුණ්‍යකර්මයක ආනිසංස නිසාවෙන් බවය. අනතුරට මුහුණදී තිබුණේ ග්‍රෑන්ඩ්පාස් සහ අංගොඩ ප්‍රදේශවල පදිංචි වයස අවුරුදු 20 සහ 23 අතර පසුවන තරුණ යුවලකි.\n\nවාද්දුව පොලිසිය පරීක්ෂණ පවත්වයි.\n\nපොතුපිටිය – සුමිත් රණවක\n\nබණ්ඩාරගම –\n\nබිමල් ශ්‍යාමන් ජයසිංහ",
       "URL": "https://www.dinamina.lk/2023/08/31/local/18387/%e0%b7%80%e0%b7%91%e0%b6%b1%e0%b7%8a-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%85%e0%b6%b1%e0%b6%ad%e0%b7%94%e0%b6%bb%e0%b7%99%e0%b6%b1%e0%b7%8a-%e0%b6%ad%e0%b6%bb/",
       "Category": "local",
       "Parent URL": "https://www.dinamina.lk/category/local//page/169/"
}