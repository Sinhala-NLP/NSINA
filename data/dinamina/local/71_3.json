{
       "Source": "dinamina",
       "Timestamp": "September 26, 2023 12:23 am",
       "Headline": "කටුගස්තොට ගුරුවරියක්  විශේෂ අවශ්‍යතා ඇති  දරුවන්ට පහර දීලා  විමර්ශනයක් අරඹයි",
       "News Content": "\n\nවිශේෂ අවශ්‍යතා ඇති දරුවන් වෙනුවෙන් මහනුවර, කටුගස්තොට ප්‍රදේශයේ පවත්වාගෙන යන පෞද්ගලික පාසලක ගුරුවරියක විසින් එහි අධ්‍යාපනය ලබන දරුවන්ට පහරදීම් ඇතුළු විවිධ හිරිහැර කරන බවට ජනපති කාර්යාලයට කරන ලද පැමිණිල්ලකට අදාළව විමර්ශනයක් ආරම්භ කර තිබේ.\n\nමෙම පාසලේ අධ්‍යාපනය ලද දරුවෙකුට පහරදීමේ සිද්ධියක් සම්බන්ධයෙන් විධිමත් පරීක්ෂණයක් මුල් ළමාවිය සංවර්ධන අධ්‍යක්ෂ කාර්යාලය මඟින් සිදු නොකළ බව දක්වමින් එම ළමයාගේ මවුපියන් විසින් ජනපති කාර්යාලය වෙත යොමු කළ ලිපියකට අදාළව මධ්‍යම පළාත් ආණ්ඩුකාර ලලිත් යූ ගමගේ මහතාගේ උපදෙස් මත මෙම විමර්ශනය ආරම්භ කර ඇත.\n\nඅදාළ පාසලේ සිදුවන අකටයුතුකම් සම්බන්ධව පාතදුම්බර ප්‍රාදේශීය ලේකම් කාර්යාලය මඟින් ද පරීක්ෂණයක් සිදුකර නිර්දේශ ඉදිරිපත් කර ඇතත් මේ දක්වා ඒ සම්බන්ධයෙන් කිසිදු විධිමත් ක්‍රියාමාර්ගයක් ගෙන නොමැත.\n\nමෙම පාසලේ දී විශේෂ අවශ්‍යතා ඇති දරුවන්ට අත්විඳීමට සිදුව තිබෙන අමිහිරි අත්දැකීම් සම්බන්ධව ලද පැමිණිලි සම්බන්ධයෙන් විමර්ශනයක් සිදු කිරීමට කමිටුවක් පත්කර තිබෙන බව මධ්‍යම පළාත් ආණ්ඩුකාර නීතිඥ ලලිත් යූ ගමගේ මහතා පවසයි.\n\nවිශේෂ අවශ්‍යතා ඇති දරුවන් වෙනුවෙන් පාසලක් පවත්වාගෙන යෑම සඳහා මධ්‍යම පළාතේ කිසිදු රාජ්‍ය ආයතනයක ලියාපදිංචි වී නොමැති බව දැනට සිදුකර තිබෙන පරීක්ෂණ මඟින් අනාවරණය වී තිබේ.\n\nඅසේල කුරුළුවංශ හා මධ්‍යම පළාත් සංචාරක එල්.එස්. එගොඩවිට",
       "URL": "https://www.dinamina.lk/2023/09/26/local/25463/%e0%b6%9a%e0%b6%a7%e0%b7%94%e0%b6%9c%e0%b7%83%e0%b7%8a%e0%b6%ad%e0%b7%9c%e0%b6%a7-%e0%b6%9c%e0%b7%94%e0%b6%bb%e0%b7%94%e0%b7%80%e0%b6%bb%e0%b7%92%e0%b6%ba%e0%b6%9a%e0%b7%8a-%e0%b7%80%e0%b7%92/",
       "Category": "local",
       "Parent URL": "https://www.dinamina.lk/category/local//page/71/"
}