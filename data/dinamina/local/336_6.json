{
       "Source": "dinamina",
       "Timestamp": "July 25, 2023 1:00 am",
       "Headline": "ගම් මට්ටමින් ඩිජිටල්කරණ වැඩසටහන වේගවත් කිරීමට කඩිනම් ක්‍රියාමාර්ග ගන්න",
       "News Content": "ග්‍රාම නිලධාරීන් ශක්තිමත් කරමින් ගම් මට්ටමින් ඩිජිටල්කරණ වැඩසටහන වේගවත් කිරීම සඳහා කඩිනම් ක්‍රියාමාර්ග ගන්නැයි රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන ඇමැති සහ අගමැති දිනේෂ් ගුණවර්ධන මහතා අදාළ නිලධාරීන්ට උපදෙස් දී තිබේ.\n\nරජය නියෝජනය කරමින් ගමේ රාජකාරී කරන ප්‍රධානම නිලධාරීයා ග්‍රාම නිලධාරීවරයා නිසා ඔහු ශක්තිමත් කිරීමට අමාත්‍යාංශයක් ලෙස කඩිනම් ක්‍රියාමාර්ග ගත යුතු බවත් රජයක් ලෙස රාජ්‍ය සේවය නව්‍යකරණය කිරීම කෙරෙහි දැඩි අවධානයක් යොමුව ඇති මේ මොහොතේ ග්‍රාම නිලධාරී වසම් මට්ටමෙන් ඩිජිටල්කරණ වැඩසටහන හඳුන්වා දීමට වහා පියවර ගත යුතු බවත්, මේ හා සම්බන්ධ කටයුතු යම් පමණකට සිදු වන කළුතර දිස්ත්‍රික්කය පදනම් කරගෙන මේ වැඩසටහන ක්‍රියාවට නංවන ලෙසත් අගමැතිවරයා උපදෙස් දුන්නේය.\n\nඅගමැතිවරයා මේ අදහස් පළකළේ රාජ්‍ය පරිපාලන අමාත්‍යාංශයේදී අදාළ අංශ ප්‍රධානීන් සමඟ ඊයේ (24) පැවති සාකච්ඡාවකදීය.\n\nඑහිදී වැඩිදුරටත් අදහස් දක්වමින් අගමැතිවරයා මෙලෙස ද සඳහන් කළේය.\n\n“අස්වැසුම වැඩසටහන වඩා නිවැරැදිව සිදු කිරීමට ප්‍රාදේශීය ලේකම්වරුන්ට නිසි බලය පැවරීමක් සිදු කළ යුතුයි. විෂය භාර ඇමැතිවරයා ලෙස පළාත් පාලන ආයතනවලට ලැබිය යුතු මුද්දර ගාස්තු නිසි පරිදි ලැබෙනවා ද යන්න පිළිබඳව ආමත්‍යාංශයක් ලෙස පවතින සීමාවෙන් ඔබ්බට ගොස් කටයුතු කළ යුතුයි. එවගේම 341ක් වන පළාත් පාලන ආයතනවල වරිපනම් ගාස්තු ක්‍රමවේදයේ සංශෝධනයක් විය යුතුයි.\n\nයෝජිත ඩිජිටල්කරණ වැඩසටහන පළාත් පාලන ආයතනවලට ද කඩිනමින් ආදේශ කර ගැනීමට පියවර ගන්න. මුස්ලිම් මරණයක් සිදුවී පැය 24කදී භූමදාන කටයුතු සිදු කළ යුතු වුවත් අදාළ මරණ සහතික නිකුත් කිරීමේදී මතුවන පමාව හේතුවෙන් මේ කටයුතු සිදු කිරීමට බාධා ඇතිවන නිසා ඒ කෙරෙහි අවධානය යොමු කරන්න. යම් රෝගී තත්ත්වයකට රජයේ වෛද්‍යවරයකු යටතේ ප්‍රතිකාර ලබමින් හිඳ මිය යන මුස්ලිම් ජාතිකයකුගේ මරණයකදී අදාළ වෛද්‍යවරයාගේ නිර්දේශය මත භූමදාන කටයුතු සිදු කිරීමට අදාළ ගැසට් නිවේදනය අද නිකුත් කිරීමට පියවර ගත්තා.”\n\nමේ සාකච්ඡාවට එක්වු රාජ්‍ය ඇමැති ජානක වක්කුඹුර මහතා වතු කම්කරු ජනතාවට බලපාන ප්‍රධාන ගැටලුවක් වූ තමන්ටම වූ ලිපිනයක් නොමැති වීමේ ප්‍රශ්නය පිළිබඳව අවධානය යොමු කළ අතර, තමන් පදිංචි වතු නිවාසයේ අංකය මත පදනම්ව අදාළ ලිපිනය දීමට අවශ්‍ය කටයුතු සලසන ලෙස යෝජනා කළ අතර, ඒ සඳහා ඉදිරි කටයුතු සිදු කිරීමට අගමැතිවරයා අදාළ නිලධාරීන්ට උපදෙස් දුන්නේය.\n\nමේ අවස්ථාවට එක්වූ අමාත්‍යාංශ ලේකම් රංජිත් අශෝක මහතා සඳහන් කළේ රට මුහුණදී ඇති තත්ත්වය මත පදනම්ව සියලු රාජ්‍ය නිලධාරීන් වියදම් කරන සෑම රුපියලකටම වටිනාකමක් ඇතිවන පරිද්දෙන් කටයුතු කළ යුතු බවයි.\n\n",
       "URL": "https://www.dinamina.lk/2023/07/25/local/8937/%e0%b6%9c%e0%b6%b8%e0%b7%8a-%e0%b6%b8%e0%b6%a7%e0%b7%8a%e0%b6%a7%e0%b6%b8%e0%b7%92%e0%b6%b1%e0%b7%8a-%e0%b6%a9%e0%b7%92%e0%b6%a2%e0%b7%92%e0%b6%a7%e0%b6%bd%e0%b7%8a%e0%b6%9a%e0%b6%bb%e0%b6%ab/",
       "Category": "local",
       "Parent URL": "https://www.dinamina.lk/category/local//page/336/"
}