{
       "Source": "dinamina",
       "Timestamp": "July 28, 2023 1:00 am",
       "Headline": "කෝටි 21ක කෘත්‍රිම මත් කුඩු කටුනායක ගුවන්තොටේදී අල්ලයි",
       "News Content": "රුපියල් කෝටි 21ක් වටිනා කුඩු වශයෙන් සකස් කළ කෘත්‍රිම ගංජා සහ කෘත්‍රිම ඇම්පටමයින් මත්ද්‍රව්‍ය තොගයක් සමඟ සැකකරුවන් 07 දෙනකු අත්අඩංගුවට ගැනීමට කටුනායක ගුවන් තොටුපොළ පොලිස් මත්ද්‍රව්‍ය නාශක අංශයේ සහ කොළඹ පොලිස් මත්ද්‍රව්‍ය නාශක අංශයේ නිලධාරීන් පිරිසක් පියවර ගෙන තිබේ.\n\nහොංකොං සිට ඩුබායි හරහා කටුනායක ගුවන් තොටුපොළ වෙත ෆිට්ස් එයාර් ගුවන් සේවයේ 8 ඩී. – 822 දරන ගුවන් යානයෙන් ගුවන් භාණ්ඩ තොගයක් පෙරේදා (26) කටුනායක ගුවන් තොටුපොළ වෙත එවා තිබුණි. මෙම ගුවන් භාණ්ඩ තොගය රැගෙන යෑමට පුද්ගලයන් තිදෙනකු කටුනායක ගුවන් තොටුපොළ ගුවන් භාණ්ඩ අංශය වෙත පැමිණි අවස්ථාවේ පාර්සලය ඔවුන් ඉදිරියේ විවෘත කළ අතර, එහිදී කිලෝ ග්‍රෑම්33ක් පමණ බර රුපියල් කෝටියක් පමණ වටිනා කෘත්‍රිම ගංජා තොගයක් එහි තිබී සොයා ගැනීම නිසා මෙම පුද්ගලයන් ද සමඟ අත්අඩංගුවට ගෙන තිබුණි.\n\nඔවුන්ගෙන් ලද වැඩිදුර තොරතුරු මත මෙම ව්‍යාපාරයේ ප්‍රධානියා විසින් කොළඹ, පිටකොටුව ප්‍රදේශයේ පවත්වා ගෙන යනු ලබන ශබ්දවාහිනී පද්ධති අලෙවි කරන වෙළෙඳසලක් තුළ තිබී රුපියල් කෝටි 20ක් පමණ වටිනා කෘත්‍රිම ඇම්පටමයින් කුඩු කිලෝග්‍රෑම් 100ක් පමණ අත්අඩංගුවට ගැනීමට මෙම නිලධාරීන් සමත්ව තිබේ. ඒ සමඟම කොළඹ බත්තරමුල්ල ප්‍රදේශයේ සිටි මෙම ව්‍යාපාරයට සම්බන්ධ රුසියානු ජාතිකයකු ඇතුළු තවත් තිදෙනකු පොලිස් මත්ද්‍රව්‍ය නාශක අංශයේ නිලධාරීන් විසින් අත්අඩංගුවට ගැනිණි.\n\nමෙම කෘත්‍රිම මත්ද්‍රව්‍ය කුඩු, කොළඹ ඇතුළු නාගරික ප්‍රදේශවල සාද පවත්වන අවස්ථාවලදී භාවිත කිරීම සඳහා යොදා ගන්නා බවට තොරතුරු අනාවරණය වී ඇතැයි උසස් පොලිස් නිලධාරියෙක් වැඩිදුරටත් පැවසීය. කටුනායක ගුවන් තොටුපොළේදී අත්අඩංගුවට ගත් පුද්ගලයන් තිදෙනා මීගමුව මහේස්ත්‍රාත් අධිකරණය වෙතත්, කොළඹින් අත්අඩංගුවට ගත් පුද්ගලයන් සිව් දෙනා කොළඹ කොටුව මහේස්ත්‍රාත් අධිකරණය වෙතත් ඉදිරිපත් කර රැඳවුම් නියෝග ලබාගෙන වැඩිදුර විමර්ශන සිදු කිරීමට නියමිතය.\n\nකටුනායක – ටී.කේ.ජී. කපිල",
       "URL": "https://www.dinamina.lk/2023/07/28/local/9879/%e0%b6%9a%e0%b7%9d%e0%b6%a7%e0%b7%92-21%e0%b6%9a-%e0%b6%9a%e0%b7%98%e0%b6%ad%e0%b7%8a%e0%b6%bb%e0%b7%92%e0%b6%b8-%e0%b6%b8%e0%b6%ad%e0%b7%8a-%e0%b6%9a%e0%b7%94%e0%b6%a9%e0%b7%94-%e0%b6%9a/",
       "Category": "local",
       "Parent URL": "https://www.dinamina.lk/category/local//page/317/"
}