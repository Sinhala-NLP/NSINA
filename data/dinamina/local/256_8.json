{
       "Source": "dinamina",
       "Timestamp": "August 11, 2023 9:00 pm",
       "Headline": "බස් රථයක් තුර්කියේදී අනතුරට පත්වෙයි – ලාංකිකයින් 27කට තුවාල",
       "News Content": "තුර්කියේ, ඉස්තාන්බුල් නගරයේ සිදු වූ බස්රථ අනතුරකින් තුවාල ලැබූ ශ්‍රී ලාංකිකයින් 27දෙනෙකු අතරින් තවමත් 12දෙනෙකු රෝහල්ගතව සිටි.\n\nමෙලෙස අනතුරකට මුහුණ පා ඇත්තේ ඉස්තාන්බුල් ගුවන්තොටුපළේ ඉදිකිරීම් ව්‍යාපෘතියකට සම්බන්ධ ශ්‍රී ලාංකික සේවකයින් පිරිසකි.\n\nඅනතුර සිදුවන අවස්ථාවේ අදාළ ෂටල් බස් රථය තුළ 40දෙනෙකු ගමන් කර ඇති අතර එයින් 29දෙනෙකු ශ්‍රී ලාංකිකයින් බව වාර්තාවේ.\n\nවැඩ මුරය අවසන් කළ ශ්‍රී ලාංකිකයින් පිරිස බස් රථයකින් සිය නවාතැන් වෙත ගමන් කරද්දි ඉයුප්සුල්තාන් ප්‍රදේශයේදී බස් රථය පෙරළී තිබේ.\n\nඋමං මාර්ගයක් මතින් ගමන් කරමින් තිබූ බස් රථය එකවර රියදුරාගේ පාලනයෙන් ගිලිහි ප්‍රධාන මාර්ගයෙන් පිටතට පැන මීටර් 6 ක් පමණ වන ප්‍රපාතයකට ඇද වැටී ඇති බව වාර්තාවේ.\n\nමේ අතර අනතුරින් තුවාල ලැබූ ශ්‍රී ලාංකිකයින් පිළිබඳ සොයා බැලීම සඳහා තුර්කියේ ශ්‍රී ලංකා තානාපති කාර්යාලයේ නියෝජිතයෙකු ඉස්තාන්බුල් දක්වා පිටත්කර යවා ඇති බව තුර්කියේ ශ්‍රී ලංකා තානාපති කාර්යාලය සදහන් කළේය.",
       "URL": "https://www.dinamina.lk/2023/08/11/breaking-news/13485/%e0%b6%b6%e0%b7%83%e0%b7%8a-%e0%b6%bb%e0%b6%ae%e0%b6%ba%e0%b6%9a%e0%b7%8a-%e0%b6%ad%e0%b7%94%e0%b6%bb%e0%b7%8a%e0%b6%9a%e0%b7%92%e0%b6%ba%e0%b7%9a%e0%b6%af%e0%b7%93-%e0%b6%85%e0%b6%b1%e0%b6%ad/",
       "Category": "local",
       "Parent URL": "https://www.dinamina.lk/category/local//page/256/"
}