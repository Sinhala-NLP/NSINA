{
       "Source": "dinamina",
       "Timestamp": "July 29, 2023 1:00 am",
       "Headline": "දේවගැති ජෙරොම්ගේ ගිණුම් 11ක බිලියන 12.2ක් සංසරණය වී ඇති බව විමර්ශනවලදී හෙළි වුණා",
       "News Content": "දේවගැති ජෙරොම් ප්‍රනාන්දුට අයත් බැංකු ගිණුම් 11ක රුපියල් බිලියන 12.2 ක මුදලක් සංසරණය වී ඇති බව විමර්ශනවලදී අනාවරණය වී ඇතැයි නීතිපතිවරයා ඊයේ (28) ශ්‍රේෂ්ඨාධිකරණයට දන්වා සිටියේය.\n\nබුදු දහම ඇතුළු අන්‍යාගම්වලට අපහාස වන අන්දමේ ප්‍රකාශයක් සිදු කළ දේවගැති ජෙරොම් ප්‍රනාන්දු අත්අඩංගුවට ගෙන විමර්ශනයක් සිදු කරන ලෙස ඉල්ලා ගොනු කළ මූලික අයිතිවාසිකම් පෙත්සමක් කැඳවූ අවස්ථාවේදී නීතිපතිවරයා වෙනුවෙන් අධිකරණය හමුවේ පෙනී සිටි ජ්‍යෙෂ්ඨ අතිරේක සොලිසිටර් ජනරාල් ප්‍රියන්ත නාවාන මහතා මේ බව සඳහන් කෙළේය.\n\nශිරාන් ගුණරත්න සහ අර්ජුන ඔබේසේකර යන ශ්‍රේෂ්ඨාධිකරණ විනිසුරු මඬුල්ල හමුවේ මෙම පෙත්සම කැඳවන ලදී.\n\nඑහිදී නීතිපතිවරයා වෙනුවෙන් පෙනී සිටි ජ්‍යෙෂ්ඨ අතිරේක සොලිස්ටර් ජනරාල් ප්‍රියන්ත නාවාන මහතා සඳහන් කළේ මෙම දේවගැතිවරයා සම්බන්ධයෙන් වන විමර්ශන කටයුතු අඛණ්ඩව සිදු කරන බවය.\n\nඔහු සම්බන්ධයෙන් විමර්ශන කටයුතු කිරීම සහ නීතිමය පියවර ගැනීම කිසිවිටෙකත් මඟහැර නොමැති බව සඳහන් කළ ජ්‍යෙෂ්ඨ අතිරේක සොලිස්ටර් ජනරාල්වරයා කරුණු දෙකක් යටතේ ඔහු සම්බන්ධයෙන් විමර්ශන කටයුතු සිදු කරන බව සඳහන් කෙළේය.\n\nඒ අනුව මුදල් විශුද්ධිකරණ පනත යටතේ සහ සහ ආගමික සංහිඳියාවට බාධා කිරීම සම්බන්ධයෙන් මෙම දේවගැතිවරයාට එරෙහිව විමර්ශන ක්‍රියාත්මක බව ඒ මහතා සඳහන් කෙළේය.\n\nමුදල් විශුද්ධිකරණය සම්බන්ධයෙන් සිදු කරන විමර්ශනවලදී වාණිජ බැංකුවල පවත්වාගෙන යන ඔහුට අයත් ගිණුම් 11ක් සම්බන්ධයෙන් විමර්ශන කටයුතු සිදු කළ බවද ඒ මහතා සඳහන් කෙළේය.\n\nඑම ගිණුම්වල රුපියල් බිලියන 12.2 මුදලක් සංසරණය වී ඇති බව අනාවරණය වී ඇතැයි ඒ මහතා අධිකරණය හමුවේ ප්‍රකාශ කෙළේය.\n\nඑම මුදල් තැන්පත් කළේ කවුරුන් ද කොතැනකදී ද කුමන කාරණයක් සඳහා ද යන්න පිළිබඳව තොරතුරු අනාවරණය කර ගැනීම සඳහා අදාළ විමර්ශන කටයුතු අඛණ්ඩව සිදු කරන බව ඒ මහතා සඳහන් කෙළේය.\n\nඒ සඳහා යම් කාලයක් ගතවන බව ඔහු සඳහන් කළේය.\n\nමෙහිදී පෙත්සම්කාර පාර්ශ්වය වෙනුවෙන් පෙනී සිටි ජනාධිපති නීතිඥ සංජීව ජයවර්ධන මහතා සඳහන් කළේ අදාළ විමර්ශ‍නවලට කාලය ගත විය හැකි බවයි. එහෙත් මීට පෙර අධිකරණය හමුවේ දුන් පොරොන්දුව පරිදි මෙතෙක් සිදු කර ඇති විමර්ශනවල ප්‍රගතිය නීතිපතිවරයා මෝසමක් මඟින් අධිකරණයට ඉදිරිපත් කළ යුතු බව ඒ මහතා කීය.\n\nබෞද්ධාගමට අපහාස වන අන්දමේ ප්‍රකාශක සිදුකළ කාන්තාවක් සහ භික්ෂුවක් සම්බන්ධයෙන් මේ වන විට නීතිය ක්‍රියාත්මක වී ඇති බවත් මෙම දේවගැතිවරයා සම්බන්ධයෙන් නීතිය ක්‍රියාත්මක වීමක් පෙනෙන්නට නොමැති බවත් ඒ මහතා සඳහන් කළේය.\n\nඅදාළ කාන්තාව සහ භික්ෂුව අධිකරණය හමුවට ඉදිරිපත් කිරීමෙන් අනතුරුව මේ වන විට ඇප ලබා සිටින බව ද ජනාධිපති නීතිඥවරයා කියා සිටියේය.\n\nනීතිය මඟහැර මෙරටින් පලා ගොස් ඇති මෙම දේවගැතිවරයා වෙනත් රටවල සිට විවිධ පෙත්සම් ඉදිරිපත් කරමින් අධිකරණ ක්‍රියාවලියට මැදිහත්වීමට උත්සාහ කරමින් සිටින බව ද ඒ මහතා සඳහන් කළේය.\n\nඔහු මෙරට අධිකරණයේ මැදිහත්වීම අපේක්ෂා කරන්නේ නම් මෙරටට පැමිණ අදාළ විමර්ශන කටයුතුවලට සහාය දිය යුතු බව ද ඒ මහතා සඳහන් කළේය.\n\nමෙහිදී වගඋත්තරකාර දේවගැති ජෙරොම් ප්‍රනාන්දු වෙනුවෙන් පෙනී සිටි ජනාධිපති නීතිඥ රියෙන්සි අර්සකුලරත්න මහතා සඳහන් කළේ මෙම පෙත්සම සම්බන්ධයෙන් සීමිත විරෝධතා ඉදිරිපත් කිරීමට අපේක්ෂා කරන බවයි. ඒ සඳහා අවසර ලබාදෙන ලෙස ඔහු අධිකරණයෙන් ඉල්ලා සිටියේය.\n\nමෙහිදී අධිකරණය හමුවේ පෙනී සිටි නීතිඥ ජීවන්ත ජයතිලක මහතා සඳහන් කළේ Òමිරකල් ඩෝම්Ó ආයතනය වෙනුවෙන් තමන් මෙම පෙත්සමට මැදිහත්ව කරුණු දැක්වීමට අපේක්ෂා කරන බවයි.\n\nඒ සඳහා අවසර දෙන ලෙස ඔහු අධිකරණයෙන් ඉල්ලා සිටියේය.\n\nඑසේම Òලෝරිස් චර්ච්Ó ආයතනය වෙනුවෙන් පෙනී සිටිමින් කරුණු දැක්වීම සඳහා නීතිඥ ශාන්ත ජයවර්ධන මහතා අධිකරණයෙන් අවසර ඉල්ලා සිටියේය.\n\nමෙහිදී අධිකරණයේ හමුවේ ඉදිරිපත් වූ කරුණු සලකා බැලූ විනිසුරු මඬුල්ල පෙත්සම සම්බන්ධයෙන් සීමිත විරෝධතා ගොනුකිරීම සඳහා අයිතිය රඳවා ගනිමින් පෙත්සම වෙනත් දිනයක සලකා බැලීමට තීරණය කෙළේය.\n\nඒ අනුව මෙම පෙත්සම ඔක්තෝබර් මස 27 වැනිදා කැඳවීමට තීරණය කෙරිණ.\n\nමේ අතර තමන් අත්අඩංගුවට ගැනීමට එරෙහිව දේවගැති ජෙරොම් ප්‍රනාන්දු ගොනුකර ඇති මූලික අයිතිවාසිකම් පෙත්සම ද ඔක්තෝම්බර් මස 27 වැනිදා සලකා බැලීමට ශ්‍රේෂ්ඨාධිකරණය තීරණය කළේය.\n\nඇල්ලේ ගුණවංශ හිමි, බෙංගමුවේ නාලක හිමි, අගුල්වැල්ලේ ජිනරතන හිමි, ආචාර්ය ශිවාෂ් රාමචන්ද්‍රන්, කුරුක්කල් බාබු ෂර්මා, නිශාන් කුරේ පියතුමා, අල්හාජ් හසන් මොහොමඩ් මෙහි පෙත්සම්කරුවෝ වෙති.\n\nපොලිස්පතිවරයා, අපරාධ පරීක්ෂණ දෙපාර්තමේන්තුව භාර නියෝජ්‍ය පොලිස්පතිවරයා, අපරාධ පරීක්ෂණ දෙපාර්තමේන්තුවේ අධ්‍යක්ෂවරයා, මහජන ආරක්ෂක ඇමැතිවරයා, නීතිපතිවරයා ඇතුළු 16 දෙනෙකු මෙහි වගඋත්තරකරුවන් ලෙස නම් කොට සිටිති. ආගමික දේව මෙහෙය එකතු විභවතා ගම ඇතුළු සෙසු ආගම්වලට අපහාස වන අන්දමේ ප්‍රකාශයක් සිදුකිරීම සම්බන්ධයෙන් ජෙරොම් ප්‍රනාන්දු දේවගැතිවරයාට එරෙහිව නීතිමය පියවර ගන්නා ලෙස ඉල්ලා මෙම පෙත්සම ගොනුකැර තිබුණි.\n\nනීතිඥ අශෝකා නිවුන්හැල්ල මහත්මියගේ උපදෙස් මත ජනාධිපති නීතීඥ සංජීව ජයවර්ධන මහතා ඇතුළු නීතිඥ මඬුල්ලක් පෙත්සම්කරුවන් වෙනුවෙන් පෙනී සිටියේය.\n\nනෙල්කා මැදගෙදර",
       "URL": "https://www.dinamina.lk/2023/07/29/local/10124/%e0%b6%af%e0%b7%9a%e0%b7%80%e0%b6%9c%e0%b7%90%e0%b6%ad%e0%b7%92-%e0%b6%a2%e0%b7%99%e0%b6%bb%e0%b7%9c%e0%b6%b8%e0%b7%8a%e0%b6%9c%e0%b7%9a-%e0%b6%9c%e0%b7%92%e0%b6%ab%e0%b7%94%e0%b6%b8%e0%b7%8a-11/",
       "Category": "local",
       "Parent URL": "https://www.dinamina.lk/category/local//page/314/"
}