{
       "Source": "dinamina",
       "Timestamp": "August 2, 2023 1:02 am",
       "Headline": "එජාප කෘත්‍යාධිකාරී රැස්වීම අද",
       "News Content": "\n\nඑක්සත් ජාතික පක්ෂයේ කෘත්‍යාධිකාරී මණ්ඩල රැස්වීමක් පක්ෂ නායක ජනාධිපති රනිල් වික්‍රමසිංහ මහතාගේ ප්‍රධානත්වයෙන් සිරිකොත පක්ෂ මූලස්ථානයේදී අද (02) පැවැත්වේ. පක්ෂයේ 76 වැනි සංවත්සරය සහ පක්ෂ සම්මේලනය සංවිධාන කටයුතු සඳහා කමිටුවක් පත් කිරීම සහ සම්මේලනයේ පැවැත්වෙන ස්ථානය ගැන තීරණය කිරීම අද පැවැත්වෙන කෘත්‍යාධිකාරී මණ්ඩල රැස්වීමේදී සිදු කිරීමට නියමිතය. පක්ෂ සම්මේලනය සැප්තැම්බර් 10 වැනිදා පැවැත්වීමට පසුගියදා රැස් වූ පක්ෂ කළමනාකරණ මණ්ඩල රැස්වීමේදී තීරණය වී තිබේ.\n\nපක්ෂයේ බල මණ්ඩල යළි බල ගැන්වීමෙන් පසු පක්ෂ සම්මේලනය පැවැත්විය යුතු බව මීට පෙර තීරණය වී තිබිණි. මේ වන විට බල මණ්ඩල 135ක ප්‍රතිසංවිධාන කටයුතු අවසන් බව පක්ෂයේ මහ ලේකම් පාලිත රංගේ බණ්ඩාර මහතා පසුගියදා (25) පැවති එක්සත් ජාතික පක්ෂ කළමනාකරණ මණ්ඩල රැස්වීමේදී ජනාධිපතිවරයාට දැනුම් දුන්නේය. පක්ෂ ව්‍යවස්ථාව සංශෝධනය කිරීම සම්බන්ධයෙන්ද කෘත්‍යාධිකාරී මණ්ඩල රැස්වීමේදී සාකච්ඡාවට ගනු ඇතැයි පක්ෂයේ ඉහළ පෙළේ නිලධාරියෙක් සඳහන් කළේය.\nශිරෝමි අබයසිංහ",
       "URL": "https://www.dinamina.lk/2023/08/02/local/11067/%e0%b6%91%e0%b6%a2%e0%b7%8f%e0%b6%b4-%e0%b6%9a%e0%b7%98%e0%b6%ad%e0%b7%8a%e0%b6%ba%e0%b7%8f%e0%b6%b0%e0%b7%92%e0%b6%9a%e0%b7%8f%e0%b6%bb%e0%b7%93-%e0%b6%bb%e0%b7%90%e0%b7%83%e0%b7%8a%e0%b7%80/",
       "Category": "local",
       "Parent URL": "https://www.dinamina.lk/category/local//page/299/"
}