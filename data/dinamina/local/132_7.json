{
       "Source": "dinamina",
       "Timestamp": "September 11, 2023 12:52 am",
       "Headline": "මහනුවර වෙළෙඳ සංකීර්ණ 4ක කඩ කාමර 32ක් බිල් කිරීමේදී ලක්ෂ 82ක වංචාවක් විගණන වාර්තාවකින් හෙළි වෙයි",
       "News Content": "මහනුවර නගර සභාවට අයත් වෙළෙඳ සංකීර්ණ හතරක කඩ කාමර 31කින් කඩ කුලී අය කළ බවට ව්‍යාජ රිසිට්පත් අංක යොදා රුපියල් අසූ දෙලක්ෂ හැත්තෑ හත් දහස් හයසීයක (8,277,600) මූල්‍ය අක්‍රමිකතාවක් සිදුව තිබෙන බව විගණනයේදී අනාවරණය වී තිබේ.\n\nවර්ෂ 2018 සිට 2023 ජූලි 31 වැනි දින දක්වා කඩ කුලී ආදායම් රැස් කිරීමට අදාළ නියැදි පරීක්ෂාවකදී නගර සභාව සතු කැප්පෙටිපොළ, බෝගම්බර, කටුගස්තොට මැණික්කුඹුර හා මහනුවර මධ්‍යම වෙළෙඳපොළ යන වෙළෙඳ සංකීරණයන්හි පවත්වාගෙන ගිය කඩ කාමර 31කට අයත් කුලී හා දඩ මුදල් අය කිරීමට අදාළව නගර සභාවේ ආදායම් අංශයේ පරිගණකගත කර තිබෙන තොරතුරු හා මුදල් කුවිතාන්සි පරීක්ෂා කිරීමේදී මෙම තොරතුරු හෙළි වූ බව විගණන විමසුමේ දක්වා ඇත.\n\nමහනුවර මහ නගර සභාවේ ආදායම් අංශයේ ගණකාධිකාරි, ආදායම් විෂය භාර නිලධාරීන්, පිරික්සුම් නිලධාරීන් හා ආදායම් පරීක්ෂක නිලධාරීන්ගේ ඍජු අධීක්ෂණයක් පසුගිය වසර 06ක කාලය තුළ නැති වීමෙන් මෙම මූල්‍ය අක්‍රමිකතාව සිදුව තිබෙන බව ද විගණන විමසුම පෙන්වා දෙයි.\n\nකඩ කුලී ලේඛනවල මිශ්‍ර ආදායම් අංශයේ වෙනත් ආදායම් ලැබීමට අදාළ රිසිට්පත් අංක යොදා කඩ කුලිය හා දඩ මුදල ලැබුණු බවට බිල් කිරීම් මඟින් සිදුව තිබෙන මූල්‍ය අක්‍රමිකතාව රුපියල් හැටහතර ලක්ෂ හැත්තෑ හයදහස් හාරසිය දාහතරකි. විවිධ ආදායම් විෂයන් යටතේ ආදායම් අය කිරීම සඳහා නිකුත් කළ සත්‍ය රිසිට්පත්වල අංක කඩ කාමර කුලී අය කිරීම් ලේඛනයේ ව්‍යාජ ලෙස සටහන් කර කඩ කාමර 24ක රුපියල් 6,476,414ක කුලිය හා දඩ මුදල නගර සභා අරමුදලට බැර කර නැති බව විගණන විමසුමේ සඳහන් කර තිබේ.\n\nකඩ කාමර කුලී අය කිරීම් ලේඛනවල කඩ කාමර 11ක කුලී අය කළ බවට ව්‍යාජ මුදල් කුවිතාන්සි අංකයක් සටහන් කර අවස්ථා 13කදී රුපියල් 723,754ක අක්‍රමිතාවක් සිදු කර ඇත. කඩ කාමර 07කින් මුදල් අය කළ බවට කඩ කාමර කුලී අය කිරීම් ලේඛනවල කුවිතාන්සි අංකයක් හෝ සටහන් නොකර අවස්ථා 08කදී රුපියල් 377,787ක මුදලක් අය කළ බව ව්‍යාජ ලෙස සටහන් කර තිබෙන බව ද විගණන විමසුමේදී අනාවරණය වී තිබේ. රිසිට් පත් නැතිව කඩ කුලී ලේඛනවල බිල් කිරීම් මඟින් නගර සභාවට අහිමි වී තිබෙන මුදල රුපියල් 377,787කි.\n\nකඩ කුලී ලේඛනවල රිසිට්පත්වලින් ලැබුණු ආදායමට වඩා වැඩිපුර මුදලක් බිල් කිරීම් මඟින් සිදුව තිබෙන අක්‍රමිකතාව රුපියල් 90,000ක් බවත් එකම රිසිට්පත කඩ කුලී ලේඛනයේ දෙවරක් සටහන් කර රුපියල් 28,245ක අක්‍රමිකතාවක් සිදු කර තිබෙන බවත් විගණන විමසුම පෙන්වා දෙයි.\nකැප්පෙටිපොළ වෙළෙඳ සංකීර්ණයේ 8/33 කඩ කාමරය 2014 ඔක්තෝබර් මස මුද්‍රා තැබූ බවට ලිපිගොනුවේ සටහන් තබා බිල් කිරීම් අත්හිටුවා තිබුණ ද එම කඩ කාමරයට යාබද අංක 8/34, 8/35, 8/36 කඩ කාමර හිමිකරුට අංක 8/33 දරන කඩ කාමරයේ ද ව්‍යාපාර කරගෙන යාමට ඉඩ දී 2015 සිට 2023 ජුනි මාසය දක්වා රුපියල් 581,400ක මුදලක් කුලී ලෙස අය නොකර අක්‍රමිතාවක් සිදු කර ඇත.\n\nමේ සම්බන්ධයෙන් ගන්නා ක්‍රියාමාර්ග දින 14ක් තුළ දැනුම් දෙන ලෙස දන්වමින් මහනුවර නාගරික කොමසාරිස් වෙත යවන ලද විගණන විමසුමේ පිටපත් ප්‍රධාන ලේකම් ආණ්ඩුකාර ලේකම්, පළාත් පාලන කොමසාරිස්, පළාත් පාලන සහකාර කොමසාරිස් (මහනුවර) වෙත ද යොමු කර තිබේ.",
       "URL": "https://www.dinamina.lk/2023/09/11/local/21185/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b7%80%e0%b7%99%e0%b7%85%e0%b7%99%e0%b6%b3-%e0%b7%83%e0%b6%82%e0%b6%9a%e0%b7%93%e0%b6%bb%e0%b7%8a%e0%b6%ab-4%e0%b6%9a-%e0%b6%9a%e0%b6%a9/",
       "Category": "local",
       "Parent URL": "https://www.dinamina.lk/category/local//page/132/"
}