{
       "Source": "dinamina",
       "Timestamp": "September 30, 2023 1:00 am",
       "Headline": "කළු-නිල්වලා ගංගාවලට ගංවතුර අනතුරු ඇඟවීමේ නිවේදනය ඉදිරි පැය 24ටත්",
       "News Content": "නිල්වලා ගඟ ද්‍රෝණිය සඳහා නිකුත් කළ ගංවතුර අනතුරු ඇඟවීමේ නිවේදනය ඉදිරි පැය 24 සඳහාත් දීර්ඝ කිරීමට වාරිමාර්ග දෙපාර්තමේන්තුව තීරණය කර තිබේ. කළු ගඟේ කුඩා ගඟ උප ද්‍රෝණිය සඳහා ද නිකුත් කළ ගංවතුර අනතුරු ඇඟවීමේ නිවේදනය ඉදිරි පැය 24 සඳහා දීර්ඝ කර ඇති අතර මේ තත්ත්වය හේතුවෙන් ඒ අවට සිටින ජනතාවට දැඩි සැලකිල්ලකින් කටයුතු කරන ලෙස ද වාරිමාර්ග දෙපාර්තමේන්තුව දැනුම්දෙයි.\n\nමේ අතර රත්නපුර ඇළපාත ප්‍රාදේශීය ලේකම් කොට්ඨාසය හරහා ගලන හංගමු ගඟ පිටාර ගැලීමෙන් බස්රථ ධාවනය වන ප්‍රධාන මාර්ග දෙකක්, අතුරු මාර්ග, නිවාස සහ පතල් විශාල ප්‍රමාණයක් ජලයෙන් යටවී ඇති බව වාර්තා වන අතර ඇළපාත, කරන්ගොඩ, ගිනිහිරිය, දිමියාව, දම්ඹුලුවන, කහවත්ත හරහා ගංවතුර ප්‍රධාන මාර්ගය කරංගොඩ ප්‍රදේශයෙන් කිලෝමීටරයක් පමණ ජලයෙන් යටවීම නිසා බස් ධාවනය ඇතුළු සියලුම රථවාහන ගමනාගමනය ඇනහිට තිබේ.\n\n\n\nරත්නපුර හංගමුව හරහා කරවිට ප්‍රධාන මාර්ගයද රත්නපුර හංගමුව හරහා බට ඇඳිරිය මාර්ගය ද ජලයෙන් යටවීම නිසා බස් ධාවනය ඇතුළු සියලු වාහන ගමනාගමනය ඇනහිට තිබෙන අතර ඊයේ උදෑසන වන විට කළු ගඟේ ජල මට්ටම අඩුවීමක් පෙන්නුම් කළත් රත්නපුර, නිරල්ගම ප්‍රධාන බස්රථ මාර්ගය ඇත්ඔය ප්‍රදේශයෙන් ජලයෙන් යටවී තිබීම නිසා බස්රථ ධාවනය නොවූ අතර අතුරු මාර්ග, පහත් බිම් තවමත් ජලයෙන් යටවී පැවතියද දහවල් වන විට ක්‍රමයෙන් ගංවතුර බැස යමින් පවතින බවටද වාර්තා විය.\n\nමේ අතර ගිං ගඟ පිටාර ගැලීම මේ වන විට ගංවතුර තත්ත්වයක් බවට පත්වී ඇති බවට වාර්තා වූ අතර අද උදෑසන වන විට බද්දේගම ජල මාපකයේ අගය 4.57ක් ලෙස සටහන්ව තිබුණි.\n\nගිං ගඟ පිටාර ගැලීම හේතුවෙන් බද්දේගම උඩුගම මාර්ගය, නාගොඩ කුරුපනාව මාර්ගය, බද්දේගම දොඩම්ගොඩ මාර්ගය, අගලිය මාර්ගය ජලයෙන් යටවී ඇති අතර බද්දේගම, අගලිය, නාගොඩ, උනන්විටිය, තවලම, හිනිදුම ආදී ප්‍රදේශවල පහත් බිම් ජලයෙන් යටවී ඇත.\n\nනොකඩවා ඇදහැලෙන වර්ෂාව හේතුවෙන් බණ්ඩාරගම අටුලුගම කිම්මන්තුඩාව මාර්ගය, කොළමැදිරිය කිම්මන්තුඩාව මාර්ගය ජලයෙන් යටවීමෙන් ගමනාගමනයට දැඩි බාධා සිදුවී තිබේ.\n\nමේ හේතුවෙන් එම මාර්ගවල ගමන් ගන්නා ජනතාවට විකල්ප මාර්ග භාවිත කිරීමට සිදුවී ඇති බව ද වාර්තා වෙයි.\n\nකිරම ඔය පිටාර ගැලීමෙන් තංගල්ල පළතුඩුව මාර්ගය මුළුමනින්ම ජලයෙන් යටවී ඇත. තවද හක්මන ප්‍රාදේශීය ලේකම් කොට්ඨාසයේ දේවාලේගම ප්‍රදේශයේ නිවසක් ආසන්නයට පස් කන්දක් කඩා වැටී ඇති අතර ඉන් කිසිවකුටත් හානි සිදුවී නොමැත. මේ අතර අත්තනගලු ඔයේ ජල මට්ටමද ඊයේ (29) උදෑසන වන විට ඉහළ ගොස් තිබේ.එහි ජල මට්ටම ඊයේ (29) උදෑසන 6.00 වන විට දූනමලේ ජල මාපකයේ මීටර් 4.22ක් ලෙස සටහන්ව තිබුණි. වර්ෂාපතනය තවදුරටත් ඇද හැලුනහොත් එහි ජල මට්ටම තවදුරටත් ඉහළ යා හැකි බවත් ගංවතුර තත්ත්වයක් වාර්තා විය හැකි බවත් ගම්පහ වාරි ඉංජිනේරු විදුර ක්‍රිෂාන්ත මහතා පැවසීය.\n\n",
       "URL": "https://www.dinamina.lk/2023/09/30/local/26545/%e0%b6%9a%e0%b7%85%e0%b7%94-%e0%b6%b1%e0%b7%92%e0%b6%bd%e0%b7%8a%e0%b7%80%e0%b6%bd%e0%b7%8f-%e0%b6%9c%e0%b6%82%e0%b6%9c%e0%b7%8f%e0%b7%80%e0%b6%bd%e0%b6%a7-%e0%b6%9c%e0%b6%82%e0%b7%80%e0%b6%ad/",
       "Category": "local",
       "Parent URL": "https://www.dinamina.lk/category/local//page/50/"
}