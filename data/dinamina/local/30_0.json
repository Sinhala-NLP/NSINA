{
       "Source": "dinamina",
       "Timestamp": "October 5, 2023 1:05 pm",
       "Headline": "දුම්රිය වෘත්තීය සමිති ක්‍රියා මාර්ගය අවසන්",
       "News Content": "දුම්රිය උප නියාමකවරුන්ගේ වෘත්තීය ක්‍රියාමාර්ගය අවසන් කිරීමට තීරණය කෙරේ.\n\nරාජ්‍ය අමාත්‍ය ලසන්ත අලගියවන්න මහතා සහ අදාළ අංශවල නියෝජිතයන්ගේ සහභාගීත්වයෙන් පැවති සාකච්ඡාවකින් අනතුරුවයි වෘත්තීය ක්‍රියාමාර්ගය අත්හිටුවීමට තීරණය කර ඇත්තේ.\n\nපහරදීමක් හේතුවෙන් උප නියාමක දුම්රිය සේවකයන් පිරිසක් ආරම්භ කළ අසනීප නිවාඩු වාර්තා කිරීමේ වෘත්තීය ක්‍රියාමාර්ගය ඊයේ(04) සිට ක්‍රියාත්මක කෙරුණි.\n\nමේ හේතුවෙන් අද(05) පෙරවරුවේ කාර්යාල දුම්රිය ගමන් වාර 28 ක් අවලංගු කිරීමට සිදු විය. එමෙන්ම දුම්රිය ප්‍රමාදයක්ද සිදු වුණි.\n\nමාළිගාවත්ත දුම්රිය අංගනයට පිවිසෙන දොරටුව අභියසදී උප නියාමකවරයෙකුට දුම්රිය ආරක්ෂක අංශ නිලධාරියෙකු පහර දුන් බව කියන සිද්ධියක් මුල්කරගනිමින් මෙසේ ඊයේ සිට ලෙඩ නිවාඩු වාර්තා කර තිබුණි. දුම්වැටියකට අදාළ සිද්ධියක් මුල්කර ගනිමින් මෙම පහරදීම සිදුව තිබේ.\n\nගැටලුව විසදීම සඳහා දුම්රිය සාමාන්‍යාධිකාරීවරයාගේ ප්‍රධානත්වයෙන් දෙපාර්ශ්වය කැදවා ඊයේ දහවල් සාකච්ඡාවක් පැවැත්වුව ද එය අසාර්ථක විය.\n\nපහරදීම සිදු කළ බව කියන ආරක්ෂක නිලධාරියාගේ වැඩ තහනම් කිරීමට ඊයේ දිනයේදී ම දුම්රිය දෙපාර්තමේන්තුව පියවර ගත්තේය.",
       "URL": "https://www.dinamina.lk/2023/10/05/breaking-news/28089/%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b7%80%e0%b7%98%e0%b6%ad%e0%b7%8a%e0%b6%ad%e0%b7%93%e0%b6%ba-%e0%b7%83%e0%b6%b8%e0%b7%92%e0%b6%ad%e0%b7%92-%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/30/"
}