{
       "Source": "dinamina",
       "Timestamp": "July 21, 2023 1:00 am",
       "Headline": "අඟුරුවාතොට අතුරුදන් මව-බිලිඳිය සොයන්න විශේෂ පොලිස් කණ්ඩායම් 2ක්",
       "News Content": "– අත්අඩංගුවට ගත් මස්සිනා ප්‍රශ්න කර මුදාහරියි\n– නිවෙසේ ලේ පැල්ලම් කිහිපයක් ගැනත් පොලිස් ඇස\n– තොරතුරක් සොයා බෲනෝත් හතරඅතේ දුවයි\n\nමීට දින දෙකකට පෙර සැකකටයුතු ලෙස අතුරුදන් වූ 24 හැවිරිදි රූමත් තරුණ මව සහ ඇගේ මාස 11ක් වයසැති බිලිඳිය සම්බන්ධයෙන් සොයා බැලීම සඳහා අඟුරුවාතොට පොලිසියට අමතරව විශේෂ පොලිස් කණ්ඩායම් දෙකක් යොදවා ඇතැයි පානදුර කොට්ඨාස භාර ජ්‍යෙෂ්ඨ පොලිස් අධිකාරි සමන්ත වෙදගේ මහතා පැවසීය.\n\nමෙලෙස අතුරුදන්ව ඇත්තේ අඟුරුවාතොට ඌරුතුඩාව ප්‍රදේශයේ නිවෙසක පදිංචිව සිටි එම්. වාසනා කුමාරි සහ ඇගේ එකම දියණිය වන ටශ්මි දිලන්යා දැරියයි.\n\nසිද්ධිය සම්බන්ධයෙන් සැකපිට පොලිස් භාරයට ගෙන සිටි අතුරුදන් වූ කාන්තාවගේ සැමියාගේ මස්සිනා වන (නැඟණියගේ සැමියා) හිටපු හමුදා සෙබළාගෙන් වැදගත් තොරතුරක් අනාවරණය නොවූයෙන් ඔහු ප්‍රශ්න කර මුදාහැරිය බව ජ්‍යෙෂ්ඨ පොලිස් අධිකාරිවරයා කීය.\n\nඅතුරුදන් වූ කාන්තාවගේ සැමියා ඉකුත්දා (18) රාත්‍රියේ අඟුරුවාතොට පොලිසියට පැමිණ තම බිරිය මාස 11ක් වයසැති දියණිය සමඟ නිවෙසින් අතුරුදන්ව ඇති බවත් සවස් වරුවේ තම මස්සිනා ද නිවෙසට පැමිණ ඇති බව පවසමින් අඟුරුවාතොට පොලිසියට පැමිණිලි කර තිබිණි.\n\nමස්සිනා තමා නිවෙසේ නැති අවස්ථාවලදී පැමිණීම කරදරයක් බව බිරිය මීට දින කිහිපයකට ඉහතදී අවස්ථා දෙකකදීම තමන්ට පවසා තිබූ බව ඔහු කළ පැමිණිල්ලේ වැඩිදුරටත් සඳහන් කර තිබිණි.\n\nඅනතුරුව එම නිවෙස කරා පැමිණි පොලිස් නිලධාරීන් සිදු කළ මූලික විමර්ශනවලදී තරුණ මව පදිංචිව සිටි නිවෙසේ මුළුතැන්ගෙයි කොටසේ ශීතකරණයේ දොරේ පැල්ලම් කිහිපයක් සහ ඒ අසල බිම මැකී ගිය ලේ පැල්ලම් කිහිපයක් දක්නට ලැබී ඇති අතර නිවෙස තුළ යම් සිදුවීමක් වී ඇති බවට සැක කළ හැකි යැයි පොලිසිය සඳහන් කරයි.\n\nහොරණ පොලිස් නිල සුනඛ අංශයේ පොලිස් කොස්තාපල් (88399) ශ්‍රීනාත් නිලධාරියා භාරයේ සිටින බෲනෝ නිල සුනඛයා එම නිවෙස වෙත ගෙන්වා අතුරුදන් තරුණ මව නිරතුරුවම පරිහරණය කරන තුවාය ඉව කිරීමට එම තුවාය නිවෙසේ සෑම අස්සක් මුල්ලක් නෑරම සැමියාගේ සහයෝගයෙන් සොයා බැලුව ද එය අස්ථානගත වී ඇති බවට අනාවරණය විය.\n\nඅතුරුදන් වූ කාන්තාව පලඳින පාවහන් දෙකක් සහ පනාවක් බෲනෝ සුනඛයාට ඉව කිරීමට සැලසීමෙන් අනතුරුව සුනඛයා නිවෙස ඉදිරිපිට මාර්ගයේ මඳ දුරක් ගොස් නැවතී තිබිණි.\n\nකුඩා බිලිඳිය සමඟ අතුරුදන්ව සිටින තරුණ රූමත් කාන්තාව පදිංචි නිවෙස වෙත පැමිණ තිබූ පානදුර කොට්ඨාස අපරාධ පරීක්ෂණාගාරයේ ස්ථානාධිපති පොලිස් පරීක්ෂක රුවන් කුමාර සහ කාන්තා පොලිස් කොස්තාපල් (6921) සරෝජනී මහත්ම මහත්මීහු පැය 5කට අධික කාලයක් පුරා නිවෙසේ රැඳී පරීක්ෂණ සිදු කරමින් යම් හෝඩුවාවක් හෙළිකර ගැනීමට උත්සාහ ගත්ත ද එය ව්‍යර්ථ විය.\n\nප්‍රදේශවාසීන් ද පොලිස් නිලධාරීන් සමඟ එක්වී වැසිකිළි වළ, එම නිවෙස ආසන්නයේ තිබූ අත්හැර දැමූ ළිඳක්, අවට කැලෑ ප්‍රදේශ සෝදිසි කළ ද කිසිදු හෝඩුවාවක් හෙළිකර ගැනීමට නොහැකි වී තිබේ.\n\nඅතුරුදන් වූ කාන්තාව කිසියම් සිද්ධියක් අනාවරණය වේ යැයි බියෙන් නිවෙසින් පිටවී ගියාදැයි සැකයක් පවතින බවත් ජ්‍යෙෂ්ඨ පොලිස් අධිකාරිවරයා වැඩිදුරටත් පැවසීය.\n\nරූමත් තරුණ මව හා මාස 11ක් වයසැති බිලිඳියගේ අතුරුදන් වීම සම්බන්ධයෙන් බුද්ධි නිලධාරින් ද පරීක්ෂණ පවත්වයි.\n\nකළුතර දිසාව භාර නියෝජ්‍ය පොලිස්පති සුගතපාල, පානදුර කොට්ඨාස භාර ජ්‍යෙෂ්ඨ පොලිස් අධිකාරි සමන්ත වෙදගේ, සහකාර පොලිස් අධිකාරි සම්පත් බණ්ඩාර මහත්වරුන්ගේ උපදෙස් මත අඟුරුවාතොට පොලිසියේ ස්ථානාධිපති පොලිස් පරීක්ෂක ආනන්ද සිල්වා, අපරාධ අංශයේ ස්ථානාධිපති උප පොලිස් පරීක්ෂක නිශ්ශංක, පොලිස් සැරයන් මහින්ද යන මහත්වරුන් ඇතුළු නිලධාරීහු පරීක්ෂණ පවත්වති.",
       "URL": "https://www.dinamina.lk/2023/07/21/local/8199/%e0%b6%85%e0%b6%9f%e0%b7%94%e0%b6%bb%e0%b7%94%e0%b7%80%e0%b7%8f%e0%b6%ad%e0%b7%9c%e0%b6%a7-%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b6%b1%e0%b7%8a-%e0%b6%b8%e0%b7%80-%e0%b6%b6/",
       "Category": "local",
       "Parent URL": "https://www.dinamina.lk/category/local//page/349/"
}