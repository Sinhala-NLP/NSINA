{
       "Source": "dinamina",
       "Timestamp": "August 30, 2023 12:52 am",
       "Headline": "ඉන්දියාවෙන් බිත්තර මිලියන 92ක් ගෙන්වයි",
       "News Content": "ඉදිරි මාස 03 තුළ ඉන්දියාවෙන් බිත්තර මිලියන 92.1ක් ආනයනය කිරීම සඳහා කැබිනට් අනුමැතිය හිමිව ඇතැයි ප්‍රවාහන, මහාමාර්ග හා ජනමාධ්‍ය ඇමැති, කැබිනට් ප්‍රකාශක ආචාර්ය බන්දුල ගුණවර්ධන මහතා පැවසුවේය.\nහිඟයකින් තොරව සාධාරණ පහසු මිලට පාරිභෝගිකයන්ට බිත්තර ලබාදීමේ අරමුණෙන් මෙම ආනයනය කිරීම සිදු කරන බව ද ඇමැතිවරයා පැවසීය.\nබිත්තර ආනයනය සඳහා මුදල්, ආර්ථික ස්ථායීකරණ සහ ජාතික ප්‍රතිපත්ති අමාත්‍යවරයා ලෙස ජනාධිපති රනිල් වික්‍රමසිංහ මහතා ඉදිරිපත් කළ යෝජනාවට අමාත්‍ය මණ්ඩලයේ අනුමැතිය හිමිව තිබේ.\nරජයේ ප්‍රවෘත්ති දෙපාර්තමේන්තුවේ පැවැති කැබිනට් තීරණ දැනුම්දීමේ මාධ්‍ය හමුවට සහභාගි වෙමින් ඇමැතිවරයා මේ බව ඊයේ (29) ප්‍රකාශ කළේය.\nදේශීය වෙළෙඳපොළේ බිත්තර මිල ස්ථායීකරණය කිරීමේ අරමුණින් රාජ්‍ය වාණිජ විවිධ නීතිගත සංස්ථාව මඟින් බිත්තර ආනයනය කර දේශීය වෙළෙඳපොළ වෙත නිකුත් කිරීම සඳහා මීට පෙර අමාත්‍ය මණ්ඩල අනුමැතිය ලබාදී ඇතැයි ද ඇමැතිවරයා කීය.\nඒ අනුව සත්ත්ව නිෂ්පාදන හා සෞඛ්‍ය දෙපාර්තමේන්තුව මඟින් නිර්දේශිත ඉන්දියාවේ සමාගම් 03කින් මිල ගණන් කැඳවා ඇති බව ද ඇමැතිවරයා පැවසුවේය.\nදේශීය කුකුළු නිෂ්පාදන කර්මාන්තය සහ එහි තත්ත්වය කඩා වැටීම යථා තත්ත්වයට පත් වන තෙක් පාරිභෝගිකයන්ට සහනයක් ලබාදීම සඳහා සහන මිලට රජය මඟින් ආනයනය කර බිත්තර ලබාදීමේ ක්‍රමවේදය මෙමඟින් අනුගමනය කරන බව ද ඇමැතිවරයා පැවසීය.",
       "URL": "https://www.dinamina.lk/2023/08/30/local/18257/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%b6%e0%b7%92%e0%b6%ad%e0%b7%8a%e0%b6%ad%e0%b6%bb-%e0%b6%b8%e0%b7%92%e0%b6%bd%e0%b7%92-2/",
       "Category": "local",
       "Parent URL": "https://www.dinamina.lk/category/local//page/176/"
}