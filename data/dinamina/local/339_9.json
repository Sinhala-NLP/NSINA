{
       "Source": "dinamina",
       "Timestamp": "July 24, 2023 1:00 am",
       "Headline": "ගුවන් හමුදාවේ සහායෙන්  ඇල්ල ආරුක්කු පාලම අසල රක්ෂිතයේ ගින්න නිවීමට පියවර",
       "News Content": "ඇල්ල ඓතිහාසික අහස් නවය ආරුක්කු පාලම අසල රක්ෂිතයේ හටගෙන දැනට අක්කර සියයක් පමණ විනාශ වී පැතිර යමින් පවතින ගින්න නිවා දැමීමට ගුවන් හමුදා හෙලිකොප්ටර් යානයක් ඊයේ (23) පස්වරුවේ යොදා ගත් බව ආපදා කළමනාකරණ මධ්‍යස්ථානයේ බදුල්ල දිස්ත්‍රික් සහකාර අධ්‍යක්ෂ ඊ. එම්. එල්. උදයකුමාර මහතා පවසයි.\n\nමේ පිළිබඳව වැඩිදුරටත් අදහස් දැක්වූ ඒ මහතා මෙලෙස ද කීවේය.\n\n“මේ රක්ෂිතයේ ගින්න පෙරේදා (22) රාත්‍රි හට ගත්තා. වියළි දේශගුණික තත්ත්වයත් සමඟ පවතින සුළං හේතුවෙන් ගින්න ශීඝ්‍රයෙන් රක්ෂිතය පුරා පැතිර යමින් පවතිනවා.\n\nමේ ගින්න නිවා දැමීමට යුද හමුදා නිලධාරීන්, පොලිස් නිලධාරීන්, ආපදා කළමනාකරණ මධ්‍යස්ථානයේ නිලධාරීන්, බදුල්ල දිස්ත්‍රික් ලේකම් කාර්යාලය, ඇල්ල ප්‍රාදේශීය ලේකම් කාර්යාලය, වන සංරක්ෂණ දෙපාර්තමේන්තුවේ නිලධාරීන් කොල අතු යොදා ගනිමින් කටයුතු කළත් ඊයේ (23) සවස් වනතෙක් ගින්න නිවා දැමීමට අපහසු වූණා. එනිසා දියතලාව ගුවන් හමුදා කඳවුරේ ගුවන් හමුදා නිලධාරීන් තිහක පමණ කණ්ඩායමක් හෙලිකොප්ටර් යානයක් ද යොදා ගනිමින් ගින්න නිවා දැමීමට සහාය වුණා.\n\nදෙමෝදර ජල සම්පාදන මණ්ඩලයේ ජලාශයෙන් ජලය රැගත් ගුවන් හමුදා හෙලිකොප්ටර් යානය ගින්න පැතිර යමින් පවතින රක්ෂිතයේ ඉහළින් ගොස් ගින්නට ජලය ඉසුවත් ගින්න නිවා දැමීමට අපහසු වූණා.\n\nකෙසේ වෙතත් මේ වන විටත් රක්ෂිතයේ අක්කර සීයක පමණ ප්‍රමාණයක් මුළුමනින්ම විනාශවී ගොස් තිබෙනවා. ගින්න ඊයේ (23) පස්වරුවේ ඇල්ල පොලිසිය අසල ෆයිනස් වගාවට ද පැතිර ගොස් තිබුණා.\n\nමේ අතර කුඹල්වෙල දෝව රක්ෂිතයේ මෙන්ම හල්දුම්මුල්ල කෝට්ටගොඩ නීඩ්වූඩ් රක්ෂිතයේ ඊයේ (23) හට ගත් ගින්න නිවා දැමීමේ කටයුතු තවමත් සිදු වෙනවා.”\n\nසී. ගමගේ – සොරණාතොට සමුහ සහ බදුල්ල නිශාන්ත අබේගුණවර්ධන",
       "URL": "https://www.dinamina.lk/2023/07/24/local/8754/%e0%b6%9c%e0%b7%94%e0%b7%80%e0%b6%b1%e0%b7%8a-%e0%b7%84%e0%b6%b8%e0%b7%94%e0%b6%af%e0%b7%8f%e0%b7%80%e0%b7%9a-%e0%b7%83%e0%b7%84%e0%b7%8f%e0%b6%ba%e0%b7%99%e0%b6%b1%e0%b7%8a-%e0%b6%87%e0%b6%bd/",
       "Category": "local",
       "Parent URL": "https://www.dinamina.lk/category/local//page/339/"
}