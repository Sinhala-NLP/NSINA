{
       "Source": "dinamina",
       "Timestamp": "October 4, 2023 12:03 am",
       "Headline": "කොළඹ සරසවිය නිපදවූ පිළිකා නාශකය ඇතුළු ඖෂධ 4ක් වෙළෙඳපොළට",
       "News Content": "Bio Shape ඖෂධය පැඩ්නා සමාගමෙන් නිපදවයි\n\nකොළඹ විශ්වවිද්‍යාලය මඟින් විද්‍යාත්මක පර්යේෂණ ඔස්සේ සොයා ගන්නා ලද ඖෂධ වර්ග හතරක් වාණිජ නිෂ්පාදන ලෙස වෙළෙඳපොළට නිකුත් කර තිබේ.\n\nකොළඹ විශ්වවිද්‍යාලයේ ජෛව රසායන අණුක ජීවවේද සහ ජෛව තාක්ෂණ ආයතනයේ (IBMBB) මහාචාර්ය සමීර ආර්. සමරකෝන් ප්‍රමුඛ පර්යේෂණ කණ්ඩායම සිය පර්යේෂණ ඇසුරින් සිදු කළ විද්‍යාත්මක අනාවරණයන් සහ ඒ ආශ්‍රිත නිෂ්පාදන කිහිපයක් මෙලෙස වෙළෙඳපොළට නිකුත් කෙරිණි.\n\nපිළිකා සෛල නැසීමේ හැකියාව පර්යේෂණාත්මකව තහවුරු කරන ලද පෝෂක ඖෂධයක් වන Vernolac, අකලට හිස කෙස් වැටීම, ජානමය තත්ත්වයන් නිසා තට්ටය ඇති වීම පාලනය කරමින් හිසකෙස් වර්ධනය කිරීමේ අද්විතීය ගුණයෙන් හෙබි ඖෂධීය ශීර්ෂාලේපයක් වන Satiny, බොහෝදෙනකු මුහුණ දෙන සන්ධි ආශ්‍රිත වේදනාවන් සහ කැක්කුම් වහා සමනය කිරීමේ මනා හැකියාව විද්‍යාත්මකව තහවුරු කරන ලද ශාකසාර අමුද්‍රව්‍ය භාවිතයෙන් නිෂ්පාදනය කරන ලද ආලේපනයක් වන Ortho Shield, ස්ථුලභාවය පාලනය කරමින්, අමතර මේදය බැහැර කරමින්, ආහාර පාලනයටත් ශරීරයේ හැඩය මනාව පවත්වා ගැනීමටත් ඉවහල් වන පෝෂක ඖෂධයක් වන Bio Shape යන වර්ග හතර මේ අනුව වෙළෙඳපොළට නිකුත් කිරීමට කොළඹ විශ්වවිද්‍යාලය මඟින් පියවර ගෙන තිබේ.\n\nවර්තමානයේ උගතුන් රට හැර යන බවට විවිධ අදහස් ඉදිරිපත් වන මොහොතක කොළඹ විශ්වවිද්‍යාලය සිය විද්‍යාත්මක පර්යේෂණ ඔස්සේ අනාවරණය කළ සහ වැඩිදියුණු කරන ලද නිෂ්පාදන වාණිජ නිෂ්පාදන ලෙස වෙළෙඳපොළට එළිදක්වමින් සාර්ථක ආදායම් උත්පාදනයට කටයුතු කර තිබෙන අතර, මේ වන විට ඒ සඳහා එම විශ්වවිද්‍යාලය තුළ වාණිජ නිෂ්පාදන ආයතන සම්බන්ධීකරණය වෙනුවෙන් වෙනම ඒකකයක් ද පිහිටුවා ඇත.\n\nඒ ඔස්සේ සම්බන්ධීකරණය සිදු කරමින් පසුගිය කාලයේ කොළඹ විශ්වවිද්‍යාලය මඟින් නිෂ්පාදනය කරන ලද ඖෂධ වර්ග සහ ආලේපන කිහිපයක් වෙනුවෙන් විශ්වවිද්‍යාලයට හිමි කර්තෘභාගය පිරිනැමීමේ උත්සවයක් ද පසුගියදා සංවිධාන කර තිබූ අතර, එහිදී ජෛව රසායන අණුක ජීවවේද සහ ජෛව තාක්ෂණ ආයතනයේ (IBMBB) මහාචාර්ය සමීර ආර්. සමරකෝන් ප්‍රමුඛ පර්යේෂණ කණ්ඩායමට සිය පර්යේෂණ ඇසුරින් සිදු කළ විද්‍යාත්මක අනාවරණයන් සහ ඒ ආශ්‍රිත නිෂ්පාදන කිහිපයක් වෙනුවෙන් මුදල් ත්‍යාග පරිනැමිණි.\n\nBio Shape ලෙස නම් කර ඇති ස්ථුලභාවය පාලනය කරමින්, අමතර මේදය බැහැර කරමින්, ආහාර පාලනයටත් ශරීරයේ හැඩය මනාව පවත්වා ගැනීමටත් ඉවහල් වන පෝෂක ඖෂධය දේශීය සමාගමක් වන ෆැඩ්නා සමාගම් සමූහයේ අනුබද්ධිත සමාගමක් වන ෆැඩ්නා ලයිෆ් සයන්ස් සමාගම සමඟ ඒකාබද්ධව නිෂ්පාදන කටයුතු සිදු කරනු ලබන අතර ඒ වෙනුවෙන් විශ්වවිද්‍යාලයට කර්තෘ භාගය ගෙවීම ද මෙහිදී සිදු කෙරිණි.\n\nෆැඩ්නා සමාගමේ අධිපති චමේන්ද්‍ර සෝමතුංග විසින් කොළඹ විශ්වවිද්‍යාලයේ උපකුලපති එච්.ඩී. කරුණාරත්න මහතා වෙත අදාළ මුදල භාර දී තිබේ.\n\nමීගොඩ – බී.කේ. කත්‍රිආරච්චි",
       "URL": "https://www.dinamina.lk/2023/10/04/local/27643/%e0%b6%9a%e0%b7%9c%e0%b7%85%e0%b6%b9-%e0%b7%83%e0%b6%bb%e0%b7%83%e0%b7%80%e0%b7%92%e0%b6%ba-%e0%b6%b1%e0%b7%92%e0%b6%b4%e0%b6%af%e0%b7%80%e0%b7%96-%e0%b6%b4%e0%b7%92%e0%b7%85%e0%b7%92%e0%b6%9a/",
       "Category": "local",
       "Parent URL": "https://www.dinamina.lk/category/local//page/38/"
}