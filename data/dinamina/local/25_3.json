{
       "Source": "dinamina",
       "Timestamp": "October 6, 2023 1:20 am",
       "Headline": "දොස්තර පුතා පැදවූ රියේ  හැපුණු පීසීට බර­ප­ත­ළයි",
       "News Content": "පො\nලිස් රෝහලේ හිටපු ස්වේච්ඡා වෛද්‍යවරයකුගේ තොරතුරු තාක්ෂණ ඉංජිනේරු පුතා විසින් පැදවූ බව කියන සුඛෝපභෝගී මෝටර් රථයක් කුරුඳුවත්ත නිදහස් වටරවුමේදී රථ වාහන රාජකාරි යෙදී සිටි පොලිස් කොස්තාපල්වරයකුගේ ඇඟේ ගැටීමෙන් එම කොස්තාපල්වරයා බරපතළ තුවාල ලබා රෝහල්ගත කළ බව කුරුඳුවත්ත පොලිසිය කියයි.\n\nඅනතුරින් බරපතළ තුවාල ලබා ඇත්තේ කුරුඳුවත්ත පොලිසියට අනියුක්තව රථ වාහන අංශයේ රාජකාරි කරන වලස්මුල්ල ප්‍රදේශයේ පදිංචි ඒ. ප්‍රියංකර (19498) නමැති පොලිස් කොස්තාපල්වරයෙකි. මෝටර් රථය පැදවූ සැකකරු අත්අඩංගුවට ගෙන ඇත.\n\nඅනතුරින් බරපතළ තුවාල ලද කොස්තාපල්වරයා කොළඹ ජාතික රෝහල වෙත ඇතුළත් කර ඇති අතර ඔහු යන්ත්‍රයක් ආධාරයෙන් මූලික ප්‍රතිකාර ඒකකයේ අසාධ්‍ය තත්ත්වයෙන් ප්‍රතිකාර ලබන බව රෝහල් ප්‍රකාශකයෙක් පැවසීය.\n\nමෝටර් රථය කොස්තාපල්වරයා හප්පාගෙන වටරවුමේ පොකුණ මතට ගොස් නැවතී ඇතැයි පොලිසිය කියයි.\n\nඅනතුර සම්බන්ධයෙන් නාරාහේන්පිට පොලිසියේ විශේෂ පොලිස් කණ්ඩායමක් පැමිණ පරීක්ෂණ පවත්වන බව පොලිස් නිලධාරියෙක් පැවසීය.\n\nකුරුඳුවත්ත පොලිසියේ ස්ථානාධිපති ප්‍රධාන පොලිස් පරීක්ෂක ආලෝක බණ්ඩාර සේනානායක මහතාගේ උපදෙස් මත පරීක්ෂණ පැවැත්වේ.",
       "URL": "https://www.dinamina.lk/2023/10/06/local/28510/%e0%b6%af%e0%b7%9c%e0%b7%83%e0%b7%8a%e0%b6%ad%e0%b6%bb-%e0%b6%b4%e0%b7%94%e0%b6%ad%e0%b7%8f-%e0%b6%b4%e0%b7%90%e0%b6%af%e0%b7%80%e0%b7%96-%e0%b6%bb%e0%b7%92%e0%b6%ba%e0%b7%9a-%e0%b7%84%e0%b7%90/",
       "Category": "local",
       "Parent URL": "https://www.dinamina.lk/category/local//page/25/"
}