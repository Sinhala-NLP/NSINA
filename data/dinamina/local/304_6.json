{
       "Source": "dinamina",
       "Timestamp": "August 1, 2023 1:03 am",
       "Headline": "රතු කුරුස සමාජයේ මූල්‍ය කටයුතු රජයේ අධීක්ෂණයට ලක් විය යුතුයි",
       "News Content": "විදේශාධාර මත යැපෙන ශ්‍රී ලංකා රතු කුරුස සමාජයේ කටයුතු 2017 සිට මේ දක්වා විගණනයට ලක්ව නැති බවත්, වාර්ෂිකව විශාල විදේශ විනිමයක් මෙරටට ගෙන එන ශ්‍රී ලංකා රතු කුරුස සමාජයේ මූල්‍ය කටයුතු රජයේ අධීක්ෂණයට ලක් විය යුතු බවත් ශ්‍රී ලංකා රතු කුරුස සමාජයේ ජාතික ලේකම් එස්. එච්. නිමල් කුමාර් මහතා පැවැසීය.\nඒ මහතා එසේ කියා සිටියේ පෙරේදා (30) ත්‍රිකුණාමලයේ පැවති මාධ්‍ය සාකච්ඡාවකට එක් වෙමිනි.\nඑහිදී වැඩිදුරටත් අදහස් දැක්වු ඒ මහතා මෙලෙස ද කීවේය.\n“ශ්‍රී ලංකා රතු කුරුස සමාජය වර්තමානයේ ව්‍යවස්ථාව සංශෝධනය කරමින් ජාතික ලේකම්වරයා වන මගේ ද අනුමැතියකින් තොරව පසුගිය 22 වෙනිදා මහ සමුළුවක් පවත්වා ව්‍යවස්ථා විරෝධී තනතුරු ඇති කිරීමට අලුතින් පත් වූ සභාපතිවරයා කටයුතු කර තිබෙනවා.\nදිස්ත්‍රික්ක 25 අතරින් දිස්ත්‍රික්ක 15ක් පමණ සහභාගි කරවා ගෙන අනෙක් දිස්ත්‍රික්ක දහය නොසලකා හැර මේ මහ සමුළුව කැඳවා තිබෙනවා. මේ වන විට එම දිස්ත්‍රික්කවල කාර්යාල බලය අදාළ කමිටුව විසින් බලහත්කාරයෙන් අත්පත් කර ගනිමින් සිටිනවා. අම්පාර දිස්ත්‍රික්කයේ බලය අල්ලා ගැනීමට යෑමේදී අම්පාර කමිටු සාමාජිකයන් විසින් ඔවුන් පලවා හැර තිබෙනවා. ශ්‍රී ලංකා රතු කුරුස සමාජයේ කටයුතු රජයට වගවිය යුතුයි. මේ වන විට එවැනි තත්ත්වයක් නොමැතිකමින් වංචා සහ දූෂණ බහුල වශයෙන් රතු කුරුස සමාජයේ සිදු වෙනවා. මේ ව්‍යවස්ථා විරෝධී කටයුත්තට එරෙහිව අධිකරණයට යනවා.”\n\nකන්තලේ සමූහ – සුමිත්‍රා කුමාරිහාමි",
       "URL": "https://www.dinamina.lk/2023/08/01/local/10617/%e0%b6%bb%e0%b6%ad%e0%b7%94-%e0%b6%9a%e0%b7%94%e0%b6%bb%e0%b7%94%e0%b7%83-%e0%b7%83%e0%b6%b8%e0%b7%8f%e0%b6%a2%e0%b6%ba%e0%b7%9a-%e0%b6%b8%e0%b7%96%e0%b6%bd%e0%b7%8a%e0%b6%ba-%e0%b6%9a/",
       "Category": "local",
       "Parent URL": "https://www.dinamina.lk/category/local//page/304/"
}