{
       "Source": "dinamina",
       "Timestamp": "July 15, 2023 1:00 am",
       "Headline": "කොළඹ ආරක්ෂක සමුළුව මාර්ගගත ක්‍රමයට",
       "News Content": "දකුණු ඉන්දීය සාගර කලාපයේ අන්තර් සම්බන්ධතාව සහ ආරක්‍ෂක සහයෝගිතාව ශක්තිමත් කිරීම අරමුණු කරගත් 7 වැනි කොළඹ ආරක්‍ෂක සමුළුව පසුගියදා (12) මාර්ගගත ක්‍රමය ඔස්සේ පැවැත්විණි.\n\n2023-2024 සඳහා සහයෝගිතාව සඳහා වන වැඩසටහන ක්‍රියාත්මක කිරීමේ ප්‍රවේශ සහ 6 වන කොළඹ ආරක්‍ෂක සමුළුවේ වැදගත් අංගයක් වූ නියෝජ්‍ය ජාතික ආරක්‍ෂක උපදේශක රැස්වීමේදී එකඟ වූ ක්‍රියාමාර්ග පිළිබඳව සාකච්ඡා කිරීම ද 7 වැනි කොළඹ ආරක්‍ෂක සමුළුවේ නියෝජ්‍ය ජාතික ආරක්‍ෂක උපදේශක රැස්වීමට ඇතුළත් වේ.\n\nමෙවර සමුළුවේ සත්කාරකත්වය දරන මාලදිවයින වෙත සුබපැතුම් එක් කරමින් ආරක්‍ෂක මාණ්ඩලික ප්‍රධානී ජෙනරාල් ශවේන්ද්‍ර සිල්වා මහතා විසින් ආරම්භක දේශනය පවත්වන ලදි. 7 වන නියෝජ්‍ය ජාතික ආරක්‍ෂක උපදේශකයන් සඳහා වන කලාපීය ආරක්‍ෂක රැස්වීමට සහභාගීවීම සම්බන්ධයෙන් සාමාජික රටවල සහ නිරීක්‍ෂක රටවල සියලුම නියෝජ්‍ය ජාතික ආරක්‍ෂක උපදේශකයන්, ප්‍රධාන සම්බන්ධීකාරකවරුන්ට සහ අනු සම්බන්ධීකාරකවරුන්ට සිය කෘතඥතාව පළ කළේය.\n\nකලාපයේ සමුද්‍රීය ආරක්‍ෂාව සහතික කිරීමේ ක්‍රම පිළිබඳව සහ මේ සම්බන්ධයෙන් වන මෑතකාලීන වර්ධනයන් කෙරෙහි අවධානය යොමු කරමින් සාකච්ඡා කරන ලෙස සමුළුව අමතමින් ආරක්‍ෂක මාණ්ඩලික ප්‍රධානී විසින් සාමාජික රටවලට ආරාධනා කළේය. මිනිස් ජාවාරම් සහ අන්තර්ජාතික අපරාධ සහ කලාපීය රටවල සාමයට අභියෝග කරන ත්‍රස්තවාදය, අන්තවාදය සහ රැඩිකල්කරණය සම්බන්ධ තර්ජන පිළිබඳ කරුණු ඔහුගේ දේශනයට ඇතුළත් විය. තොරතුරු තාක්‍ෂණයේ දියුණුවත් සමඟම, සයිබර් අපරාධ, දත්ත ඡේදන ක්‍රියාකාරකම් සහ සයිබර් ප්‍රහාර වැනි නව තර්ජන සඳහා කලාපීය රටවල් වඩාත් හොඳින් සූදානම් කිරීමේ අවශ්‍යතාව සම්බන්ධයෙන් ද කරුණු සාකච්ඡා කරන ලදි. මානුෂීය ආධාර සහ ආපදා සහන කලාපයේ ආරක්‍ෂාව සම්බන්ධයෙන් ඉතා වැදගත් වන කරුණු බව ජෙනරාල් ශවේන්ද්‍ර සිල්වා මහතා වැඩිදුරටත් පැවසීය.\n\nජෙනරාල් ශවේන්ද්‍ර සිල්වා මහතාගේ ප්‍රධානත්වයෙන් යුත් ශ්‍රී ලංකා නියෝජිත පිරිසට ධම්මිකා කේ. විජයසිංහ – ආරක්‍ෂක අමාත්‍යාංශයේ අතිරේක ලේකම් (ආරක්‍ෂක), බ්‍රිගේඩියර් අනිල් පෙරේරා ආර්. ඩබ්ලිව්. පී. ආර්. එස්. පී. යූ. එස්. පී. – අධ්‍යක්‍ෂ මෙහෙයුම් ආපදා කළමනාකරණ මධ්‍යස්ථානය, කපිතාන් (සංඥා) ඩබ්ලිව්. එම්. එම්. එස්. බී. වාහල යූ. එස්. පී. පී. එස්. සී. – නියෝජ්‍ය අධ්‍යක්‍ෂ නාවික මෙහෙයුම් ශ්‍රී ලංකා නාවික හමුදාව, කොමාන්ඩර් නිරෝෂ ආනන්ද (විශ්‍රාමික) – ශ්‍රී ලංකා පරිගණක හදිසි ප්‍රතිචාර සංසදය, කර්නල් පී. සී. ප්‍රියදර්ශන ආර්. එස්. පී. යූ. එස්. පී. එල්. එස්. සී. – ජ්‍යෙෂ්ඨ මාණ්ඩලික නිලධාරි (ආරක්‍ෂක අමාත්‍යාංශයේ ජාතික බුද්ධි අංශය), නියෝජ්‍ය පොලිස්පති ප්‍රියන්ත වීරසූරිය – ජ්‍යෙෂ්ඨ නියෝජ්‍ය පොලිස්පති (අපරාධ), ජ්‍යෙෂ්ඨ පොලිස් අධිකාරී ඩබ්ලිව්.එම්. සමරකෝන් බණ්ඩා – අධ්‍යක්‍ෂ මිනිස් ජාවාරම්, ජාවාරම් විමර්ශන සහ සමුද්‍රීය අපරාධ විමර්ශන මහජන ආරක්‍ෂක අමාත්‍යාංශය (ශ්‍රී ලංකා පොලිසිය), විදේශ කටයුතු අමාත්‍යාංශයේ නියෝජිත චරිත කුලතුංග ද අයත් විය.\n\nමාලදිවයින විසින් සත්කාරකත්වය සහ සම්බන්ධීකරණය දරන මේ සමුළුවට සාමාජික රටවල්, ඉන්දියාව සහ මුරුසි දිවයිනේ නියෝජිතයෝ ද සහභාගි වූහ. එසේම බංග්ලාදේශයේ සහ සීෂෙල්ස්හි නියෝජිතයන් නිරීක්‍ෂක රාජ්‍යයන් ලෙස මේ සමුළුවට මාර්ගගත ක්‍රමය ඔස්සේ සම්බන්ධ විය.",
       "URL": "https://www.dinamina.lk/2023/07/15/local/6731/%e0%b6%9a%e0%b7%9c%e0%b7%85%e0%b6%b9-%e0%b6%86%e0%b6%bb%e0%b6%9a%e0%b7%8a%e0%b7%82%e0%b6%9a-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80-%e0%b6%b8%e0%b7%8f%e0%b6%bb%e0%b7%8a%e0%b6%9c/",
       "Category": "local",
       "Parent URL": "https://www.dinamina.lk/category/local//page/377/"
}