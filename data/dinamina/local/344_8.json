{
       "Source": "dinamina",
       "Timestamp": "July 22, 2023 1:00 am",
       "Headline": "පඬු කරඳ ගස හොරෙන් කපා  වළ දමා ඇති තැනට වහාම  පොලිස් ආරක්ෂාව දෙන්න",
       "News Content": "ගස තිබෙන තැන හඳුනාගෙන ගොඩට ගන්න – ගම්පහ දිසා වන නිලධාරියාට නියෝග\n\nමධ්‍යම අධිවේගී මාර්ගයේ පළමුවෙනි පියවරේ ඉදිකිරීම් කටයුතු සිදු කරන දාරළුව ප්‍රදේශයේ තිබූ වඳ වී යන දුර්ලභ ගණයේ ශාක විශේෂයකට අයත් පඬු කරඳ (කෲඩියා සෙලනිකා) ගසක් හොරෙන් කපා වළ දමා ඇති බව කියන ප්‍රදේශයට වහාම පොලිස් ආරක්ෂාව සපයන ලෙස ගම්පහ අතිරේක මහේස්ත්‍රාත් ෆාතිමා සහානා මහ්ජි මහත්මිය ඊයේ (21) පස්වරුවේ බෙම්මුල්ල පොලිසියට නියෝග කර එම ගස තිබෙන ස්ථානය ස්ථිරවම හඳුනාගෙන එය ගොඩදැමීමට අවශ්‍යය පියවර ගන්නා ලෙස ගම්පහ දිසා වන නිලධාරි ඉසුරු අලවත්ත මහතාට නියෝග කළේය.\n\nදාරළුව ප්‍රදේශයේ තිබූ එම පඬු කරඳ ගස කපා ඉවත් කර ඇති බව කියමින් ගම්පහ දිසා වන කාර්යාලය මඟින් බී/2405/2023 අංකය යටතේ බී වාර්තාවක් අධිකරණයට ඉදිරිපත් කර ඇත.\n\nඑම බී වාර්තාව ඊයේ (21) පස්වරුවේ නැවත කැඳවූ අවස්ථාවේ පුරාවස්තු සුරැකීමේ සංවිධානයේ සභාපති උඩස්ගිරියේ සමිත හිමියන් වෙනුවෙන් පෙනී සිටි නීතිඥ ලක්දිනු ධීරසේකර මහතා කරුණු දක්වමින් අභියාචනාධිකරණයේ තීන්දුවකට පිටුපාමින් විනාඩි අටක් වැනි කෙටි කාලයක් තුළ මේ දුර්ලභ ගණයේ ගස හොරෙන් කපා වළ දමා ඇති බව කියා සිටියේය.\n\nපඬු කරඳ ශාකය වඳ වී යන ශාක වර්ගයක් බවට රතු දත්ත පොතේ සඳහන් කර ඇති බවත් කැබිනට් තීරණයකට අනුව නීති විරෝධීව මේ ගස හොරෙන් කපා වළ දමා ඇති බව දැනගන්න ලැබී ඇති බව ද නීතිඥවරයා කීය.\n\nමෙහිදී අධිකරණය නැඟූ ප්‍රශ්නයකට පිළිතුරු දෙමින් ගම්පහ දිසා වන නිලධාරී ඉසුරු අලවත්ත මහතා කරුණු දක්වමින් කැබිනට් තීරණයකට අනුව ගස කපා ඉවත් කළ බව මධ්‍යම අධිවේගී මාර්ගයේ පළමුවෙනි පියවරේ ව්‍යාපෘති අධ්‍යක්ෂවරයා දැනුම් දුන් බවට ඊයේ (21) උදෑසන අතිරේක වන සංරක්ෂක ජනරාල්වරයා විද්‍යුත් තැපෑලෙන් දන්වා සිටි බවත් කියා සිටියේය.\n\nඑම ගස නැවත ගොඩ ගැනීමක් කරනවා නම් ඒ සඳහා අවශ්‍ය සම්පත් යන්ත්‍ර සූත්‍ර තම දිසා වන කාර්යාලය සතුව නැති බව ද දිසා වන නිලධාරිවරයා පැවසීය.\n\nනීතිඥ රොෂාන් කහටපිටිය මහතා –\n\nÒපොඩි මිනිහෙක් ගහක අත්තක් කැපුවත් වන නිලධාරීන් වහා මැදිහත් වී ඒ පුද්ගලයා සමඟ කපන ලද ගස් හෝ අතු අධිකරණයට ගේනවා. නමුත් මේ කර තිබෙන්නේ බරපතළ අපරාධයක්. මේ පිළිබඳව මේ වන නිලධාරීන් උදාසීන තත්ත්වයක් තමයි මේ සඳහා දක්වා තිබෙන්නේ.\n\nමෙහිදී දෙපාර්ශ්වයේ කරුණු දැක්වීම්වලින් අනතුරුව මහේස්ත්‍රාත්වරිය කරුණු දක්වමින් වහාම එම ගස කපා වළ දමා ඇති බව කියන ප්‍රදේශයට ඊයේ (21) සිට පොලිස් ආරක්ෂාව යෙදවීමට පියවර ගන්නා ලෙස බෙම්මුල්ල පොලිසියට නියෝග කළේය.\n\nවහාම ඒ පිළිබඳව බෙම්මුල්ල පොලිසිය දැනුම්වත් කරන ලෙස ද අධිකරණයේ රෙජිස්ට්‍රාර්වරයාට නියෝග කැරිණි.\n\nගස කපා වළ දමා ඇති ස්ථානය පිළිබඳව මධ්‍යම අධිවේගී මාර්ගයේ පළමුවෙනි පියවරේ ව්‍යාපෘති අධ්‍යක්ෂවරයා දැනුම්වත්ව සිටින හෙයින් එම ගස ගොඩගැනීම සඳහා නිශ්චිත ස්ථානය හඳුනාගෙන ලබන 24 වැනිදා අධිකරණය ඉදිරියේ පෙනී සිටින ලෙස හා උදාසීන තත්ත්වයකින් තොරව මෙය වහා ක්‍රියාත්මක කරන ලෙසට ද මහේස්ත්‍රාත්වරිය ගම්පහ දිසා වන නිලධාරිවරයාට නියෝග කළේය.\n\nනැවත කැඳවීම මේ මස 24 වැනිදාට කල් තැබිණ.\n\nඅගතියට පත් පාර්ශ්වය වන පුරාවස්තු සුරැකීමේ සංවිධානයේ සභාපති උඩස්ගිරියේ සමිත හිමියන් වෙනුවෙන් ලක්දිනු ධීරසේකර, රොෂාන් කහටපිටිය, ප්‍රේමසිරි වෙලේකොටුව, නාමල් බමුණුසිංහ නීතිඥවරුන් හා නීතිඥ චිත්‍රා ජයවීර මහත්මිය පෙනී සිටියහ.\n\nපැමිණිල්ල වෙනුවෙන් ගම්පහ දිසා වන නිලධාරී ඉසුරු අලවත්ත මහතා ප්‍රමුඛ වන නිලධාරීන් පිරිසක් පෙනී සිටියහ.\n\nවේයන්ගොඩ\n\nවිශේෂ වාර්තාකරු සහ\n\nගම්පහ සමූහ –\nටෝනි කරුණානායක",
       "URL": "https://www.dinamina.lk/2023/07/22/local/8468/%e0%b6%b4%e0%b6%ac%e0%b7%94-%e0%b6%9a%e0%b6%bb%e0%b6%b3-%e0%b6%9c%e0%b7%83-%e0%b7%84%e0%b7%9c%e0%b6%bb%e0%b7%99%e0%b6%b1%e0%b7%8a-%e0%b6%9a%e0%b6%b4%e0%b7%8f-%e0%b7%80%e0%b7%85-%e0%b6%af%e0%b6%b8/",
       "Category": "local",
       "Parent URL": "https://www.dinamina.lk/category/local//page/344/"
}