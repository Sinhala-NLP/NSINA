{
       "Source": "dinamina",
       "Timestamp": "October 11, 2023 1:00 am",
       "Headline": "ගුවන් සේවා සැපයීමෙන් මේ වසරේ බිලියන 22ක ලාභයක්",
       "News Content": "මෙරට ගුවන් ක්ෂේත්‍රයේ සේවා සැපයීමෙන් මේ වසරේ ජනවාරි මාසයේ සිට අගෝස්තු මාසය දක්වා රුපියල් බිලියන 22ක ලාභයක් උපයා ඇති බවත්, එයින් බිලියන 10ක් මේ වන විට මහා භාණ්ඩාගාරයට දී ඇති බවත් වරාය නාවික හා ගුවන් සේවා ඇමැති නිමල් සිරිපාල ද සිල්වා මහතා ප්‍රකාශ කළේය.\n\nඇමැතිවරයා මේ අදහස් පළ කළේ ‘ස්ථාවර රටකට – සැවොම එක මඟකට’ මැයෙන් ජනාධිපති මාධ්‍ය කේන්ද්‍රයේ පෙරේදා (09) පැවති ප්‍රවෘත්ති සාකච්ඡාවට එක් වෙමිනි.\n\nඑහිදී වැඩිදුරටත් අදහස් දැක්වූ ඇමැතිවරයා මෙලෙස ද කීවේය.\n\n“පලාලි අන්තර්ජාතික ගුවන්තොටුපොළේ මෙහෙයුම් කටයුතු ඉතා සාර්ථක ලෙස ඉදිරියට කරගෙන යමින් මේ වන විට ගුවන් ගමන් වාර 200 සම්පූර්ණ කර තිබෙනවා. පසුගිය කාලයේ පැවති විවිධ අර්බුද හමුවේ ගුවන් සේවා කටයුතු පවත්වාගෙන යෑම විශාල අපහසුතාවකට පත්ව තිබුණා. කොවිඩ් වසංගතය නිසා ගුවන් ගමන් වාර නවතා තිබුණා. සංචාරකයන්ගේ පැමිණීම තිබුණෙත් ඉතා පහළ මට්ටමක. ඩොලර් අර්බුදය හේතුවෙන් සමස්ත ගුවන් ක්ෂේත්‍රයම විශාල අර්බුදයකට මුහුණ දුන්නා. උදාහරණයක් ලෙස එම වකවානුවේ ගුවන් යානා සඳහා ඉන්ධන ගැනීම පවා ඉතා අසීරු වුණා. ඒ කාලයේ ගුවන් යානා සඳහා ඉන්ධන ගත්තේ එක් ගුවන් යානයක් මදුරාසියට යවා එමඟින් තවත් ගුවන් යානයකට අවශ්‍ය ඉන්ධන ගෙන ඒම හරහයි. ඒත් ඛනිජ තෙල් ඇමැතිවරයාගේ සහ මගේ මැදිහත්වීම මත ගුවන්යානා සඳහා ඉන්ධන ආනයනය පෞද්ගලික අංශයට දීමෙන් හිඟයකින් තොරව ගුවන් යානා සඳහා ඉන්ධන ගැනීමට හැකි පරිසරයක් නිර්මාණය වුණා. ඒ වගේම බණ්ඩාරනායක ජාත්‍යන්තර ගුවන්තොටුපොළ නවීන තාක්ෂණය යොදාගෙන සංවර්ධනය කිරීම නිසා අන්තර් ජාතික ගුවන් සේවා අධිකාරියෙන් එය අග්නිදිග ආසියාවේ ප්‍රධානම ගුවන් තොටුපොළක් බවට නම් කිරීමට කටයුතු කර තිබෙනවා. ඒ සමඟම මෙරටට පැමිණෙමින් තිබු විවිධ ගුවන් සමාගම්වලට අයත් ගුවන් යානා වාර ගණන වැඩි කිරීමට ඔවුන් කටයුතු කළා.\n\nඒ අනුව එමිරේට්ස් ගුවන්යානා සතියකට ගුවන් ගමන් වාර 28ක්, චයිනා ඊස්ටන් එයාර් සතියකට ගුවන් ගමන් වාර 05ක්, එතිහාර්ඩ් ගුවන් වාර 06ක්, කටාර් එයාර් ගුවන් වාර 35ක්, එයාර් අර්බියා ගුවන් වාර 11ක්, එයාර් ඉන්ඩියා 17ක්, ජසීරා එයාර් 04ක් ලෙස ගුවන් මෙහෙයුම් කටයුතු සිදු කරමින් තිබෙනවා. ඒ වගේම තවත් ගුවන් සමාගම් කිහිපයක් සිය මෙහෙයුම් වාර මෙරට හරහා ආරම්භ කිරීමට එකඟතාව පළ කර තිබෙනවා.”",
       "URL": "https://www.dinamina.lk/2023/10/11/local/29560/%e0%b6%9c%e0%b7%94%e0%b7%80%e0%b6%b1%e0%b7%8a-%e0%b7%83%e0%b7%9a%e0%b7%80%e0%b7%8f-%e0%b7%83%e0%b7%90%e0%b6%b4%e0%b6%ba%e0%b7%93%e0%b6%b8%e0%b7%99%e0%b6%b1%e0%b7%8a-%e0%b6%b8%e0%b7%9a-%e0%b7%80/",
       "Category": "local",
       "Parent URL": "https://www.dinamina.lk/category/local//page/8/"
}