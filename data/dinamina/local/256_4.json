{
       "Source": "dinamina",
       "Timestamp": "August 12, 2023 1:00 am",
       "Headline": "දළදා පෙරහර එළිය කරන්නට මෙවරත් කොප්පරා හමුදාවෙන්",
       "News Content": "මහනුවර ඇසළ පෙරහර වීදි සංචාරය කරන අවස්ථාවේ සම්ප්‍රදායානුකූලව වීදි ආලෝකවත් කිරීම පිණිස අවශ්‍ය කොප්පරා කිලෝ ග්රෑම් 15,000ක් ශ්‍රී දළදා මාලිගාවට පූජා කිරීම හමුදාපති ලුතිනන් ජනරාල් විකුම් ලියනගේ මහතාගේ ප්‍රධානත්වයෙන් ඊයේ (11) සිදු කෙරුණු අතර, යුද හමුදාපතිවරයා විසින් සංකේතාත්මකව කොප්පරා බඳුනක් දියවඩන නිලමේ ප්‍රදීප් නිංලග දෑල මහතා වෙත භාර දුන් අයුරු සේයාරුවෙන් දැක්වේ.\n\nයුද හමුදාව මඟින් පෙරහර මංගල්‍යයට අවශ්‍ය කොප්පරා පූජා කිරීම සිදු කරනු ලබන්නේ 2014 වසරේ සිටය. ශ්‍රී ලංකා යුද හමුදාවේ කුරුණෑගල බෝයගනේ පිහිටි විජයබාහු පාබළ රෙජිමේන්තුවේදී මේ සඳහා කොප්පරා සකස් කරනු ලබයි. සංකේතාත්මකව කොප්පරා තොගයක් දියවඩන නිලමේ ප්‍රදීප් නිලංග දෑල මහතාට පිරිනැමීමෙන් පසු යුද හමුදාපතිවරයා ඇතුළු පිරිස දළදා සමිඳු වැඳපුදාගෙන ආශීර්වාද ලබාගත්හ. අඛණ්ඩව වසර 10ක කාලයක් තිස්සේ යුද හමුදාව මඟින් සිදු කරනු ලබන මේ උතුම් සත්කාරය අගය කරමින් දියවඩන නිලමේ ප්‍රදීප් නිලංග දෑල මහතා යුද හමුදාපතිවරයාට සමරු තිළිණයක්ද පිළිගැන්වීය. මේ අවස්ථාවට මහනුවර දිස්ත්‍රික් ලේකම් චන්දන තෙන්නකෝන් මහතාද සහභාගි විය.\n\nඅසේල කුරුළුවංශ",
       "URL": "https://www.dinamina.lk/2023/08/12/local/13581/%e0%b6%af%e0%b7%85%e0%b6%af%e0%b7%8f-%e0%b6%b4%e0%b7%99%e0%b6%bb%e0%b7%84%e0%b6%bb-%e0%b6%91%e0%b7%85%e0%b7%92%e0%b6%ba-%e0%b6%9a%e0%b6%bb%e0%b6%b1%e0%b7%8a%e0%b6%b1%e0%b6%a7-%e0%b6%b8%e0%b7%99/",
       "Category": "local",
       "Parent URL": "https://www.dinamina.lk/category/local//page/256/"
}