{
       "Source": "dinamina",
       "Timestamp": "August 5, 2023 1:00 am",
       "Headline": "වෑන් රිය කන්ටේනරයේ ගැටී යුවළක් ඇතුළු එකම පවුලේ  5ක් මරුට",
       "News Content": "මක්කම යන්න පාස්පෝට් හදන්න ගිහින් එද්දී දරුවෝ 3ක් රෝහලේ\n\nමක්කම වන්දනාවේ යෑම සඳහා ගුවන් ගමන් බලපත් සකස් කිරීමට කොළඹ ගොස් නැවත කහටගස්දිගිලිය, කිරාලගල පාරේ පිහිටි සිය නිවෙස් බලා යමින් සිටි එකම පවුලේ ඥාතීන් අට දෙනකු ගමන් ගත් වෑන් රියක් පෙරේදා (3) රාත්‍රී 12.10ට පමණ අනුරාධපුර පාදෙණිය ප්‍රධාන මාර්ගයේ තඹුත්තේගම, ඒරියාගම ප්‍රදේශයේ ආපනශාලාවක් අසල මාර්ගය අයිනේ නතර කර තිබූ කන්ටේනර් රථයක ගැටීමෙන් සිදු වූ මාරක අනතුරකින් එහි ගමන් කළ අඹුසැමි යුවළක් ඇතුළු පස් දෙනකු මරුමුවට පත්ව දරුවෝ තුන් දෙනෙක් බරපතළ තුවාල ලැබූහ.\n\nමේ පිරිස වෑන් රියෙන් ගමන් කරමින් සිටින අතරතුර ඊට ඉදිරියෙන් එකම දිසාවට මන්නාරම බලා බීම ප්‍රවාහනය කරමින් තිබූ කන්ටේනර් රථයක පසුපස ගැටීමෙන් මේ අනතුර සිදුව තිබේ. වෑන් රියේ රියැදුරුට එහි වේගය පාලනය කරගත නොහැකි වීමෙන් මේ අනතුර සිදු වන්න ඇති බව අනතුර සම්බන්ධයෙන් විමර්ශන සිදු කරන තඹුත්තේගම පොලිසිය පවසයි. මේ අනතුරින් අවාසනාවන්ත ලෙස දිවි ජීවිතක්ෂයට පත්ව ඇත්තේ කහටගස්දිගිලිය නගරයේ පොත් අලෙවි සලක් පවත්වා ගෙන ගිය වෑන් රථයේ රියැදුරා වන මව්ලානා සෙයියදු අහමඩ් හක් (46) සහ පෞද්ගලික බස්රථ කොන්දොස්තරවරයකු වන අබ්දුල් රහුමාන් නසීම් මොහම්මදු (36) නමැති පිරිමි පුද්ගලයන් දෙදෙනකු සහ සේනු අබ්දුල් වහාබ් (36), සෙයියදු අහමදි මව්ලානා (43) නමැති කාන්තාවන් දෙදෙනකු සිද්ධිය වූ අවස්ථාවේදීම මරු මුවට පත් වූ අතර, තුවාල ලබා රෝහල්ගත කරනු ලැබූ අදර් ලෙබ්බේ (55) ඊයේ (4) හවස මිය ගියේය.\n\nඅනතුරින් අවුරුදු 11සහ 6 වයස්වල පිරිමි දරුවන් දෙදෙනකු සහ 8 හැවිරිදි දැරියකද තුවාල ලබා ඇති අතර, ඔවුන් ප්‍රතිකාර සඳහා තඹුත්තේගම මූලික රෝහලට ඇතුළත් කිරීමෙන් අනතුරුව 6 හැවිරිදි දරුවා සහ දෙවනුව මිය ගිය 55 හැවිරිදි තැනැත්තා වැඩිදුර ප්‍රතිකාර සඳහා අනුරාධපුර ශික්ෂණ රෝහලට මාරු කර යවනු ලැබූහ. අනතුරට සම්බන්ධ කන්ටේනර් රථයේ රියැදුරු පොලිසිය විසින් සැකපිට අත්අඩංගුවට ගෙන ඊයේ (4) තඹුත්තේගම මහේස්ත්‍රාත් අධිකරණය හමුවට ඉදිරිපත් කර ඇති අතර, මේ අනතුර සම්බන්ධයෙන් සිදු කළ විමර්ශන වලදී ඔහුගේ වරදක් නැති බවට හැඟී යන බවට තඹුත්ත‌ේගම පොලිසිය අධිකරණයට කරුණු දැක්වීය. කරුණු සැලකිල්ලට ගත් තඹුත්තගේම වැඩ බලන මහේස්ත්‍රාත්වරයා කන්ටේනර් රියැදුරු ඇප මත නිදහස් කිරීමට නියෝග කර ඇත.\n\nතඹුත්තේගම මූලස්ථාන පොලිසියේ ස්ථානාධිපති (ප්‍ර.පො.ප) සාගර ලියනගේ මහතාගේ උපදෙස් මත තඹුත්තේගම පොලිස් ස්ථාන රථ වාහන අංශය සිද්ධිය සම්බන්ධයෙන් පරීක්ෂණ සිදු කරයි.\n\nඅනුරාධපුර සමූහ – පර්සි කුරුනේරු, අනුරාධපුර සංචාරක – ශෂිනි මධුශාණි",
       "URL": "https://www.dinamina.lk/2023/08/05/local/11903/%e0%b7%80%e0%b7%91%e0%b6%b1%e0%b7%8a-%e0%b6%bb%e0%b7%92%e0%b6%ba-%e0%b6%9a%e0%b6%b1%e0%b7%8a%e0%b6%a7%e0%b7%9a%e0%b6%b1%e0%b6%bb%e0%b6%ba%e0%b7%9a-%e0%b6%9c%e0%b7%90%e0%b6%a7%e0%b7%93-%e0%b6%ba/",
       "Category": "local",
       "Parent URL": "https://www.dinamina.lk/category/local//page/285/"
}