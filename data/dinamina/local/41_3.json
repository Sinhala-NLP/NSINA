{
       "Source": "dinamina",
       "Timestamp": "October 3, 2023 1:00 am",
       "Headline": "කිසිම සැකකරුවෙක් අත්අඩංගුවට ගෙන නෑ",
       "News Content": "ප්‍රවීණ රංගන ශිල්පී අනුරාධපුර දිස්ත්‍රික් පාර්ලිමේන්තු මන්ත්‍රි උද්දික ප්‍රේමරත්න මහතා ඉලක්ක කර ගනිමින් වෙඩි ප්‍රහාර දෙකක් එල්ල කර ඔහු ඝාතනය කිරීමට තැත් කිරීමේ සිද්ධිය සම්බන්ධයෙන් මෙතෙක් කිසිදු සැකකරුවෙකු අත්අංඩගුවට ගෙන නොමැති බව අනුරාධපුර මූලස්ථාන පොලිසිය විසින් අනුරාධපුර ප්‍රධාන මහේස්ත්‍රාත් සහ අතිරේක දිසා විනිසුරු නාලක සංජීව ජයසූරිය මහතාට වැඩිදුර වාර්තාවක් මඟින් ඊයේ (2) දැනුම් දුන්නේය.\n\nසිද්ධියට සම්බන්ධ සැකකරුවන් හඳුනාගෙන අත්අඩංගුවට ගැනීම සඳහා තවදුරටත් විමර්ශන සිදු කරන බව ද දැනුම් දුන්නේය. අනුරාධපුර මූලස්ථාන පොලිසිය වැඩිදුර වාර්තාවක් මඟින් කළ මෙම කරුණු දැක්වීම් සැලකිල්ලට ගත් ප්‍රධාන මහේස්ත්‍රාත්වරයා පොලිසියට නියෝග කළේ වෙඩි තැබීමේ සිද්ධිය සම්බන්ධයෙන් සිදු කෙරෙන විමර්ශනවල ප්‍රගතිය දැක්වෙන වාර්තාවක් අධිකරණයට ඉදිරිපත් කරන ලෙසයි.\n\nප්‍රවීණ රංගන ශිල්පි අනුරාධපුර දිස්ත්‍රික් පාර්ලිමේන්තු මන්ත්‍රි උද්දික ප්‍රේමරත්න මහතා ඉල්ලක කර ගනිමින් වෙඩි ප්‍රහාර දෙකක් එල්ල කිරීමේ සිද්ධිය සම්බන්ධයෙන් මුල් බී වාර්තාව මඟින් අධිකරණයට කරුණු දක්වමින් අනුරාධපුර පොලිසිය කියා සිටියේ අනුරාධපුර දිස්ත්‍රික් පාර්ලිමේන්තු මන්ත්‍රි උද්දික ප්‍රේමරත්න මහතා ඉලක්ක කර ගනිමින් වෙඩි ප්‍රහාර දෙකක් ඔහුගේ නිවස අසලදී ඉකුත් සැප්තැම්බර් මස 17 දා රාත්‍රියේ එල්ල කර ඇති බවයි.\n\nඑල්ල කර ඇති වෙඩි ප්‍රහාර හේතුවෙන් මන්ත්‍රීවරයාට කිසිදු හානියක් සිදුව නොමැති වුවද මන්ත්‍රීවරයාගේ මෝටර් රථයට හානි සිදුව ඇති බව ද අධිකරණයට කියා සිටි පොලිසිය සිද්ධිය සම්බන්ධයෙන් මේ වන විටත් අංශ කිහිපයක් ඔස්සේ විමර්ශන අරඹා ඇති බව ද කීවේය.\n\nවිමර්ශනවලට අදාළව පාර්ලිමේන්තු මන්ත්‍රී උද්දික ප්‍රේමරත්න මහතාගෙන් සහ ඔහුගේ ආරක්ෂාවට යොදවා සිටි ප්‍රභූ ආරක්ෂක අංශයට අනුයුක්ත පොලිස් නිලධාරීන් දෙදෙනෙකුගෙන් ප්‍රකාශ සටහන් කර ගෙන ඇති බව ද පොලිසිය සඳහන් කළේය.\n\nමෙම අපරාධයට සම්බන්ධ කිසිදු සැකකරුවෙකු මෙතෙක් හඳුනා ගෙන නොමැති බව ද අධිකරණයට සැල කළ පොලිසිය සැකකරුවන් හඳුනා ගැනීම සඳහා පොලිස් බුද්ධි අංශවල සහ පුද්ගලික ඔත්තුකරුවන්ගේ සහාය විමර්ශන සිදු කරන පොලිස් කණ්ඩායම් විසින් ලබා ගෙන ඇති බව ද කියා සිටියේය.\n\nමේ සම්බන්ධයෙන් පරික්ෂණ පොලිස්පති චන්දන වික්‍රමරත්න මහතාගේ නියෝග මත අපරාධ පරීක්ෂණ දෙපාර්තමේන්තුවට පවරා ඇති බව ද කියා සිටියේය.\n\nඅනුරාධපුර මූලස්ථාන පොලිසියේ උපපොලිස් පරික්ෂකවරුන් වන හේරත්, කරුණානන්ද වන්නිනායක සහ නන්දසේන යන මහත්වරුන් සමඟ පොලිස් සැරයන්වරුන් වන (28211) නීල් සහ (47718) ඉලංගසිංහ යන මහත්වරුන් මෙම සිද්ධිය සම්බන්ධයෙන් අධිකරණයට කරුණු කීවේය.\n\nඋතුරු මැද දිසාව භාර ජ්‍යෙෂ්ඨ නියෝජ්‍ය පොලිස්පති රාජිත ශ්‍රී දමින්ද සහ උතුරු මැද නියෝජ්‍ය පොලිස්පති ලක්සිරි විජේසේන යන මහත්වරුන්ගේ සෘජු අධීක්ෂණය යටතේ අනුරාධපුර කොට්ඨාස භාර ජ්‍යෙෂ්ඨ පොලිස් අධිකාරි ජයන්ත පුෂ්පකුමාර සහ සහකාර පොලිස් අධිකාරි සංජීව මහනාම යන මහත්වරුන්ගේ මෙහෙයවීම මත අනුරාධපුර මූලස්ථාන පොලිසියේ අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක වික්‍රමආරච්චි මහතාගේ මූලිකත්වයෙන් පොලිස් කණ්ඩායම් දෙකක් සහ අනුරාධපුර කොට්ඨාස අපරාධ විමර්ශන අංශය මේ සම්බන්ධයෙන් වැඩිදුර විමර්ශන සිදු කරයි.\n\n",
       "URL": "https://www.dinamina.lk/2023/10/03/local/27317/%e0%b6%9a%e0%b7%92%e0%b7%83%e0%b7%92%e0%b6%b8-%e0%b7%83%e0%b7%90%e0%b6%9a%e0%b6%9a%e0%b6%bb%e0%b7%94%e0%b7%80%e0%b7%99%e0%b6%9a%e0%b7%8a-%e0%b6%85%e0%b6%ad%e0%b7%8a%e0%b6%85%e0%b6%a9%e0%b6%82%e0%b6%9c/",
       "Category": "local",
       "Parent URL": "https://www.dinamina.lk/category/local//page/41/"
}