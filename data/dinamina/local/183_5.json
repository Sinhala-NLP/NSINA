{
       "Source": "dinamina",
       "Timestamp": "August 28, 2023 2:22 am",
       "Headline": "බණ්ඩාරවෙල හෝටල් කාමරයක  බිරිය ඝාතනය කළ සැකකරු  වස පානය කර කොළඹ ජාතික රෝහලේ  වාට්ටුවක සිටියදී අත්අඩංගුවට",
       "News Content": "බණ්ඩාරවෙල නගරයේ හෝටල් කාමරයක පසුගිය 24 වැනි දින සිය බිරිය ඝාතනය කර පළා ගොස් සිටි සැකකරු කොළඹ ජාතික රෝහලේ ප්‍රතිකාර ලබමින් සිටියදී අත්අඩංගුවට ගැනීමෙන් අනතුරුව ඊයේ (27) අලුයම බණ්ඩාරවෙල පොලිස් ස්ථානයට රැගෙන ආ බව පොලිසිය පැවැසීය.\n\nමෙලෙස අත්අඩංගුවට පත්ව ඇත්තේ කැලණිය, ගෝනවල පදිංචි 50 හැවිරිදි කරවිටලාගේ රංගන කරවිට නමැති අයයි.\n\nපසුගිය 24 වැනි දින පස්වරුවේ හෝටල් කාමරයක් තුළදී තියුණු ආයුධයකින් පහරදීමෙන් ඝාතනයට ලක්ව තිබුණේ ඇටම්පිටිය, කැන්දගොල්ල ප්‍රදේශයේ පදිංචි 40 හැවිරිදි ජී. ඩබ්ලිව්. බී. සංජීවනී තුෂාරිකා ද සිල්වා නමැති තිදරු මවකි.\n\nමේ සම්බන්ධයෙන් කරන ලද පරීක්ෂණවලින් අනතුරුව සැකකරු හඳුනාගත් පොලිසිය ඔහු අත්අඩංගුවට ගැනීමට පරීක්ෂණ සිදු කරමින් සිටියදී ලද තොරතුරක් මත කොළඹ ජාතික රෝහලේ වස පානය කළ බව පවසමින් එහි අංක 50 වාට්ටුවට ඇතුළත්ව 33 වන ඇඳෙහි නේවාසිකව ප්‍රතිකාර ලබමින් සිටියදී පෙරේදා (26) අත්අඩංගුවට ගත් බව පොලිසිය පැවැසීය.\n\nඒ අනුව බණ්ඩාරවෙල කොට්ඨාසය භාර ජ්‍යෙෂ්ඨ පොලිස් අධිකාරි ප්‍රදිප් කලුපහන සහ මූලස්ථාන ප්‍රධාන පොලිස් පරීක්ෂක නිශාන්ත දිසානායක මහත්වරුන්ගේ උපදෙස් මත බණ්ඩාරවෙල පොලිස් ස්ථානයේ විශේෂ කණ්ඩායමක් කොළඹ ජාතික රෝහලට ගොස් සැකකරු බණ්ඩාරවෙල පොලිස් ස්ථානයට ඊයේ (27) අලුයම 03.30ට පමණ රැගෙන ඒමට කටයුතු කළ බව පොලිසිය පැවැසීය.\n\nඅත්අඩංගුවට ගත් සැකකරු බණ්ඩාරවෙල මහේස්ත්‍රාත් අධිකරණය වෙත ඉදිරිපත් කිරීමට නියමිත අතර, වැඩිදුරටත් විමර්ශන බණ්ඩාරවෙල පොලිසියෙන් සිදු කරන බව පොලිසිය පැවැසීය.\n\nබදුල්ල – නිශාන්ත අබේගුණවර්ධන",
       "URL": "https://www.dinamina.lk/2023/08/28/local/17663/%e0%b6%b6%e0%b6%ab%e0%b7%8a%e0%b6%a9%e0%b7%8f%e0%b6%bb%e0%b7%80%e0%b7%99%e0%b6%bd-%e0%b7%84%e0%b7%9d%e0%b6%a7%e0%b6%bd%e0%b7%8a-%e0%b6%9a%e0%b7%8f%e0%b6%b8%e0%b6%bb%e0%b6%ba%e0%b6%9a-%e0%b6%b6/",
       "Category": "local",
       "Parent URL": "https://www.dinamina.lk/category/local//page/183/"
}