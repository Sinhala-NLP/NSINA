{
       "Source": "dinamina",
       "Timestamp": "October 10, 2023 1:00 am",
       "Headline": "දකුණට බලපෑ ගංවතුර අවදානම ක්‍රමයෙන් පහව යයි",
       "News Content": "දකුණු පළාතට බලපෑ ගංවතුර අවදානම ක්‍රමයෙන් පහව යමින් තිබෙන බව ආපදා කළමනාකරණ මධ්‍යස්ථානයේ අධ්‍යක්ෂ ජනරාල්, මේජර් ජනරාල්( විශ්‍රාමික) සුදත්ත රණසිංහ මහතා පැවසීය.\n\nඔහු එසේ ප්‍රකාශ කළේ ඊයේ (09) පස්වරුවේ ආපදා තත්ත්වය පිළිබඳව අදහස් දක්වමිනි.\n\nඅයහපත් කාලගුණ තත්ත්වය හේතුවෙන් රත්නපුර, කෑගල්ල, කොළඹ, කළුතර, ගම්පහ, මාතර, ගාල්ල, නුවරඑළිය, පුත්තලම, කුරුණෑගල, යාපනය, වවුනියාව, මඩකලපුව, බදුල්ල දිස්ත්‍රික්කවල පවුල් 12719ක පුද්ගලයන් 55052ක් ඊයේ (09) පස්වරුව වන විට බලපෑමට ලක්ව ඇති බව ආපදා කළමනාකරණ මධ්‍යස්ථානය සිය දෛනික තත්ත්ව වාර්තාව නිකුත් කරමින් කියා සිටී.\n\nමරණ සංඛ්‍යාව 03කි. තුවාල වු සංඛ්‍යාව 06කි. පූර්ණ නිවාස හානි 27කි. අර්ධ නිවාස හානි 1245කි. ආරක්ෂිත ස්ථාන 18ක පවුල් 973ක පුද්ගලයන් 3455ක් සිටී.\n\nබස්නාහිර සහ දකුණු පළාත්වලට අද (10) වැසි ස්වල්පයක් ඇති විය හැකිය.\n\nනැඟෙනහිර, ඌව, මධ්‍යම, උතුර, උතුරු-මැද, වයඹ සහ සබරගමුව පළාත්වල සවස් කාලයේදී හෝ රාත්‍රී කාලයේදී තැනින් තැන වැසි වැසි හෝ ගිගුරුම් සහිත වැසි ඇතිවන බව අද (10) කාලගුණ අනාවැකිය නිකුත් කරමින් කාලගුණ විද්‍යා දෙපාර්තමේන්තුව කියා සිටී. ඇතැම් ස්ථානවලට මි.මී 75ට වැඩි තරමක තද වැසිද ඇතිවිය හැක. ගිගුරුම් සහිත වැසි සමඟ ඇතිවිය හැකි තාවකාලික තද සුළං වලින් සහ අකුණු මඟින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස දෙපාර්තමේන්තුව ජනතාවගෙන් ඉල්ලා සිටී. දිවයින වටා මුහුදු ප්‍රදේශවල ස්ථාන ස්වල්පයක වැසි හෝ ගිගුරුම් සහිත වැසි ඇති වේ. පුත්තලම සිට මන්නාරම හරහා කන්කසන්තුරය දක්වා සහ පොතුවිල් සිට මඩකලපුව දක්වා වෙරළට ඔබ්බෙන් වන මුහුදු ප්‍රදේශ මද වශයෙන් රළු වේ. ඊයේ (09) පෙරවරු 8.30න් අවසන් වූ පැය විසිහතර තුළ මි.මී 109.5ක් ලෙස උපරිම වර්ෂාපතනය හෙට්ටිපොළ ප්‍රදේශයෙන් වාර්තා විය.\n\nවාරිමාර්ග අධ්‍යක්ෂ එස්.පී.සී සුගීෂ්වර(ජල විද්‍යා හා ආපදා කළමනාකරණ) මහතා පවතින ගංවතුර තත්ත්වය සම්බන්ධව සඳහන් කළේ, නිල්වලා ගඟේ උතුරා යමින් තිබූ BR 05 හෙවත් ගල් බන්ට එකේ උතුරා යාම නැවතී ඇති බවයි. නිලවලා ගඟ ද්‍රෝණියේ පහළ ප්‍රදේශවල එනම් මාලිම්බඩ, මාතර, තිහගොඩ, අකුරැස්ස, කඹුරුපිටිය වැනි ප්‍රාදේශීය ලේකම් කොට්ඨාසවල පහත්බිම් ප්‍රදේශවල පවතින ගංවතුර තත්ත්වය ක්‍රමයෙන් අඩු වන බවද අධ්‍යක්ෂවරයා කීය. එහෙත් නිල්වලා ගඟ ද්‍රෝණියේ පහළ ප්‍රදේශවල පදිංචි ජනතාව විමසිලිමත්ව සිටීම වැදගත් බවද ඔහු සඳහන් කළේය. ගංඟා ද්‍රෝණියට සැලකිය යුතු වර්ෂාපතනයක් නොලැබුණනොත් ඉදිරි දින කීපය තුළ ගං වතුරේ බලපෑම ඉවත්වී යන බවද අධ්‍යක්ෂවරයා පැවසීය. කෙසේ වෙතත් නිල්වලා ගඟ ද්‍රෝණියට නිකුත් කර ඇති අවදානම් නිවේදනය තවදුරටත් වලංගු බවද ඔහු සඳහන් කළේය. අනෙකුත් ගංඟා ද්‍රෝණි වලද ගංවතුර මට්ටම් අඩුවෙමින් පවතින බවද ඔහු පැවසීය. කළු ගඟේ කුඩා ගඟ උප ද්‍රෝණිය, ගිං ගඟ ද්‍රෝණිය, අත්තනගලු ඔය ද්‍රෝණිය සඳහා නිකුත් කර තිබූ ගංවතුර අනතුරු ඇඟවීමේ නිවේදන අද(10) පෙරවරුව දක්වා වාරිමාර්ග දෙපාර්තමේන්තුව දීර්ඝ කර තිබේ.\n\nඋපාලි කරුණාරත්න සහ රක්ෂණ ශ්‍රියන්ත",
       "URL": "https://www.dinamina.lk/2023/10/10/local/29320/%e0%b6%af%e0%b6%9a%e0%b7%94%e0%b6%ab%e0%b6%a7-%e0%b6%b6%e0%b6%bd%e0%b6%b4%e0%b7%91-%e0%b6%9c%e0%b6%82%e0%b7%80%e0%b6%ad%e0%b7%94%e0%b6%bb-%e0%b6%85%e0%b7%80%e0%b6%af%e0%b7%8f%e0%b6%b1%e0%b6%b8/",
       "Category": "local",
       "Parent URL": "https://www.dinamina.lk/category/local//page/12/"
}