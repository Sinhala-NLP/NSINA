{
       "Source": "dinamina",
       "Timestamp": "September 26, 2023 12:25 am",
       "Headline": "කුඩු සළිඳුගෙන් කෝටි 13ක් ඉල්ලූ බව කියන සිද්ධිය: සීඅයිඩීය 19ක ගෙන් ප්‍රකාශ සටහන් කර ගනියි",
       "News Content": "පාතාලයේ ප්‍රබලයකු වන සෙල්ලප්පෙරුමගේ සළිඳු ගුණරත්න නොහොත් කුඩු සළිඳු යන අයගෙන් පොලිස් නිලධාරියෙක් රුපියල් කෝටි 13ක් ඉල්ලා සිටි බව කියන සිද්ධියට අදාළව 19 දෙනෙකුගෙන් පමණ ප්‍රකාශ ලබා ගෙන ඇතැයි අපරාධ පරීක්ෂණ දෙපාර්තමේන්තුව කොටුව මහේස්ත්‍රාත් තිළිණ ගමගේ මහතා හමුවේ ඊයේ (25) දැනුම් දුන්නේය.\n\nඑහි විමර්ශන ප්‍රගතිය සම්බන්ධයෙන් වාර්තාවක් ගොනු කරමින් අපරාධ පරීක්ෂණ දෙපාර්තමේන්තුව පොලිසියේ හයදෙ‍ෙනකුගෙන් පමණ ප්‍රශ්න කර ඇතැයි ද කියා සිටියේය.\n\nකුඩු සළිඳු පරීක්ෂණ සඳහා ගෙන යන අවස්ථාවලදී තම ජීවිතය ගැන බියක් සිතුණු බවත් ඒ අනුව තමන් පිටතට නොගෙන යන ලෙස අදාළ නිලධාරියාට දැනුම් දුන් අවස්ථාවේදී මෙම මුදල් ඉල්ලා ඇති බවට කුඩු සළිඳුගේ ප්‍රකාශයේ සඳහන් බවත් ගොනු කළ බී වාර්තාවේ දක්වා ඇත.\nඒ බව ඔහු අපරාධ පරීක්ෂණ දෙපාර්තමේන්තුවේ නිලධාරීන් හමුවේ කිහිප වරක්ම කියා සිටී බවත් ඉන් සහනයන් නොලැබුණු නිසා මහේස්ත්‍රාත් තිළිණ ගමගේ මහතාට දැනුම් දුන් බවත් දක්වා ඇත.\n\nඅපරාධ පරීක්ෂණ දෙපාර්තමේන්තුව භාරයේ රඳවා ප්‍රශ්න කරන වික්‍රමරත්න නඳුන් චින්තක නොහොත් හරක් කටා යන අයගෙන් මෙම සිද්ධියට අදාළව ප්‍රකාශයක් ලබා ගත් බව ද අපරාධ පරීක්ෂණ දෙපාර්තමේන්තුවේ විශේෂ ඒකකය මහේස්ත්‍රාත් තිළිණ ගමගේ මහතා හමුවේ දැනුම් දුන්නේය.\nඑම සිද්ධිය සම්බන්ධයෙන් විමර්ශන සිදු කරන පොලිස් නිලධාරියෙක් මෙම මුදල ඉල්ලා සිටි බවට දැනට රඳවා ප්‍රශ්න කරන සෙල්ලප්පෙරුමගේ සළිඳු ගුණරත්න නොහොත් කුඩු සළිඳු යන අය කොටුව මහේස්ත්‍රාත් තිළිණ ගමගේ මහතා හමුවේ ලබා දුන් රහස් ප්‍රකාශයට අදාළව සිදු කරන විමර්ශනයේ ප්‍රගතිය බී වාර්තාවක් මඟින් දක්වමින් මේ බව කියා සිටියේය.\n\nවිදේශ ගතව සිටිමින් මෙරට පාතාල කල්ලි සාමාජිකයන් මෙහෙයවීම, මනුෂ්‍ය ඝාතන, මත්ද්‍රව්‍ය ජාවාරම්, සංවිධානාත්මක අපරාධ ක්‍රියාවන් සිදු කරමින් ජාතික ආරක්ෂාවට මහජන සාමයට අවහිර වන ලෙස කටයුතු කළ දැනට අපරාධ පරීක්ෂණ දෙපාර්තමේන්තුවේ ආරක්ෂාව යටතේ රඳවා ප්‍රශ්න කරමින් සිටින මත්කඩු ජාවාරමේ යෙදුණු බවට විමර්ශන සිදු කරන සැකකරු කොටුව මහේස්ත්‍රාත් තිළිණ ගමගේ මහතා හමුවේ පසුගිය ජූලි මස 26 දින ලබා දුන් රහස් ප්‍රකාශය සම්බන්ධයෙන් විමර්ශන තවදුරටත් සිදු කරන බවත් අපරාධ පරීක්ෂණ දෙපාර්තමේන්තුවේ මහජන පැමිණිලි අංශය භාරයේ රඳවා ප්‍රශ්න කරමින් සිටින සෙල්ලප්පෙරුමගේ සළිඳු ගුණරත්න නොහොත් කුඩු සළිඳු සහ වික්‍රමරත්න කසුන් චින්තක නොහොත් හරක් කටා සහ තෙවරාසගේ අමිල සුසිර ප්‍රනාන්දු නොහොත් පාණදුර චුට්ටේ හෙවත් ටිංටිං යන අය මෙලෙස රඳවා සිටිති.\n\nසුභාෂිණී සේනානායක",
       "URL": "https://www.dinamina.lk/2023/09/26/local/25438/%e0%b6%9a%e0%b7%94%e0%b6%a9%e0%b7%94-%e0%b7%83%e0%b7%85%e0%b7%92%e0%b6%b3%e0%b7%94%e0%b6%9c%e0%b7%99%e0%b6%b1%e0%b7%8a-%e0%b6%9a%e0%b7%9d%e0%b6%a7%e0%b7%92-13%e0%b6%9a%e0%b7%8a-%e0%b6%89%e0%b6%bd/",
       "Category": "local",
       "Parent URL": "https://www.dinamina.lk/category/local//page/71/"
}