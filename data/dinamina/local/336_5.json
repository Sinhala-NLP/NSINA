{
       "Source": "dinamina",
       "Timestamp": "July 25, 2023 1:00 am",
       "Headline": "ගාල්ලේ අතහැර දැමූ වතුර ටැංකියක පර්ස් තොගයක්",
       "News Content": "ගාල්ලේ, ඔරොප්පුවත්තේ නගර සභා ගොඩනැඟිල්ලේ අතහැර දමා තිබූ වතුර ටැංකියක තිබී ඊයේ (24) පර්ස් තොගයක් හමුව තිබේ.\n\nලංකාවේ විවිධ ප්‍රදේශවල අයගේ වැදගත් ලිපි ලේඛන මෙම මුදල් පසුම්බි තුළ ඇති හෙයින් මෙම සේවක පිරිස මෙම තොගය ගාල්ල පොලිසියට භාර දී ඇත.\n\nඊයේ (24) සොයාගෙන ඇති එම පර්ස්වල හැම එකකම පාහේ හැඳුනුම්පතක්, ලයිසන් එකක්, විදේශ ගමන් බලපත්‍රයක් හෝ බැංකු කාඩ් පතක් තිබූ බව පොලිසිය පවසයි.\n\nලංකාවේ විවිධ ප්‍රදේශවල අයගේ ජාතික හැඳුනුම්පත් හා රාජකාරී හැඳුනුම්පත්, විශ්වවිද්‍යාල හැඳුනුම්පත් සොයාගත් මෙම මුදල් පසුම්බි තුළ ඇති බව පොලිසිය පවසයි. පර්ස් හොරකම් කර ඒවායේ මුදල් සොරාගෙන අනෙකුත් ලියකියවිලි සහිත මුදල් පසුම්බි මෙතනට විසි කර ඇති බව පෙනී ගොස් ඇති බව නගර සභාවේ පිරිසිදු කරන සේවකයින් පෙන්වා දෙයි.\n\n119 මඟින් ගාල්ල පොලිසියට මේ බව දන්වා ඒවා බාර දී ඇති බව පවසන නගර සභා සේවකයින් මෙම ලියකියවිලි තැපෑලට දැමීමට අදාළ ලිපිනයන් වෙත ගෙනියන්න තැපෑල අකමැති වීම මත මෙම විදිහට එකතුවෙච්ච ගොඩක් ගාල්ල ප්‍රධාන තැපෑල් ස්ථානයේ තියෙන බවද මෙම සේවකයන් පවසයි.\n\nසමහර මුදල් පසුම්බිවල බැංකු පොත්, බැංකු කාඩ්, බෙහෙත් තුණ්ඩු, විශ්වවිද්‍යාල හැඳුනුම්පත්, රෝහල් හැඳුනුම්පත් පවා තිබෙන බවද මෙම පිරිස් පෙන්වා දෙති.\n\nමේ පිළිබඳව ගාල්ල පොලිසියෙන් අප කළ විමසීමේදී පොලිස් ස්ථානයේ මූලස්ථාන පොලිස් පරීක්ෂක පුලස්ති සොයිසා මහතා පවසා සිටියේ මේවායේ ඇති ලිපිනයන්වලට මෙම ලියකියවිලි යැවීමට කටයුතු කරමින් සිටින බවයි.\n\nගාල්ල දිසා සමූහ නන්දසිරි වැලිගමගේ",
       "URL": "https://www.dinamina.lk/2023/07/25/local/8951/%e0%b6%9c%e0%b7%8f%e0%b6%bd%e0%b7%8a%e0%b6%bd%e0%b7%9a-%e0%b6%85%e0%b6%ad%e0%b7%84%e0%b7%90%e0%b6%bb-%e0%b6%af%e0%b7%90%e0%b6%b8%e0%b7%96-%e0%b7%80%e0%b6%ad%e0%b7%94%e0%b6%bb-%e0%b6%a7%e0%b7%90/",
       "Category": "local",
       "Parent URL": "https://www.dinamina.lk/category/local//page/336/"
}