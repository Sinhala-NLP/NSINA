{
       "Source": "dinamina",
       "Timestamp": "July 15, 2023 1:00 am",
       "Headline": "අලව්වේ අන්නාසි වත්තකින් ගෙඩි 2000ක් හොරෙන් කපා විකුණලා",
       "News Content": "අන්නාසි වත්තකට පැන අන්නාසි ගෙඩි 2000ක් හොරෙන් කපාගෙන ගොස් පොළවල්වල අලෙවි කළ 6 දෙනකු අලව්ව පොලිසිය විසින් ඊයේ (14) අත්අඩංගුවට ගෙන තිබේ.\n\nමේ අන්නාසි වත්ත පිහිටා ඇත්තේ අලව්ව වෑවල ප්‍රදේශයේය. එම ප්‍රදේශයේ පුද්ගලයකුට අයත් අක්කර 2ක ඉඩමක මීරිගම පදිංචි පුද්ගලයකු විසින් අන්නාසි වවා ඇති අතර අන්නාසි පලදාව නෙළීමට දින කිහිපයක් තිබියදී මේ සොරකම සිදුව ඇති බව පොලිසිය කියයි. සතියකට දෙවරක් පමණ මීරිගම පදිංචි පුද්ගලයා පැමිණ අන්නාසි පැළවලට සාත්තු කර යන බවත්, ඉකුත් 4 දාද ඔහු එහි පැමිණ ගිය පසු සොරකම සිදුව ඇති බවත් පොලිසිය කියයි.\n\nදින දෙකක් තුළ අන්නාසි ගෙඩි 2,000ක් කපා සොරාගෙන ලොරියක පටවාගෙන ගොස් ඇති බවත්, සොරකම සිදු කර ඇත්තේ අලව්ව ප්‍රදේශයේම පදිංචි පිරිසක් බවත් පොලිසිය කියයි. මේ සොරකම සම්බන්ධයෙන් පොලිසියට පෙරේදා (13) අන්නාසි වත්තේ හිමිකරු පැමිණිලි කළ බවත්, ඒ අනුව විමර්ශන පවත්වා පැමිණිල්ල ලැබී පැය 24ක් යන්නට මත්තෙන් සැකකරුවන් අත්අඩංගුවට ගත් බවත් පොලිසිය කියයි.\n\nසොරාගත් අන්නාසි තොගයෙන් ගෙඩි 200ක්ද සොයාගෙන ඇත. සෙසු අන්නාසි ඔවුන් පොළවල්වලට දමා අලෙවි කර ඇති බව පොලිසිය කියයි. අන්නාසි අලෙවි කිරීමෙන් ඔවුන් උපයාගත් මුදල්ද පොලිස් භාරයට ගෙන තිබේ. සැකකරුවන් 6 දෙනා අධිකරණයට ඉදිරිපත් කිරීමට නියමිතව තිබිණි.\n\nගයාන් කුමාර වීරසිංහ",
       "URL": "https://www.dinamina.lk/2023/07/15/local/6820/%e0%b6%85%e0%b6%bd%e0%b7%80%e0%b7%8a%e0%b7%80%e0%b7%9a-%e0%b6%85%e0%b6%b1%e0%b7%8a%e0%b6%b1%e0%b7%8f%e0%b7%83%e0%b7%92-%e0%b7%80%e0%b6%ad%e0%b7%8a%e0%b6%ad%e0%b6%9a%e0%b7%92%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/378/"
}