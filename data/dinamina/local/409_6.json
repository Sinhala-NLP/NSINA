{
       "Source": "dinamina",
       "Timestamp": "July 7, 2023 1:00 am",
       "Headline": "වැඩිම වී අස්වැන්නක් දෙන අලුත් වී වර්ග 04ක් 2022 වසරේ හඳුන්වා දීලා",
       "News Content": "2022 වසර තුළ නව වී වර්ග 04ක් මෙරටට හඳුන්වා දීමට කෘෂිකර්ම දෙපාර්තමේන්තුව සමත් වී තිබේ. ඒ අනුව Ld 376, BG 377, At 378, BG 381 යන වී වර්ග 04 හෙක්ටයාර් එකකට වැඩිම වී අස්වැන්නක් ලබා දෙන වී වර්ග වශයෙන් එම වසරේ හඳුන්වා දී ඇත.\n\nකෘෂිකර්ම ඇමැති මහින්ද අමරවීර මහතා වෙත භාර දුන් කෘෂිකර්ම දෙපාර්තමේන්තුවේ 2022 කාර්යසාධන වාර්තාව මගින් මේ කරුණු අනාවරණය කර ඇත.\n\nLd 376 වී ප්‍රභේදය හෙක්ටයාර් එකකට මෙට්‍රික් ටොන් 4 – 6 දක්වා අස්වැන්නක් වියළි හා තෙත් කලාපයේ කුඹුරුවලින් ලබා ගත හැකි අතර BG 377 වී ප්‍රභේදය ද වියළි කලාපයේ කුඹුරුවල පහසුවෙන් වගා කළ හැකිවේ.\n\nඑමගින් හෙක්ටයාර් එකකට වී මෙට්‍රික් ටොන් 6.5ක අස්වැන්නක් ලබා ගත හැකිය.\n\nAt 378 වී ප්‍රභේදය වියළි හා තෙත් කලාපවල වගා කළ හැකි වී ප්‍රභේදයකි. තෙත් කලාපයේ කුඹුරුවලින් හෙක්ටයාර් එකකට මෙට්‍රික් ටොන් 5.3ක් හා වියළි කලාපයේ කුඹුරුවලින් හෙක්ටයාර් එකකට වී මෙට්‍රික් ටොන් 7.3ක අස්වැන්නක් මෙම වී ප්‍රභේදය වගා කිරීම මඟින් ලබා ගැනීමට හැකිවේ.\n\nBG 381 වී ප්‍රභේදය ද ඉහළ අස්වැන්නක් ලබා ගත හැකි වී ප්‍රභේදයකි. විශේෂයෙන් සහල් ආශ්‍රිත වෙනත් නිෂ්පාදන සඳහා ඉතාමත් සාර්ථකව යොදා ගත හැකි අතර හෙක්ටයාර් එකකට මෙට්‍රික් ටොන් 6.5ක අස්වැන්නක් ලබා ගත හැකි වේ.\n\nඑමෙන්ම අපේ රටට ආවේණික වී ප්‍රභේද දෙකක් වන මඩතවාලු හා සුදු හීනටි වී ප්‍රභේද දෙක මඟින් අනෙකුත් සාම්ප්‍රදායික වී වර්ගවලට වඩා වැඩි අස්වැන්නක් කාබනික පොහොර යෙදීම මඟින් ලබා ගත හැකි බව ද කෘෂිකර්ම දෙපාර්තමේන්තුව විසින් සිදු කරන ලද පර්යේෂණ අනුව තහවුරු වී තිබේ.\n\nඅපේ රටට බාස්මතී සහල් ආනයනය සිදු කරන බැවින් අප රටේ වගා කළ හැකි බාස්මතී විශේෂයක් සම්බන්ධව පර්යේෂණ සිදු කරන ලෙස ද කෘෂිකර්ම ඇමැති මහින්ද අමරවීර මහතා කෘෂිකර්ම දෙපාර්තමේන්තුවට උපදෙස් ලබා දී ඇත.",
       "URL": "https://www.dinamina.lk/2023/07/07/local/4774/%e0%b7%80%e0%b7%90%e0%b6%a9%e0%b7%92%e0%b6%b8-%e0%b7%80%e0%b7%93-%e0%b6%85%e0%b7%83%e0%b7%8a%e0%b7%80%e0%b7%90%e0%b6%b1%e0%b7%8a%e0%b6%b1%e0%b6%9a%e0%b7%8a-%e0%b6%af%e0%b7%99%e0%b6%b1-%e0%b6%85/",
       "Category": "local",
       "Parent URL": "https://www.dinamina.lk/category/local//page/409/"
}