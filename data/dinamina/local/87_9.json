{
       "Source": "dinamina",
       "Timestamp": "September 22, 2023 12:55 am",
       "Headline": "ආදේශකයකු බිහිවන තෙක් රටට සේවය කරන්න",
       "News Content": "වෛද්‍යවරුන්ට විදේශගත වීමට අවශ්‍යතා ඇති නම් ඒ සඳහා පවතින වෛද්‍ය හිඟයට ආදේශකයකු නිර්මාණය වන තෙක් රටට සේවය කරන ලෙස, වෛද්‍යවරුන්ගෙන් ඉල්ලා සිටින බව රුවන්වැලිසෑ චෛත්‍යාරාමාධිපති, ඊතල්වැටුණුවැවේ ඤාණතිලක නාහිමියෝ ඉල්ලීමක් කර සිටියහ.\n\nනායක හිමියන් මේ බව කියා සිටියේ ඊයේ (21) රජයේ වෛද්‍ය නිලධාරීන්ගේ සංගමයේ අනුරාධපුර දිස්ත්‍රික් වෛද්‍යවරුන් නියෝජනය කරමින් රටේ පවතින සෞඛ්‍ය ගැටලු හා වෛද්‍යවරුන්ගේ ඉල්ලීම් පිළිබඳව නායක හිමිවරුන් දැනුවත් කරමින් ඤාණතිලක නායක හිමියන් බැහැදැකීමට පැමිණි අවස්ථාවේදීය.\n\nඑහිදී වෛද්‍යවරු අමතා උන්වහන්සේ මෙසේ ද පැවසූහ.\n\n“රටේ ජනතාවගේ දිවි බේරා ගැනීමට කටයුතු කරන විශේෂඥ වෛද්‍යවරු ඇතුළු වෛද්‍යවරුන් විශාල වශයෙන් රට හැර ගොස් තිබෙනවා. රෝහල් තුළ ඇති වන වෛද්‍යවරුන්ගේ හිඟයට ආදේශකයන් නොමැතිකමින් රෝගීන් විශාල දුෂ්කරතාවන්ට පත්ව තිබෙනවා. මේ ආකාරයට වෛද්‍යවරු විදේශගත වීම වළකාලීමට රජයේ සහ සෞඛ්‍ය අමාත්‍යවරයාගේ අවධානය යොමු කරන ලෙස ඉල්ලා සිටිනවා.”\n\nඑම අවස්ථාවට රජයේ වෛද්‍ය නිලධාරීන්ගේ සංගමයේ සහකාර ලේකම් වෛද්‍ය අජන්ත රාජකරුණා මහතා, රජයේ වෛද්‍ය නිලධාරීන්ගේ සංගමයේ අනුරාධපුර ශික්ෂණ රෝහල් ශාඛාවේ මධ්‍යම කාරක සභික වෛද්‍ය ශෂික විතානගේ මහතා ඇතුළු වෛද්‍යවරු පිරිසක් එක්ව සිටියහ.\n\nඑම වෛද්‍යවරු පිරිස ඊයේ (21) පස්වරුවේ මිහින්තලා රාජමහා විහාරාධිපති වලවාහැංගුණවැවේ ධම්මරතන නාහිමිපාණන් හමුවීමට ද නියමිතව තිබිණි.",
       "URL": "https://www.dinamina.lk/2023/09/22/local/24407/%e0%b6%86%e0%b6%af%e0%b7%9a%e0%b7%81%e0%b6%9a%e0%b6%ba%e0%b6%9a%e0%b7%94-%e0%b6%b6%e0%b7%92%e0%b7%84%e0%b7%92%e0%b7%80%e0%b6%b1-%e0%b6%ad%e0%b7%99%e0%b6%9a%e0%b7%8a-%e0%b6%bb%e0%b6%a7%e0%b6%a7/",
       "Category": "local",
       "Parent URL": "https://www.dinamina.lk/category/local//page/87/"
}