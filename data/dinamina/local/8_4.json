{
       "Source": "dinamina",
       "Timestamp": "October 11, 2023 1:00 am",
       "Headline": "ඉදිරි ගමනකට සරසවි නවීකරණය කරනවා",
       "News Content": "රටේ අනාගතය තාක්ෂණය, ඩිජිටල් සහ හරිත ක්‍රම පදනම් කරගත් ආර්ථිකයක් වන බැවින් ඒ වැඩපිළිවෙළ සමඟ ඉදිරියට යෑමට අවශ්‍ය අධ්‍යාපනය සැපයීමට විශ්වවිද්‍යාල නවීකරණය කරන බව ජනාධිපති රනිල් වික්‍රමසිංහ මහතා පැවසීය. ඔහු මේ බව සඳහන් කළේ ශ්‍රී ලංකා තොරතුරු තාක්ෂණ ආයතනයේ (SLIIT) මහනුවර ශාඛාව විවෘත කිරීමේ අවස්ථාවට පෙරේදා (9) පස්වරුවේ එක් වෙමිනි.\n\nමහල් හතකින් සමන්විත මේ පෞද්ගලික විශ්වවිද්‍යාලය විද්‍යාගාර පහසුකම්, සම්මන්ත්‍රණ ශාලා, පර්යේෂණගාර මෙන්ම නේවාසික පහසුකම්වලින්ද සමන්විතය. සමරු ඵලකය නිරාවරණය කර විශ්වවිද්‍යාලය විවෘත කළ ජනාධිපතිවරයා අනතුරුව විශ්වවිද්‍යාල පරිශ්‍රයේ නිරීක්ෂණ චාරිකාවකට එක් වෙමින් සිසුසිසුවියන්ගේ තොරතුරු විමසීය. අනතුරුව පැවති උත්සව සභාව ඇමතූ ජනාධිපතිවරයා මෙසේද පැවසීය:\n\n“අද ලෝකයේ තාක්ෂණ විප්ලවයක් සිදු වෙමින් පවතිනවා. ඒ තාක්ෂණ විප්ලවයේ විශාල කොටසක් අයත් වන්නේ බටහිර රටවලටයි. කුඩා කොටසක් දියුණු වන රටවලට අයත් වෙනවා. එයින් චීනය ඉවත් කළොත් ඒ ප්‍රමාණය තවත් අඩු වෙනවා. 1977දී අප ඇඟලුම් කර්මාන්තය සමඟ මෙරට අනාගතය ගොඩනැඟීම ආරම්භ කළා. දැන් අපේ අනාගතය වන්නේ තාක්ෂණය පදනම් කරගත් කර්මාන්ත ක්‍රමයක් වගේම තාක්ෂණය පදනම් කරගත් කෘෂිකර්ම ක්‍රමයක් සහ තාක්ෂණය පදනම් කරගත් සේවා ක්‍රමයක්.\n\n“ණය ප්‍රශස්තකරණ වැඩසටහන අවසන් වීමෙන් පසු ආණ්ඩුවේ ඉදිරි ගමන ප්‍රකාශයට පත් කිරීමට බලාපොරොත්තු වෙනවා. පළමුව අප ශීඝ්‍රයෙන් වර්ධනය වන ඉතා තරගකාරි තාක්ෂණය පදනම් කරගත් ආර්ථික ක්‍රමයක් ඇති කළ යුතුයි. දෙවනුව ඩිජිටල් ක්‍රමය පදනම් කරගත් ආර්ථිකයක් ඇති කර, තෙවනුව හරිත ආර්ථිකයක් ඇති කළ යුතුව තිබෙනවා. මේ වැඩපිළිවෙළ සමඟ ඉදිරියට යෑමට නම් අපට අලුත් අධ්‍යාපන ක්‍රමයක් වගේම දැනුම අවශ්‍යයි. ඒ සඳහා පවතින විශ්වවිද්‍යාල නවීකරණය කළ යුතු සේම අලුතින් විශ්වවිද්‍යාල ආරම්භ කළ යුතුයි. රජයේ වගේම පෞද්ගලික අංශයේද දායකත්වයෙන් ඒ විශ්වවිද්‍යාල ඇති කිරීමට සැලසුම් කර තිබෙනවා. මේ විශ්වවිද්‍යාලවලට ඇතුළත්ව උපාධිය සම්පූර්ණ කිරීමට ශිෂ්‍ය ශිෂ්‍යාවන්ට සහනදායි පොලියකට ණය දීමේ වැඩපිළිවෙළක් ආරම්භ කිරීමටත් අප සැලසුම් කර තිබෙනවා.\n\n“ඒ වගේම රජයේ නොවන අංශවලින් විශ්වවිද්‍යාල කිහිපයක් සහ වෛද්‍ය පීඨයක් ආරම්භ කිරීමට මේ වන විට සැලසුම් කර තිබෙන බව ද සඳහන් කළ යුතුයි. රජය මඟිනුත් නව විශ්වවිද්‍යාල ආරම්භ කිරීමට අපේක්ෂා කරනවා. කුරුණෑගල මෙන්ම සීතාවක සහ තවත් ප්‍රදේශයක විශ්වවිද්‍යාලයක් ආරම්භ කිරීමට සැලසුම් කර තිබෙනවා. එම විශ්වවිද්‍යාල සෑම එකකටම අවම වශයෙන් මණ්ඩප දෙකක් ඇතුළත්. මේ වසර තුළ ඒ සැලසුම් සකස් කර අවසන් කරන බව කිවයුතුයි.\n\n“මේ අතර මහනුවර පිළිබඳවද අප විශේෂ අවධානයක් යොමු කර තිබෙනවා. ලංකා විශ්වවිද්‍යාලය ආරම්භ කළේ මහනුවර ප්‍රදේශයේ. ඒත් එහි තත්ත්වය පිළිබඳ අද සතුටු විය නොහැකියි. එදා ආසියාවේ හොඳම විශ්වවිද්‍යාලය බවට පත්ව තිබුණා. අප මෙය නැවත දියුණු කළ යුතුයි. ඒ වගේම චෙන්නායි IIT ආයතනයේ මණ්ඩපයක් මහනුවර ආරම්භ කිරීමටත් මා ඉන්දීය අගමැතිවරයා සමඟ සාකච්ඡා කළා. ඒ වගේම කාලගුණික විපර්යාස පිළිබඳ ජාත්‍යන්තර විශ්වවිද්‍යාලය කොත්මලේ ප්‍රදේශයේ ආරම්භ කිරීමට සැලසුම් කර තිබෙනවා. තවත් විශ්වවිද්‍යාලයක් පොල්ගොල්ල ප්‍රදේශයේ ආරම්භ කිරීම පිළිබඳ දැනට සාකච්ඡා කරගෙන යනවා. මේ වැඩසටහන් සමඟ මහනුවර තාක්ෂණ මධ්‍යස්ථානයක් බවට පත් වන බව කිව යුතුයි. ඒ වගේම මහනුවර කේන්ද්‍රකර ගනිමින් සංචාරක කර්මාන්තය දියුණු කිරිම පිළිබඳවත් අප දැන් සාකච්ඡා කරමින් සිටිනවා. අපේ රටේ අගනගරයක් මෙන්ම සංස්කෘතියේ වැදගත් පුරවරයක් වූ මෙම ඓතිහාසික මහනුවරට නව තාක්ෂණයෙන් ජිවයක් ලබාදෙන බව මා ප්‍රකාශ කරන්න කැමතියි.\n\n“ඒ වගේම වෘත්තීය පුහුණ මධ්‍යස්ථාන වෙනුවට වෘත්තීය විද්‍යාල ඇති කිරීමට අප සැලසුම් කර තිබෙනවා. උපාධිධාරීන් පමණක් නොවයි, සෑම අංශයකම පිරිස් අපට අවශ්‍යයි. ශ්‍රී ලංකාවේ අපට ආර්ථික වශයෙන් සුවිශේෂව තිබෙන්නේ භූගෝලීය පිහිටීම සහ මානව සම්පත පමණයි. ඇයි අපට මිනිස් සම්පතින් ඉදිරියට යා නොහැකි?\n\n“හරිත ආර්ථිකයක්, ඩිජිටල් ආර්ථිකයක් මෙන්ම තාක්ෂණ ආර්ථිකයක් සමඟ ඉදිරියට යෑමට අපි කටයුතු කරමු. ඒ සඳහා අවශ්‍ය ආයතන ව්‍යූහය තමයි මේ ගොඩනඟන්නේ. මේ සියල්ල ආණ්ඩුවට තනිව කරන්න බැහැ. අද මේ කටයුතු සඳහා දායක වූ ඔබ සියලුදෙනාට මා ස්තූතිවන්ත වෙනවා.”\n\nජාතික ආරක්ෂාව පිළිබඳ ජනාධිපති ජ්‍යෙෂ්ඨ උපදේශක හා ජනාධිපති කාර්ය මණ්ඩල ප්‍රධානි සාගල රත්නායක, මධ්‍යම පළාත් ආණ්ඩුකාර ලලිත් යූ. ගමගේ, සෞඛ්‍ය රාජ්‍ය ඇමැතිනි සීතා අරඹේපොල, පාර්ලිමේන්තු මන්ත්‍රීවරුන් වන වජිර අබේවර්ධන, වෛද්‍ය රාජිත සේනාරත්න, රාවුෆ් හකීම්, හිටපු ඇමැතිවරුන් වන මලික් සමරවික්‍රම, සරත් අමුණුගම, SLIIT පෞද්ගලික විශ්වවිද්‍යාලයේ කුලපති සහ සභාපති මහාචාර්ය ලක්ෂ්මන් රත්නායක, උපකුලපති මහාචාර්ය ලලිත් ගමගේ යන මහත්ම මහත්මීන් සහ විශ්වවිද්‍යාලයේ ආචාර්ය මණ්ඩලය ඇතුළු පිරිසක් මේ අවස්ථාවට එක්ව සිටියහ.\n\n",
       "URL": "https://www.dinamina.lk/2023/10/11/local/29534/%e0%b6%89%e0%b6%af%e0%b7%92%e0%b6%bb%e0%b7%92-%e0%b6%9c%e0%b6%b8%e0%b6%b1%e0%b6%9a%e0%b6%a7-%e0%b7%83%e0%b6%bb%e0%b7%83%e0%b7%80%e0%b7%92-%e0%b6%b1%e0%b7%80%e0%b7%93%e0%b6%9a%e0%b6%bb%e0%b6%ab/",
       "Category": "local",
       "Parent URL": "https://www.dinamina.lk/category/local//page/8/"
}