{
       "Source": "dinamina",
       "Timestamp": "July 31, 2023 1:00 am",
       "Headline": "පාලිත රංගේ බණ්ඩාර  ජපානයේ ආසියානු කලාපයේ නියෝජ්‍ය අධ්‍යක්ෂ හමු වෙයි",
       "News Content": "සංචාරක වීසා මත ජපානයේ රැකියා කරන ශ්‍රී ලාංකික තරුණයන් මෙරටට යොමු කළහොත් එය මෙරට ආර්ථිකයට මෙන්ම තරුණ රැකියා වියුක්තියට ද හේතුවක් වන බැවින් මේ පිරිසට යම් සහනයක් ලබාදීමට කටයුතු කරන ලෙස එක්සත් ජාතික පක්ෂයේ මහලේකම් රංගේ බණ්ඩාර මහතා ජපානයේ ආසියා පැසිෆික් කලාපයේ නියෝජ්‍ය අධ්‍යක්ෂ ඉවෙස් කිචිරො (IWASE Kiichiro) මහතාගෙන් ඉල්ලීය.\n\nමෙරටට පැමිණ සිටින ජපන් රජයේ විදේශ ඇමැතිවරයා ජනාධිපති රනිල් වික්‍රමසිංහ මහතා මුණගැසීමට පෙර එක්සත් ජාතික පක්ෂ මහලේකම් පාලිත රංගේ බණ්ඩාර මහතා ජපානයේ ආසියා පැසිෆික් කලාපයේ නියෝජ්‍ය අධ්‍යක්ෂ ඉවෙස් කිචිරො (IWASE Kiichiro) මහතා පසුගියදා (28) කොළඹදී රාත්‍රියේ මුණගැසී සාකච්ඡා කළේය.\n\nඑක්සත් ජාතික පක්ෂ මහලේකම් රංගේ බණ්ඩාර මහතාට ලද ආරාධනාවකට අනුව මෙම හමුව පැවැති අතර එහිදී මහලේකම්වරයා ජපන් රජය වෙත ඉල්ලීම් තුනක් ඉදිරිපත් කළේය.\n\nමෙරට ණය ප්‍රතිව්‍යූහගත කිරීමට මහත් පිටිවහලක් වශයෙන් මෙරට සිදු කරන ජපන් ආයෝජන අවස්ථා වැඩි කරන්නැයි රංගේ බණ්ඩාර මහතා ඉල්ලා තිබේ.\n\nරටේ පවතින ආර්ථික අර්බුදය විසඳා ගැනීමට සහාය දෙන ලෙස ද ඔහු ඉල්ලා ඇත. මහලේකම් කළ ඉල්ලීම් සියල්ල ජපන් රජය වෙත ඉදිරිපත් කර බවත් මෙරට දියුණු වනු දැකීම ජපන් රජයේ අපේක්ෂාව බවත් ඔහු සිහිපත් කර ඇත.\n\nජපානයේ ආසියානු කලාපයේ නියෝජ්‍ය අධ්‍යක්ෂ සමඟ සාර්ථක සාකච්ඡාවක් පැවැති බව එක්සත් ජාතික පක්ෂ මහලේකම් පාලිත රංගේ බණ්ඩාර මහතා පැවසීය.\n\nශිරෝමි අබයසිංහ",
       "URL": "https://www.dinamina.lk/2023/07/31/local/10421/%e0%b6%b4%e0%b7%8f%e0%b6%bd%e0%b7%92%e0%b6%ad-%e0%b6%bb%e0%b6%82%e0%b6%9c%e0%b7%9a-%e0%b6%b6%e0%b6%ab%e0%b7%8a%e0%b6%a9%e0%b7%8f%e0%b6%bb-%e0%b6%a2%e0%b6%b4%e0%b7%8f%e0%b6%b1%e0%b6%ba%e0%b7%9a/",
       "Category": "local",
       "Parent URL": "https://www.dinamina.lk/category/local//page/312/"
}