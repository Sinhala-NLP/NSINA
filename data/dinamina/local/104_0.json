{
       "Source": "dinamina",
       "Timestamp": "September 17, 2023 7:07 pm",
       "Headline": "මාළිගාකන්දේ දී වෙඩි වැදුනු කුඩා දැරිය ජීවිතක්ෂයට",
       "News Content": "මාළිගාකන්ද මහෙස්ත්‍රාත් අධිකරණය අසලදී අද (17)පස්වරුවේ සිදුවූ වෙඩි තැබීමකින් බරපතළ තුවාල ලබා රෝහල් ගතකළ වයස අවුරුදු 06ක කුඩා දැරිය ජීවිතක්ෂයට පත්ව තිබේ.\n\nමියගිය දරුවාගේ පියා වෙඩි තැබීමේ ඉලක්කය බවට පත්ව ඇති අතර ඔහු ඉකුත් වසරේ කොටහේන ප්‍රදේශයේ සිදුවු අපරාධ සිදුවීමක ප්‍රධාන සැකකරුවෙකු බව පොලීසිය සදහන් කළේය.\n\nවෙඩි තැබීමේ ඉලක්කය බවට පත්ව තිබුණේ නඩු කටයුත්තක් සඳහා අධිකරණයට පැමිණ යළි පිටව යමින් සිටි පුද්ගලයෙකි.\n\nඅදාළ පුද්ගලයා පසුගිය වසරේ නොවැම්බර් මස කොටහේන ප්‍රදේශයේදී පුද්ගලයෙකු කපා කොටා ඝාතනය කිරීමේ සිදුවීමේ සැකකරුවෙකි.\n\nවෙඩි තැබීම සිදුවන අවස්ථාවේ ඔහු සමඟ ඔහුගේ බිරිඳ සහ දරුවාද ත්‍රී රෝද රථයේ ගමන් කරමින් සිට තිබේ.\n\nයතුරුපැදියකින් පැමිණි දෙදෙනෙකු විසින් වෙඩිතැබීම සිදුකර පළා ගොස් ඇති බව පොලීසිය පැවසුවේය.\n\nවෙඩි තැබීමෙන් ඉලක්කය බවට පත්ව තිබූ පිරිමි පුද්ගලයා සහ ඔහුගේ වයස අවුරුදු 06ක පමණ ගැහැණු දරුවා තුවාල ලබා කොළඹ ජාතික රෝහලට ඇතුළත් කරනු ලැබීය.\n\nකෙසේ වෙතත් බරපතළ තත්ත්වයේ පසූවු කුඩා දරුවා ජාතික රෝහලට ඇතුළත් කිරීමෙන් පසු මියගොස් ඇත.\n\nසිද්ධිය සම්බන්ධයෙන් කොළඹ අපරාධ කොට්ඨාසය සහ තවත් විමර්ශන කණ්ඩායම් කිහිපයක් විමර්ශන අරම්භ කර තිබේ.",
       "URL": "https://www.dinamina.lk/2023/09/17/breaking-news/23096/%e0%b6%b8%e0%b7%8f%e0%b7%85%e0%b7%92%e0%b6%9c%e0%b7%8f%e0%b6%9a%e0%b6%b1%e0%b7%8a%e0%b6%af%e0%b7%9a-%e0%b6%af%e0%b7%93-%e0%b7%80%e0%b7%99%e0%b6%a9%e0%b7%92-%e0%b7%80%e0%b7%90%e0%b6%af%e0%b7%94/",
       "Category": "local",
       "Parent URL": "https://www.dinamina.lk/category/local//page/104/"
}