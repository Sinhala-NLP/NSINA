{
       "Source": "dinamina",
       "Timestamp": "August 15, 2023 3:43 am",
       "Headline": "දියණියන්ට වස පොවා මවුපියොත් වස බීලා",
       "News Content": "රඹුක්කන පත්තම්පිටිය ප්‍රදේශයේ නි‍ෙවසක පදිංචිව සිටින මවුපියන් දෙදෙනා සිය දියණියන් දෙදෙනාට වසා පොවා ඔවුන් දෙදෙනා ද වස පානය කර ඊයේ (14) මාවනැල්ල මූලික රෝහලට ඇතුළත් කර ඇතැයි රඹුක්කන පොලිසිය පැවසීය.\n\nමෙලෙස මාවනැල්ල රෝහලේ නේවාසිකව ප්‍රතිකාර ලබමින් සිටින්නේ රඹුක්කන, පත්තම්පිටිය කෙම්පිටි කන්ද ප්‍රදේශයේ පදිංචිව සිටින වයස අවුරුදු 28 පියා වයස අවුරුදු 27 මව ඔවුන් දෙදෙනාගේ වයස අවුරුදු 4 යි මාස 10 වන වැඩිමහල් දියණිය හා මාස 10 වන දියණිය බවත් පොලිසිය පැවසීය.\n\nමාවනැල්ල රෝහලේ නේවාසිකව ප්‍රතිකාර ලබන මව පියා දියණියන් දෙදෙනා ඇතුළු සිවු දෙනා පත්තම්පිටිය, කෙම්පිටි කන්ද ප්‍රදේශයේ පදිංචිව සිටින බවත් වැඩිමහල් දියණිය ප්‍රදේශයේ පෙර පාසලකට යන එන බවත් පොලිසිය පැවසීය. 28 හැවිරිදි පියා හා 27 හැවිරිදි මව අතර කාලයක සිට පවුල් ආරවුලක් ඇති බවත් එම පවුල් ආරවුල හේතුවෙන් දෙදෙනා අතර කාලයක සිට අඩදබර සිදුව ඇති බවත් කළ මූලික විමර්ශන කටයුතුවලදී අනාවරණය වූ බව පොලිසිය පැවසීය.\n\nඊයේ (14) පාන්දර පියා වැඩිමහල් දියණියට ද මව බාල දියණියට ද වස පොවා ඔවුන් දෙදෙනා ද වස පානය කර නි‍ෙවසේ වැටී කෑ ගසමින් සිට තිබේ. පසුව අසල්වැසියන් පිරිසක් විසින් කෑ ගසන ශබ්දය ඇසී නි‍ෙවසට දිව ගොස් ඇති අතර ඔවුනට පියා කියා ඇත්තේ තමන් හා බිරිඳ දරු දෙදෙනාට වස පොවා අපි දෙන්නා ද වස පානය කර ගත් බවය.\n\nකෑගල්ල විශේෂ චමින්ද ජයලත්",
       "URL": "https://www.dinamina.lk/2023/08/15/local/14215/%e0%b6%af%e0%b7%92%e0%b6%ba%e0%b6%ab%e0%b7%92%e0%b6%ba%e0%b6%b1%e0%b7%8a%e0%b6%a7-%e0%b7%80%e0%b7%83-%e0%b6%b4%e0%b7%9c%e0%b7%80%e0%b7%8f-%e0%b6%b8%e0%b7%80%e0%b7%94%e0%b6%b4%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/243/"
}