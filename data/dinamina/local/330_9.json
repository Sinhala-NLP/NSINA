{
       "Source": "dinamina",
       "Timestamp": "July 26, 2023 1:00 am",
       "Headline": "සර්ව පාක්ෂික සමුළුවට එනවා නම් එන්නේ රට – ජනතාව ගැන සිතා",
       "News Content": "ජනාධිපතිවරයා කැඳවා ඇති සර්ව පාක්ෂික සමුළුවට යම් හෙයකින් සමඟි ජන බලවේගය සහභාගි වන්නේ නම් ඒ රට සහ ජනතාව ගැන සිතා බව විපක්ෂ නායක සජිත් ප්‍රේමදාස මහතා පැවසීය.\n\nමේ සාකච්ඡාවට සමඟි ජන බලවේගයට ආරාධනා කර ඇති නමුත් වත්මන් රජයේ මන්ත්‍රීවරුන් තුළ පොදු න්‍යාය පත්‍රයක්, වැඩපිළිවෙළක්, සාමූහිකත්වයක්, එකමුතුකමක් හෝ එක මතයක පිහිටා කටයුතු කිරීමක් දක්නට නැති බවත් මෙම සාකච්ඡාවත් සුපුරුදු දේශපාලන උප්පරවැට්ටියක් බව හැඟී යන්නේ නම් ඒ මොහොතේම සාකච්ඡා මේසයෙන් ඉවත් වන බවත් ප්‍රේමදාස මහතා කීවේය.\n\nවිපක්ෂ නායක සජිත් ප්‍රේමදාස මහතා මේ බව කියා සිටියේ සක්වල වැඩසටහන යටතේ බිබිල මැදගම ජාතික පාසලට බස් රථයක් ලබා දීමේ අවස්ථාවට ඊයේ (25) එක්වෙමිනි.\n\nඑහිදී විපක්ෂ නායක සජිත් ප්‍රේමදාස මහතා කියා සිටියේ ආණ්ඩුවේ සාකච්ඡාවක සාර්ථකත්වය ක්‍රියාත්මක වන්නේ එය සද්භාවයෙන් සිදුවන්නේ නම් පමණක් බවත් එය දේශපාලන උප්පරවැට්ටි, ජිල්මාට් නොවිය යුතු බවත් රට දැය වෙනුවෙන් කරන වැඩක් ලෙස සාකච්ඡා සාර්ථක වෙන්න නම් පිරිසුදු පවිත්‍ර චේතනාවෙන් එම සාකච්ඡා සිදු විය යුතු බවත්ය.",
       "URL": "https://www.dinamina.lk/2023/07/26/local/9369/%e0%b7%83%e0%b6%bb%e0%b7%8a%e0%b7%80-%e0%b6%b4%e0%b7%8f%e0%b6%9a%e0%b7%8a%e0%b7%82%e0%b7%92%e0%b6%9a-%e0%b7%83%e0%b6%b8%e0%b7%94%e0%b7%85%e0%b7%94%e0%b7%80%e0%b6%a7-%e0%b6%91%e0%b6%b1%e0%b7%80/",
       "Category": "local",
       "Parent URL": "https://www.dinamina.lk/category/local//page/330/"
}