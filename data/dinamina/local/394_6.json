{
       "Source": "dinamina",
       "Timestamp": "July 11, 2023 10:18 am",
       "Headline": "කුවේට් රාජ්‍යයේ සිට පිටුවහල් කළ ගෘහ සේවිකාවන් පිරිසක් දිවයිනට",
       "News Content": "කුවේට් රාජ්‍යයේ ගෘහ සේවය සදහා ගොස් ,එරට නීතිවිරෝධී ලෙස රැදී සිටි , පසුව ශ්‍රී ලංකාවට පැමිණීම සදහා ශ්‍රී ලංකා තානාපති කාර්යාලයේ ලියාපදිංචි වී සිටි ශ්‍රී ලාංකික ගෘහ සේවිකාවන් 46 දෙනෙකු ,එරටින් පිටුවහල් කර අද (11)දින අලුයම කටුනායක ගුවන් තොටුපොළ වෙත එවා තිබුණි\n\nමොවුන් අතරින් 39 දෙනෙකු ගෘහ සේවිකාවන් වූ අතර ඉතිරි 07 දෙනා ගෘහ සේවකයින් වූහ .\n\nමොවුන් දීර්ඝ කාළයක් කුවේට් රාජ්‍යයේ නීතිවිරෝධී ලෙස වීසා නොමැතිව රැදී සිට සිට ඇති අතර , පසුව ඔවුන් විවිධ අසනීප වලට ගොදුරු වීම , පෞද්ගලික ගැටළු සහ ශ්‍රී ලංකාවේ ඔවුන්ගේ පවුල් වල ගැටළු මතු වීම නිසා , ඔවුන් ශ්‍රී ලංකාවට පැමිණීම සදහා ශ්‍රී ලංකා තානාපති කාර්යාලයේ ලියාපදිංචි වී තිබේ .\n\nමෙසේ මේ වනවිට ශ්‍රී ලංකාවට පැමිණීම සදහා ශ්‍රී ලාංකික ගෘහ සේවිකාවන් 2,000 කට අධික පිරිසක් කුවේට් රාජ්‍යයේ ශ්‍රී ලංකා තානාපති කාර්යාලයේ ලියාපදිංචි වී ඇති බව තානාපති කාන්දීපන් බාලසුබ්‍රමනියම් මහතා පැවසීය.\n\nමෙසේ ලියාපදිංචි වී සිටින ශ්‍රී ලාංකිකයන් මෙරටට එවීම පිළිබඳව කුවේට් රාජ්‍යයේ අභ්‍යන්තර කටයුතු අමාත්‍යවරයා සමග පසුගියදා සිදු කළ සාකච්ඡාවකින් අනතුරුව එරට පොලිසිය , අපරාධ පරීක්ෂණ දෙපාර්තමේන්තුව සහ අධිකරණය සමග එක්ව ගත් කඩිනම් පියවර මත ,තාවකාලික ගුවන් ගමන් බලපත්‍ර මත මෙම ශ්‍රී ලාංකිකයන් පිරිස එවා තිබුණි .\n\nඔවුන්ගේ ඇගිලි සළකුණු ලබා ගැනීමෙන් අනතුරුව මෙසේ මෙම පිරිස එරටින් පිටුවහල් කර ඇති අතර , යළි කිසිදා ඔවුන්ට කුවේට් රාජ්‍යය වෙත පිවිසීම ඒ මගින් සපුරා තහනම් කර තිබේ .\n\nමෙම පිරිස අද (11) අලුයම 03.30 ට කුවේට් සිට අල් ජසීරා ගුවන් සේවයේ ජේ.- 9551 දරන ගුවන් යානයෙන් කටුනායක ගුවන් තොටුපොළ වෙත පැමිණ තිබුණි .",
       "URL": "https://www.dinamina.lk/2023/07/11/local/5706/%e0%b6%9a%e0%b7%94%e0%b7%80%e0%b7%9a%e0%b6%a7%e0%b7%8a-%e0%b6%bb%e0%b7%8f%e0%b6%a2%e0%b7%8a%e0%b6%ba%e0%b6%ba%e0%b7%9a-%e0%b7%83%e0%b7%92%e0%b6%a7-%e0%b6%b4%e0%b7%92%e0%b6%a7%e0%b7%94/",
       "Category": "local",
       "Parent URL": "https://www.dinamina.lk/category/local//page/394/"
}