{
       "Source": "dinamina",
       "Timestamp": "August 19, 2023 1:00 am",
       "Headline": "දියගම තොරතුරු තාක්ෂණ පීඨ සිසුවෙක් උඩු මහලෙන් වැටී මරුට",
       "News Content": "හෝමාගම දියගම පිහිටි මොරටුව විශ්වවිද්‍යාලයේ තොරතුරු තාක්ෂණ පීඨයේ දෙවැනි වසරේ සිසුවකු එහි ගොඩනැඟිල්ලක තෙවැනි මහලෙන් බිමට වැටී බරපතළ තුවාල ලබා හෝමාගම මූලික රෝහලට ඇතුළත් කිරීමෙන් පසු මිය ගොස් ඇති බව කහතුඩුව පොලිසිය පවසයි. මෙසේ මිය ගොස් ඇත්තේ රිකිල්ලගස්කඩ ප්‍රදේශයේ පදිංචි විකුම් ප්‍රභාෂ්වර විතානාරච්චි නමැති 24 හැවිරිදි සිසුවෙකි. මේ සිසුවා බාහිර පුද්ගලයකු සමඟ නේවාසිකාගාරයේ කාමරයක රැඳී සිට ඇති අතර, පෙරේදා (17) රාත්‍රියේ ඔහු සමඟ නේවාසිකාගාරයෙන් බැහැරට ගොස් රාත්‍රී එකට පමණ යළි කාමරයට පැමිණීමෙන් අනතුරුව දෙදෙනා අතර බහින්බස් වීමක් සිදුව තිබේ. පසුව එය දුරදිග යෑමත් සමඟ ඒ පිළිබඳ විමසීමට තවත් සිසුන් දෙදෙනකු ඔවුන් රැඳී සිටි කාමරයට ගිය අවසිථාවේ සිද්ධිය ගැටුමක් දක්වා දුරදිග ගොස් ඇත‍. එහිදී තවත් සිසුන් පිරිසක් කාමරයට පැමිණ එය සමථයකට පත් කිරීමට යෑමේදී මිය ගිය සිසුවා කාමරයේ ජනේලයෙන් බිමට පැන ඇති බව මූලික විමර්ශනවලදී අනාවරණය වී තිබේ.\n\nඒ අනුව තුවාල ලැබූ සිසුවා ප්‍රතිකාර සඳහා හෝමාගම මූලික රෝහලට ඇතුළත් කර ඇති අතර, එහි දැඩි සත්කාර ඒකකයේ රැඳී සිටියදී මියගොස් තිබේ. ඒ අතරතුර සරසවියේ රැඳී සිටි බාහිර පුද්ගලයා ඉන් පලා ගොස් ඇති බව පොලිසිය කියයි. මියගිය සිසුවා මීට පෙර විශ්වවිද්‍යාලයේ නවකවධ සිද්ධියක් සම්බන්ධයෙන් ශිෂ්‍යයකුට පහර දීමේ සිද්ධියක සැකකරුවකු බවද පැවසේ. ගල්කිස්ස අපරාධ ස්ථාන පරීක්ෂණ ආයතන නිලධාරීන් පැමිණ ස්ථානය පරීක්ෂණයක් කිරීමට නියමිත අතර, මහේස්ත්‍රාත් පරීක්ෂණයක්ද පැවැත්වීමට නියමිතය. සිද්ධිය සම්බන්ධයෙන් කහතුඩුව පොලිසියේ ස්ථානාධිපති (ප්‍ර.පො.ප) ප්‍රියංකර මහතාගේ උපදෙස් මත අපරාධ විමර්ශන අංශය වැඩ බලන ස්ථානාධිපති (උ.පො.ප) උදය කුමාර මහතා ඇතුළු නිලධාරීහු පරීක්ෂණ පවත්වති.\n\nඡායාරූපය\n\nබණ්ඩාරගම බිමල් ජයසිංහ\n\nකොට්ටාව – ප්‍රදීප් කුමාර, බණ්ඩාරගම – බිමල් ජයසිංහ, මීගොඩ බී.කේ. කත්‍රිආරච්චි",
       "URL": "https://www.dinamina.lk/2023/08/19/breaking-news/15590/%e0%b6%af%e0%b7%92%e0%b6%ba%e0%b6%9c%e0%b6%b8-%e0%b6%ad%e0%b7%9c%e0%b6%bb%e0%b6%ad%e0%b7%94%e0%b6%bb%e0%b7%94-%e0%b6%ad%e0%b7%8f%e0%b6%9a%e0%b7%8a%e0%b7%82%e0%b6%ab-%e0%b6%b4%e0%b7%93%e0%b6%a8/",
       "Category": "local",
       "Parent URL": "https://www.dinamina.lk/category/local//page/220/"
}