{
       "Source": "dinamina",
       "Timestamp": "August 24, 2023 1:39 am",
       "Headline": "මළ සිරුර කුඹුරක මඩේ ඔබලා අලවතුගොඩ ධනුකාගේ ඝාතනයට සැමියා අත්අඩංගුවට",
       "News Content": "දූෂණයට ලක් වී නෑ\n\nගෙල සිර කර මරලා\n\n\n\nඅමානුෂික ලෙස ඝාතනය කර නිවෙසට මීටර් සියයක පමණ දුරකින් ඇති කුඹුරක මඩේ ගිල්වා තිබියදී සොයා ගත් අලවතුගොඩ, අල්ලේකඩේ, විලානගම පදිංචිව සිටි 26 හැවිරිදි ධනුකා මධුවන්තිගේ මරණය සම්බන්ධයෙන් අලවතුගොඩ පොලිසිය විසින් සැකපිට ඇයගේ සැමියා ඊයේ (23) අත්අඩංගුවට ගෙන තිබේ.\n\nඇය ඉකුත් මාර්තු මස 10 වැනිදා අතුරුදන්ව ඇති අතර, ඇයගේ මළ සිරුරු පසුදා (11) නිවෙස ආසන්නයේ කුඹුරක මඩෙහි ඔබා තිබියදී හමුව ඇත.\n\nමියගිය කාන්තාව හා ඇගේ සැමියා ඔවුන්ගේ නිවෙස ආසන්නයේ වෙළෙඳසලක් පවත්වාගෙන ගොස් තිබේ. මෙම ඝාතනය සිදුවූ දිනයේ එනම් මාර්තු 10 වැනිදා පස්වරු 07 ට පමණ තමන් බිරිය හා එක්ව වෙළෙඳසල වසා දැමූ බවත් ඉන්පසු බිරිය නිවෙසට පිටත්කර හැර පින්කම් ගෙදරක ගිය බවත් පින්කම් ගෙදර සිට අලුයම තමන් නි‍ෙවසට වෙත පැමිණ බලද්දි බිරිය නිවෙසේ නොසිටි බැවින් පවුලේ අය හා එක්ව බිරිය සොයමින් සිටියදී ඇයගේ සිරුරු නිවෙස ආසන්නයේ පිහිටි කුඹුරක මඩේ ඔබා තිබියදී 11 වැනිදා අලුයම හමුවුණු බවත් මියගිය ධනුකාගේ සැමියා පොලිසියට පවසා තිබුණි.\n\nමේ සම්බන්ධව විමර්ශන ආරම්භ කළ අලවතුගොඩ පොලිසිය මහනුවර පොලිස් නිල සුනඛ කොට්ඨාසයේ ඒගර් නිල සුනඛයා යොදවා පරික්ෂණ සිදු කිරීමෙන් පසු සිද්ධිය සම්බන්ධයෙන් ප්‍රදේශයේ පදිංචි හිටපු හමුදා සෙබළෙක් සැකපිට අත්අඩංගුවට ගනු ලැබුවේය. එම පුද්ගලයා ඝාතනයට ලක් වූ කාන්තාවට අයුතු යෝජනා කළ බවට ද තොරතුරු අනාවරණය වී තිබිණි.\n\nඒ එම නිල සුනඛයා මියගිය කාන්තාවගේ නිවෙස ආසන්නයේ පිහිටි මෙම යුද හමුදා සෙබළාගේ නිවෙසට ගිය හෙයිනි.\n\nමියගිය ධනුකාගේ පශ්චාත් මරණ පරීක්ෂණය මහනුවර ජාතික රෝහලේදී සිදුකර ඇති අතර, එම පරීක්ෂණයේදි අනාවරණය වී ඇත්තේ ඇය මරා දමා ඇත්තේ ගෙල සිර කිරීමකින් බවටය.ඇගේ රුධිර සාම්පල ඩීඑන්ඒ පරීක්ෂණයටත් සිරුරේ කොටස් රජයේ රස පරික්ෂකවරයා වෙත යොමුකර ඇතත් එම පරීක්ෂණවල ප්‍රතිඵල අනුව මෙම කාන්තාව දූෂණයට ලක්ව නොමැති බව ද අනාවරණය වී ඇත.\n\nමියගිය ධනුකාගේ සිරුර සොයා ගන්නා විට ඇගේ ඇඳුම් ඉරා දමා තිබුණු බවත්, එසේ ඇඳුම් ඉරා දමා ඇත්තේ ඇයව මරා දැමීමට පෙර ඝාතකයා විසින් ඇයව දූෂණයට ලක්කර ඇති බව ඇඟවීමට විය හැකි බවටත් පොලිසිය නිගමනය කර තිබුණි.\n\nමියගිය කාන්තාවගේ සිරුර ආසන්නයේ කුඹුරේ මඩ තුළ එරී තිබිය දී සෙරෙප්පුවක් සොයා ගත් අතර, එය අදාළ කාන්තාවගේ සැමියාගේ බව හෙළිවීමත් සමඟ ඔහු දෙසට ද සැකය යොමු විය. ධනුකා මියගිය දිනයේ සිටම මේ ඝාතනය ගැන ඇගේ සැමියා කෙරේ සැක පළ කළ ඇති අලවතුගොඩ පොලිසිය ඉන්පසු දිගින් දිගටම ඔහු ගැන විමසිලිමත්ව සිටිමින් ඔහු ගැන තොරතුරු රැස් කිරීමට පටන්ගෙන ඇත. ඇය මියගිය දිනයේ ඔහු පින්කම් ගෙදර ගොස් ඇතත් එකවරම පැයක පමණ කාලයක් ඔහු පින්කම් ගෙදරින් අතුරුදන්ව සිට ඇති බවද පොලිසිය විසින් සිදුකළ විමර්ශනවලදී අනාවරණය කරගෙන තිබේ. එමෙන්ම මියගිය ධනුකාගේ නිවෙසේ සැර බල්ලෙක් සිටින බවත් එම බල්ලා පිටස්තර පුද්ගලයන්ට නිවෙසට එන්නට නොදෙන බවත් යම් කිසි පිටස්තර අයකු 10 වැනිදා රාත්‍රී කාලයේ නිවෙසට ආවානම් ඔහුට බල්ලා බුරන බවත් එදින බල්ලා බුරපු බවක් අසල්වැසියන්ට ඇසී නැති බවත් පොලිසිය සිදුකළ විමර්ශනවලදී අනාවරණය කරගෙන ඇත.\n\nඑමෙන්ම මෙම ඝාතනය සිදු වූ දින නිවෙස් මුළුතැන්ගේ තුළ දැල්වෙමින් තිබුණු විදුලි පහනද කිසිවෙකු නිවා දමා ඇති බවද පොලිසිය හෙළිකරගෙන තිබේ.\n\nමෙම කරුණු සියල්ල සැලකිල්ලට ගත් අලවතුගොඩ පොලිසිය ධනුකාගේ අමානුෂික ඝාතනය සම්බන්ධයෙන් පෙරේදා (22 වැනිදා) ඇගේ සැමියා සැකපිට අත්අඩංගුවට ගෙන ඇති අතර සැකකරු ඊයේ (23) දින මහනුවර මහේස්ත්‍රාත් අධිකරණය වෙත ඉදිරිපත් කිරීමට පියවර ගෙන තිබුණි.\n\nමේ සම්බන්ධව අලවතුගොඩ පොලිසියේ ස්ථානාධිපති ප්‍ර. පො. ප. ගුණතිලක, උ.පො.ප.කරුණාවංශ, පො.සැ. (71194) කිත්සිරි ඇතුළු පිරිසක් විසින් වැඩිදුර විමර්ශන සිදුකරති.\n\nඅසේල කුරුළුවංශ සහ කටුගස්තොට සමූහ – එස්. ජී. විජේරත්න",
       "URL": "https://www.dinamina.lk/2023/08/24/local/16773/%e0%b6%b8%e0%b7%85-%e0%b7%83%e0%b7%92%e0%b6%bb%e0%b7%94%e0%b6%bb-%e0%b6%9a%e0%b7%94%e0%b6%b9%e0%b7%94%e0%b6%bb%e0%b6%9a-%e0%b6%b8%e0%b6%a9%e0%b7%9a-%e0%b6%94%e0%b6%b6%e0%b6%bd%e0%b7%8f-%e0%b6%85/",
       "Category": "local",
       "Parent URL": "https://www.dinamina.lk/category/local//page/198/"
}