{
       "Source": "dinamina",
       "Timestamp": "July 22, 2023 1:00 am",
       "Headline": "තිරප්පනේ නගර සීමා ඉඩම්වල හිඟ බදු සති 2කින් ගෙවන්න නියෝග",
       "News Content": "\n\nතිරප්පනේ නගර සීමාව තුළ වූ ඉඩම් සඳහා දීර්ඝකාලීන බදු බලපත්‍ර ලබා ගැනීමට නම් බදු ලිපිගොනු විවෘත කරවූවන්ට වසර ගණනාවක සිට වූ හිඟ දඩ මුදල් සහිතව රුපියල් ලක්ෂ ගණනින් විශාල මුදලක් දින 14ක් තුළ ගෙවන ලෙස තිරප්පනේ ප්‍රාදේශීය ලේකම් කාර්යාලය ලිපි මඟින් දන්වා තිබේ.\n\nමේ අනුව ඇතැම් දීර්ඝකාලීන බදු බලපත්‍ර අපේක්ෂාවෙන් සිටින්නන්ට වසර 20,25,30කට පමණ ආසන්න කාලයක් දක්වා හිඟ දඩ මුදල් සහිතව බදු මුදල් ගෙවන ලෙසට දැනුම්වත් කර ඇත. නගර සීමාවේ පිහිටි වාණිජ ඉඩම්වලට දීර්ඝකාලීන බදු බලපත්‍ර ලබා ගැනීම සඳහා අවස්ථා ගණනාවකදී ඉඩම් කච්චේරි හරහා මෙම බදු ලිපිගොනු විවෘත කර ඇත. එහිදී ඉඩමට අදාළ බදු මුදල තක්සේරු කිරීම තක්සේරු දෙපාර්තමේන්තුව මඟින් තීරණය කළ යුතු වුවත්, එම තක්සේරු කාර්යය දිගින් දිගටම කල් යෑම හේතුවෙන් තමන්ට මෙතරම් විශාල මුදලක් එකවර බදු වශයෙන් ගෙවීමට සිදුව ඇති බව නගරවාසීහූ පෙන්වා දෙති.\n\nමෙහිදී එක් එක් වර්ෂවල ඉඩමේ වෙළෙඳපොළ වටිනාකමින් සියයට 4ක්, දළ තක්සේරුව, දඩ මුදල් හා ඉඩමේ දියුණු වටිනාකමෙන් සියයට 4ක් බැඟින් වූ මුදල මෙන් තුන් ගුණයක මුදල් වසර 5න් 5ට ගණනය කර ගෙවිය යුතු අවසන් බදු මුදල සකස් කර ඇත. මේ සම්බන්ධව නගරවාසීහුන් සඳහන් කරන්නේ තක්සේරු දෙපාර්තමේන්තුවේ විධිමත් තක්සේරුවකින් පසු බදු මුදල් වාරික වශයෙන් හෝ ගෙවීමට ක්‍රමවේදයක් සකස් කර දෙන ලෙසයි.\nතිරප්පනේ ප්‍රාදේශීය ලේකම් කාර්යාලයෙන් මේ සම්බන්ධයෙන් විමසූ විට එහි ඉහළ නිලධාරියෙක් මෙසේ කියා සිටියේය.\n\n‘බදු මුදල් අයකර ගන්නා ලෙස රජය නිරන්තරයෙන් අපව දැනුම්වත් කරනවා. ඒ අනුව රාජ්‍ය නිලධාරීන් හැටියට අප බැඳී ඉන්නවා බදු අය කර ගන්න. තක්සේරු දෙපාර්තමේන්තුවේ තක්සේරු කිරීම ප්‍රමාද නිසා මෑතක සිට දළ තක්සේරුව යටතේ ගණනය කර බදු මුදල් අය කර ගන්නා ලෙස අපට උපදෙස් ලැබුණා.\n\nඒ අනුවයි මේ ලිපි යොමු කළේ. කලින් තිබුණා නම් දළ තක්සේරුව මත පදනම්ව බදු අය කර ගන්න කියලා අප මුලින්ම අය කර ගැනීම කර ගන්නවා. ලිපි ලැබී ඇති අය අපි කැඳවා ඔවුන්ව දැනුම්වත් කර වාරික ක්‍රමයක් යටතේ හෝ ගෙවන්න සාකච්ඡා කිරීමට බලාපොරොත්තු වෙනවා.’\n\nතිරප්පනේ සමූහ – ඩී.ජේ. දිසානායක",
       "URL": "https://www.dinamina.lk/2023/07/22/local/8392/%e0%b6%ad%e0%b7%92%e0%b6%bb%e0%b6%b4%e0%b7%8a%e0%b6%b4%e0%b6%b1%e0%b7%9a-%e0%b6%b1%e0%b6%9c%e0%b6%bb-%e0%b7%83%e0%b7%93%e0%b6%b8%e0%b7%8f-%e0%b6%89%e0%b6%a9%e0%b6%b8%e0%b7%8a%e0%b7%80%e0%b6%bd/",
       "Category": "local",
       "Parent URL": "https://www.dinamina.lk/category/local//page/347/"
}