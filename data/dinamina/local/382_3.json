{
       "Source": "dinamina",
       "Timestamp": "July 14, 2023 1:00 am",
       "Headline": "‘අස්වැසුම’ සමීක්ෂණයට වැය කළ මුදල අතිරේක වියදමක් සේ සැලකීම පදනම් විරහිතයි",
       "News Content": "අස්වැසුමේ සමීක්ෂණ කටයුතු වෙනුවෙන් වැය කළ මුදල අතිරේක වියදමක් ලෙස හුවා දැක්වීම පදනම් විරහිත බව මුදල් අමාත්‍යාංශය අවධාරණය කරයි.\n\nසමීක්ෂණයට සහභාගි වූයේ නම් ග්‍රාම නිලධාරීන්ටත් සමෘද්ධි නිලධාරීන්ටත් මෙම දීමනාව හිමි වන බව මුදල් රාජ්‍ය ඇමැති ශෙහාන් සේමසිංහ මහතා ප්‍රකාශ කරයි.\n\nඅස්වැසුම ප්‍රතිලාභීන් හඳුනා ගැනීමේ සමීක්ෂණ කටයුතු වෙනුවෙන් රුපියල් කෝටි 1000ක පමණ අතිරේක මුදලක් වැය වී ඇති බවට ඇතැම් වෘත්තීය සමිති නඟන චෝදනා පදනම් විරහිත බව පෙන්වා දෙන ඒ මහතා ජනාධිපතිවරයා මුදල් ඇමැතිවරයා ලෙස ඉදිරිපත් කළ 2023 ජනවාරි මස 16 වැනි දිනැති කැබිනට් පත්‍රිකාව මඟින් එක් අයදුම්කරුවකුගේ ප්‍රකාශයක් ලබා ගැනීම සඳහා රුපියල් 300ක මුදලක් ගෙවීම අනුමත කර ඇති බව ද කියා සිටී.\n\nඒ අනුව අදාළ ගෙවීම එම සමීක්ෂණ කටයුතු සඳහා සහභාගි වන ඕනෑම කාර්ය මණ්ඩලයකට ලබාගත හැකි අතර, ඒ අනුව මෙම කටයුත්තට දායක වූ 15,000ක් පමණ වන රජයේ නිලධාරීන්ට මෙම දීමනාව හිමි වූ බව සේමසිංහ මහතා පවසයි. ග්‍රාම නිලධාරීන් සහ සමෘද්ධි සංවර්ධන නිලධාරීන් ඇතුළු පිරිස මෙම වගකීම් සහගත කාර්ය මඟනොහැර සහභාගි වූයේ නම් ඔවුන්ට ද මෙම දීමනාව හිමි වන බව ඇමැතිවරයා කියා සිටී.\n\nමේ අතර සමෘද්ධිලාභීන් අතුරින් අස්වැසුම ප්‍රතිලාභ සඳහා අයදුම් කළ පවුල්වලින් සියයට 70ක් අස්වැසුම ප්‍රතිලාභී ලැයිස්තුවට ඇතුළත් බවත් 1,680,000ක් වූ සමෘද්ධි සහනාධාරය හිමි පවුල් සංඛ්‍යාව ඉක්මවා අස්වැසුම මඟින් පවුල් 2,000,000කට සහන සැලසෙන බවත් මුදල් රාජ්‍ය ඇමැති ශෙහාන් සේමසිංහ මහතා පෙන්වා දෙයි. සමෘද්ධිලාභී පවුල් අතුරින් 1,280,747ක් අස්වැසුම ප්‍රතිලාභ සඳහා අයදුම් කර ඇති අතර ඉන් සියයට 70ක් හෙවත් පවුල් 887,653ක් ඊට සුදුසුකම් ලබා සිටියි.\n\nමීට අමතරව ආබාධිත, වකුගඩු සහ වැඩිහිටි යන දීමනා ද සාමාන්‍ය පරිදි පුද්ගලයන් ලක්ෂ පහකට පමණ හිමි වන බව ද ඒ මහතා සඳහන් කරයි. අස්වැසුම සම්බන්ධයෙන් ලැබුණු අභියාචනා 980,000ක් සහ විරෝධතා 60,000ක් පිළිබඳ සොයා බැලීමේ කටයුතු සිදුවෙමින් පවතින අතර, ජූලි මාසය තුළ අස්වැසුම පළමු වාරිකය ගෙවීමට හැකි බව ද හෙතෙම කියා සිටී.\n\nකෙසේ වෙතත් අභියාචනා හෝ විරෝධතා හේතුවෙන් යම් පවුල් ඒකකයක් වෙත වාරික ගෙවීම ප්‍රමාද වුවහොත් ජූලි සහ අගෝස්තු වාරික දෙකම එකවර ගෙවා දැමීමට හෝ කටයුතු කරන බව ද සේමසිංහ මහතා වැඩිදුරටත් සඳහන් කරයි.",
       "URL": "https://www.dinamina.lk/2023/07/14/local/6399/%e0%b6%85%e0%b7%83%e0%b7%8a%e0%b7%80%e0%b7%90%e0%b7%83%e0%b7%94%e0%b6%b8-%e0%b7%83%e0%b6%b8%e0%b7%93%e0%b6%9a%e0%b7%8a%e0%b7%82%e0%b6%ab%e0%b6%ba%e0%b6%a7-%e0%b7%80%e0%b7%90%e0%b6%ba/",
       "Category": "local",
       "Parent URL": "https://www.dinamina.lk/category/local//page/382/"
}