{
       "Source": "dinamina",
       "Timestamp": "July 24, 2023 1:00 am",
       "Headline": "ඩුබායි ගොස් දින 5න් බොඳ වූ කසුන්ගේ ‘ඩිරාම්’ සිහිනය  පුතාගෙ මිනිය ගෙන්න ගන්නවත්  අපට සල්ලි තිබුණෙ නෑ",
       "News Content": "\n\nඩුබායි රැකියාවකට ගිය තරුණයකු දින 5ක් වැනි කෙටි කාලයකදී දිවි තොර කරගත් අවාසනාවන්ත පුවතක් අනුරාධපුර, ගල්නෑව පොලිස් වසම කලංකුට්ටිය පහලඔබඩයාගම ප්‍රදේශයෙන් වාර්තා වේ.\n\nමෙසේ මියගොස් තිබෙන්නේ කලංකුට්ටිය පහලඔබඩයාගම අංක 27 නිවෙසේ පදිංචිව සිටි එම්. ජයනෙත්ති බණ්ඩාර මහතාගේ එකම පුතු වන ඩබ්ලිව්.එම්. කසුන් ප්‍රසන්න (25) අවිවාහක පුද්ගලයෙකි.\n\nනොදැනුවත්ව සංචාරක වීසා මඟින් ඩුබායි රටේ රැකියාවකට ගිය කසුන් දින 5ක් වැනි කාලයක් තුළ රැකියා දෙකක් කර තිබේ.\n\nඅනතුරුව කසුන් ගැන තොරතුරක් නැති හෙයින් ජූනි 23 වැනි දින මවුපියන් විසින් සොයා බලන අවස්ථාවේදී කසුන් තම බෝඩිමේදීම දිවි හානි කරගෙන තිබෙන බව දැනගන්නට ලැබී ඇත. පසුව කසුන්ගේ දේහය මෙරටට රැගෙන එන්නේ පසුගිය (21) වැනිදාය.\n\nපියා වන එම්. ජයනෙත්ති බණ්ඩාර මහතා මෙසේ පැවසීය.\n\nමාස 6ක් තිස්සේ අපේ පුතා රට යන්න ඕනේ කීවා. ඊට පස්සේ මෙයාලගෙ අම්මා සල්ලි පොලියට අරන් රට යන්න සූදානම් කළා. අපේ නෝනගෙ අක්කගෙ දුව බැඳලා ඉන්න මහත්තයා ඉන්නෙ ඊශ්‍රායල්වල. එයාගෙ යාළුවෙක් ඉන්නවා ඩුබායිවල. ඊට පස්සේ එයාගෙ යාළුවෙක් තමයි මේ ටිකට් සබ්ජෙක්ට් එක කරන්නේ.\n\nඑයාට ගිණුම් දෙකකට සල්ලි දැම්මා. ඒ රිසිටුත් මං ගාව තියෙනවා. ඊට පස්සේ ටිකට් එකයි වීසයි එවන්න ඕනේ කියලා සල්ලි දාන්න කීවා. ඒ ටික එව්වා. ඊට පස්සේ මෙයාට සතියකින් දෙකකින් වගේ ඩුබායි යන්න පුළුවන් වුණා.\n\nඊට පස්සේ ගිය මාසේ 15 වැනිදා තමයි පුතා ගියෙ. ඒ ගිහිල්ලා අපිට කතා කළා ඉස්සෙල්ලම හොටෙල් එකකට වැඩට ගියා කියලා. ඊට පස්සේ අම්මා එයාට කතා කළාම එතන වැඩ අමාරුයි කීවා. ඊට පස්සේ අර ටිකට් කරපු එක්කෙනාට කතා කරලා ඒ ගැන කීවාම එයා එතැනින් මාරු කරලා ගාමන්ට් ෆැක්ට්රියකට දැම්මා. ගාමනට් ෆැක්ට්රියට දාල ඉවර වෙලා එතන වැඩ හොඳයි කරන්න පුළුවන් කියලා පුතා කිව්වා. එතන දවසක් හෝ දෙකක් වැඩ කරලා තියෙන්නේ. මම දන්න තරමින් එදා රෑ තමයි මේ සිද්ධිය වෙලා තියෙන්නේ. තවත් දරුවෙකුට මේ වගේ දෙයක් වෙන්න දෙන්න එපා කියලා මං ඉල්ලන්නේ.\n\nඇත්තම කියනවා නම් සීයට 05 ගානේ සල්ලි පොලියට අරන් තමයි පුතාව රට යැව්වේ. සේසතම වියදම් වෙලා ඉවරයි. අපට පුතාගේ මිනිය ගෙන්න ගන්න විදිහක් තිබුණේ නෑ. අන්තිමට ඒ ගාමන්ට් ෆැක්ටරියේ වැඩ කරපු මිස් කෙනෙක්ට කියලා එයාලගේ වියදමින් තමයි මිනිය ගෙනල්ලා දුන්නේ.\n\nතලාව සමූහ – ධර්මකීර්ති",
       "URL": "https://www.dinamina.lk/2023/07/24/local/8785/%e0%b6%a9%e0%b7%94%e0%b6%b6%e0%b7%8f%e0%b6%ba%e0%b7%92-%e0%b6%9c%e0%b7%9c%e0%b7%83%e0%b7%8a-%e0%b6%af%e0%b7%92%e0%b6%b1-5%e0%b6%b1%e0%b7%8a-%e0%b6%b6%e0%b7%99%e0%b7%8f%e0%b6%b3-%e0%b7%80%e0%b7%96/",
       "Category": "local",
       "Parent URL": "https://www.dinamina.lk/category/local//page/341/"
}