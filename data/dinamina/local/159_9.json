{
       "Source": "dinamina",
       "Timestamp": "September 2, 2023 1:00 am",
       "Headline": "අමෙරිකාවේ ශ්‍රී ලංකා තානාපති කාර්යාලයේදී ආචාර්ය හේනේපොල ගුණරතන නාහිමි උපහාර උත්සවයක්",
       "News Content": "මහින්ද අලුත්ගෙදර සහ චමීර ඇල්ලදෙනිය\n\nඅමෙරිකා එක්සත් ජනපදයේ 55 වසරක ආගමික සහ සමාජ මෙහෙවර අගයමින් ආචාර්ය හේනේපොල ගුණරතන නාහිමිපාණන් වහන්සේට උපහාර පිරිනැමීමට අමෙරිකා එක්සත් ජනපදයේ ශ්‍රී ලංකා තානාපති කාර්යාලය පියවර ගෙන තිබේ.\n\nශ්‍රී ලංකාව සහ අමෙරිකා එක්සත් ජනපදය අතර රාජ්‍ය තාන්ත්‍රික සබඳතාවලට වසර 75ක් පිරීම නිමිත්තෙන් පවත්වන උත්සවවලට සමගාමීව, වොෂින්ටන් ඩී.සී.හි ශ්‍රී ලංකා තානාපති කාර්යාලය, භාවනා සමිතිය සහ මේරිලන්ඩ් බෞද්ධ විහාරය සමඟ එක්ව තානාපති කාර්යාල පරිශ්‍රයේ දී, බටහිර වර්ජිනියාවේ භාවනා සංගමයේ නිර්මාතෘ ආචාර්ය හේනේපොල ගුණරතන හිමියන් විසින් එක්සත් ජනපදයේ සිදු කළ 55 වසරක ආගමික හා සමාජ සේවය වෙනුවෙන් උපහාර උලෙළක් පවත්වා ඇත.\n\nශ්‍රී ලංකා ජනාධිපති රනිල් වික්‍රමසිංහ මහතා විසින් අනුමත කරන ලද තැපැල් මුද්දරය හේනේපොල ගුණරතන නායක නාහිමිපාණන් වහන්සේට උපහාර පිණිස සංකේතාත්මකව පිරිනැමීම මේ උත්සවයේ ප්‍රධාන අරමුණ වී තිබෙන අතර පෙරහරකින් වැඩමවන ලද නාහිමියන් පිළිගැනීමෙන් අනතුරුව සාම්ප්‍රදායික පූජා නැටුමකින් උත්සවය ආරම්භ විය. තානාපති මහින්ද සමරසිංහ මහතා පිළිගැනීමේ කතාව ඉදිරිපත් කරමින්, ගුණරතන මාහිමිපාණන් වහන්සේ ලොව පුරා බෞද්ධ ධර්ම දූත සේවාවේ පහන් ටැඹක් වන අතර එක්සත් ජනපදයේ වෙසෙන ශ්‍රී ලාංකිකයන්ට පමණක් නොව, සත්‍යය සොයා යන අමෙරිකානු ජාතිකයන්ට මෙන්ම ථෙරවාදී බුද්ධ ශාසනයට ද අපමණ සමාජ මෙහෙවරක් කර ඇති බව ප්‍රකාශ කළේය.\n\nතානාපති කාර්යාල පරිශ්‍රයේ දී මේ උත්සවය පැවැත්වීමට තමන් ගත් තීරණය නායක මහා ස්වාමීන් වහන්සේ විසින් බුද්ධ, ධම්ම, සංඝරත්නයට කරන ලද ආදර්ශවත් සේවාවට කරන ගෞරවයක් වශයෙන් බව ද ඒ මහතා සඳහන් කළේය. තානාපති සමරසිංහ මහතා, නාහිමියන් විසින් සිය අධ්‍යාත්මික ගුණාංග ප්‍රගුණ කරන අතර භාෂා රැසකට පරිවර්තනය වූ පොත්පත් රාශියක් ප්‍රකාශයට පත් කිරීමේ දැවැන්ත මෙහෙවර ද අගය කළේය. බෞද්ධ භික්ෂූන් වහන්සේලාට ධර්මය ප්‍රචාරය කිරීමට මෙන්ම අමෙරිකාවේ වෙහෙර විහාරස්ථාන පිහිටුවීමට අවස්ථාව ලබාදීම ගැන ද තානාපතිවරයා මෙහිදී අගය කළේය.\n\nමැට් ෆ්ලික්ස්ටෙන් මහතා ඔහුගේ ප්‍රධාන දේශනය කරමින්, එදිනෙදා ජීවිතයේ සිහිය පුරුදු කරන අතරම, ගුණරතන නාහිමියන් බැතිමතුන්ගේ ජීවිත ආලෝකවත් කිරීමට උත්සාහ කළ ආකාරය පිළිබඳව විස්තර කළේය. ඇත්කඳවක සද්ධාජීව, හීන්බුන්නේ කොණ්ඩඤ්ඤ සහ සූරක්කුලමේ ප්‍රේමරතන හිමිවරුන් ද ගුණරතන නාහිමිපාණන්ගේ සුවිශාල සේවාවේ විවිධ පැතිකඩ ගැන දේශනා ඉදිරිපත් කළහ. තානාපති මහින්ද සමරසිංහ මහතා විසින් බෙර වාදන හා හේවිසි පූජා මධ්‍යයේ නිල වශයෙන් සමරු මුද්දරය නාහිමිපාණන් වහන්සේ වෙත පිළිගැන්වීය.\n\nඅනතුරුව, තානාපතිවරයා සහ තානාපති කාර්යාලයේ කාර්ය මණ්ඩලය වෙනුවෙන් සංකේතාත්මක ඇගැයීම් තිළිණයක් පිළිගන්වන ලද අතර මේ අවස්ථාවට පැමිණ සිටි අනෙකුත් අය විසින් ද උන්වහන්සේට තිළිණ පිරිනමා තිබේ. මහාචාර්ය දොන් ගුණසේකර මහතා තානාපති ඇතුළු එම පින්කමේ සංවිධායක කමිටු සාමාජිකයන්ට සිය කෘතඥතාව පළ කළේය.\n\nඋන්වහන්සේගේ සේවය අගයමින් බුරුමයෙන් පිරිනමන ලද අග්ගමහා පණ්ඩිත උපාධිය ඇතුළු රටවල් කිහිපයකින් ගෞරව උපාධි පිරිනමා ඇති අතර ගුණරතන නාහිමියන් අමෙරිකානු විශ්වවිද්‍යාලයෙන් උපාධිය, ශාස්ත්‍රපති සහ ආචාර්ය උපාධි හැදෑරූ අතර එමඟින් උන්වහන්සේගේ ධර්ම සේවය තවදුරටත් පුළුල් කිරීමට හැකි විය. අමෙරිකානු විශ්වවිද්‍යාලයේ පූජකත්ව පදවියෙන් පිදුම් ලැබූ ප්‍රථම බෞද්ධ භික්ෂුව ද උන්වහන්සේය. ගුණරතන හිමියන්, 1982දී එක්සත් ජනපදයේ පළමු ආරණ්‍ය සේනාසනය වන බටහිර වර්ජිනියා ප්‍රාන්තයේ Òභාවනා සමිතියÓ ආරම්භ කළේය.\n\nවියට්නාම් යුද්ධයෙන් පසු අමෙරිකා එක්සත් ජනපදයට සරණාගතයන් ලෙස පැමිණි දහස් ගණනක් වියට්නාම ජාතිකයන් පිළිගෙන ඔවුනට අවශ්‍ය පහසුකම් ලබාදුන් අතර 1975දී අමෙරිකා එක්සත් ජනපදයේ රජය විසින් පත්කරන ලද කර්නල්වරයකු ලෙස උන්වහන්සේ උපදේශන කටයුතු කර ඇත. ශ්‍යාමෝපාලි මහා නිකායේ මල්වතු මහා විහාරයේ කාරක සංඝ සභාව විසින් 1985දී ‍ උතුරු අමෙරිකාවේ ප්‍රධාන සංඝනායක යන නාමය උන්වහන්සේට පිරිනමන ලදී.",
       "URL": "https://www.dinamina.lk/2023/09/02/local/19017/%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f%e0%b7%80%e0%b7%9a-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%ad%e0%b7%8f%e0%b6%b1/",
       "Category": "local",
       "Parent URL": "https://www.dinamina.lk/category/local//page/159/"
}