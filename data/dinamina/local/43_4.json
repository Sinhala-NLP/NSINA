{
       "Source": "dinamina",
       "Timestamp": "October 3, 2023 1:00 am",
       "Headline": "හදිසි ඖෂධ මිලදී ගැනීම් නවත්වයි",
       "News Content": "ඉදිරි මාස 3ට අවශ්‍ය ඖෂධ 64න් 54ක් බංග්ලාදේශයෙන්\n\nඖෂධ හදිසි මිලදී ගැනීම් මුළුමනින්ම නතර කිරීමට සෞඛ්‍ය අමාත්‍යාංශය තීරණය කර තිබේ. ඖෂධ කළමනාකරණය, විශ්ලේෂණය හා උපායමාර්ගික විද්වත් කමිටුවේ මෙහෙය වීම අනුව සෞඛ්‍ය ඇමැති කෙහෙලිය රඹුක්වැල්ල මහතාගේ උපදෙස් ඇතිව පසුගිය සතියේ මේ මිලදී ගැනිම් නවතා ඇත.\n\nපසුගිය කාලයේ පැවැති කොවිඩ් සහ ආර්ථික අර්බුදය සමග ඖෂධ හදිසි මිලදී ගැනීම් කිරීමට සිදු වූ බවත් අවස්ථාවට අනුව මෙම හදිසි මිලදී ගැනීම් සිදු නොකළේ නම් රෝගීන්ට අවශ්‍ය ඖෂධ සැපයීමට නොහැකි බවත් සෞඛ්‍ය අමාත්‍යාංශයේ පැවැති මාධ්‍ය හමුවට සහභාගී වෙමින් සෞඛ්‍ය ඇමැති කෙහෙලිය රඹුක්වැල්ල මහතා ඊයේ (02) කියා සිටියේය.\n\nඖෂධවල අත්‍යවශ්‍යතාව අනුව මෙම හදිසි මිලදී ගැනීම් සිදු කළ බවත් කාගේවත් පෞද්ගලික උවමනාවන්ට අනුව හදිසි මිලදී ගැනීම් සිදු කළ නොහැකි බවත් ඇමැතිවරයා පැවසීය.\n\nඖෂධ වර්ග 307 ක් ඉන්දියානු ණය යෝජනා ක්‍රමය යටතේ පසුගිය කාලයේ ගෙන්වූයේ යැයි ද, ඉන් ඖෂධ දෙකක් තත්ත්වයෙන් බාල ඖෂධ ලෙස වාර්තා වූයේ යැයි ද ඇමැතිවරයා කීය.\n\nමෙරටට අවශ්‍ය ඖෂධවලින් සියයට 90 ක් ගෙන්වනුයේ ඉන්දියානු හා බංග්ලාදේශ රටවලින් බවත් එම නිසා මෙම රජයන් සමග සාකච්ඡා කර රජයකින් තවත් රජයකට ඖෂධ මිලදී ගැනීමේ ක්‍රමවේදය ඉදිරියේදී අනුගමනය කරන බවත් ඇමැතිවරයා පැවසුවේය.\n\nරජයකින් තවත් රජයකට ඖෂධ ගෙන්වීමේ ක්‍රමවේදයට අනුව අක්‍රමිකතා සිදු වීම බොහෝ අඩු වන බව ද ඇමැතිවරයා කීය.\n\nඉදිරි මාස තුනකට අවශ්‍ය ඖෂධ 64 කින් 54 ක් බංග්ලාදේශ රජයෙන් මෙරටට පරිත්‍යාග කිරීමට එකගතාව පළ කර ඇතැයි ද ඇමැතිවරයා ප්‍රකාශ කළේය.\n\nහිගයකින් තොරව රෝගීන්ට අවශ්‍ය ඖෂධ ලබාදීමට රජය කටයුතු කරන බවත් නිදහස් සෞඛ්‍ය සේවාව සුරක්ෂිත කිරීමට රජය පියවර ගෙන ඇති බවත් ඇමැතිවරයා පැවසුවේය.\n\nමේ අතර වෛද්‍ය සැපයීම් අංශයේ අත්සන් භාවිත කරමින් ව්‍යාජ ලියැවිල්ලක් සකස් කර ඉමියුනොග්ලොබින් එන්නත් කුප්පි 22,500ක තොගයක් ගෙන්වීම⁣ට සැලසුම් කිරීම සම්බන්ධයෙන් වන සිද්ධිය අපරාධ පරික්ෂණ දෙපාර්තමේන්තුවට බාර දුන් බවද රඹුක්වැල්ල මහතා කීවේය.\n\nමෙම ව්‍යාජ ලේඛනය මඟින් ඖෂධ එන්නත් කුප්පි 22,500ක් ඇණවුම් කර තිබුණත් මේ දක්වා ගෙන්වා ඇත්තේ එන්නත් කුප්පි 3085ක් බවත් ඇමැතිවරයා පැවසීය.\n\nඒ සඳහා රුපියල් මිලියන 130ක මුදලක් ගෙවීමට තිබුණ ද, ගෙවා ඇත්තේ රුපියල් මිලියන 40ක මුදලක් බවත්, මෙම ඖෂධ එන්නත් කුප්පි තත්ත්වයෙන් බාල බවට අනාවරණය වීමත් සමඟ මුදල් ගෙවීම නතර කරන බවත් ඇමැතිවරයා පැවසුවේය.\n\n",
       "URL": "https://www.dinamina.lk/2023/10/03/breaking-news/27333/%e0%b7%84%e0%b6%af%e0%b7%92%e0%b7%83%e0%b7%92-%e0%b6%96%e0%b7%82%e0%b6%b0-%e0%b6%b8%e0%b7%92%e0%b6%bd%e0%b6%af%e0%b7%93-%e0%b6%9c%e0%b7%90%e0%b6%b1%e0%b7%93%e0%b6%b8%e0%b7%8a-%e0%b6%b1%e0%b7%80/",
       "Category": "local",
       "Parent URL": "https://www.dinamina.lk/category/local//page/43/"
}