{
       "Source": "dinamina",
       "Timestamp": "August 22, 2023 11:37 am",
       "Headline": "පරිභෝජනයට නොසුදුසු සහල් තොගයක් සමඟ සැකකරුවෙක් අත්අඩංගුවට",
       "News Content": "පරිභෝජනයට නුසුදුසු කෘමින් සහිත සහල් තොගයක් සමඟ සැකකරුවෙකු වැලිපැන්න පොලීසිය මගින් අත්අඩංගුවට ගෙන තිබෙයි\n\nවැලිපැන්න පොලිසියට ලද තොරතුරකට අනුව මෙම වැටලීම සිදු කර තිබෙයි\n\nවැටලීමේ දී කෘමින් සහිත සහල් කිලෝග්‍රෑම් 600කට ආසන්න ප්‍රමාණයක් සමග ඒවා ප්‍රවාහනය කළ ලොරි රථයක් ද අත්අඩංගුවට ගෙන ඇත\n\nමෙම ලොරි රථයෙන් කෘමින් සහිත සහල් වලගෙදර ප්‍රදේශයේ ගබඩාවකට නිරන්තරව ගෙනැවිත් දමන බවට තොරතුරක් ලැබී තිබෙයි.\n\nමෙම සහල් යළි සකස් කර ප්‍රදේශයේ ආපන ශාලාවලට අඩු මුදලට අලෙවි කරන බවට මේ වන විට තොරතුරු ලැබී ඇති අතර අදාළ සහල් තොගය මහජන සෞඛ්‍ය පරීක්ෂකවරුන් ද පරීක්ෂා කර තිබෙයි\n\nමෙම සිද්ධිය සම්බන්ධයෙන් ලොරි රථයේ රියදුරු වන 42 හැවිරිදි දර්ගා නගරයේ පදිංචි පුද්ගලයෙක් වැලිපැන්න පොලීසිය මඟින් අත්අඩංගුවට ගෙන ඇත.\n\nමහජන සෞඛ්‍ය පරීක්ෂකවරුන් විසින් මෙම සහල් සහිත ලොරිය මුද්‍රා තබා ඇති අතර අද (22) දින මතුගම මහෙස්ත්‍රාත් අධිකරණයට ඉදිරිපත් කිරීමට නියමිතය.\n\n",
       "URL": "https://www.dinamina.lk/2023/08/22/local/16236/%e0%b6%b4%e0%b6%bb%e0%b7%92%e0%b6%b7%e0%b7%9d%e0%b6%a2%e0%b6%b1%e0%b6%ba%e0%b6%a7-%e0%b6%b1%e0%b7%9c%e0%b7%83%e0%b7%94%e0%b6%af%e0%b7%94%e0%b7%83%e0%b7%94-%e0%b7%83%e0%b7%84%e0%b6%bd%e0%b7%8a/",
       "Category": "local",
       "Parent URL": "https://www.dinamina.lk/category/local//page/208/"
}