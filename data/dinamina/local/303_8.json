{
       "Source": "dinamina",
       "Timestamp": "August 1, 2023 1:17 am",
       "Headline": "පාදුක්ක පාසලේ සැරිසරන්නේ ක්‍රීඩා කණ්ඩායමත් එක්ක  ගණන් කරද්දී හැමවිටම එක්කෙනෙක් වැඩියි",
       "News Content": "පාදුක්ක ප්‍රදේශයේ පාසලක් තුළ සැරිසරන බව කියන භූතාත්මය එක් කාන්තා ක්‍රීඩා කණ්ඩායමක් සමඟ පමණක් සැරිසරන බවට තහවුරු වන සිද්ධීන් ගණනාවක් සිදුව ඇතැයි තම දරුවන් පවසන බව මව්පියෝ කියති.\n\nඅදාළ ක්‍රීඩා කණ්ඩායම ක්‍රීඩා කිරීම සඳහා ක්‍රීඩාංගණයට ගිය අවස්ථාවලදී පන්තියෙන් ක්‍රීඩා පිටියට ගිය ප්‍රමාණයට වඩා එක් අයෙකු සෑම අවස්ථාවකදීම ගණනය වී ඇති බවත්, වාර කිහිපයක් ගණනය කළද ඒ සෑම අවස්ථාවකදීම පිටියට ගිය පිරිසට වඩා එක් අයෙකු ගණනය වීම පිළිබඳව සියලු දෙනා පුදුමයට පත්ව ඇති බවත් ඔවුහු පවසති.\n\nමෙය කිසිවකුට පැවසුවද විශ්වාස නොකරන මුත් එසේ සිදු වී ඇතැයි තම දරුවන් පවසන බවද මව්පියෝ පවසති. එම ක්‍රීඩා කණ්ඩායම භාර ගුරුවරිය ද කිහිප අවස්ථාවකදීම බියට පත්ව කෑ ගසා ඇති බවත් මේ නිසාවෙන් තම දරුවන් පවා බියට පත්ව ඇති බවත් ඔවූහු කියති. අදාළ ගුරුවරියගේ නිවෙසේද මීට පෙර භූතාත්මය සම්බන්ධයෙන් තොවිලයක්ද පවත්වා ඇති බවත් ඉන් පසුව පාසලේදී එම භූතාත්මය දැක පසුගියදා කලබලකාරි තත්ත්වයක් ඇති වී තිබෙන බවද පැවැසේ.\n\nමෙම තත්වය නිසාවෙන් ඉතා ඉක්මණින් පාසැල තුළ පිරිත් සජ්ඣායනයක් පැවැත්වීමට යෝජනාවක් මේ වන විට සැලකිල්ලට ගෙන තිබුණ ද තම දරුවන්ගේ සිත් පිරිසිදු කිරීමට මේ සඳහා යම්කිසි විද්‍යාත්මක සාකච්ඡාවක් පැවැත්විය යුතුබව ද එම මාපියන් යෝජනා කර තිබේ.\nමේ සම්බන්ධයෙන් අදාළ පාසලේ වගකිවයුතු කිහිප දෙනෙකුගෙන් විමසීමක් සිදු කළද ඔවුන් පැවසුවේ මෙය කටකතාවක් බවත් එවැනි සිද්ධියක් තම පාසල තුළ සිදු නොවූ බවත්ය.\nමීගොඩ -බී.කේ. කත්‍රිආරච්චි",
       "URL": "https://www.dinamina.lk/2023/08/01/local/10758/%e0%b6%b4%e0%b7%8f%e0%b6%af%e0%b7%94%e0%b6%9a%e0%b7%8a%e0%b6%9a-%e0%b6%b4%e0%b7%8f%e0%b7%83%e0%b6%bd%e0%b7%9a-%e0%b7%83%e0%b7%90%e0%b6%bb%e0%b7%92%e0%b7%83%e0%b6%bb%e0%b6%b1%e0%b7%8a%e0%b6%b1%e0%b7%9a/",
       "Category": "local",
       "Parent URL": "https://www.dinamina.lk/category/local//page/303/"
}