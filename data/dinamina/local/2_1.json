{
       "Source": "dinamina",
       "Timestamp": "October 12, 2023 9:23 am",
       "Headline": "ජ‘පුර සරසවියේ ස්ත්‍රී පුරුෂ සමාජභාවය පිළිබඳ අන්තර්ජාතික සම්මන්ත්‍රණය අද",
       "News Content": "ශී‍්‍ර ජයවර්ධනපුර විශ්වවිද්‍යාලයීය මානවශාස්ත‍්‍ර හා සමාජීයවිද්‍යා පීඨයේ සම අවස්ථා කේන්ද්‍රයේ ස්තී‍්‍ර-පුරුෂ සමාජභාවී සමානාත්මතා ඒකකය පළමුවරට සංවිධාන කරන ස්තී‍්‍ර-පුරුෂ සමාජභාවය පිළිබඳ අන්තර්ජාතික සම්මන්ත‍්‍රණය අද (12) පැවැත්වේ.\n\nඒ, එම විශ්වවිද්‍යාලයේ උපකුලපති ජ්‍යෙෂ්ඨ මහාචාර්ය පත්මලාල් එම්. මානගේ මහතාගේ ප‍්‍රධානත්වයෙන් සහ මානවශාස්ත‍්‍ර හා සමාජීයවිද්‍යා පීඨයේ පීඨාධිපති මහාචාර්ය ශිරාන්ත හීන්කෙන්ද මහතාගේ සහභාගිත්වයෙන් විශ්වවිද්‍යාලයීය සනාතන සභා මණ්ඩපයේ දී යි.\n\nමෙහි ප‍්‍රධාන දේශනය ජපානයේ හිරෝෂිමා විශ්වවිද්‍යාලයේ ආචාර්ය අකිකො නකයමා මහතා විසින් පවත්වනු ලබන අතර, සමාරම්භක සැසියේ දේශකවරුන් ලෙස ජ්‍යෙෂ්ඨ නියෝජ්‍ය පොලිස්පති අජිත් රෝහණ, සම්මානිත ලේඛිකා සුනේත‍්‍රා රාජකරුණානායක, කැපිටල් මහරාජා සමූහ ව්‍යාපාරයේ අධ්‍යක්ෂ ෂෙවාන් ඩැනියෙල් සහ ජාතික රෝහලේ ජ්‍යෙෂ්ඨ හෙද නිලධාරිනී පුෂ්පා රම්‍යානි ද සොයිසා යන මහත්ම මහත්මීහු සහභාගි වෙති.\n\nමීට අමතරව, ස්තී‍්‍ර-පුරුෂ සමාජභාවය මූලික කරගනිමින් අධ්‍යාපනය, සෞඛ්‍යය, සංස්කෘතිය, දේශපාලන, ලිංගිකත්වය යනාදි තේමා ඔස්සේ පර්යේෂණ සිදුකළ විද්වතුන් පිරිසක් ඔක්තෝබර් 12, 13 දිනවල තම පර්යේෂණ පති‍්‍රකා ඉදිරිපත් කරනු ඇත. එම සම්පූර්ණ පර්යේෂණ ලිපි එක්කොට සඟරාවක් ද සම්පාදනය කිරීමට නියමිතයි.\n\nමෙකී ක්ෂේත‍්‍රය පිළිබඳ පර්යේෂණ කටයුතුවල නියැලෙන්නන්ට මෙම සම්මන්ත‍්‍රණය අනගි අවස්ථාවක් වනු ඇත. එසේම පීඨය මගින් ඉදිරිපත් කෙරෙන “පුමිතිරි” විද්‍යුත් සඟරාවේ තෙවැනි කලාපය ද මෙදින එළිදැක්වේ.",
       "URL": "https://www.dinamina.lk/2023/10/12/local/30071/%e0%b6%a2%e0%b6%b4%e0%b7%94%e0%b6%bb-%e0%b7%83%e0%b6%bb%e0%b7%83%e0%b7%80%e0%b7%92%e0%b6%ba%e0%b7%9a-%e0%b7%83%e0%b7%8a%e0%b6%ad%e0%b7%8a%e0%b6%bb%e0%b7%93-%e0%b6%b4%e0%b7%94/",
       "Category": "local",
       "Parent URL": "https://www.dinamina.lk/category/local//page/2/"
}