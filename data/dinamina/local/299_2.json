{
       "Source": "dinamina",
       "Timestamp": "August 2, 2023 1:01 am",
       "Headline": "උපන්දින සාදයට පහරදුන් සිද්ධියේ  සැකකරුවන් 5ක් අත්අඩංගුවට",
       "News Content": "වවුනියාවේ තෝනිකල් ප්‍රදේශයේ උපන්දින සාදයක් පැවති නිවෙසට ප්‍රහාරයක් එල්ල කිරීමේ සිද්ධියක් සම්බන්ධයෙන් සැකකරුවන් පස්දෙනකු වවුනියාව පොලිසිය පෙරේදා (31) අත්අඩංගුවට ගෙන ඇත. මේ පිරිස ළඟ තිබී කඩු හා තවත් ආයුධ කිහිපයක් අත්අඩංගුවට ගෙන ඇති අතර, සැකකරුවන් පොලිසියට පවසා ඇත්තේ තවත් ආයුධ කිහිපයක් වැවක සඟවා ඇති බවයි.\n\nවවුනියාව පොලිස් ස්ථානය හා වවුනියාව කොට්ඨාස අපරාධ විමර්ශන අංශයේ නිලධාරීන් වැටලීමක් සිදුකර ඇති අතර, අපරාධයකට අනුබල දීම හා කුමන්ත්‍රණය කිරීම සම්බන්ධයෙන් එම සැකකරුවන් අත්අඩංගුවට ගෙන ඇති අතර, ප්‍රහාරය සඳහා පැමිණි බව කියන යතුරුපැදි 3ක්ද පොලිසිය සොයාගෙන තිබේ.\n\nමෙම සැකකරුවන් අත්අඩංගුවට ගෙන ඇත්තේ වවුනියාවේ මදවයිත්තකුලම්, පම්පේමඩු, ශිවපුරම් හා නෙලුකුලම් යන ප්‍රදේශවලිනි.\n\nඑලෙස අත්අඩංගුවට පත්ව ඇත්තේ අවුරුදු 24, 27, 31 හා 34 යන වයස්වල පසුවන වවුනියාවේ පදිංචිකරුවන්ය.\n\nපසුගිය ජූලි මස 23 වැනිදා වවුනියාව තෝනිකල් ප්‍රදේශයේ උපන්දින සාදයක් පැවති සුරේෂ් නැමැති අයගේ නිවෙසට කඩා වැදුණු මැරයින් පිරිසක් නිවෙසේ උදවිය කපා කොටා ඔවුන්ට තුවාල සිදු කොට නිවෙසට ගිනි තැබීම නිසා වයස අවුරුදු 21 ක කාන්තාවක් ඒ අවස්ථාවේදීම මියගිය අතර, ඇයගේ පෙම්වතා වවුනියාව මහ රෝහලේ ප්‍රතිකාර ලබමින් සිටියදී මිය ගොස් තිබේ.\n\nමේ සිද්ධියෙන් තවත් නවදෙනෙකු තුවාල ලබා වවුනියාව මහ රෝහලට ඇතුළත් කළ අතර, ඔවුන්ගෙන් පස්දෙනකුම ළමයින්ය.\n\nඅත්අඩංගුවට ගත් සැකකරුවන් වැඩිදුර විමර්ශන සඳහා අපරාධ පරීක්ෂණ දෙපාර්තමේන්තුව වෙත භාර දී තිබේ.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/02/local/10854/%e0%b6%8b%e0%b6%b4%e0%b6%b1%e0%b7%8a%e0%b6%af%e0%b7%92%e0%b6%b1-%e0%b7%83%e0%b7%8f%e0%b6%af%e0%b6%ba%e0%b6%a7-%e0%b6%b4%e0%b7%84%e0%b6%bb%e0%b6%af%e0%b7%94%e0%b6%b1%e0%b7%8a-%e0%b7%83%e0%b7%92/",
       "Category": "local",
       "Parent URL": "https://www.dinamina.lk/category/local//page/299/"
}