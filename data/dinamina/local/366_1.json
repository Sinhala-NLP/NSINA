{
       "Source": "dinamina",
       "Timestamp": "July 19, 2023 12:55 am",
       "Headline": "දිළිඳු දරුවන්ට කිසිදු ගාස්තුවක් අය නොකර සීසන් ටිකට් පත නොමිලේ ලබා දෙනවා",
       "News Content": "දිළිඳු දරුවන්ට කිසිදු ගාස්තුවක් අය නොකර වාර ප්‍රවේශ පත්‍රය (සීසන් ටිකට් පත) නොමිලේ ලබාදීමට කටයුතු කරන බව ජනමාධ්‍ය, ප්‍රවාහන හා මහාමාර්ග ඇමැති ආචාර්ය බන්දුල ගුණවර්ධන මහතා පාර්ලිමේන්තුවේදී ඊයේ (18) පැවැසීය.\n\nශිෂ්‍ය සීසන් සඳහා අය කළේ 9%ක් පමණයි. දැන් එය 30%ක් දක්වා අය කර ගන්න යනවා බවට කතාවක් තිබෙනවා. එහි සත්‍යතාවයක් තිබේ දැයි පොළොන්නරුව දිස්ත්‍රික් මන්ත්‍රී කිංස් නෙල්සන් මහතා වාචික පිළිතුරු අපේක්ෂාවෙන් ඉදිරිපත් කළ ප්‍රශ්නයකට පිළිතුරු දෙමින් ඇමැතිවරයා මේ බව සඳහන් කළේය.\n\nඇමැතිවරයා වැඩිදුරටත් මෙසේද පැවැසීය.\n\nගෙවීමේ හැකියාවක් ඇති අයට තුනෙන් එකක් ඒ අය ගෙවන්නත්, තුනෙන් දෙකක් සහනාධාරයක් ලෙස දෙන්නත් කටයුතු කරනවා. සමාජ ආරක්ෂණ ප්‍රතිලාභ යටතේ මෙම සහනාධාර ලබාදීම පිළිබඳ සොයා බැලීමට කැබිනට් අනුමැතියෙන් කමිටුවක් පත්කර තිබෙනවා. ඒ අනුව අලුත් ක්‍රමවේදයක් සකස් කිරීමට කමිටුව විමර්ශනය කරගෙන යනවා.\n\nසිසු සැරිය බස් රථ සේවාව පවත්වාගෙන යෑමට වසරකට බිලියන 02කට වැඩි ආධාරයක් රජයෙන් ලැබෙනවා. සිසු සැරිය බස් රථ සේවාව ක්‍රියාත්මක කරන්නේ රජයෙන් ලැබෙන ඉතා විශාල සහනාධාරයක් මත. වසරකට බිලියන 02ක් හෝ ඊට වැඩි ප්‍රමාණයක් සහනාධාරයක් ලෙස ලැබෙනවා. නමුත් රාජ්‍ය මූල්‍ය අර්බුදය තුළ ඒ මුදල් දෙන්න මුදල් ප්‍රවාහය තුළ භාණ්ඩාගාරයට මුදලක් නැහැ. එතකොට සිසු සැරිය පවත්වාගෙන යෑම පිළිබඳව ගමනා ගමන මණ්ඩලයට සහ පුද්ගලික බස් රථ හිමියන්ටත් විශාල ප්‍රශ්නයක් තිබෙනවා. ඒ ගෙවීම් නිසියාකාරව කර ගන්න බැරි නිසා. තවදුරටත් විශාල සහනාධරයක් සීසන් ටිකට්වලට දෙන කොට ක්‍රමක් ක්‍රමයෙන් යොදවන බස් රථ ප්‍රමාණය අඩු වෙනවා. ඒ නිසා කැබිනට් මණ්ඩලයේ අනුමැතියෙන් කමිටුවක් දාල තියෙනවා මේ පිළිබඳව සලකා බලලා සමාජ ආරක්ෂණ ප්‍රතිලාභ යටතේ ඇත්ත වශයෙන්ම දිළිඳු දරුවන්ට කිසිදු ගාස්තුවක් අය නොකර සීසන් ටිකට් එක නොමිලේ ලබා දෙන්න. ගෙවී‍ෙම් හැකියාවක් තිබෙන අයට තුනෙන් එකක් ඒ අය ගෙවන්නත්, තුනෙන් දෙකක සහනාධාරයක් දෙන්නත් අලුත් ක්‍රමවේදයක් සකස් කිරීමට කමිටුවක් විසින් විමර්ශනයක් කරගෙන යනවා.",
       "URL": "https://www.dinamina.lk/2023/07/19/local/7557/%e0%b6%af%e0%b7%92%e0%b7%85%e0%b7%92%e0%b6%b3%e0%b7%94-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%a7-%e0%b6%9a%e0%b7%92%e0%b7%83%e0%b7%92%e0%b6%af%e0%b7%94-%e0%b6%9c%e0%b7%8f/",
       "Category": "local",
       "Parent URL": "https://www.dinamina.lk/category/local//page/366/"
}