{
       "Source": "dinamina",
       "Timestamp": "August 21, 2023 1:06 am",
       "Headline": "අවිස්සාවේල්ල ලක්ෂ 50 හොරකම විමර්ශන කළ‍ පොලිසියේ අය ගැන විශේෂ විමර්ශනයක්",
       "News Content": "අවිස්සාවේල්ලේ ව්‍යාපාරික ස්ථානයකින් පුද්ගලයෙක් සොරකම් කර ගත් ලක්ෂ 50ක මුදලක් සොයා විමර්ශන කටයුතු කළ පොලිස් නිලධාරින් පිරිසකට එරෙහිව කෑගල්ල නියෝජ්‍ය පොලිස්පති රොෂාන් රාජපක්ෂ මහතාගේ උපදෙස් මත විශේෂ විමර්ශනයක් ආරම්භ කර තිබේ. කෑගල්ල සහකාර පොලිස් අධිකාරී ප්‍රදීප් වීරසේකර මහතා යටතේ ක්‍රියාත්මක වන විශේෂ පොලිස් කණ්ඩායමක් විසින් මේ වන විට මෙම සොරකම සම්බන්ධයෙන් බොහෝ තොරතුරු සොයාගෙන ඇතැයි පොලිස් තොරතුරු අනාවරණය කළේය.\n\nඅවිස්සාවේල්ලේ පිහිටි ව්‍යාපාරික ස්ථානයකට අයත් රුපියල් ලක්ෂ 50කට අධික මුදලක් එහි සේවකයෙකු විසින් බැංකු ගත කිරීමට රැගෙන එමින් සිටියදී පසුගිය මැයි 26 වෙනිදා සොරාගෙන ගොස් තිබුණි.\n\nඅදාළ ව්‍යාපාරික ආයතනයේ නීති උපදේශක ලෙස කටයුතු කරනු ලබන්නේ විශ්‍රාමික ජ්‍යෙෂ්ඨ නියෝජ්‍ය පොලිස්පතිවරයෙකි. එම ජ්‍යෙෂ්ඨ නියෝජ්‍ය පොලිස්පතිවරයා සක්‍රියව මෙම විමර්ශනයට සම්බන්ධ වී සිට ඇති බවත් ඒ අනුව අවිස්සාවේල්ල පොලිසියේ අපරාධ විමර්ශන අංශයේ නිලධාරීන් විසින් සැකකරුව අත්අඩංගුවට ගෙන මුදල් ද සොයාගෙන ඇති බව සඳහන්ය.\n\nසැකකරුගෙන් සොයාගත් මුදල්වලින් රුපියල් ලක්ෂ 10ත් 15ත් අතර ප්‍රමාණයක් විමර්ශන පැවැත්වූ පොලිස් නිලධාරීන් කිහිප දෙනෙකු පොලිස් පොත්වල සටහන් නොකර බෙදාගෙන ඇති බවට නියෝජ්‍ය පොලිස්පති රොෂාන් රාජපක්ෂ මහතාට ලද තොරතුරකට අනුව මෙම විමර්ශනය ආරම්භ කර තිබේ.\n\nඒ අනුව සීතාවක කොට්ඨාසය භාර ජ්‍යෙෂ්ඨ පොලිස් අධිකාරී චන්දන කොඩිතුවක්කු මහතාද වහාම ක්‍රියාත්මක වන පරිදි අපරාධ අංශයේ ස්ථානාධිපතිවරයා ඇතුළු නිලධාරීන් කිහිප දෙනෙකු අවිස්සාවේල්ල පොලිස් ස්ථානයේ සිට වෙනත් පොලිස් ස්ථානයක් වෙත ස්ථාන මාරු කර ඇත.\nආරංචි මාර්ග අනාවරණය කරන ආකාරයට අනුව විමර්ශන නිලධාරීන් බොහෝ තොරතුරු හෙළි කරගෙන තිබේ. ඒ අනුව ඉදිරියේදී ඊට සම්බන්ධ නිලධාරීන්ට එරෙහිව නීතිමය පියවර ගැනීමට නියමිතව ඇත.\n\nගයාන් කුමාර වීරසිංහ",
       "URL": "https://www.dinamina.lk/2023/08/21/local/15810/%e0%b6%85%e0%b7%80%e0%b7%92%e0%b7%83%e0%b7%8a%e0%b7%83%e0%b7%8f%e0%b7%80%e0%b7%9a%e0%b6%bd%e0%b7%8a%e0%b6%bd-%e0%b6%bd%e0%b6%9a%e0%b7%8a%e0%b7%82-50-%e0%b7%84%e0%b7%9c%e0%b6%bb%e0%b6%9a%e0%b6%b8/",
       "Category": "local",
       "Parent URL": "https://www.dinamina.lk/category/local//page/216/"
}