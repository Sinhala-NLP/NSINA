{
       "Source": "dinamina",
       "Timestamp": "July 28, 2023 1:00 am",
       "Headline": "මල්ලී බේරගන්න මුහුදට පැන්න අයියා අතුරුදන්",
       "News Content": "අහංගම මුහුදේ දිය නාමින් සිටි බාල සහෝදරයා දිය සුළියකට හසුව ගසාගෙන යන අවස්ථාවේ ඔහු බේරා ගැනීමට ගිය වැඩිමහල් සහෝදරයා මුහුදේ ගසාගෙන යෑමෙන් ඉකුත්දා (25) සවස අතුරුදන්ව ඇතැයි අහංගම පොලිසිය පවසයි. මෙසේ මුහුදේ ගසාගෙන ගොස් අතුරුදන්ව ඇත්තේ කොටපොල, වරල්ල, මහවත්ත පදිංචිව සිටි 34 හැවිරිදි ගමාච්චිගේ ජනිත් චතුරංග යන අවිවාහක තරුණයෙකි.\n\nඅයියයි, මල්ලියි, මල්ලිගේ නෝනයි කොළඹ රාගම ප්‍රදේශයේ සිට සිය ව්‍යාපාරික කටයුතු අවසන් වී නිවෙස බලා එන අතරතුර ඉකුත්දා (25) දහවල් අහංගම කන්ද ආසන්නයේ පිහිටි වැලිතලාව සහිත වෙරළ තීරයට පැමිණ දිවා ආහාරය සකස් කරන අතරතුර එතැන සිටි බාලයා වූ සමීර සඳරුවන් මුහුදට බැස දිය නා තිබේ.\n\nවෙරළ තීරයේ සිටි වැඩිමහල් සහෝදරයා වූ ජනිත් චතුරංග එකවරම දුටුවේ බාල සහෝදරයා මුහුදේ දිය වැලකට අසුව ගසාගෙන යන අයුරුය. එහිදී ක්ෂණිකව ක්‍රියාත්මත වූ ජනිත් චතුරංග මුහුදට පැන්නේ සිය ජීවිතය පිළිබඳවත් නොසිතා තම එකම සහෝදරයා බේරා ගැනීමේ අරමුණෙනි.\n\nඑහෙත් ඔහුට තවදුරටත් ජීවත් වීමට වාසනාව අහිමි කරමින් ඔහුද සැඩ පහරට හසුව මුහුදේ ඈතට ගසාගෙන ගොස් තිබේ. මුහුදු සැඩ පහරට මුලින් හසුව ගසාගෙන ගිය එකම සහෝදරයා වූ සමීර සඳරුවන් තවදුරටත් ජීවත් වීමට වාසනාව තිබීමෙන් ඔහු ගසාගෙන ගිය සැඩ පහරින්ම නැවැත ගොඩ බිමට ගෙනවිත් දමා ඇත.\n\nසිය බාල සොහොයුරා බේරා ගැනීමට ගොස් සැඩ පහරට හසු වූ ජනිත් චතුරංග ගසාගෙන ගොස් අතුරුදන් විය.\n\nජනිත් චතුරංග, සමීර සඳරුවන් හා නෑණන්ඩිය අහංගම කන්ද ආසන්නයේ පිහිටි වැලි තලාව සහිත සුන්දර මුහුදු තීරයේ ගසක් යට දිවා ආහාර පිළියෙල කරන අතරතුර සවස 1.30ට පමණ මෙම අවාසනාවන්ත සිද්ධියට ඔවුන් මුහුණපා තිබේ. මුහුදේ ගිලී අතුරුදන් වූ ජනිත් චතුරංගට බාල සහෝදරියන් තුන්දෙනකු සහ බාල සහෝදරයකු සිටින අතර අතුරුදන්ව ඇති තරුණයා පවුලේ වැඩිමලාය.\n\nවරල්ල ප්‍රදේශයේ කලායතනයක සාමාජිකයකු වන ජනිත් චතුරංග පෙරහරවල දක්ෂ කසකරුවකු ලෙස ප්‍රසිද්ධව සිටින අතරම ලබන අගෝස්තු 01 වැනි දින ඓතිහාසික ගැටබරුව රාජමහා විහාරස්ථානයේ පැවැත්වෙන රන්දෝලි මහා පෙරහරේ කස ගැසීමට යෑම සඳහා කසය සකස් කර තබා ගිය බවට ඥාතීහු අප සමඟ පවසා සිටියහ.\n\nමුහුදේ ගසාගෙන ගිය 23 හැවිරිදි සමීර සඳරුවන් ගසා ගෙන ගිය සැඩ පහරින්ම නැවත වෙරළ තීරයට ගෙනැවිත් දැමීමෙන් අනතුරුව ප්‍රතිකාර සඳහා ගාල්ල කරාපිටිය ශික්ෂණ රෝහලට ඇතුළත් කර ඇති අතර ඔහු මේ වන විට සුවය ලබා නිවෙසට පැමිණ ඇත. ජනිත් චතුරංග සැඩ පහරට හසුව ගසාගෙන ගිය ස්ථානයේ මීට පෙර 26 දෙනකු පමණ ගසාගෙන ගොස් ඇති බවත් දිය නාන්න එපා යැයි දැන්වීම් පුවරුවක් සවි කර තිබුණ නමුත් දැන් එය පෙනෙන්නට නැති බවත් ප්‍රදේශවාසීහු පවසති. එම දැන්වීම් පුවරුව සවි කර තිබූ කණුව පමණක් ඉතුරු වී ඇති බව ද ඔවුහු කියති.\n\nරළ පහර සැර නිසා කිමිදුම්කරුවන්ටවත් ගිහිල්ල සොයා බලන්න බැරි භයානක තැනක් මෙතන. මෙම ස්ථානයේ සවිකර තිබූ දිය නාන්න එපා යන දැන්වීම සහිත පුවරුව තිබුණා නම් සමහර විට ජනිත් චතුරංග තරුණයා අදටත් ජීවත්ව සිටිනු ඇතැයි ප්‍රදේශවාසීහු පවසති. අතුරුදන් වූ තරුණයාගේ සිරුර ඊයේ (27) දින දහවල් වනතෙක් සොයාගෙන නොතිබුණු අතර අහංගම පොලිසිය, නාවික හමුදාව, ප්‍රදේශවාසීන් එක්ව සිරුර සොයා ගැනීම සඳහා සෝදිසි මෙහෙයුමක් ආරම්භ කර තිබිණි. සිද්ධිය සම්බන්ධයෙන් අහංගම පොලිසිය වැඩිදුර විමර්ශන සිදු කරයි.\n\nඌරුබොක්ක විශේෂ – ඒ.පී. දයාචන්ද්‍ර",
       "URL": "https://www.dinamina.lk/2023/07/28/local/9831/%e0%b6%b8%e0%b6%bd%e0%b7%8a%e0%b6%bd%e0%b7%93-%e0%b6%b6%e0%b7%9a%e0%b6%bb%e0%b6%9c%e0%b6%b1%e0%b7%8a%e0%b6%b1-%e0%b6%b8%e0%b7%94%e0%b7%84%e0%b7%94%e0%b6%af%e0%b6%a7-%e0%b6%b4%e0%b7%90%e0%b6%b1/",
       "Category": "local",
       "Parent URL": "https://www.dinamina.lk/category/local//page/318/"
}