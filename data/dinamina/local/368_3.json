{
       "Source": "dinamina",
       "Timestamp": "July 18, 2023 1:00 am",
       "Headline": "රාජ්‍ය ඇමැති ඉදිරියේ එප්පාවල සේවකයෝ ගුටි කෙළියක",
       "News Content": "එප්පාවල පිහිටි ලංකා රාජ්‍ය පොස්පේට් සමාගමේ නිරීක්ෂණ කටයුත්තක් සඳහා රාජ්‍ය ඇමැති චාමර සම්පත් දසනායක මහතා පැමිණි අවස්ථාවේ එම ආයතනයේ වංචා දූෂණ කටයුතු සම්බන්ධයෙන් සේවකයන් පිරිසක් හෙළිදරව්වක් සිදු කිරීමට යෑමේදී උණුසුම් තත්ත්වයක් ඇති විය.\n\nඑහි සේවකයකු විසින් අදාළ වංචා දූෂණ සිදු කළ බවට චෝදනා කරමින් විධායක නිලධාරියකුට ඇමැතිවරයා ඉදිරියේම ඊයේ (17) පහර දීමට උත්සාහ කිරීම පොලිසියේ මැදිහත් වීමෙන් ව්‍යාර්ථ විය.\n\nකෙසේ නමුත් පහර දීමට කළ උත්ස­ාහයෙන් එම විධායක නිලධාරියාගේ කමිසය ඉරී ගොස් තිබිණි. ලංකා පොස්පේට් රාජ්‍ය සමාගම කර්මාන්ත රාජ්‍ය අමාත්‍යංශය යටතේ පවතින අතර, කර්මාන්ත රාජ්‍ය ඇමැතිවරයා ඒ අනුව ලංකා රාජ්‍ය පොස්පේට් සමාගමේ තෙවැනි වරටත් නිරීක්ෂණ චාරිකාවක ඊයේ (17) නිරත විය. පොස්පේට් රාජ්‍ය සමාගම වෙත පැමිණි රාජ්‍ය ඇමැතිවරයා පිළිගැනීමෙන් අනතුරුව තේ පැන් සංග්‍රහයක් පැවැත්විණි. අනතුරුව ඇමැතිවරයා ආයතනයේ නිරීක්ෂණ චාරිකාවක් ආරම්භ කළ අතර, එහිදී සේවකයන් පෙන්වා දුන්නේ ආයතනයට අවශ්‍ය නොවන වර්ගයේ ඇඹරුම් යන්ත්‍ර අමතර කොටසක් (ගියර් බොක්ස් එකක්) ගෙන්වීමෙන් ආයතනයට රුපියල් ලක්ෂ ගණනක පාඩුවක් සිදුව ඇති බවයි. අදාළ අමතර කොටස භාවිතයට ගත නොහැකි බැවින් නැවත මාරු කිරීමටද කටයුතු කර නැති බවට ඔවුන් ඇමැතිවරයාට පෙන්වා දුන්හ. අදාළ අමතර කොටස ඇණවුම් කළ නිලධාරියා වන සැපයුම් නිලධාරියා එම ස්ථානයට ගෙන්වන ලෙස එහිදී ඇමැතිවරයා නියෝග කළේය.\n\nවැඩක් කරන්න බැරිනම් මොකටද ආවේ. ඇයි මේකට සල්ලි ගෙවුවේ. මෙහි වගකීම බාර ගන්න පුළුවන් දැයි එහිදී රාජ්‍ය ඇමැතිවරයා නිලධාරියාගෙන් විමසීය.\n\nඇණවුම් කළ එක තමයි ගෙනල්ලා තිබෙන්නේ. පස්සේ තමා දන්නේ වෙනස් කරලා කියලා. මවු සමාගමෙන් ඇණවුම් කළේ. මෙහෙට ආවට පස්සේ තමයි දන්නේ සීරියල් අංක වෙනස් බව. මට මෙහි වගකීම ගන්න බැහැ යැයි නිලධාරියා පැවසූ විට ඇමැතිවරයා හා නිලධාරියා අතරද වචන හුවමාරුවක් සිදු විය.\n\nඅදාළ සිදු වීමට මුහුණ දුන් ලංකා රාජ්‍ය පොස්පේට් සමාගමේ සැපයුම් නිලධාරී අශෝක අබේසිරි මහතා විසින් ඊයේ (17) පස්වරුවේ තමාට පොස්පේට් ආයතනය තුළදී කර්මාන්ත රාජ්‍ය අමාත්‍යවරයා ඉදිරියේදී සේවකයකු විසින් පහරදීමක් කළ බවට එප්පාවල පොලිස් ස්ථානයට පැමිණිල්ලක්ද සිදු කර ඇත.",
       "URL": "https://www.dinamina.lk/2023/07/18/local/7257/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b6%87%e0%b6%b8%e0%b7%90%e0%b6%ad%e0%b7%92-%e0%b6%89%e0%b6%af%e0%b7%92%e0%b6%bb%e0%b7%92%e0%b6%ba%e0%b7%9a-%e0%b6%91%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/368/"
}