{
       "Source": "dinamina",
       "Timestamp": "September 15, 2023 1:00 am",
       "Headline": "සාංචි නගරය ඉන්දියාවේ මධ්‍ය ප්‍රදේශයේ ප්‍රථම පුනර්ජනනීය බලශක්ති නගරය වෙයි",
       "News Content": "ලෝක උරුමයක් ලෙස සැලකෙන සාංචි පූජා භූමිය කේන්ද්‍ර කරගත් සාංචිය නගරය ඉන්දියාවේ මධ්‍ය ප්‍රදේශ්හි ප්‍රථම පුනර්ජනනීය බලශක්ති භාවිතා වන නගරය බවට පත් වේ.\n\nපුනර්ජනනීය බලශක්තිය උපරිම භාවිතයට මධ්‍ය ප්‍රදේශ් රජයේ වැඩසටහන යටතේ සම්පූර්ණයෙන්ම සූර්ය බලය මත ක්‍රියාත්මක වන මධ්‍ය ප්‍රදේශ්හි ප්‍රථම නගරය ලෙස සාංචි නගරයේ පුනර්ජනනීය බලශක්ති සංවර්ධන ව්‍යාපෘතිය පසුගියදා (6) ඇරඹිණි. ඒ අනුව මධ්‍ය ප්‍රදේශ් ප්‍රධාන අමාත්‍ය මහ ඇමැති ශිව්රාජ් සිං චෞහාන් මහතා සාංචිහි ගොඩනැඟිලි වහල මත සූර්ය පැනල ස්ථාපනය කිරීම ආරම්භ කෙරිණි.මේ සූර්ය බලශක්ති උත්පාදන ක්‍රියාවලිය “සර්වඥ ධාතූන්” සහ “අග්‍රශ්‍රාවක ධාතුන්” එකම ස්ථානයක වැඩසිටින, Unesco ලෝක උරුමයක් ලෙස නම් කර ඇති සාංචි පුදබිමෙන් නිල වශයෙන් ආරම්භ කෙරිණි.\n\nමුළු ලෝකයේම සම්භාවනාවට පාත්‍ර වන සාංචිය ලෝකයට සාමයේ පණිවිඩය මීට ශතවර්ෂ ගණනාවකට පෙර ලබා දුන්නේය.දැන් එය සූර්ය බලශක්තිය ඵලදායී ලෙස භාවිතා කිරීමේ පණිවිඩය ලෝකයට ලබා දී ඇත. මෙමගින් කාබන්ඩයොක්සයිඩ් විමෝචනය ටොන් 14,000කට වඩා අඩු කරන බවත්, එය ගස් 238,000ක් වැවීමට සමාන වන බවත් පරිසරවේදීහු පෙන්වා දෙති.පරිසර දූෂණය අවම කෙරෙන විද්‍යුත් වාහන දිරිමත් කර වාණිජ ආරෝපණ මධ්‍යස්ථාන හතරක් සහ ඊ-රික්ෂෝ ආරෝපණ මධ්‍යස්ථාන තුනක් සාංචි හි පිහිටුවා ඇතැයි ඔහු පැවසීය.ඉන් මාසයකට රුපියල් ලක්ෂ 9කට වැඩි ඩීසල් ඉතිරියක් සිදුවන බව ගණනය කර ඇත.මේ තුළින් වාර්ෂික විදුලි වියදමෙන් මිලියන 7.68ක ඉතිරියක් වනු ඇතැයි ප්‍රධාන ඇමැතිවරයා පැවසීය.\n\nසාංචි චේතියගිරි විහාරාධිකාරී බානගල විමලතිස්ස, විහාරවාසී උඩුගම තපස්සි හිමිවරුන්ද, මහජන සෞඛ්‍ය හා සුබසාධන ඇමැති ශ්‍රී ප්‍රභුරාම් චෞද්‍රි මහතා ඇතුළු විශාල පිරිසක් මේ අවස්ථාවට එක්වූහ.",
       "URL": "https://www.dinamina.lk/2023/09/15/local/22229/%e0%b7%83%e0%b7%8f%e0%b6%82%e0%b6%a0%e0%b7%92-%e0%b6%b1%e0%b6%9c%e0%b6%bb%e0%b6%ba-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b7%80%e0%b7%9a-%e0%b6%b8%e0%b6%b0%e0%b7%8a/",
       "Category": "local",
       "Parent URL": "https://www.dinamina.lk/category/local//page/113/"
}