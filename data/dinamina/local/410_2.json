{
       "Source": "dinamina",
       "Timestamp": "July 6, 2023 5:42 pm",
       "Headline": "ලුම්බිණිය සම්බන්ධයෙන් නේපාල‍යෙන් ඉල්ලීමක්",
       "News Content": "බෞද්ධ සිද්ධස්ථානයක්වන ලුම්බිණිය වෙත පැමිණෙන බැතිමතුන්ට පහසුකම් සැලසීම සඳහා බෞද්ධ රටවල් විසින් ලුම්බිණි ජාත්‍යන්තර ගුවන්තොටුපළට ඍජු ගුවන් ගමන් හඳුන්වා දිය යුතු බව නේපාලයේ හිටපු අගමැති සහ නේපාල කොමියුනිස්ට් පක්ෂ සභාපති වන මාධව් කුමාර් නේපාල් මහතා පැවසුවේය.\n\nකත්මණ්ඩු සිට කොළඹ දක්වා සෘජු ගුවන් ගමන් දැනටමත් ක්‍රියාත්මක වන අතර ශ්‍රී ලංකා බලධාරීන්ට එය ලුම්බිණියේ සිට කොළඹ දක්වා දීර්ඝ කළ හැකි බවත් එමගින් බුදුන් උපන් දේශය වන්දනා කරන සංචාරකයින් විශාල සංඛ්‍යාවකට පහසුකම් සැලසීමට හැකි බවත් ඊයේ(05) අරලියගහ මන්දිරයේ දී අග්‍රාමාත්‍ය දිනේෂ් ගුණවර්ධන මහතා සමඟ පැවති සාකච්ඡාවේදී මාධව් කුමාර් මහතා සදහන් කළේය.\n\nකෘෂි කාර්මික ක්ෂේත්‍රයේ ද්විපාර්ශ්වික සහයෝගීතාව පුළුල් කිරීම හා කර්මාන්ත සහ ජල විදුලිය වැනි නව ක්‍ෂේත්‍රයන්හි එකිනෙකාගේ විශේෂඥ දැනුම හුවමාරු කරගැනීම වැනි කරුණු පිළිබඳව මෙම සාකච්ඡාවලදී වැඩි අවධානයක් යොමු කෙරිණි.\n\nමාධව් කුමාර් නේපාල් මහතා ශ්‍රී ලංකාවට පැමිණ සිටින්නේ ශ්‍රී ලංකා කොමියුනිස්ට් පක්ෂය පිහිටුවා වසර 80ක් පිරීම නිමිත්තෙන් සංවිධානය කරන ලද සමුළුවට සහභාගී වීමටය.\n\nපාර්ලිමේන්තු මන්ත්‍රී යදාමිණි ගුණවර්ධන සහ නේපාල තානාපති බාෂු දේව් මිශ්‍රා (Bashu Dev Mishra ) යන අය මෙම හමුවට සහභාගි වූහ.",
       "URL": "https://www.dinamina.lk/2023/07/06/local/4669/%e0%b6%bd%e0%b7%94%e0%b6%b8%e0%b7%8a%e0%b6%b6%e0%b7%92%e0%b6%ab%e0%b7%92%e0%b6%ba-%e0%b7%83%e0%b6%b8%e0%b7%8a%e0%b6%b6%e0%b6%b1%e0%b7%8a%e0%b6%b0%e0%b6%ba%e0%b7%99%e0%b6%b1%e0%b7%8a-%e0%b6%b1%e0%b7%9a/",
       "Category": "local",
       "Parent URL": "https://www.dinamina.lk/category/local//page/410/"
}