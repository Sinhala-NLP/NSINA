{
       "Source": "dinamina",
       "Timestamp": "August 25, 2023 1:00 am",
       "Headline": "නිළියකගේ නිරුවත් ඡායාරූප අන්තර්ජාලයට දැමූ පාසල් සිසුවාට ඇප",
       "News Content": "ජනප්‍රිය ටෙලි නාට්‍ය නිළියක ගේ නිරුවත් ඡායාරූප සමාජ මාධ්‍ය ජාලයේ ප්‍රචාරය කිරීමේ සිද්ධියක් සම්බන්ධයෙන් අපරාධ පරීක්ෂණ දෙපාර්තමේන්තුව විසින් අත්අඩංගුවට ගෙන අධිකරණයට ඉදිරිපත් කරනු ලැබූ බාලවයස්කාර පාසල් සිසු‍ෙවකු රු.ලක්ෂයක ශරීර ඇපයක් මත මුදා හැරීමට කොළඹ ප්‍රධාන මහේස්ත්‍රාත් ප්‍රසන්න අල්විස් මහතා ඊයේ (24) නියෝග කළේය.\n\nඔන්ලයින් අධ්‍යාපන කටයුතු සිදු කරමින් සිටින අවස්ථාවේදී සිය දුරකතනයට වෙනත් සමාජ මාධ්‍ය කණ්ඩායමකින් ලද මෙම නිරුවත් ඡායාරූප තම නොදැනුවත් භාවයෙන් වෙනත් සමාජ මාධ්‍ය වෙත මුදා හැරි බවට අධිකරණය හමුවේ පවසමින් පාසල් සිසුවා අධිකරණය හමුවේ වරද පිළිගත්තේය.\n\nජනප්‍රිය ටෙලිනාට්‍ය නිළියක වන සිය දියණියගේ නිරුවත් ඡායාරූප සැකකරු විසින් සමාජ මාධ්‍යට මුදාහැරි බවට නිළියගේ පියා විසින් අපරාධ පරීක්ෂණ දෙපාර්තමේන්තුව වෙත පැමිණිල්ල ඉදිරිපත් කර තිබිණ.\n\nනිරුවත් ඡායාරූපයකට නිළියගේ රුව යොදා මෙම නිරුවත් ඡායාරූප සකස් කර ඇති බව සඳහන් කරමින් සැකකරුට අසභ්‍ය ලේඛන පනත ප්‍රකාර චෝදනා නඟමින් අපරාධ පරීක්ෂණ දෙපාර්තමේන්තුව විසින් අධිකරණයට ඉදිරිපත් කර තිබිණ.\n\nඅදාළ කරුණු සළකා බැලූ මහේස්ත්‍රාත්වරයා රු.ලක්ෂයක ශරීර ඇපයක් මත පාසැල් සිසුවා මුදාහරිමින් ඉදිරි දින පැමිණිල්ලක් ගොනු කරන ලෙසට අපරාධ පරීක්ෂණ දෙපාර්තමේන්තුවට නියෝග කළේය.\n\nසැකකාර පාසල් සිසුවා වෙනුවෙන් නීතිඥ මංජු ශ්‍රී මහතා පෙනී සිටියේය.",
       "URL": "https://www.dinamina.lk/2023/08/25/local/17054/%e0%b6%b1%e0%b7%92%e0%b7%85%e0%b7%92%e0%b6%ba%e0%b6%9a%e0%b6%9c%e0%b7%9a-%e0%b6%b1%e0%b7%92%e0%b6%bb%e0%b7%94%e0%b7%80%e0%b6%ad%e0%b7%8a-%e0%b6%a1%e0%b7%8f%e0%b6%ba%e0%b7%8f%e0%b6%bb%e0%b7%96%e0%b6%b4/",
       "Category": "local",
       "Parent URL": "https://www.dinamina.lk/category/local//page/191/"
}