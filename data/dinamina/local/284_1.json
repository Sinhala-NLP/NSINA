{
       "Source": "dinamina",
       "Timestamp": "August 5, 2023 1:11 am",
       "Headline": "මොනරාගල, හම්බන්තොට රත්නපුර ගොවි පවුල් 40,000ක් පීඩාවට ජල ගැටලුව වහා විසඳන්න",
       "News Content": "උඩවලව ජලාශය සහ චන්ද්‍රිකා වැවෙන් ජලය ගොවි ජනතාවට නොලැබීම හේතුවෙන් මොනරාගල, හම්බන්තොට හා රත්නපුර දිස්ත්‍රික්කවල ගොවි පවුල් 40,000ක් දැඩි අසරණ තත්ත්වයකට පත්ව ඇති බැවින් මේ ගැන ආණ්ඩුව කඩිනමින් අවධානය යොමු කර මේ ජල ගැටලුව විසඳීමට පියවර ගත යුතු බව පාර්ලිමේන්තුවේ නියෝජ්‍ය කථානායක අජිත් රාජපක්ෂ මහතා ප්‍රකාශ කළේය.\nමේ ජල ගැටලුවට මේ දක්වා ආණ්ඩුව මැදිහත් වී තිබෙන ආකාරය ගැන සතුටු විය නොහැකි බවද නියෝජ්‍ය කථානායක අජිත් රාජපක්ෂ මහතා පැවසීය.\nඒ මහතා මේ බව ප්‍රකාශ කළේ පාර්ලිමේන්තු පරිශ්‍රයේදී පෙරේදා (03) පැවති මාධ්‍ය හමුවකට සහභාගී වෙමිනි.\nමේ මාධ්‍ය හමුවේදී වැඩිදුරටත් අජිත් රාජපක්ෂ මහතා මෙසේද පැවසීය.\nහම්බන්තොටට හා මොනරාගලට මායිම්ව පිහිටි උඩවලව ජලාශයේ ජලය සම්බන්ධ වන ගොවි සංවිධානවල ජීවත්වන පුද්ගලයෙක් මම. ඒ නිසා මේ දවස්වල අපේ බල ප්‍රදේශයේ ජනතාවට උඩවලවේ වතුර නොලැබීම නිසා දැඩි පීඩාවට ලක් වෙනවා. මෙය නිවැරදි කරන්න හැම උත්සාහයක්ම ගත්තා පසුගිය දවස් කීපයේ. නමුත් ඒකට ලැබුණු ප්‍රතිචාර අපට සෑහීමකට පත් වෙන්න බැහැ.\nගොවිබල ප්‍රදේශ‍යක ජීවත්වන පුද්ගලයෙක් හැටියට අපේ රජයෙන් මැදිහත් වූ ප්‍රවේශය අපේ හිත සතුටුදායක විදිහට නොවෙයි වෙලා තිබෙන්නේ. මට මතකයි මුල් කාලයේදී තීන්දු තීරණ ගත්තේ මීට වඩා වෙනස් විදිහට.ඒ වෙලාවේ අපි හැමෝම එකතු වෙලා විශේෂයෙන් දිස්ත්‍රික්ක තුනේ නියෝජිතයන් මේ සියලු නිලධාරීන් සමඟ අපි එකඟතාවකට ඇවිත් ඒ එකඟතාව ගොවීන් එක්ක බෙදාගෙන තමයි අපි ගොවීන් එක්ක තීන්දු තීරණ ගත්තේ. නමුත් දැන් මේ මොහොත වෙනකම් ඒ සම්ප්‍රදායන් පාවිච්චි කර නැහැ. ඇතැම් නිලධාරීන් දෙන උපදෙස් මත ඇතැම් ඇමැතිවරුන් ඒවාට ක්‍රියාත්මක වෙනවා. බොහොම කනගාටුවක් තිබෙනවා ජනතාවට මේ වෙලාවේ සාධාරණයක් වුණේ නැහැ කියලා. ඒ නිසා මේ ඉල්ලීම කඩිනමින් ඉටු කරන්න කියලා බලවත්ව ඉල්ලීම මේ අවස්ථාවේ සිදු කරනවා.\nපසුගිය දවස්වල කැබිනට් එකේ සමහර මැති ඇමැතිවරුන්ගෙන් මේ ගැටලුව විසඳීමට ලැබුණ සහයෝගය ගැන බොහොම කලකිරීමකට පත් වෙලා ඉන්නේ. මේ වතුර ප්‍රශ්නෙට කැබිනට් එකේ ඉන්න ඇතැම් මැති ඇමැතිවරුන්ගේ දායකත්වය ඉතාමත් පහළ මට්ටමක තිබුණේ. ප්‍රශ්නය විසඳන ආකාරයක් නැහැ කියා මට වැටහෙනවා.\nසමනල වැවෙත් වතුර නැති එකනෙ ප්‍රශ්නෙ. සමනල වැවේ වතුර තියාගෙන ඉන්නෙ විදුලිය නිපදවන්න කියලා. විදුලිය නිපදවන එකද ගොවීන්ට වතුර දෙන්න තියෙන එකද ප්‍රමුඛතාව කියලා හඳුනාගත යුතුයි.\nමේ රටේ බත් කන හැම පුරවැසියෙක්ම දන්නවා විදුලිය ද එහෙම නැත්නම් අපට ඕන බත් ද කියලා. විදුලියත් අත්‍යවශ්‍ය තමයි. නමුත් ආහාරවලට ගැටලුවක් නොවන ආකාරයට විදුලි අර්බුදය විසඳා ගත යුතුයි.\n\nස්වර්ණා විජේකෝන්",
       "URL": "https://www.dinamina.lk/2023/08/05/local/11864/%e0%b6%b8%e0%b7%9c%e0%b6%b1%e0%b6%bb%e0%b7%8f%e0%b6%9c%e0%b6%bd-%e0%b7%84%e0%b6%b8%e0%b7%8a%e0%b6%b6%e0%b6%b1%e0%b7%8a%e0%b6%ad%e0%b7%9c%e0%b6%a7-%e0%b6%bb%e0%b6%ad%e0%b7%8a%e0%b6%b1%e0%b6%b4/",
       "Category": "local",
       "Parent URL": "https://www.dinamina.lk/category/local//page/284/"
}