{
       "Source": "dinamina",
       "Timestamp": "September 22, 2023 1:00 am",
       "Headline": "ගුරුපස්ගොඩ වංගුවේ ද්විත්ව ඝාතනය මන්නා රමේෂ්ගේ වැඩක්",
       "News Content": "මළ ගෙදරක යමින් සිටි තරුණයන් පිරිසක් ගමන් කළ සිටි ත්‍රිරෝද රථයකට අවිස්සාවේල්ල, ඉහළ තල්දූව, ගුරුපස්ගොඩ වංගුව අසලදී පෙරේදා (20) රාත්‍රියේ යතුරුපැදියකින් හඹාගොස් ටී 56 අවියකින් වෙඩි වරුසාවක් එල්ල කර දෙදෙනකු ඝාතනය කර, දෙදෙනකුට තුවාල ගෙන දුන් ප්‍රහාරය මෙහෙයවා ඇත්තේ ඩුබායිහි රැඳී සිටිමින් අවිස්සාවේල්ලේ මත්කුඩු බෙදා හරින ප්‍රධාන මත්කුජු ජාවාරම්කරුවකු වන මන්නා රමේෂ් නමැත්තා විසින් බව මූලික පොලිස් විමර්ශනවලදී හෙළි වී තිබේ.\n\nමේ වෙඩි ප්‍රහාරයෙන් ඝාතනය වී ඇත්තේ තල්දූව, පරණ දුම්රිය පොළ පාර, 248/1 පදිංචි කොට්ටාල බද්ද විදානලාගේ ධනුෂ්ක ප්‍රේමලාල් (36) සහ තල්දූව, දංගල්ල පාරේ පදිංචි මේන ගීගනගේ ඉෂාර මධුෂාන් (27) යන දෙදෙනාය. මේ දෙදෙනා රෝහලට ඇතුළත් කරන අවස්ථාව වන විටත් මියගොස් සිටි බවත්, තුවාල ලැබූ අනෙක් දෙදෙනා අතුරින් අයකු අසාධ්‍ය තත්ත්වයේ පසු වන බවත් අවිස්සාවේල්ල දිස්ත්‍රික් මූලික රෝහල් ප්‍රකාශකයෙක් සඳහන් කළේය.\n\nමේ පිරිස ගමන් කරමින් සිටි ත්‍රිරෝද රථය පැමිණෙන තුරු බොහෝ වේලාවක් මග රැක සිටි වෙඩික්කරුවන් පසුව ත්‍රිරෝද රථය හඹා ගොස් මෙම වෙඩි ප්‍රහාරය එල්ල කර ඇති බවත්, ප්‍රහාරය එල්ල වූ ස්ථානයේ තිබී පතොරම් කොපු 21ක් හමුව ඇති බවත්, ත්‍රිරෝද රථයටද වෙඩි උණ්ඩ 10ක් පමණ වැදී තිබූ බවත් පොලිසිය කියයි. මේ වෙඩි තැබීම හේතුවෙන් අවිස්සාවේල්ල – කෑගල්ල මාර්ගය ඉහළ තල්දූව ප්‍රදේශයෙන් පැය 4කට ආසන්න කාලයක් වසාදැමීමට සිදු වූ බවද පොලිසිය පවසයි. ඝාතනය සිදු වූ ස්ථානයට පැමිණි අවිස්සාවේල්ල මහේස්ත්‍රාත් ජනක ප්‍රසන්න සමරසිංහ මහතා විසින් මහේස්ත්‍රාත් පරික්ෂණ සිදු කරන ලදි.\n\nවෙඩික්කරුගේ ඉලක්කයව තිබී ඇත්තේ මේ වන විට රෝහල්ගත කරනු ලැබ සිටින පුද්ගලයෙකි. රෝහලේදී ඔහුට අනතුරක් වීමට ඉඩ ඇති බැවින් විශේෂ ආරක්ෂක වැඩපිළිවෙලක්ද යොදා ඇති බව උසස් පොලිස් නිලධාරියෙක් සඳහන් කළේය.\n\nමන්න රමේෂ් නමැත්තා අවිස්සාවේල්ලේ පාතාලයේ භීෂණයක් පතුරුවා හැර ඇති අයකු වන අතර, කප්පම් ගැනීම්, අයිස් මත්ද්‍රව්‍ය ජාවාරම මෙහෙයවීම් ඔහුගේ ප්‍රධාන ආදායම් මාර්ගය වී තිබේ. මේ අපරාධකරු වරක් ටී 56 අවියක්ද සමඟ අත්අඩංගුවට පත්ව ඇති අතර, 2021 වසරේ දෙසැම්බර් 19 දාද මිනිස් ඝාතනයක් සම්බන්ධයෙන් පොලිස් විශේෂ කාර්ය බළකාය විසින් අත්අඩංගුවට ගෙන තිබේ. අවිස්සාවේල්ල නාපාවල තරුණයකු මත්පැන් සාදයකට සහභාගි වීමට යැයි කියා සිය නිවෙසට ගෙන්වාගෙන වෙඩි තබා ඝාතනය කිරීමක් සම්බන්ධයෙන් එලෙස අත්අඩංගුවට ගෙන තිබේ. එහිදී වෙඩි වැදී පැය 2ක පමණ කාලයක් මාලන් නමැති 25 හැවිරිදි තරුණයා කෙඳිරිගාමින් ජීවිතයත් මරණයත් අතර සටනක නිරතව සිටියදී මන්නා රමේෂ් ඇතුළු ඔහුගේ ගෝලයන් ඔහු මිය යන තුරුම පැය මත්පැන් පානය කරමින් විනෝද වී තිබුණු බව එකල අනාවරණය විය. අනතුරුව ඒ තරුණයාගේ මළ සිරුර කිරිඳිවැල ප්‍රදේශයට රැගෙන ගොස් මීතිරිගල ප්‍රදේශයේ කැලෑබද ප්‍රදේශයක වළදමා ඇත. විශේෂ කාර්ය බළකාය විසින් සැකකරු අත්අඩංගුවට ගෙන ප්‍රශ්න කිරීමේදී ඒ සම්බන්ධයෙන් කරුණු හෙළි කරගෙන ව‍ළදැමූ ස්ථානයෙන් මළ සිරුරද එකල ගොඩගෙන තිබිණි. මන්නා රමේෂ් රට පැන ඇත්තේ මේ සිදුවීම ඇතුළු සිදුවීම් කිහිපයක් සම්බන්ධයෙන් රක්ෂිත බන්ධනාගාරගතව සිට ඇප මත නිදහස ලැබීමෙන් අනතුරුවය.\n\nතවත් අවස්ථාවක මන්නා රමේෂ් සිය ගෝලබාලයන් සහ වැඩිමහල් සහෝදරයාද සමඟ තල්දූවේ තරුණයන් පිරිසකට පහර දීමට යෑමේදී ගමම වට කර ඔහු ඇතුළු පිරිසට පහර දී පන්නා දමා ඇති බවත්, ඒ පහරදීමෙන් ඔහුගේ සහෝදරයා අදටත් ආබාධිත තත්ත්වයෙන් සිටින බවත්, ඊට පළි ගැනීමට මේ ප්‍රහාරය එල්ල කර ඇති බව පෙනී යන බව උසස් පොලිස් නිලධාරියෙක් කීය. මන්නා රමේෂ් සහ ඔහුගේ මිතුරකු එකම තරුණියකට පෙම් බැඳ ඇති බවත්, ඒ තරුණිය යොදා අමන්ත නමැති තරුණයකු අවිස්සාවේල්ලේ සුපිරි වෙළෙඳසලක් අසලට ගෙන්නාගෙන වෙඩි තබා ඝාතනය කිරීමට තැත් කිරීමක් සම්බන්ධයෙන්ද රමේෂ්ට එරෙහිව චෝදනා ඇති බවත් එම නිලධාරියා සඳහන් කළේය.\n\nපෙරේදා (20) රාත්‍රියේ වෙඩි තැබීමට පැමිණි යතුරුපැදිය මෙන්ම පැදිකරුද හඳුනාගෙන ඇති අතර, යතුරුපැදිය හා පැදිකරු අත්අඩංගුවට ගැනීමට මේ වන විට විමර්ශන පැවැත්වේ.",
       "URL": "https://www.dinamina.lk/2023/09/22/local/24340/%e0%b6%9c%e0%b7%94%e0%b6%bb%e0%b7%94%e0%b6%b4%e0%b7%83%e0%b7%8a%e0%b6%9c%e0%b7%9c%e0%b6%a9-%e0%b7%80%e0%b6%82%e0%b6%9c%e0%b7%94%e0%b7%80%e0%b7%9a-%e0%b6%af%e0%b7%8a%e0%b7%80%e0%b7%92%e0%b6%ad/",
       "Category": "local",
       "Parent URL": "https://www.dinamina.lk/category/local//page/86/"
}