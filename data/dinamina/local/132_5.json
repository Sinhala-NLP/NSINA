{
       "Source": "dinamina",
       "Timestamp": "September 11, 2023 1:44 am",
       "Headline": "බෙන්ස් කාරයක්  මාසික කුලිය ලක්ෂ 3කට අරන්",
       "News Content": "උපයෝගිතා කොමිසමේ හිටපු සභාපති වගකීම් විරහිතව කටයුතු කර ඇතැයි කෝප් කමිටුවෙන් අප්‍රසාදය\n\nමහජන උපයෝගිතා කොමිෂන් සභාවේ හිටපු සභාපති ජනක රත්නායක මර්සිඩීස් බෙන්ස් වර්ගයේ මෝටර් රථයක් රුපියල් තුන්ලක්ෂ හැත්තෑපන් දහසක මාසික කුලියකට මූල්‍ය රෙගුලාසි උල්ලංඝනය කරමින් ලබාගෙන ඇතැයි පොදු ව්‍යාපාර පිළිබඳ පාර්ලිමේන්තු කාරක සභාවේදී (කෝප් කමිටුව) තොරතුරු අනාවරණය වී ඇත.\n\nඒ අනුව මෙම මෝටර් රථය වෙනුවෙන් රුපියල් ලක්ෂ විස්සකට වැඩි මුදලක් පසුගිය 2022 මැයි 31 දක්වා ‍නීති විරෝධී ලෙස ගෙවා ඇති බව රජයේ විගණකාධිපතිවරයා කෝප් කමිටුව හමුවේ අනාවරණය කර ඇති අතර මේ සම්බන්ධයෙන් කඩිනමින් වාර්තාවක් කැඳවන ලෙසද පොදු ව්‍යාපාර පිළිබඳ කාරක සභාව නියෝග කරයි.\n\nමේ අතර ඉන්ධන ලීටරයක් රුපියල් 250ක මුදලකට දිය හැකි බවට හිටපු සභාපතිවරයා කළ ප්‍රකාශය ද අසත්‍යයක් බව ද විගණකාධිපතිවරයා තහවුරු කර ඇත.\n\nපසුගිය කෝප් කමිටු රැස්වීමේදී මේ සම්බන්ධව වාර්තාවක් සකසන ලෙසට විගණකාධිපතිවරයාට නිර්දේශ කර තිබූ අතර ඒ අනුව ආනයනය කරන ඛනිජ තෙල් රේගුවෙන් නිෂ්කාශනය කර ගැනීම සඳහා රේගුව වෙත ඉදිරිපත් කරන ලද තාවකාලික ඉන්වොයිසියක් මත පදනම්ව පිළියෙල කළ පළමු රේගු සටහන්කරයෙහි (CUSDEC) පිරිවැය පමණක් සැලකිල්ලට ගනිමින් මෙම ගණනය කිරීම් හිටපු සභාපතිවරයා සිදුකර ඇති බව විගණකාධිපතිවරයා පෙන්වා දුන්නේය. එසේම මෙම ගණනය නිවැරදි නොවීමට බලපාන තවත් හේතු ගණනාවක්ද ද සවිස්තරාත්මකව ඒ මහතා පෙන්වා දුන්නේය.\n\nඒ අනුව සමස්ත ජනතාව නොමඟ යවමින් හිටපු සභාපතිවරයා කළ එම ප්‍රකාශය අසත්‍ය බවට ජනතාවට සති දෙකක් ඇතුළතදී ප්‍රසිද්ධ නිවේදනයකින් දැනුම්දෙන ලෙසට කමිටුව නිලධාරීන්ට නියෝග කළේය.\n\nපොදු ව්‍යාපාර පිළිබඳ පාර්ලිමේන්තු කාරක සභාව එහි සභාපති මහාචාර්ය රංජිත් බණ්ඩාර මහතාගේ ප්‍රධානත්වයෙන් පාර්ලිමේන්තු සංකීර්ණයේදී පසුගිය 06 වැනිදා රැස්වූ අවස්ථාවේදී මෙම කරුණු අනාවරණය විය.\n\nමෙවන් තත්ත්වයක් තුළ සමස්ත ජනතාවම නොමඟ යවමින් හිටපු සභාපතිවරයා සිදු කළ ප්‍රකාශය අද සම්පූර්ණ අසත්‍ය බවට පත්ව ඇති බවත් මෙවැනි නිලධාරීන් සම්බන්ධව ක්‍රියාමාර්ග ගත යුතු බවත් කමිටු සාමාජිකයෝ මෙහිදී පෙන්වා දුන්හ. ආයතනයේ අධ්‍යක්ෂ ජනරාල්වරයා ද වගකීම් විරහිතව කටයුතු කර ඇති බව පෙන්වා දුන් කමිටු සභාපතිවරයා මේ සම්බන්ධයෙන් සිය අප්‍රසාදය පළ කළේය. මෙහිදී එම ආයතනයේ 2020, 2021 විගණකාධිපති වාර්තා සහ වර්තමාන කාර්ය සාධනය පරීක්ෂා කිරීම සිදුවිය. භාණ්ඩාගාර නියෝජ්‍ය ලේකම් සරත් කුමාර, මහජන උපයෝගිතා කොමිෂන් සභාවේ සභාපති මංජුල ප්‍රනාන්දු, අධ්‍යක්ෂ ජනරාල් දමිත කුමාරසිංහ යන මහත්වරුන් ඇතුළු නිලධාරීන් පිරිසක් මෙම අවස්ථාවට කැඳවා තිබිණි.\n\nඅභ්‍යන්තර විගණක තනතුර පෙබරවාරි මස සිට පුරප්පාඩුව පවතින බවත් මේ අනුව මෙම කාලය තුළ විගණන සහ කළමනාකරණ කමිටු රැස්වීම් පැවත්වීම සිදු කර නැති බවත් අනාවරණය විය. තවද මූල්‍ය අධ්‍යක්ෂ, මානව සම්පත් හා පරිපාලන අධ්‍යක්ෂ, නියෝජ්‍ය අධ්‍යක්ෂ – මෙහෙයුම් ඇතුළු ප්‍රධාන තනතුරු ගණනාවක් පුරප්පාඩුව පවතින බවත් මෙහිදී අනාවරණය විය. කොමිෂන් සභා පනත මඟින් යම් බලතල ලබාදී තිබුණ ද එය රජයේ ආයතනයක් බැවින් එහි බඳවා ගැනීම් පටිපාටිය, වැටුප් ව්‍යුහය ආදිය සම්බන්ධයෙන් භාණ්ඩාගාරයේ සහ එහි දෙපාර්තමේන්තුවල අනුමැතිය හෝ එකඟතාව ලබාගත යුතු බව භාණ්ඩාගාර නියෝජ්‍ය ලේකම් පෙන්වා දෙයි. එබැවින් මේ සම්බන්ධව සාකච්ඡා කරගෙන යන බව ද ඔහු පැවසීය. මාස දෙකක් තුළ මෙම පුරප්පාඩු විසඳීමට යෝජනා ඉදිරිපත් කිරීමට පියවර ගන්නා ලෙස කමිටුව මඟින් නියෝග කරන ලදි.\n\nබැංකුව අය කරන පොලිය හා සියයට 4.25 අතර වෙනස කොමිෂන් සභාව දරමින් දෙනු ලබන වාහන ණය යෝජනා ක්‍රමයක් භාණ්ඩාගාර අනුමැතියකින් තොරව ක්‍රියාත්මක කිරීම සිදුකරන බව මෙහිදී අනාවරණය විය. උපරිමය රු.මිලියන 5කට සහ ආපසු ගෙවීම් කාලය වසර 5කට යටත්ව මෙලෙස ලබා දී ඇති බවත් හෙළි විය. භාණ්ඩාගාර චක්‍රලේඛයක් මඟින් මෙවැනි අවස්ථාවන් අත්හිටුවා ඇති බැවින් පනතේ ප්‍රතිපාදනයක් මත යැයි පවසමින් මෙලෙස කටයුතු කිරීම ගැටලුසහගත බව අවධාරණය කරන ලදි. ඒ අනුව මාස දෙකක් තුළ මේ සම්බන්ධව ගනු ලබන පියවර දැනුම් දෙන ලෙස නියෝජ්‍ය භාණ්ඩාගාර ලේකම්වරයාට දැනුම් දුන්නේය.\n\nකොමිෂන් සභාව මඟින් සිදුකරනු ලබන ඇතැම් ගෙවීම් වවුචරයන්හි නිර්දේශයක්, අනුමැතියක්, අත්සනක් නැතිව ගෙවීම් සිදු කිරීම පිළිබඳව ද විමසන ලදි. මෙවැනි දුර්වලතා හැකි ඉක්මනින් මඟහරවා ආයතනය නිවැරදි මාවතට ගත යුතු බව කමිටුව අවධාරණය කරන ලදි.\n\nපනත යටතේ ස්වාධීනව කටයුතු කිරීමට විධිවිධාන සලසා තිබුණ ද භාණ්ඩාගාර පාලනයෙන් සම්පූර්ණයෙන් ගිලිහී කටයුතු කිරීම හේතුවෙන් පරිපාලනය සම්පූර්ණයෙන් කඩාවැටී අක්‍රමිකතා රැසක් සිදුවීමට හේතුවී ඇති බව මෙහිදී කමිටුව මඟින් පෙන්වා දෙන ලදි. මෙම තත්ත්වය පාලනයට පියවර කඩිනමින් ගත යුතු බව කමිටුව මඟින් අවධාරණය කරන ලදි.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/09/11/local/21165/%e0%b6%b6%e0%b7%99%e0%b6%b1%e0%b7%8a%e0%b7%83%e0%b7%8a-%e0%b6%9a%e0%b7%8f%e0%b6%bb%e0%b6%ba%e0%b6%9a%e0%b7%8a-%e0%b6%b8%e0%b7%8f%e0%b7%83%e0%b7%92%e0%b6%9a-%e0%b6%9a%e0%b7%94%e0%b6%bd%e0%b7%92/",
       "Category": "local",
       "Parent URL": "https://www.dinamina.lk/category/local//page/132/"
}