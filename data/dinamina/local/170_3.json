{
       "Source": "dinamina",
       "Timestamp": "August 31, 2023 1:00 am",
       "Headline": "ජාතික ඖෂධ නියාමන අධිකාරියේ නිලධාරීන්ට විශේෂ පුහුණුවක්",
       "News Content": "ජාතික ඖෂධ නියාමන අධිකාරියේ නිලධාරින් සහ ඖෂධවේදීන් පනහකට පමණ අමෙරිකානු ආහාර සහ ඖෂධ නියාමන අධිකාරියේ (F.D.A) විශේෂ පුහුණුවක් ලබාදීම ඊයේ (30) ආරම්භ විය.\n\nඒ කොළඹ පදනම් ආයතනයේදීය. ජාතික ඖෂධ නියාමන අධිකාරිය ප්‍රමිතියෙන් යුතු ආයතනයක් බවට පත් කිරීම සඳහා මෙම පුහුණුව ලබා දෙයි.\n\nඅධිකාරියේ සභාපති මහාචාර්ය එස්. ඩී. ජයරත්න පැවැසුවේ ඇමරිකානු ඖෂධ හා ආහාර පිළිබද අධිකාරිය වන එෆ්. ඩී. ඒ. ආයතනයේ ආභාෂය ලබා ගනිමින් ඉදිරියේදී ඖෂධ ගෙන්වීම හා නියාමනය සිදු කිරීමේදී එම ආයතනයේ උපදෙස් ලබා ගන්නා බවත් ජනාධිපති රනිල් වික්‍රමසිංහ මහතාගේ සංකල්පයකට අනුව වැඩසටහන ක්‍රියාත්මක වන බවත්ය.\n\nඒ සඳහා අවශ්‍ය කරන දැනුම ලබා දීමට එම ආයතනය පොරොන්දු වී තිබේ.\n\nඉදිරියේදී තත්ත්වයෙන් බාල ඖෂධ නිෂ්පාදනය අවම කර ගැනීම සඳහා මෙම දැනුම ඖෂධවේදීන් භාවිත කරනු ඇතැයි සභාපතිවරයා විශ්වාසය පළ කළේය.\n\nමෙම වැඩමුළුව සඳහා ජාතික ඖෂධ නියාමන අධිකාරියේ ප්‍රධාන විධායක නිලධාරි විශේෂඥ වෛද්‍ය විජිත් ගුණසේකර, අමෙරිකානු ආහාර සහ ඖෂධ නියාමන අධිකාරියේ ඉන්දීය කාර්යාලයේ අධ්‍යක්ෂිකා සාරා මැක්මලන්, ජාත්‍යන්තර සබඳතා පිළිබඳ විශේෂඥ සහ ඖෂධවේදය පිළිබඳ විශේෂඥ ෆුකු න්ගුයෙන් (Phuc Nguyen) අමෙරිකානු ආහාර සහ ඖෂධ නියාමන අධිකාරියේ ඉන්දීය කාර්යාලයේ වෛද්‍ය උපකරණ පිළිබඳ ජ්‍යෙෂ්ඨ තාක්ෂණික උපදේශක සුදීන්ද්‍ර කුල්කර්නිද (Sudheendra Kulkarni) ද එක්ව සිටියහ.",
       "URL": "https://www.dinamina.lk/2023/08/31/local/18380/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%96%e0%b7%82%e0%b6%b0-%e0%b6%b1%e0%b7%92%e0%b6%ba%e0%b7%8f%e0%b6%b8%e0%b6%b1-%e0%b6%85%e0%b6%b0%e0%b7%92%e0%b6%9a%e0%b7%8f%e0%b6%bb%e0%b7%92/",
       "Category": "local",
       "Parent URL": "https://www.dinamina.lk/category/local//page/170/"
}