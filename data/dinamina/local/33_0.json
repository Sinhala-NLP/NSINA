{
       "Source": "dinamina",
       "Timestamp": "October 5, 2023 1:00 am",
       "Headline": "මහනුවර නගරයේ ගසක් සිටුවන්න විදේශිකයන්ටත් අවස්ථාවක්",
       "News Content": "ලෝක උරුම මහනුවර නගරයේ ගසක් සිටුවීම සඳහා විදේශිකයන්ට අවස්ථාව දීමට මහනුවර මහා නගර සභාව තීරණය කර ඇත.\n\nඅමෙරිකානු ඩොලර් 100ක් ගෙවා මේ අවස්ථාව ඕනෑම විදේශිකයකුට ගත හැකි බවත්, සෑම ගසකටම ජී. පී. එස්. අංකයක් දෙන නිසා තමන් සිට වූ ගස ලෝකයේ ඕනෑම තැනක සිට දැක බලා ගැනීමේ අවස්ථාව විදේශිකයාට ලැබෙන බවත් මහනුවර නාගරික කොමසාරිස් ඉෂාන් විජයතිලික මහතා පවසයි.\n\nමෙහි සමාරම්භක වැඩසටහන පෙරේදා (03) මහනුවර විලියම් ගොපල්ලව මාවතේදී සිදු කළ අතර, එහි දී තුර්කි ජාතික Yardiz Gemic මහතා මහනුවර නගරයේ ගසක් සිටුවීමට දී තිබූ දායකත්වය වෙනුවෙන් ඔස්ට්‍රියානු ජාතික Peter Jenisch මහතා විසින් කරඳ පැළයක් රෝපණය කළේය.\nමේ පිළිබඳව වැඩිදුරටත් අදහස් දැක්වූ නාගරික කොමසාරිස්වරයා මෙලෙස ද කීවේය.\n\n“විදේශිකයන් විසින් මේ සිටුවන ගස රැක බලා ගැනීමේ සම්පූර්ණ වගකීම නගර සභාව භාර ගන්නවා. හරිත නගරයක් ලෙස මහනුවර ගොඩනඟනවා. මෙය සංචාරක ප්‍රවර්ධන වැඩසටහනක් ලෙසත් උපයෝගී කර ගත හැකියි. හරිත නගරයක් ලෙස මහනුවර ගොඩනැඟීමේ වැඩපිළිවෙළ යටතේ මේ වන විට නගරයේ ගස් 900ක් පමණ සිටුවා තිබෙනවා. මේ අතරින් ගස් 700ක් රෝපණය කළේ නගර සභා අරමුදල් වැය කරලා.”\n\nමහනුවර හෝටල් සංගමයේ සභාපති රොඩ්නි ආම්ස්ට්‍රෝන් මහතා ද මේ අවස්ථාවට සහභාගි විය.\n\nඅසේල කුරුළුවංශ",
       "URL": "https://www.dinamina.lk/2023/10/05/local/27897/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%b1%e0%b6%9c%e0%b6%bb%e0%b6%ba%e0%b7%9a-%e0%b6%9c%e0%b7%83%e0%b6%9a%e0%b7%8a-%e0%b7%83%e0%b7%92%e0%b6%a7%e0%b7%94%e0%b7%80%e0%b6%b1/",
       "Category": "local",
       "Parent URL": "https://www.dinamina.lk/category/local//page/33/"
}