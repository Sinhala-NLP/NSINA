{
       "Source": "dinamina",
       "Timestamp": "August 23, 2023 1:00 am",
       "Headline": "ගොවීන්ට වන්දි දෙන්න සල්ලි නැත්නම් සීනි බදු වංචාකරුවන්ගෙන් ගන්න",
       "News Content": "වගා හානි වූ ගොවීන්ට වන්දි දීමට මුදල් නැති නම් සීනි බදු වංචා කළ අයගෙන් මුදල් අය කර ගන්නැයි විපක්ෂ නායක සජිත් ප්‍රේමදාස මහතා පාර්ලිමේන්තුවේදී ඊයේ (22) ප්‍රකාශ කළේය.\n\nවිපක්ෂ නායකවරයා මේ බව කියා සිටියේ අද පාර්ලිමේන්තුවේදී ස්ථාවර නියෝග 27 (2) යටතේ පවතින වියළි කාලගුණ තත්ත්වයත් සමඟ ගොවීන් මුහුණ දෙන ගැටලු සම්බන්ධයෙන් ප්‍රශ්න නඟමිනි.\n\nරට පුරා දිස්ත්‍රික්ක රැසක ජනතාව පානීය ජල හිඟයකට මුහුණ දීමත් සත්ත්ව පාලනය, වගා කටයුතු හා විදුලි ජනනයට ජලය ප්‍රමාණවත් නොවීමත් වන සතුන්ට පානීය ජලය හිඟ වීමත් තෘණ භූමි වියළී යෑමත් නිසා අර්බුධ රැසක් මතුව ඇති බවත් මෙය ජාතික වැදගත්කමක් ඇති සිදුවීමක් බවත් විපක්ෂ නායකවරයා පැවසීය.\n\nමෙසේ වගා හානි වූවන්ට වගා රක්ෂණ වැඩසටහන යටතේ දෙන ප්‍රමාණයට වඩා ඔබ්බට ගිය වැඩසටහනක් ක්‍රියාත්මක කළ යුතු බවත් ඒ සඳහා මුදල් නැති නම් 2020 ඔක්තෝබර් 14 සිට 2021 පෙබරවාරි 20 දක්වා සීනි ආනයනය සඳහා වන විශේෂ භාණ්ඩ බද්ද රුපියල් 50 සිට ශත 25 දක්වා අඩු කළ බවත් ඒ කාලයේ සීනි මෙට්‍රික් ටොන් 400,000ක් ආනයනය කළ බවත් ඒ තුළින් රටට සිදු වූ පාඩුව රුපියල් බිලියන 15.9ක් බවත් පැවසීය. මේ වංචාවට සම්බන්ධ වූ අය නීතිය හමුවට ගෙනැවිත් රටට අහිමි කළ ඒ මුදල් නැවත ගෙන වියළි කාලගුණය නිසා වගා හානි වූ ගොවීන් සඳහා දෙන ලෙස විපක්ෂ නායක සජිත් ප්‍රේමදාස මහතා කීවේය.",
       "URL": "https://www.dinamina.lk/2023/08/23/local/16535/%e0%b6%9c%e0%b7%9c%e0%b7%80%e0%b7%93%e0%b6%b1%e0%b7%8a%e0%b6%a7-%e0%b7%80%e0%b6%b1%e0%b7%8a%e0%b6%af%e0%b7%92-%e0%b6%af%e0%b7%99%e0%b6%b1%e0%b7%8a%e0%b6%b1-%e0%b7%83%e0%b6%bd%e0%b7%8a/",
       "Category": "local",
       "Parent URL": "https://www.dinamina.lk/category/local//page/201/"
}