{
       "Source": "dinamina",
       "Timestamp": "July 26, 2023 1:00 am",
       "Headline": "හන්තානේ ඉඩම් කට්ටි කිරීම වහාම අත්හිටුවයි",
       "News Content": "හන්තානේ අධි සංවේදී පරිසර කලාපයක ඉඩම් කැබලි විස්සක් වෙන් කොට බෙදා දීමට ජනතා වතු සංවර්ධන මණ්ඩලය ගෙන ඇති තීරණය වහාම අත්හිටුවන ලෙස ආණ්ඩුකාර නීතිඥ ලලිත් යූ. ගමගේ මහතා දැනුම් දී ඇත.\n\nමෙම ව්‍යාපෘතිය තවදුරටත් විනිවිදභාවයක් ඇතිව ක්‍රියාත්මක විය යුතු බැවින් ඒ සම්බන්ධයෙන් විධිමත් පරීක්ෂණයක් සිදු කර දිස්ත්‍රික් සම්බන්ධීකරණ කමිටුවට මධ්‍යම පරිසර අධිකාරිය, නාගරික සංවර්ධන අධිකාරිය ඇතුළු ආයතන වාර්තාවක් දිය යුතු යැයි ද ආණ්ඩුකාරවරයා පෙන්වා දී තිබේ.\n\nමහනුවර දිස්ත්‍රික් ලේකම් කාර්යාලයේදී ඊයේ (25) පැවති දිස්ත්‍රික් සම්බන්ධීකරණ කමිටු රැස්වීමට හන්තාන වත්ත පහළ එක්සත් සුබසාධක සංගමය ඉදිරිපත් කළ ලිපිය සලකා බැලීමෙන් අනතුරුව ආණ්ඩුකාරවරයා මෙම තීරණයට එළඹ ඇත.\n\nඅධි සංවේදී පරිසර කලාපයක් මෙන්ම, ජලපෝෂක ප්‍රදේශයක් වන හන්තාන පරිසර පද්ධතිය තුළ පරිසර ආරක්ෂණය පිළිබඳව අවධානය යොමු විය යුතු යැයි පෙන්වා දුන් ආණ්ඩුකාරවරයා ඉඩම් කට්ටි කිරීම පිළිබඳව තවදුරටත් විමර්ශනය කළ යුතු යැයි ද රාජ්‍ය නිලධාරීන්ට දැනුම් දුන්නේය.\n\nවර්ෂ 1993දී උග්‍ර පානීය ජල හිඟයකට මහනුවර ජනතාවට මුහුණ දීමට සිදු වූ බවත් ඊට ප්‍රධාන හේතුව කන්ද උඩරට කේන්ද්‍රීයව සිදු කෙරෙන පරිසර විනාශය බවත් කී ලලිත් යූ. ගමගේ මහතා හන්තාන සම්බන්ධයෙන් ගන්නා තීන්දු තීරණ ඉතා සංවේදීව සිතා බලා ගතයුතු යැයි ද අවධාරණය කළේය.\n\nමහනුවර දිස්ත්‍රික් සම්බන්ධීකරණ කමිටුවේ සභාපති තිලක් ගුණතිලක රාජපක්ෂ, කෝප් කමිටු සභාපති, මහනුවර දිස්ත්‍රික් පාර්ලිමේන්තු මන්ත්‍රී මහාචාර්ය රංජිත් බණ්ඩාර, පාර්ලිමේන්තු මන්ත්‍රී උදයන කිරිඳිගොඩ, මහනුවර දිස්ත්‍රික් ලේකම් චන්දන තෙන්නකෝන් යන මහත්වරු ඇතුළු පිරිසක් මේ අවස්ථාවට සහභාගි වූහ.",
       "URL": "https://www.dinamina.lk/2023/07/26/local/9360/%e0%b7%84%e0%b6%b1%e0%b7%8a%e0%b6%ad%e0%b7%8f%e0%b6%b1%e0%b7%9a-%e0%b6%89%e0%b6%a9%e0%b6%b8%e0%b7%8a-%e0%b6%9a%e0%b6%a7%e0%b7%8a%e0%b6%a7%e0%b7%92-%e0%b6%9a%e0%b7%92%e0%b6%bb%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/328/"
}