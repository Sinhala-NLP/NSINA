{
       "Source": "dinamina",
       "Timestamp": "October 9, 2023 1:01 am",
       "Headline": "හෝමාගම මහින්ද රාජපක්ෂ විදුහලේ ඇදුරු පා සරසි සිරසාභිවන්දන සැමරුමින්",
       "News Content": "ඔක්තෝබර් 6 දිනට යෙදුණු ජාත්‍යන්තර ගුරු දින සැමරුම වෙනුවෙන් හෝමාගම මහින්ද රාජපක්ෂ විද්‍යාලයේ ශිෂ්‍ය නායක මණ්ඩලය රතුකුරුස කවය හා මාධ්‍ය සංගමය ඒකාබද්ධව සංවිධානය කරන ලද ජාත්‍යන්තර ගුරු දින සැමරුම් උත්සවය ‘ඇදුරු පා සරසි සිරසාභිවන්දන’ තේමාව යටතේ විද්‍යාලයීය ප්‍රධාන ශාලාවේදී පැවැත්විණි.\n\nවිදුහල්පතිතුමා ප්‍රමුඛ ආචාර්ය මණ්ඩලයේ 275ක් පමණ ගුරු භවතුන්ද නුදුරේදී විශ්‍රාම යෑමට නියමිත ගුරු භවතුන් කිහිපපළක්ද මෙහිදී ගරු බුහුමනට පාත්‍ර වූහ. මීට සමගාමිව විද්‍යාලයීය ආචාර්ය මණ්ඩලයේ ගුරුභවතුන් 40 දෙනකු පමණ වෛද්‍ය සිසුන්ගේ අධ්‍යයන කටයුතු වෙනුවෙන් සිරුර පරිත්‍යාග කිරීමට ලියාපදිංචි වූ අතර, අනෙකුත් ශරීර අවයව මරණින් මතු දන්දීමට 66 දෙනෙක් කැමැත්ත ප්‍රකාශ කළහ.\n\nමෙවැනි විශාල සංඛ්‍යාවක් එක් ආයතනයකින් ලියාපදිංචි වූ විශේෂ අවස්ථාවක්‌ ලෙසද මේ අවස්ථාව කැපීපෙනේ. තම ජීවිත කාලය පුරා දරුවන්ගේ අධ්‍යාපනය වෙනුවෙන් කැප වන ගුරුභවතුන් මරණින් මතුද සිසු දරුවන්ගේ අධ්‍යයන කටයුතු සඳහා මෘත දේහය පවා පරිත්‍යාග කිරීම මෙහෙදී බොහෝ දෙනෙකුගේ පැසසුමට භාජනය විය.\n\nඑමෙන්ම ගුරුභවතුන් සඳහා බෝ නොවන රෝග පිළිබඳ වෛද්‍ය සායනයක්ද හෝමාගම රෝහලේ වෛද්‍යවරුන් ඇතුළු කාර්ය මණ්ඩලයේ\nසහභාගිත්වයෙන් පවත්වන ලදි.\n\nවිදුහල්පති සරත් බන්දු ගුණසේකර මැතිතුමාගේ මඟපෙන්වීම යටතේ සංවිධානය කෙරුණු මේ වැඩසටහන් මාලාවට හෝමාගම ශික්ෂණ රෝහලේ වෛද්‍ය අධ්‍යක්ෂ ජයරුවන් බණ්ඩාර, විශ්‍රාමික පාඨශාලාචාර්ය හරිස්චන්ද්‍ර ඒකනායක මහත්වරුන්, විද්‍යාලයීය ආචාර්ය මණ්ඩලය, සිසු සිසුවියන් ඇතුළු පිරිසක් මේ අවස්ථවට එක්ව සිටියහ.",
       "URL": "https://www.dinamina.lk/2023/10/09/local/29149/%e0%b7%84%e0%b7%9d%e0%b6%b8%e0%b7%8f%e0%b6%9c%e0%b6%b8-%e0%b6%b8%e0%b7%84%e0%b7%92%e0%b6%b1%e0%b7%8a%e0%b6%af-%e0%b6%bb%e0%b7%8f%e0%b6%a2%e0%b6%b4%e0%b6%9a%e0%b7%8a%e0%b7%82-%e0%b7%80%e0%b7%92-3/",
       "Category": "local",
       "Parent URL": "https://www.dinamina.lk/category/local//page/16/"
}