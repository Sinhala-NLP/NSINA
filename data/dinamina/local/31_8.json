{
       "Source": "dinamina",
       "Timestamp": "October 5, 2023 1:00 am",
       "Headline": "කබ්රාල්-ලලිත්  නිදහස්",
       "News Content": "ශ්‍රී ලංකා රජයට අයත් අමෙරිකානු ඩොලර් මිලියන 6.5ක මුදලක් සාපරාධී විශ්වාසය කඩ කිරීමක් සිදු කර ඇති බව කියන සිද්ධියට අදාළ හිටපු මහ බැංකු අධිපති අජිත් නිවාඩ් කබ්රාල් මහතා සහ හිටපු ජනාධිපති ලේකම් ලලිත් වීරතුංග මහත්වරුන්ට එරෙහිව පවරා ඇති නඩුව ඊයේ (04) නිෂ්ප්‍රභ කළ කොටුව මහේස්ත්‍රාත් තිළිණ ගමගේ මහතා අපරාධ නඩු විධිවිධාන සංග්‍රහ පනතේ 186 වගන්ති යටතේ කටයුතු කරමින් චුදිතයන් දෙදෙනා නිදහස් කළේය. නඩුව පවත්වාගෙන යනවාද නැද්ද යන්න සම්බන්ධයෙන් වන නියෝගය නිකුත් කරමින් මහේස්ත්‍රාත්වරයා මේ බව දන්වා සිටියේය.\n\nතීනියාවල පාලිත හිමියන් හිටපු මහ බැංකු අධිපති අජිත් නිවාඩ් කබ්රාල් මහතාට සහ හිටපු ජනාධිපති ලේකම් ලලිත් වීරතුංග මහතාට එරෙහිව කොටුව මහේස්ත්‍රාත් අධිකරණයේ පවරා තිබූ නඩුවේ තීන්දුව මෙලෙස ප්‍රකාශයට පත් කළ මහේස්ත්‍රාත්වරයා ඒ අනුව මෙම නඩුවේ චුදිතයන්ට එරෙහිව නිකුත් කොට ඇති සිතාසිය ආපසු කැඳවීය.\n\nචුදිතයන් මෙම නඩුවට ඇතුළත් කර ගැනීම සහ ඔවුන් ඇප මත මුදාහැරීමට කරනු ලබන නියෝගය නීති විරෝධී බවට නඟනු ලැබූ මූලික විරෝධතාවත් චුදිතයන්ට එරෙහිව නඟා ඇති චෝදනා ඔප්පු කිරීම සඳහා පැමිණිල්ල ප්‍රමාණවත් සාක්ෂි ඉදිරිපත් කර නැති බවට වන විරෝධතාවත් පැමිණිලිකරු චුදිතයන්ට එරෙහිව ශ්‍රේෂ්ඨාධිකරණයේ පවරා ඇති නඩුව පිළිබඳ කරුණු සඟවා ඇති බවට වන කරුණුත් පිළි ගනිමින් පැමිණිල්ල නිෂ්ප්‍රභ කරන බව දන්වා ම‍හේස්ත්‍රාත්වරයා නඩුව නිෂ්ප්‍රභ කළේය.\n\nඇප මත මුදාහැර ඇති හිටපු මහ බැංකු අධිපති අජිත් නිවාඩ් කබ්රාල් මහතා සහ හිටපු ජනාධිපති ලේකම් ලලිත් වීරතුංග මහතා වෙනුවෙන් පෙනී සිටි ජනාධිපති නීතිඥ සම්පත් මෙන්ඩිස් මහතා ඇතුළු නීතිඥ මඬුල්ල ඉදිරිපත් කළ මූලික විරෝධතා සහ පැමිණිල්ල ගොනු කළ ප්‍රතිවිරෝධතා සැලකිල්ලට ගනිමින් මහේස්ත්‍රාත්වරයා මෙම නියෝගය සිදු කළේය.\n\nනඩුව කැඳවන අවස්ථාවේ හිටපු මහ බැංකු අධිපති අජිත් නිවාඩ් කබ්රාල් මහතා සහ හිටපු ජනාධිපති ලේකම් ලලිත් වීරතුංග මහතා විවෘත අධිකරණයේ පෙනී සිටියහ.\n\nශ්‍රී ලංකා රජයට අයත් අමෙරිකානු ඩොලර් මිලියන 6.5ක මුදලක් සාපරාධී විශ්වාසය කඩ කිරීමක් සිදු කර ඇති බවට සහ එම මුදල් සාපරාධී සාවද්‍ය පරිහරණය කිරීමක් සිදු කර ඇති බවට නුගේගොඩ නාලන්දාරාමාධිපති තීනියාවල පාලිත හිමියන් හිටපු මහ බැංකු අධිපති අජිත් නිවාඩ් කබ්රාල්, හිටපු ජනාධිපති ලේකම් ලලිත් වීරතුංග මහත්වරුන්ට එරෙහිව පුද්ගලික පැමිණිල්ලක් ලෙස මෙම නඩුව විවෘත අධිකරණයේ කැඳවනු ලැබීය.\n\nනඩුව කැඳවූ අවස්ථාවේදී තීනියාවල පාලිත හිමියන් විවෘත අධිකරණයේ පෙනී සිටි අතර උන්වහන්සේ වෙනුවෙන් ජනාධිපති නීතිඥ මෛත්‍රී ගුණරත්න මහතා අධිකරණයට කරුණු දැක්වීය.\n\nසුභාෂිණී සේනානායක",
       "URL": "https://www.dinamina.lk/2023/10/05/local/28030/%e0%b6%9a%e0%b6%b6%e0%b7%8a%e0%b6%bb%e0%b7%8f%e0%b6%bd%e0%b7%8a-%e0%b6%bd%e0%b6%bd%e0%b7%92%e0%b6%ad%e0%b7%8a-%e0%b6%b1%e0%b7%92%e0%b6%af%e0%b7%84%e0%b7%83%e0%b7%8a/",
       "Category": "local",
       "Parent URL": "https://www.dinamina.lk/category/local//page/31/"
}