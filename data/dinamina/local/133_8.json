{
       "Source": "dinamina",
       "Timestamp": "September 9, 2023 1:00 am",
       "Headline": "වාට්ටු භාර හෙදියට විදෙස් ගමන් තහනම්",
       "News Content": "උණ රෝගයට ප්‍රතිකාර ලබා ගැනීමට යාපනය ශික්ෂණ රෝහලට ඇතුළත් වූ අට හැවිරිදි පාසල් ශිෂ්‍යාවකගේ අතක් කපා ඉවත් කිරීමට සිදුවීමේ සිද්ධිය සම්බන්ධයෙන් චෝදනා ලැබ සිටින එම වාට්ටුව භාර හෙදියගේ විදෙස් ගමන් තහනම් කිරීමට යාපනය මහේස්ත්‍රාත්වරයා 7දා නියෝග කළේය.\n\nමහේස්ත්‍රාත්වරයා එම නියෝගය නිකුත් කළේ දැරියගේ පියා ඇතුළු පිරිසක් එම හෙදියට එරෙහිව යාපනය අධිකරණය වෙත ගොනු කරන ලද නඩුවක් සලකා බැලීමෙන් අනතුරුවය. යාපනය ශික්ෂණ රෝහලේ ළමා වාට්ටුවේ හෙදියක වන ජනනි රමේෂ් නමැත්තිය මේ සම්බන්ධයෙන් චෝදනා ලැබ සිටින අතර, ඇයගේ නොසැලකිල්ල හා වැරදි ලෙස එන්නතක් ලබා දීම හේතුවෙන් දැරියගේ අත කපා ඉවත් කිරීමට සිදු වූ බව මූලික පරීක්ෂණවලදී හෙළි වී තිබේ.\n\nමේ සම්බන්ධයෙන් කරුණු සොයා බැලීමට උතුරු පළාත් සෞඛ්‍ය සේවා අධ්‍යක්ෂවරයා විසින් වෛද්‍යවරුන් දෙදෙනෙකුගෙන් සමන්විත පරීක්ෂණ මණ්ඩලයක් කැඳවා ඇති අතර, ඔවුන්ගේ වාර්තාව මේ වන විට ලබා දී අවසන්ව ඇතත් වරදකරුවන් සම්බන්ධයෙන් උතුරු පළාත් සෞඛ්‍ය සේවා අධ්‍යක්ෂවරයා තොරතුරු හෙළි නොකිරීම නිසා යාපනය රෝහල ඉදිරිපිට විරෝධතා කීපයක්ම සංවිධානය කොට තිබුණි.\n\nඋතුරු පළාත් සෞඛ්‍ය සේවා අධ්‍යක්ෂවරයා ආණ්ඩුකාරවරියගේ සහාය ඇතිව එම විරෝධතා කණ්ඩායම් පොලිසිය යොදවා ඉවත් කිරීමෙන් පසුව ජනාධිපතිවරයාගෙන් මේ ප්‍රශ්නයට සාධාරණයක් ඉල්ලා යාපනයේ වැසියන්ගෙන් පෙත්සමක් අත්සන් කිරීමේ කටයුතු ආරම්භ කොට තිබේ. පොලිසිය විරෝධතාකරුවෝ ඉවත් කළද ඔවුන් යාපනය නගරයේ කෑ කෝ ගසමින් සාධාරණයක් ඉල්ලා පෙළපාළි ගියහ. පොලිසියේ මැදිහත්වීම මත එයද අසාර්ථක වීමෙන් පසුව යාපනයේ පිරිසක් දැරියගේ පියා හා ඥාතීන් කීප දෙනෙකු කැටුව යාපනය අධිකරණය වෙත ගොස් අධිකරණයේ ගොනු කළ නඩුවක් හේතුවෙන් හෙදියගේ විදෙස් ගමන් තහනම් කොට ඇති අතර, ඒ සම්බන්ධයෙන් වූ නඩුව මේ මස 18 වැනිදාට විභාග කිරීමට ද යාපනය අධිකරණය පියවර ගෙන තිබේ.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/09/09/local/20904/%e0%b7%80%e0%b7%8f%e0%b6%a7%e0%b7%8a%e0%b6%a7%e0%b7%94-%e0%b6%b7%e0%b7%8f%e0%b6%bb-%e0%b7%84%e0%b7%99%e0%b6%af%e0%b7%92%e0%b6%ba%e0%b6%a7-%e0%b7%80%e0%b7%92%e0%b6%af%e0%b7%99%e0%b7%83%e0%b7%8a/",
       "Category": "local",
       "Parent URL": "https://www.dinamina.lk/category/local//page/133/"
}