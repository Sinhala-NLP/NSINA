{
       "Source": "dinamina",
       "Timestamp": "July 6, 2023 4:34 pm",
       "Headline": "මහනුවර ඇසළ පෙරහර මංගල්‍යයට දින නියම වෙයි",
       "News Content": "මහනුවර ඇසළ පෙරහර මංගල්‍යය පැවැත්වෙන දින දියවඩන නිලමේ ප්‍රදීප් නිලංග දෑල මහතා නිවේදනයක් නිකුත් කරමින් නිල වශයෙන් ප්‍රකාශයට පත්කරයි.\n\nමෙවර කන්ද උඩරට ඇසළ පෙරහර මහා මංගල්‍යය පැවැත්වීම පිළිබඳ රාජ්‍ය නිලධාරින්, ආරක්ෂක අංශ ප්‍රධානීන් සමඟ සාකච්ඡාවක් ඊයේ(05) පස්වරුවේ ශ්‍රී දළදා මාලිගාවේ ශ්‍රවණාගාරයේ දී පැවැත්වීය. මේ සඳහා අස්ගිරි මහා විහාරීය අනුනායක අතිපූජ්‍ය ආණමඩුවේ ධම්මදස්සි නාහිමිපාණන් වහන්සේ, ශ්‍රී දළදා මාලිගාවේ ගරු දියවඩන නිලමේ තුමා හා බස්නායන නිලමේවරුන් සහභාගී වූහ.\n\n2023 ඇසළ පෙරහර මහා මංගල්‍යය පැවැත්වීම සඳහා අවශ්‍ය මූලික කටයුතු පිළිබඳ මෙහිදී සාකච්ඡා විය.\n\nඅදාළ නිවේදනයේ සඳහන් වන්නේ මෙවර මහනුවර ඇසළ පෙරහැර මංගල්‍යය අගෝස්තු මස 17 වැනිදා සිට අගෝස්තු 31 වැනිදා දක්වා පැවැත්වෙන බවයි.\n\nඒ, අනුව අගෝස්තු 17 වනදා ඇසළ පෙරහැර මංගල්‍යය කප් සිටුවීම පෙරවරු 6.12 ට සිව් මහා දේවාලවල සිදුකිරීමට නියමිතය.\n\nඅගෝස්තු මස 21 – සිට 25 වැනිදා දක්වා කුඹල් පෙරහර 26 සිට 30 වැනිදා දක්වා රන්දෝලි පෙරහැර පවත්වා අගෝස්තු 31 වැනිදා දියකැපීමේ මංගල්‍යය සිදුකර එදිනම දහවල් පෙරහර සිදුකර එදින පස්වරුවේ ජනාධිපතිවරයාට පෙරහැර සංදේශය භාර දීම සිදුකිරීමට නියමිතව තිබේ.",
       "URL": "https://www.dinamina.lk/2023/07/06/local/4666/%e0%b6%b8%e0%b7%84%e0%b6%b1%e0%b7%94%e0%b7%80%e0%b6%bb-%e0%b6%87%e0%b7%83%e0%b7%85-%e0%b6%b4%e0%b7%99%e0%b6%bb%e0%b7%84%e0%b6%bb-%e0%b6%b8%e0%b6%82%e0%b6%9c%e0%b6%bd%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/410/"
}