{
       "Source": "dinamina",
       "Timestamp": "September 4, 2023 2:05 am",
       "Headline": "මාලිගාවත්තේ වෙඩි තැබීම   පොඩි කවී ඝාතනයට  එකට එක කිරීමක්",
       "News Content": "\n\nමාලිගාවත්ත විශ්‍රාම වැටුප් දෙපාර්තමේන්තුව ඉදිරිපිටදී යතුරුපැදි හා ත්‍රිරෝද රථ සේවා සපයන ආයතනයක් අසල සිදුවූ වෙඩි තැබීම කෙසෙල්වත්ත මාටිස් ලේන්හීදී පොඩි කවී නමැත්තාට කළ වෙඩි තැබීමට එකට එක කිරීමක් බව විමර්ශනවලින් පෙනී ගොස් ඇත.\n\nමාලිගාවත්තේ වෙඩි තැබීම සිදුවන්නේ පසුගිය 01 වෙනිදා සවස 1.40ට පමණය. මාලිගාවත්ත අබේසිංහාරාම පාරේ එම වාහන සේවා ස්ථානය විවෘත කර ඇත්තේ එදිනම බව පොලිසිය කියයි. වෙඩි ප්‍රහාරය එල්ල වන්නේ එම සේවා ස්ථානය ආරම්භ කළ සහෝදරයන් දෙදෙනෙකුගෙන් එක් අයෙකු ඉලක්ක කරගෙනය.\n\nවෙඩි වැදුණු ඔහු මේ වන විට කොළඹ ජාතික රෝහලේ ප්‍රතිකාර ලබමින් සිටියි. රිවෝල්වරයකින් වෙඩි දෙකක් තබා ඇති බවද සඳහන්ය.\n\nමෙහිදී වෙඩි වැදීමට ලක්වන්නේ බොරැල්ල මෙත්සිරි සෙවණ නිවාස සංකීර්ණයේ පදිංචිකරුවෙකි. වෙඩි වැදී තිබුණේ ඔහුගේ බඩට හා දකුණු අතෙහි වැළමිටෙන් පහළ කොටසටය.\n\nවෙඩි තැබීම සඳහා රතුපාට බජාජ් පල්සර් වර්ගයේ යතුරුපැදියක් පැමිණ ඇති බවට තොරතුරු අනාවරණය විය. ආරක්ෂක කැමරාවල පවා වෙඩික්කරුවන් ගමන් කරන අයුරු සටහන්ව තිබී සොයා ගන්නා ලදි.\n\nමේ වන විට මෙරටින් පලාගොස් සිටින මත්කුඩු ජාවාරම්කරුවෙක් වන මාලිගාවත්තේ නෙවිල් නමැති අයගේ නැඟණියක් සමඟ වෙඩි වැදුණු පුද්ගලයා විවාහ වී සිටින බවට තොරතුරුද විමර්ශනවලින් හෙළිවි තිබුණි. කෙසල්වත්තේදී පසුගිය 20 වෙනිදා වෙඩි තබා පොඩි කවී ඝාතනය පිටුපස නෙවිල් සිටින බවට තොරතුරුද විමර්ශන කණ්ඩායම් වෙත ලැබී ඇත. එහි ප්‍රතිඵලයක් ලෙස මෙම වෙඩි ප්‍රහාරය එල්ලවී තිබෙන බව මූලික විමර්ශනවලින් පෙනී ගොස් ඇත.\n\nකෙසෙල්වත්තේ කුඩු පාතාලය මෙහෙයවනු ලැබුයේ කෙසෙල්වත්තේ දිනුක නමැති පාතාල අපරාධකරුය. ඩුබායි හීදී ඔහු හෘදයාබාධයකට ලක්ව මරුමුවට පත්වීමෙන් පසු ඔහුගේ කල්ලිය කණ්ඩායම් දෙකකට බෙදී වෙන්විය. එක් කණ්ඩායමක් මෙහෙයවන්නේ ධනුක නමැත්තා වන අතර අනෙක් කණ්ඩායම මෙහෙයවන්නේ ධනේෂ් නමැති අය විසිනි. ඔවුන් දෙදෙනාම සිටින්නේ රටින් පිටය. පසුගිය 20 වෙනිදා ඝාතනය වූ කවී නමැති අය ධනුකගේ ගෝලයෙකි. ධනේෂ් විසින් ඩුබායි හී රැඳී සිටින නෙවිල් මඟින් මෙම ඝාතනය සිදුකළ බව කියැවෙන බවත් නෙවිල්ට දැනෙන්නට ඔහුගේ මස්සිනාව ධනුකගේ කල්ලියේ ඉලක්කය බවට පත්ව තිබෙන බවත් විමර්ශනවලින් පෙනී යන බව උසස් පොලිස් නිලධාරියෙක් සඳහන් කළේය.\n\nපොඩි කවීගේ ඝාතනයට සම්බන්ධ සැකකරුවන් ගිනි අවියද වෙඩික්කරුද සමඟ කොළඹ අපරාධ කොට්ඨාසය විසින් මේ වන විට අත්අඩංගුවට ගෙන අවසන්ය.\n\nමාලිගාවත්තේ වෙඩි තැබීම සිදුවන්නේ ඒත් එක්කමය. එම වෙඩි තැබීමට වෙඩික්කරුවන් දෙදෙනා පැමිණි බව කියැවෙන යතුරුපැදිය\n\nබියගම පොලිසිය මඟින් පෙරේදා (02 වැනිදා) රාත්‍රියේ සොයා ගෙන ඇත. ඒ පොලිස් බුද්ධි අංශයක් වන විශේෂ කාර්යාංශයේ තොරතුරකට අනුවය.\n\nමේ යතුරුපැදිය මල්වානේ, උලහිටිවල ප්‍රදේශයේ මුස්ලිම් දේවස්ථානයක් ආසන්නයේ අතහැර දමා තිබූ පාළු නිවෙසක් අසල කැලෑ රොදක සඟවා තිබියදී සොයා ගැනිණි. තණකොළ හා පඳුරුවලින් වසා යතුරුපැදිය සඟවා තිබී ඇත. මෙම යතුරුපැදිය වැඩිදුර විමර්ශන කටයුතු සඳහා මාලිගාවත්ත පොලිසියට භාර දෙන ලදී.\n\nබියගම පොලිස් ස්ථානාධිපති ප්‍රධාන පොලිස් පරීක්ෂක අජිත් විජේසිංහ මහතාගේ උපදෙස් අනුව අපරාධ විමර්ශන අංශයේ ස්ථානාධිපති ප්‍රධාන පොලිස් පරීක්ෂක එස්. ඩී. ගරුසිංහ, සැරයන් රාජපක්ෂ (63431), ධම්මික (42221), පො. කො. සඳරුවන් (90510), නයනජිත් (706), යොහාන් (99918), රවිශාන් (97030) හා ජයසිංහ (103658) යන නිලධාරීහු එක් වී යතුරුපැදිය සොයා ගන්නා ලදි.\n\nබස්නාහිර පළාත – උතුර භාර නියෝජ්‍ය පොලිස්පති රොහාන් ප්‍රේමරත්න, කැලණිය ජ්‍යේෂ්ඨ පොලිස් අධිකාරී ක්‍රිෂාන්ත ජයවර්ධන හා කැලණිය සහකාර පොලිස් අධිකාරි ජී. ගුණතිලක යන මහත්වරුන්ගේ අධීක්ෂණය යටතේ එය සිදු කළහ.\n\nගයාන් කුමාර වීරසිංහ /මල්වාන සමූහ – මහානාම විතානගේ",
       "URL": "https://www.dinamina.lk/2023/09/04/local/19366/%e0%b6%b8%e0%b7%8f%e0%b6%bd%e0%b7%92%e0%b6%9c%e0%b7%8f%e0%b7%80%e0%b6%ad%e0%b7%8a%e0%b6%ad%e0%b7%9a-%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90%e0%b6%b6%e0%b7%93%e0%b6%b8-%e0%b6%b4/",
       "Category": "local",
       "Parent URL": "https://www.dinamina.lk/category/local//page/158/"
}