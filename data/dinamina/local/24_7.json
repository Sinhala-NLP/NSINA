{
       "Source": "dinamina",
       "Timestamp": "October 6, 2023 1:27 am",
       "Headline": "දුම්රිය නියා­මක වර්ජ­නය අව­සන්",
       "News Content": "දු\nම්රිය නියාමක සංගමය පෙරේදා (04) රාත්‍රියේ හදිසියේ ආරම්භ කළ වැඩ වර්ජනය වැඩබලන ප්‍රවාහන ඇමැති ලසන්ත අලගියවන්න මහතා සමඟ ඊයේ (05) පෙරවරුවේ පැවැති සාකච්ඡාවකින් අනතුරුව දහවල් වන විට අවසන් කර තිබේ.\n\nදුම්වැටියක් මුල් කර ගනිමින් මාලිගාවත්ත දුම්රිය අංගණයේ සේවයේ නියුතු උප නියාමකවරයකුට දුම්රිය ආරක්ෂක අංශයේ පිරිසක් පහරදීමේ සිද්ධියකට අදාළව දුම්රිය නියාමකවරු ලෙඩ නිවාඩු දමා වෘත්තීය ක්‍රියාමාර්ගයක් පෙරේදා (04) ආරම්භ කළහ. මේ හේතුවෙන් දුම්රිය ගමන් වාර 80ක් පමණ අවලංගු කර තිබූ අතර, ඊයේ (05) උදෑසන ද දුම්රිය ගමන් වාර රැසක් අවලංගු කෙරිණි.\n\nමෙම සිද්ධිය සම්බන්ධයෙන් දුම්රිය දෙපාර්තමේන්තුව අභ්‍යන්තර පරීක්ෂණයක් ආරම්භ කර ඇති අතර, පොලිසිය මඟින් ද පරීක්ෂණයක් ක්‍රියාත්මක කර ඇති බව දුම්රිය සාමාන්‍යාධිකාරි ඩබ්ලිව්.ඒ.ඩී.එස්. ගුණසිංහ මහතා පවසයි.\n\nපසුගිය සැප්තැම්බර් මස 13 වැනිදා නිකුත් කළ අති විශේෂ ගැසට් පත්‍රය මඟින් දුම්රිය සේවාව අත්‍යවශ්‍ය සේවාවක් බවට පත් කර ඇති බැවින් මහජනතාව අසීරුතාවට පත් නොකර අඛණ්ඩ දුම්රිය සේවාවක් පවත්වාගෙන යෑම සඳහා ඊයේ (5) දහවල් 12ට පෙර නියමිත සේවා ස්ථානවලට හෝ එසේ අපහසු අයවළුන් ආසන්තම දුම්රිය ස්ථානයට වාර්තා කරන ලෙස සියලු දුම්රිය උප නියාමකවරුන්ට දැනුම් දුන් බව ද හෙතෙම කීවේය.\n\nඑමෙන්ම අඛණ්ඩ දුම්රිය සේවාවක් පවත්වාගෙන යෑම සඳහා සියලු සේවකයන්ගේ සහාය අපේක්ෂා කරන බවත් එසේ කිරීමට අපොහොසත් වන සියලු නිලධාරින්ට එරෙහිව විනයානුකූල පියවර ගන්නා බවත් දුම්රිය සාමාන්‍යාධිකාරිවරයා අවධාරණය කළේය.\n\nමෙම සිද්ධිය සම්බන්ධයෙන් සිදු කළ මූලික පරීක්ෂණයකින් අනතුරුව සිද්ධියට සම්බන්ධ දුම්රිය ආරක්ෂක නියාමකවරයාගේ සේවය තාවකාලිකව අත්හිටුවීමට පියවර ගෙන තිබේ.\n\nවැඩබලන ප්‍රවාහන ඇමැති ලසන්ත අලගියවන්න මහතා සමඟ පැවැති සාකච්ඡා සාර්ථක වීම හේතුවෙන් වෘත්තීය ක්‍රියාමාර්ගය අත්හිටුවීමට තීරණය කළ බව නියාමකවරුන්ගේ සංගමය පැවසීය. ඒ අනුව අසනීප නිවාඩු වාර්තා කළ උප දුම්රිය නියාමකවරු නැවත සේවයට වාර්තා කරමින් සිටින බව වාර්තා වන අතර, ඊයේ (05) සවස වන විට දුම්රිය ධාවනය උපරිම අයුරින් සිදු කිරීමට දුම්රිය දෙපාර්තමේන්තුව කටයුතු යොදා තිබිණි.",
       "URL": "https://www.dinamina.lk/2023/10/06/breaking-news/28494/%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b6%b1%e0%b7%92%e0%b6%ba%e0%b7%8f%e0%b6%b8%e0%b6%9a-%e0%b7%80%e0%b6%bb%e0%b7%8a%e0%b6%a2%e0%b6%b1%e0%b6%ba-%e0%b6%85/",
       "Category": "local",
       "Parent URL": "https://www.dinamina.lk/category/local//page/24/"
}