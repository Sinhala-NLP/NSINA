{
       "Source": "dinamina",
       "Timestamp": "September 18, 2023 7:48 am",
       "Headline": "තම පන්තියේ සිසුනට ටියුෂන් දුන්  මධ්‍යම පළාත්  ගුරුවරුන් 10කට ස්ථාන මාරු",
       "News Content": "තම පන්තියේ අධ්‍යාපනය ලබන සිසුන් සඳහා මුදල් අයකර උපකාරක පන්ති නොපවත්වන ලෙස මධ්‍යම පළාතේ පාසල්වල ගුරුවරුන්ට දැනුම් දෙමින් නිකුත් කර තිබෙන චක්‍රලේඛනයට අවනත නොවී අමතර පන්ති පැවැත් වූ ගුරුවරුන් 10 දෙනෙකු වෙනත් පාසල්වලට මාරු කර යැවීමට පළාත් අධ්‍යාපන අමාත්‍යාංශය පියවර ගෙන තිබේ. මධ්‍යම පළාත් සභාව යටතේ පාලනය වන මහනුවර හා ඒ අවට ජනප්‍රිය පාසල්වල ඇතැම් ගුරුවරු චක්‍රලේඛනයට පිටුපා අමතර පන්ති පවත්වන බවට ලද තොරතුරු මත අදාළ ස්ථාන වැටලීම සඳහා පළාත් අධ්‍යාපන ලේකම් මේනක හේරත් මහතා ගේ උපදෙස් මත විශේෂ වැටලීම් ඒකකයක් ද ස්ථාපිත කර ඇත.\n\nවාර විභාගවල දී පාසල් මට්ටමින් ප්‍රශ්න පත්‍ර සකස් කිරීමේ දී උපකාරක පංති පවත්වන ගුරුවරු තමන්ගේ පන්තිවලට සහභාගී වන දරුවන්ට වැඩි ලකුණු ලබා දෙමින් පංතිවලට සහභාගි නොවන ළමුන්ගේ මවුපියන්ට එම උපකාරක පන්තිවලට සහභාගි වන ලෙස බලපෑම් කරන බවට අධ්‍යාපන අමාත්‍යාංශය වෙත පැමිණිලි රැසක් ලැබී ඇත.\n\nමුදල් අයකර තමන්ගේම පන්තියේ දරුවන්ට උපකාරක පංති පැවැත් වූ ගුරුවරු හඳුනාගෙන ඔවුන්ට එරෙහිව විනය ක්‍රියාමාර්ග ගැනීමට යාමේ දී ඇතැම් ගුරුවරු මවුපියන් සම්බන්ධ කර ගනිමින් අදාළ තීරණ වෙනස් කිරීම සඳහා බලපෑම් කරන තත්ත්වයක් ද මතුව තිබේ.\n\nමේ වනවිට පාසල් මට්ටමින් සකස් කර සිසුන්ට ලබා දෙන වාර විභාග ප්‍රශ්න පත්‍ර ලබන වසරේ දී මධ්‍යම පළාත් අධ්‍යාපන දෙපාර්තමේන්තුව මඟින් සකස් කර පාසල්වලට ලබාදීමට සැළසුම් කර ඇත.\n\nපාසල් මට්ටමින් ප්‍රශ්න පත්‍ර සකස් කිරීමේ දී ඇතැම් ගුරුවරු උපකාරක පන්තිවලට සහභාගි වන සිසුන්ට වැඩි ලකුණු ලබා දීමේ ක්‍රියාවලියට නැවතීමේ තිත තැබීමේ අරමුණින් මෙම වැඩපිළිවෙළ ක්‍රියාත්මක කරන බව පළාත් අධ්‍යාපන අමාත්‍යාංශයේ නිලධාරියකු දිනමිණට කීය.\n\nපළාත් සභා පාසල්වල අදාළ වැඩපිළිවෙළ ක්‍රියාත්මක වුවත් ජාතික පාසල්වල මේ වනවිටත් ඇතැම් ගුරුවරු තමන්ගේ පන්තියේ සිසුන්ට උපකාරක පන්ති පැවැත්වීම ඉහළින්ම සිදුකරන තත්ත්වයක් දක්නට ලැබේ.\n\nඅසේල කුරුළුවංශ",
       "URL": "https://www.dinamina.lk/2023/09/18/breaking-news/23244/%e0%b6%ad%e0%b6%b8-%e0%b6%b4%e0%b6%b1%e0%b7%8a%e0%b6%ad%e0%b7%92%e0%b6%ba%e0%b7%9a-%e0%b7%83%e0%b7%92%e0%b7%83%e0%b7%94%e0%b6%b1%e0%b6%a7-%e0%b6%a7%e0%b7%92%e0%b6%ba%e0%b7%94%e0%b7%82%e0%b6%b1/",
       "Category": "local",
       "Parent URL": "https://www.dinamina.lk/category/local//page/101/"
}