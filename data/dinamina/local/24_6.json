{
       "Source": "dinamina",
       "Timestamp": "October 6, 2023 1:28 am",
       "Headline": "මාත­රට කඩි­නම්   සහන සල­සන්න",
       "News Content": "අ\nධික වර්ෂාව සමඟ ඇති වූ ගංවතුර තත්ත්වය හේතුවෙන් පීඩාවට පත් මාතර දිස්ත්‍රික්කයේ ජනතාවගේ අවශ්‍යතා සොයා බලා ඔවුන්ට සහන සැලසීමට කඩිනම් පියවර ගන්නා ලෙස ජනාධිපති රනිල් වික්‍රමසිංහ මහතා මාතර දිස්ත්‍රික් ලේකම්වරයා ඇතුළු නිලධාරීන්ට ඊයේ (05) උපදෙස් දුන්නේය.\n\nඑම ජනතාවට අවශ්‍ය පිසූ ආහාර, ඖෂධ ඇතුළු අත්‍යවශ්‍ය පහසුකම් නොඅඩුව සපයා දෙන ලෙසත් එම කටයුතුවලදී ත්‍රිවිධ හමුදාවේ සහාය ලබා ගන්නා ලෙසත් ජනාධිපතිවරයා වැඩිදුරටත් උපදෙස් දෙනු ලැබීය.\n\nඑසේම ඉදිරියේදී ගංවතුර තත්ත්වය ඉහළ යෑමක් සිදුවුවහොත් එම ජනතාවගේ ආරක්ෂාව තහවුරු කිරීම සඳහා පෙර සූදානමකින් කටයුතු කරන ලෙස ද ජනාධිපතිවරයා අදාළ අංශ වෙත දැනුම් දුන්නේය.\n\nමේ අතර අයහපත් කාලගුණික තත්ත්වය හේතුවෙන් අනෙකුත් දිස්ත්‍රික්කවල ද ඇති විය හැකි ආපදා තත්ත්වයන් පිළිබඳ අවධානයෙන් පසුවන ලෙස ජනාධිපති රනිල් වික්‍රමසිංහ මහතා අදාළ අංශ වෙත උපදෙස් ලබා දී ඇත.\n\nගංවතුර, තද සුළං, පස් කඳු කඩා වැටීම්, තද වැසි, ගල් පෙරළීම් හා ගස් කඩා වැටීම් හේතුවෙන් මේ වන විට මාතර දිස්ත්‍රික්කයේ ප්‍රාදේශීය ලේකම් කොට්ඨාස 16ක පවුල් 2350ක පුද්ගලයන් 9448 දෙනකු පමණ පීඩාවට පත්ව සිටී. අර්ධ හානි සිදු වූ නිවාස ගණන 399ක් වන අතර වෙනත් දේපොළ හානි 37කි.\n\nමාලිම්බඩ, අකුරැස්ස, කඹුරුපිටිය, තිහගොඩ යන ප්‍රදේශවල ස්ථාපනය කළ ප්‍රජා ආහාර සැකසීමේ මධ්‍යස්ථානවලදී ඔවුන් වෙනුවෙන් පිසූ ආහාර සපයා දීම සිදු කෙරේ.\n\nපවුල් 6967ක පුද්ගලයන් 25,553ක් ගංවතුරින් කොටු වී සිටින අතර ඔවුන් වෙත පිසූ ආහාර ලබා දීම යුද හමුදාව විසින් සිදු කරයි.\n\nමේ අතර ගංවතුරින් වැඩිම පීඩාවකට පත්වූ මාතර දිස්ත්‍රික්කයේ මාලිම්බඩ ප්‍රාදේශීය ලේකම් කොට්ඨාසයේ ජනතාව වෙනුවෙන් විශේෂ සහන වැඩපිළිවෙළක් ද යුද හමුදාව විසින් ක්‍රියාත්මක කර ඇත.\n\n61 වන පාබල සේනාංකයේ සේනාංකාධිපති මේජර් ජෙනරාල් ජානක රණසිංහ, මාතර ප්‍රදේශය භාර බල සේනාංකාධිපති කර්නල් රොෂාන් කන්නංගර යන මහත්වරුන්ගේ ප්‍රධානත්වයෙන් යුද හමුදා බළඇණි දෙකක් එම සහන සේවා සිදු කරයි.\n\nපීඩාවට පත් ජනතාවට සහන සැලසීමේ කටයුතු සඳහා අගුල් 06ක් හා මෝටර් බෝට්ටු 03ක් යොදවා තිබෙන අතර හදිසි ආපදා තත්ත්වයකදී එම ජනතාව මුදා ගැනීම වෙනුවෙන් විශේෂ හමුදා රථ ස්ථානගත කර තිබේ.\n\nමාතර දිස්ත්‍රික්කයේ හදිසි ආපදා තත්ත්වයන් සහ ඊට අදාළ තොරතුරු දැනුම් දීම සඳහා මේජර් ජෙනරාල් ජානක රණසිංහ (0766907042), කර්නල් රොෂාන් කන්නංගර (0766907146) සම්බන්ධ කර ගන්නා ලෙස ඉල්ලීමක් කෙරේ.\n\nමේ අතර මාතර දිස්ත්‍රික්කයේ හදිසි ආපදා තත්ත්වය සහ ජනතාවට සහන සැලසීමට ගත යුතු ඉදිරි පියවර පිළිබඳ විශේෂ සාකච්ඡාවක් ජනාධිපති රනිල් වික්‍රමසිංහ මහතාගේ උපදෙස් පරිදි විදුලිබල හා බලශක්ති අමාත්‍ය කංචන විජේසේකර මහතාගේ ප්‍රධානත්වයෙන් මාතර දිස්ත්‍රික් ලේකම් කාර්යාලයේදී පෙරේදා (04) පැවැත්විණි.\n\nදකුණු පළාත් ආණ්ඩුකාර විලී ගමගේ, පාර්ලිමේන්තු මන්ත්‍රී කරුණා කොඩිතුවක්කු, දිස්ත්‍රික් ලේකම් වයි. වික්‍රමසිරි යන මහත්වරු සහ ආණ්ඩුකාර ලේකම්, අතිරේක දිස්ත්‍රික් ලේකම්වරු, මාතර දිස්ත්‍රික්කයේ සියලු ප්‍රාදේශීය ලේකම්වරු, ප්‍රාදේශීය සභා ලේකම්වරුන්, පොලිසිය, ත්‍රිවිධ හමුදාව සහ රාජ්‍ය ආයතන නියෝජනය කරන සියලු නිලධාරීහු ඊට සහභාගි වූහ.\n\nපීඩාවට පත් ජනතාවට කඩිනම් සහන සැලසීමට ගත යුතු පියවර පිළිබඳ එහිදී දීර්ඝ ලෙස සාකච්ඡා කෙරුණු අතර ගංවතුර තත්ත්වය පහව යෑමෙන් පසු ජන ජීවිත යථා තත්ත්වයට පත් කිරීමේ වැඩපිළිවෙළ පිළිබඳව ද සාකච්ඡා කෙරිණි.\n\nප්‍රාදේශීය ලේකම් කොට්ඨාස සහ ප්‍රාදේශීය සභා ඒකාබද්ධ වෙමින් සෑම දිනකම උදෑසන ආපදා කළමනාකරණය සම්බන්ධයෙන් රැස්වීමක් පැවැත්වීමටත් එහිදී ගන්නා තීරණ Zoom තාක්ෂණය ඔස්සේ දිස්ත්‍රික් ආපදා කමිටු වෙත දිනපතා දැනුම් දීමටත් මෙහිදී තීරණය කෙරිණි.",
       "URL": "https://www.dinamina.lk/2023/10/06/breaking-news/28490/%e0%b6%b8%e0%b7%8f%e0%b6%ad%e0%b6%bb%e0%b6%a7-%e0%b6%9a%e0%b6%a9%e0%b7%92%e0%b6%b1%e0%b6%b8%e0%b7%8a-%e0%b7%83%e0%b7%84%e0%b6%b1-%e0%b7%83%e0%b6%bd%e0%b7%83%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/24/"
}