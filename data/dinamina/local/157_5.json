{
       "Source": "dinamina",
       "Timestamp": "September 4, 2023 2:18 am",
       "Headline": "සතුන්ට ඇද්ද විදුලි රැහැනේ පැටලී ජවිපෙ හිටපු මන්ත්‍රී මරුට",
       "News Content": "තම ගෙවත්තේ වගා කර තිබූ එළවළු වගාව ආරක්ෂා කර ගැනීමට ඇද තිබූ විදුලි රැහැනක ගැටි එක්දරු පියකු පෙරේදා (02) ජීවිතක්ෂයට පත් වී ඇති බව නුවරඑළිය පොලිසිය පැවසීය.\nමෙසේ විදුලිසැර වැදී ජීවිතක්ෂයට පත් වී ඇත්තේ ජනතා විමුක්ති පෙරමුණ නියෝජනය කළ හිටපු මධ්‍යම පළාත් සභා මන්ත්‍රී හා 2023 ජාතික ජන බලවේගය නියෝජනය කරමින් පළාත් පාලන මැතිවරණයේ අපේක්ෂකයකු ලෙස නුවරඑළිය ප්‍රාදේශීය සභාවට තරග වැදීමට නාම යෝජනා දී සිටි ප්‍රාදේශීය සභා කණ්ඩායම් නායක හා ජනතා විමුක්ති පෙරමුණේ විධායක කමිටු සාමාජික මයිකල් ඇකියුලස් ද සිල්වා (62) නමැති එක්දරු පියෙකි.\nනුවරඑළිය ශාන්තිපුර පදිංචිව සිටි මයිකල් ඇකියුලස් මහතා සිය එළවළු වගාවට වන සතුන්ගෙන් වන හානි අඩු කර ගැනීම සඳහා ඔහු විසින්ම නිවෙසින් විදුලි බලය ගෙන කම්බි රැහන් ඇද සවි කළ විදුලි වැටෙහි ඔහුගේ අත් පැටලීමෙන් විදුලි සැර වැදී ජීවිතක්ෂයට පත්ව ඇති බව මරණය සම්බන්ධයෙන් මූලික විමර්ශන සිදු කළ නුවරඑළිය පොලිසිය පැවසීය.\nනිවෙසේ ප්‍රධාන විදුලි පරිපාලන පුවරුවේ සිට වයරයක ආධාරයෙන් කම්බි වෙත ඍජුවම විදුලිය සම්බන්ධ කෙරුණු විදුලි රැහැනක් බව පොලිස් පරීක්ෂණවලදී අනාවරණය වී ඇත.\nසිද්ධිය සම්බන්ධයෙන් අදහස් දක්වමින් විදුලිසැර වැදී ජීවිතක්ෂයට පත්වූ මයිකල් ඇකියුලස් වගා භූමියේ සේවය කරන සුගත් මහතා කියා සිටියේ පෙරේදා (02) උදෑසන සිට මයිකල් ඇකියුලස් මහතාගේ නිවෙසේ දොර ඇරී තිබියදී ඔහුගේ දුරකතනය නාද වන නමුත් පිළිතුරු නොදක්වන පසුබිමක ප්‍රදේශවාසීන් කිහිපදෙනකුගේ සහයෝගයත් සමඟ වගා භූමිය තුළ සොයා බැලීමේදී රාත්‍රී 7.00ට පමණ වගා භූමියේ බිම ඇද වැටී සිටියදී සොයාගත් බවයි.\nදේහය පිළිබඳ අවසන් කටයුතු (05) අඟහරුවාදා දින ශාන්තිපුර කලාපුර පොදු සුසාන භූමියේදී සිදු කරන බව පවුලේ ඥාතීහු සඳහන් කරති.\nහැටන් – රංජිත් රාජපක්ෂ",
       "URL": "https://www.dinamina.lk/2023/09/04/local/19283/%e0%b7%83%e0%b6%ad%e0%b7%94%e0%b6%b1%e0%b7%8a%e0%b6%a7-%e0%b6%87%e0%b6%af%e0%b7%8a%e0%b6%af-%e0%b7%80%e0%b7%92%e0%b6%af%e0%b7%94%e0%b6%bd%e0%b7%92-%e0%b6%bb%e0%b7%90%e0%b7%84%e0%b7%90%e0%b6%b1/",
       "Category": "local",
       "Parent URL": "https://www.dinamina.lk/category/local//page/157/"
}