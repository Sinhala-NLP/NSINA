{
       "Source": "dinamina",
       "Timestamp": "July 28, 2023 1:00 am",
       "Headline": "කැලණි සරසවි උපකුලපතිනිය මහාචාර්ය නිලන්ති",
       "News Content": "කැලණිය විශ්වවිද්‍යාලයේ උපකුලපතිනිය වන ජ්‍යෙෂ්ඨ මහාචාර්ය නිලන්ති රේණුකා ද සිල්වා මහත්මිය වසර තුනක කාලයක් සඳහා ජනාධිපති රනිල් වික්‍රමසිංහ මහතා විසින් නැවත එම තනතුරට පත් කර තිබේ. මේ පත්වීම අගෝස්තු 24 දින සිට ක්‍රියාත්මක කෙරේ.\n\nඑම විශ්වවිද්‍යාලයේ පළමු උපකුලපතිනිය වන ඇය කොළඹ විශ්වවිද්‍යාලයේ වෛද්‍ය පීඨයේ කථිකාචාර්යවරියක ලෙස 1991 වසරේ සේවයට එක් වී, අනතුරුව 1993 වසරේදී කැලණිය විශ්වවිද්‍යාලයේ වෛද්‍ය පීඨයට බැඳී ඇති අතර, 2012 වසරේ සිට 2018 වසර දක්වා එම වෛද්‍ය පීඨයේ පීඨාධිපතිනිය ලෙසද කටයුතු කළාය.\n\nවිශ්වවිද්‍යාල ප්‍රතිපාදන කොමිසමේ තත්ත්ව සහතිකකරණ සභාවේ අධ්‍යක්‍ෂවරිය ලෙස කටයුතු කරමින් සිටියදී 2020 වසරේදී කැලණිය විශ්වවිද්‍යාලයේ උපකුලපති ධුරයට පත් කෙරිණි. මහාචාර්ය නිලන්ති ද සිල්වා මහත්මිය 1986 වසරේ දී කොළඹ විශ්වවිද්‍යාලයෙන් වෛද්‍ය උපාධිය ලබා ඇති අතර, එක්සත් රාජධානියේ වෛද්‍ය විද්‍යාලයකින් වෛද්‍ය පරපෝෂිත විද්‍යාව පිළිබඳ ශාස්ත්‍රපති උපාධියද හිමි කරගෙන තිබේ.\n\n",
       "URL": "https://www.dinamina.lk/2023/07/28/local/9903/%e0%b6%9a%e0%b7%90%e0%b6%bd%e0%b6%ab%e0%b7%92-%e0%b7%83%e0%b6%bb%e0%b7%83%e0%b7%80%e0%b7%92-%e0%b6%8b%e0%b6%b4%e0%b6%9a%e0%b7%94%e0%b6%bd%e0%b6%b4%e0%b6%ad%e0%b7%92%e0%b6%b1%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/318/"
}