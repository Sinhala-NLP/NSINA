{
       "Source": "dinamina",
       "Timestamp": "August 23, 2023 1:00 am",
       "Headline": "විද්‍යෝදය සාහිත්‍ය සම්මාන ප්‍රදානය අවසන් වටයට නිර්දේශිත නවකතා",
       "News Content": "ශ්‍රී ජයවර්ධනපුර විශ්වවිද්‍යාලයේ මානවශාස්ත්‍ර හා සමාජයීය විද්‍යා පීඨයෙන් සංවිධාන කරන විද්‍යෝදය සාහිත්‍ය සම්මාන ප්‍රදානයෙහි, අතිශය තරගකාරී ස්වභාවයකින් යුක්ත සහ සාහිත්‍යලෝලීන් අතර බෙහෙවින් ජනප්‍රිය සාහිත්‍ය අංගයක් වශයෙන් නවකතා තරග අංශය හඳුන්වා දිය හැකිය. ඒ අනුව විනිශ්චය මණ්ඩලයේ විධිමත් සමීක්ෂණ කටයුතුවලින් අනතුරුව 2023 වසරේ විශිෂ්ටතම නවකතාව තරග අංශයෙන් අවසන් වටයට නිර්දේශ වන කෘති ප්‍රකාශයට පත් කර ඇත. ශමෙල් ජයකොඩි විසින් රචිත ‘වැනීසියේ බණ්ඩාර’ (සරසවි ප්‍රකාශන), නෝබට් අයගම විසින් රචිත ‘කුර හඬෙකි වියැකෙන’ (ෆාස්ට් පබ්ලිෂින් ප්‍රයිවට් ලිමිටඩ් – සුරස ප්‍රකාශන), මංජුල වෙඩිවර්ධන විසින් රචිත ‘මුන්නක්කරේ සංසාරේ’ (විදර්ශන ප්‍රකාශන), මනෝහරී ජයලත් විසින් රචිත ‘ගිරිජා’ (විදර්ශන ප්‍රකාශන) සහ එරික් ඉලයප්ආරච්චි විසින් රචිත ‘පහනක අඳුර’ (ඇස්. ගොඩගේ සහ සහෝදරයෝ) යන කෘති මෙවර සම්මාන ප්‍රදානයට නිර්දේශවී ඇත. මේ අතරින් එක් කෘතියක් සැප්තැම්බර් මස 01 වැනිදා පැවැත්වෙන විද්‍යෝදය සාහිත්‍ය සම්මාන ප්‍රදානයේදී වසරේ විශිෂ්ටතම නවකතාව ලෙස සම්මානයට පාත්‍රවීමට නියමිතය. මීට අමතරව මේ වන විට ප්‍රකාශයට පත් කර ඇති වසරේ විශිෂ්ටතම ශාස්ත්‍රීය කෘතිය (මානව ශාස්ත්‍ර හා සමාජයීය විද්‍යා විෂයවලට අදාළව), වසරේ විශිෂ්ටතම තීරු ලිපි සංග්‍රහය, වසරේ විශිෂ්ටතම පද්‍ය කාව්‍ය සංග්‍රහය, වසරේ විශිෂ්ටතම කෙටිකතා සංග්‍රහය යන තරග අංශවලින් ද එක් කෘතිය බැගින් සම්මාන ප්‍රදානයේදී ඇගැයීමට ලක් කෙරේ.",
       "URL": "https://www.dinamina.lk/2023/08/23/local/16492/%e0%b7%80%e0%b7%92%e0%b6%af%e0%b7%8a%e0%b6%ba%e0%b7%9d%e0%b6%af%e0%b6%ba-%e0%b7%83%e0%b7%8f%e0%b7%84%e0%b7%92%e0%b6%ad%e0%b7%8a%e0%b6%ba-%e0%b7%83%e0%b6%b8%e0%b7%8a%e0%b6%b8%e0%b7%8f-3/",
       "Category": "local",
       "Parent URL": "https://www.dinamina.lk/category/local//page/204/"
}