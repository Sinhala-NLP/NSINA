{
       "Source": "dinamina",
       "Timestamp": "July 29, 2023 1:00 am",
       "Headline": "සියලු දේශපාලන පක්ෂ අභිභවා ආසන බලමණ්ඩල නඟා සිටුවීමට හැකිවුණා",
       "News Content": "සියලුම දේශපාලන පක්ෂ අභිභවා ගොස් ආසන බලමණ්ඩල නඟා සිටුවන්නට ශ්‍රී ලංකා පොදුජන පෙරමුණට හැකි වී තිබෙන බව පාර්ලිමේන්තු මන්ත්‍රී එස්.එම් චන්ද්‍රසේන මහතා ප්‍රකාශ කරයි.\n\nරටම ආවරණය වන පරිදි සියයට 90ක් පමණ ආසන බල මණ්ඩල අවසන් කර තිබෙන බව පෙන්වා දෙන ඒ මහතා දිස්ත්‍රික් බලමණ්ඩල පසුගියදා ආරම්භ කළ බවද දිස්ත්‍රික් බලමණ්ඩල රට පුරාම පවත්වාගෙන යන අතරතුර සෑම ග්‍රාම සේවා වසමකටම අවශ්‍යතාව අනුව ශාඛා සමිති ස්ථාපිත කරන බව ද පවසයි.\n\nඒ මහතා මේ බව ප්‍රකාශ කළේ ශ්‍රී ලංකා පොදුජන පෙරමුණ පක්ෂ මූලස්ථානයේ දී පෙරේදා (26) පැවති ප්‍රවෘත්ති සාකච්ඡාවට එක්වෙමිනි.\n\nඑහිදී වැඩිදුරටත් පාර්ලිමේන්තු මන්ත්‍රී එස්.එම්. චන්ද්‍රසේන මහතා මෙසේ ද පැවසීය.\n\n“මේ වන විට අපි ශ්‍රී ලංකා පොදුජන පෙරමුණ හැටියට අනිත් සියලුම පක්ෂ අභිභවා ගිහින් අපට පුළුවන් වෙලා තිබෙනවා ආසන බල මණ්ඩල නඟා සිටුවන්න. තව කිහිපයක් පමණයි තිබෙන්නේ. මුළු රටේම ආසන බල මණ්ඩල අපි සියයට 90ක් අවසන් කළා. ඒ වගේම අපි දිස්ත්‍රික් බලමණ්ඩල තිබ්බා. දිස්ත්‍රික් බලමණ්ඩල දැන් රට පුරාම පවත්වාගෙන යනවා. ඊළඟට අපේ වැඩපිළිවෙළ තමයි ග්‍රාම සේවා වසමකටම අවශ්‍යතාව අනුව ශාඛා සමිති හදන්න. ඒ කටයුතුත් අපි ලබන මාසයේ සිට පටන්ගන්න ලෑස්ති කර තිබෙනවා. ඉතාමත් සැලසුම් සහගතව පක්ෂයක් හැටියට ක්‍රියාත්මක වෙන්නේ අපේ පක්ෂය බව ඉතාමත් සතුටින් කියන්න කැමතියි. අපේ පක්ෂයේ නිර්මාතෘවරයා හැටියට බැසිල් රාජපක්ෂ මහතා ඒ සැලසුම් අපට හදලා දීලා තිබෙනවා. අපි දන්නවා ඕනෑම පක්ෂයක ඉදිරි ගමනට සැලසුම් අවශ්‍යයි. ඒ වගේම ඒ පක්ෂයේ නායකයා හැටියට මහින්ද රාජපක්ෂ හිටපු ජනාධිපතිත්, ඒ වගේම පක්ෂයේ නිර්මාතෘවරයා හැටියට බැසිල් රාජපක්ෂ මහතාගේත් මඟ පෙන්වීම ඉතාම ඉහළින් සිදුකරනවා.\n\nහුඟක් දෙනෙක් සිතාගෙන හිටියේ අරගලයෙන් පස්සේ ශ්‍රී ලංකා පොදුජන පෙරමුණ වළේ දාන්න. ඒ නිසා තමයි බේරේ වැවට ගහලා දාලා, මන්ත්‍රීවරුන් මරලා, අපේ ගෙවල් ගිනි තියලා ඉතා සැලසුම් සහගත වැඩපිළිවෙළක් කළේ පක්ෂය නැති කරන්න. නමුත් පක්ෂය නැති වුණේ නැහැ. යම් යම් අඩුපාඩු අපේ තිබුණා නම් ඒවත් අපි හදාගෙන ඉක්මනින් අපේ පක්ෂය ඉස්සරහට යනවා. අපිට මොන මැතිවරණයක් කොයි මොහොතේ ආවත් අපි එයට මුහුණ දෙන්න පුළුවන් තත්ත්වයක් මේ වන විට ගොඩනඟාගෙන සිටිනවා. ඒ වගේම යම් යම් පිරිස් පොහොට්ටුවෙන් ඡන්දය ඉල්ලලා එක එක පක්ෂවලින් ආපු අය, සමහර ස්වාධීන වෙච්ච අය කිහිපදෙනෙක් එහාට මෙහාට ගියාට අපේ පක්ෂයට විශාල පාඩුවක් වෙලා නැහැ. හිටපු ප්‍රාදේශීය සභා සභාපතිවරු, නගරාධිපතිවරු, මන්ත්‍රීවරු, පළාත් සභා මන්ත්‍රීවරු, ඒ වගේම අපේ පක්ෂයේ පාර්ලිමේන්තුවේ අද සිටින බහුතර පිරිසක්, මේ සියලු දෙනාම මේ වැඩපිළිවෙළට සහයෝගය දෙනවා.\n\nමේ වැඩපිළිවෙල ඉදිරියට අරගෙන යනවා. ඒ නිසා මම හිතන්නේ අපේ පක්ෂය අපේ රටේ තිබෙන ප්‍රධාන පක්ෂවලින් ඉතාමත් ක්‍රියාශීලිව කටයුතු කරන පක්ෂය බවට පත්වෙලා තිබෙනවා. සමහර පිරිස් කියනවා ශ්‍රී ලංකා පොදුජන පෙරමුණට ආණ්ඩු පිහිටුවන්න බැහැ. ඒ වගේම පක්ෂය වැටිලා තිබෙන්නේ කියලා. අපට ඡන්දයක් තිබුණා නම් පෙන්වන්න තිබුණා පක්ෂය වැටිල ද තිබෙන්නේ, පක්ෂය ඉදිරියට ගිහින් ද තිබෙන්නේ කියලා. ඒ වගේම පහුගිය කාලයේදී අපේ පක්ෂයෙන් පත් කරපු ජනාධිපතිවරයාගෙන් යම් යම් අඩුපාඩු වුණා. පොහොර සහනාධාරය සහ පොහොර නැවැත්වීම නිසා ගොවි ජනතාව සහ අපි ඉතාම අපහසුතාවට පත්වුණා. නමුත් ඒ වැරැද්ද කොතැනින්ද වුණේ කියන එක අපේ පක්ෂයේ අය දන්නවා. ඒක අපේ පක්ෂය කළ වැරැද්දක් නොවේ. ඒ හිටපු ජනාධිපතිවරයා අතින් වෙච්ච වැරැද්දක් කියන එක දන්නවා. ඒ වගේම ශ්‍රී ලංකා පොදුජන පෙරමුණ හැදුණේ අපේ නායක මහින්ද රාජපක්ෂ ජනාධිපතිවරයා වටායි.\n\nමහින්ද අලුත්ගෙදර",
       "URL": "https://www.dinamina.lk/2023/07/29/local/10085/%e0%b7%83%e0%b7%92%e0%b6%ba%e0%b6%bd%e0%b7%94-%e0%b6%af%e0%b7%9a%e0%b7%81%e0%b6%b4%e0%b7%8f%e0%b6%bd%e0%b6%b1-%e0%b6%b4%e0%b6%9a%e0%b7%8a%e0%b7%82-%e0%b6%85%e0%b6%b7%e0%b7%92%e0%b6%b7%e0%b7%80/",
       "Category": "local",
       "Parent URL": "https://www.dinamina.lk/category/local//page/314/"
}