{
       "Source": "dinamina",
       "Timestamp": "September 27, 2023 12:59 am",
       "Headline": "සැක ශ්‍රී ලාංකික දෙදෙනා පොලිසියට භාර වෙලා",
       "News Content": "මැලේසියාවේ සෙන්තුල් ප්‍රදේශයේදී ශ්‍රී ලාංකිකයන් තිදෙනකු ඝාතනය කිරීමේ සිද්ධියට අදාළ සැකකරුවන් දෙදෙනා එරට පොලිසියට භාර වී තිබේ.\n\nමැලේසියාවේ ශ්‍රී ලංකා මහකොමසාරිස් කාර්යාලය මේ සැකකරුවන් දෙදෙනා ද ශ්‍රී ලාංකිකයන් බව තහවුරු කර තිබේ.\n\nසෙන්තුල් ප්‍රදේශයේ තිබෙන ශ්‍රී ලාංකික යුවළකට අයත් ගොඩනැඟිල්ලක දෙවැනි මහලේ තිබී මියගිය ශ්‍රී ලාංකිකයන් තිදෙනාගේ සිරුරු ක්වාලාලම්පූර් පොලිසිය මඟින් පසුගියදා සොයාගෙන තිබුණු අතර ඒ අනුව එරට පොලිසියෙන් විශේෂ විමර්ශනයක් ආරම්භ කෙරිණි.\n\nමෙම මියගිය තිදෙනාගෙන් එක් අයකු නිවෙස අයත් යුවළගේ පුත්‍රයා වන අතර අනෙක් දෙදෙනා නිවෙසේ කුලියට සිටි පුද්ගලයන් දෙදෙනකු බවට වාර්තා විය. ඔවුන් අවුරුදු 20ත් – 40ත් අතර පසුවන්නන් බවට මැලේසියානු පොලිසිය සඳහන් කරයි.\n\nමෙම සැකකරුවන් සම්බන්ධයෙන් වැඩිදුර විමර්ශන කටයුතු ක්‍රියාත්මක බව ද එරට පොලිසිය ප්‍රකාශ කරයි.",
       "URL": "https://www.dinamina.lk/2023/09/27/local/25783/%e0%b7%83%e0%b7%90%e0%b6%9a-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b7%8f%e0%b6%82%e0%b6%9a%e0%b7%92%e0%b6%9a-%e0%b6%af%e0%b7%99%e0%b6%af%e0%b7%99%e0%b6%b1%e0%b7%8f-%e0%b6%b4/",
       "Category": "local",
       "Parent URL": "https://www.dinamina.lk/category/local//page/67/"
}