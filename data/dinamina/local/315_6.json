{
       "Source": "dinamina",
       "Timestamp": "July 29, 2023 1:00 am",
       "Headline": "ශ්‍රී ලාංකික මත් ජාවාරමෙක් කුවේටයේදී",
       "News Content": "මත්ද්‍රව්‍ය ජාවාරම් කරන බවට චෝදනා එල්ල වී තිබූ ශ්‍රී ලාංකිකයකුට එකී චෝදනා සාධාරණ සැකයකින් තොරව ඔප්පු වීම හේතුවෙන් කුවේටයේ අධිකරණයක් විසින් මරණ දඬුවම නියම කරනු ලැබ ඇත.\n\nමෙලෙස එල්ලා මරණ දඬුවම ලබා තිබෙන ශ්‍රී ලාංකිකයා කළුතර ප්‍රදේශයේ පදිංචිකරුවකු වන අතර, අදාළ චෝදනාව සම්බන්ධයෙන් මීට වසර 4කට පමණ පෙර මොහු අත්අඩංගුවට ගෙන තිබෙන තිබේ. එතැන් සිට අධිකරණයේ නඩු විභාග කර තිබෙන බවද මහාධිකරණයක් දුන් චෝදනාව සම්බන්ධයෙන් අභියාචනාධිකරණය හමුවේ අභියාචනයක් ඉදිරිපත් කළද ශ්‍රේෂ්ඨාධිකරණය විසින් මීට පෙර දී තිබූ තීන්දුවම ප්‍රකාශයට පත් කර ඇති බවද විදේශ කටයුතු අමාත්‍යාංශය ප්‍රකාශ කරයි.\n\nමේ ශ්‍රී ලාංකිකයාට අමතරව පුද්ගල ඝාතන සඳහා වරදකරුවන් වූ තිදෙනකු ඇතුළු තවත් පුද්ගලයන් සිව්දෙනකුටද කුවේටයේදී මරණ දඬුවම දී බවද විදේශ කටයුතු අමාත්‍යාංශය පවසයි. මොවුන් අතර 2015 වසරේ ෂියා මුස්ලිම් පල්ලියකට බෝම්බ ප්‍රහාරයක් එල්ල කරමින් පුද්ගලයන් 27 දෙනකුට මරු කැඳවූ අයි.එස්.අයි.එස්. ත්‍රස්ත ප්‍රහාරයට සම්බන්ධ පුද්ගලයාටද මරණ දඬුවම දී ඇතැයි වාර්තා වෙයි. මෙලෙස මරණ දඬුවම දී තිබෙන ශ්‍රී ලාංකිකයාට අමතර සෙසු පුද්ගලයන් කුවේට් සහ ඊජිප්තු ජාතිකයෝ වෙති. කුවේටයේ පැරණිතම ෂියා මුස්ලිම් පල්ලියක් තුළ සිකුරාදා දිනයේ දහවල් යාච්ඤා අතරතුර අයි.එස්.අයි.එස් ත්‍රස්ත ප්‍රහාරය එල්ල වී තිබෙන අතර, එවකට සිරියාවේ සහ ඉරාකයේ විශාල ප්‍රදේශ පාලනය කළ ඉස්ලාමීය රාජ්‍ය කණ්ඩායම ප්‍රහාරයේ වගකීම භාර ගෙන තිබේ. කුවේට්හි මධ්‍යම බන්ධනාගාරයේදී මේ අය එල්ලා මරා දමා ඇති බවට කුවේට් රජය නිවේදනය කර ඇත.\n\n",
       "URL": "https://www.dinamina.lk/2023/07/29/local/10148/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b7%8f%e0%b6%82%e0%b6%9a%e0%b7%92%e0%b6%9a-%e0%b6%b8%e0%b6%ad%e0%b7%8a-%e0%b6%a2%e0%b7%8f%e0%b7%80%e0%b7%8f%e0%b6%bb%e0%b6%b8%e0%b7%99/",
       "Category": "local",
       "Parent URL": "https://www.dinamina.lk/category/local//page/315/"
}