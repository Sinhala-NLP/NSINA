{
       "Source": "dinamina",
       "Timestamp": "July 31, 2023 1:14 am",
       "Headline": "කථානායක නිල නිවෙස ළඟ මාර්ග බාධකයේ ලක්ෂ 28ක ජීඅයි බටවලට විදලා",
       "News Content": "පාර්ලිමේන්තුව දෙසට පැමිණෙන නීති විරෝධි උද්ඝෝෂණ සහ පෙළපාළි නතර කිරීමට යුද හමුදාව විසින් කථානායක නිල නිවස ඉදිරිපිට තබා තිබුණු තාවකාලික මාර්ග බාධකයක් ගලවා එහි තිබුණු රුපියල් ලක්ෂ 28ක ජී.අයි. බට හා යකඩ ක්ලිප් තොගයක් සොරා ගැනීමක් සම්බන්ධයෙන් විමර්ශන පැවැත්වූ බස්නාහිර පළාත් දකුණු දිසා අපරාධ කොට්ඨාසයේ නිලධාරීන් එම සොරකමට සම්බන්ධ මත්කුඩු ලෝලීන් දෙදෙනෙක් අත්අඩංගුවට ගෙන තිබේ.\n\nපසුගිය කාලයේ එක දිගට පැවති උද්ඝෝෂණ හා විරෝධතා හේතුවෙන් පාර්ලිමේන්තුවේ ආරක්ෂාව සඳහා යුද හමුදාව විසින් මෙම මාර්ග බාධකය සකස් කර එය කථානායක නිල නිවස ඉදිරිපිට මාර්ගය අයිනේ වෙල්ආත කැලෑවේ දමා තිබුණි.\nඋද්ඝෝෂණ හා පෙළපාළ පැවැති අවස්ථාවන්වලදී හමුදාව සහ පොලිසිය මෙම මාර්ග බාධකය මාර්ගය හරහා දමා ආරක්ෂාව තහවුරු කිරීමේ කටයුතුවල නිරතවන අයුරු දක්නට ලැබුණි.\n\nවසරක පමණ කාලයක් තිස්සේ තිබුණු මෙම මාර්ග බාධකයේ ජී.අයි. බට එකින් එක පසුගිය මැයි මාසයේ සිට මත්කුඩු ලෝලීන් විසින් රැගෙන ගොස් ඇති බව පොලිසිය කියයි. මේ ගැන යුද හමුදාව විසින් කළ පැමිණිල්ලකට අනුව විමර්ශන ආරම්භ කරමින් සැකකරුවන් දෙදෙනෙක් අත්අඩංගුවට ගෙන ඔවුන් වැලිකඩ පොලිස් ස්ථානයට ඉදිරිපත් කළ බව බස්නාහිර දකුණු දිසා අපරාධ කොට්ඨාසය විසින් සඳහන් කළේය.",
       "URL": "https://www.dinamina.lk/2023/07/31/local/10441/%e0%b6%9a%e0%b6%ae%e0%b7%8f%e0%b6%b1%e0%b7%8f%e0%b6%ba%e0%b6%9a-%e0%b6%b1%e0%b7%92%e0%b6%bd-%e0%b6%b1%e0%b7%92%e0%b7%80%e0%b7%99%e0%b7%83-%e0%b7%85%e0%b6%9f-%e0%b6%b8%e0%b7%8f%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/309/"
}