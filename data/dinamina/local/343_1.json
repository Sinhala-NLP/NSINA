{
       "Source": "dinamina",
       "Timestamp": "July 24, 2023 1:00 am",
       "Headline": "ණය පොලී අනුපාත වහාම පහත දමන්න",
       "News Content": "ශ්‍රී ලංකා මහ බැංකුව විසින් ප්‍රතිපත්ති පොලී අනුපාතික පහත දැමීමට ගනු ලැබූ තීරණයට අනුකූලව බැංකු ණය පොලී අනුපාත වහාම පහත දැමීමට කිඩිනම් පියවර ගන්නැයි මහ බැංකුව විසින් සියලුම වාණිජ බැංකු වෙත දැනුම් දී තිබේ.\nශ්‍රී ලංකා මහ බැංකුවේ අධිපති ආචාර්ය නන්දලාල් වීරසිංහ මහතා මේ පිළිබඳ දැනුම් දී තිබෙන අතර, ශ්‍රී ලංකා බැංකු සංගමයේ සභාපතිවරයා වෙතද මේ සම්බන්ධයෙන් දැනුම් දී ඇත.\n\nමේ මාසයේ 05 වැනිදා රැස්වූ ශ්‍රී ලංකා මහ බැංකුවේ මුදල් මණ්ඩලය සිය නිත්‍ය තැන්පතු පහසුකම් අනුපාතිකය (SDFR) සියයට 11.00 දක්වාද සිය නිත්‍ය ණය පහසුකම් අනුපාතිකය (SLFR) සියයට12.00 දක්වාද පදනම් අංක 200කින් (2%කින්) අඩු කිරීමට තීරණය කරන ලදී. එම තීරණයට අනුව බැංකු හා මූල්‍ය පද්ධතියද පාරිභෝගික ගනුදෙනුකාර භවතුන්ට එහි වාසිය ලබා දිය යුතු බව මහ බැංකු අධිපති ආචාර්ය නන්දලාල් වීරසිංහ මහතා අවධාරණය කළේය. මහ බැංකුව ගනු ලැබූ තීරණයට අනුව කටයුතු කිරීමට ප්‍රමාද වන්නේ නම්, ඒ සම්බන්ධයෙන් පරිපාලනමය තීන්දු ගැනීමට සිදු වන බවද අධිපතිවරයා පවසයි.\nජයසිරි\nමුණසිංහ සහ මහින්ද\nඅලුත්ගෙදර",
       "URL": "https://www.dinamina.lk/2023/07/24/local/8823/%e0%b6%ab%e0%b6%ba-%e0%b6%b4%e0%b7%9c%e0%b6%bd%e0%b7%93-%e0%b6%85%e0%b6%b1%e0%b7%94%e0%b6%b4%e0%b7%8f%e0%b6%ad-%e0%b7%80%e0%b7%84%e0%b7%8f%e0%b6%b8-%e0%b6%b4%e0%b7%84%e0%b6%ad-%e0%b6%af%e0%b6%b8/",
       "Category": "local",
       "Parent URL": "https://www.dinamina.lk/category/local//page/343/"
}