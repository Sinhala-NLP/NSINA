{
       "Source": "dinamina",
       "Timestamp": "August 12, 2023 1:00 am",
       "Headline": "හොර ඔප්පුවක් හැදූ ලෝයර්ගේ ලෝගු ව ගැලවෙයි",
       "News Content": "ව්‍යාජ ඔප්පුවක් සකස් කර නොතාරිස් ආඥා පනත යටතේ වරදක් සිදු කළ නීතිඥවරයකුගේ නීතිඥභාවය අහෝසි කිරීමට ශ්‍රේෂ්ඨාධිකරණ පෙරේදා (10) තීන්දු කළේය. මහනුවර ප්‍රදේශයේ මහින්ද රත්නායක නමැති නීතිඥවරයකුගේ නීතිඥ භාවය මෙලෙස අහෝසි කරන ලදි.\n\nඅගවිනිසුරු ජයන්ත ජයසූරිය, එස්. තුරෙයිරාජා සහ මහින්ද සමයවර්ධන යන මහත්වරුන්ගෙන් සමන්විත ත්‍රිපුද්ගල ශ්‍රේෂ්ඨාධිකරණ විනිසුරු මඬුල්ල විසින් මේ තීන්දුව ප්‍රකාශ කෙරිණි. මේ නීතිඥවරයා ව්‍යාජ ඔප්පුවක් සකස් කර ඇති බවට\n\nමධ්‍යම පළාත් බද මහාධිකරණයේ රෙජිස්ට්‍රාර්වරයා විසින් ශ්‍රේෂ්ඨාධිකරණය රෙජිස්ට්‍රාර්වරයාට ඉදිරිපත් කළ පැමිණිල්ලකට අනුව ඔහුට එරෙහිව නඩු විභාගයක් පැවැත්වීමෙන් අනතුරුව මේ බව තීන්දු කරන ලදි.\n\n1999 පෙබරවාරි මස 5 දා ව්‍යාජ ඔප්පුවක් සකස් කිරීමෙන් නොතාරිස් ආඥා පනත යටතේ වරදක් සිදු කළ බවට ඔහුට එරෙහිව චෝදනා ඉදිරිපත් කර ති‍බිණි. ඒ සම්බන්ධයෙන් සාක්ෂි කැඳවා දීර්ඝ නඩු විභාගයක් පැවැත්වූ ශ්‍රේෂ්ඨාධිකරණය සිය තීන්දුව ප්‍රකාශයට පත් කරමින් සඳහන් කළේ වග උත්තරකරුට එරෙහි චෝදනා ඔප්පු වී ඇති බවයි. ඒ අනුව ඔහුගේ නීතිඥභාවය අහෝසි කිරීමට තීරණය කළ අධිකරණය නීතිඥ නාම ලේඛනයෙන් ඔහුගේ නම ඉවත් කිරීමට නියම කළේය.\n\nනෙල්කා මැදගෙදර",
       "URL": "https://www.dinamina.lk/2023/08/12/local/13578/%e0%b7%84%e0%b7%9c%e0%b6%bb-%e0%b6%94%e0%b6%b4%e0%b7%8a%e0%b6%b4%e0%b7%94%e0%b7%80%e0%b6%9a%e0%b7%8a-%e0%b7%84%e0%b7%90%e0%b6%af%e0%b7%96-%e0%b6%bd%e0%b7%9d%e0%b6%ba%e0%b6%bb%e0%b7%8a%e0%b6%9c/",
       "Category": "local",
       "Parent URL": "https://www.dinamina.lk/category/local//page/256/"
}