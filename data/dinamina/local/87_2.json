{
       "Source": "dinamina",
       "Timestamp": "September 22, 2023 1:00 am",
       "Headline": "අඩු වියදම් ඡන්ද ප්‍රකාශ කිරීමේ ක්‍රමයක් මාතර රාහුලෙන්",
       "News Content": "ප්‍රකාශිත ඡන්ද 3000කින් පසු ගණනයට පැය තුනහමාරයි\n\nමැතිවරණයකදී ඇතිවන වියදම් අඩුකර වඩාත් ඵලදායීව ඡන්දයක් පැවැත්වීමට මාර්ගගත මනාප සටහන් කිරීමේ තොරතුරු පද්ධතියක් හඳුන්වාදීම කදිම විකල්පයක් බව ප්‍රායෝගිකව ඔප්පු කළ අවස්ථාවක් මාතර රාහුල විද්‍යාලයේදී එළිදක්වනු ලැබීය.\n\nඒ ඊයේ (21) පැවති ශිෂ්‍ය පාර්ලිමේන්තු මැතිවණයේදීය. වියදම් හා කාලය ඉතිරි කර ගනිමින් මාර්ගගත මනාප සටහන් කිරීමේ පද්ධතියක් භාවිත කරමින් ඡන්දය පැවැත්වීම එම ක්‍රමයයි.\n\nසිසුන් විසින් මෙහිදී ඡන්ද 3000කට ආසන්න සංඛ්‍යාවක් ප්‍රකාශයට පත් කිරීමෙන් පසු ප්‍රතිඵල ප්‍රකාශයට පත් කිරීමට ගතවූයේ පැය තුනහමාරක් වීම විශේෂත්වයකි.\n\nවිදුහල්පතිනී සමිත කුරුකුලසූරිය මහත්මියගේ උපදෙස් පරිදි විද්‍යාලයීය වෙබ් කණ්ඩායම භාර ආචාර්යවරුන් වන ලලනිකා රංගොඩගේ, නුවන් රත්නායක,සජිත් චතුරංග මහත්ම මහත්මීන්ගේ මඟපෙන්වීමෙන් මේ අගනා නිර්මාණ කර ඇත්තේ ජ්‍යෙෂ්ඨ ශිෂ්‍ය නායක නදීජ කල්හාර ලියනාරච්චි විසිනි. පරිගණකය භාවිතයෙන් පැය 04කින් මේ මෙහෙයුම් පද්ධතිය නිර්මාණය කර තිබීම තවත් විශේෂත්වයක්. තම නිර්මාණය ගැන නදීජ කල්හාර මෙසේ පැවසීය. Òඅපේ රටේ මැතිවරණවලට මේ ක්‍රමය යොදා ගන්නවා නම් එය ඉතා හොඳ වාසිදායක ක්‍රමයක්. මින් ජන්ද ප්‍රකාශ කරන්න, එය ගණනය කරන්න ගතවන කාලය ඉතිරි වෙනවා වගේම මානව සම්පත් භාවිතය අනවශ්‍ය වියදම් පාලනය ඇතුළු වාසි රැසක් අත්කර ගන්න අවස්ථාව ලැබෙනවා.\n\nමෙයින් ඡන්න ප්‍රකාශ කිරීමේ හා ගණනය කිරීමේ කාලය අඩුවීම, කඩදාසි හිඟයට පිළියමක් වීම, ප්‍රතික්ෂේපිත ඡන්ද ප්‍රමාණය අවමවීම, ඡන්දය ප්‍රකාශ කිරීම ආරම්භ වූ මොහොතේ සිට ප්‍රකාශ වන ඡන්ද ප්‍රමාණය, එහි ප්‍රතිශතය ක්ෂණිකව ලබාගන්න හැකිවීම, විස්තරාත්මක වාර්තා කඩිනමින් ලබාගත හැකිවීම හා කාලය සේම වියදම ඉතිරිවීම සිදු වෙනවා.“ ඡන්දය පැවති අවස්ථාව අධීක්ෂණය කිරීමට මාතර සහකාර මැතිවරණ කොමසාරිස් කාර්යාලයේ නියෝජිත පිරිසක් හා මාතර මූලස්ථාන පොලීසියේ නිලධාරීන් පිරිසක් ද එක්ව සිටියහ.\n\nඡන්දය ප්‍රකාශ කිරීම මධ්‍යස්ථාන හතරකදී සිදුවූ අතර මැතිවරණයේදී සභිකයන් 150ක් පමණ තෝරාගනු ලැබූහ.\n\n",
       "URL": "https://www.dinamina.lk/2023/09/22/local/24356/%e0%b6%85%e0%b6%a9%e0%b7%94-%e0%b7%80%e0%b7%92%e0%b6%ba%e0%b6%af%e0%b6%b8%e0%b7%8a-%e0%b6%a1%e0%b6%b1%e0%b7%8a%e0%b6%af-%e0%b6%b4%e0%b7%8a%e0%b6%bb%e0%b6%9a%e0%b7%8f%e0%b7%81-%e0%b6%9a/",
       "Category": "local",
       "Parent URL": "https://www.dinamina.lk/category/local//page/87/"
}