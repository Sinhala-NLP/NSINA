{
       "Source": "dinamina",
       "Timestamp": "August 9, 2023 1:00 am",
       "Headline": "පූජිත රාජකාරී පැහැර හැරි බව ඔප්පු කරන්න නීතිපති අසමත්",
       "News Content": "පාස්කු ප්‍රහාරය වළක්වා නොගැනීම මඟින් රාජකාරිය පැහැර හැර ඇති බවට හිටපු පොලිස්පති පූජිත් ජයසුන්දර මහතාට එරෙහිව ඉදිරිපත් කළ චෝදනා ඔප්පු කිරීමට නීතිපතිවරයා අසමත්ව ඇතැයි නීතිඥ විදුර රණවක මහතා ශ්‍රේෂ්ඨාධිකරණයේදී ඊයේ (08) සඳහන් කළේය.\n\nපාස්කු දින ත්‍රස්ත ප්‍රහාරය සම්බන්ධයෙන් වන බුද්ධි තොරතුරු ලැබුණේ අවසන් මොහොතේ දී බව ද ඒ මහතා සඳහන් කළේය.\n\nබුද්ධි තොරතුරු ලැබී තිබියදීත් පාස්කු ප්‍රහාරය වළක්වා නොගැනීම සම්බන්ධයෙන් ගොනු කළ නඩුවෙන් හිටපු පොලිස්පති පූජිත් ජයසුන්දර මහතා සහ හිටපු ආරක්ෂක ලේකම් හේමසිරි ප්‍රනාන්දු යන මහත්වරුන් නිදොස් කොට නිදහස් කළ මහාධිකරණ නඩු තීන්දුව අභියෝගයට ලක් කරමින් නීතිපතිවරයා ගොනුකළ අභියාචන පෙත්සම් දෙකක් විභාගයට ගත් අවස්ථාවේදී නීතිඥවරයා මේ බව සඳහන් කළේය.\n\nප්‍රීති පද්මන් සූරසේන, යසන්ත කෝදාගොඩ, කුමුදුනී වික්‍රමසිංහ, මහින්ද සමයවර්ධන, අර්ජුන ඔබේසේකර යන පංච පුද්ගල ශ්‍රේෂ්ඨාධිකරණ විනිසුරු මඬුල්ල හමුවේ මෙම අභියාචන පෙත්සම් කැඳවන ලදී.\n\nඑහිදී විත්තිකාර වග උත්තරකරු වන හිටපු පොලිස්පති පූජිත් ජයසුන්දර මහතා වෙනුවෙන් පෙනී සිටිමින් නීතිඥ විදුර රණවක මහතා දීර්ඝ ලෙස කරුණු ඉදිරිපත් කරමින් සහරාන් හෂීම් ඇතුළු ඔහුගේ කණ්ඩායම විසින් සිදු කළ යම් යම් ක්‍රියාවන් පිළිබඳ තොරතුරු වරින්වර ලැබී තිබුණ ද ඒවා කිසිවක් බුද්ධි තොරතුරු නොවන බවත් බුද්ධි තොරතුරක් සෑමවිටම නිශ්චිත තොරතුරක් විය යුතු බවත් කීය.\n\nසහරාන් හෂීම් ඔහුගේ කණ්ඩායම සම්බන්ධයෙන් ලැබුණු තොරතුරුවල ප්‍රහාරයක් එල්ල විය හැකි බවට සඳහන් වුවද එම ප්‍රහාර එල්ල විය හැකි දිනයක් ස්ථානයක් හෝ ප්‍රදේශයක් පිළිබඳව සඳහන් නොවූ බවත් ඉන්දියානු මහ කොමසාරිස් කාර්යාලයට දේවස්ථාන කිහිපයකට ප්‍රහාර එල්ල විය හැකි බවට තොරතුරු ලැබුණ ද ඒවා නිශ්චිත තොරතුරු නොවූ බවත් ඒ මහතා සඳහන් කළේය.\n\nත්‍රස්ත ප්‍රහාර සිදු විය හැකි බවට ලැබුණු තොරතුරු සම්බන්ධයෙන් කිසිදු පියවරක් හිටපු පොලිස්පතිවරයා නොගත් බවට චෝදනා කළ ද එම චෝදනා ඔප්පු කිරීමට නීතිපතිවරයා අසමත්ව ඇතැයි ඒ මහතා සඳහන් කළේය.\n\nමෙකී ප්‍රහාරය සම්බන්ධයෙන් වන නිශ්චිත බුද්ධි තොරතුරු එවකට සිටි පොලිස්පතිවරයාට ලැබුණේ ප්‍රහාරය සිදු වූ අප්‍රේල් මස 21 වන දින පෙරවරු 8:30 ට පමණ බව ඒ මහතා කීය. ඊට පෙර ප්‍රහාරයක් එල්ල විය හැකි බවට තොරතුරු ලැබීමෙන් අනතුරුව ඒ සම්බන්ධයෙන් ගත යුතු සියලු ක්‍රියාමාර්ග ගැනීමට විත්තිකාර පොලිස්පතිවරයා කටයුතු කළ අතර අදාළ තොරතුරු පිළිබඳව ඉහළ පොලිස් නිලධාරීන් ඇතුළු පහළොස් දහසක් පමණ දැනුවත්ව සිටි බව ද ඒ මහතා සඳහන් කළේය.\n\nපොලිස්පතිවරයාට ලැබුණු එම තොරතුරු එවක බස්නාහිර පළාත භාර ජ්‍යෙෂ්ඨ නියෝජ්‍ය පොලිස්පති නන්දන මුණසිංහ මහතාට සහ අපරාධ පරීක්ෂණ දෙපාර්තමේන්තුවේ අධ්‍යක්ෂවරයාට, ත්‍රස්ත විමර්ශන ඒකකයේ අධ්‍යක්ෂකවරයාට, ප්‍රභූ ආරක්ෂක අංශයේ අධ්‍යක්ෂවරයාට, විශේෂ කාර්ය බළකායේ නියෝජ්‍ය පොලිස්පතිවරයාට සහ ගම්පහ දිසාව භාර ජ්‍යෙෂ්ඨ නියෝජ්‍ය පොලිස්පතිවරයාට දැනුම් දුන් බව ද ඒ මහතා පෙන්වා දුන්නේය.\n\nඑසේම කතෝලික ජනතාව බහුලව වාසය කරන සහ දේවස්ථාන ඇති ප්‍රදේශවලට වැඩි ආරක්ෂාවක් ලබාදීමට කටයුතු කළ බව ද නීතිඥවරයා සඳහන් කළේය.\n\nඒ අනුව 19 වනදා පාස්කු උත්සවය පැවති මීගමුව දූව ප්‍රදේශයට ආරක්ෂක අංශ සාමාජිකයන් වැඩි ප්‍රමාණයක් යොමු කළ බව ද ඔහු සඳහන් කළේය.\n\nඅදාළ තොරතුරු දැනගැනීමෙන් පසුව පොලිස්පතිවරයා කිසිවක් නොකළ බවට කරන චෝදනාව පිළිගත නොහැකි බව නීතිඥවරයා පෙන්වා දුන්නේය.\n\nකෙසේ වුව ද මෙම ප්‍රහාරය සම්බන්ධයෙන් ලැබුණු මෙම තොරතුරු කිසිවක් බුද්ධි තොරතුරු නොවන බව රාජ්‍ය බුද්ධි සේවයේ ප්‍රධානී නිලන්ත ජයවර්ධන මහතා මහාධිකරණ නඩු විභාගයේ දී දුන් සාක්ෂි මඟින් තහවුරු වන බව නීතිඥවරයා පෙන්වා දුන්නේය.\n\nමහාධිකරණය හමුවේ ඉදිරිපත් වූ සාක්කි නිසි ලෙස සැලකිල්ලට ගැනීමෙන් අනතුරුව මහාධිකරණය විසින් අදාළ නඩු තීන්දුව ප්‍රකාශ කර ඇති බව ඔහු සඳහන් කළේය.\n\nපෙත්සම් සම්බන්ධයෙන් වැඩිදුර කරුණු සලකා බැලීම කල්තැබීමට විනිසුරු මඬුල්ල තීරණය කළේය.",
       "URL": "https://www.dinamina.lk/2023/08/09/local/12612/%e0%b6%b4%e0%b7%96%e0%b6%a2%e0%b7%92%e0%b6%ad-%e0%b6%bb%e0%b7%8f%e0%b6%a2%e0%b6%9a%e0%b7%8f%e0%b6%bb%e0%b7%93-%e0%b6%b4%e0%b7%90%e0%b7%84%e0%b7%90%e0%b6%bb-%e0%b7%84%e0%b7%90%e0%b6%bb%e0%b7%92/",
       "Category": "local",
       "Parent URL": "https://www.dinamina.lk/category/local//page/269/"
}