{
       "Source": "dinamina",
       "Timestamp": "August 23, 2023 12:55 am",
       "Headline": "හම්බ­න්තොට විහා­ර­යක දේව පිළි­ම­වල රන්මාල මහ රෑ ගල­වන් ගිහින්",
       "News Content": "හම්බන්තොට විහාරස්ථානයක පිහිටි දේවාලයක දේව පිළිමවලට පලඳා තිබුණු රුපියල් ලක්ෂ 15කට අධික වටිනාකමක් ඇති රන් මාල සමඟ දේව ප්‍රතිමාවක් සොරා ගැනීමක් සම්බන්ධයෙන් හම්බන්තොට පොලිසිය විමර්ශනයක් ආරම්භ කර තිබේ.\n\nමෙම සොරකම සිදුව ඇත්තේ පසුගිය 20 වෙනිදා රාත්‍රී 11.45ට දේවාලය වසා දැමීමෙන් අනතුරුව බව විහාරාධිපති හිමියන් පොලිසියට පවසා ඇත. දේවාලය නැවත විවෘත කර ඇත්තේ පෙරේදා (21) උදෑසන 8.30ට පමණය. දේවාලයේ දේව ප්‍රතිමාවලට දමා තිබුණු රන් මාල දේව ප්‍රතිමාවක් ද සමඟ අතුරුදන්ව ඇතැයි පෙනී ගොස් ඇත්තේ එහිදීය.\n\nමෙම දේවාලයට හොරු ඇතුළු වූ ආකාරයක් දක්නට නැති බවත් ඉබි යතුරු ඇර දේවාලයට ඇතුළු වී ඇති බවක් පෙනී යන බවත් උසස් පොලිස් නිලධාරියෙක් සඳහන් කළේය. දේවාලයේ අගුල්වල යතුරු ඇත්තේ විහාරාධිපති හිමියන් සතුව බවත් උන් වහන්සේ රාත්‍රීයේ නින්දට යන විට එය තමන් වහන්සේ ළඟම තබාගන්නා බවත් විමර්ශනවලින් පෙනී ගොස් ඇත.\n\nමෙම දේවාලය තුළ විහාරාධිපති හිමියන් ශාන්තිකර්ම පවත්වන බවත් ලෙඩ රෝග සඳහා විවිධ ප්‍රතිකාර පවා කරන බවත් විමර්ශනයේදී පොලිසියට පෙනී ගොස් ඇත. එසේම විදෙස්ගත වීම් සම්බන්ධයෙන් විවිධ පුද්ගලයන් මෙහි පැමිණ බාරහාර වන බවත් දේව ප්‍රතිමාවල දමා තිබී ඇත්තේ භාර ඔප්පු කරමින් දේව ප්‍රතිමාවලට පැලඳූ රන් අබරණ බවත් විහාරාධිපති හිමියන් පොලිසියට පවසා ඇත.\n\nබොහෝ දුරට මෙම සොරකම සිදුකර ඇත්තේ විහාරස්ථානය හා නිතර සම්බන්ධකම් ඇති පුද්ගලයකු හෝ කණ්ඩායමක් දේවාලයේ යතුරු ව්‍යාජ ලෙස සකස්කර ඒ තුළින් දේවාලයේ දොරගුළු විවරකර විය හැකි බව පොලිසිය සැක කරයි.",
       "URL": "https://www.dinamina.lk/2023/08/23/local/16393/%e0%b7%84%e0%b6%b8%e0%b7%8a%e0%b6%b6%e0%b6%b1%e0%b7%8a%e0%b6%ad%e0%b7%9c%e0%b6%a7-%e0%b7%80%e0%b7%92%e0%b7%84%e0%b7%8f%e0%b6%bb%e0%b6%ba%e0%b6%9a-%e0%b6%af%e0%b7%9a%e0%b7%80/",
       "Category": "local",
       "Parent URL": "https://www.dinamina.lk/category/local//page/206/"
}