{
       "Source": "dinamina",
       "Timestamp": "September 5, 2023 12:10 am",
       "Headline": "කූට ලේඛන සාදා දරුවකු දැමීම: මහනුවර ප්‍රධාන පාසලක ආදි සිසු සංගමයේ පරිගණකය පොලිසිය භාරයට",
       "News Content": "වෛද්‍යවරයෙකු ලෙස සේවය කරමින් සිටිය දී හදිසියේ මියගිය මහනුවර ප්‍රධාන පෙළේ බාලක පාසලක ආදි සිසුවෙකුගේ සහෝදරයෙකු කූට ලේඛන සකස් කර මියගිය සහෝදරයා නමින් එම පාසලේ පළමු ශ්‍රේණියට ඔහුගේ දරුවා ඇතුළත් කළ බව කියන සිද්ධියක් සම්බන්ධයෙන් පරීක්ෂණ පැවැත්වූ මහනුවර පොලිසියේ විශේෂ අපරාධ විමර්ශන අංශය ඊට අදාළව එම විදුහලේ ආදි ශිෂ්‍ය සංගමයේ පරිගණක යන්ත්‍ර කිහිපයක් පොලිස් භාරයට ගෙන තිබේ.\n\nමහනුවර පිහිටි පළාත් සභාවට අයත් පාසලක අධ්‍යාපනය ලැබ තිබෙන වෛද්‍යවරයාගේ සහෝදරයාට බෞද්ධ ජාතික පාසලට දරුවා ඇතුළත් කිරීම සඳහා එහි ආදි ශිෂ්‍ය සංගමයේ ප්‍රධානියෙකුගේ ද සහාය ද ලැබී ඇතැයි වාර්තා වේ.\n\nමියගිය වෛද්‍යවරයාගේ බිරිඳ හා පාසලේ විදුහල්පතිවරයා ද මේ සම්බන්ධයෙන් පොලිසියට පැමිණිලි ඉදිරිපත් කිරීමෙන් පසු පොලීසිය ඒ සම්බන්ධයෙන් පරීක්ෂණ පවත්වනු ලැබීය.\n\nලබන වසරේ දී වෛද්‍යවරයාගේ දරුවෙකු ද අදාළ පාසලට ආදි ශිෂ්‍ය පදනම යටතේ ඇතුළත් කිරීමට නියමිතව තිබී ඇති අතර, ඒ සම්බන්ධ ලියකියවිලි සකස් කිරීමට යාමේ දී සැමියාගේ නමින් දරුවෙකු පාසලට ඇතුළත් කර තිබෙන බව අනාවරණය වීමෙන් පසු වෛද්‍යවරයාගේ බිරිඳ ඒ පිළිබඳ මුලින් විදුහල්පතිවරයාට ද පසුව පොලිසියට ද දැනුම් දී තිබේ.\n\nපොලිස් භාරයට ගත් ආදි ශිෂ්‍ය සංගමයේ පරිගණකය රස පරීක්ෂක වෙත යොමුකර වාර්තාවක් ලබා ගැනීම සඳහා පොලීසිය කළ ඉල්ලීමක් සලකා බැලූ මහනුවර අතිරේක මහේස්ත්‍රාත්වරයා ඊට අවසරය ලබා දී ඇත. ඒ අනුව අදාළ පරිගණකය රස පරීක්ෂක වෙත යොමු කිරීමට පොලිසිය පියවර ගෙන ඇත.\n\nමහනුවර විශේෂ අපරාධ විමර්ශන ඒකකයේ ස්ථානාධිපති ප්‍රධාන පොලිස් පරීක්ෂක ඩබ්ලිව්. එම්. එස්. උවින්දසිරි මහතාගේ උපදෙස් මත පොලිස් සැරයන් හෙට්ටිආරච්චි මහතා පරීක්ෂණ පවත්වයි.\nඅසේල කුරුළුවංශ",
       "URL": "https://www.dinamina.lk/2023/09/05/local/19654/%e0%b6%9a%e0%b7%96%e0%b6%a7-%e0%b6%bd%e0%b7%9a%e0%b6%9b%e0%b6%b1-%e0%b7%83%e0%b7%8f%e0%b6%af%e0%b7%8f-%e0%b6%af%e0%b6%bb%e0%b7%94%e0%b7%80%e0%b6%9a%e0%b7%94-%e0%b6%af%e0%b7%90%e0%b6%b8%e0%b7%93/",
       "Category": "local",
       "Parent URL": "https://www.dinamina.lk/category/local//page/153/"
}