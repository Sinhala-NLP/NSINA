{
       "Source": "dinamina",
       "Timestamp": "July 24, 2023 1:00 am",
       "Headline": "කප්පම් පැමිණිල්ල  පොලිස් පොතේ නොලියූ  එස්අයිගේ  වැඩ තහනම්",
       "News Content": "රුපියල් ලක්ෂ 03ක මුදලක් ඉල්ලා පුද්ගලයකුට කළ තර්ජනය කිරීමක් සම්බන්ධයෙන් වූ පැමිණිල්ලක් පොලිස් පොතේ සටහන් කර නොගත් අවිස්සාවේල්ල පොලිසියේ අපරාධ අංශයේ දෙවැනියා වන උප පොලිස් පරීක්ෂකවරයකුගේ වැඩ තහනම් කිරීමට සීතාවක සහකාර පොලිස් අධිකාරීවරයා පෙරේදා (22) පියවර ගෙන ඇත. අවිස්සාවේල්ල දුම්රියපොළ පාරේ පදිංචි පුද්ගලයකුගේ නිවසේ තැපැල් පෙට්ටියට යම් පුද්ගලයෙක් විසින් රුපියල් ලක්ෂ 03ක මුදලක් ඉල්ලා ලිපියක් දමා ගොස් තිබී ඇත. මේ ගැන බියක් ඇතිවූ බැවින් එම පුද්ගලයා අවිස්සාවේල්ල පොලිසියට ගොස් ඒ ගැන පැමිණිල්ලක් ඉදිරිපත් කිරීමට සූදානම් වී තිබේ.\n\nමුලින්ම මෙම පුද්ගලයාව අවිස්සාවේල්ල පොලිසියේ පිළිගැනීමේ අංශයේ නිලධාරීන් විසින් යොමු කර ඇත්තේ සුළු පැමිණිලි අංශය වෙතය. එහිදී එම අංශයේ නිලධාරීන් මෙම පැමිණිල්ල අපරාධ අංශයට යොමු කර තිබේ. ඒ අනුව මෙම පුද්ගලයා අපරාධ අංශයට ගිය අවස්ථාවේදී පැමිණිල්ල සටහන් කර නොගෙන ඔහුව නැවත නිවසට පිටත් කර යැවීමට මෙම උප පොලිස් පරීක්ෂකවරයා පියවර ගෙන ඇත.\n\nමෙම සිදුවීම වී ඇත්තේ පසුගිය 19 වෙනිදාය. මෙම පුද්ගලයා කෑගල්ල නියෝජ්‍ය පොලිස්පතිවරයාව දන්නා කියන අයකු වූ බැවින් ඔහු ඒ බව නියෝජ්‍ය පොලිස්පතිවරයාව දැනුවත් කර තිබේ.\n\nනියෝජ්‍ය පොලිස්පතිවරයා එහිදී ඒ බව සීතාවක කොට්ඨාසය භාර ජ්‍යෙෂ්ඨ පොලිස් අධිකාරීවරයාට පැමිණිලි කිරීමෙන් අනතුරුව මෙම වැඩ තහනම ක්‍රියාත්මක කර ඇත.",
       "URL": "https://www.dinamina.lk/2023/07/24/local/8819/%e0%b6%9a%e0%b6%b4%e0%b7%8a%e0%b6%b4%e0%b6%b8%e0%b7%8a-%e0%b6%b4%e0%b7%90%e0%b6%b8%e0%b7%92%e0%b6%ab%e0%b7%92%e0%b6%bd%e0%b7%8a%e0%b6%bd-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a/",
       "Category": "local",
       "Parent URL": "https://www.dinamina.lk/category/local//page/340/"
}