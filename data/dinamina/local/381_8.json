{
       "Source": "dinamina",
       "Timestamp": "July 14, 2023 1:00 am",
       "Headline": "කැණීම් ජාත්‍යන්තර නියමයන්ට අනුකූල නොවන බවට චෝදනා",
       "News Content": "මුලතිව්, කොක්කුතුඩුවායි සමූහ මිනී වළේ කැණීම් කටයුතු තාවකාලිකව නතර කරන ලෙස මුලතිව් අධිකරණයෙන් පෙරේදා (12) වැනි දා නියෝගයක් ලැබී තිබේ.\n\nඑවැනි නියෝගයක් නිකුත් කොට ඇත්තේ ජාත්‍යන්තර ප්‍රමිතීන්ට හා නියමයන්ට අනුකූලව කැණීම් ආරම්භ කිරීමට සුදුසු පරිසරයක් ගොඩනඟා ගන්නා තුරුය.\n\nමුලතිව් කොක්කුතුඩුවායි සමූහ මිනී වළේ කැණීම් කටයුතු නිසි ප්‍රමිතියට හා ජාත්‍යන්තර නියමයන්ට අනුකූල නොවන බවට පාර්ශ්වයන් රැසක්ම චෝදනා කළ අතර, එවැනි මට්ටමක කැණීම් කටයුතු පවත්වාගෙන යන ලෙස එම සමූහ මිනී වළ ආසන්නයේ උද්ඝෝෂණයක්ද පසුගියදා සංවිධානය කොට තිබුණි. කෙසේ වෙතත් දින තුනක කාලයක් මෙම ස්ථානයේ සිදු කළ කැණීම්වලදී කොටි සාමාජිකාවන්ගේ බවට සැක කරන මිනිස් අස්ථි කොටස් 16ක්, එල්.ටී.ටී.ඊ. නිල ඇඳුම් කීපයක්, අවි ආයුධ, බෝම්බ හා තවත් යුද උපකරණ කීපයක්ද සොයා ගැනීමට හැකි වුණි. එම ද්‍රව්‍ය මේ වන විට මුලතිව් අධිකරණයේ ගබඩා කොට තිබේ. කෝකිලායි හා මුලතිව් පොලිස් ස්ථානද මුලතිව් ආරක්ෂක අංශද කොක්කුතුඩුවායි සමූහ මිනී වළේ කැණීම් කටයුතු ජාත්‍යන්තර නියමයන්ට හා ප්‍රමිතියට අනුව සිදු කිරීමට අවශ්‍ය පියවර ගනිමින් සිටියි.",
       "URL": "https://www.dinamina.lk/2023/07/14/local/6414/%e0%b6%9a%e0%b7%90%e0%b6%ab%e0%b7%93%e0%b6%b8%e0%b7%8a-%e0%b6%a2%e0%b7%8f%e0%b6%ad%e0%b7%8a%e0%b6%ba%e0%b6%b1%e0%b7%8a%e0%b6%ad%e0%b6%bb-%e0%b6%b1%e0%b7%92%e0%b6%ba%e0%b6%b8%e0%b6%ba%e0%b6%b1/",
       "Category": "local",
       "Parent URL": "https://www.dinamina.lk/category/local//page/381/"
}