{
       "Source": "dinamina",
       "Timestamp": "July 24, 2023 1:00 am",
       "Headline": "ආහාර සුරක්ෂිතතාවට කෘෂිකර්ම ඇමැතිගෙන්  FAO වෙත ව්‍යාපෘති වාර්තාවක්",
       "News Content": "මෙරට ආහාර සුරක්ෂිතතාව උදෙසා වී ප්‍රභේද සංවර්ධනය සහ සහල් නිෂ්පාදන අංශයේ ඵලදායිතාව ඉහළ නැංවීම අරමුණු කර ගනිමින් කෘෂිකර්ම ඇමැති මහින්ද අමරවීර මහතා එක්සත් ජාතීන්ගේ ආහාර හා කෘෂිකර්ම සංවිධානය වෙත ව්‍යාපෘති වාර්තාවක් ඉදිරිපත් කර ඇත.\n\nපසුගිය 17 වැනිදා සිට 21 වැනිදා දක්වා ඉතාලියේ රෝම නගරයේ ලෝක ආහාර හා කෘෂිකර්ම සංවිධානයේ මූලස්ථානයේ දී පැවැත්වෙන එක්සත් ජාතීන්ගේ ආහාර හා කෘෂිකර්ම සංවිධානයේ ආහාර කෘෂිකර්ම ප්‍රවර්ධනය සඳහා ජාන සම්පත් යොදා ගැනීම පිළිබඳ 19 වන සැසි වාරයට සහභාගි වන කෘෂිකර්ම ඇමැතිවරයා පසුගියදා (20) එම සංවිධානයේ අධ්‍යක්ෂ ජනරාල් ආචාර්ය Qu Dongyu මහතා නිල වශයෙන් හමු වී සාකච්ඡා පැවැත්වීය.කෘෂිකර්ම දෙපාර්තමේන්තුව විසින් සකස් කළ මේ වාර්තාව එහිදී ඇමැතිවරයා විසින් එක්සත් ජාතීන්ගේ ආහාර හා කෘෂිකර්ම සංවිධානය වෙත ඉදිරිපත් කර තිබේ.\n\nඑක්සත් ජාතීන්ගේ ආහාර කෘෂිකර්ම සංවිධානය විසින් ශ්‍රී ලංකාවේ කෘෂිකර්මාන්තය නංවාලීමට දෙන සහයෝගය මෙහිදී ඇමැතිවරයා ඇගයීමට ලක් කළ අතර, දැනට වසර කිහිපයක සිට ශ්‍රී ලංකාව මුහුණදී සිටින ආර්ථික අර්බුදකාරී තත්ත්වය තුළ රටට අවශ්‍ය ආහාර නිෂ්පාදනයේදී ගොවි ජනතාවට අවශ්‍ය පොහොර, බීජ, තාක්ෂණික උපකාර සහ මූල්‍ය ප්‍රතිපාදන දීමේදී එම සංවිධානය විශාල සහයෝගයක් දුන් බව ද ප්‍රකාශ කර ඇත.\n\nශ්‍රී ලංකාවේ තරුණ ව්‍යවසායකත්වය ප්‍රවර්ධනයට සමගාමීව කාන්තාවන් කෘෂි ව්‍යවසායකයන් ලෙස යොමු කර ඔවුන් උනන්දු කිරීමේ වැඩ පිළිවෙළක් ද ආරම්භ කර ඇති බව ඇමැතිවරයා අධ්‍යක්ෂ ජනරාල්වරයා හමුවේ අවධාරණය කර ඇත. කෘෂි ව්‍යවසායක ව්‍යාපෘති සඳහා කාන්තා දායකත්වය ලැබුණු සැම අවස්ථාවකම එම ව්‍යාපෘති සාර්ථක වී ඇති බවත්, එම ඉලක්ක ජය ගැනීමේදී ශ්‍රී ලංකාවේ කාන්තා නියෝජනය ප්‍රශස්ත මට්ටමක තිබෙන බැවින් කෘෂි ව්‍යවසායකයන් ලෙස කාන්තාවන් අභිප්‍රේරණය කිරීමේ වැඩපිළිවෙළට ද එක්සත් ජාතීන්ගේ ආහාර කෘෂිකර්ම සංවිධානයේ සහයෝගය අපේක්ෂා කරන බවත් ඇමැතිවරයා සඳහන් කර තිබේ.\n\nමේ අවස්ථාවට ඉතාලියේ ශ්‍රී ලංකා තානාපති ආචාර්ය ජගත් වැල්ලවත්ත මහතා ද සහභාගි විය.\n\nබුද්ධිකා ඉඹුලාන",
       "URL": "https://www.dinamina.lk/2023/07/24/local/8648/%e0%b6%86%e0%b7%84%e0%b7%8f%e0%b6%bb-%e0%b7%83%e0%b7%94%e0%b6%bb%e0%b6%9a%e0%b7%8a%e0%b7%82%e0%b7%92%e0%b6%ad%e0%b6%ad%e0%b7%8f%e0%b7%80%e0%b6%a7-%e0%b6%9a%e0%b7%98%e0%b7%82%e0%b7%92%e0%b6%9a%e0%b6%bb/",
       "Category": "local",
       "Parent URL": "https://www.dinamina.lk/category/local//page/338/"
}