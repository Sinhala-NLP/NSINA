{
       "Source": "dinamina",
       "Timestamp": "July 26, 2023 1:00 am",
       "Headline": "රස පරීක්ෂක වාර්තා නොදීම ගැන සිහිකැඳවීමක්",
       "News Content": "ජනශක්ති සමූහ ව්‍යාපාරයේ අධ්‍යක්ෂ දිනේෂ් ෂාෆ්ටර් මහතාගේ මරණය සම්බන්ධයෙන් ඔහුගේ මිතුරු බ්‍රයන් තෝමස් හා තිෂ් ඔනේෂ් ද පෙරේරා ඇතුළු පුද්ගලයන් හතර දෙනෙකු ගේ ජංගම දුරකථන, ලැප්ටොප් ඇතුළු පරිගණක උපාංගයන් සඳහා කැඳවූ රජයේ රස පරීක්ෂක වාර්තා මේ වන තෙක් නොලැබීම සම්බන්ධයෙන් රජයේ රස පරීක්ෂකවරයා වෙත සිහිකැඳවීම් ලිපියක් යොමු කිරීමට කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය ඊයේ (25) නියෝග කළාය.\n\nසිද්ධිය ඊයේ (25) නැවත කැඳවූ අතර අපරාධ පරීක්ෂණ දෙපාර්තමේන්තුව වැඩිදුර වාර්තාවක් ඉදිරිපත් කරමින් රජයේ රස පරීක්ෂකවරයා වෙත යොමු කරන ලද ටානියා මෙල්,බ්‍රයන් තෝමස් , තිෂ් ඔනේෂ් ද පෙරේරා හා දිනේෂ් ෂාෆ්ටර් මහතා භාවිතා කළ ලැප්ටොප් හා ජංගම දුරකථනවලට අදාළ රජයේ රස පරීක්ෂක වාර්තා මේ වන තෙක් ලැබී නැති බැවින් රස පරීක්ෂකවරයා වෙත සිහිකැඳවීම් ලිපියක් යොමු කරන ලෙස අධිකරණයෙන් ඉල්ලා සිටියේය.\n\nදෙවන මරණ පරීක්ෂණය සඳහා රැගෙන යන ලද ෂාෆ්ටර් මහතාගේ මෘත දේහය ගාල්ල කරාපිටිය රෝහලේ මෘත ශරීරාගාරයේ තැන්පත් කර ඇති බවට ද රහස් පොලිසිය අධිකරණය හමුවේ පැවසීය.\n\nමීට අමතරව ෂාෆ්ටර් මහතාගේ ගෙල බැඳි වයරය, දෙඅත්බැඳි සිප් ටයිපටියේ ඇති ආගන්තුක ජෛව සාම්පල් පිළිබඳව රජයේ රස පරීක්ෂක වාර්තා ද මෙතෙක් ලැබී නැති බවට රහස් පොලිසිය අධිකරණයට දැන්වීය.\n\nෂාෆ්ටර් මහතාගේ මවගේ ලේ සාම්පල සම්බන්ධයෙන් කැඳවූ ජින්ටෙක් වාර්තාව මේ දක්වා ලැබී නැති බව හා ෂාෆ්ටර් මහතාගේ මරණය සම්බන්ධයෙන් විද්වත් කමිටු වාර්තාව ද මේ දක්වා අධිකරණයට ඉදිරිපත් කර නැති බවට කරුණු අනාවරණය විය.\n\nඅදාළ කරුණු සලකා බැලූ මහේස්ත්‍රාත්වරයා රජයේ රස පරීක්ෂකවරයා වෙත අදාළ වාර්තා කඩිනමින් අධිකරණයට ඉදිරිපත් කරන ලෙස දන්වමින් නඩුව කැඳවීම කල් තැබුවාය.",
       "URL": "https://www.dinamina.lk/2023/07/26/local/9217/%e0%b6%bb%e0%b7%83-%e0%b6%b4%e0%b6%bb%e0%b7%93%e0%b6%9a%e0%b7%8a%e0%b7%82%e0%b6%9a-%e0%b7%80%e0%b7%8f%e0%b6%bb%e0%b7%8a%e0%b6%ad%e0%b7%8f-%e0%b6%b1%e0%b7%9c%e0%b6%af%e0%b7%93%e0%b6%b8-%e0%b6%9c/",
       "Category": "local",
       "Parent URL": "https://www.dinamina.lk/category/local//page/328/"
}