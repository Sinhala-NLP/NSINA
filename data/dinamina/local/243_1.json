{
       "Source": "dinamina",
       "Timestamp": "August 15, 2023 3:45 am",
       "Headline": "බෙන්තොට පොලිසියේ නිලධාරීන්ට පහර දුන් 7දෙනා 22 තෙක් රිමාන්ඩ්",
       "News Content": "බෙන්තොට ප්‍රදේශීය ක්‍රීඩාංගණයේදී පැවති සැණකෙළියක් අතරතුර ඇති වූ ගැටුමක් සමථයට පත් කිරීමට ගිය බෙන්තොට පොලීසියේ අපරාධ අංශයේ ස්ථානාධිපතිවරයා ඇතුළු නිලධාරීන් පිරිසකට ගැටුමට මුල් වූ තරුණයන් විසින් පොලු, මුගුරු සහ හෙල්මට්වලින් පෙරේදා (13) පහරදීමක් කර තිබේ.\n\nමේ පහරදීමෙන් තුවාල ලැබූ පොලිස් නිලධාරීන් හතර දෙනෙකු බෙන්තොට රෝහලට ඇතුළත් කර ඇත.\n\nසිද්ධිය සම්බන්ධයෙන් අත්අඩංගවට ගත් සැකකරුවන් 7 දෙනෙකු බලපිටිය මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව මෙම 22 දා දක්වා රක්ෂිත බන්ධනාගාර ගත කරන මෙන් මහේස්ත්‍රාත් හංසදේව සමරදිවාකර මහතා නියෝග කළේය.\n\nසැණකෙළියේ අවසන් දිනය වූ 13 දා රාත්‍රි එකට පමණ සංගීත සංදර්ශනය අවසන් වීමත් සමඟ තරුණයන් දෙපිරිසක් අතර ඇතිවූ ගැටුම බේරුම් කිරීම සඳහා ආරක්ෂාවට යොදවා සිටි බෙන්තොට පොලිසියේ නිලධාරීන් මැදිහත් වී ඇත.\n\nඑම අවස්ථාවේ බීමත්ව සිටි තරුණයන් පිරිසක් පොලිස් නිලධාරීන්ට පොලු මුගුරු සහ හෙල්මට් වලින් පහර දී ඇති අතර බෙන්තොට පොලිසියේ අපරාධ අංශයේ ස්ථානාධිපති පොලිස් පරීක්ෂක ධනංජය රාජපක්ෂ මහතාගේ හිසට ද තුවාල සිදුවී ඇත. ගල් සහ පොලු පහර වැදුණු තවත් පොලිස් නිලධාරීන් තිදෙනෙකුද බෙන්තොට රෝහලේ නේවාසිකව ප්‍රතිකාර ලබන බව බෙන්තොට පොලිසිය කියයි.\n\nතුවාල ලබා සිටි තරුණයන් දෙදෙනකු 13දා රාත්‍රී බෙන්තොට රෝහලට ඇතුළත් කිරීමෙන් පසු රෝහල් බලධාරීන්ට නොදන්වා පිටව ගොස් ඇතැයි පොලිසිය කියයි.\n\nඅම්බලන්ගොඩ සහකාර පොලිස් අධිකාරි යූ. ඒ. අමරසිරි මහතාගේ උපදෙස් පරිදි බෙන්තොට පොලිස් ස්ථානාධිපති පොලිස් පරීක්ෂක තුෂාර කාරියවසම්, කොස්ගොඩ පොලිස් ස්ථානාධිපති ප්‍රධාන පොලිස් පරීක්ෂක ප්‍රභාත් දේශබන්දු, උප පොලිස් පරීක්ෂක උපුල්සිරි යන පොලිස් නිලධාරින් ඇතුළු පිරිසක් සිද්ධිය සම්බන්ධයෙන් ස්වාධීන විමර්ශනයක් විමර්ශනයක් සිදු කිරීමට නියමිතය.\nබෙන්තොට – එස්. මද්දෙවිතාන",
       "URL": "https://www.dinamina.lk/2023/08/15/local/14219/%e0%b6%b6%e0%b7%99%e0%b6%b1%e0%b7%8a%e0%b6%ad%e0%b7%9c%e0%b6%a7-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b7%9a-%e0%b6%b1%e0%b7%92%e0%b6%bd%e0%b6%b0%e0%b7%8f%e0%b6%bb%e0%b7%93/",
       "Category": "local",
       "Parent URL": "https://www.dinamina.lk/category/local//page/243/"
}