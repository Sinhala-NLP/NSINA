{
       "Source": "dinamina",
       "Timestamp": "August 19, 2023 1:00 am",
       "Headline": "ශ්‍රමිකයන් වෙනුවෙන් කරන සුබසාධන වැඩසටහන්වලට පුළුල් බහු පාර්ශ්වීය කාර්ය සාධක බළකායක් අවශ්‍යයයි",
       "News Content": "ශ්‍රමිකයන් වෙනුවෙන් ක්‍රියාත්මක කිරීමට නියමිත පුළුල් සුබසාධන වැඩසටහන් වෙනුවෙන් අමාත්‍යාංශ ගණනාවක් සහ ජාත්‍යන්තර කම්කරු සංවිධානය ඒකාබද්ධ කරගත් පුළුල් බහු පාර්ශ්වීය කාර්යසාධක බළකායක අවශ්‍යතාව කම්කරු හා විදේශ රැකියා ඇමැති මනුෂ නානායක්කාර මහතා අවධාරණය කළේය.\n\nකම්කරු හා විදේශ රැකියා අමාත්‍යාංශය කේන්ද්‍ර කර ගනිමින් ශ්‍රමිකයන්ගේ සුබසාධනය වෙනුවෙන් ක්‍රියාත්මක කරන වැඩසටහන් සම්බන්ධයෙන් වන ක්‍රියාකාරී අධ්‍යයනයක් සිදු කරන ලෙස අමාත්‍යවරයා ජාත්‍යන්තර කම්කරු සංවිධානයෙන් ඉල්ලා ඇති අතර ඒ සම්බන්ධයෙන් වන සාකච්ඡාවක් අද දිනයේදී අමාත්‍යාංශයේදී පැවැත්විණි. ඒ සඳහා ජාත්‍යන්තර කම්කරු සංවිධානයේ ප්‍රධාන තාක්ෂණික උපදේශක සහ ප්‍රාදේශීය ක්‍රියාකාරී සේවා ඒකකයේ ප්‍රධානී imon Brimblecombe සහ ජාත්‍යන්තර කම්කරු සංවිධානයේ ජ්‍යෙෂ්ඨ සමාජ ආරක්ෂණ විශේෂඥ Mariko Ouchi එක්ව සිටි අතර එහිදී අමාත්‍යවරයා මේ බව අවධාරණය කළේය. මුදල් අමාත්‍යාංශය, සෞඛ්‍ය අමාත්‍යාංශය, සමාජ සවිබල ගැන්වීම් සහ සුබසාධන අමාත්‍යාංශය, සේවා යෝජකයන්ගේ සංගම්, වෘත්තීය සමිති ඇතුළු සියලුම පාර්ශ්වයන් සම්බන්ධ කරගනිමින් මේ කාර්ය සාධක බළකාය පිහිටුවීමේ අවශ්‍යතාව අමාත්‍යවරයා අවධාරණය කළේය. ඒ අතරම ජාත්‍යන්තර කම්කරු සංවිධානය නිරීක්ෂකයෙක් ලෙස කටයුතු කරමින් මේ සාකච්ඡා සඳහා වන ප්‍රධාන භූමිකාවක් ඉටු කිරීමේ වැදගත්කම ද ඔහු අවධාරණය කරනු ලැබුවේය. විරැකියා රක්ෂණ ක්‍රමයක් හදුන්වාදීම, මාතෘ ප්‍රතිලාභ, ශ්‍රමිකයින්ට අදාළ වන්දි මුදල් ලබාදීමේ ක්‍රමවේදයන් සහිතව පුළුල් කම්කරු ප්‍රතිසංස්කරණ වැඩපිළිවෙළක් මේ වන විට අමාත්‍යාංශය මඟින් ක්‍රියාත්මක කිරීමට අවශ්‍ය මූලික පියවර ගෙන තිබේ.\n\nඅනුර ප්‍රේමලාල්",
       "URL": "https://www.dinamina.lk/2023/08/19/local/15455/%e0%b7%81%e0%b7%8a%e0%b6%bb%e0%b6%b8%e0%b7%92%e0%b6%9a%e0%b6%ba%e0%b6%b1%e0%b7%8a-%e0%b7%80%e0%b7%99%e0%b6%b1%e0%b7%94%e0%b7%80%e0%b7%99%e0%b6%b1%e0%b7%8a-%e0%b6%9a%e0%b6%bb%e0%b6%b1/",
       "Category": "local",
       "Parent URL": "https://www.dinamina.lk/category/local//page/220/"
}