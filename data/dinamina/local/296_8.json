{
       "Source": "dinamina",
       "Timestamp": "August 2, 2023 1:56 am",
       "Headline": "අපි ඇල්ලට ගියේ නාන්න හිතාගෙන නෙවේ; ෆොටෝ ගන්නයි",
       "News Content": "මේ පැත්තේ කවුරුවත් ඔතන නාන්න යන්නේ නෑ – මිය ගිය තරුණයාගේ සිරුර ගොඩගත් ජානක\n\n“අපි බෝඇල්ලේ නාන්න හිතාගෙන ගියේ නෑ. ඡායාරූප ගන්නයි බෝඇල්ලට ගියේ. මමයි කන්ඩන් චන්රූයි උඩ වළේ නෑවා. මිය ගොස් සිටින ශශික දෙනුවන් පහළ ගල උඩ හිටියා. පස්සේ බෝඇල්ලට ඇවිල්ලා හිටපු අක්කා කෙනෙක් කිවුවා ‘ඔයාලා එක්ක හිටියා යාළුවා පේන්න නැහැ, බලන්න‘ කියලා. එතකොටයි මම දන්නේ ශශික දෙනුවන් අතුරුදන් කියලා…“ යැයි බෝඇල්ලට වැටී මිය ගොස් සිටි හමුදා සෙබළාගේ හදිසි මරණ පරීක්ෂණයේදී 18 හැවිරිදි දහනැක් ගමගේ භාතිය මහේෂ් තරුණායා පෙරේදා (31) පැවසීය.\n\nමෙලෙස මිය ගොස් ඇත්තේ පොල්ගහවෙල යටිගල්ඔළුව පොරමඩල බංගලේ වත්තේ පදිංචිව සිටි මුලතිව් නන්දිකඩාල් 16 වන සේවා ඉංජිනේරු සේවා කඳවුරේ සේවය කරමින් සිටි පුංචි හේවගේ දොන් ශශික දෙනුවන් කුමාර නමැති 23 හැවිරිදි සෙබළෙකි. මිය ගොස් ඇති සෙ‍බළා ඉකුත් 24 දා නිවාඩු ලබා පොල්ගහවෙල නිවෙසට පැමිණ ඇති අතර, ඉකුත් 29 දා රාත්‍රියේ කෑගල්ල අත්තනගොඩ මිත්තණියගේ නිවෙසට ත්‍රිරෝද රථයෙන් පැමිණ තිබේ. පසුව 30 දා අත්තනගොඩ මිතුරන් දෙදෙනකු සමඟ මාවනැල්ල බෝඇල්ලේ ඡායාරූප ගැනීමට ගොස් සිටියදී බෝඇල්ලට වැටී ජීවිතක්ෂයට පත්ව තිබිණි. මිය ගොස් සිටි හමුදා සෙබළාගේ පශ්චාත් මරණ පරීක්ෂණය පෙරේදා (31) මාවනැල්ල රෝහලේදී මාවනැල්ල හදිසි මරණ පරීක්ෂක යූ.එම්.ටී.බී,ඩබ්. උලගොඩ මහතා ඉදිරියේදී පැවැත්විණි.\n\nඑහිදී වැඩිදුරටත් අදහස් දැක්වූ මිය ගිය හමුදා සෙබළා සමඟ බෝඇල්ලට ඡායාරූප ගැනීමට ගිය කෑගල්ල කරඬුපන වත්තේ අංක 7 ලිපිනයේ පදිංචිව සිටින දහනැක් ගමගේ භාතිය මහේෂ් 18 හැවිරිදි තරුණායා හදිසි මරණ පරීක්ෂණයේදී මෙසේද පැවසීය:\n\n“මිය ගොස් සිටින ශශික දෙනුවන් කුමාරගේ කිරි අම්මා පදිංචිව ඉන්නේ අපේ ගමේ. මගේ ගෙදර ඉඳලා මීටර් 300ක් පමණ ඈතින් කිරි අම්මා පදිංචිව සිටිනවා. ශශික දෙනුවන් කුමාර කිරි අම්මාගේ නිවෙසට යන එන නිසා අවුරුද්දක පමණ කාලයක සිට හඳුනනවා. ශශික 29 වැනි සෙනසුරාදා රාත්‍රි 8ට පමණ මට මොළගොඩදී අයියාගේ ගෙදරදී හමු වුණා. ඊට පස්සේ ශශිකගේ ත්‍රිරෝද රථයෙන් අපි දෙන්නාම ගෙවල්වලට යන්න පිටත් වුණා. මම දමිළ පාසල අසලින් බැහැලා ගෙදර ගියා. ශශික කිරි අම්මාගේ ගෙදරට ගියා.\n\n30 වැනිදා උදේ ශශික මට හම්බ වුණා. පස්සේ කන්ඩන් චන්රූ මල්ලී සමඟ අපි තුන් දෙනාම සරදියෙල් ගල බලන්න ශශිකගේ ත්‍රිරෝද රථයෙන් යන්න පිටත් වුණා. සරදියෙල් ගල ළග ත්‍රිරෝද රථය නතර කරලා ගලට නඟින්න ගියා. නඟින්න හදන කොට ශශික දෙනුවන් කුමාර කිවුවා ‘ගලට නඟින්න මේ දිග කලිසම ඇදගෙන බෑ, කොට කලිසමක් තිබුණා නම් හොඳයි‘ කියලා. පස්සේ අපි සරදියෙල් ගලට නැග්ගේ නැතිව ආපසු ත්‍රිරෝද රථය ළඟට ආවා. ඇවිල්ලා ශශික කිවුවා බෝඇල්ලේ ඡායාරූප ගන්න යමු කියලා. නාන්න හිතාගෙන අපි බෝඇල්ලට ගියේ නෑ.\n\nපස්සේ අපි බෝඇල්ලේ ඡායාරූප අරගෙන ටිකක් වෙලා හිටියා. ශශිකට පීනන්න බැරි නිසා ගල උඩට වෙලා හිටියා. මමයි කන්ඩන් චන්රූ මල්ලීයි උඩ වලේ ගලක් උඩ ඉදලා බෝඇල්ලට පැන පැන නෑවා. ශශික දෙනුවන් පල්ලේ ගලක් උඩ හිටියා. එයාට පීන්න බැරි හින්දා ගල උඩට වෙලා හිටියා. පස්සේ එතනට ඇවිල්ලා හිටිය අක්කා කෙනෙක් කි පල්ලේ වළේ හිටිය ඔයාලාගේ යහළුවා පේන්න නෑ කියලා. පස්සේ අපි සෙවුවා, සොයාගන්න බැරි වුණා. පස්සේ මම අත්තනගොඩ මධුමාල් අයියාට කතා කරලා කිවුවා. ඊට පස්සේ මධුමාල් අයියා මිතුරන් පිරිසක් සමඟ ඇවිල්ලා ශශික දෙනුවන් වළෙන් ගොඩට ගත්තා. මට මේ මරණය සැකයක් නෑ දියේ ගිලි මිය යන්නට ඇතැයි විශ්වාස කර සිටිනවා.“\n\nමිය ගොස් ඇති තරුණයාගේ දේහය ගොඩට ගත් මාවනැල්ල දනාගම වත්තේ පදිංචිව සිටින 38 හැවිරිදි එක් දරු පියකු වන එච්.ජී. ජානක සම්පත් මහතා මෙහිදී මෙසේ පැවසීය:\n\n“මම විවාහකයි. එක් දියණියක් සිටිනවා. බිරිය, දියණිය සමඟ නිවෙසේ පදිංචිව සිටිනවා. මම රැකියාව වශයෙන් නිවෙසේ සිට වඩු කර්මාන්තයේ නියැළථී සිටිනවා. මම පෙරේදා (30) නිවෙසේ වැඩ කරමින් සිටියා. දහවල් එකට පමණ මගේ මිතුරන් පිරිසක් ත්‍රිරෝද රථ දෙකකින් අපේ ගෙදරට ආවා. ඇවිල්ලා කිව්වා කවුද බෝඇල්ලේ ගිලිලා තියෙනවා කියලා කිව්වා. පස්සේ මම බයික් එකත් අරගෙන ත්‍රිරෝද රථ දෙක පිටුපසින් බෝඇල්ලට ගියා. යනකොට විශාල පිරිසක් බෝඇල්ලේ ඉන්නවා මම දැක්කා. පස්සේ ත්‍රිරෝද රථයේ ගිය මගේ යහළුවෙක් වන සුමිත් මාකූර මම කිව්වා අනිවාර්යයෙන් මෙතන වලේ සමහර විට ඇති කියලා කිව්වා. සුමිත් වළට පැනලා යට ගිහිල්ලා උඩට ඇවිල්ලා කිවුවා ඉන්නවා කියලා. සුමිත් පස්සේ විනාඩි පහක් පමණ උඩ ඉඳලා අපි දෙන්නාම වළට බැහැලා සුමිත් තරුණයාගේ හිස කෙස් වලින් අල්ලාගෙන මම කකුල් දෙකෙන් තල්ලු කරගෙන උඩට ගත්තා. අරගෙන ගල උඩින් තිබ්බා. පස්සේ ත්‍රිරෝද රථයකින් මාවනැල්ල රෝහලට යැවුවා. ගිය අවුරුද්දේ ඔය බෝඇල්ල වළේ පස් දෙනෙක් මැරුණා. එයින් තුන් දෙනෙක් එකවර මිය ගිහිල්ලා තිබුණා. ඒ තුන් දෙනා ගොඩට ගත්තෙත් මම. මේ වළේ මිය යන්නේ ගොඩක් ඈත ප්‍රදේශවල ඉඳලා එන තරුණයන්. මේ පැත්තේ කවුරුවත් ඔතන නාන්න යන්නේ නෑ. සාමාන්‍යයෙන් බෝඇල්ල වළේ ගැඹුරු 30ක් පමණ තියෙනවා.“\n\nමිය ගිය යුද හමුදා සෙබළාගේ හදිසි මරණ පරීක්ෂණය මාවනැල්ල රෝහලේ අධිකරණ වෛද්‍ය නිලධාරි වෛද්‍ය ඩබ්.ඒ.එම්. වීරසිංහ මහතා විසින් පශ්චාත් මරණ පරීක්ෂණය සිදු කෙරිණි. මෙය දියේ ගිලී සිදු වූ හදිසි මරණයක් බවට මාවනැල්ල රෝහලේ හදිසි මරණ පරීක්ෂක යූ.එම්.ටී.බී.ඩබ්. උලගොඩ මහතා තීන්දු කළේය. මිය ගොස් ඇති හමුදා සෙබළාගේ පියා වන විශේෂ කාර්ය බළකායේ ගෝණහේන කඳවුරේ සේවය කරන උප පොලිස් පරීක්ෂක පුංචි හේවගේ දොන් කරුණානන්ද මහතාද සාක්ෂි දුන්නේය.\n\nමාවනැල්ල පොලිසියේ ස්ථානාධිපති (ප්‍ර.පො.ප) ලසන්ත කළුආරච්චි මහතාගේ උපදෙස් පරිදි (පො.සැ. 28605) අමරසිංහ විමර්ශන කටයුතු සිදු කළේය. මිය ගිය සෙබළාගේ අවසන් කටයුතු අද (2) පොල්ගහවෙල යටිගල්ඔළුවේදී සිදු කිරීමට නියමිතය.\n\nකෑගල්ල විශේෂ – චමින්ද ජයලත්",
       "URL": "https://www.dinamina.lk/2023/08/02/local/10976/%e0%b6%85%e0%b6%b4%e0%b7%92-%e0%b6%87%e0%b6%bd%e0%b7%8a%e0%b6%bd%e0%b6%a7-%e0%b6%9c%e0%b7%92%e0%b6%ba%e0%b7%9a-%e0%b6%b1%e0%b7%8f%e0%b6%b1%e0%b7%8a%e0%b6%b1-%e0%b7%84%e0%b7%92%e0%b6%ad%e0%b7%8f/",
       "Category": "local",
       "Parent URL": "https://www.dinamina.lk/category/local//page/296/"
}