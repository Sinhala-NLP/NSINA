{
       "Source": "dinamina",
       "Timestamp": "July 28, 2023 1:00 am",
       "Headline": "ප්‍රංශ ජනපති මැක්‍රෝන් අද මෙරටට",
       "News Content": "ශ්‍රී ලංකා – ප්‍රංශ සහයෝගිතාව තවදුරටත් ශක්තිමත් කරමින් ප්‍රංශ ජනාධිපති එම්මානුවෙල් මැක්‍රොන් මහතා සංචාරයක් සඳහා අද (28) ශ්‍රී ලංකාවට පැමිණීමට නියමිතව තිබේ.\n\nප්‍රංශ ජනාධිපතිවරයකු ශ්‍රී ලංකාවේ සංචාරය කරන පළමු අවස්ථාව මෙය ලෙස ඉතිහාසයට එක් වන අතර, දෙරට අතර සබඳතා නව මානයකට රැගෙන යෑම වෙනුවෙන් එම සංචාරය බෙහෙවින් ඉවහල් වන බව විදේශ කටයුතු අමාත්‍යාංශය පවසයි.\n\nශ්‍රී ලංකා ජනාධිපති රනිල් වික්‍රමසිංහ මහතාගේ ආරාධනයකට අනුව ප්‍රංශ ජනාධිපතිවරයා මෙරටට පැමිණෙන අතර, ශ්‍රී ලංකාවේ රැඳී සිටින කාලයේ දී ශ්‍රී ලංකා – ප්‍රංශ ජනාධිපතිවරු ද්විපාර්ශ්වීය වශයෙන් සාකච්ඡා පවත්වන බවද එහිදී විශේෂයෙන්ම ශ්‍රී ලංකාවේ ණය ප්‍රතිව්‍යූහගතකරණය සම්බන්ධයෙන් අවධානය යොමු කරන බවද එම අමාත්‍යාංශය කියයි.\n\nප්‍රංශ ජනාධිපතිවරයාගේ මේ සංචාරය දෙරට අතර ද්විපාර්ශ්වික සබඳතා ගැඹුරු කිරීමට සහ කලාපීය, ගෝලීය අභියෝග පිළිබඳව සාකච්ඡා කිරීමටද අවස්ථාවක් සැලසෙයි. පසුගිය දිනවල නිව් කැලිඩෝනියාවේ නිල සංචාරයක නිරත වූ ප්‍රංශ ජනාධිපතිවරයා ශ්‍රී ලංකාවට පැමිණීමට පෙර වනුවාටු සහ පැපුවා නිව්ගිනියාවේද සංචාරයක නිරත වූ බව වාර්තා වෙයි.\n\nජනාධිපති රනිල් වික්‍රමසිංහ මහතා පසුගිය ජූනි මාසයේදී ප්‍රංශ ජනාධිපති එම්මානුවෙන් මැක්‍රොන් මහතාගේ ආරාධනයකට අනුව ප්‍රංශයේ පැරිස් නුවර පැවැති නව ගෝලීය මූල්‍ය ගිවිසුමක් සඳහා වන සමුළුවට සහභාගි වූ අතර, එහිදී එරට රජය සමඟ ඵලදායි සාකච්ඡා කිහිපයක නිරත විය.\n\nශ්‍රී ලංකා ජනාධිපතිවරයාගේ ප්‍රංශ සංචාරය අතරතුර පැරිස් සමාජයේ (paris club) සාමාජිකයන්ද හමු වී සාකච්ඡා කළ අතර, ශ්‍රී ලංකාවේ ණය අර්බුදය නිරාකරණය කිරීම සම්බන්ධයෙන් සහ ණය ස්ථායිතාව ඇති කිරීම සඳහා පැරිස් ක්ලබ් සහාය දෙන බවට එහිදී ප්‍රකාශ කෙරිණි. ශ්‍රී ලංකාවේ ණය ප්‍රතිව්‍යූහගත කිරීමේ ඉදිරි කටයුතු පිළිබඳවද ජනාධිපතිවරයා මේ සංචාරයේදී සාකච්ඡා කර තිබේ.\n\n",
       "URL": "https://www.dinamina.lk/2023/07/28/local/9917/%e0%b6%b4%e0%b7%8a%e0%b6%bb%e0%b6%82%e0%b7%81-%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%b8%e0%b7%90%e0%b6%9a%e0%b7%8a%e0%b6%bb%e0%b7%9d%e0%b6%b1%e0%b7%8a-%e0%b6%85/",
       "Category": "local",
       "Parent URL": "https://www.dinamina.lk/category/local//page/319/"
}