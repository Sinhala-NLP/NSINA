{
       "Source": "dinamina",
       "Timestamp": "August 4, 2023 1:00 am",
       "Headline": "පෙර පාසල් ගුරුවරුන්ට ප්‍රමිතියක්",
       "News Content": "විභාග බර අඩු කළොත් පාසල් බෑගයේ බරත් අඩු වේවි\n\nවිධිමත් නිශ්චිත පුහුණුවකින් තොරව පෙර පාසල් ගුරුවරුන්ට පෙර පාසල් අරම්භ කළ නොහැකි බව අධ්‍යාපන ඇමැති ආචාර්ය සුසිල් ප්‍රේම්ජයන්ත් මහතා පැවසීය. රට පුරා විසිරී සිටින විවිධ වර්ගයේ පෙර පාසල් 19,000ක සිටින 40,000ක් පමණ වන පෙර පාසල් ගුරුවරුන්ට නිශ්චිත වූ පුහුණුවක් හා ඩිප්ලෝමාවක් දී ඉදිරියේදී එම විධිමත් සහතික අනුව පමණක් පෙර පාසල් ආරම්භ කිරීමට අවසර දෙන බවද ඇමැතිවරයා ප්‍රකාශ කළේය. ආර්ථික අපහසුතා සහිත දරුවන් ලක්ෂයකට නොමිලේ පාසල් පොත් පිරිනැමීම වෙනුවෙන් බෝමිරිය ජාතික පාසලේ පැවති උත්සවයට ප්‍රධාන ආරාධිතයා ලෙස එක් වෙමින් ඇමැතිවරයා මේ බව ඊයේ (3) කියා සිටියේය.\n\n‘ලොව හොඳම දේ දරුවන්ට’ යන තේමාව යටතේ සමාජ සවිබල ගැන්වීමේ අමාත්‍යාංශයේ සමෘද්ධි සංවර්ධන දෙපාර්තමේන්තුව විසින් අධ්‍යාපන අමාත්‍යාංශයේ මඟ පෙන්වීම යටතේ ක්‍රියාත්මක මේ වැඩසටහන, ආර්ථික දුෂ්කරතා හේතුවෙන් පාසල් යෑම අතරමඟ නතර කරන දරුවන් එයින් වළක්වාගැනීමේ අරමුණින් ක්‍රියාත්මක ජාතික වැඩසටහනක සමාරම්භක වැඩසටහන වේ.\n\nමෙහිදී අදහස් දක්වමින් ඇමැතිවරයා අධ්‍යාපනය අතරමඟදී සැකසිය නොහැකි අතර, එය පෙර පාසලේ සිට ඉතා විධිමත්ව සැකසිය යුතු බවද පැවසීය. ප්‍රාථමික අධ්‍යාපනයේ අඩිතාලම වැටෙන පෙර පාසල් අධ්‍යාපනය කෙරෙහි සුවිශේෂ අවධානයක් යොමු කිරීම අත්‍යවශ්‍ය බවත්, ජපානයේ වැඩිම අවධානයක් යොමු කරන්නේ පෙර පාසල් අධ්‍යාපනයට බවත් ප්‍රකාශ කළ ඇමැතිවරයා යම් රාමුවක් තුළ ක්‍රියාකාරකම් පදනම් කරගත් අධ්‍යාපනයක් පෙර පාසල් දරුවන්ට දීමේ පදනම සැකසීමෙන් ප්‍රාථමික අධ්‍යාපනය ඇතුළු අනෙකුත් අධ්‍යාපන තලයන්හි අනවශ්‍ය ඉගෙනුම් පීඩනය අවම කිරීමට හැකි වන පරිදි විභාග බර අඩු කළ හැකි බවත් එමඟින් නිරායාසයෙන්ම ඉදිරි වසර කිහිපය තුළ දරුවන්ගේ පාසල් බෑගයේ බර ද ක්‍රමානුකූලව අඩු වන බවද කියා සිටියේය.\n\nඅධ්‍යාපන අමාත්‍යාංශය 2022 වර්ෂයේ ප්‍රාථමික ගුරුවරුන් 13,800ක් පුහුණු කර ඇති අතර, 2023 වර්ෂයේද එවැනිම ප්‍රමාණයකට පුහුණුව දීම මේ වන විටත් ආරම්භ කර ඇතැයිද ඇමැතිවරයා කීය. ප්‍රාථමික අධ්‍යාපන සංවර්ධනය වෙනුවෙන් යුනිසෙෆ් සංවිධානයත් සමඟ එක්ව විශේෂ වැඩපිළිවෙළක් ක්‍රියාත්මක කර ඇති බවත්, පළමු වැනි ශ්‍රේණියේ සිටම භාවිතයෙන් ඉංග්‍රීසි කථනය මේ වන විටත් ප්‍රායෝගිකව අරඹා ඇති බවත් ඇමැතිවරයා පැවසීය.\n\nදීපව්‍යාප්ත සමෘද්ධි ප්‍රජා මූල සංවිධානවල හා සමෘද්ධි ප්‍රජාමූල බැංකුවල සුභසාධක අරමුදලේ මෙන්ම සමාජ සංවර්ධන අරමුදලේ මූල්‍ය දායකත්වය මේ සමාජ සංවර්ධන කාර්යය සඳහා ලැබී ඇති පාර්ලිමේන්තු මන්ත්‍රී ප්‍රේමනාත් සී. දොළවත්ත, සමෘද්ධි සංවර්ධන දෙපාර්තමේන්තුවේ අධ්‍යක්ෂ ජෙනරාල් බන්දුල තිලකසිරි මහත්වරුන් ඇතුළු නිලධාරීහු පිරිසක්ද මේ අවස්ථාවට එක්ව සිටියහ.",
       "URL": "https://www.dinamina.lk/2023/08/04/local/11619/%e0%b6%b4%e0%b7%99%e0%b6%bb-%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%9c%e0%b7%94%e0%b6%bb%e0%b7%94%e0%b7%80%e0%b6%bb%e0%b7%94%e0%b6%b1%e0%b7%8a%e0%b6%a7-%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/288/"
}