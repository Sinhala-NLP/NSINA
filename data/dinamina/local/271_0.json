{
       "Source": "dinamina",
       "Timestamp": "August 9, 2023 1:00 am",
       "Headline": "මාරයාට මාව පරදවන්න ලේසි නැහැ",
       "News Content": "ත්‍රිකුණාමලය චීන වරාය ගුවන් හමුදා විද්‍යා පීඨයේ නියමුවන් පුහුණු කිරීමේ ගුවන් යානයක ඇති වූ කාර්මික දෝෂයක් හේතුවෙන් හමුදා විද්‍ය පීඨයට තුළට කඩා වැටුණු ගුවන් යානයේ සිටි මිය ගිය ගුවන් නියමු තරිඳු හේරත් මහතා ගුවන් හමුදාවට බැඳී වසර 6ක් ඉක්ම යාමට ඉතා ආසන්නව තිබියදී මෙවැනි අනතුරකින් නුලෙන් බේරි ඇති බව ගුවන් හමුදා ආරංචි මාර්ග සඳහන් කරයි. ඒ ඔහු විසින් මීට වසර 17කට පෙර පදවන ලද මිග් 27 වර්ගයේ ප්‍රහාරක ගුවන් යානයක් කාර්මික දෝෂයක් නිසා දුම්මලසුරිය ප්‍රදේශයේදී දී කඩා වැටුණ අවස්ථාවේදී යානය කඩා වැටීමට මොහොතකට පෙර එහි හදිසි අවස්ථාවට ප්‍රයෝජනයට ගැනීමට තිබු පැරිෂුටයේ ආධාරයෙන් ගුවන් යානයෙන් ඉවතට පැන තම දිවි බේරා ගැනීමට ඔහුට හැකිවී තිබීමයි.\n\nඑම අවස්ථාවේ ඔහු තම සඟයන්ට පවසා තිබුණේ ‘මම වැඩ කරන්නේ රට, ජාතිය වෙනුවෙන්. ඒ හින්දා මාරයාට මාව පරද්දන්න ලේසි නෑ’ යනුවෙනි.\n\n2006 දී රට, ජාතිය වෙනුවෙන් සේවයේ යෙදී සිටියදී මරුවාගෙන් බේරීමට හැකියාව තිබුණත් මේ වසරේ මරුවා ජයගෙන තිබීම රටටත්, ජාතියටත් සිදු වූ වචනයෙන් කිව නොහැකි විශාල පාඩුවකි. ජීවිතක්ෂයට පත් ගුවන් නියමු එච්. එම්. තරිඳු කේ. හේරත් මහතාගේ දේහය ඊයේ (08) ජාඇළ, ඒකල, ඉසුරු උයනේ ඔහු පදිංචි නිවෙසට ගෙන ඒමට කටයුතු යොදා ඇති බව ත්‍රිකුණාමල ගුවන් හමුදා පීඨයේ උසස් නිලධාරියෙක් පැවැසීය.\n\n38 හැවිරිදි තරිඳු 2006 ජනවාරි මාසයේ 49 පුහුණු කෙඩෙට් නිලධාරි පාඨමාලාවේ පුහුණු කෙඩෙට් නිලධාරියකු ලෙස ගුවන් හමුදා සේවයට එක්ව ඇත. මිය යන විට ඒ මහතා ගුවන් හමුදාවේ ගුවන් නියමු තනතුරේ පසු විය. ඒ අතර අංක 01 පියාසර පුහුණු පක්ෂාංගයේ දෙවන නිලධාරි පුහුණු උපදේශකයා ද ඔහු විය. මේ වන විට ඔහු අවුරුදු 18 ආසන්න කාලයක් ශ්‍රී ලංකා ගුවන් හමුදාවේ සේවයේ යෙදී ඇත.\n\nතිදරු පියකු වන ඒ මහතාගේ වැඩිමහල් පුතුගේ වයස අවුරුදු හය හමාරක් වන අතර, නිවුන් දැරියන් දෙදෙනාගේ වයස මාස නවයකි. වෛද්‍යවරියක වන ඔහුගේ බිරිය 33 වියේ පසු වන්නීය. මිය ගිය තරිඳුගේ පියා ජීවතුන් අතර නොමැත. එකම සහෝදරිය ද විදේශගතව ජීවත්වන නිසා ඔහුගේ මව ජීවත්වුයේ ඔහුගේ රැකවරණය යටතේය.\n\nකුරුණෑගල මලියදේව විදුහලේ දීප්තිමත් ආදි සිසුවකු වන තරිඳු පාසලේදී අධ්‍යාපන කටයුතුවලට මෙන්ම ක්‍රීඩාවට ද දක්ෂයකු විය. විශේෂයෙන් මලියදේව විදුහලේ බාස්කට්බෝල් කණ්ඩායමේ කැපී පෙනුණ දක්ෂ ක්‍රීඩකයකු විය.\n\nතරිඳුගේ මෘත දේහය පිළිබඳ පශ්චාත් මරණ පරීක්ෂණය සඳහා ත්‍රිකුණාමලය මහ රෝහලේ මෘත ශරීරාගාරයේ තබා ඇත. ඔහුගේ බිරිය දේහය භාර ගැනීමට ඊයේ (08) ත්‍රිකුණාමල මහ රෝහලට පැමිණීමට නියමිතව තිබුණි.",
       "URL": "https://www.dinamina.lk/2023/08/09/local/12568/%e0%b6%b8%e0%b7%8f%e0%b6%bb%e0%b6%ba%e0%b7%8f%e0%b6%a7-%e0%b6%b8%e0%b7%8f%e0%b7%80-%e0%b6%b4%e0%b6%bb%e0%b6%af%e0%b7%80%e0%b6%b1%e0%b7%8a%e0%b6%b1-%e0%b6%bd%e0%b7%9a%e0%b7%83%e0%b7%92-%e0%b6%b1/",
       "Category": "local",
       "Parent URL": "https://www.dinamina.lk/category/local//page/271/"
}