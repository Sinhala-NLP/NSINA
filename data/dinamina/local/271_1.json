{
       "Source": "dinamina",
       "Timestamp": "August 9, 2023 1:00 am",
       "Headline": "නියමිත වේලාවට වතුර දුන්නේ නෑ",
       "News Content": "පිදුරුවලට ජලය යොදා අස්වනු ගත නොහැකි බව ජාතික ජන බලවේගයේ කොළඹ දිස්ත්‍රික් මන්ත්‍රී අනුර දිසානායක පාර්ලිමේන්තුවේදී ඊයේ (08) ප්‍රකාශ කළේය. උද්ගතව ඇති ජල ගැටලුව සම්බන්ධයෙන් ප්‍රශ්නයක් මතු කරමින් අනුර දිසානායක මහතා මේ බව සඳහන් කළේය.\n\nඑහිදී වැඩිදුරටත් අදහස් දැක්වූ පාර්ලිමේන්තු මන්ත්‍රී අනුර දිසානායක මහතා මෙසේ ද පැවසීය.\n\nවලව කලාපය යටතේ හෙක්ටයාර 14,306ක් වී ද හෙක්ටයාර 8000ක් වෙනත් වගාවන් ද හෙක්ටයාර 1491ක උක් ද වගා කිරීමට තීරණය කර තිබුණා. යල කන්නයේ වගාවන් සඳහා ජලය අක්කර අඩි තුන්ලක්ෂ විසිහතර දහස් හත්සිය හැට දෙකක් අවශ්‍ය බවත් ඒ වන විට උඩවලව ජලාශයේ ඇත්තේ අක්කර අඩි අසූපන්දහස් එකසිය එකක් බැවින් සමනලවැව ජලාශයෙන් අක්කර අඩි දෙලක්ෂ තිස් නවදහස් හයසිය හැට එකක් අපේක්ෂා කරන බවත් කන්න රැස්වීමේ සඳහන් කර තිබුණා.\n\nඒ අනුව ජලය නිකුත් කිරීමට අදාළ කාලසටහන් පවා ප්‍රසිද්ධ කර තිබුණා. කෙසේ වුවත් වී වගාවට අවශ්‍ය ජලය ප්‍රමාණවත් පරිදි නිකුත් කර තිබුණේ නැහැ. මේ නිසා වලව ගොවීන් බරපතළ අර්බුදයකට මුහුණ දී සිටිනවා. පීදීමට ආසන්නව තිබෙන වගා බිම් විනාශ වී යනු ඔවුන්ට බලා සිටිය නොහැකියි.\n\nජලය නිකුත් කරන්න තීරණය කරලා අවසානයේ නියමිත වෙලාවට ජලය නිකුත් කළේ නැහැ. නියමිත වෙලාවට නිකුත් නොකළ ජලය දෙන්නෙ ගොයම වියළී ගිය පසුවයි. පිදුරුවලට ජලය යොදා අස්වනු ගන්න පුළුවන්කමක් නැහැ.",
       "URL": "https://www.dinamina.lk/2023/08/09/local/12791/%e0%b6%b1%e0%b7%92%e0%b6%ba%e0%b6%b8%e0%b7%92%e0%b6%ad-%e0%b7%80%e0%b7%9a%e0%b6%bd%e0%b7%8f%e0%b7%80%e0%b6%a7-%e0%b7%80%e0%b6%ad%e0%b7%94%e0%b6%bb-%e0%b6%af%e0%b7%94%e0%b6%b1%e0%b7%8a%e0%b6%b1/",
       "Category": "local",
       "Parent URL": "https://www.dinamina.lk/category/local//page/271/"
}