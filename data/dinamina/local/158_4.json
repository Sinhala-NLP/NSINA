{
       "Source": "dinamina",
       "Timestamp": "September 4, 2023 2:02 am",
       "Headline": "වැස්ස  වහී  ඩෙංගු  නඟී",
       "News Content": "\n\nපවතින වර්ෂාවත් සමඟ ඩෙංගු ආසාදිතයන් වාර්තා වීමේ සංඛ්‍යාව ඉහළ යා හැකි බව ජාතික ඩෙංගු මර්දන ඒකකයේ අධ්‍යක්ෂ විශේෂඥ වෛද්‍ය නලින් ආරියරත්න මහතා ‘දිනමිණ’ට ඊයේ (03) ප්‍රකාශ කළේය. පසුගිය සතිය වන විට ඩෙංගු වාර්තා වීම සියයට 10.3 කින් අඩු වී තිබූ බව ජාතික ඩෙංගු මර්දන ඒකකය සඳහන් කරයි.\n\nසෞඛ්‍ය වෛද්‍ය නිලධාරි කොට්ඨාස හැට ගණනක් පසුගිය දිනයන්හිදී ඩෙංගු අධි අවදානම් කලාප ලෙස නම් කර තිබුණ ද, එම සංඛ්‍යාව මේ වන විට 27 ක් දක්වා අඩු වී තිබේ.\n\nමේ වර්ෂයේ ආරම්භයේ සිට මේ දක්වා ඩෙංගු ආසාදිතයන් 62,113ක් වාර්තා වී ඇති අතර මරණ 38 ක් වාර්තා වී තිබේ.\n\nපසුගිය අගෝස්තු මාසයේදී ආසාදිතයන් 5189ක් වාර්තා වී ඇති අතර, මේ මස ආරම්භක පසුගිය දින දෙක තුළදී ඩෙංගු ආසාදිතයන් 235ක් වාර්තා වී තිබේ.\n\nවැඩිම ආසාදිතයන් සංඛ්‍යාවක් බස්නාහිර පළාතෙන් වාර්තා වන බව ජාතික ඩෙංගු මර්දන ඒකකය සඳහන් කරයි.\n\nසන්ධ්‍යා කරුණාරත්න",
       "URL": "https://www.dinamina.lk/2023/09/04/local/19358/%e0%b7%80%e0%b7%90%e0%b7%83%e0%b7%8a%e0%b7%83-%e0%b7%80%e0%b7%84%e0%b7%93-%e0%b6%a9%e0%b7%99%e0%b6%82%e0%b6%9c%e0%b7%94-%e0%b6%b1%e0%b6%9f%e0%b7%93/",
       "Category": "local",
       "Parent URL": "https://www.dinamina.lk/category/local//page/158/"
}