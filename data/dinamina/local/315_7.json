{
       "Source": "dinamina",
       "Timestamp": "July 29, 2023 1:00 am",
       "Headline": "උඩප්පුව පාසලේ ගු රුතුමියකගේ රන් තැල්ල තවත් ගු රුවරියක උස්සලා",
       "News Content": "වැට මායිමේ වළලා තිබියදී බඩු හමු වෙයි\n\nඋඩප්පුව ශ්‍රී ක්‍රිෂ්ණා ප්‍රාථමික විද්‍යාලයේ ගුරුවරියකගේ ගෙල බැඳි ලක්ෂ 22ක් වටිනා රන් තැල්ලක් ගලවා මුදල් පසුම්බියක දමා තිබියදී එය සොරකම් කළ ඒ විදුහලේම ගුරුවරියක උඩප්පුව පොලිසියේ නිලධාරීන් විසින් ඊයේ (28) උදෑසන අත්අඩංගුවට ගෙන තිබේ.\n\nමෙසේ අත් අඩංගුවට ගෙන ඇත්තේ උඩප්පුව ආඩිමුනෙ පදිංචි 26 හැවිරිදි විවාහක ගුරුවරියකි. මංගල දින සැමියා විසින් ගෙලට දමන ලද රන් තැල්ල හා මාලය ගුරුවරිය මෙසේ පාසලට දමාගෙන පැමිණ ඇති අතර, ගෙල ප්‍රදේශයේ ඇති වූ කැසීමක් හේතුවෙන් ඇය ඒ රන් තැල්ල හා මාලය ගලවා මුදල් පසුම්බියට දමා ඉගැන්වීමේ යෙදී තිබේ. ඒ අතර විදුහල්පතිවරයා කැඳවූ රැස්වීමකට සහභාගි වී නැවත පන්ති කාමරයට ගිය ගුරුවරිය තම පසුම්බියට දැමූ රන් අබරණ එහි නැති බව දැක එය කිසිවකු විසින් සොරා ගෙන ඇති බව වැටහී විදුහල්පතිවරයාටද පැමිණිලි කර ඇත. ගුරුවරිය විදුහල්පති කාමරයට ගිය පසු පන්තියට කිසිවකු පැමිණියා දැයි සිසු සිසුවියන්ගෙන් විමසූ අවස්ථාවේ දැන ගන්න ලැබී ඇත්තේ ගුරිවරියක පැමිණ මේ ගුරුවරියගේ බෑගය විවෘත කර කිසිවක් සොයා ආපසු යනු දුටු බවයි.\n\nමේ පිළිබඳ උඩප්පුව පොලිසියට කළ පැමිණිල්ලෙන් පසු සැකකාර ගුරුවරියගෙන් පොලිස් නිලධාරීන් කළ දීර්ඝ ප්‍රශ්න කිරීම්වලින් පසු පාසලේ ආරක්ෂිත වැටක් අසල වැලි සහිත පොළොවේ කුඩා වළක් අතින් හාරා එහි මේ රන් අබරණ සඟවා තිබියදී සොයාගැනීමට පොලිස් නිලධාරින් සමත්ව තිබිණි. සැකකාර ගුරුවරිය අත්අඩංගුවට ගැනීමෙන් අනතුරුව ඊයේ (28) පුත්තලම අධිකරණයට ඉදිරිපත් කිරීමට නියමිතව තිබිණි. සිද්ධිය සම්බන්ධයෙන් උඩප්පුව පොලිස් ස්ථානාධිපති (ප්‍ර.පො.ප) ජගත් සේනාරත්න මහතා (උ.පො.ප) රාජපක්ෂ, අපරාධ විමර්ශන අංශයේ පොලිස් සැරයන් 41340 අමිත්,පොලිස් කොස්තාපල් වරුන් වන 78486 මොහොමඩ්, (බුද්ධි නිලධාරි) 85602 අබේසිංහ,76681 රත්නායක, කාන්තා පොලිස් කොස්තාපල්වරියන් වන 8812 ලක්ෂිකා, 10701 දිල්රුක්ෂි පරීක්ෂණ පැවැත්වූහ.\n\nඡායාරූපය – හිරාන් ප්‍රියංකර ජයසිංහ\n\nපුත්තලම අතිරේක හිරාන් ප්‍රියංකර ජයසිංහ",
       "URL": "https://www.dinamina.lk/2023/07/29/local/10110/%e0%b6%8b%e0%b6%a9%e0%b6%b4%e0%b7%8a%e0%b6%b4%e0%b7%94%e0%b7%80-%e0%b6%b4%e0%b7%8f%e0%b7%83%e0%b6%bd%e0%b7%9a-%e0%b6%9c%e0%b7%94-%e0%b6%bb%e0%b7%94%e0%b6%ad%e0%b7%94%e0%b6%b8%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/315/"
}