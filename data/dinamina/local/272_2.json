{
       "Source": "dinamina",
       "Timestamp": "August 8, 2023 11:07 am",
       "Headline": "ශ්‍රී ලංකාව හා කොරියාව අතර අධ්‍යාපන සහයෝගීතාව වර්ධනයට සාකච්ඡා",
       "News Content": "ශ්‍රී ලංකාව හා කොරියාව අතර වෘත්තීය හා පුහුණු අවස්ථා සහිත අධ්‍යාපන සහයෝගීතාව වර්ධනය කරගැනීමට අදාළව අධ්‍යාපන අමාත්‍ය ආචාර්ය සුසිල් ප්‍රේමජයන්ත මහතා සහ මෙරට දකුණු කොරියානු ජනරජයේ තානාපති මියොන් ලී මහත්මිය අතර ද්වීපාර්ශ්වික සාකච්ඡාවක් අධ්‍යාපන අමාත්‍යාංශයේ දී පැවැත්විණ.\n\nමෙරට ශ්‍රමිකයන්ට කොරියානු රජයේ රැකියා අවස්ථා විශාල ප්‍රමාණයක් සහ වෘත්තීය පුහුණු හා අධ්‍යාපන ශිෂ්‍යත්වය ලබා දීම පිළිබඳ කොරියානු රජයට කෘතවේදීත්වය පළ කරමින් අමාත්‍ය සුසිල් ප්‍රේමජයන්ත මහතා මෙහි දී අදහස් පළ කළේ ය.\n\nඉදිරියේ දී ප්‍රශස්ත මට්ටමේ කොරියානු වෘත්තීය පුහුණු අවස්ථා සඳහා අදාළ වන පරිදි ශ්‍රී ලංකාවේ පුහුණු පාඨමාලා සැකසීම පිළිබඳ උනන්දුව හා අවධානය යොමු කරන බව ද පැවසූ ඒ මහතා ඒ සඳහා එරටේ සහයෝගය අපේක්ෂා කරන බව ද පැවසී ය.\n\nඑසේම මෙරට සිසුන්ට හා ශ්‍රමිකයන්ට කොරියාවේ අධ්‍යාපන හා රැකියා අවස්ථා වැඩි වශයෙන් උදා කරගැනීම පිළිබඳ ව ද කොරියානු තානාපතිවරයාගේ අවධානය යොමු කරවීමට සුසිල් ප්‍රේමජයන්ත මහතා උත්සුක විය.",
       "URL": "https://www.dinamina.lk/2023/08/08/local/12520/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b7%84%e0%b7%8f-%e0%b6%9a%e0%b7%9c%e0%b6%bb%e0%b7%92%e0%b6%ba%e0%b7%8f%e0%b7%80-%e0%b6%85%e0%b6%ad/",
       "Category": "local",
       "Parent URL": "https://www.dinamina.lk/category/local//page/272/"
}