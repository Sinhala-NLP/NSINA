{
       "Source": "dinamina",
       "Timestamp": "July 7, 2023 1:00 am",
       "Headline": "කොකේන් එක්ක කොටු වූ නයිජීරියානුවා පෝරකයට",
       "News Content": "කොකේන් නමැති අන්තරායකර මත්ද්‍රව්‍යය සන්තකයේ තබාගැනීමේ හා ජාවාරම් කිරීමේ චෝදනාවලට වරදකරු වූ නයිජීරියානු ජාතිකයකුට මරණීය දණ්ඩනය දීමට කොළඹ මහාධිකරණය ඊයේ (6) තීන්දු කළේය. නයිජීරියානු ජාතික චී බෝ උච්චයානා නමැති 40 හැවිරිදි පුද්ගලයාට මෙලෙස මරණ දඬුවම නියම කෙරිණි.\n\n2016 මැයි 27 දින රාජගිරියේ අවන්හලක් ඉදිරිපිටදී කොකේන් කි.ග්‍රෑ. 1යි ග්‍රෑම් 700කට අධික ප්‍රමාණයක් සමඟ පොලිස් මත්ද්‍රව්‍ය නාශක කාර්යාංශයේ මෙහෙයුමකදී චුදිතයා අත්අඩංගුවට පත්ව ඇති අතර, කොකේන් ග්‍රෑ. 249.19 සන්තකයේ තබා ගැනීම හා ජාවාරම් කිරීමේ චෝදනා යටතේ නීතිපතිවරයා මේ නඩුව පවරා තිබේ. පැමිණිල්ල සාධාරණ සැකයෙන් ඔබ්බට ඔප්පු කර ඇතැයි තීන්දුව ප්‍රකාශයට පත් කරමින් මහාධිකරණ විනිසුරු නාමල් බලල්ලේ මහතා ප්‍රකාශ කළේය. නඩුව ඔප්පු වී ඇති හෙයින් සැකකරුට දඬුවම් නියම කිරීමේදී සලකා බැලිය යුත්තේ මරණීය දණ්ඩනය නියම කරනවාද නැත හොත් ජීවිතාන්ත සිර දඬුවමක් දෙනවාද යන්න බව පැහැදිලි කර කළ මහාධිකරණ විනිසුරුවරයා අපරාධ නඩු විධාන සංග්‍රහය හා පනතේ ප්‍රතිපාදන විග්‍රහ කරමින් සමාජයට යහපත් පණිවිඩයක් දීම හා අපරාධ වැළැක්වීමේ මූලික පියවරක් ලෙස චුදිතට මරණ දඬුවම දීමට තීරණය කරන බව ප්‍රකාශ කළේය.\n\nදඬුවම නියම කිරීමට ප්‍රථමයෙන් විත්තිකරුට අධිකරණය ඇමතීමට අවස්ථාව දීමටද විනිසුරුවරයා කටයුතු කළ අතර, තමා අදාළ වරද නොකළ බව නයිජීරියානුවා විත්ති කූඩුවේ සිට ප්‍රකාශ කළේය. ඉන් පසුව චෝදනා දෙකට වෙන් වෙන් වශයෙන් මරණීය දණ්ඩනය නියම කිරීමට මහාධිකරණ විනිසුරුවරයා තීන්දු කළේය.",
       "URL": "https://www.dinamina.lk/2023/07/07/local/4844/%e0%b6%9a%e0%b7%9c%e0%b6%9a%e0%b7%9a%e0%b6%b1%e0%b7%8a-%e0%b6%91%e0%b6%9a%e0%b7%8a%e0%b6%9a-%e0%b6%9a%e0%b7%9c%e0%b6%a7%e0%b7%94-%e0%b7%80%e0%b7%96-%e0%b6%b1%e0%b6%ba%e0%b7%92%e0%b6%a2%e0%b7%93/",
       "Category": "local",
       "Parent URL": "https://www.dinamina.lk/category/local//page/408/"
}