{
       "Source": "dinamina",
       "Timestamp": "September 14, 2023 12:15 am",
       "Headline": "චූටි දෝනි බලාගන්න බෑ පරිවාස භාරයට යවන්න  තාත්තා පොලිසි ඇවිත්",
       "News Content": "තම තරුණ බිරිය මෙයට දින තුනකට පමණ පෙර තමන් අතහැර ගිය නිසා තුන් හැවිරිදි හා නව මස් වියැති දියණියන් දෙදෙනා රැක බලා ගැනීම අපහසු බවත් මාස නවයක් වයසැති දියණිය පරිවාස භාරයට පත්කරන ලෙසත් කියමින් මින්නේරිය පොලිසියට දැරිය වඩාගෙන පැමිණි පියෙක් ඉල්ලා සිටියේය.\n\nමොහු ගිරිතලේ යාය එක පදිංචි (30) හැවිරිදි අයෙකි. තම සොහොයුරියක ද සමඟ පැමිණ ඔහු මෙම පැමිණිල්ල කර ඇත. නව මස් වියැති දරුවා තම මව ඉල්ලා අඬන බවත් ඇය පරක් කර ගැනීම තමන්ට අපහසු බවත් තුන් හැවිරිදි දැරිය තමන් භාරයේ තබා ගන්නා බවත් පියා පවසා ඇත. පවුලේ පවතින අඬදබර නිසා මව පවුල හැරගොස් ඇති බව පොලිසිය පවසයි.\n\nපියා සහ නව මස් වියැති දැරිය ඊයේ (13) අධිකරණයට ඉදිරිපත් කිරීමට කටයුතු යොදා තිබිණි. මින්නේරිය මූලස්ථාන ප්‍රධාන පොලිස් පරීක්ෂක එච්.ජී.එස්.ජේ. සුමනවීර මහතාගේ උපදෙස් මත අපරාධ විමර්ශන අංශයේ ස්ථානාධිපති සෝමරත්න, කාන්තා හා ළමා කාර්යංශයේ වැඩ බලන ස්ථානාධිපති කාන්තා පොලිස් සැරයන් සංජීවනී (7640) යන මහත්ම මහත්මීහු වැඩිදුර පරීක්ෂණ පවත්වති.\n\n",
       "URL": "https://www.dinamina.lk/2023/09/14/local/22167/%e0%b6%a0%e0%b7%96%e0%b6%a7%e0%b7%92-%e0%b6%af%e0%b7%9d%e0%b6%b1%e0%b7%92-%e0%b6%b6%e0%b6%bd%e0%b7%8f%e0%b6%9c%e0%b6%b1%e0%b7%8a%e0%b6%b1-%e0%b6%b6%e0%b7%91-%e0%b6%b4%e0%b6%bb%e0%b7%92%e0%b7%80/",
       "Category": "local",
       "Parent URL": "https://www.dinamina.lk/category/local//page/118/"
}