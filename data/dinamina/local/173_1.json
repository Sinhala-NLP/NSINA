{
       "Source": "dinamina",
       "Timestamp": "August 30, 2023 3:31 am",
       "Headline": "වවුනියා බසයේ නාගයෙක් මගීහු බිය වී පැන දුවති",
       "News Content": "යාපනයේ සිට වවුනියාව බලා ධාවනය වෙමින් තිබූ ලංගම බස් රථයක විශාල නාගයකු සිටීමත් සමඟ මගීන් බසයෙන් බැස දුවන්නට පටන්ගෙන තිබේ.\nමෙම බස් රථය පෙරේදා (28) උදෑසන යාපනයෙන් පිටත් වී පැය එකහමාරක් පමණ ගත වනතුරුත් රියැදුරු, කොන්දොස්තරවරයා හෝ මගියකු හෝ නාගයා දැක නැත.\nකිලිනොච්චියට ආසන්නයේදී බසයට නැඟුණු කාන්තාවක බස් රථය තුළ නාගයකු සිටින බව දැක කෑ ගැසීමෙන් පසුව බස් රථය නතර කොට තිබේ.\nනාගයා දුටු සැණින් බස් රථයේ සිටි පිරිස බසයෙන් බැස දුවන්නට පටන්ගෙන තිබේ. බසයේ සිටි තරුණයන් කීපදෙනකු මුගුරක් ගෙන නාගයාව බස් රථයෙන් එළියට ඇද දැමීමෙන් පසුව බස් රථය ආපසු වවුනියාව බලා ගමන් ආරම්භ කොට තිබේ.\nබසයේ නාගයකු සිටිනු නොදැක බස් රථය මගීන් සමඟ ධාවනය කළ රියැදුරුට හා කොන්දොස්තරට එරෙහිව මගීන් පැමිණිලි කිරීමෙන් පසුව උතුරු පළාත් ගමනාගමන මණ්ඩලය මඟින් ඔවුන් දෙදෙනාට එරෙහිව විනය පරීක්ෂණයක් ආරම්භ කොට තිබේ.\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/30/breaking-news/18216/%e0%b7%80%e0%b7%80%e0%b7%94%e0%b6%b1%e0%b7%92%e0%b6%ba%e0%b7%8f-%e0%b6%b6%e0%b7%83%e0%b6%ba%e0%b7%9a-%e0%b6%b1%e0%b7%8f%e0%b6%9c%e0%b6%ba%e0%b7%99%e0%b6%9a%e0%b7%8a-%e0%b6%b8%e0%b6%9c%e0%b7%93/",
       "Category": "local",
       "Parent URL": "https://www.dinamina.lk/category/local//page/173/"
}