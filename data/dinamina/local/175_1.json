{
       "Source": "dinamina",
       "Timestamp": "August 30, 2023 1:26 am",
       "Headline": "ඇසේ සැත්කමට ගිය මගේ බිරියගේ මරණය සැකයි  ස්වාභාවික මරණයක් යැයි කීම කිසිසේත් පිළි ගන්න බෑ – විමල් රෝහිත",
       "News Content": "ඇසේ ශල්‍යකර්මයකට කොළඹ ඇස් රෝහලට ගිය සිය බිරියගේ මරණය ස්වාභාවිකව සිදු වූවක් බවට නිකුත් කර තිබෙන මරණ පරීක්ෂණ වාර්තාව කිසිසේත් පිළිගත නොහැකි බව මිය ගිය කාන්තාවගේ ස්වාමිපුරුෂයා වන මාදම්පගේ විමල් රෝහිත ද සිල්වා (39) මහතා පවසයි.\n\nමෙසේ මිය ගොස් ඇත්තේ ඌරගස්මංහන්දිය, බොරළුකැටියේ පදිංචිව සිටි එච්. ජී. හිමාලි ප්‍රියදර්ශනී වීරසිංහ (34) නමැති දෙදරු මවකි.\n\nමේ පිළිබඳව වැඩිදුරටත් කරුණු දැක්වූ විමල් රෝහිත මෙසේද කීවේය.\n\n“මගේ බිරිඳට මිය යනතුරු කිසිම ලෙඩක් තිබුණේ නෑ. දුර නොපෙනෙන රෝගයයි තිබුණේ. 2020. 11. 03 වෙනිදා බලපිටිය ඉස්පිරිතාලෙට ඇතුළත් වුණා. එයින් කොළඹ ඇස් වාට්ටුවට යන්න කිව්ව නිසා නොවැම්බර් 05 වෙනිදා ගියා. එදා ඉඳලා දිගටම ක්ලිනික් ගියා. මේ අවුරුද්දේ ජුනි මාසේ 19 වෙනිදා ඇහැ ඔපරේෂන් කළා. ජූලි 04 වෙනිදා නැවත ක්ලිනික් ගියාම කාචය ගැලවිලා කියලා පසුවදාම ඔපරේෂන් කරන්න නතර කර ගත්තා. උදේ පහ හමාරට විතර බිරිඳ මගේ ලොකු දුවට කතා කරලා කියලා තිබුණා, දැන් ඔපරේෂන් එකට යන්න ලෑස්ති වෙනවා කියලා.\n\nඑදා උදේ නවයයි පනහට විතර කෝල් එකක් ආවා, ඇස් වාට්ටුවට එන්න කියලා. ඒ එක්කම ළමයි කී දෙනෙක් ඉන්නවද කියලත් ඇහුවා. මම කොළඹට යන කොට හවස දෙක විතර වුණා. ඒ යන කොට නර්ස් නෝනලා හතර දෙනෙක් පස් දෙනෙක් විතර හිටියා. මගේ නෝනා කෝ කියලා ඇහුවාම එයා ඉන්නවා. යන්න එපා කියලා කිව්වා. ඒ වෙලාවේ මට සැකයක් ඇති වුණා. මංගල දොස්තර මහත්තයා හැර වෙන දොස්තර මහත්වරුන් පස් දෙනෙක් හය දෙනෙක් විතර මම කාමරයකට එක්ක ගෙන ගිහින් කිව්වා, අපි ගොඩක් උත්සාහ කළා ඔයාගේ පවුල බේරගන්න. ඒත් බැරි වුණා කියලා. සිහිය නැති කරන්න කැමැතියි කියලා බිරිඳ අත්සන් කර තියෙනවා. මීට කලින් කරපු ඔපරේෂන් එකත් කළේ සිහිය නැති කරලා.\n\nකොළඹ නාගරික හදිසි මරණ පරීක්ෂක ඉරේෂා දේශානි කුමාරි සමරවීර මහත්මිය නිකුත් කළ මරණ පරීක්ෂණ වාර්තාවේ සඳහන් වෙන්නේ ස්වාභාවික මරණයක් කියලයි. ඒ නිසා මේ මරණ පරීක්ෂණ වාර්තාව පිළිගන්න බෑ.”\n\nමිය ගිය හිමාලිගේ නැන්දම්මා වන ලියනගේ සෝමලතා (68) මහත්මිය ද මෙහිදී සාක්ෂි දුන්නාය.\n\nඅහුන්ගල්ල සමූහ – අනුර යසමිත් සහ\n\nකරන්දෙණිය සමූහ – අනුරාධ ප්‍රියදර්ශන",
       "URL": "https://www.dinamina.lk/2023/08/30/local/18067/%e0%b6%87%e0%b7%83%e0%b7%9a-%e0%b7%83%e0%b7%90%e0%b6%ad%e0%b7%8a%e0%b6%9a%e0%b6%b8%e0%b6%a7-%e0%b6%9c%e0%b7%92%e0%b6%ba-%e0%b6%b8%e0%b6%9c%e0%b7%9a-%e0%b6%b6%e0%b7%92%e0%b6%bb%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/175/"
}