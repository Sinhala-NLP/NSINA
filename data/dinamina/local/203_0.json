{
       "Source": "dinamina",
       "Timestamp": "August 23, 2023 1:00 am",
       "Headline": "කරාපිටිය රෝහලට ළමා හෘද රෝග විශේෂඥ වෛද්‍යවරයකු පත් කළා",
       "News Content": "කරාපිටිය ශික්ෂණ රෝහලේ පුරප්පාඩුව ඇති ළමා හෘද රෝග විශේෂඥ වෛද්‍ය තනතුර සඳහා විශේෂඥ වෛද්‍යවරයකු අනුයුක්ත කිරීම ඊයේ (22) සිට සිදු කළ බව සෞඛ්‍ය ඇමැති ආචාර්ය කෙහෙලිය රඹුක්වැල්ල මහතා පාර්ලිමේන්තුවේ දී ඊයේ (22) පැවසුවේය.\n\nගාල්ල දිස්ත්‍රික් පාර්ලිමේන්තු මන්ත්‍රී ගයන්ත කරුණාතිලක මහතා ඇසූ අතුරු ප්‍රශ්නයකට පිළිතුරු දෙමින් ඇමැතිවරයා මේ බව කියා සිටියේය.\n\nතවදුරටත් ඇමැතිවරයා මෙසේද පැවසීය.\n\nබුද්ධි ගලනය ඇතුළු වෙනත් ගැටලු හේතුවෙන් විශේෂඥ වෛද්‍ය ඇතුළු වෛද්‍යවරුන්ගේ පුරප්පාඩු රෝහල් තුළ පවතිනවා. ඒවා කළමනාකරණය කර ගනිමින් ප්‍රතිකාර සේවාව පවත්වා ගැනීමට සෞඛ්‍ය කාර්ය මණ්ඩලය වෙහෙස වී කටයුතු කරනවා. 2015 වසරේදී ඩොලරයක් රුපියල් 131 ශත 15ක් වූ අතර අද දළ වශයෙන් එය රුපියල් 320ත් 360ත් අතර දෝලනය වෙමින් පවතිනවා. ඒ අනුව එකට තුනකින් ඩොලරයේ මිල ඉහළ ගොස් තිබෙනවා.\n\nමෙරටට අවශ්‍ය ඖෂධවලින් සියයට 90 ක් ගෙන්වනුයේ විදේශයෙන්. මෙරට නිෂ්පාදනය කරන සියයට 10ක 15ක ඖෂධ ප්‍රමාණයට අවශ්‍ය අමුද්‍රව්‍ය ගෙන එනුයේ පිටරටින්.\n\nඑම නිසා ඖෂධවල මිල එකකට තුනකින් ඉහළ ගොස් තිබෙනවා. එය අමුතු මැජික් එකක් නොවේ.",
       "URL": "https://www.dinamina.lk/2023/08/23/local/16446/%e0%b6%9a%e0%b6%bb%e0%b7%8f%e0%b6%b4%e0%b7%92%e0%b6%a7%e0%b7%92%e0%b6%ba-%e0%b6%bb%e0%b7%9d%e0%b7%84%e0%b6%bd%e0%b6%a7-%e0%b7%85%e0%b6%b8%e0%b7%8f-%e0%b7%84%e0%b7%98%e0%b6%af-%e0%b6%bb%e0%b7%9d/",
       "Category": "local",
       "Parent URL": "https://www.dinamina.lk/category/local//page/203/"
}