{
       "Source": "dinamina",
       "Timestamp": "September 4, 2023 2:34 am",
       "Headline": "දෙවසරකදී උතුරේ අලුතින්  පොල් පැළ ලක්ෂ 35ක් වගා කරනවා",
       "News Content": "\n\nයාපනය, මන්නාරම සහ මුලතිව් දිස්ත්‍රික්ක යා කරමින් මෙරට ආරම්භ කළ දෙවන පොල් ත්‍රිකෝණයෙන් මේ කලාපයේ වසර දෙකකදී අලුතින් පොල් ගස් ලක්ෂ තිස් පහක් වගා කරන බව වැවිලි කර්මාන්ත ඇමැති, වෛද්‍ය රමේෂ් පතිරණ මහතා පැවැසීය.\n\nඇමැතිවරයා මේ බව ප්‍රකාශ කළේ ජාත්‍යන්තර පොල් දිනයට සමගාමීව මෙරට දෙවන පොල් ත්‍රිකෝණය කිළිනොච්චිය පලෙයි ප්‍රදේශයෙන් ආරම්භ කරමිනි.\n\nමේ පොල් ත්‍රිකෝණය ආරම්භ කළ අවස්ථාවේදී තෝරා ගත් පොල් ගොවීන් පන්සියයකට අක්කරයකට අවශ්‍ය පොල් පැළ දුන් අතර, ඉදිරියේදී මේ දෙවන පොල් ත්‍රිකෝණයට හසුවන පළාත්වල ඕනෑම ගොවියකුට සුළු, මධ්‍යම හෝ මහා පරිමාණයෙන් පොල් වගා කිරීමට ආධාර සපයා දීමට බලාපොරොත්තු වේ.\n\nමෙරට භූමි ප්‍රමාණයෙන් 28%ක පමණ භූමි වපසරියක පොල් වගාව ව්‍යාප්තව පවතින අතර, 2022 වසරේ පොල් ගෙඩි බිලියන 3.2ක ඵලදාවක් එයින් ලැබී ඇත. පොල් වගා කර ඇති භූමි ප්‍රමාණය අක්කර දස ලක්ෂ අනූ පන් දහස් නවසිය අසූ දෙකකි.\n\nඑයින් සියයට 83ක් පමණ කුඩා පොල් වගාකරුවන් සතු ඉඩම් වන අතර, වතු වැවිලි ක්ෂේත්‍රයේ පොල් වගාව අක්කර 917,307කට සීමා වේ.\n\nපොල් ඵලදාවෙන් තුනෙන් දෙකක්ම මෙරට පරිභෝජනයට වැය වන අතර, ඉතිරි ප්‍රමාණය යොදා ගන්නේ පොල් කර්මාන්තය ආශ්‍රිත නිෂ්පාදන වෙනුවෙනි. පොල් නිෂ්පාදන අපනයනයෙන් 2022දී අමෙරිකානු ඩොලර් මිලියන 817ක් උපයා තිබේ. එය මෙරට සමස්ත අපනයන ආදායමෙන් සියයට 6.25කි.\n\nමෙරට දළ දේශීය නිෂ්පාදිතයට තේ, රබර් සහ පොල් සියයට 1.6ක දායකත්වයක් දක්වද්දී පොල් නිෂ්පාදනයෙන් ඊට දැක්වූ දායකත්වය සියයට 0.9කි. පොල් අපනයන ආදායම පසුගිය දශකයක කාලයේ කැපී පෙනෙන වර්ධනයක් අත්කරගෙන ඇති අතර, පොල් නිෂ්පාදන විවිධාංගීකරණය ද එහිදී දැකිය හැකියි.\n\n2021ට සාපේක්ෂව 2022දී පොල් මද නිෂ්පාදන, පොල් කටු, පොල් කොසු සහ අනෙකුත් නිමි නිෂ්පාදන අපනයනයෙන් ලබන ආදායම ඉහළ ගොස් තිබේ.\n\nමේ අවස්ථාවට ඊ. පී. ඩී. පී. වන්නි දිස්ත්‍රික් පාර්ලිමේන්තු මන්ත්‍රී තිලීපන් කුලසිංහම් මහතා සහ පොල් වගා කිරීමේ මණ්ඩලයේ නිලධාරීහු සහභාගීවී සිටියහ.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/09/04/local/19310/%e0%b6%af%e0%b7%99%e0%b7%80%e0%b7%83%e0%b6%bb%e0%b6%9a%e0%b6%af%e0%b7%93-%e0%b6%8b%e0%b6%ad%e0%b7%94%e0%b6%bb%e0%b7%9a-%e0%b6%85%e0%b6%bd%e0%b7%94%e0%b6%ad%e0%b7%92%e0%b6%b1%e0%b7%8a-%e0%b6%b4/",
       "Category": "local",
       "Parent URL": "https://www.dinamina.lk/category/local//page/157/"
}