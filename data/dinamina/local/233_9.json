{
       "Source": "dinamina",
       "Timestamp": "August 17, 2023 12:34 am",
       "Headline": "දරුවන් දහහතක් ලක් මවට දායාද කර පූමනී මාතාව නික්ම යයි",
       "News Content": "දරුවන් දහහත්දෙනකු මෙලොවට දායාද කර, පොලොන්නරුව දිඹුලාගල අංක 87 මලියදේවපුර ලිපිනයේ පදිංචිව සිටි 88 වියැති එස්. පුමනි මාතාව ඉකුත් 15 වෙනිදා සවස අභාවප්‍රාප්ත වූවාය.\nගැහැනු දරුවන් හත්දෙනකු සහ පිරිමි දරුවන් දසදෙනකු මෙලොවට බිහිකර ඇති පූමනි මාතාව දහතුන්වන වියේ දී විවාහ වී ඇති අතර ඇය බිහිකළ දරුවන් දහහත්දෙනාගෙන් තිදෙනකු මේවන විට මියගොස් තිබේ.\nදිඹුලාගල පරණ මිල්ලානේ පදිංචිව සිටී ඊ.ඩී විමලදාස මහතා සමඟ මීට වසර 75කට පෙර විවාහ වී ඇති අතර පූමනි මහත්මියගේ ස්වාමියා එක්දහස් 1990 වර්ෂයේ දී මියගොස් තිබේ.\n\nපූමනි මාතාව දරුවන් දාහත්දෙනාම දිඹුලාගල පරණමිල්ලාන ගම්මානයේ නිවස තුළම බිහිකිරීම විශේෂත්වයක් වන අතර ඇය දීර්ඝ කාලයක් වින්නඹු මාතාවක් හැටියටද කටයුතු කර තිබේ.\nඇයගේ දරුවන් අත‍රින් කීපදෙනකු යුද හමුදාවේද, දිඹුලාගල ප්‍රාදේශීය සභාවේ මෙන්ම, මාර්ග සංවර්ධන අධිකාරියේ සේවය කරමින් සිටින අතර සෙසු දරුවන් ගොවි ගෙවිලියෝ ද වෙති.\nඑක් දරුවකු ඓතිහාසික දිඹුලාගල ආරණ්‍ය සේනාසනයේදී බුද්ධ ශාසනයේ චිරස්ථිතිය වෙනුවෙන් පූජා කර ඇති පූමනි මාතාව ඓතිහාසික දිඹුලාගල ආරණ්‍ය සේනාසනය ගරුතර සඟරුවනගේ සිවුරු සෝදමින් කටයුතු කළ අතර බොහෝ විට රෝගී භික්ෂූන් වහන්සේලාගේ ආයුර්වේද වෛද්‍යවරියක් ද වූවාය.\nදිඹුලාගල ආරණ්‍ය සේනාසනයේ ප්‍රධාන දායිකාවක් වූ පූමනි මහත්මියගේ අවසන් කටයුතු සිදු වූ 16 වෙනිදා දිඹුලාගල ආරණ්‍ය සේනාසනයේ භික්ෂූන් වහන්සේලාත්, පොලොන්නරුව ප්‍රදේශයෙන් භික්ෂූන් වහන්සේලාත්, දෙසීයකට ආසන්න පිරිසක් වැඩම කර එතුමියට අවසන් ගෞරව දක්වා පාංශුකූල ලබා දී පැන්වැඩීමද විශේෂත්වයක් විය.\n\nමෙහි දී අනුශාසනාවක් කරමින් ඓතිහාසික දිඹුලාගල ආරණ්‍ය සේනාසනයේ පාලනාධිකාරි මහනුවර විචිත්‍රලංකාර නාහිමියන් සඳහන් කළේ පූමනි මාතාව සමස්ත ලංකාවටත්, ලෝකයටත්, පූර්වාදර්ශයක් ලබාදුන් වීර මාතාවක් බවත්, පොලොන්නරුවේ මෙන්ම දිඹුලාගල ඉතිහාසයේ වැඩිම දරුවන් පිරිසක් නිවස තුළ බිහි කළ පූමනි මාතාව පූජනීයත්වයට සහ ඉතිහාසගත වන මාතාවක් බවයි.\n\nඈත අතීතයේ කිසිදු පහසුකමක් නොමැති යුගයක මෙතරම් දරු පිරිසක් හදාවඩා අධ්‍යාපන‍ය ලබා දී රටට යහපත් පුරවැසියන් පිරිසක් බවට පත් කිරීම වර්තමානයේ මව්වරුන්ට ලබාදෙන ආදර්ශයක් බවද, මහනුවර විචිත්‍රාලංකාර නාහිමියෝ සිය අනුශාසනාවේ දී සඳහන් කළහ.\nපූමනි මාතාවගේ දරුපවුලේ අටවැනියා වන හතලිස්පස් වියති ඊ. ප්‍රියන්ති මහත්මිය සඳහන් කළේ තම මව දරු, දැරියන් දහ\nහත්දෙනකු නිවසතුළ බිහි කරමින් විශාල කටුක ජීවිතයක් ගත කරමින් පළාතේ ගම් රැසකට අතීතයේ දිගු කලක් වින්නඹු මාතාවක් ලෙසද කටයුතු කර ඇති බවයි.\n\nමනම්පිටිය නිමල් ජයරත්න",
       "URL": "https://www.dinamina.lk/2023/08/17/local/14931/%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a-%e0%b6%af%e0%b7%84%e0%b7%84%e0%b6%ad%e0%b6%9a%e0%b7%8a-%e0%b6%bd%e0%b6%9a%e0%b7%8a-%e0%b6%b8%e0%b7%80%e0%b6%a7-%e0%b6%af%e0%b7%8f%e0%b6%ba/",
       "Category": "local",
       "Parent URL": "https://www.dinamina.lk/category/local//page/233/"
}