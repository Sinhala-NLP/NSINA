{
       "Source": "dinamina",
       "Timestamp": "August 30, 2023 1:14 am",
       "Headline": "ශ්‍රී ලාංකික සාම්ප්‍රදායික ආහාර  ප්‍රදර්ශනයක් ඊශ්‍රායලයේදී",
       "News Content": "ශ්‍රී ලාංකික සම්ප්‍රදායික ආහාර ඊශ්‍රායල් රාජ්‍යයේ ප්‍රදර්ශනය කිරීමට එරට ශ්‍රී ලංකා තානාපති කාර්යාලය පියවර ගෙන තිබේ. මෙරට සූපශාස්ත්‍ර කුසලතාව ප්‍රදර්ශනය කරමින් සම්ප්‍රදායික ආහාර වර්ග 32ක් පමණ මෙහිදී ප්‍රදර්ශනය කර තිබෙන අතර, එම උත්සවය ඊශ්‍රායලයේ ශ්‍රී ලංකා තානාපති නිල නිවෙසේදී පැවැති බව විදේශ කටයුතු අමාත්‍යාංශය පවසයි.\n\nමේ අවස්ථාවට විශාල ආරාධිතයන් පිරිසක් පැමිණ තිබෙන අතර, සංචාරක සහ සංචාරක ආයතනවල සාමාජිකයන්, මාධ්‍යවේදීන්, සූපශාස්ත්‍ර ලේඛකයන්, යූ ටියුබ්කරුවන්, බ්ලොග්කරුවන්, සමාජ මාධ්‍ය නියුක්තිකයන්, ආගමන අධිකාරියේ නිලධාරීන්, විදේශ කටයුතු අමාත්‍යාංශය සහ ගුවන්තොටුපොළ අධිකාරියේ නිලධාරීන් ඇතුළු විශාල පිරිසක් මෙයට අයත් වෙති.\n\nමෙහිදී අදහස් දක්වමින් ඊශ්‍රායලයේ ශ්‍රී ලංකා තානාපති නිමල් බණ්ඩාර මහතා පෙන්වා දී තිබෙන්නේ පුරාණ උඩරට රාජධානිය දක්වා දිවෙන ශ්‍රී ලාංකේය ආහාර සංස්කෘතියේ අව්‍යාජත්වය මෙහිදී ඉස්මතු කළ බවත් මේ කෑම වර්ග 32ක් පුරාණ ශ්‍රී ලංකාවේ රජුන්ට පවා පිළිගැන්වූ ආහාර අතර වන බවත්ය.\n\nබොහෝ ඊශ්‍රායල ජාතිකයන් ශ්‍රී ලංකාවට පැමිණීමට කැමැත්තෙන් සිටින අතර, ශ්‍රී ලංකාවේ භූ දර්ශන, පොහොසත් උරුමයන්, සංස්කෘතිය සහ විනෝදාත්මක ක්‍රියාකාරකම් ප්‍රදර්ශනය කිරීම සඳහා ශ්‍රී ලංකාව ප්‍රවර්ධනය කිරීමේ විවිධ ක්‍රියාකාරකම් පවත්වන බවද තානාපතිවරයා සඳහන් කර තිබේ.\n\nමෙහිදී ආරාධිතයන් විසින් කරන ලද ඉල්ලීම්වලට අනුව නුදුරු අනාගතයේදී සූපශාස්ත්‍ර පාඩම් සංවිධානය කිරීමට ද ශ්‍රී ලංකා තානාපතිවරයා මෙහිදී එකඟ වී ඇත.\n\nමෙහිදී අදහස් දක්වමින් ඊශ්‍රායල – ආසියා වාණිජ මණ්ඩලයේ සභාපතිනී ආනට් බර්න්ස්ටෙයින් මහත්මිය සඳහන් කර තිබෙන්නේ වාණිජ මණ්ඩල සාමාජිකයන් සහ බොහෝ ව්‍යාපාරික ආයතන, ආනයන සහ අපනයන දෙඅංශයෙන්ම ශ්‍රී ලංකාව සමඟ සබඳතා ඇති කර ගැනීමට සූදානම් වන බවයි.\n\nඑළැඹෙන ශ්‍රී ලංකා සංචාරයේදී ශ්‍රී ලංකා වාණිජ මණ්ඩලය, ශ්‍රී ලංකා අපනයන සංවර්ධන මණ්ඩලය සහ ශ්‍රී ලංකා සංචාරක ප්‍රවර්ධන කාර්යාංශය හමුවීමට කැමැත්තෙන් සිටින බවද සඳහන් කර තිබේ.\n\nමහින්ද අලුත්ගෙදර",
       "URL": "https://www.dinamina.lk/2023/08/30/local/18049/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b7%8f%e0%b6%82%e0%b6%9a%e0%b7%92%e0%b6%9a-%e0%b7%83%e0%b7%8f%e0%b6%b8%e0%b7%8a%e0%b6%b4%e0%b7%8a%e0%b6%bb%e0%b6%af%e0%b7%8f%e0%b6%ba/",
       "Category": "local",
       "Parent URL": "https://www.dinamina.lk/category/local//page/175/"
}