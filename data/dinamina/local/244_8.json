{
       "Source": "dinamina",
       "Timestamp": "August 15, 2023 2:49 am",
       "Headline": "අම්මගෙයි තාත්තගෙයි අඩුව පිරවූ  අයියත් මට නැති වුණා",
       "News Content": "“අම්මයි තාත්තයි නැති අඩුව මට දැනෙන්න අයියා දුන්නේ නෑ. හැමදේම හොයලා බලනවා. මම වැඩ ඇරිලා එන්න ප්‍රමාද වුණොත් ඇයි පරක්කු කියලා කතා කරලා අහනවා. එහෙම හිටිය එකම අයියත් නැති වුණා. මම කොහොම ඉවසන්න ද කියලා මට තේරෙන්නේ නෑ.” යැයි හදිසියේ මිය ගිය තරුණයකුගේ මරණ පරීක්ෂණයේදී ඔහුගේ බාල සහෝදරිය වන 22 හැවිරිදි තෙන්නකෝන් මුදියන්සේලාගේ නදීෂානී දිල්ෂිකා තෙන්නකෝන් ඊයේ (14) සාක්ෂි දෙමින් පැවැසුවාය.\n\nමෙලෙස මිය ගොස් ඇත්තේ අරණායක, උස්සාපිටිය, කරවල්අංග ලිපිනයේ පදිංචිව සිටි තෙන්නකෝන් මුදියන්සේලාගේ කාලිංග කුමාර තෙන්නකෝන් නමැති 24 හැවිරිදි අවිවාහක තරුණයෙකි. මිය ගොස් ඇති තරුණයාගේ මව්පියන් කලකට ඉහතදී මිය ගොස් ඇති අතර, බාල සහෝදරිය සමඟ ඔහු කුලී වැඩ කරමින් ජීවත්ව සිට තිබේ. ඊයේ (14) අලුයම හදිසියේ ඇති වු අසනීප තත්ත්වයක් හේතුවෙන් මාවනැල්ල මූලික රෝහලට ඇතුළත් කළ මේ තරුණයා ඒ වන විටත් මිය ගොස් සිටියේය. මිය ගිය තරුණයාගේ හදිසි මරණ පරීක්ෂණය ඊයේ (14) මාවනැල්ල මූලික රෝහලේ හදිසි මරණ පරීක්ෂක යූ. එම්. ටී. බී. ඩබ්ලිව්. උලගොඩ මහතා ඉදිරියේදී කෑගල්ල මහ රෝහලේ අධිකරණ වෛද්‍ය ඒකකයේදී පැවැත්විණි.\n\nඑහිදී වැඩිදුරටත් සාක්ෂි දෙමින් ඇය මෙලෙස ද කීවාය.\n\n“මගේ තාත්තා තෙන්නකෝන් මුදියන්සේලාගේ පොඩිරාළහාමි. මම ඉපදිලා මාස පහක් පමණ යන කොට තාත්තා හෘදයාබාධයක් හැදිලා මිය ගිහින්. අම්මා රාසින් මුදියන්සේලාගේ ආරය භද්‍රා මැණිකේ. අම්මා මීට අවුරුදු 3කට පමණ පෙරදී ඔළුවේ නහරක් පුපුරලා නැති වුණා.\n\nතාත්තාට ඒ කාලයේ බස් එකක් පවා තිබිලා තියෙනවා. තාත්තා නැති වුණාට පස්සේ අම්මා මට වඩා අවුරුද්දක් වැඩිමහල් අයියයි මම දෙන්නා හදාගෙන තියෙනවා. ඔහොම ඉන්න කොට අම්මත් නැති වුණාම ගෙදර මමයි අයියයි තනි වුණා. අයියාට මම දන්නා තරමින් කිසිම අසනීපයක් තිබුණේ නෑ. සාමාන්‍යයෙන් එදිනෙදා වැඩපොළ කරගෙන ජීවත් වුණා.\n\nඅයියා ගෑනු ළමයෙක් එක්ක සම්බන්ධයක් පවත්වාගෙන යනවා කියලා මම දැනගෙන හිටියා. ළඟදී විවාහ වෙන්නේ නෑ කියලා කිව්වා. මොකද අයියාට ත්‍රීවිල් එකට ගත්ත ලීසිං එකක් තියෙනවා. ඒක ගෙවලා ඉවර වුණ ගමන් විවාහ වෙනවා කියලා මට කල් තියා කියලා තිබුණා.\n\nමමත් පිරිමි ළමයෙක් එක්ක සම්බන්ධයක් පවත්වාගෙන යනවා. අයියා මට නිතරම කිවුවා, කලබල වෙන්න එපා ලස්සනට මඟුලක් අරගෙන යන්න ලෑස්ති වෙන්න කියලා. මඟුල් ගෙදර වැඩ සියල්ල අයියා කරලා දෙනවා කියලත් කිව්වා.\n\nමම පොල්ගහවෙල ඇගළුම් ආයතනයක සේවය කරනවා. අයියා කුලී වැඩ කරනවා. අපි දෙන්නම ගෙදරට අඩුවක් නැතිව කෑම බීම අරගෙන එනවා. අයියා කල්තියා ගෙදර ආවොත් එයා රෑට උයනවා. මම වැඩ ඇරිලා කල්තියා ගෙදරට ආවොත් මම උයනවා. වැඩ ඇරිලා එන්න ප්‍රමාද වුණොත් අයියා මට කෝල් කරනවා. අම්මගේ තාත්තගේ අඩුව මකන්න බෑ. ඒත් අම්මා තාත්තා නෑ කියලා නෑ අපි දෙන්නා හොඳට කාටවත් කරදරක් නැතිව ජීවත් වුණා.\n\nඊයේ (14) අලුයම අයියා කාමරයේ ඇඳේ ඉඳගෙන හයියෙන් හුස්ම ගන්නවා මට ඇහුණා. පස්සේ මම ගිහිල්ලා බැලුවා. පස්සේ ගේ ළඟ නෑදෑයන්ට කිව්වා. පස්සේ ත්‍රීවිල් එකකින් අයියා මාවනැල්ල ඉස්පිරිතාලෙට අරන් ගියා. මාවනැල්ලේ ඉස්පිරිතාලෙ බාහිර රෝගී අංශයේ වෛද්‍යවරයා බලලා කිව්වා, අයියා මිය ගිහින් කියලා. මට අයියාගේ මරණය ගැන සැකයක් නෑ. ඒත් මරණයට හේතුව මට දැනගන්න ඕනෙ.”\n\nමිය ගිය තරුණයාගේ පශ්චාත් මරණ පරීක්ෂණය කෑගල්ල මහ රෝහලේ සහකාර අධිකරණ වෛද්‍ය නිලධාරි වෛද්‍ය ඩබ්ලිව්. බී. බී. ජී. කුමාරසිංහ මහතා විසින් සිදු කරන ලදි. හෘද වස්තුවේ කපාට ඉදිමීම හේතුවෙන් සිදු වු ස්වාභාවික මරණයක් බවට මාවනැල්ල මූලික රෝහලේ හදිසි මරණ පරීක්ෂක යූ. එම්. ටී. බී. ඩබ්ලිව්. උලගොඩ මහතා තීන්දු කළේය. මිය ගිය තරුණයාගේ අවසන් කටයුතු හෙට (16) අරණායක උස්සාපිටියේදී සිදු කිරීමට නියමිතය.\n\nකෑගල්ල විශේෂ – චමින්ද ජයලත්",
       "URL": "https://www.dinamina.lk/2023/08/15/local/14092/%e0%b6%85%e0%b6%b8%e0%b7%8a%e0%b6%b8%e0%b6%9c%e0%b7%99%e0%b6%ba%e0%b7%92-%e0%b6%ad%e0%b7%8f%e0%b6%ad%e0%b7%8a%e0%b6%ad%e0%b6%9c%e0%b7%99%e0%b6%ba%e0%b7%92-%e0%b6%85%e0%b6%a9%e0%b7%94%e0%b7%80/",
       "Category": "local",
       "Parent URL": "https://www.dinamina.lk/category/local//page/244/"
}