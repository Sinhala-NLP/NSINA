{
       "Source": "dinamina",
       "Timestamp": "August 10, 2023 1:21 am",
       "Headline": "මාලිමාව අද ඉංග්‍රීසිය කරේ තියාගෙන",
       "News Content": "දරුවන්ට මවු භාෂාවෙන් ප්‍රාථමික අධ්‍යාපනය ලබාදීම නතර කිරීම රාජ්‍ය නොවන සංවිධානවල උවමනාව බවත් ඒ උවමනාව ජනතා විමුක්ති පෙරමුණ අද ඉටු කරමින් සිටින බවත් ජාතික නිදහස් පෙරමුණේ මාධ්‍ය ප්‍රකාශක, ප්‍රචාරක ලේකම්, පාර්ලිමේන්තු මන්ත්‍රී මොහොමඩ් මුසම්මිල් මහතා පැවැසීය. ඒවාට ලෑස්ති වෙන්න එපා යැයි ජවිපෙට අවධාරණය කරන බව හෙතෙම කීවේය. ජාතික නිදහස් පෙරමුණේ ප්‍රධාන කාර්යාලයේදී පැවැති මාධ්‍ය හමුවකට එක්වෙමින් මන්ත්‍රීවරයා මේ බව සඳහන් කළේය.   මන්ත්‍රීවරයා වැඩිදුරටත් මෙසේ ද පැවැසීය.\n\nජාතික ජන බලවේගය නියෝජනය කරන මහාචාර්යවරියක් පවසා තිබෙනවා, ‘එක වසරේ සිට දරුවන්ට ඉංග්‍රීසි භාෂාවෙන් අධ්‍යාපනය ලබා දිය යුතුයි’ කියලා. අපි කවුරුත් දන්නවා යුනිසෙෆ් ආයතනය තම වාර්තාවක් මඟින් කියනවා, ‘මවු භාෂාවෙන් ප්‍රාථමික අධ්‍යාපනය ලබන දරුවන්ගේ චින්තන හැකියාව, භාෂා හැකියාව වර්ධනය වෙනවා’ කියලා. ඉංග්‍රීසි භාෂාව දරුවන්ගේ අධ්‍යාපන කටයුතු සඳහා යොදාගැනීමට අපි කිසිසේත්ම විරුද්ධ නැහැ.\n\nනමුත් සිංහල හා දෙමළ යන භාෂාවල මුල්වලින් දරුවන් ගලවා දැමීම ඉතා වැරදි ක්‍රියාවක්. දැන් හැමදේටම උත්තර දෙන ටිල්වින් සිල්වා මහත්තයාගෙන් අපි අහනවා, ‘රෝහණ විජේවීර සහෝදරයා පක්ෂයට හඳුන්වා දුන් ප්‍රතිපත්තිය සහ මේ ජාතික ජන බලවේගයේ මහාචාර්යවරිය කියන ප්‍රතිපත්තිය පරස්පර නැද්ද? කියා. ඕනෑවට වඩා බටහිරකරණය වෙන්න ගියාම අත්වන ප්‍රතිඵල තමයි මේ වෙන්නේ.\nනුවන් කොඩිකාර",
       "URL": "https://www.dinamina.lk/2023/08/10/local/13064/%e0%b6%b8%e0%b7%8f%e0%b6%bd%e0%b7%92%e0%b6%b8%e0%b7%8f%e0%b7%80-%e0%b6%85%e0%b6%af-%e0%b6%89%e0%b6%82%e0%b6%9c%e0%b7%8a%e0%b6%bb%e0%b7%93%e0%b7%83%e0%b7%92%e0%b6%ba-%e0%b6%9a%e0%b6%bb/",
       "Category": "local",
       "Parent URL": "https://www.dinamina.lk/category/local//page/264/"
}