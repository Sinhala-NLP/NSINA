{
       "Source": "dinamina",
       "Timestamp": "July 31, 2023 1:18 am",
       "Headline": "CID කියමින් නිවෙසකට පැන්න කොස්තාපල්ට වැඩ වරදී",
       "News Content": "අපරාධ පරීක්ෂණ දෙපාර්තමේන්තුවේ නිලධාරියෙක් ලෙස පෙනී සිටිමින් හැටන්හි පිහිටි නිවෙසකට කඩාවැදුණු දිඹුලපතන පොලිසියේ කොස්තාපල්වරයකු හැටන් පොලිසියේ නිලධාරීන් කණ්ඩායමක් විසින් පෙරේදා (29) අත්අඩංගුවට ගෙන ඇත.\nවෙල්ලසාමි ශ්‍රී ගෞරි නමැත්තියගේ නිවෙසට අපරාධ පරීක්ෂණ දෙපාර්තමේන්තුවේ නිලධාරියෙක් ලෙස පෙනී සිටිමින් සැක කටයුතු පුද්ගලයෙක් පැමිණ සිටින බවට හැටන් පොලිසියට ලද පණිවිඩයකට අනුව පොලිස් කණ්ඩායමක් පෙරේදා (29) සවස එම නිවෙසට ගොස් තිබේ.\nහැටන් පොලිසියේ නිලධාරීන් එම නිවෙසට යන විට එම පුද්ගලයා එම ස්ථානයෙන් ඉවත්ව යෑමට උත්සාහ දරා ඇත. එහෙත් ඔහුට එම ස්ථානයෙන් යෑමට ඉඩ නොදී පොලිස් නිලධාරීන් ප්‍රශ්න කිරීමේදී අනාවරණයවී ඇත්තේ ඔහු දිඹුලපතන පොලිසියේ සේවයේ නිරත කොස්තාපල්වරයෙක් බවයි.\nවිමර්ශනයේදී පෙනී ගොස් ඇත්තේ යම් අපරාධයක් කිරීමේ සූදානමින් ඔහු මේ නිවෙසට පැමිණ ඇති බවය. ඒ අනුව පොලිසිය ඔහු අත්අඩංගුවට ගෙන ඇත.\n\nපසුගිය 28 වැනිදා මේ නිලධාරියා නිවෙස් හිමිකාරියගේ දියණිය අධ්‍යාපනය ලබන පාසල අසලට ගොස් ඇය මුණ ගැසී ඇති බව ද විමර්ශනවලින් පෙනී ගොස් ඇත. ඇය 12 ශ්‍රේණියේ අධ්‍යාපනය ලබන දැරිවියක් බව පොලිසිය කියයි. එහිදී ඇයට ඔහු දැනුම්දී ඇත්තේ විමර්ශනයකට නුවරඑළිය විශේෂ විර්ශන අංශයට පැමිණෙන ලෙසයි. එහිදී ඇයට එම නියෝගය සඳහන් බව කියන දුරකතන පණිවිඩයක පිටපතක් ද ඔහු විසින් දී ඇත.\nඅනතුරුව ඔහු දිගින් දිගටම ඇයට දුරකතන ඇමතුම්දී ඇති බවත්, අපරාධ පරීක්ෂණ දෙපාර්තමේන්තුවේ නිලධාරියෙක් ලෙස පෙනී සිට ඔහු හැටන් නිවෙසට පැමිණ ඇත්තේ ඇගෙන් කටඋත්තරයක් ගැනීමට ඇතැයි පවසමින් බවත් පොලිසිය කියයි. එහිදී ඔහු ඇයට පවසා ඇත්තේ තමා පැමිණෙන බව කිසිවකුටත් නොපවසන ලෙසයි.\nඇය මේ ගැන මවට දැනුම්දී ඇය මඟින් පොලිසියට දැනුම්දී සැකකරු අත්අඩංගුවට ගැනීමට අවශ්‍ය පියවර ගෙන ඇති බව පොලිස් තොරතුරු අනාවරණය කළේය.\nගයාන් කුමාර විරසිංහ",
       "URL": "https://www.dinamina.lk/2023/07/31/local/10454/cid-%e0%b6%9a%e0%b7%92%e0%b6%ba%e0%b6%b8%e0%b7%92%e0%b6%b1%e0%b7%8a-%e0%b6%b1%e0%b7%92%e0%b7%80%e0%b7%99%e0%b7%83%e0%b6%9a%e0%b6%a7-%e0%b6%b4%e0%b7%90%e0%b6%b1%e0%b7%8a%e0%b6%b1-%e0%b6%9a%e0%b7%9c/",
       "Category": "local",
       "Parent URL": "https://www.dinamina.lk/category/local//page/309/"
}