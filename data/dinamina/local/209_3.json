{
       "Source": "dinamina",
       "Timestamp": "August 22, 2023 4:41 am",
       "Headline": "ගජ මිතුරු දේශපාලනයෙන් රටේ අදටත් දූෂණය වංචාව රජ කරනවා",
       "News Content": "ගජ මිතුරු ධනවාදය තිබෙනකම් මේ රට ගොඩගැනීමට නොහැකි බැවින් වහාම එය නැවැත්විය යුතු යැයි විපක්ෂ නායක සජිත් ප්‍රේමදාස මහතා පැවසීය.\nවිපක්ෂ නායක සජිත් ප්‍රේමදාස මහතා මේ බව කියා සිටියේ නාකලගමුවේ ශ්‍රී සුමනසාරාභිධාන නායක හිමිට ද්විතීය සංඝනායක පදවිය පිරිනැමීමේ අවස්ථාවට පෙරේදා (20) එක්වෙමිනි.\n\nරටේ ජනතාව දුක් විඳින කොට ගජමිතුරු ධනවාදය හරහා රටේ සීමාසහිත සම්පත් කාබාසිනියා කරන යුගයක් ඇතිව තිබෙන බවත් අධ්‍යාපනය සෞඛ්‍ය වෙනුවෙන් ආයෝජනය නොකර ගජමිතුරු පාලනයක් ඔස්සේ අදටත් රට තුළ දූෂණය වංචාව හොරකම ක්‍රියාත්මක වන බවත් එය ජාතික අපරාධයක් හා ඛේදවාචකයක් බවත් විපක්ෂ නායකවරයා මෙහිදී පැවසීය.\n\nජාත්‍යන්තර සමීක්ෂණවලට අනුව අපේ රටේ දරුවන් ලක්ෂ 29කට වැඩි ප්‍රමාණයක් හරියාකාර පෝෂණයක් නොමැතිව අන්ත අසරණභාවයට පත්ව ඇති බවත් මවුවරුන්ට දරුවන්ට අනිවාර්යයෙන්ම ලැබිය යුතු ත්‍රිපෝෂ සහනය ක්‍රමවත්ව ක්‍රියාත්මක නොවන බවත් ඒ මහතා කීවේය.\n\n“ජාතික ආරක්ෂාව කියූ පමණින් බොහෝ දෙනෙකු එය ආරක්ෂක අංශ සම්බන්ධයෙන් අදහසක් ගනු ලැබුවත් එය වැරදියි. ජාතික ආරක්ෂාවට ඇති පුළුල් නිර්වචනයක් අනුව එයට ආගමික සංස්කෘතික ආර්ථික සමාජයීය සිවිල් දේශපාලනික ආරක්ෂක අංශ ආදී පැතිකඩ මෙන්ම අධ්‍යාපනය සුරක්ෂා කිරීම සෞඛ්‍ය පද්ධතිය ශක්තිමත් කිරීමත් ඊට අයත් වෙනවා.\n\nඒ අනුව අප රට අනාරක්ෂිත තත්ත්වයක පවතිනවා. බංකොලොත්භාවයට පත් වන රටවල සුපුරුදු කාර්ය වන්නේ අනුන්ගේ වැරදි සම්බන්ධයෙන් සොයා බැලීම වුවත් අනුන්ගේ රළු වචනවලට අනුන් කළ නොකළ දේ පිළිබඳ සොයනවා වෙනුවට තමන් කළ නොකළ දේ පිළිබඳ සොයා බැලීම වැදගත් බවට බුදුරදුන් කියා තිබෙනවා. ඒ අනුව මේ බංකොලොත්භාවයෙන් ගොඩ එන්න සියලු දෙනාම වගකිවය යුතුයි. නමුත් පවතින දේශපාලන සංස්කෘතිය තුළ එය සිදු කළ නොහැකියි. අද මේ රටේ තනතුරු තාන්න මාන්න පට්ටම් හඹා යන ගජමිතුරු දේශපාලන සංස්කෘතියක් ක්‍රියාත්මක වෙනවා. මේ තත්ත්වය වෙනස් විය යුතුයි” විපක්ෂ නායකවරයා පැවසීය.",
       "URL": "https://www.dinamina.lk/2023/08/22/breaking-news/16134/%e0%b6%9c%e0%b6%a2-%e0%b6%b8%e0%b7%92%e0%b6%ad%e0%b7%94%e0%b6%bb%e0%b7%94-%e0%b6%af%e0%b7%9a%e0%b7%81%e0%b6%b4%e0%b7%8f%e0%b6%bd%e0%b6%b1%e0%b6%ba%e0%b7%99%e0%b6%b1%e0%b7%8a-%e0%b6%bb%e0%b6%a7/",
       "Category": "local",
       "Parent URL": "https://www.dinamina.lk/category/local//page/209/"
}