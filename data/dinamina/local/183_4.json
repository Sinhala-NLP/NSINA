{
       "Source": "dinamina",
       "Timestamp": "August 28, 2023 2:24 am",
       "Headline": "රත්මලාන – කටුනායක – මත්තල ගුවන්තොටුපොළ කලාපයේ සරුංගල් යැවීමෙන් වළකින්න",
       "News Content": "ගුවන්තොටුපොළ පාලනාධිකාරිය\n\nමෙය විශාල අනතුරකට අත වැනීමක්\n\nරත්මලාන ගුවන්තොටුපොළේ කළමනාකරු අරුණ රාජපක්ෂ\n\n\n\nමගී ගුවන්යානාවලට විශාල අනතුරක් සිදු විය හැකි බැවින් රත්මලාන, කටුනායක, මත්තල ගුවන්තොටුපොළ ආශ්‍රිත කලාපයේ සරුංගල් යැවීමෙන් වැළකී සිටින ලෙසත්, මේ බව ජනතාව දැනුම්වත් කිරීමට ජංගම රථයක් යොදවා ඇති බවත් ගුවන්තොටුපොළ පාලනාධිකාරිය පවසයි.\n\n(THE CEYLON AIR NAVIGATION REGULATIONS, 1955) ගුවන් සංචරණ රෙගුලාසි 1955 පනතේ 248 වගන්ති ප්‍රකාරව සරුංගලයක් හෝ කිසියම් ආකාශ වස්තුවක් ගුවන් ගත කරන්නේ නම් ඒ සඳහා සිවිල් ගුවන් සේවා අධිකාරියේ ලිඛිත අනුමැතියක් තිබිය යුතු බව රත්මලාන ගුවන්තොටුපොළේ කළමනාකරු අරුණ රාජපක්ෂ මහතා පැවැසීය.\n\nමේ පිළිබඳව වැඩිදුරටත් අදහස් දැක්වූ ඒ මහතා මෙලෙස ද කීවේය.\n\n“ගුවන් යානා නීතියට අනුව කිලෝ මීටර් පහක ප්‍රමාණයක් ඇතුළත අඩි 300ක් හෝ ඊට ඉහළ ආකාශයේ සරුංගල් යැවීම සහ ඩ්‍රෝන යාත්‍රා පා කිරීම තහනම්. ගුවන් යානා ධාවනයේදී සරුංගල් පා කිරීමට ගන්නා ඝනකම් තංගුස් නූල ගුවන් කලාපයට විවෘත තර්ජනයක් බවට පත්ව තිබෙනවා.\n\nඉහත සඳහන් නීති රෙගුලාසි පනවා ඇත්තේ ගුවන් යානාවල ආරක්ෂාවට. මේ දිනවල සරුංගල් සඳහා කඹ වැනි නූල් වර්ග භාවිත කිරීම දැඩි අනතුරුදායක තත්ත්වයක් මතු කර තිබෙනවා. කටුනායක, මත්තල, යාපනය, මඩකලපුව අවට අහසේ සරුංගල් යෑවීමෙන් වළකින ලෙස ද පාලනාධිකාරිය විසින් නිවේදනයක් නිකුත් කර තිබෙනවා.\n\nප්‍රදේශ රැසක ජංගම ශබ්ද විකාශන රථ යොදවා සිදු විය හැකි අනතුර ගැන නිරතුරුව දැනුම්වත් කිරීම් සිදු කළත් සරුංගල් යැවීම සිදු කරනවා.\n\nරත්මලානෙන් මේ වන විට ක්‍රියාත්මක වන මගී ගුවන් රථවලට මෙන්ම පුහුණු ගුවන් රථවලට සරුංගල් දැඩි තර්ජනයක්. සරුංගල් යැවීමට ඊට වෙන් කළ කලාප තෝරා ගන්න. ඉකුත් දිනක නූලක් පැටලී අඩි හත්සියයක් උඩදී පුහුණු ගුවන් යානාවක් අනතුරට ලක්වීමට ගිය අවස්ථාවේදී එය පැදවු ගුවන් සිසුවා එම අනතුර වළකාලීමට කටයුතු කර තිබුණා.\n\nදැන් පාවිච්චි කරන සරුංගල්වලට භාවිත කරන්නේ සියුම් නූල් නොවේ. විශාල ගණයේ නූල්. මෙය විශාල ගුවන් අනතුරකට අත වැනීමක්.\n\nමේ දැනුම්දීම කිසි විටෙකත් ළමා තරුණ පිරිසගේ විනෝදාස්වාදයක් වන සරුංගල් යැවීමට එරෙහි වීමක් නොවේ. ගුවන් මගීන්ගේ ජීවිත පිළිබඳව පවතින අවදානම ගැන සමාජය දැනුම්වත් කිරීමක්.”\n\nශ්‍රී ජයවර්ධනපුර තරංගා රුවන්පතිරණ",
       "URL": "https://www.dinamina.lk/2023/08/28/local/17666/%e0%b6%bb%e0%b6%ad%e0%b7%8a%e0%b6%b8%e0%b6%bd%e0%b7%8f%e0%b6%b1-%e0%b6%9a%e0%b6%a7%e0%b7%94%e0%b6%b1%e0%b7%8f%e0%b6%ba%e0%b6%9a-%e0%b6%b8%e0%b6%ad%e0%b7%8a%e0%b6%ad%e0%b6%bd-%e0%b6%9c%e0%b7%94/",
       "Category": "local",
       "Parent URL": "https://www.dinamina.lk/category/local//page/183/"
}