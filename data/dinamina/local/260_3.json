{
       "Source": "dinamina",
       "Timestamp": "August 11, 2023 1:00 am",
       "Headline": "නියඟයෙන් දේශපාලන වාසි ගන්න එපා",
       "News Content": "මේ වන විට රටේ පවතින වියළි කාලගුණික තත්ත්වය සෘතුමය සංසිද්ධියක් බවත් එයින් දේශපාලන වාසි ලබා ගැනීමට කිසිවකු උත්සාහ නොකළ යුතු බවත් ආරක්ෂක රාජ්‍ය ඇමැති ප්‍රමිත බණ්ඩාර තෙන්නකෝන් මහතා පෙරේදා (9) මාධ්‍ය හමුවකදී පැවසීය.\n\nනියඟයෙන් දිස්ත්‍රික්ක 13ක පවුල් 50,535ක පුද්ගලයන් 166,904ක් පීඩාවට පත්ව සිටින බව රාජ්‍ය අමාත්‍යවරයා මෙහිදී අනාවරණය කළේය. ආපදා කළමනාකරණ මධ්‍යස්ථානය අදාළ දිස්ත්‍රික් සහ ප්‍රාදේශීය ලේකම් කාර්යාලවල සම්බන්ධීකරණයෙන් විපතට පත් ජනතාවට පානීය ජලය සැපයීමට පියවර ගෙන ඇත.\n\nරට ආර්ථික අර්බුදයකට මුහුණ දී සිටින මෙවන් අවස්ථාවක විපතට පත් ජනතාව වෙනුවෙන් අවශ්‍ය පහසුකම් සැපයීමට අවශ්‍ය ප්‍රතිපාදන වෙන් කිරීම ගැන රාජ්‍ය ඇමැති තෙන්නකෝන් මහතා ජනාධිපති රනිල් වික්‍රමසිංහ මහතා වෙත සිය ස්තුතිය පුද කළේය.\n\nකාලගුණයේ සෘතුමය වෙනස්කම් හේතුවෙන් රට වියළි කාලගුණ තත්වයකට මුහුණ දෙමින් සිටින අතර ඉදිරි මාසවලදී අපේක්ෂා කළ හැකි මෝසම් වැසි සමඟ මේ තත්ත්වය යහපත් වනු ඇත. ආපදා කළමනාකරණ අංශය, වාරිමාර්ග අමාත්‍යාංශය, විදුලිබල හා බලශක්ති අමාත්‍යාංශය, කෘෂිකර්ම අමාත්‍යාංශය, ගොවිජන සංවර්ධන දෙපාර්තමේන්තුව, වාරිමාර්ග දෙපාර්තමේන්තුව, මහවැලි අධිකාරිය, විදුලිබල මණ්ඩලය, මහජන උපයෝගිතා කොමිෂන් සභාව, කාලගුණ විද්‍යා දෙපාර්තමේන්තුව, ආපදා කළමනාකරණ මධ්‍යස්ථානය, ජාතික ගොඩනැඟිලි පර්යේෂණ සංවිධානය සහ වාරිමාර්ග දෙපාර්තමේන්තුව ඇතුළු රාජ්‍ය ආයතන සමඟ මේ ගැටලුව සම්බන්ධයෙන් සහ විපතට පත්වූවන්ට සහන සැලසීම සඳහා සාකච්ඡා කර තිබෙන බව පැවසූ රාජ්‍ය අමාත්‍යවරයා ජල සැපයුම සහ වාරිමාර්ග අවශ්‍යතා සපුරා ගැනීම සඳහා කාර්යක්ෂම ජල කළමනාකරණයක අවශ්‍යතාව පිළිබඳව ද අවධාරණය කළේය.\n\nඇමැතිවරයා වැඩිදුරටත් පැවසුවේ දේශීය හා ජාත්‍යන්තර කාලගුණ විද්‍යා මූලාශ්‍ර සහ කාලගුණ අනාවැකිවලින් රැස්කරගත් තොරතුරු හුවමාරු කරගැනීමටත් ඉදිරියේදී හදිසි කාලගුණික තත්ත්වයන්ට මුහුණදීමට බලධාරීන් සැලසුම් කරන ආකාරය ගැන දැනුම්වත් කිරීමටත් මාධ්‍යවේදීන් සමඟ මාසික රැස්වීම් පැවැත්වීමට බලාපොරොත්තු වන බවයි.\n\nමානව ක්‍රියාකාරකම් හේතුවෙන් සිදුවන ව්‍යසන පිළිබඳව අදහස් දක්වමින් රාජ්‍ය අමාත්‍යවරයා කියා සිටියේ මේ වන විට දිවයිනේ ප්‍රදේශ කීපයකින් ලැව්ගිනි 58ක් වාර්තා වී ඇති අතර මේ ලැව්ගිනි බොහොමයක් මිනිස් ක්‍රියාකාරකම් හේතුවෙන් ඇති වන බවයි. මෙවැනි සිදුවීම් වැළැක්වීම සඳහා එවැනි අපරාධ සිදුකරන්නන් සම්බන්ධයෙන් කටයුතු කිරීමට නීති යාවත්කාලීන කළ යුතු බව ඔහු පැවසීය.\n\nආපදා කළමනාකරණ මධ්‍යස්ථානයේ අධ්‍යක්‍ෂ ජෙනරාල් මේජර් ජෙනරල් සුදන්ත රණසිංහ, කාලගුණ විද්‍යා දෙපාර්තමේන්තුවේ අධ්‍යක්‍ෂ ජෙනරාල් ඒ.කේ කරුණානායක, ආරක්‍ෂක අමාත්‍යාංශයේ ජ්‍යෙෂ්ඨ සහකාර ලේකම් හර්ෂ විතානාරච්චි මහත්වරු ද මේ හමුවට එක්ව සිටියහ.",
       "URL": "https://www.dinamina.lk/2023/08/11/local/13286/%e0%b6%b1%e0%b7%92%e0%b6%ba%e0%b6%9f%e0%b6%ba%e0%b7%99%e0%b6%b1%e0%b7%8a-%e0%b6%af%e0%b7%9a%e0%b7%81%e0%b6%b4%e0%b7%8f%e0%b6%bd%e0%b6%b1-%e0%b7%80%e0%b7%8f%e0%b7%83%e0%b7%92-%e0%b6%9c%e0%b6%b1/",
       "Category": "local",
       "Parent URL": "https://www.dinamina.lk/category/local//page/260/"
}