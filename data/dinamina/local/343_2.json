{
       "Source": "dinamina",
       "Timestamp": "July 24, 2023 1:00 am",
       "Headline": "සැප්තැම්බරය වන විට ශ්‍රී ලංකාව  බංකොලොත්භාවයෙන් මිදෙනවා – රාජ්‍ය ඇමැති ශෙහාන් සේමසිංහ",
       "News Content": "එළැඹෙන සැප්තැම්බර් මාසය පමණ වන විට ශ්‍රී ලංකාව බංකොලොත්භාවයෙන් මිදෙනු ඇතැයි මුදල් රාජ්‍ය ඇමැති ශෙහාන් සේමසිංහ මහතා විශ්වාසය පළ කරයි.\n\nවර්තමානයේ සිදු කරන ආර්ථික ප්‍රතිසංස්කරණය අනාගත කිසිදු රජයක් විසින් ආපසු හැරවීමට කටයුතු නොකරනු ඇති බවත්, රටක මූල්‍ය විනය සහ විනිවිදභාවය පවත්වාගෙන යෑමට රජය සිදු කරන වේගවත් සහ දුෂ්කර ප්‍රතිසංස්කරණ අනාගත තිරසර ආර්ථිකයක් වෙනුවෙන් අත්‍යවශ්‍ය බවත් රාජ්‍ය ඇමැතිවරයා පැවසීය. රාජ්‍ය ඇමැතිවරයා මේ බව පැවසුවේ කොළඹ රබර් වෙළෙඳුන්ගේ සම්මේලනයේ 104 වැනි වාර්ෂික මහා සභා රැස්වීම අමතමිනි.\n\nඑහිදී වැඩිදුරටත් අදහස් දැක්වූ රාජ්‍ය ඇමැතිවරයා මෙලෙස ද කීවේය.\n\n“විනිවිදභාවය ඇති කිරීමට දූෂණ මර්දන පනත, මහ බැංකුව තවදුරටත් ස්වාධීන කිරීමට මහ බැංකුව පනත සහ තැන්පතුකරුවන් සහ ඔවුන්ගේ තැන්පතු සුරක්ෂිත කිරීමට බැංකු විශේෂ විධිවිධාන පනත වැනි අණපනත් රෙගුලාසි ක්‍රියාත්මක කරමින් ආර්ථිකය වඩාත් විශ්වසනීය දිශානතියකට ගමන් කරමින් සිටිනවා. 2024දී අපේ රට සියයට 1.5 – 2.5 අතර ආර්ථික වර්ධනයකට ළඟා වනු ඇති.”\n\nමහින්ද අලුත්ගෙදර",
       "URL": "https://www.dinamina.lk/2023/07/24/local/8639/%e0%b7%83%e0%b7%90%e0%b6%b4%e0%b7%8a%e0%b6%ad%e0%b7%90%e0%b6%b8%e0%b7%8a%e0%b6%b6%e0%b6%bb%e0%b6%ba-%e0%b7%80%e0%b6%b1-%e0%b7%80%e0%b7%92%e0%b6%a7-%e0%b7%81%e0%b7%8a%e0%b6%bb%e0%b7%93/",
       "Category": "local",
       "Parent URL": "https://www.dinamina.lk/category/local//page/343/"
}