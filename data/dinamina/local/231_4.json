{
       "Source": "dinamina",
       "Timestamp": "August 17, 2023 5:25 am",
       "Headline": "බලන දුම්රිය ස්ථානය අසල  රක්ෂිතය ගිනි ගැනීමෙන්  අක්කර 15ක් විනාශයි",
       "News Content": "මාවනැල්ල පොලිස් වසමේ ඉහළ කෝට්ටේ සහ බලන දුම්රිය ස්ථාන අතර පිහිටි රක්ෂිතය ගිනි ගැනීමෙන් අක්කර 15ක පමණ භූමි ප්‍රමාණක් විනාශ වී විශාල ගසක් ද එම ගින්නෙන් පිලිස්සී දුම්රිය මාර්ගයට ඊයේ 16 වැනිදා අලුයම වැටී තිබූ බව කෑගල්ල දිස්ත්‍රික් ආපදා කළමනාකරණ ඒකකයේ සහකාර අධ්‍යක්ෂ අනුෂ්ක චමිල මහතා පැවසීය.\n\nපෙරේදා 15 වැනිදා සවස 6.45ට පමණ ඉහළ කෝට්ටේ හා බලන දුම්රිය මාර්ගයට ඉහළින් පිහිටි රක්ෂිතයට යම් කිසි පුද්ගලයෙක් හෝ පිරිසක් ගිනි තබා තිබේ. එම ගින්න පැතිර යාමෙන් ඊයේ (16) අලුයම දක්වා ගින්න ප්‍රදේශය පුරා විහිදී ගොස් ඇති අතර, රක්ෂිතයේ අක්කර 15ක් පමණ විනාශ වී ඇති බව අධ්‍යක්ෂවරයා පැවසීය.\n\nගින්න මැඬ පවත්වා ගැනීමට නොහැකි වූයේ ප්‍රදේශයේ තිබුණු ළිං, ඇළ වේලී සිඳී යාමෙන් වතුර නොමැතිකම වූ නිසා බව ද අධ්‍යක්ෂවරයා පැවසීය. ගින්නෙන් රක්ෂිතයේ තිබුණු විශාල ගසක් පිලිස්සී උඩරට දුම්රිය මාර්ගයට අලුයම 4.30ට පමණ වැටී තිබූ බවත් පසුව ගස කපා ඉවත් කර යළි පෙරවරු 8.30ට පමණ මාර්ගය විවෘත කිරීමට හැකි වූ බවත් අධ්‍යක්ෂවරයා පැවසීය. පැය හතරකට ආසන්න කාලයක් දුම්රිය මාර්ගය වසා තැබුණු බවත් අධ්‍යක්ෂවරයා පැවසීය.\n\nගිනි තැබීම සම්බන්ධයෙන් සැකකරුවන් සොයා මේ වන විට මාවනැල්ල පොලිසිය විමර්ශනයක් ආරම්භ කර ඇති අතර, කැලෑවලට ගිනි නොතබන ලෙස සහකාර අධ්‍යක්ෂවරයා ජනතාවගෙන් ඉල්ලීමක් කර සිටියි. ගින්න නිවා දැමීමට ප්‍රදේශයේ ජනයා, ආපදා කළමනාකරණ ඒකකයේ නිලධාරින්, පොලිසිය සහාය ලබා දුන් බවත් අධ්‍යක්ෂවරයා පැවසීය. කෑගල්ල පොලිස් කොට්ඨාසයේ පොලිස් ස්ථාන නවය ඒ සම්බන්ධයෙන් විමසිල්ලෙන් සිටින බවත් ගිනි තැබීම සම්බන්ධයෙන් සැකකරුවන් අත්අඩංගුවට ගැනීමෙන් පසුව ඔවුන් හට නීතිය ක්‍රියාත්මක කරන බවත් උසස් පොලිස් නිලධාරියෙක් පැවසීය.\n\nජායාරූප\n\nකෑගල්ල විශේෂ\n\nචමින්ද ජයලත්\n\nකෑගල්ල විශේෂ\n\nචමින්ද ජයලත් සබරගමුව සමූහ ගාමිණී රම්‍යපාල",
       "URL": "https://www.dinamina.lk/2023/08/17/local/14856/%e0%b6%b6%e0%b6%bd%e0%b6%b1-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92%e0%b6%ba-%e0%b7%83%e0%b7%8a%e0%b6%ae%e0%b7%8f%e0%b6%b1%e0%b6%ba-%e0%b6%85%e0%b7%83%e0%b6%bd-%e0%b6%bb%e0%b6%9a/",
       "Category": "local",
       "Parent URL": "https://www.dinamina.lk/category/local//page/231/"
}