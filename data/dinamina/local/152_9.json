{
       "Source": "dinamina",
       "Timestamp": "September 5, 2023 2:46 am",
       "Headline": "ජනතා සැකය දුරු කිරීම සෞඛ්‍ය සේවයේ සමස්ත වෘත්තිකයන්ගේ වගකීමක්",
       "News Content": "මෙරට සෞඛ්‍ය ක්ෂේත්‍රය සම්බන්ධයෙන් ජනතාවට ඇති සැකය දුරු කිරීමට කටයුතු කිරීම හෙද නිලධාරීන් ඇතුළු සෞඛ්‍ය සේවයේ සමස්ත වෘත්තිකයන්ගේ වගකීමක් බව ජනාධිපති වෘත්තීය සමිති අධ්‍යක්ෂ ජනරාල්, රජයේ හෙද නිලධාරීන්ගේ සංගමයේ සභාපති සමන් රත්නප්‍රිය මහතා පැවසීය.\n\nමේ දිනවල යම් යම් පිරිස් විසින් පටු අරමුණු සහ පෞද්ගලික දේශපාලන න්‍යායපත්‍ර මත මෙරට නිදහස් සෞඛ්‍ය පිළිබඳව බිහිසුණු චිත්‍රයක් නිර්මාණය කරමින් සිටින බවත් ජනතාවගේ එම අවිශ්වාසය නැති කර නිදහස් සෞඛ්‍ය සේවය රැක ගැනීම සියලු දෙනාගේම යුතුකම බවත් ඒ මහතා පැවසීය. රත්නප්‍රිය මහතා මේ අදහස් පළ කළේ අංගොඩ ජාතික මානසික සෞඛ්‍ය විද්‍යායතනයේ ඊයේ (04) පැවති දමිළ භාෂා ප්‍රවීණතාව ලබා ගත් හෙද නිලධාරීන්, කළමනාකරණ සේවා නිලධාරීන් සහ පෝෂණවේදීන් වෙත සහතිකපත්‍ර ප්‍රදානෝත්සවයකට සහභාගි වෙමිනි.\nඑහිදී වැඩිදුරටත් ඒ මහතා මෙසේද පැවසීය.\n\nදැනුමෙන් පරිපූර්ණ අංග සම්පූර්ණ හෙද නිලධාරියෙක් නිර්මාණය කිරීම සඳහා රුපියල් ලක්ෂ 24ක පමණ මුදලක් වැය වෙනවා. එම මුදල් ගෙවන්නේ මෙරට අහිංසක දුප්පත් ජනතාවගේ බදු මුදල්වලින්. ඒ නිසා ඊට සරිලන ලෙස අප එම ජනතාවට සේවය කළ යුතු වෙනවා. එසේම හෙද සේවාව කියන්නේ මේ රටේ උතුම්ම වෘත්තියක්.\n\nඅප කරා එන රෝගීන්ට ඔවුන්ගේ භාෂාවෙන් වචනයක් හෝ කතා කර ඔවුන්ගේ ගත මෙන්ම මනස සුවපත් කිරීම අපට කළ හැකියි. එහිදී සිංහල, දෙමළ භාෂා ප්‍රවීණතාව අපට වැදගත්. පසුගිය ආර්ථික අවපාතය නිසා රටේ අධ්‍යාපනය, සෞඛ්‍ය සේවය වැනි අත්‍යවශ්‍ය සේවා පවා පවත්වාගෙන යෑම අසීරු වුණා. නමුත් ජනාධිපතිගේ මැදිහත්වීම මත සෞඛ්‍ය ක්ෂේත්‍රයට විශාල වශයෙන් ප්‍රතිපාදන දුන්නා. රට ආර්ථිකමය වශයෙන් අසීරුවට පත් වෙද්දී වෘත්තිකයන්ට විදේශගත වීමට පවා රජයෙන් අවසර ලබා දුන්නා. දැන් රට යථා තත්ත්වයට පත්වෙමින් තිබෙනවා. ඒ අනුව අප ඊට සරිලන ලෙස නැවත අපේ රටේ සෞඛ්‍ය ක්ෂේත්‍රය නැංවීමට පියවර ගත යුතුයි.\n\nඑසේම සෞඛ්‍ය ක්ෂේත්‍රය වෙත පිවිසීමට උගත් තරුණ තරුණියන්ට අවස්ථාව දිය යුතුයි.\nඅංගොඩ ජාතික සෞඛ්‍ය විද්‍යායතනයේ පරිපාලන නිලධාරී, දමිළ භාෂා පුහුණුකරු ජී.ඒ.අයි.පී. වික්‍රමසිංහ මහතා ඇතුළු විශාල පිරිසක් මේ අවස්ථාවට සහභාගි වූහ.\n\nආරියරත්න ගනේගොඩ – මැද කොළඹ සමූහ",
       "URL": "https://www.dinamina.lk/2023/09/05/local/19539/%e0%b6%a2%e0%b6%b1%e0%b6%ad%e0%b7%8f-%e0%b7%83%e0%b7%90%e0%b6%9a%e0%b6%ba-%e0%b6%af%e0%b7%94%e0%b6%bb%e0%b7%94-%e0%b6%9a%e0%b7%92%e0%b6%bb%e0%b7%93%e0%b6%b8-%e0%b7%83%e0%b7%9e%e0%b6%9b%e0%b7%8a/",
       "Category": "local",
       "Parent URL": "https://www.dinamina.lk/category/local//page/152/"
}