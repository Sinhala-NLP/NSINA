{
       "Source": "dinamina",
       "Timestamp": "July 12, 2023 1:00 am",
       "Headline": "අපි නැති කාලේ පුතාට වෙන දේ ගැන හිතෙන විට පපුව පැළෙන්න එනවා",
       "News Content": "මගේ පුතා පවුලේ අයටත් ගමේ අයටත් උදවු උපකාර කරපු කෙනෙක්. ගමට එන පාරවල් ටික හදාගන්නත් එයා ලොකු කැප කිරීමක් කළා. ඒත් අද එයා ඉන්න තත්ත්වය දකින විට අපි මැරි මැරී උපදිනවා. මගේ මහත්තයා නාවික හමුදාවේ.දැන් විශ්‍රාම ගිහින් ඉන්නේ. එයාටත් අවුරුදු 15ක පටන් දියවැඩියාව. උදේ හවස ඉන්සියුලින් විද විද තමයි ජීවත් වෙන්නේ. ඉතින් මහත්තයාගේ විශ්‍රාම වැටුපෙන් තමයි අපි ජීවත් වෙන්නේ. ඒක පුතාගේ බෙහෙත් ටික ගන්නවත් මදි. ඇඳට වෙලා උඩ බැලි අතට ඉන්න පුතා මමයි මහත්තයි අමාරුවෙන් එහෙට මෙහෙට හරවන්නේ. අපේ ඇඟේ හයිය තියෙන කල් පුතා මේ විදියට බලාගන්න පුළුවන්. ඊට පස්සේ එයාට වෙන දේ ගැන හිතෙන විට පපුව පැලෙන්න යනවා. අඩුම තරමින් පුතා රෝද පුටුවකින් යන්න හැකි තත්ත්වයටවත් පත් කරලා දෙන්න කවුරු හරි ඉදිරිපත් වෙන්න කියල අපි ඉල්ලා සිටිනවා.\n\nමේ ආයාචනය කළේ මීට වසර තුන කට පෙර රිය අනතුරකට ලක්වී සුෂුම්නාවට හානි වීමෙන් එක්තැන්ව සිටින කටුගස්තොට අංක 21/ඒ/1, දෙහිඅත්තාගොඩ, ගොහාගොඩ ලිපිනයේ පදිංචි, 45 හැවිරිදි ප්‍රසන්න ධර්මපාලගේ මව වන එම්.පී.එස්. මුතුගල මහත්මියයි.\n\nවෘත්තිය වශයෙන් ත්‍රිරෝද රථ රැකියාව කරගෙන ගොස් ඇත. ප්‍රසන්න අසලට ගිය අප ඔහු මුහුණ පෑ අනතුර ගැන වචනයක් දෙකක් කියන්න පුළුවන්දැයි ඇසූ විට දෙනෙතේ කඳුළු පුරවාගනිමින් කියා සිටියේ 2020 මාර්තු 13 දා රාත්‍රී 10ට පමණ ගොහාගොඩ මඩපොත පාරේ ගමන් කරමින් සිටියදී සුදු පැහැති මෝටර් රථයක ගැටෙනවා පමණක් මතකයේ තිබෙන බවයි.\n\nතම පුතුට අත්ව ඇති අවාසනාවන්ත ඉරණම ගැන ප්‍රකාශ කළ ප්‍රසන්නගේ පියා වන මාරසිංහ ගෙදර ධර්මපාල (70): Òඑදා පුතා හවස ගෙදර ඇවිත් කටුගස්තොට යනවා කියල ගියා. කටුගස්තොට ගිහින් මඩපොතට ඇවිත් තියෙනවා. ඒ වෙලාවේ තමයි පුතා කාරෙකක හැප්පිලා තියෙන්නේ. ගමේ අය එකතු වෙලා පුතා මහනුවර රෝහලට ගෙනිහින් තියෙනවා. මහනුවරින් පේරාදෙණියට මාරු කර එහේ කාලයක්ම හිටියා. ගෙදරින් හොඳට ඇවිදගෙන ගිය පුතා ගෙදර ආවේ උස්සාගෙන. පුතාගේ වැඩ ටික කරන්නේ මමයි නෝනයි . පුතාගේ බෙහෙත්වලට අපට මාසෙකට ලක්ෂයක් විතර යනවා.\n\nපුතාට කරන මේ ඇප උපස්ථාන අපට තව කොයි තරම් කාලයක් කරගෙන යන්න පුළුවන් වේවිද කියා කියන්න බැහැ. මගේ පුතාව සනීප කර දෙන්න පුළුවන් කෙනෙක් ඉන්නවා නම් මේ විස්තර ටික කියවා අපට පිහිට වෙන්න කියා ඉල්ලා සිටිනවා.\n\nමේ අසරණ පවුලට පිහිටක් විය හැකි නම් 0772986126යට අමතන්න.",
       "URL": "https://www.dinamina.lk/2023/07/12/local/5785/%e0%b6%85%e0%b6%b4%e0%b7%92-%e0%b6%b1%e0%b7%90%e0%b6%ad%e0%b7%92-%e0%b6%9a%e0%b7%8f%e0%b6%bd%e0%b7%9a-%e0%b6%b4%e0%b7%94%e0%b6%ad%e0%b7%8f%e0%b6%a7-%e0%b7%80%e0%b7%99%e0%b6%b1-%e0%b6%af%e0%b7%9a/",
       "Category": "local",
       "Parent URL": "https://www.dinamina.lk/category/local//page/391/"
}