{
       "Source": "dinamina",
       "Timestamp": "August 22, 2023 1:01 am",
       "Headline": "රථ වාහන රාජකාරියේ සිටි සැරයන්ගේ ලයිසන්  පොත අතුරුදන්",
       "News Content": "අම්පාර නගරයේ රාත්‍රී රථ වාහන රාජකාරියේ නිරතව සිටි රථ වාහන අංශයේ සැරයන්වරයෙකු භාරයේ තිබුණු තාවකාලික රියැදුරු බලපත්‍ර පොතක් අස්ථානගත වීමක් සම්බන්ධයෙන් සහකාර පොලිස් අධිකාරීවරයෙකු විසින් විමර්ශනයක් ආරම්භ කර තිබේ. ඊට හේතු වී ඇත්තේ පසුගිය 19 වෙනිදා පොලිස් ස්ථානයේ සිට රාත්‍රී රාජකාරි සඳහා රැගෙන ගිය තාවකාලික රියැදුරු බලපත්‍ර පොතට කුමක් සිදු වීදැයි රාජකාරි අවසන්ව පොලිස් ස්ථානයට පැමිණි විට එම නිලධාරියා නොදැන සිටීමය.\n\nමෙදින රාත්‍රී රථ වාහන රාජකාරි සඳහා පොලිස් සැරයන්වරු දෙදෙනෙක් යොදවා තිබී ඇත. එම නිලධාරීන් දෙදෙනා යතුරුපැදියක නැඟී තාවකාලික රියැදුරු බලපත්‍ර පොතද රැගෙන නගරයේ රැඳී සිටිමින් රථ වාහන රාජකාරියේ නිරතව සිට ඇත.\n\nමාර්ග නීති උල්ලංඝනය කරන රියැදුරන් නීතියේ රැහැනට හසුකර ගැනීමෙන් අනතුරුව රියැදුරු බලපත්‍ර භාරගෙන ඒ වෙනුවට තාවකාලිකව රිය පැදවීමට රියැදුරුට පොලිස් නිලධාරීන් විසින් අත්සන් කර ලබා දෙන්නේ තාවකාලික රියැදුරු බලපත්‍රයකි. අස්ථානගතව ඇත්තේ එම බලපත්‍ර සහිත පොතය.\n\nමෙම පොතේ AA/36 348951 සිට AA/36 349000 දක්වා පිටු තිබී ඇති බවත් අස්ථානගත වන විට නිකුත් කිරීමට තිබී ඇත්තේ AA/36 348973 සිට AA/36 349000 දක්වා පිටු 27ක් පමණක් බව උසස් පොලිස් නිලධාරියෙක් සඳහන් කළේය.\n\nමෙම පිටු අංක සම්බන්ධයෙන් මුළු දිවයිනේම ඇති පොලිස් ස්ථානවල රථ වාහන අංශයේ නිලධාරීන්වද දැනුවත් කිරීමට පොලිස් මූලස්ථානය දැනුවත් කර ඇත. ඒ එම තාවකාලික රියැදුරු බලපත්‍ර පොතේ ඉතිරිව ඇති පිටු යොදාගෙන රිය පැදවීමට ඇති හැකියාව ගැන සලකා බලාය.\n\nමෙම තාවකාලික රියැදුරු බලපත්‍ර පොත කිසියම් අයෙක් විසින් සොරාගෙන තිබේද? නැති නම් වෙනත් යමක් ඊට සිදු වී තිබේ දැයි කියා විමර්ශනයේදී විශේෂ අවධානයක් යොමු කර ඇති බවද එම උසස් පොලිස් නිලධාරියා වැඩිදුරටත් සඳහන් කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/08/22/local/16161/%e0%b6%bb%e0%b6%ae-%e0%b7%80%e0%b7%8f%e0%b7%84%e0%b6%b1-%e0%b6%bb%e0%b7%8f%e0%b6%a2%e0%b6%9a%e0%b7%8f%e0%b6%bb%e0%b7%92%e0%b6%ba%e0%b7%9a-%e0%b7%83%e0%b7%92%e0%b6%a7%e0%b7%92-%e0%b7%83%e0%b7%90/",
       "Category": "local",
       "Parent URL": "https://www.dinamina.lk/category/local//page/211/"
}