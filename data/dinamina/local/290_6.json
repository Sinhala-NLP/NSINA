{
       "Source": "dinamina",
       "Timestamp": "August 4, 2023 1:00 am",
       "Headline": "පාර්ලිමේන්තු මන්ත්‍රී කපිල අතුකො­්රළගේ පිස්තෝලය පත්තු වී සිවිල් ආරක්ෂකට තුවාල",
       "News Content": "ත්‍රිකුණාමල දිස්ත්‍රික් පාර්ලිමේන්තු මන්ත්‍රී කපිල නුවන් අතුකෝරළ මහතාට අයත් පුද්ගලික පිස්තෝලය පත්තුවීමෙන් මන්ත්‍රීවරයාගේ කන්තලේ පිහිටි නි‍ෙවසේ ආරක්ෂාවට යොදවා සිටි සිවිල් ආරක්ෂක බළකා සෙබළකු තුවාල ලබා කන්තලේ රෝහලට ඇතුළත් කර ඇත.\n\nමෙම අනතුර සිදුව ඇත්තේ පෙරේදා (02) පෙරවරුවේදී මන්ත්‍රීවරයාගේ ආරක්ෂාවට ඇමති ආරක්ෂක අංශයෙන් ලබාදී සිටින පොලිස් සැරයන්වරයා අතින් බව උසස් පොලිස් නිලධාරියෙක් සඳහන් කළේය.\n\nඑම සැරයන්වරයා මන්ත්‍රීවරයාට අයත් NP 22 වර්ගයේ අංක A12001568 දරන බලපත්‍ර සහිත පිස්තෝලය පිරිසිදු කරමින් සිටියදී එය ක්‍රියාත්මක වී ඇති බවද එම උසස් පොලිස් නිලධාරියා සඳහන් කළේය.\n\nකන්තලේ පොලිස් ස්ථානය මඟින් මන්ත්‍රීවරයාගේ නිවසේ ආරක්ෂාවට පොලිස් හා සිවිල් ආරක්ෂක නිලධාරීන් යොදවනු ලබයි. මෙම වෙඩි වැදීම සිදුවන විට පොලිස් සැරයන්වරයකු, ආරක්ෂක සහායකයෙකු සහ සිවිල් ආරක්ෂක බළකා සෙබළු දෙදෙනකු මන්ත්‍රීවරයාගේ නි‍ෙවසේ ආරක්ෂාවට යොදවා සිට ඇත. වෙඩි වැදී තුවාල ලබා ඇත්තේ සිවිල් ආරක්ෂක බළකා සෙබළුන් දෙදෙනාගෙන් අයෙකි.\n\nසිවිල් ආරක්ෂක බළකා සෙබළාගේ වම් අතේ මැණික් කටුව ප්‍රදේශයට හා දකුණු අතේ උරහිසට පහළින් මස්ගොබය ප්‍රදේශයට වෙඩි වැදී ඇති බව පොලිසිය කියයි. මෙම වෙඩි වැදීම සම්බන්ධයෙන් විමර්ශන පැවැත්වෙන බව පොලිසිය කියයි.",
       "URL": "https://www.dinamina.lk/2023/08/04/local/11522/%e0%b6%b4%e0%b7%8f%e0%b6%bb%e0%b7%8a%e0%b6%bd%e0%b7%92%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94-%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%93-%e0%b6%9a%e0%b6%b4/",
       "Category": "local",
       "Parent URL": "https://www.dinamina.lk/category/local//page/290/"
}