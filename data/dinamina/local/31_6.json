{
       "Source": "dinamina",
       "Timestamp": "October 5, 2023 1:00 am",
       "Headline": "මෙරට ධීවර ක්ෂේත්‍ර සංවර්ධනයට ඉන්දීය විද්වතුන් පිරිසකගෙන් නිරීක්ෂණ දත්ත වාර්තාවක්",
       "News Content": "ශ්‍රී ලංකාවේ ධීවර ක්ෂේත්‍ර සංවර්ධනයට ඉන්දීය විද්වතුන් පිරිසක් ධීවර දිස්ත්‍රික්කවල කළ නිරීක්ෂණ හා දත්ත පිළිබඳ වාර්තාවක් ධීවර ඇමැති ඩග්ලස් දේවානන්දා මහතා වෙත ඉදිරිපත් කර තිබේ.\n\nඉන්දීය නියෝජ්‍ය මහකොමසාරිස් සත්‍යන්ජල් පාන්ඩේ මහතාත් සමඟ පැමිණි මේ විද්වතුන් ධීවර ඇමැතිවරයා සමඟත් ධීවර අමාත්‍යාංශය, ධීවර දෙපාර්තමේන්තුව, නාරා ආයතනය, ජාතික ජලජීවී වගා සංවර්ධන අධිකාරිය ආයතන නියෝජිතයන් සමඟ පැවැත්වූ සාකච්ඡාවකින් පසු සතියකට අධික කාලයක් ධීවර දිස්ත්‍රික්ක 15ක් සහ මිරිදිය ක්ෂේත්‍රයට අදාළ ප්‍රදේශවල සංචාරය කළ අතර එහිදී ඔවුන් ගත් දත්ත හා නිරීක්ෂණ මෙහිදී ඇමැතිවරයාට ඉදිරිපත් කෙරිණි.\n\nමේ වාර්තාව ඉදිරිපත් කිරීම ඉන්දියානු විද්වතුන් පිරිසේ ආචාර්ය බොබ්ලි හා ආචාර්ය ගෞතම් මහත්වරු සිදු කළහ.එමෙන්ම ආටිමියා වගාව මෙරට ස්ථාපනය කිරීමට ඉන්දියාවෙන් කරන ආධාර උපකාර පිළිබඳවද එම නියෝජිතයන්ගේ අදහස් ඉදිරිපත් විය. විශේෂයෙන් බස්නාහිර පළාතේ ත්‍රිකුණාමලය, මඩකලපුව දිස්ත්‍රික්කවල ධීවර කටයුතු සංවර්ධනය කිරීමට අවශ්‍ය සැලසුම් ඉදිරිපත් කරන ලෙසද එම නියෝජිතයන් මේ අවස්ථාවේදී ඉල්ලීමක් කරන ලදී.\n\nධීවර රාජ්‍ය ඇමැති පියල් නිශාන්ත, ඉන්දීය නියෝජ්‍ය මහකොමසාරිස් සත්‍යාංජල් පාන්ඩේ, ධීවර අමාත්‍යාංශයේ ලේකම් ඉන්දු රත්නායක, ධීවර දෙපාර්තමේන්තුවේ අධ්‍යක්ෂ ජනරාල් සුසන්ත කහවත්ත, නාරා ආයතනයේ අධ්‍යක්ෂ ජනරාල් ආචාර්ය අශෝකා, නාරා ආයතනයේ සභාපති මහාචාර්ය එම්.ජේ.එස්. විජේරත්න මහත්ම මහත්මීන් ඇතුළු නිලධාරීන් පිරිසක් මේ අවස්ථාවට සහභාගි වූහ.\n\nබුද්ධිකා ඉඹුලාන",
       "URL": "https://www.dinamina.lk/2023/10/05/local/27889/%e0%b6%b8%e0%b7%99%e0%b6%bb%e0%b6%a7-%e0%b6%b0%e0%b7%93%e0%b7%80%e0%b6%bb-%e0%b6%9a%e0%b7%8a%e0%b7%82%e0%b7%9a%e0%b6%ad%e0%b7%8a%e0%b6%bb-%e0%b7%83%e0%b6%82%e0%b7%80%e0%b6%bb%e0%b7%8a/",
       "Category": "local",
       "Parent URL": "https://www.dinamina.lk/category/local//page/31/"
}