{
       "Source": "dinamina",
       "Timestamp": "August 23, 2023 1:00 am",
       "Headline": "ජාතික උද්‍යානවලට පිවිසෙන e – සේවාවෙන් බලපත් ගන්න",
       "News Content": "වනජීවී සංරක්ෂණ දෙපාර්තමේන්තුව යටතේ පාලනය වන ජාතික උද්‍යානවලට ප්‍රවේශවීම සඳහා e -සේවාව මඟින් අවශ්‍ය බලපත්‍ර ලබා ගැනීමට යොමුවන්නැයි දෙපාර්තමේන්තුව සංචාරකයන්ගෙන් ඉල්ලීමක් කරයි. ජාතික උද්‍යාන සඳහා පිවිසෙන දෛනික සංචාරකයන් (Day visitors) සඳහා e – බලපත්‍ර සේවාව වනජීවී සංරක්ෂණ දෙපාර්තමේන්තුව විසින් හඳුන්වා දී ඇති අතර, මේ සේවාව භාවිත කරන්නේ නම් තදබදයක් නැතිව ජාතික උද්‍යාන වෙත ප්‍රවේශවීම වඩාත් පහසු කරගත හැකි බවද එම දෙපාර්තමේන්තුව දන්වා සිටී.\n\nවිශේයෙන්ම යාල වනෝද්‍යානයට ප්‍රවේශවීම සඳහා දෙස් විදෙස් සංචාරකයන්ගෙන් යුතු දිගු පෝලිම් ඇතුළුවීමේ දොරටු අසල දක්නට ලැබෙන බවත් මේ අනවශ්‍ය තදබදය මඟ හරවා ගනිමින් කාලය ද ඉතිරි කර ගැනීමට වනජීවී සංරක්ෂණ දෙපාර්තමේන්තුවේ www.dwc.gov.lk වෙබ් අඩවියට පිවිස ‘e – බලපත්‍ර’ සේවාව ඔස්සේ ප්‍රවේශ පත්‍ර වෙන් කරවා ගැනීමට කටයුතු කරන ලෙසත් එම දෙපාර්තමේන්තුව සංචාරකයන්ට දැනුම් දෙයි.\n\nමේ ක්‍රමවේදය ඔස්සේ ජාතික උද්‍යාන සංචාරක බංගලා වෙන් කරවා ගැනීමටද හැකි බව දෙපාර්තමේන්තුව සඳහන් කරයි.",
       "URL": "https://www.dinamina.lk/2023/08/23/local/16312/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%8b%e0%b6%af%e0%b7%8a%e0%b6%ba%e0%b7%8f%e0%b6%b1%e0%b7%80%e0%b6%bd%e0%b6%a7-%e0%b6%b4%e0%b7%92%e0%b7%80%e0%b7%92%e0%b7%83%e0%b7%99%e0%b6%b1/",
       "Category": "local",
       "Parent URL": "https://www.dinamina.lk/category/local//page/204/"
}