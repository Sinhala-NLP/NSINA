{
       "Source": "dinamina",
       "Timestamp": "July 22, 2023 1:00 am",
       "Headline": "මන්ත්‍රී නිල නිවාස බැල්කනියේ රෑට රෑට කවුද ඇවිදිනවා",
       "News Content": "ශ්‍රී ලංකා පොදුජන පෙරමුණේ පාර්ලිමේන්තු මන්ත්‍රී උදයන කිරිඳිගොඩ මහතා පදිංචිව සිටින මාදිවෙල පිහිටි මන්ත්‍රී නිවාසයේ බැල්කනියේ රාත්‍රී කාලයට කිසියම් පුද්ගලයකු සැරිසරන බැවින් එය සිය ජීවිතාරක්ෂාවට තර්ජනයක් බව සඳහන් කරමින් ඒ මහතා මිරිහාන පොලිසියට පැමිණිල්ලක් කර තිබේ.\nමේ නිවෙසේ තමා රැඳී සිටින්නේ 22 හැවිරිදි සිය දියණිය සමඟ බවද මන්ත්‍රීවරයා පොලිසියට කර ඇති පැමිණිල්ලෙහි සඳහන් කර ඇත. සිය නිවෙසේ බැල්කනියේ පෙරේදා (20) අලුයම 4.10ට පමණ පුද්ගල‍යකු රැඳී සිටිනු තමා දුටු බවත්, ඔහු ගමන් කළේ යාබදව පිහිටි යුද හමුදා නිලධාරීන් නවාතැන් ගෙන සිටින නිවස්නයේ උඩුමහලේ බැල්කනිය දෙසට බවත් මන්ත්‍රීවරයා පොලිසියට පවසා තිබේ. මන්ත්‍රීවරයා කළ මේ පැමිණිල්ල සම්බන්ධයෙන් විමර්ශනයක් පවත්වන බව මිරිහාන පොලිසියේ උසස් නිලධාරියෙක් සඳහන් කළේය.\nගයාන් කුමාර වීරසිංහ",
       "URL": "https://www.dinamina.lk/2023/07/22/local/8549/%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%93-%e0%b6%b1%e0%b7%92%e0%b6%bd-%e0%b6%b1%e0%b7%92%e0%b7%80%e0%b7%8f%e0%b7%83-%e0%b6%b6%e0%b7%90%e0%b6%bd%e0%b7%8a%e0%b6%9a/",
       "Category": "local",
       "Parent URL": "https://www.dinamina.lk/category/local//page/348/"
}