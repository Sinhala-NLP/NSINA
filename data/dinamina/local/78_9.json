{
       "Source": "dinamina",
       "Timestamp": "September 23, 2023 1:08 am",
       "Headline": "හෙක්ටර් කොබ්බෑ­ක­ඩුව කෘෂි­කර්ම වැඩ­පි­ළි­වෙළ යළි ක්‍රියා­ත්මක කළ යුතුයි",
       "News Content": "ශ්‍රී ලංකාව කෘෂිකාර්මික වශයෙන් සංවර්ධනය කිරීමට හෙක්ටර් කොබ්බෑකඩුව මහතා කෘෂිකර්ම ඇමැතිව සිටි සමයේ ඇරැඹූ කෘෂිකාර්මික වැඩපිළිවෙළ ක්‍රියාත්මක කළ යුතුව ඇතැයි කෘෂිකර්ම ඇමැති මහින්ද අමරවීර මහතා පවසයි. හෙක්ටර් කොබ්බෑකඩුව ශ්‍රීමතාණන් විසින් එවකට කෘෂිකර්ම අමාත්‍යවරයා වශයෙන් ක්‍රියාත්මක කළ ‘නිවහල් කෘෂිකාර්මික ප්‍රතිපත්තිය’ අගය කරන බවත් ශ්‍රී ලංකාවට අවශ්‍ය දේ ශ්‍රී ලංකාවේම නිෂ්පාදනය කිරීම එතුමාණන්ගේ දර්ශනය වූ බවත් ඇමැතිවරයා කියයි.\n\nහිටපු කෘෂිකර්ම ඇමැතිවරයකු වූ දිවංගත හෙක්ටර් කොබ්බෑකඩුව ශ්‍රීමතාණන්ගේ 40 වන ගුණ සමරු උත්සවය පසුගියදා (20)පෙරවරුවේ හෙක්ටර් කොබ්බෑකඩුව ගොවි කටයුතු පර්යේෂණ හා පුහුණු ආයතනයේදී පැවැත්වුණු අවස්ථාවේදී ඇමැතිවරයා මේ බව ප්‍රකාශ කළේය. මේ සමරු උත්සවය අගමැති දිනේෂ් ගුණවර්ධන මහතාගේ ප්‍රධානත්වයෙන් පැවති අතර, එම අවස්ථාවට හිටපු ජනාධිපති මෛත්‍රීපාල සිරිසේන, කථානායක මහින්ද යාපා අබේවර්ධන, හෙක්ටර් කොබ්බෑකඩුව පවුල නියෝජනය කරමින් පාලිත කොහොන මහතා සහ පවුලේ උදවිය ද, රාජ්‍ය අමාත්‍යවරුන් වන ලසන්ත අලගියවන්න, මොහාන් ප්‍රියදර්ශන ද සිල්වා, සුරේෂ් රාඝවන්, හිටපු පළාත් ආණ්ඩුකාරවරයකු වූ ටිකිරි කොබ්බෑකඩුව මහත්වරුන් මෙන්ම පාර්ලිමේන්තු මන්ත්‍රී දුමින්ද දිසානායක මහතා ඇතුළු කෘෂිකර්ම අමාත්‍යාංශයේ නිලධාරීන් හා ගොවිජන නියෝජිතයෝද සහභාගි වූහ. මෙහිදී අදහස් පළ කළ කෘෂිකර්ම ඇමැති මහින්ද අමරවීර මහතා පැවසුවේ ශ්‍රී ලංකාවට අවශ්‍ය දේ ශ්‍රී ලංකාවේම නිෂ්පාදනය කිරීම බව හෙක්ටර් කොබ්බෑකඩුව ශ්‍රීමතාණන් පිළිගෙන තිබුණු බවයි.\n\nඒ අනුව එතුමා අනුගමනය කළ කෘෂිකර්ම වැඩපිළිවෙළ යටතේ විදේශ රටවලින් ආනයනය කරනවාට වඩා, අපට අවශ්‍ය ආහාර භෝග අපේ රටේම වගා කිරීම කළ යුතුය යන ප්‍රතිපත්තිය අනුගමනය කළා. එම ප්‍රතිපත්තිය අඛණ්ඩවම ඉදිරියට ගෙන ආවා නම්, අද අප මුහුණපාන මේ ආර්ථික අර්බුදය හෝ ආහාර හිඟයට අපි කිසිසේත්ම මුහුණපාන්නේ නැහැ. රටින් ආනයනය කරනවා වෙනුවට, වෙනත් රටවලටත් කන්න දෙන්න පුළුවන් කෘෂි කර්මාන්තයක් රටේ බිහි කිරීමට එතුමාගේ ප්‍රතිපත්තිවලට හා වැඩපිළිවෙළට හැකියාවක් තිබුණා.\n\nනමුත් පසුකාලීනව අපට අවශ්‍ය ආහාර ආනයනය කිරීම මඟින් ලබා ගත හැකියි යන ප්‍රතිපත්තිය ක්‍රියාත්මක කිරීම නිසා රට අර්බුදකාරී තත්ත්වයකට පත්වුණා. ශ්‍රී ලංකා නිදහස් පක්ෂය අනුගමනය කළ එම කෘෂිකාර්මික දර්ශනය අඛණ්ඩව ක්‍රියාත්මක කළා නම්, වර්තමානයේ අද අපි මුහුණපාන සියලුම ගැටලු විසඳාගැනීමට හැකි බව මගේ විශ්වාසයයි. රට කෘෂිකාර්මික වශයෙන් සංවර්ධනය කිරීමට නම්, ශ්‍රී ලංකා නිදහස් පක්ෂ රජය යටතේ එවකට කෘෂිකර්ම අමාත්‍ය හෙක්ටර් කොබ්බෑකඩුව ශ්‍රීමතාණන්ගේ වැඩපිළිවෙළ එකම විසඳුම යැයි මම පිළිගන්නවා. එම නිසා කෘෂිකර්ම අමාත්‍යවරයා වශයෙන් එතුමාගේ දර්ශනයේ ඇතුළත් වූ කරුණු හැමවිටම ක්‍රියාත්මක කිරීමට මම පියවර ගන්නවා.\n\nමෙහිදී අදහස් පළ කළ හිටපු ජනාධිපති මෛත්‍රීපාල සිරිසේන මහතා – හෙක්ටර් කොබ්බෑකඩුව මහතා ශ්‍රී ලංකා නිදහස් පක්ෂයේ සිරිමාවෝ බණ්ඩාරනායක මැතිනිය සමඟ කටයුතු කළ දක්ෂම නායකයෙක්. මේ රටේ දේශපාලන ඉතිහාසයේ විශිෂ්ටතම කැබිනට් මණ්ඩලය ලෙස මම පිළිගන්නේ, 1970 පත් වූ කැබිනට් මණ්ඩලයයි.\n\nඒ අමාත්‍ය මණ්ඩලයේ කෘෂිකර්ම ඇමැතිවරයා වශයෙන් පත් වූ හෙක්ටර් කොබ්බෑකඩුව මහතා මෙරට කෘෂිකාර්මික ක්ෂේත්‍රයේ දැවැන්ත විප්ලවයක් කළා. එතුමා විසින් ක්‍රියාත්මක කළ ඉඩම් පිළිබඳ ප්‍රතිපත්තිය සහ කෘෂිකර්මය පිළිබඳ ප්‍රතිපත්තිය සැබවින්ම ජාත්‍යන්තර රටවල් අවබෝධ කරගන්නේ ශ්‍රී ලංකාව කොමියුනිස්ට් පාලනය අනුගමනය කරන රටක් වශයෙනුයි.\n\nමේ නිසා එතුමාගේ කෘෂිකාර්මික හා ඉඩම් පිළිබඳ ප්‍රතිපත්තිය රටේ ජනතාවගේ අවශ්‍යතා ඉටු කිරීම හා බද්ධ වී ක්‍රියාත්මක වුණා. එතුමා ක්‍රියාත්මක කළ වගා වැඩපිළිවෙළ නිසා එවකට අපේ රට මිරිස්වලින් ස්වයංපෝෂිත තත්ත්වයට පත්වුණා.\n\nමේ රට කෘෂිකාර්මික වශයෙන් සංවර්ධනය කිරීමට නම්, හෙක්ටර් කොබ්බෑකඩුව මැතිඳුන් අනුගමනය කරන ලද කෘෂිකාර්මික ප්‍රතිපත්තිය එකම විසඳුම ලෙස මාත් පිළිගන්නවා’ යැයිද ඒ මහතා කීය. අග්‍රාමාත්‍ය දිනේෂ් ගුණවර්ධන මහතා,ඇමැති මහින්ද අමරවීර මහතා ප්‍රමුඛ සම්භාවනීය ආරාධියන් විසින් හෙක්ටර් කොබ්බෑකඩුව ශ්‍රීමතාණන්ගේ පිළිරුවට පුෂ්පෝපහාර දැක්වීමද මෙහිදී සිදු කෙරිණි. හෙක්ටර් කොබ්බෑකඩුව අනුස්මරණ ප්‍රධාන සමරු දේශනය මහාචාර්ය රෝහණ ලක්ෂ්මන් පියදාස මහතා විසින් සිදු කරනු ලැබීය.",
       "URL": "https://www.dinamina.lk/2023/09/23/local/24653/%e0%b7%84%e0%b7%99%e0%b6%9a%e0%b7%8a%e0%b6%a7%e0%b6%bb%e0%b7%8a-%e0%b6%9a%e0%b7%9c%e0%b6%b6%e0%b7%8a%e0%b6%b6%e0%b7%91%e0%b6%9a%e0%b6%a9%e0%b7%94%e0%b7%80-%e0%b6%9a%e0%b7%98%e0%b7%82/",
       "Category": "local",
       "Parent URL": "https://www.dinamina.lk/category/local//page/78/"
}