{
       "Source": "dinamina",
       "Timestamp": "August 10, 2023 1:17 am",
       "Headline": "අධිවේගි මාර්ග විකුණන කතාව අලි බොරුවක්  කිසිම සේවකයකුගේ රැකියා අහිමි වෙන්නේ නෑ",
       "News Content": "\n\nඅධිවේගී මාර්ග විකුණන කතාව අමූලික අසත්‍යක් බවත්, කිසිම සේවකයකුගේ රැකියා අහිමිවීමක් සිදු නොවන බවත් ප්‍රවාහන, මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන මහතා පාර්ලිමේන්තුවේ දී ඊයේ (09) ප්‍රකාශ කළේය.\n\nඅධිවේගී මාර්ග පද්ධතිය සංවර්ධනය කර, දියුණු කිරීම හා නාස්තිය, දූෂණය හා අපතේ යාම වැළැක්වීම වෙනුවෙන් නව කළමනාකරණ ක්‍රමවේදයක් ක්‍රියාත්මක කරන බවත් ඇමැතිවරයා පැවසීය.\n\nඑම වැඩසටහන යටතේ අධිවේගී මාර්ග ආණ්ඩුවේ වත්කම් ලෙස පවත්වාගෙන යාම වෙනුවෙන් සියයට සියයක් රජය සතු භාණ්ඩාගාරය යටතේ පවතින සමාගමක් වෙත පවරා ගැනීම සිදුවන බවත් ඇමැතිවරයා පැවසීය. එහිදී කිසිදු සේවකයකුගේ රැකියා අහිමිවීමක් සිදු නොවන බව ද ඇමැතිවරයා අවධාරණය කළේය.\n\nපාර්ලිමේන්තු මන්ත්‍රී අජිත් මාන්නප්පෙරුම මහතා මතුකරන ලද ප්‍රශ්නයකට පිළිතුරු දෙමින් අමාත්‍ය බන්දුල ගුණවර්ධන මහතා මේ බව පැවසීය.\n\nඑමෙන්ම පාර්ලිමේන්තු මන්ත්‍රී කිංස් නෙල්සන් මහතා මතුකළ ප්‍රශ්නයකට පිළිතුරු ලබා දුන් අමාත්‍ය බන්දුල ගුණවර්ධන මහතා සඳහන් කළේ ලංගම බස් රථ සේවකයින්ට පහරදීම් සිදු කරන පෞද්ගලික බස් රථවල මාර්ග බලපත් අවලංගු කරන ලෙස ජාතික ගමනාගමන කොමිෂන් සභාවට උපදෙස් ලබා දී ඇති බව ද ඇමැතිවරයා පැවසීය.\n\nඑහිදී වැඩිදුරටත් අදහස් දැක්වූ අමාත්‍ය බන්දුල ගුණවර්ධන මහතා මෙසේ ද පැවසීය.\n\nකොළ කෑල්ලක් ගහගෙන වැඩකට ලැස්තිවෙන බවට තොරතුරු ලැබී තිබෙනවා. එය සත්‍යයක් නොවේ. කිසි වෙලාවක අධිවේගී මාර්ගයක් විකුණන්නේ නෑ. අධිවේගී මාර්ගයක් කිසිදු පුද්ගලික සමාගමකට පවරා දී නෑ. කිසිම සේවකයෙක් ඉවත් කරන්නේ නෑ. අධිවේගී මාර්ග සංවර්ධනය කර දියුණු කර ව්‍යාප්ත කිරීම සඳහා නාස්තිය, අපතේ යාම වැළැක්වීම සඳහා අලුත් කළමනාකරණ ක්‍රමවේදයක් ක්‍රියාත්මක කරන්නට කටයුතු යොදා තිබෙනවා. සියයට සියයක් භාණ්ඩාගාරය යටතේ රජය සතු සමාගමක් වෙත ගැසට් නිවේදනයකින් පවරා ගන්නවා. මෙම මාර්ග ආණ්ඩුවේ වත්කම් ලෙස පෙන්වීම සඳහා තමයි, ගැසට් පත්‍රයකින් අධිවේගී මාර්ග ආණ්ඩුවේ ශේෂ පත්‍රයට අරන් තියෙන්නේ.\n\nකිසිදු සේවකයකුගේ රැකියා අහිමි කරන්නේ නෑ. මේ මාර්ග ටික ආර්. ඩී. ඒ. එකේ වත්කම් ලෙස නොව ආණ්ඩුවේ වත්කම් ලෙස ලංකා ආණ්ඩුවේ වත්කම් ලෙස පෙන්වීමටයි මෙම ශේෂ පත්‍රයට ගෙන තිබෙන්නේ. ඒ වගේම මෙම අධිවේගී මාර්ගවල කාර්යක්ෂමතාව වැඩි කරනවා.\n\nවැඩ කරන නිලධාරීන් සේවකයින් සමාගමත් සමඟම පවරා ගන්නවා. නඩත්තු, ඉදිකිරීම් කටයුතු සිදු කරන්නේ මාර්ග සංවර්ධන අධිකාරිය හරහා. දැනට 1900කට ආසන්න සේවක පිරිසක් සිටිනවා. කිසිවකුගේ රැකියා අහිමි කරන්නේ නැහැ. රජයෙ වත්කම් කළමනාකරණය යටතේ රජය සතු වත්කම් වැඩිකිරීම සඳහා ගත් හොඳ ක්‍රියාදාමයක්. අධිවේගී මාර්ග ටික අයත් වන්නේ ආණ්ඩුවේ ශේෂ පත්‍රයට. බය වෙන්න එපා. මඟ නැඟුම ආදී සමාගම් ආදිය ඈවර කරනවා. වැඩ නැති සේවකයෝ නඩත්තු කරන්න ආණ්ඩුවට හැකියාවක් නැහැ.\n\nරටේ සියලුම ප්‍රදේශවලට ඉන්දියානු ණය යෝජනා ක්‍රමය යටතේ අලුත් බස් රථ පන්සියයක් සෑම ඩිපෝවකටම පාහේ ලබා දී තිබෙනවා. දෙවනුව කොන්දොස්තර, රියැදුරු හිඟය අවම කිරීම සඳහා අවශ්‍ය බඳවා ගැනීම් මේ දිනවල සිදු කරනවා. දැනට අබලන්ව ඉවත් කර ඇති බස් රථ 400ක් අලුත්වැඩියා කරගෙන යනවා. 175ක් ධාවනයට යෙදෙව්වා. අනිත් ටිකත් කඩිනමින් ධාවනයට යොදවනවා. විදුලි බස් රථ සඳහා අලුත් ව්‍යාපෘතියක් ආරම්භ කිරීම නියමු ව්‍යාපෘතියක් ලෙස ආරම්භ කිරීම වෙනුවෙන් මූලික කටයුතු සිදු කරමින් තිබෙනවා. ඩිපෝ ටික හදාගන්න කෙටි කාලයක් අවශ්‍ය වෙනවා. බස් රථවලින් විශාල වශයෙන් හොරකම් සිදු වෙනවා. දිනකට අවශ්‍යතා සඳහා බස් රථ ගැනීම අසීරු වී තිබෙනවා. දැන් ඇඹිලිපිටිය ඩිපෝවෙන් බස් රථය පිටත් වෙනකොට ලංගම ටිකට් හතයි. අනිත් 17 ම හොර ටිකට් පත් ප්‍රමාණයක්. ඒවා පිළිබඳව අවධානය යොමුකර තිබෙන්නේ. එතන ගමන් වාරයකට 18000යි පාඩුව. ඒ වගේම කඩවත ඩිපෝව ගත්තම බස් රථයක 51යි. සියලුම ටිකට් පත් හොර ඒවා. එතන පාඩුව රුපියල් 40000ක්. මේ ආකරයට බස් රථවලින් ආදායම ඩිපෝවලට නොලැබීම නිසා අලුතෙන් මහජන අවශ්‍යතා ඉටුකිරීම සඳහා අවශ්‍ය කටයුතු සිදු කරනවා.\n\nඒ වගේම කිංස් නෙල්සන් මන්ත්‍රීවරයා කියපු ආකාරයට එතුමා සඳහන් කළ ඩිපෝවේ ඇති බස් රථයක් හරි ලබා දී මෙම ගැටලුව විසඳීමට මැදිහත් විය යුතුයි. ඒ වගේම ලංගම බස් හා පෞද්ගලික බස් රථ අතර ගැටුම, පොලු මුගුරුවලින් පහර දීම සිදු වෙනවා. සේවකයෝ ජීවිතාරක්ෂාව වෙනුවෙන් බස් රථවලින් ඉවත් වෙනවා. පොලිසිය විසින් ක්ෂණිකව චණ්ඩිකම් කරන මේ වගේ අය අත්අඩංගුවට නොගැනීමත් මෙයට හේතුවක්. ජාතික ගමනාගමන කොමිෂමටත් මම කියලා තිබෙනවා, පෞද්ගලික බස් රථ සේවකයින් ලංගම සේවකයින්ට එළව එළවා පහර දෙනවා නම් ඒ අයගේ මාර්ග බලපත් අහෝසි කරන ලෙසට. ඒ වගේම නිත්‍යනුකූලව අවශ්‍ය පියවර ගන්නා ලෙසත් උපදෙස් දී තිබෙනවා.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/08/10/breaking-news/13056/%e0%b6%85%e0%b6%b0%e0%b7%92%e0%b7%80%e0%b7%9a%e0%b6%9c%e0%b7%92-%e0%b6%b8%e0%b7%8f%e0%b6%bb%e0%b7%8a%e0%b6%9c-%e0%b7%80%e0%b7%92%e0%b6%9a%e0%b7%94%e0%b6%ab%e0%b6%b1-%e0%b6%9a%e0%b6%ad%e0%b7%8f/",
       "Category": "local",
       "Parent URL": "https://www.dinamina.lk/category/local//page/265/"
}