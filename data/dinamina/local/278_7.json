{
       "Source": "dinamina",
       "Timestamp": "August 7, 2023 1:51 am",
       "Headline": "ශ්‍රී ලංකා – ඉරාන සබඳතා නව දිශානතියකට",
       "News Content": "ශ්‍රී ලංකා – ඉරාන සබඳතාවල නව සන්ධිස්ථානයක් සනිටුහන් කරමින් දෙරට අතර සබඳතා නව දිශාවකට යොමු කර ගැනීම සම්බන්ධයෙන් දෙරටේ රජයන් අතර සාකච්ඡා පවත්වා තිබේ.\n\nශ්‍රී ලංකා විදේශ කටයුතු ඇමැති, නීතිඥ එම්.යූ.එම්. අලි සබ්‍රි සහ ඉරාන විදේශ කටයුතු ඇමැති ආචාර්ය හොසේන් අමීර් අබ්දුල්ලාහියන් මහත්වරු අතර පැවැති විශේෂ සාකච්ඡාවකින් අනතුරුව ඉරානයේ ටෙහෙරාන්හිදී පැවැති ඒකාබද්ධ මාධ්‍ය හමුවකදී මේ බව අනාවරණය විය.\nඉරානයේ විදේශ කටයුතු ඇමැති ආචාර්ය හොසේන් අමීර් අබ්දුල්ලාහියන් මහතාගේ ආරාධනයකට අනුව ශ්‍රී ලංකා විදේශ කටයුතු ඇමැති අලි සබ්‍රි මහතා පසුගියදා (04) ඉස්ලාමීය ඉරාන ජනරජයේ නිල සංචාරයක නිරත වූ අතර එම නිල සංචාරය අදින් (07) අවසන් වන බව විදේශ කටයුතු අමාත්‍යාංශය පවසයි.\n\nඉරානයට පැමිණි ශ්‍රී ලංකා විදේශ ඇමැති අලි සබ්‍රි මහතා ඉරානයේ අගනුවරදී හොසේන් අමීර් අබ්දුල්ලාහියන් මහතා විසින් පිළිගෙන තිබෙන අතර එයින් අනතුරුව දෙරටේ රජයන් අතර ද්වීපාර්ශ්වික වශයෙන් සාකච්ඡා පවත්වා තිබේ.\nවිදේශ ඇමැතිවරුන් දෙදෙනා කලාපීය සහ ජාත්‍යන්තර මට්ටමින් සහයෝගිතාව පිළිබඳව සාකච්ඡා කර ඇති අතර වෙළෙඳ, සංචාරක, විද්‍යා සහ සංස්කෘතික යන ක්ෂේත්‍රවල සබඳතා පුළුල් කරන බවට ඉරාන විදේශ ඇමැතිවරයා පවසා ඇත.\n\nඇමැතිවරයා මේ සංචාරය අතරතුර ඉරාන ජනාධිපති ආචාර්ය සෙයිද් ඊබ්‍රාහිම් රයිසි මහතා හමුවීමට නියමිත අතර, දෙරට අතර පවත්නා සමීප සබඳතා තවදුරටත් ශක්තිමත් කිරීමේ අරමුණින් ඉරාන විදේශ කටයුතු ඇමැති ආචාර්ය හොසේන් අමීර් අබ්දුල්ලාහියන් මහතා ඇතුළු රජයේ ජ්‍යෙෂ්ඨ නිලධාරීන් හමුවී සාකච්ඡා පැවැත්වීය. මේ අතර අමාත්‍යවරයා ඉරානයේ දේශපාලන හා ජාත්‍යන්තර අධ්‍යයන ආයතනයේදී දේශනයක් ද පවත්වා තිබේ.\n\nමහින්ද අලුත්ගෙදර",
       "URL": "https://www.dinamina.lk/2023/08/07/local/12038/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%89%e0%b6%bb%e0%b7%8f%e0%b6%b1-%e0%b7%83%e0%b6%b6%e0%b6%b3%e0%b6%ad%e0%b7%8f-%e0%b6%b1%e0%b7%80-%e0%b6%af/",
       "Category": "local",
       "Parent URL": "https://www.dinamina.lk/category/local//page/278/"
}