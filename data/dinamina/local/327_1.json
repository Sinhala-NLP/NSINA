{
       "Source": "dinamina",
       "Timestamp": "July 26, 2023 3:54 pm",
       "Headline": "ලෝක මිහිකත විවාහක රූ රැජින කිරුළ දිනූ සෂ්මි දිවයිනට",
       "News Content": "ලෝක මිහිකත විවාහක රූ රැජින – 2023 ( Mrs Earth International ) ලෙස කිරුළ දිනා ගත්  අම්පාර 21 හැවිරිදි සෂ්මි දිසානායක මහත්මිය අද (26) දහවල් කටුනායක ජාත්‍යන්තර ගුවන් තොටුපොළ වෙත පැමිණියාය .\n\nලෝකයේ රටවල් 45 ක තරගකාරියන් 60 දෙනෙකුගේ සහභාගීත්වයෙන්  පිලිපීනයේ මැනිලා නුවර ඉකුත් 07/17 සිට 07/22 දින දක්වා මෙම තරගාවලිය පවත්වා තිබුණි .\n\nඑහිදී සෂ්මි දිසානායක මහත්මිය මෙම තරගාවලියේ අනු තරගාවලි 04 ක් ජය ගනිමින් මෙසේ ලෝක මිහිකත විවාහක රූ රැජින ලෙස ජයග්‍රහණය කර තිබුණි .\n\nකටුනායක ගුවන් තොටුපොළේ දී සෂ්මි දිසානායක මහත්මිය මාධ්‍ය හමුවේ මෙසේ ප්‍රකාශ කළාය .\n\nමට හරි සතුටුයි මගේ මේ ජයග්‍රහණය පිළිබඳව . මේ නිසා මගේ රට උසස් තැනකට රැගෙන යන්න මට පුලුවන් උනා . මම මේක තනියෙන් ආපු ගමනක් නෙමෙයි . මගේ මේ ජයග්‍රහණයට රුක්මාල් සේනානායක ගුරුතුමාත් , ජාතික අධ්‍යක්ෂ චරිත් ගුණරත්න සහ නිෂ්පාදක ඉසුරු ගුණසේකර යන මහත්වරුන් උදව් කළා . ඒ වගේම මගේ දෙමාපියන් සහ මගේ සැමියාත් බොහෝ සේ උදව් කළා .\n\nමම ගොඩක් මහන්සියෙන් මේ ප්‍රතිඵලය අත් කර ගත්තෙ . මට මේ තරගාවලියේ දී  ගොඩක් අභියෝග තිබුණා. තවත් බොහෝ ‍රටවල ලස්සන , දක්ෂතා වලින් පරිපූර්ණ කාන්තාවන් ඉදිරිපත් වී සිටියා . යැයි ද පැවසීය .\n\nමගේ ඉදිරි කටයුතු සැළසුම් සහගතව ක්‍රියාත්මක කිරීමට මම බලාපොරොත්තු වන අතර ශ්‍රී ලංකාව තුළ පරිසර හිතකාමී වැඩසටහන් ක්‍රියාත්මක කිරීම සදහා මගේ වැඩි අවදානයක් යොමු කරන බව ද පැවසීය .\n\nඑසේම දැනටමත් විදේශීය රටවල් රාශියකින් මෙම ක්ෂේත්‍රයේ විවිධ වැඩසටහන් සදහා ආරාධනා ලැබී ඇති බවත් ඇය මාධ්‍ය හමුවේ අනාවරණයක් ද සිදු කළාය .\n\nඑසේම මෙම ක්ෂේත්‍රයට පිවිසෙන නවකයින් සිය සැගවුණු දක්ෂතා භාවිතා කරමින් රටට කීර්තිය ගෙන ඒමට කටයුතු කළ යුතු බව ද පැවසුවාය .\n\n\n\n\n\n\n\n",
       "URL": "https://www.dinamina.lk/2023/07/26/local/9454/%e0%b6%bd%e0%b7%9d%e0%b6%9a-%e0%b6%b8%e0%b7%92%e0%b7%84%e0%b7%92%e0%b6%9a%e0%b6%ad-%e0%b7%80%e0%b7%92%e0%b7%80%e0%b7%8f%e0%b7%84%e0%b6%9a-%e0%b6%bb%e0%b7%96-%e0%b6%bb%e0%b7%90%e0%b6%a2%e0%b7%92/",
       "Category": "local",
       "Parent URL": "https://www.dinamina.lk/category/local//page/327/"
}