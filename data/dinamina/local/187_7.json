{
       "Source": "dinamina",
       "Timestamp": "August 26, 2023 1:00 am",
       "Headline": "නෙත්තිකුමාර නිවෙසේ මෙහෙකාරියගේ මරණය ඝාතනයක්",
       "News Content": "අතිරේක මහේස්ත්‍රාත්ගෙන් සීඅයිඩියට නියෝග\n\nටෙලිනාට්‍ය නිෂ්පාදිකාවක වන සුධර්මා නෙත්තිකුමාර මහත්මියගේ නිවෙසේ මෙහෙකාරියගේ මරණය මොට ආයුධයකින් පහර දීමෙන් වූ ඝාතනයක් බවට තීරණය කළ කොළඹ අතිරේක මහේස්ත්‍රාත් හර්ෂණ කැකුළාවල මහතා සැකකරුවන් වහා අත්අඩංගුවට ගෙන අධිකරණයට ඉදිරිපත් කරන ලෙස ඊයේ (25) අපරාධ පරීක්ෂණ දෙපාර්තමේන්තුවට නියෝග කළේය.\n\nසිද්ධියට අදාළව අධිකරණය හමුවේ කැඳවූ සාක්කි හා අධිකරණ වෛද්‍ය වාර්තා සලකා බලමින් මියගිය කාන්තාවගේ මරණයට හේතුව මොට ආයුධයකින් හෝ බලයකින් මාංසපේශිවලට හානි වීමේ ප්‍රතිඵලයක් ලෙස ශරීරය අභ්‍යන්තරයේ රුධිර වහනය වීමෙන් හා කම්පනයෙන් වූ මරණයක් බවට මහේස්ත්‍රාත්වරයා විසින් තීන්දුව ප්‍රකාශයට පත් කෙරිණ. ඒ අනුව මේ ඝාතනය කළ සැකකරුවන් වහා අත්අඩංගුවට ගෙන අධිකරණයට ඉදිරිපත් කරන ලෙස අතිරේක මහෙස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කළේය.\n\nසිරන්ජනී කුමාරි",
       "URL": "https://www.dinamina.lk/2023/08/26/local/17483/%e0%b6%b1%e0%b7%99%e0%b6%ad%e0%b7%8a%e0%b6%ad%e0%b7%92%e0%b6%9a%e0%b7%94%e0%b6%b8%e0%b7%8f%e0%b6%bb-%e0%b6%b1%e0%b7%92%e0%b7%80%e0%b7%99%e0%b7%83%e0%b7%9a-%e0%b6%b8%e0%b7%99%e0%b7%84%e0%b7%99%e0%b6%9a/",
       "Category": "local",
       "Parent URL": "https://www.dinamina.lk/category/local//page/187/"
}