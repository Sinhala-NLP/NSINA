{
       "Source": "dinamina",
       "Timestamp": "August 4, 2023 1:00 am",
       "Headline": "නියමිත කාලයේ වගා නොකිරීම නිසා ගොවීන් අමාරුවේ වැටිලා",
       "News Content": "වගාවට අවශ්‍ය තරම් ජලය නැති බව කියමින් ගොවීන්ට මැසිවිලි නඟන්න සිදුව තිබෙන්නේ ඔවුන් කෘෂිකර්ම දෙපාර්තමේන්තුවේ උපදෙස් අනුව නියමිත කාලයේ වගා කටයුතු ආරම්භ නොකිරීම නිසා යැයි පේරාදෙණිය විශ්වවිද්‍යාලයේ කෘෂි පීඨයේ ජ්‍යෙෂ්ඨ මහාචාර්ය බුද්ධි මාරඹේ පවසයි.\n\nඅන්තර් මෝසම් වැස්සත් සමඟ කන්නය ආරම්භ කරන ලෙස කෘෂිකර්ම දෙපාර්තමේන්තුව සැම විටම උපදෙස් දෙන බවත්, ඊට අනුව වගා කටයුතු ආරම්භ කළ ගොවීන්ට වියළි කාලගුණික තත්ත්වයේ බලපෑම අවම බවත් මහාචාර්වරයා පැවසීය. අදාළ උපදෙස් අනුව වගා කටයුතු ආරම්භ කළ ගොවීන් මේ වන විට අස්වනු නෙළා අවසන් කර හෝ අස්වනු නෙළීමට ආසන්න තත්ත්වයේ සිටින්නේ යැයිද ඒ මහතා කීය. නියඟය හේතුවෙන් කුඹුරු අක්කර 65000ක් පමණ විනාශ වීමේ තර්ජනයක් මතුව තිබීම සම්බන්ධයෙන් මාධ්‍ය වෙත අදහස් දක්වමින් මාරඹේ මහතා මේ බව ප්‍රකාශ කළේය. යල කන්නයේ අවසානයට ළඟා වී තිබෙන මේ අවස්ථාවේ නිරිත දිග මෝසම් සුළඟ දුර්වල වී වැසි අඩු වන තත්ත්වයක් පැහැදිලිව දක්නට ලැබෙන බවද මාරඹේ මහතා කීය. මේ වන විට ජල හිඟයෙන් පීඩා විඳින ගොවීන් සියලු දෙනා නියමිත කාලයේ වගාව ආරම්භ නොකළ අය බවද ඒ මහතා පැවසුවේය. පසුගිය කාලයේ පොහොර සම්බන්ධ ප්‍රශ්න නිසා ගොවීන් ඉතා අවාසනාවන්ත කාල පරිච්ඡේදයක් පසු කර පැමිණ, මෙවර යළි විශ්වාසයකින් ගොවි තැනට යොමු වූ බවත්, ඒ විශ්වාසය කුමන හේතුවක් නිසා හෝ පළුදු වීමට ඉඩ නොතැබිය යුතු බවත් කී ඒ මහතා ගොවීන්ට අවශ්‍යය අවම ජල ප්‍රමාණය හෝ මුදාහැරීමට කටයුතු කිරීම වැදගත් යැයිද අවධාරණය කළේය. විදුලිය නිෂ්පාදන ක්‍රියාවලිය මෙරට ආර්ථිකයට විශාල ලෙස බලපාන බවට තර්කයක් නැති බවත් විදුලිය නිෂ්පාදනයට හා ගොවීන්ට අවශ්‍ය ජලය සම්බන්ධයෙන් තුලනාත්මකව සලකා බලා, අදාළ තීරණ ගැනීම වගකිව යුතු අංශවලට පැවරෙන බවත් ඒ මහතා කීය.",
       "URL": "https://www.dinamina.lk/2023/08/04/local/11660/%e0%b6%b1%e0%b7%92%e0%b6%ba%e0%b6%b8%e0%b7%92%e0%b6%ad-%e0%b6%9a%e0%b7%8f%e0%b6%bd%e0%b6%ba%e0%b7%9a-%e0%b7%80%e0%b6%9c%e0%b7%8f-%e0%b6%b1%e0%b7%9c%e0%b6%9a%e0%b7%92%e0%b6%bb%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/290/"
}