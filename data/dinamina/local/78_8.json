{
       "Source": "dinamina",
       "Timestamp": "September 23, 2023 1:08 am",
       "Headline": "ශ්‍රී ලංකාවේ සංව­ර්ධ­න­යට සෞදි­යෙන් කෝටි 13,650ක් දී තිබෙ­නවා",
       "News Content": "ශ්‍රී ලංකා – සෞදි අරාබියානු මිතුදම වඩාත් ශක්තිමත් කරමින් ශ්‍රී ලංකාවේ සංවර්ධන කටයුතු සඳහා රුපියල් කෝටි 13,650ක (අමෙරිකානු ඩොලර් මිලියන 455) පමණ ආධාර දී තිබෙන බව සෞදි අරාබියාව අවධාරණය කරයි.\n\nඑම ආධාර මත ශ්‍රී ලංකාවේ ක්ෂේත්‍ර රැසක සංවර්ධන ව්‍යාපෘති ක්‍රියාත්මක කිරීමට පියවර ගෙන තිබෙන බව ද සෞඛ්‍ය, අධ්‍යාපනය, වාරිමාර්ග, කෘෂිකර්මාන්තය සහ මහාමාර්ග ව්‍යාපෘති කෙරෙහි එහිදී අවධානය යොමු කර තිබෙන බව ද ශ්‍රී ලංකාවේ සෞදි අරාබියානු තානාපති කලිඩ් අහමඩ් අල් කටානි මහතා ප්‍රකාශ කරයි.\n\nසෞදි අරාබි රාජධානියේ 93 වැනි ජාතික දිනය නිමිත්තෙන් මාධ්‍ය වෙත විශේෂ ප්‍රකාශයක් කරමින් තානාපතිවරයා මේ බව සඳහන් කළේය.\n\nඑහිදී වැඩිදුරටත් අදහස් දක්වමින් ඒ මහතා මෙලෙස ද පෙන්වා දුන්නේය.‍\n\n“සෞදි අරාබි රාජධානිය සහ ශ්‍රී ලංකා ප්‍රජාතාන්ත්‍රික සමාජවාදී ජනරජය දිගු කලක් කීර්තිමත් ද්වි-පාර්ශ්වික සබඳතා භුක්ති විඳිනවා. එය දෙරට අතර අන්‍යෝන්‍ය ගෞරවය සහ සහයෝගීතාව මත පදනම් වෙනවා. ඒවා විවිධ ක්ෂේත්‍රවල සැලකිය යුතු ලෙස දියුණු වී තිබෙනවා.\n\nමෑතකදී දෙරටේ ජ්‍යෙෂ්ඨ නිලධාරීන්ගේ සංචාර හුවමාරුව දෙරට අතර සබඳතා සැලකිය යුතු ලෙස ශක්තිමත්වීමට දායක වී තිබෙනවා. ගල්ෆ් කලාපයේ සෞදි අරාබියාව ශ්‍රී ලංකාවේ වැදගත්ම වෙළෙඳ හවුල්කරුවකු ලෙස සැලකෙනවා. 2022දී ශ්‍රී ලංකාවට සෞදි රාජධානියෙන් අපනයන වූ මුළු ප්‍රමාණය සෞදි රියාල් මිලියන 714 දක්වා ළඟා වුණා. ශ්‍රී ලංකාවෙන් සෞදි රාජධානියට කරන ලද මුළු ආනයන ප්‍රමාණය සෞදි රියාල් මිලියන 508.863 දක්වා ළඟා වුණා.\n\nසෞදි අරාබියාව ශ්‍රී ලංකාවට අපනයනය කරන වැදගත්ම භාණ්ඩ ලෙස ලෝහ, ප්ලාස්ටික්, සම්පදම් කිරීමේ ද්‍රව්‍ය, තීන්ත, කාඩ්බෝඩ් සහ ඇලුමිනියම් හඳුන්වා දිය හැකියි. ඒ වෙනුවට ශ්‍රී ලංකාව සිය නිෂ්පාදන ගණනාවක් සෞදියට අපනයනය කරනවා. කෝපි, තේ, කුළුබඩු, නිමකළ ඇඳුම්, පලතුරු සහ මාළු ඒ අතර ප්‍රධාන වෙනවා. සෞදි – ශ්‍රී ලංකා ඒකාබද්ධ කමිටුව 2023 මැයි මාසයේදී සෞදි අරාබියේ රියාද් නගරයේදී රැස්වීම් පැවැත් වුණා. එහිදී දෙපාර්ශ්වයම ආර්ථික, වෙළෙඳ, ආයෝජන, සංස්කෘතික, සමාජයීය සහ සංචාරක ක්ෂේත්‍රවලට අදාළ මාතෘකා කිහිපයක් සාකච්ඡා කළා.\n\nමේ හමුවීම්වලට සමගාමීව රියාද් නගරයේ දී ශ්‍රී ලාංකික ව්‍යාපාරිකයන් සහ සෞදි වාණිජ මණ්ඩලයේ නිලධාරීන් අතර හමුවක් ද පැවැත්වුණා. ඉදිරි කාලයේ දෙපාර්ශ්වය අතර හමුවීම් රැසක් ද පැවැත්වීමට නියමිතයි. සෞදි රාජධානිය, ශ්‍රී ලංකා ජනරජයේ සංවර්ධන ව්‍යාපෘති සඳහා සහාය දැක්වීමේ හවුල්කරුවෙක්. එමඟින් සපයන ලද මුළු ආධාර ප්‍රමාණය අමෙරිකානු ඩොලර් මිලියන 45කට වඩා වැඩියි.”",
       "URL": "https://www.dinamina.lk/2023/09/23/local/24857/%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80%e0%b7%9a-%e0%b7%83%e0%b6%82%e0%b7%80%e0%b6%bb%e0%b7%8a%e0%b6%b0%e0%b6%b1%e0%b6%ba%e0%b6%a7/",
       "Category": "local",
       "Parent URL": "https://www.dinamina.lk/category/local//page/78/"
}