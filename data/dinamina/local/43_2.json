{
       "Source": "dinamina",
       "Timestamp": "October 3, 2023 1:00 am",
       "Headline": "රටක තිරසර සංවර්ධනයට ආර්ථිකය, පරිසරය, සමාජය සමතුලිත විය යුතුයි",
       "News Content": "රටක් තිරසර සංවර්ධනයක් කරා ළඟා වීමට නම් ආර්ථිකය, පරිසරය සහ සමාජය යන කුලුනු තුන සමතුලිත විය යුතු බව පරිසර ඇමැති, ඉංජිනේරු නසීර් අහමඩ් මහතා පැවැසීය.\n\nඇමැතිවරයා මේ බව පැවැසුවේ පරිසර අමාත්‍යාංශයෙන් කොළඹ එක්සත් ජාතීන්ගේ සංකීර්ණයේදී ඊයේ (02) පැවති ආසියා පැසිෆික් තරුණ පරිසර සමුළුව සහ ආසියා‍-පැසිෆික් ඇමැතිවරුන්ගේ සහ පරිසර අධිකාරියේ 05 වැනි සමුළුවේ ප්‍රධාන ආරාධිතයා ලෙස එක් වෙමිනි.\n\nඑහිදී වැඩිදුරටත් අදහස් දැක්වූ ඇමැතිවරයා මෙලෙස ද කීවේය.\n\n“ආසියා – පැසිෆික් කලාපයේ ලෝක ජනගහනයෙන් සියයට 60ක් වාසය කරනවා. එය දේශගුණික අර්බුදයට වඩාත්ම අවදානමට ලක්විය හැකි ප්‍රදේශයක්. එක්සත් ජාතීන්ගේ පරිසර වැඩසටහන, නේවාසික සම්බන්ධීකාරක කාර්යාලය, UNICEF, UNDP සහ ශ්‍රී ලංකාවේ ආහාර හා කෘෂිකාර්මික සංවිධානය ඇතුළු UNEP ප්‍රධාන ළමා හා තරුණ කණ්ඩායමට සහ එක්සත් ජාතීන්ගේ සංවිධානවලට මගේ අවංක ස්තූතිය පුද කරනවා.\n\nමුම්බායි, ෂැංහයි, බැංකොක්, හෝචි මිං නගරය සහ ජකර්තා වැනි විශාල නගර බොහොමයක් වෙරළබඩ සහ පහත් බිම්. ඒවා මුහුදු මට්ටම ඉහළ යෑම සහ සුළි සුළං වැනි ආන්තික කාලගුණික සිදුවීම්වලට ගොදුරු වෙනවා. ඒ අතරම ග්‍රාමීය ප්‍රදේශ ද නියඟයෙන් හා ගංවතුරින් දැඩි ලෙස අවදානමට ලක් වෙනවා. දේශගුණික විපර්යාසවල මේ බලපෑම්වලින් වැඩිපුරම පීඩාවට පත්වන්නේ දරුවන් සහ තරුණයන්.\n\nකලාපය පුරා සිටින බොහෝ තරුණයන් තම නායකයන් විසින් දේශගුණික ක්‍රියාමාර්ග නොමැතිකම ගැන කලකිරී සිටිනවා. ඔවුන්ගේ හඬ නොඇසෙන බව ඔවුන්ට හැඟී තිබෙනවා. මේ කලකිරීම වසර ගණනාවක් කලාපය පුරා සිදු වන බහුවිධ දේශගුණික වැඩ වර්ජන, උද්ඝෝෂණ සහ තරුණ නායකත්වයෙන් යුත් අනෙකුත් ව්‍යාපාරවලින් පෙන්නුම් කර තිබෙනවා.\n\nකලාපීය තරුණ ප්‍රතිපත්ති ප්‍රකාශයක්, ආසියා පැසිෆික් පරිසර තරුණ සංසදයේ 2023 ප්‍රතිඵල ලේඛනය, UNEA-6 වෙත තරුණ යෙදවුම් සහ ආසියා පැසිෆික් තරුණ මාර්ග සිතියම වැනි ප්‍රධාන ප්‍රතිඵල සඳහා මේ තරුණ සංසදය සහාය සහ හිතකර පරිසරයක් ගොඩනඟනු ඇතැයි මම බලාපොරොත්තු වෙනවා. මේ තරුණ පරිසර සංසදය UNEA-6 සහ ආසියා-පැසිෆික් කලාපයේ ඇමැතිවරුන්ගේ සහ පරිසර අධිකාරියේ 5 වන සංසදයට සහභාගී වන තරුණ තරුණියන්ට පුහුණුව සහ ධාරිතාව ගොඩනැඟීම සඳහා ස්වයං-සංවිධානාත්මක අවකාශයක් සපයන බව පැවසීම ගෞරවයක්.\n\nමේ සම්බන්ධයෙන් UNEP සමඟ ක්‍රියාකාරකම් මෙහෙයවීම සහ සම්බන්ධීකරණය කිරීම සඳහා ජාත්‍යන්තර තරුණ නියෝජිතයන්ගේ සහභාගීත්වය සහ සහයෝගය පිළිගැනීමට සහ අගය කිරීමට මම මෙය අවස්ථාවක් කර ගන්නවා. “තාරුණ්‍යය සඳහා යෞවනයන් විසින්” යන ප්‍රවේශයට අනුකූලව ධාරිතා වර්ධනය, දැනුම බෙදාගැනීම සහ කුසලතා පදනම් කර ගත් ක්‍රියාකාරකම් මෙන්ම ක්‍රියාකාරීත්වය සහ ජාල සංවර්ධනය ඇතුළුව තරුණ පරිසර සංසදයේ සැසිවල වගකීම භාර ගැනීම ගැන මම ඔවුන්ව අගය කරනවා.”\n\nනුවන් කොඩිකාර",
       "URL": "https://www.dinamina.lk/2023/10/03/local/27151/%e0%b6%bb%e0%b6%a7%e0%b6%9a-%e0%b6%ad%e0%b7%92%e0%b6%bb%e0%b7%83%e0%b6%bb-%e0%b7%83%e0%b6%82%e0%b7%80%e0%b6%bb%e0%b7%8a%e0%b6%b0%e0%b6%b1%e0%b6%ba%e0%b6%a7-%e0%b6%86%e0%b6%bb%e0%b7%8a%e0%b6%ae/",
       "Category": "local",
       "Parent URL": "https://www.dinamina.lk/category/local//page/43/"
}