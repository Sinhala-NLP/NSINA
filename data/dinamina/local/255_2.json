{
       "Source": "dinamina",
       "Timestamp": "August 12, 2023 1:00 am",
       "Headline": "කොග්ගල වසා දමා තිබූ ඇඟලුම් කම්හල් 2ක් යළි වැඩ",
       "News Content": "ශ්‍රී ලාංකිකයන් 2,500කට යළි රැකියා අවස්ථා ලබාදෙමින් වසා දැමූ ඇඟලුම් කර්මාන්ත ශාලා දෙකක් නැවතත් නිෂ්පාදන කටයුතු ආරම්භ කිරීමට පියවර ගෙන තිබේ.\n\nඅමෙරිකානු වෙළෙඳ පොළට පමණක් සිය නිෂ්පාදන අපනයන කළ ඇඟලුම් කම්හල් දෙකක් අමෙරිකා හා චීන අර්බුද හමුවේ වසා දැමීමට පසුගියදා සිදුවූ අතර, මෙමඟින් ජීවිකාව සරිකර ගත් 2500කට පමණ රැකියා අහිමි වූ බව ශ්‍රී ලංකා ආයෝජන මණ්ඩලය පවසයි.\n\nකොග්ගල ආයෝජන සැකසුම් කලාපයේ පිහිටා ඇති මේ කම්හල් සතු යන්ත්‍ර සූත්‍රවල වටිනාකම අමෙරිකානු ඩොලර් මිලියන සිය ගණනක් වන අතර, ශ්‍රී ලංකා ආයෝජන මණ්ඩලයේ මැදිහත්වීම මත මෙරට පුරෝගාමී සමාගමක් වන එයිට්කන් ස්පෙන්ස් සමාගම මේ කම්හල් දෙක නැවත බල ගැන්වීමට එක්ව සිටී. ඒ අනුව ඒස් ඇපරල්ස් යටතේ මේ කර්මාන්ත ශාලා දෙක නැවත ක්‍රියාත්මක කිරීමට පියවර ගන්නා ලද අතර, මේ සඳහා ප්‍රථම අදියරේදී අමෙරිකානු ඩොලර් මිලියන 3.6 කට වැඩි මුදලක් සමාගම විසින් ආයෝජනය කරයි. අදාළ ගිවිසුමට අත්සන් තැබීම ශ්‍රී ලංකා ආයෝජන මණ්ඩලයේ සභාපති දිනේෂ් වීරක්කොඩි හා එයිට්කන් ස්පෙන්ස් සමාගම වෙනුවෙන් අධ්‍යක්ෂ ආචාර්ය රොහාන් එම්. ප්‍රනාන්දු මහත්වරුන්ගේ ප්‍රධානත්වයෙන් සිදු කෙරිණි. නව දැක්මක් යටතේ ක්‍රියාත්මක වන මේ කම්හල නව රැකියා අවස්ථා විශාල ප්‍රමාණයක් ජනිත කරන බව සමාගමේ ප්‍රධාන විධායක නිලධාරි ලුෂාන් පෙරේරා මහතා පවසයි. මාස 2ක් තුළ නිෂ්පාදන ක්‍රියාවලිය ආරම්භ කිරීමට පියවර ගෙන ඇතැයි ද හෙතෙම පෙන්වා දෙයි.\n\nමෙහිදී වැඩිදුරටත් පෙරේරා මහතා මෙසේද පැවසීය.ගෝලීය ආර්ථික අර්බුදය හමුවේ තරගකාරී නිෂ්පාදනයන්ට යොමුවීමත්, නව වෙළෙඳ පොළ සොයා ගැනීමත් තම සමාගමේ අපේක්ෂාව බවද ඒ සඳහා නැඟී එන ආසියාවේ ඉන්දියාව, චීනය, ඉන්දුනීසියාව මෙන්ම ජපානය වැනි රටවල නව වෙළෙඳ පොළ කෙරෙහි වැඩි අවධානයක් යොමු කරන බවද පැවසීය.\n\nමහින්ද අලුත්ගෙදර",
       "URL": "https://www.dinamina.lk/2023/08/12/local/13554/%e0%b6%9a%e0%b7%9c%e0%b6%9c%e0%b7%8a%e0%b6%9c%e0%b6%bd-%e0%b7%80%e0%b7%83%e0%b7%8f-%e0%b6%af%e0%b6%b8%e0%b7%8f-%e0%b6%ad%e0%b7%92%e0%b6%b6%e0%b7%96-%e0%b6%87%e0%b6%9f%e0%b6%bd%e0%b7%94%e0%b6%b8/",
       "Category": "local",
       "Parent URL": "https://www.dinamina.lk/category/local//page/255/"
}