{
       "Source": "dinamina",
       "Timestamp": "July 26, 2023 1:00 am",
       "Headline": "හෙරොයින් වැටලීමට ගිය පොලිසියට බල්ලකු උසිගන්වලා",
       "News Content": "හෙරොයින් ජාවාරමක් සම්බන්ධයෙන් වැටලීමක් කිරීමට ගිය මහනුවර පොලිසියේ නිලධාරීන්ට බල්ලකු උසිගන්වා අත්අඩංගුවට පත්ව සිටි තම සගයන් දෙදෙනකු බේරා ගත් බව කියන පිරිසක් අත්අඩංගුවට ගැනීමට මහනුවර පොලිසිය විමර්ශනයක් ආරම්භ කර ඇත.\n\nමහනුවර පොලිසියේ පොලිස් පරීක්ෂකවරයකු ඇතුළු පොලිස් කණ්ඩායමක් පෙරේදා (24) පෙරවරුවේදී වෑන් රථයකින් මහනුවර තැන්නෙකුඹුර ප්‍රදේශයට ගොස් ඇත්තේ මත්කුඩු ජාවාරමක් ගැන ලද තොරතුරකට අනුවය.\n\nඑහිදී පොලිස් නිලධාරීන් විසින් එහි නිවසක කාමරයක් පරීක්ෂා කිරීමේදී එම කාමරයට වී මත්කුඩු භාවිතා කරමින් සිටි පුද්ගලයින් 06 දෙනෙකු අත්අඩංගුවට ගෙන තිබේ. ඔවුන් 06 දෙනාට මාංචු දමා පොලිස් ස්ථානයට රැගෙන යාමට සූදානම් වූ අවස්ථාවේදී එම ස්ථානයට රැස්වූ අවට පදිංචි පුද්ගලයන් පිරිසක් කලහකාරී ලෙස හැසිරෙමින් අත්අඩංගුවට ගත් සැකකරුවන් 06 දෙනා රැගෙන යාමට බාධා කිරීමට පටන්ගෙන ඇත. එහිදී අත්අඩංගුවේ සිටි සැකකරුවන් බේරාගැනීම වෙනුවෙන් පුද්ගලයෙකු විසින් නිවසේ සිටි සුනඛයෙකු පොලිස් නිලධාරීන්ට උසිගන්වා හපා කෑවීමට උත්සාහ ගත් බව ද කියති.\n\nඑම සුනඛයා පොලිස් කොස්තාපල්වරයෙකුගේ ඇඟට පැන ඇතත් එම නිලධාරියාට හානියක් වී නැති බවත් එහිදී එම නිලධාරියා භාරයේ සිටි සැකකරුවකු මාංචු පිටින් පලා ගොස් තිබෙන බවත් පොලිස් තොරතුරු අනාවරණය කළේය. මෙහිදී සෙසු සැකකරුවන්ට පලා යාමට ඉඩ නොදී ඔවුන්ව පොලිස් ස්ථානයට රැගෙන පැමිණ ඇති බව උසස් පොලිස් නිලධාරියෙක් සඳහන් කළේය.",
       "URL": "https://www.dinamina.lk/2023/07/26/local/9306/%e0%b7%84%e0%b7%99%e0%b6%bb%e0%b7%9c%e0%b6%ba%e0%b7%92%e0%b6%b1%e0%b7%8a-%e0%b7%80%e0%b7%90%e0%b6%a7%e0%b6%bd%e0%b7%93%e0%b6%b8%e0%b6%a7-%e0%b6%9c%e0%b7%92%e0%b6%ba-%e0%b6%b4%e0%b7%9c%e0%b6%bd/",
       "Category": "local",
       "Parent URL": "https://www.dinamina.lk/category/local//page/330/"
}