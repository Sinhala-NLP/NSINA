{
       "Source": "dinamina",
       "Timestamp": "July 29, 2023 1:00 am",
       "Headline": "විශ්‍රාමික මේජර්වරිය ‘ධම්මනිරෝධා’ නමින් සසුනට",
       "News Content": "ශ්‍රී ලංකා යුද හමුදාවේ විශ්‍රාමික මේජර් මනීෂා ඉන්දීවරී වික්‍රමසිංහ මෙණෙවිය ඉකුත්දා (27) වැල්ලවාය රන්දෙණිය බුලුගල ආරණ්‍ය සේනාසනයේදී කරන්දෙනියේ ධම්මනිරෝධා මෙහෙණින් වහන්සේ නමින් සසුන්ගත වූවාය. බුලුගල ආරණ්‍ය සේනාසනයේ නිර්මාතෘ රතුපස්කැටියේ විමුක්තිරතන, ගලඋඩහේනේ විශුද්ධිරතන, බද්දේගම ජිනසාර යන ස්වාමීන් වහන්සේලාගේ ආචාර්යත්වයෙන් ඇය පැවිදි වූවාය. මෙහෙණි සසුනට ඇතුළත් කිරීමේ සුබ නැකතට පෙර ඉන්දීවරී මෙණෙවිය මංගල ඇඳුමින් සැරසී තම ඥාති හිත මිත්‍රයන් සමඟ ඡායාරූපයකට පෙනී සිටියාය. ගිහි ජීවිතයේ දිගටම රැඳී සිටිනවාද, එසේ නොමැති නම් පැවිදි බිමට පිවිසෙනවා දැයි බද්දේගම ජිනසාර හිමියන් ඇයගෙන් විමසූ අවස්ථාවේ ඇය පැවිදි වීමට කැමැත්ත ප්‍රකාශ කළාය. අනතුරු ඇය මංගල ඇඳුම් ඉවත් කර කොණ්ඩය කපා චාරිත්‍රානුකූලව සසුන්ගත වූවාය. ධම්මනිරෝධා මෙහෙණින් වහන්සේගේ මවුපියන්, සහෝදර සහෝදරියන්, ඥාතීන් ඇතුළු විශාල පිරිසක් මේ අවස්ථාවට එක්ව සිටියහ.\n\nඩී. එස්. ගුණතිලක – ඌව වෙල්ලස්ස විශේෂ",
       "URL": "https://www.dinamina.lk/2023/07/29/local/10101/%e0%b7%80%e0%b7%92%e0%b7%81%e0%b7%8a%e0%b6%bb%e0%b7%8f%e0%b6%b8%e0%b7%92%e0%b6%9a-%e0%b6%b8%e0%b7%9a%e0%b6%a2%e0%b6%bb%e0%b7%8a%e0%b7%80%e0%b6%bb%e0%b7%92%e0%b6%ba-%e0%b6%b0%e0%b6%b8/",
       "Category": "local",
       "Parent URL": "https://www.dinamina.lk/category/local//page/314/"
}