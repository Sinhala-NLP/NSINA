{
       "Source": "dinamina",
       "Timestamp": "July 12, 2023 1:00 am",
       "Headline": "කැනඩාවේදී මිය ගිය ආචාර්ය උපාධි අපේක්ෂකයාගේ දේහය දින 19කට පසු මෙරටට",
       "News Content": "කැනඩාවේ වැන්කුවර්හිදී විනෝජ් යසංග ජයසුන්දර ගමන් ගත් මෝටර් රථය අනතුරට ලක්ව තිබූ අයුරු සහ මියගිය  විනෝජ් යසංග ජයසුන්දර\n\nවැඩිදුර අධ්‍යාපනය ලබා ඇවිත් රටට සේවය කරන්න හිටපු පුතාගෙ බලාපොරොත්තුව සුනුවිසුනු වෙලා ගියා\n– මව හැඬූ කඳුළින් කියයි\n\nඅඩුම ගානේ මරණ පරීක්ෂණ වාර්තාවක්වත් අපට ලැබුණේ නැහැ\n– එකම සොහොයුරිය\n\nශිෂ්‍යත්වයක් මත ආචාර්ය උපාධිය සඳහා අමෙරිකාවට ගොස් සිටියදී මත්ද්‍රව්‍ය භාවිත කළ රියැදුරකුගේ අපරීක්ෂාකාරි රිය ධාවනය හේතුවෙන් සිදු වූ අනතුරකින් දිවි අහිමි වූ තරුණ විද්‍යාර්ථියකුගේ සිරුර දින 19කට පසු ඊයේ (11) ශ්‍රී ලංකාවට රැගෙන එනු ලැබීය.\n\nමෙසේ මියගොස් ඇත්තේ මත්තෙගොඩ, නඳුන් උයන, අංක 2 නිවෙසේ පදිංචි එම්.එච්. විනෝජ් යසංග ජයසුන්දර නමැති 28 හැවිරිදි අවිවාහක තරුණයෙකි. කොට්ටාව ධර්මපාල විද්‍යාලයෙන් මූලික අධ්‍යාපනය හදාරා ඇති විනෝජ් කොළඹ රාජකීය විද්‍යාලයෙන් උසස් පෙළ සමත්ව මොරටුව විශ්වවිද්‍යාලයෙන් ඉලෙක්ට්‍රොනික ඉංජිනේරු හා තොරතුරු තාක්ෂණ උපාධි හිමි කරගැනීමෙන් පසුව හිමි වූ ශිෂ්‍යත්වයක් මත ආචාර්ය උපාධිය සඳහා අමෙරිකාවේ මේරිලන්ඩ් සරසවියට ඇතුළත්ව ඇත්තේ වසර තුනකට පමණ පෙරය. ඔහු මේ අනතුරට මුහුණ දී ඇත්තේ එහි තෙවැනි වසරට අදාළ පර්යේෂණ පත්‍රිකාවක් ඉදිරිපත් කිරීමට කැනඩාවේ වැන්කුවර් නගරයට ගොස් නැවත එමින් සිටියදී පසුගිය ජූනි 22 දාය. සිද්ධියෙන් පැය දොළහකට පමණ පසු එරට බලධාරීන් විනෝජ්ගේ මවුපියන් දැනුම්වත් කළ අතර, ඔහුගේ නිවෙසට කැනඩාවේ සිට දේහය මෙසේ රැගෙන එනු ලැබුවේ දින 19කට පසුය.\n\nමිය ගිය විනෝජ් යසංග ජයසුන්දරගේ දේහය මවුපියන්, එකම සොහොයුරිය හා අසල්වාසීන් විසින් භාර ගත් අවස්ථාවේ දරාගත නොහැකි ශෝකයෙන් පසු වූ විනෝජ්ගේ මව වූ නීතිඥ චමනී විජයානන්ද මහත්මිය සිය එකම පුතුගේ වියෝව පිළිබඳව මෙසේ පවසන්නට වූවාය:\n\n“මේ මිය ගිහින් ඉන්නේ මගේ එකම පුතා, ඔහු මොරටුව විශ්වවිද්‍යාලයෙන් කෘත්‍රිම බුද්ධිය භාවිත කරමින් ඉලෙක්ට්‍රොනික ඉංජිනේරු උපාධිය හා තොරතුරු තාක්ෂණ උපාධිය හිමි කරගත්තා. ඉන් පසුව එංගලන්තයේදී නීතිවේදි උපාධියත් හිමි කරගත්තා. පසුව ඔහුට ආචාර්ය උපාධිය සඳහා ශිෂ්‍යත්වයක් ලැබුණා. ඒ අනුව තමයි ඔහු උපාධිය ලබාගන්න අමෙරිකාවට ගියේ. පසුව සිංගප්පූරුවේ එස්.එම්.යූ ආයතනයේත් ඇස්ටර් හා ඇමසන් කියන ආයතනවලත් ඉංජිනේරුවරයකු ලෙස සේවය කළා. ඊට පස්සේ තමයි ඇමරිකාවේ මේරිලන්ඩ් විශ්වවිද්‍යාලයට ඇතුළත්ව ආචාර්ය උපාධිය හදාරන්න පටන් ගත්තේ. මේ අතරෙදි මගේ පුතා අමෙරිකාවේ කැලිෆෝනියාවේ පිහිටි ඇපල් සමාගමේ ප්‍රධාන ශාඛාවේ සේවය කරමින් හිටියා.\n\nපහුගිය ජූනි 22 වැනිදා පුතා ආචාර්ය උපාධියට අදාළ පර්යේෂණ පත්‍රිකාවක් ඉදිරිපත් කරන්න කැනඩාවේ වැන්කුවර් නගරයට ගිහින් ආපසු නවාතැන්පොළට එමින් සිටියදී මාර්ගයේ විදුලි සංඥා පුවරුවක් ළඟ මෝටර් රථය නවතා තිබෙනවා. ඒ අවස්ථාවේ තමයි අධික වේගයෙන් පැමිණි වෑන් රථයක් මෝටර් රථයේ පිටුපසින් හප්පා මේ අනතුර සිදු කර තිබෙන්නේ. මගේ පුතා ඒ ස්ථානයේදීම මිය ගිය බව අනතුරෙන් පැය දොළහකට පමණ පස්සේ එරට බලධාරීන් අපට දැනුම් දුන්නා.\n\n“මේ රිය අනතුර කළ වෑන් රථයේ රියැදුරු ඒ වන විට මැජික් මෂ්රූම් නමැති මත්ද්‍රව්‍යය පානය කර සිටි බව එරට මාධ්‍ය වාර්තා කර තිබුණා. ඇත්තෙන්ම අමෙරිකාව, කැනඩාව කියලා කියන්නේ නීතිය, විනය, තාක්ෂණය, අධ්‍යාපනය අතින් ඉහළ මට්ටමක තිබෙන රටවල්. එවන් රටක මේ විදියට මත්ද්‍රව්‍ය පානය කර රිය පදවනවා කියන එක හිතාගන්න බැහැ. අපේ දරුවන් මේ රටේ උගන්වලා වැඩිදුර අධ්‍යාපනය සඳහා පිටරටට යවන්නේ ඒ රටවල නීතිය, විනය, තාක්ෂණය, අධ්‍යාපනය පිළිබඳ පවතින විශ්වාසය නිසා, ඒ රටේ නීතියෙන් අපේ දරුවන් ආරක්ෂා කරයි කියලා හිතාගෙන. ඒත් මත්ද්‍රව්‍ය භාවිත කළ රියැදුරකු අතින් මගේ දරුවා හිතාගන්න බැරි විදිහට මිය යනවා. මේක අහස පොළොව නූහුලන මහා අපරාධයක්. දියුණු තාක්ෂණය තියෙනවා කියන මේ විදියේ රටවල මෙවන් අනතුරු සිදු නොවීමට එරට බලධාරීන් ඉදිරියේදී කටයුතු කරයි කියලා අපි බලාපොරොත්තු වෙනවා. අනතුර සිදු වුණු වෙලාවේ පැයට කි.මී. 110කට වැඩි වේගයකින් මේ වෑන් රථය ධාවනය කර තිබෙනවා. ඒ නිසා තමයි වටිනා ජීවිතයක් මහමඟ අකාලයේ මිය යන්නේ.\n\n“විශ්වයෙන් දායාද කළ අනර්ඝ සම්පතක් වූ මගේ පුතා කෘත්‍රිම බුද්ධිය භාවිත කරමින් තමයි මොරටුව සරසවියෙන් ඉලෙක්ට්‍රොනික ඉංජිනේරු තාක්ෂණය පිළිබඳ උපාධිය හිමි කරගත්තේ. ඔහු රට ගියේ වැඩිදුර අධ්‍යාපනය ලබලා ශ්‍රී ලංකාවට ඇවිත් මේ රටට සේවය කරන්න. ඒත් ඔහුගේ බලාපොරොත්තුව සුනුවිසුනු වෙලා ගියේ සුළු මොහොතකින්. මේ නිසාපාඩු වුණේ අපේ පවුලට විතරක් නෙමෙයි; අපේ රටට වගේම මුළු ලෝකයටම.“\n\nමියගිය විනෝජ් යසංග ජයසුන්දර තරුණයාගේ එකම සොහොයුරිය වන සමාධි ජයසුන්දර මෙණෙවිය පළ කළේ මෙවන් අදහසකි:\n\n“මට නැති වුණේ එකම අයියා. අයියට උපාධි තුනක් තියෙනවා. එයා ආචාර්ය උපාධිය සඳහා තමයි විදෙස්ගත වුණේ. මේ වෙන කොට අයියා පර්යේෂණ 25ක් පමණ සිදු කර තිබෙනවා. ඔහු පුදුමාකාර දක්ෂ පුද්ගලයෙක්. ඒ වගේ සම්පතක් රටට අකාලේ අහිමි වීම කියා නිම කළ නොහැකියි. මගේ අයියාගේ මරණය සම්බන්ධයෙන් ඒ රටේ පරීක්ෂණයක් කරලා තිබෙනවා. ඒත් එහි වාර්තා අපට දීලා නැහැ. අඩුම ගානේ මරණ පරීක්ෂණ වාර්තාවක්වත් අපට ලැබුණේ නැහැ. ඒ නිසා මේ රටේ බලධාරීන්ගේ අප ඉල්ලා සිටිනවා මගේ අයියගේ මරණය වුණේ කොහොමද කියලා බලාගන්න මරණ පරීක්ෂණ වාර්තාව හෝ අපට දෙන්නෙ කියලා.“\n\nමියගිය විනෝජ් යසංග ජයසුන්දර තරුණයාගේ ඥාති සහෝදරයකු වූ එන්.ඩබ්. ජයකුසුම් මහතා මෙසේ කීය:\n\n“යුද්ධයෙන් පස්සෙ විදෙස්ගත වූ ශ්‍රී ලාංකික තරුණ තරුණියන්ගේ මරණවල වර්ධනයක් තිබෙනවා. ඔවුන් පිටරටවලට ගිහින් ඉගෙනගන්න කල් අනතුරක් නැහැ. හැබැයි ඉහළ තනතුරුවලට ඇවිත් රැකියාවක් කරලා ලෝකෙ දිනාගෙන එනකොට මේ විදියේ අකාල මරණවලට මුහුණ දෙනවා. මේක භයානක තත්ත්වයක්. මේ වුණේ අපේ පවුලේ දෙවැනි මරණය. ඉදිරියේදී අපේ පවුලට හෝ වෙනත් පවුලක දරුවකුට මෙවන් අකල් මරණ සිදු නොවිය යුතු නිසා මේ සිදුවීම පිළිබඳව ජනාධිපතිතුමා, අගමැතිතුමා, විපක්ෂ නායකතුමා වහාම මැදිහත් වෙලා පරීක්ෂණයක් කරන්න කියලා මම ඉල්ලා සිටිනවා…“ යැයි පැවසීය.\n\nඅද (12) සවස 2.00ට ආගමික වතාවත් සිදු කිරීමෙන් පසු දේහය ගාල්ල, බටපොල, මානන්ගොඩ ප්‍රදේශයට රැගෙන ගොස්, එහි පිහිටි පවුලේ සුසාන භූමියේදී අවසන් කටයුතු සිදු කිරීමට නියමිතය.\n\n",
       "URL": "https://www.dinamina.lk/2023/07/12/local/5833/%e0%b6%9a%e0%b7%90%e0%b6%b1%e0%b6%a9%e0%b7%8f%e0%b7%80%e0%b7%9a%e0%b6%af%e0%b7%93-%e0%b6%b8%e0%b7%92%e0%b6%ba-%e0%b6%9c%e0%b7%92%e0%b6%ba-%e0%b6%86%e0%b6%a0%e0%b7%8f%e0%b6%bb%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/392/"
}