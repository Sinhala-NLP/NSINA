{
       "Source": "dinamina",
       "Timestamp": "August 10, 2023 1:28 am",
       "Headline": "මැණික් අධිකාරිය-එස්ටීඑෆ් එක්වී රක්වාන පතලක බලෙන් මැණික් ගරලා",
       "News Content": "රත්නපුර මැණික් හා ස්වර්ණාභරණ අධිකාරියේ නිලධාරීන් පිරිසක් පොලිස් විශේෂ කාර්ය බළකායේ පිරිසක් සමඟ පැමිණ රක්වාන මාදම්පේවත්තේ රාමකෝරළයේ අනවසර පතල් පොළක සිටි පිරිස පලවාහැර මැණික් ගරා, ඉල්ලම් පස් ද ලොරි තුනක පටවාගෙන ගිය බවට ගම්වැසියන් රක්වාන පොලිසියට දැනුම් දී ඇත. පොලිස් විශේෂ කාර්ය බළකාය සමඟ මැණික් හා ස්වර්ණාභරණ අධිකාරියේ නිලධාරීන් මෙම පතලට කඩා වැදී ඇත්තේ පසුගිය 07 වෙනිදාය. ඒ පැමිණි නිලධාරීන් අත භූමියේ ඇති පාෂාණ හා ලෝහ වර්ග හඳුනා ගැනීමට හැකි ස්කෑනරයක්ද තිබුණු බවත් එම ස්කෑනරයෙන් මැණික් ඇති ස්ථාන හඳුනාගෙන ඒ පැමිණි පිරිස් ඉල්ලම් හාරා ඒ අසල ඇති ලයිමක කම්කරුවන් ගෙන්වාගෙන මැණික් ගැරූ බවටද තොරතුරු ගම්වැසියන් පොලිසියට ලබා දී ඇත.\n\nගම්වැසියන් පවසනුයේ මැණික් ගරා අවසානයේදී ඉල්ලම් පස් ගෝනි 230ක් පමණ ලොරි තුනක පටවාගෙන ඔවුන් 08 වෙනිදා අලුයම් කාලයේ පිටව ගිය බවය.\n\nමේ හැම දෙයක්ම ගම්වැසියන් බලා සිට ඇති අතර, ඒ බව 119 පොලිස් හදිසි ඇමතුම් අංශයටද දැනුම්දී තිබී ඇත. 119 හදිසි ඇමතුම් අංශයෙන් මේ ගැන සොයා බලන ලෙස රක්වාන පොලිසියට දැනුම්දී ඇති බවත් ඒ අනුව රක්වාන පොලිසියේ ස්ථානාධිපති ප්‍රධාන පොලිස් පරීක්ෂක අනුර සෝමසිරි මහතා ඇතුළු නිලධාරීන් කණ්ඩායමක් එහි ගොස් පරීක්ෂා කිරීමක්ද කර ඇත. සන්නද්ධ විශේෂ කාර්ය බළකායේ භට පිරිසක් එහි සිට ඇති බවත් ඒ අය කහවත්ත කඳවුරේ නිලධාරීන් බව එහිදී රක්වාන පොලිසියේ නිලධාරීන් තහවුරු කරගෙන ඇත. විශේෂ කාර්ය බළකායේ පිරිස රක්වාන පොලිසියේ නිලධාරීන්ට පවසා ඇත්තේ තමන් පැමිණියේ මැණික් හා ස්වර්ණාභරණ අධිකාරියේ රත්නපුර කාර්යාලයෙන් කරනු ලබන වැටලීමකට ආරක්ෂාවක් සැපයීමට බවය. තමන් මෙහි පැමිණියේ මැණික් හා ස්වර්ණාභරණ අධිකාරියෙන් ආරක්ෂාවක් ඉල්ලා සිටි නිසා බවද විශේෂ කාර්ය බළකා සෙබළු රක්වාන පොලිසියේ නිලධාරීන්ට පවසා ඇත.\n\nවිශේෂ කාර්ය බළකා නිලධාරීන්ගේ අනන්‍යතාවය තහවුරු කර ගැනීමෙන් අනතුරුව මැණික් හා ස්වර්ණාභරණ අධිකාරියෙන් එහි පැමිණ සිටින නිලධාරීන්ව හඳුනා ගැනීමක් ද පොලිසිය කර ඇත. එහිදී පෙනී ගොස් ඇත්තේ එහි පැමිණ සිටින්නේ නිලධාරීන් තිදෙනෙක් පමණක් බවය. ඔවුන්ගේ රාජකාරි හැඳුණුම්පත්ද පොලිසිය පරීක්ෂා කර තිබේ. ඒ අය අත විවිධ උපකරණ ඇති අයුරු පවා පොලිසිය නිරීක්ෂණය කර ඇත.\n\nජනතාව මේ සම්බන්ධයෙන් චෝදනා කරනු ලබන්නේ වැටලීමකදී නීති විරෝධිව කැපූ ඉල්ලම් පස් රැගෙන යාමට මැණික් හා ස්වර්ණාභරණ අධිකාරියට බලයක් ඇතත් ඉල්ලම් හාරා පස් සෝදා මැණික් ගැරීමට මෙවන් අවස්ථාවක බලයක් තිබේ දැයි කියාය. ඉල්ලම් පස් රැගෙන ගිය මෙම නිලධාරීන් පැමිණියේ සවස 2.00ට පමණ බව ගම්වැසියන් පවසති. රක්වාන පොලිස් ස්ථානාධිපතිවරයා ඇතුළු පොලිස් නිලධාරීන් 119 හදිසි ඇමතුම් අංශයට ජනතාව විසින් කළ දැනුම්දීමකට අනුව පැමිණ එම ස්ථානයෙන් පිටව ගොස් ඇත්තේ රාත්‍රී 9.30ට පමණය. එම නිලධාරීන් පිටව ගිය පසු එම ස්ථානයට පැමිණි මැණික් හා ස්වර්ණාභරණ අධිකාරියේ කණ්ඩායමට සම්බන්ධ පිරිසක් ස්කෑනර් යන්ත්‍ර යොදාගෙන වළවල් හාරමින් ඉල්ලම් පස් රැගෙන මැණික් ගැරීමට පටන්ගත් බවත් හැම දෙයක්ම සිදුවූයේ විශේෂ කාර්ය බළකායේ ආරක්ෂාව සහිතව බවත් ගම්වැසියන් චෝදනා කරති. මෙම කටයුත්ත සඳහා කම්කරුවන්වද ඔවුන් රැගෙනවිත් තිබුණු බව ගම්වැසියන් රක්වාන පොලිස් ස්ථානයට මේ වන විට විටෙන් විට පැමිණ පවසන බවත් පොලිසියට පවා මේ සම්බන්ධයෙන් කිසිවක් කර ගැනීමට නොහැකිව සිටින බවත් පොලිස් තොරතුරු අනාවරණය කළේය. ගම්වැසියන් පවසන්නේ අලුයම 2.00 පමණ වන තුරුම මෙම ස්ථානයේ මැණික් ගැරීම් සිදුවූ බවය.\n\nමේ සම්බන්ධයෙන් පොලිස් විශේෂ කාර්ය බළකා සේනාවිධායක නියෝජ්‍ය පොලිස්පති නීතිඥ වරුණ ජයසුන්දර මහතාගෙන් දිනමිණ කළ විමසුමකදී ඔහු පැවසුවේ පොලිස් විශේෂ කාර්ය බළකායේ කිසිදු නිලධාරියෙක් මෙම ස්ථානයේ නීති විරෝධී ක්‍රියාවක් සිදුකර නොමැති බවය. විශේෂ කාර්ය බළකායේ නිලධාරීන් මැණික් ගැරීමට ගොස් නොමැති බවද ඔහු පැවසීය. මැණික් හා ස්වර්ණාභරණ අධිකාරියෙන් කළ ඉල්ලීමකට අනුව ඔවුන් කළ වැටලීමකට ආරක්ෂාවක් පමණක් විශේෂ කාර්ය බළකාය විසින් ලබාදී ඇති බව ද වරුණ ජයසුන්දර මහතා කීය. එම වැටලීමේදී නීති විරෝධීව කැපූ ඉල්ලම් පස් මැණික් හා ස්වර්නාභරණ අධිකාරියේ රත්නපුර කාර්යාලයේ නිලධාරීන් සිය භාරයට ගෙන ඇති බවද ඔහු පැවසීය. විශේෂ කාර්ය බළකාය කිසිවිටකත් නීති විරෝධී ක්‍රියා සඳහා සම්බන්ධ නොවන බවත් ඊට ආධාර හා අනුබල නොදෙන බවත් වරුණ ජයසුන්ද මහතා කීය. මේ සම්බන්ධයෙන් යම් චෝදනාවක් විශේෂ කාර්ය බළකායට එල්ලවන්නේ නම් තමා ඒ ගැන සොයා බැලීමක් කරන බවද වරුණ ජයසුන්දර මහතා වැඩිදුරටත් සඳහන් කළේය. මාදම්පේවත්තේ පිහිටි මෙම අනවසර පතල පසුගිය වකවානුවේ මහත් ආන්දෝලනයකට ලක්වූ ස්ථානයකි. නීති විරෝධීව කැණීම් කරන මෙම පතලේ පස්වලට යටවී පසුගියදා පුද්ගලයින් දෙදෙනෙක්ද මිය ගියේය.\n\nජනතාව සිදු කරන චෝදනාව සම්බන්ධයෙන් රක්වාන පොලිස් ස්ථානාධිපති ප්‍රධාන පොලිස් පරීක්ෂක අනුර සෝමසිරි මහතාගෙන් කළ විමසුමකදී ඔහු පැවසුයේ මාදම්පේ වතුයායට අයත් කොටසක පිරිසක් විසින් අනවසරයෙන් ඉල්ලම් භාරන බවට ලද තොරතුරකට එම ස්ථානයට තමා පුද්ගලිකවම ගොස් ගොස් පරීක්ෂා කළ බවය. පැමිණි පිරිසගේ අනන්‍යතාවය තහවුරු කරගෙන උද්ගතව ඇති තත්ත්වය පිළිබඳව උසස් පොලිස් නිලධාරීන් දැනුවත් කිරීමට පියවර ගත් බව ද ඔහු පැවසුවේය.\n\nගයාන් කුමාර වීරසිංහ\nරක්වාන – ඉන්දික සී. කුමාර",
       "URL": "https://www.dinamina.lk/2023/08/10/local/13076/%e0%b6%b8%e0%b7%90%e0%b6%ab%e0%b7%92%e0%b6%9a%e0%b7%8a-%e0%b6%85%e0%b6%b0%e0%b7%92%e0%b6%9a%e0%b7%8f%e0%b6%bb%e0%b7%92%e0%b6%ba-%e0%b6%91%e0%b7%83%e0%b7%8a%e0%b6%a7%e0%b7%93%e0%b6%91%e0%b7%86%e0%b7%8a/",
       "Category": "local",
       "Parent URL": "https://www.dinamina.lk/category/local//page/264/"
}