{
       "Source": "dinamina",
       "Timestamp": "September 12, 2023 3:04 am",
       "Headline": "විස්තීර්ණ අරමුදල් පහසුකම් IMF ශ්‍රී ලංකා සාකච්ඡා 14 වැනිදා",
       "News Content": "ශ්‍රී ලංකාව සඳහා වන විස්තීර්ණ අරමුදල් පහසුකම (EFF) සම්බන්ධ පළමු සමාලෝචනය මෙරට නිලධාරීන් සහ අන්තර්ජාතික මූල්‍ය අරමුදලේ (IMF) කණ්ඩායම අතර මේ 14 වැනිදා ආරම්භ කිරීමට නියමිත බව මුදල් රාජ්‍ය ඇමැති, ආචාර්ය රංජිත් සියඹලාපිටිය මහතා තහවුරු කරයි. ජාත්‍යන්තර මූල්‍ය අරමුදලේ කණ්ඩායම මේ 14 වැනිදා සිට 27 වැනිදා දක්වා කාලය තුළ කොළඹ රැඳී සිටීමට නියමිතය.\n\nමෙරට ආර්ථික ප්‍රතිපත්ති සහ ප්‍රතිසංස්කරණ සඳහා සහාය වීමට පසුගිය මාර්තු මාසයේදී IMF විධායක මණ්ඩලය මඟින් ඩොලර් බිලියන 03ක මුදල විස්තීරණ අරමුදල් පහසුකම (EFF) යටතේ මාස 48ක දීර්ඝ වැඩපිළිවෙළක් අනුමත කර තිබිණි.\n\nඑමෙන්ම මෙරට සර්ව ආර්ථික ස්ථාවරත්වය සහ ණය තිරසාරභාවය ප්‍රතිෂ්ඨාපනය කිරීම, දිළිඳු සහ අවදානමට ලක්විය හැකි අය මත ආර්ථික බලපෑම අවම කිරීම, මූල්‍ය අංශයේ ස්ථාවරත්වය ආරක්ෂා කිරීම සහ පාලනය සහ වර්ධන විභවයන් ශක්තිමත් කිරීම අරමුදල් පහසුකමේ (EFF) අරමුණු වේ.\n\nමේ වන විට රටක් වශයෙන් ද්විපාර්ශ්වික ණය පමණක් නොගෙවන අතර අනෙකුත් සියලු ණය වාරික රජය ගෙවා දමමින් සිටින බවත් මේ වන විට රට සතුව ඩොලර් බිලියන 3.6ක විදේශ සංචිත ප්‍රමාණයක් ඇති බවද හෙතෙම අවිස්සාවේල්ල ප්‍රදේශයේ පැවැති ජන හමුවකදී ප්‍රකාශ කළේය.\n\nනුවන් කොඩිකාර",
       "URL": "https://www.dinamina.lk/2023/09/12/local/21491/%e0%b7%80%e0%b7%92%e0%b7%83%e0%b7%8a%e0%b6%ad%e0%b7%93%e0%b6%bb%e0%b7%8a%e0%b6%ab-%e0%b6%85%e0%b6%bb%e0%b6%b8%e0%b7%94%e0%b6%af%e0%b6%bd%e0%b7%8a-%e0%b6%b4%e0%b7%84%e0%b7%83%e0%b7%94%e0%b6%9a%e0%b6%b8/",
       "Category": "local",
       "Parent URL": "https://www.dinamina.lk/category/local//page/127/"
}