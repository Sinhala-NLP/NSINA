{
       "Source": "dinamina",
       "Timestamp": "July 27, 2023 1:00 am",
       "Headline": "නවගමුව හිමිනමකට-තරුණියකට  කතකට නිරුවත් කර පහර දීම  රිමාන්ඩ්ව සිටි අටදෙනාට ඇප",
       "News Content": "නවගමුව බෝමිරිය රාස්සපාන ප්‍රදේශයේ විහාරස්ථානයක් නමින් පවත්වාගෙන ගිය නිවෙසක් තුළදී ස්වාමීන් වහන්සේ නමකට තරුණියකට සහ කාන්තාවකට නිරුවත්කර පහර දීම ඇතුළු චෝදනා නවයක් යටතේ රක්ෂිත බන්ධනාගාරගතව සිටි පුද්ගලයන් අටදෙනා, එක් අයකුට රුපියල් ලක්ෂයක් බැගින් වූ ශරීර ඇපයක් මත සහ දැඩි ඇප කොන්දේසි මත මුදාහරින ලෙස කඩුවෙල මහේස්ත්‍රාත් චාණිමා විජේබණ්ඩාර මහත්මිය ඊයේ (26) නියෝග කළාය.\n\nඑහිදී සැකකරුවන් ඇමතූ මහේස්ත්‍රාත්වරිය සිද්ධියට සම්බන්ධ සාක්ෂිකරුවන්ට බලපෑම් නොකරන ලෙසත් යළි කණ්ඩායම් ලෙස එකතු නොවන ලෙස පවසා දැඩි ඇප කොන්දේසි නියම කළාය.\n\nමෙලෙස ඇප හිමි වූයේ කඩුවෙල ඉහළ බෝමිරිය ප්‍රදේශයේ පදිංචිකරුවන් වන විතානගේ රසික හේමන්ත, ගුරුසිංහ ආරච්චිගේ අජිත් රංගජීව, මද්දුමගේ විජේසේන, අරඹවත්තගේ චමින්ද රුද්‍රිගු, අරඹවත්තගේ ඉමාන් නිලුක්ෂ රුද්‍රිගු, සේනාධීරලාගේ දොන් නික්සන් අප්පුහාමි, රොහාන් උදයංග ද සිල්වා වීරක්කොඩි, විජේරත්න මුදියන්සේලාගේ දිලාන් සුරංග යන අයට වේ. ඉකුත් 06 වැනි දින රාත්‍රී කාලයේදී නවගමුව පොලිස් වසමේ රාස්සපාන පාර, ඉහළ බෝමිරිය, ශ්‍රී සුමනාරාම විහාරස්ථානයේ වැඩවාසය කළ පල්ලේගම සුමන හිමියන්ට සහ එහි සිටි 19 හැවිරිදි කාන්තාවකට සහ තවත් කාන්තාවකට විහාරස්ථානය තුළදී පහර දීම, අයුතු ඇතුළු වීම, අයුතු ජනරාශිය, ලිංගික අතවරය, සාපරාධී බිය ගැන්වීම, අඩන්තේට්ටම් සිදු කිරීම, අයුතු අවහිරය, විහාරස්ථානයේ දේපොළවලට අනර්ථය සිදු කිරීම හා අසභ්‍ය වීඩියෝ දර්ශන ප්‍රචාරය කිරීම යන චෝදනා යටතේ නවගමුව පොලිසිය මඟින් සැකකරුවන් අත්අඩංගුවට ගෙන අධිකරණය වෙත ඉදිරිපත් කළ අතර, එම අවස්ථාවේදී සැකකරුවන් පිරිස ඊයේ (26) දින දක්වා රක්ෂිත බන්ධනාගාරගත කෙරිණි.\n\nනොවැම්බර් මස 29 වැනි දින යළි නඩුව කැඳවීමට නියමිතය.\n\nමීගොඩ – බී.කේ. කත්‍රිආරච්චි, නවගමුව – සුගත් ප්‍රේමතිලක",
       "URL": "https://www.dinamina.lk/2023/07/27/local/9657/%e0%b6%b1%e0%b7%80%e0%b6%9c%e0%b6%b8%e0%b7%94%e0%b7%80-%e0%b7%84%e0%b7%92%e0%b6%b8%e0%b7%92%e0%b6%b1%e0%b6%b8%e0%b6%9a%e0%b6%a7-%e0%b6%ad%e0%b6%bb%e0%b7%94%e0%b6%ab%e0%b7%92%e0%b6%ba%e0%b6%9a%e0%b6%a7/",
       "Category": "local",
       "Parent URL": "https://www.dinamina.lk/category/local//page/325/"
}