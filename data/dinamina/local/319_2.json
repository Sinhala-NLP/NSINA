{
       "Source": "dinamina",
       "Timestamp": "July 28, 2023 1:00 am",
       "Headline": "විස්තීරණ න්‍යෂ්ටික අත්හදාබැලීම් තහනමට ශ්‍රී ලංකාවේ අනුමැතිය",
       "News Content": "විස්තීරණ න්‍යෂ්ටික අත්හදාබැලීම් තහනම් කිරීමේ ගිවිසුමට ශ්‍රී ලංකාවේ අනුමැතිය හිමිව තිබේ. අමෙරිකා එක්සත් ජනපදයේ නිව්යෝර්ක්හි පිහිටි එක්සත් ජාතීන්ගේ මූලස්ථානයේදී ශ්‍රී ලංකාව මේ සඳහා අත්සන් තබා තිබෙන අතර, එය එක්සත් ජාතීන්ගේ නීති කටයුතු පිළිබඳ කාර්යාලය වෙත ද යොමුකර ඇතැයි විදේශ කටයුතු අමාත්‍යාංශය පවසයි.\n\nවිස්තීරණ න්‍යෂ්ටික අත්හදාබැලීම් තහනම් කිරීමේ ගිවිසුමට ශ්‍රී ලංකාවේ අනුමැතිය හිමිවීමෙන් අනතුරුව එම සම්මුතියේ පූර්ණ රාජ්‍ය පාර්ශ්වයක් බවට පත්ව තිබෙන අතර, මේ සඳහා අත්සන් තැබීම සඳහා 1996 වසරේ සැප්තැම්බර් මස 24 දා නිව්යෝර්ක්හි එක්සත් ජාතීන්ගේ මූලස්ථානයේදී අවස්ථාව හිමිවූ බවද අමාත්‍යාංශය සිහිපත් කරයි. මෙය ජිනීවාහි නිරායුධකරණය පිළිබඳ සමුළුවේදී කෙටුම්පත් කරන ලද අතර, 1996 වසරේ සැප්තැම්බර් 10 වැනි දින මහා සභාව විසින් සම්මත කර ඇත.1996 ඔක්තෝම්බර් මාසයේදී ගිවිසුම අත්සන් කිරීම සඳහා විවෘත වී දින කීපයකට පසු, විස්තීරණ න්‍යෂ්ටික අත්හදාබැලීම් තහනම් කිරීමේ ගිවිසුමට අත්සන් කළ පළමු රටවල් අතරට ශ්‍රී ලංකාව ද එක්ව තිබේ.\n\nමේ අතර ශ්‍රී ලංකාව පසුව 2000 ජුනි මාසයේදී විස්තීරණ න්‍යෂ්ටික පරීක්ෂණ තහනම් ගිවිසුම් සංවිධානය සමඟ පහසුකම් ගිවිසුමකට එළැඹ තිබෙන අතර විස්තීරණ න්‍යෂ්ටික අත්හදාබැලීම් තහනම් කිරීමේ ගිවිසුම සමඟ අනුකූලද යන්න තහවුරු කිරීම සඳහා ජාත්‍යන්තර නිරීක්ෂණ පද්ධතියේ (IMS) කොටසක් ලෙස මහනුවර පල්ලේකැලේ සහායක භූ කම්පන මධ්‍යස්ථානයක් පිහිටුවීමට ද හේතු විය.\n\nභූ විද්‍යා සමීක්ෂණ සහ පතල් කාර්යාංශය ඔස්ට්‍රියාවේ වියානාහි පිහිටි විස්තීරණ න්‍යෂ්ටික පරීක්ෂණ තහනම් ගිවිසුම් සංවිධානය (CTBTO) සඳහා ශ්‍රී ලංකාවේ ජාතික තාක්ෂණික කේන්ද්‍රස්ථානය වශයෙන් කටයුතු කරන අතර, සියලු න්‍යෂ්ටික පිපිරීම් සෑම තැනකම, සෑම කෙනෙකුම සහ සෑමවිටම තහනම් කරයි. මේ සඳහා අත්සන් කළ රාජ්‍යයන් 186ක් සහ අනුමත කරන රාජ්‍යයන් 178ක් වන අතර, එහි ඇමුණුම 2හි ලැයිස්තු ගත කර ඇති සියලුම රාජ්‍යයන් විසින් එය අනුමත කළ පසු බලාත්මක වෙයි.\n\nමහින්ද අලුත්ගෙදර",
       "URL": "https://www.dinamina.lk/2023/07/28/local/9842/%e0%b7%80%e0%b7%92%e0%b7%83%e0%b7%8a%e0%b6%ad%e0%b7%93%e0%b6%bb%e0%b6%ab-%e0%b6%b1%e0%b7%8a%e0%b6%ba%e0%b7%82%e0%b7%8a%e0%b6%a7%e0%b7%92%e0%b6%9a-%e0%b6%85%e0%b6%ad%e0%b7%8a%e0%b7%84%e0%b6%af/",
       "Category": "local",
       "Parent URL": "https://www.dinamina.lk/category/local//page/319/"
}