{
       "Source": "dinamina",
       "Timestamp": "August 7, 2023 4:26 am",
       "Headline": "ගොවි ජනතාවගේ  ජල ප්‍රශ්නයට ජනපති  දෙන විසඳුම කියන්න",
       "News Content": "\n\nනියඟයෙන් පීඩාවට පත්වූ ජනතාවට හා ජලය අපේක්ෂාවෙන් සිටින ගොවි ජනතාව සඳහා ලබාදෙන සහන පිළිබඳ ජනාධිපතිවරයාගේ හා කැබිනට් මණ්ඩලයේ ස්ථාවරය සහ වැඩපිළිවෙළ ප්‍රකාශ කළ යුතු බව ශ්‍රී ලංකා පොදුජන පෙරමුණේ හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ පැවැසීය.\n\nබිංගිරිය ආසන බලමණ්ඩල රැස්වීම අමතමින් මන්ත්‍රීවරයා මේ බව සඳහන් කළේය.\n\nවැඩිදුරටත් අදහස් දැක් වූ මන්ත්‍රීවරයා,\n\n“ගොවීන්ට විශාල වශයෙන් නියඟයෙන් හානි වෙලා. විශේෂයෙන්ම දකුණු පළාතේ ගොවියන්ට නැඟෙනහිර, උතුරුමැද, වයඹ වගේම දිවයින පුරා ගොවීනුත් මෙම නියඟයෙන් පීඩාවට පත්වෙලා තියෙනවා. මේ ජනාධිපතිවරයා පත්කළේ අපි. ඒ නිසා අපට ජනාධිපතිවරයාගෙන් හා කැබිනට් මණ්ඩලයෙන් කෙළින්ම අහන්න ඕනෙ මොකක්ද නියඟයෙන් පීඩාවට පත්වූ ගොවීන්ට දෙන සහන ඒ වගේම ජල ප්‍රශ්නයට දෙන විසඳුම මොකක්ද කියන එක. ඒ වගේම මේ පිළිබඳව ඔවුන්ගේ ස්ථාවරය මොකක්ද කියන එක.\n\n“ඒ වගේමයි ජනාධිපතිවරයා දේශගුණික විපර්යාස සමුළුවට සහභාගී වුණ. එම සමුළුවේ රටවල් සමඟ හොඳ සම්බන්ධතාවක් තියෙනවා. එම රටවල්වලින් මේ මොහොතේ අපට ලබාගත හැකි ආධාර උපකාර මොනවද කියන එකත් අපි බලන්න ඕනෙ. ඒ වගේම අපි පාර්ලිමේන්තු කණ්ඩායම් රැස්වීමේදීත් මේ පිළිබඳව සාකච්ඡා කරන්න බලාපොරොත්තු වෙනවා. ඒ වගේමයි විපක්ෂ නායකවරයාට හා අනුර දිසානායක සහෝදරයාටත් මම කියනවා විවේචන නොකර ප්‍රායෝගික ඒකාබද්ධ ප්‍රවේශයක් ලබා ගන්න ඕනෙ කියලා මේ ගැටලුවට මුහුණ දීමට. මෙය දේශපාලන කාරණයක් නෙවෙයි. විශේෂයෙන්ම අපි දේශපාලන වශයෙන් බෙදී හිටියත් ස්වභාවධර්මයට මුහුණ දෙන්න වෙන්නේ එකට. ඒ නිසා අප සියලු දෙනා එක්වී ජල කළමනාකරණය, විදුලි උත්පාදනය හා ගොවි ජනතාවගේ අස්වැන්න සාර්ථක කරගන්න සියලු දෙනා එක්වී ප්‍රායෝගික වැඩපිළිවෙළක් සකස් කළ යුතුයි.\n\nනුවන් කොඩිකාර",
       "URL": "https://www.dinamina.lk/2023/08/07/local/12259/%e0%b6%9c%e0%b7%9c%e0%b7%80%e0%b7%92-%e0%b6%a2%e0%b6%b1%e0%b6%ad%e0%b7%8f%e0%b7%80%e0%b6%9c%e0%b7%9a-%e0%b6%a2%e0%b6%bd-%e0%b6%b4%e0%b7%8a%e0%b6%bb%e0%b7%81%e0%b7%8a%e0%b6%b1%e0%b6%ba/",
       "Category": "local",
       "Parent URL": "https://www.dinamina.lk/category/local//page/278/"
}