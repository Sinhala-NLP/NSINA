{
       "Source": "dinamina",
       "Timestamp": "August 24, 2023 1:46 am",
       "Headline": "පරිපූරක වෛද්‍ය එක්දින වර්ජනයක් අද",
       "News Content": "ඉල්ලීම් හතක් මුල් කර ගනිමින් රට පුරා රජයේ රෝහල්වල පරිපූරක වෛද්‍ය වෘත්තිකයන් අද (24) උදෑසන 8 සිට පසුවදා (25) උදෑසන 8 දක්වා පැය 24ක සංකේත වැඩ වර්ජනයක් සිදු කරන බව පරිපූරක වෛද්‍ය සේවා ඒකාබද්ධ බලමණ්ඩලය පවසයි.\nමෙම වර්ජන ක්‍රියාමාර්ගයට විකිරණ තාක්ෂණවේදීන්, වෘත්තිකයන්, රසායනාගාර විද්‍යාඥ වෘත්තිකයන්, ඖෂධවේදී වෘත්තිකයන්, භෞත චිකිත්සක වෘත්තිකයන්, වෘත්තීය චිකිත්සක වෘත්තිකයන් යන වෘත්තීය සංගම් 5ක වෘත්තිකයෝ 7000ක් පමණ සහභාගි වෙති. බඳවා ගැනීමේ පටිපාටිය සංශෝධනය දිගින් දිගටම ප්‍රමාද කිරීම, ශ්‍රේණි උසස්වීම් ගැටලුවට අදාළ චක්‍රලේඛය නිකුත් කිරීමේ ප්‍රමාදය, නව බඳවා ගැනීම් නවතා දැමීම හේතුවෙන් සේවා බිඳ වැටීමකට ලක් වීමට ඉඩහැරීම, අසාධාරණ ලෙස විනය නියෝග භාවිත කරමින් වෘත්තීය සමිති නායකයන් සහ සාමාජිකයන් මර්දනයට උත්සාහ කිරීම යනාදී කරුණු මුල් කර ගනිමින් මෙම වැඩ වර්ජනය ක්‍රියාත්මක කරන බව බලමණ්ඩලය ප්‍රකාශ කරයි. රජයේ පිළිකා ආයතන, මාතෘ හා ළමා රෝහල්, මධ්‍යම ලේ බැංකුව යන ආයතන වර්ජන ක්‍රියාමාර්ගයට සම්බන්ධ නොවන අතර, එම ආයතනවල නිලධාරීන් ස්වේච්ඡාවෙන් අදාළ ආයතනවල සේවාවේ නිරත වන බවත් මීට අමතරව වර්ජනය ක්‍රියාත්මක වන රෝහල්වල ජීවිත ආරක්ෂක සේවා ආවරණයට ස්වේච්ඡා නිලධාරීන් යොදවා ඇති බවත් බල මණ්ඩලය පවසයි.\nයම් හෙයකින් එම ආයතනවල ස්වේච්ඡා සේවයේ නිරත වන නිලධාරීන්ට බාධා කිරීමට පැමිණියහොත් එම අවස්ථාවේදීම ස්වේච්ඡා සේවාවලින් ඉවත් වන බව ද බලමණ්ඩලය ප්‍රකාශ කරයි.\nසන්ධ්‍යා කරුණාරත්න",
       "URL": "https://www.dinamina.lk/2023/08/24/local/16876/%e0%b6%b4%e0%b6%bb%e0%b7%92%e0%b6%b4%e0%b7%96%e0%b6%bb%e0%b6%9a-%e0%b7%80%e0%b7%9b%e0%b6%af%e0%b7%8a%e0%b6%ba-%e0%b6%91%e0%b6%9a%e0%b7%8a%e0%b6%af%e0%b7%92%e0%b6%b1-%e0%b7%80%e0%b6%bb/",
       "Category": "local",
       "Parent URL": "https://www.dinamina.lk/category/local//page/198/"
}