{
       "Source": "dinamina",
       "Timestamp": "July 18, 2023 1:00 am",
       "Headline": "උසස් ජාතික ඉංග්‍රීසි ඩිප්ලෝමාධාරීන්ට කුඩම්මාගේ සැලකිලි",
       "News Content": "අද වන විට දිවයින පුරා පාසල්වල ගුරු පුරප්පාඩු තිස්හයදහසකට ආසන්න ප්‍රමාණයක් පවතින අතර, එයින් ඉංග්‍රීසි ගුරු පුරප්පාඩු ප්‍රමාණය බරපතළ ලෙස ඉහළ ගොස් ඇතැයි ලංකා ගුරු සේවා සංගමයේ ප්‍රධාන ලේකම් මහින්ද සමරසිංහ මහතා ඊයේ (17) දෙහිවල ජාතික වෘත්තීය සමිති මධ්‍යස්ථානයේදී පැවති මාධ්‍ය හමුවේදී පැවසීය.\n\nපාසල්වල පැනනැඟී ඇති මෙම ඉංග්‍රීසි ගරු හිඟය පියවීමට ඇති එකම විකල්පය වන්නේ “උසස් ජාතික ඉංග්‍රීසි භාෂා ඩිප්ලෝමාධාරීන්” ගුරු සේවයට බඳවා ගැනීම යැයිද එතුමා සඳහන් කළේය. මෙම ඩිප්ලෝමාධාරීන් ගරු සේවයට නුසුදුසු නම් එයට විකල්පය කුමක්දැයි හෙතෙම බලධාරීන්ගෙන් විමසා සිටී. බලධාරීන් මේ සඳහා නිසි පිළියම් යොදන්නේ නැත්නම් පාසල් දරුවන්ගේ අධ්‍යාපනය වෙනුවෙන් ඔවුන්ගේ මවුපියන් සහ ඉහත කී ඩිප්ලෝමාධාරීන් ඉදිරි ක්‍රියාමාර්ගයකට අවතීර්ණය වන බවට ඔවුහු වැඩිදුරටත් කියා සිටිති.\n\nතවද ඉකුත් දිනවල නැගෙනහිර ප්‍රදේශයේ පාසල් සඳහා මෙම ඩිප්ලෝමාධාරීන් 48 දෙනකු බඳවාගෙන තිබූ අතර තවත් 300 දෙනකු පමණ බඳවා ගැනීමට නියමිතව තිබියදී වසර හතරකට ආසන්න කාලයක් රැකියා විරහිතව සිටින මෙම ඉංග්‍රීසි ඩිප්ලෝමාධාරීන් හට ගරු පත්වීම් නොදෙන්නේ මන්ද යැයි ඔවුන් වැඩිදුරටත් ප්‍රකාශ කර සිටී.\n\nමෙම මාධ්‍ය හමුව සඳහා ලංකා ගුරුසේවා සංගමයේ නිලධාරීන්, උසස් ජාතික ඉංග්‍රීසි ඩිප්ලෝමාධාරීන්ගේ සංගමයේ නිලධාරීන් සහ දිවයින පුරා උසස් තාක්ෂණික අධ්‍යාපන ආයතන නියෝජනය කරමින් ඩිප්ලෝමාධාරීන් 70කට අධික පිරිසක් මේ සඳහා සහභාගි වී සිටියහ.\n\nෂෙහාන් ජයවර්ධන – ගල්කිස්ස",
       "URL": "https://www.dinamina.lk/2023/07/18/local/7192/%e0%b6%8b%e0%b7%83%e0%b7%83%e0%b7%8a-%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%89%e0%b6%82%e0%b6%9c%e0%b7%8a%e0%b6%bb%e0%b7%93%e0%b7%83%e0%b7%92-%e0%b6%a9%e0%b7%92%e0%b6%b4/",
       "Category": "local",
       "Parent URL": "https://www.dinamina.lk/category/local//page/369/"
}