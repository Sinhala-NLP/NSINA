{
       "Source": "dinamina",
       "Timestamp": "August 11, 2023 12:53 am",
       "Headline": "CID බව කියා අල්මාරිය පිරික්සා රන් බඩු සොරාගෙන",
       "News Content": "අපරාධ පරීක්ෂණ දෙපාර්තමේන්තුවේ නිලධාරීන් ලෙස පෙනී සිටිමින් තංගල්ල, මාවැල්ලේ පිහිටි නි‍ෙවසකට පැමිණි දෙදෙනකු නි‍ෙවස පරීක්ෂා කරන මුවාවෙන් අල්මාරියක තිබුණු රුපියල් ලක්ෂ 06කට අධික වටිනාකමක් ඇති රන් භාණ්ඩ සොරාගෙන ගොස් ඇතැයි තංගල්ල පොලිසිය කියයි.\n\nමෙම සිදුවීම වී ඇත්තේ පෙරේදා (09) දහවල් 12.00ත් 12.30ත් අතර කාලය තුළ බව විමර්ශනයේදී අනාවරණය වී ඇත.\n\nඅපරාධ පරීක්ෂණ දෙපාර්තමේන්තුවේ නිලධාරීන් ලෙස පෙනී සිටිමින් මෙම නි‍ෙවසට පැමිණි සැකකරුවන් දෙදෙනා ඊට දින කිහිපයකට පෙර වෙ‍ෙළඳ නියෝජිතයින් ලෙසද මෙම නි‍ෙවසට පැමිණ ගොස් ඇති බව පොලිසිය කියයි.\n\n“අපි සී.අයි.ඩී. යෙන්. ඔයාගේ මහත්තයා සම්බන්ධයෙන් ප්‍රශ්නයක් තියෙනවා. ඒ ගැන හොයා බලන්නයි මීට ඉස්සරත් ආවේ. අපිට ඔයාලගේ නිදන කාමරය චෙක් කරන්න ඕනේ” යැයි අපරාධ පරීක්ෂණ දෙපාර්තමේන්තුවේ නිලධාරීන් ලෙස පෙනී සිටි පුද්ගලයන් දෙදෙනා පවසා ඇති බවත් ඒ අනුව ඒ වන විට නි‍ෙවසේ සිටි කාන්තාව නිදන කාමරය පවා පෙන්වා ඇති බවත් පොලිසිය කියයි.\n\nරෙදි පිළිවලට අමතරව රන් භාණ්ඩ පවා දමා ඇති අල්මාරිය තිබී ඇත්තේ නිදන කාමරයේය. එම අල්මාරිය විවෘතකර එය පරීක්ෂාකර ඇති අපරාධ පරීක්ෂණ දෙපාර්තමේන්තුවේ නිලධාරීන් ලෙස පෙනී සිටි පුද්ගලයන් දෙදෙනා නි‍ෙවසින් පිටව ගොස් ඇත්තේ පරීක්ෂණ කටයුතු අවසන් යැයි පවසමිනි.\n\nඅල්මාරියේ තිබුණු රන් භාණ්ඩ අතුරුදන්ව ඇති බව ඇය දැනගෙන ඇත්තේ ඔවුන් දෙදෙනා නි‍ෙවසින් පිටව ගිය පසුව අල්මාරිය පරීක්ෂා කිරීමේදීය.",
       "URL": "https://www.dinamina.lk/2023/08/11/local/13298/cid-%e0%b6%b6%e0%b7%80-%e0%b6%9a%e0%b7%92%e0%b6%ba%e0%b7%8f-%e0%b6%85%e0%b6%bd%e0%b7%8a%e0%b6%b8%e0%b7%8f%e0%b6%bb%e0%b7%92%e0%b6%ba-%e0%b6%b4%e0%b7%92%e0%b6%bb%e0%b7%92%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/262/"
}