{
       "Source": "dinamina",
       "Timestamp": "August 14, 2023 1:11 am",
       "Headline": "රේගුවේ ඇතැමුන්ගේ ක්‍රියා නිසා රජයට විශාල බදු මුදලක් අහිමි වෙලා -පොලිස් ආරංචි මාර්ග කිසිදු විමර්ශනයක් නොකර මුනිවත රැකීම සොරුන්ට අනුබල දීමක්",
       "News Content": "\n\nශ්‍රී ලංකා රේගුවේ ඇතැම් නිලධාරීන්ගේ ක්‍රියා කලාපය හේතුවෙන් රජයට අයවිය යුතු විශාල බදු මුදලක් අහිමිවී ඇතැයි පොලිස් ආරංචි මාර්ග සඳහන් කරයි.\nවංචනික ලෙස මෙරටට ආනයනය කර ඇති සුඛෝපභෝගී වාහන රැසක් ඉකුත් කාලය පුරා ශ්‍රී ලංකා පොලිස් දෙපාර්තමේන්තුවට අයත් විශේෂ අංශ මඟින් සහ පොලිසියෙන් විවිධ වැටලීම් සිදු කර හසු කර ගත්ත ද, එම වාහන සම්බන්ධයෙන් නිසි ඉදිරි විමර්ශන කිරීමේදී රේගු නිලධාරීන් මන්දගාමී පිළිවෙතක් අනුගමනය කිරීමෙන් මේ තත්ත්වය උදාවී ඇතැයි ඔවුහු පෙන්වා දෙති.\nමීට වසර 6කට පමණ ඉහතදී පාණදුර වලාන මධ්‍යම දුෂණ මර්දන ප්‍රහාරක බළකායට ලද තොරතුරකට අනුව මිනුවන්ගොඩ, ජාපාල වත්ත කර්මාන්තපුර ප්‍රදේශයේ පෞද්ගලික ආයතනයක් වටලා විමර්ශන කටයුතු සඳහා රේගු භාරයට පත් කර එම ආයතනයේම තුන්වන අංගනයේ සීල් කර මුද්‍රා තබා තිබූ සුඛෝපභෝගී වාහන 18ක් එම ආයතනයේ හිමිකරු විසින් නීත්‍යානුකූල නොවන ආකාරයට මුද්‍රා කඩා සොරාගෙන තිබිණි.\nඑම අංගනයට මුද්‍රා තබන අවස්ථාවේදී නීති විරෝධීව ආනයන කරන ලද වාහන 27ක් තිබූ අතර, එයින් 18ක් සොරා ගැනීමට අමතරව ඉතිරි වාහන 09 දෙවන අංගයට කිසිදු අවසරයකින් තොරව නීති විරෝධී ආකාරයෙන් රැගෙන ගොස් තිබූ බව ද අනාවරණය විය.\n1982 අංක 12 දරණ රාජ්‍ය දේපළ පනතේ 3 වගන්තිය ගැනෙන මහජන දේපළ සොරකම් කිරීම සිදුවී ඇති බැවින් එය දඬුවම් ලැබිය හැකි වරදකි. මේ අනුව රජයට විශාල බදු ආදායමක් අහිමි කර ඇති අතර, එම සුඛෝපභෝගී වාහන 18හි වටිනාකම රුපියල් මිලියන 52,448,076ක් බව දැනගන්නට ඇත.\nමෙය එක් සිද්ධියක් පමණක් බවත්, වසර හයක පමණ කාලයක් ගත වුවද එකී වාහන 18 සම්බන්ධයෙන් හෝ එහි හිමිකරු කරන ලද නීති විරෝධී ක්‍රියාව සම්බන්ධයෙන් කිසිදු විමර්ශනයක් නොමැතිව රේගු නිලධාරීන් මුනිවත රැකීම සොරුන්ට අනුබලදීමක් බව වැටලීම් සිදු කරන පොලිස් නිලධාරීන් පවසති.\nරේගු නිලධාරීන්ගේ මන්දගාමී ක්‍රියා පිළිවෙතක් අනුගමනය කිරීම තුළ මෝටර් රථ ලියාපදිංචි කිරීමේ දෙපාර්තමේන්තුවේ ඇතැම් නිලධාරීන් ද සම්බන්ධ වී රජයට බදු මුදල් වශයෙන් ලැබීමට තිබෙන කෝටි ගණන් බදු මුදල් අහිමි කර අත යට ගනුදෙනු ජාවාරම්වල නිරත වන බව ද දැනගන්නට ඇත.\nයම් වාහනයක් මෙරටට ආනයනය කිරීමේ සම්පූර්ණ තොරතුරු අඩංගුව තිබෙන්නේ මෑත කාලයේදී පමණක් බවත්, 2004 සිට චැසි අංක පමණක් දත්ත ඇතුළත් කිරීම ආරම්භ කර ඇත. 2020 වර්ෂයේ සිට එන්ජින් අංක දත්ත ඇතුළත් කර ඇතැයි ද 2004 වර්ෂයට පෙර ආනයන කරන ලද වාහනවල කිසිදු දත්තයක් ගබඩා කර නොමැත. ඊට අමතරව නීති විරෝධීව ආනයනය කරන ලද වාහන සම්බන්ධව තොරතුරු දෙන පුද්ගලයන්ට තෑගි මුදල් ගෙවීම් කිරීම සම්බන්ධව ක්‍රමවේදයක් තිබුණත් එම මුදල් දීම නිසි අයුරින් නොකිරීමෙන් රජයට අහිමි වන බදු මුදල් ප්‍රමාණය ද ඉහළ යන අතර, එය ජාවාරම්කරුවන්ට මහඟු අත්වැලක් බව වැඩිදුර ආරංචි මාර්ග සඳහන් කරයි.\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/08/14/local/13857/%e0%b6%bb%e0%b7%9a%e0%b6%9c%e0%b7%94%e0%b7%80%e0%b7%9a-%e0%b6%87%e0%b6%ad%e0%b7%90%e0%b6%b8%e0%b7%94%e0%b6%b1%e0%b7%8a%e0%b6%9c%e0%b7%9a-%e0%b6%9a%e0%b7%8a%e0%b6%bb%e0%b7%92%e0%b6%ba%e0%b7%8f/",
       "Category": "local",
       "Parent URL": "https://www.dinamina.lk/category/local//page/252/"
}