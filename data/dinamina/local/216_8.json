{
       "Source": "dinamina",
       "Timestamp": "August 21, 2023 1:05 am",
       "Headline": "සාරියෙන් සැරසී  රාජකාරියට එන්න",
       "News Content": "\n\nපාර්ලිමේන්තු ගෘහ පාලන අංශයේ සියලුම සේවිකාවන්ට සාරියෙන් සැරසී රාජකාරියට වාර්තා කරන ලෙස එම අංශ ප්‍රධානීන් විසින් පසුගිය සතියේදී දැනුම් දී ඇතැයි වාර්තාවේ.\n\nගෘහ පාලන අංශ ප්‍රධානීන් එම සේවිකාවන්ට පාර්ලිමේන්තුවට පැමිණීමේදී මෙන්ම පිටව යාමේදීත් සාරියෙන් සැරසී සිටිය යුතු බවට නියෝග කර ඇත්තේ ගෘහ පාලන අංශයේ තරුණියන්ට සිදුව ඇතැයි පවසන හිංසනයන්වලට අදාළ සිදුවීම්වලින් පසුව බවද වාර්තා වේ.\n\nගෘහ පාලන අංශයේ සේවිකාවන්ට ඇතැම් ප්‍රධානීන්ගෙන් එල්ලවී ඇතැයි පැවසෙන ලිංගික හිංසන සහ අඩන්තේට්ටම් සම්බන්ධයෙන් තොරතුරු අනාවරණය කිරීමෙන් පසු ඒ සම්බන්ධයෙන් විමර්ශන පැවැත්වීමට පාර්ලිමේන්තු මහලේකම් නීතිඥ කුෂානි රෝහණදීර මහත්මිය විසින් ත්‍රිපුද්ගල කමිටුවක් පසුගියදා පත්කෙරිණ.\n\nඒ අනුව විමර්ශන සිදු කෙරෙන අතර ලිංගික හිංසන සිද්ධිය සම්බන්ධයෙන් පාර්ලිමේන්තු ගෘහ පාලන අංශයේ සහකාර ගෘහ පාලකවරයාගේ වැඩ තහනම් කර ඇත. ඔහුට එරෙහිව ප්‍රමාණවත් සාක්ෂි පවතින හෙයින් ඔහු මෙසේ වැඩ තහනමට ලක් කළ බව පාර්ලිමේන්තු ප්‍රධානීහු මෙයට පෙර ප්‍රකාශ කළහ.\n\nසිද්ධිය පිළිබඳ කරුණු සොයා බැලීමට පත් කෙරුණු ත්‍රිපුද්ගල කමිටුවේ විමර්ශන කටයුතු තවදුරටත් සිදුවන අතර සේවිකාවන් ඇතුළු පහළොවකට වැඩි පිරිසක් එම කමිටුව හමුවේ පෙනී සිට දැනට සාක්ෂි ලබාදී ඇතැයි වාර්තා වේ.\n\nමේ අතර ලිංගික හිංසන සිද්ධිය සම්බන්ධයෙන් පාර්ලිමේන්තු කාන්තා මන්ත්‍රීවරියන්ගේ සංසදයද වෙනම පරීක්ෂණයක් පැවැත්වීමට තීරණය කර ඇත.\n\nස්වර්ණා විජේකෝන්",
       "URL": "https://www.dinamina.lk/2023/08/21/local/15808/%e0%b7%83%e0%b7%8f%e0%b6%bb%e0%b7%92%e0%b6%ba%e0%b7%99%e0%b6%b1%e0%b7%8a-%e0%b7%83%e0%b7%90%e0%b6%bb%e0%b7%83%e0%b7%93-%e0%b6%bb%e0%b7%8f%e0%b6%a2%e0%b6%9a%e0%b7%8f%e0%b6%bb%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/216/"
}