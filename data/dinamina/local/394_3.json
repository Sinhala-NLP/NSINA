{
       "Source": "dinamina",
       "Timestamp": "July 11, 2023 11:19 am",
       "Headline": "දීඝවාපිය ප්‍රතිසංස්කරණ කටයුතුවල දෙවන අදියර ඇරඹෙයි",
       "News Content": "දීඝවාපිය අරුණ භාරයේ භාරකාර කතෘ සහ පළමුවන භාරකරු ජෙනරල් කමල් ගුණරත්න විසින් සංකේතාත්මක ස්තූප ගඩොලක් තැන්පත් කරමින් දීඝවාපිය සෑය ප්‍රතිසංස්කරණ ව්‍යාපෘතියේ දෙවන අදියර ඊයේ(10) දීඝවාපිය පරිශ්‍රයේ දී ආරම්භ විය.\n\nසමස්ත ව්‍යාපෘතියේ ආරම්භයේ සිටම එහි පුරෝගාමියා වූ ජෙනරල් ගුණරත්න දීඝවාපිය රජ මහා විහාරාධිපති පූජ්‍ය මහඔය සෝභිත හිමිපාණන් වහන්සේ බැහැ දැක ආශිර්වාද ලබාගත් අතර අනතුරුව ස්ථූප ප්‍රතිසංස්කරණ ව්‍යාපෘතිවල ප්‍රගතිය සම්බන්ධයෙන් කෙටි සාකච්ඡාවක් ද පැවැත්විණි.\n\nදෙවන අදියර සඳහා දින තුනක් පුරා පැවති පෙර සුදානම් කටයුතුවලදී පැවති සර්ව රාත්‍රික පිරිත් සජ්ඣායනයක් ඇතුළුව පූජනීය ඉදිකිරීමට සම්බන්ධ විවිධ චාරිත්‍ර වාරිත්‍ර ඊයේ අලුයම අවසන් වූ අතර ඉන් අනතුරුව මහා සංඝරත්නය වෙත දානය පිරිනැමීම සිදුවිය.\n\nජෙනරල් ගුණරත්න ප්‍රමුඛ දූත පිරිස සිය සංචාරයේදී එම ස්ථානයේ පරිවාර ඉදිකිරීම් සමාලෝචනය කළ අතර, ශීඝ්‍රයෙන් ඉදිකරමින් පවතින බුද්ධ මන්දිරය සහ ධාතු මන්දිරය කෙරෙහි අවධානය යොමු කළහ.\n\nසමස්ත ක්‍රියාවලියට අරමුදල් සපයනු ලබන්නේ දානපතියන්ගේ නොමසුරු සහය ඇති ‘දීඝවාපිය අරුණ භාරය’ අරමුදල මගිනි. දීඝවාපි සෑයේ අතීත ශ්‍රී විභූතිය පියවි ඇසින් දැක බලා ගැනීමටත්, නොමසුරුව ආධාර ලබාදීමටත් සැදැහැවතුන්ට දීඝවාපිය වෙබ් අඩවිය වන www.deegawapiya.lk, deegawapiyaaru\n[email protected]\nහරහා හෝ 011 2430860-78 අංකයෙන් විස්තර ලබා ගත හැකිය.\n\nදීඝවාපිය වැඩසටහන අවසන් කිරීමෙන් අනතුරුව, අද වන විට බිම් මට්ටමේ සිට අඩි 41ක් දක්වා උසට ඉදිකර ඇති ‘නීලගිරි මහා සෑය’ ප්‍රතිසංස්කරණ ව්‍යාපෘතියේ ප්‍රගතිය පිළිබඳව ද නියෝජිත පිරිස සොයා බලන ලදි.\n\nපුරාවිද්‍යා දෙපාර්තමේන්තුවේ සහ අදාළ රාජ්‍ය ආයතනවල අධීක්‍ෂණය යටතේ අදාළ පුදබිම්වල පෞරාණික වටිනාකම සහ පැරණි ශ්‍රී විභූතිය ආරක්‍ෂා කරමින් මෙම ස්තූප ප්‍රතිසංස්කරණ ව්‍යාපෘති ක්‍රියාත්මක වේ.\n\nනැගෙනහිර පළාතේ පිරිවෙන් අධ්‍යාපන සහකාර සම්බන්ධීකරණ අධ්‍යක්‍ෂ කිරිඳිවැල ශ්‍රී සෝමරතන හිමි සහ පොතුබඳන රජමහා විහාරාධිපති මහඔය ජිනරතන හිමි ප්‍රමුඛ මහා සංඝරත්නය, යුධ හමුදාපති ලුතිනන් ජෙනරල් විකුම් ලියනගේ, ගුවන් හමුදාපති එයාර් මාර්ෂල් උදේනි රාජපක්ෂ, අතිරේක අධ්‍යක්‍ෂ ජනරාල් – අධ්‍යයන සහ පුරාවිද්‍යා දෙපාර්තමේන්තුවේ වාස්තු විද්‍යා සංරක්‍ෂණ අධ්‍යක්‍ෂ ප්‍රසන්න රත්නායක, නැගෙනහිර ආරක්‍ෂක සේනා මූලස්ථාන ආඥාපති මේජර් ජෙනරාල් දර්ශන විජේසේකර, ආරක්‍ෂක අමාත්‍යාංශයේ හමුදා සම්බන්ධතා නිලධාරී බ්‍රිගේඩියර් ධම්මික වෙලගෙදර, ප්‍රාදේශීය සහ අදාළ ව්‍යාපෘති නිලධාරීන්, ගෘහ නිර්මාණ ශිල්පීන්, පුරාවිද්‍යාඥයින්, ඉංජිනේරුවන් සහ පොලිස් නිලධාරීන් මෙම අවස්ථාවට පැමිණ සිටියහ.\n\n",
       "URL": "https://www.dinamina.lk/2023/07/11/local/5726/%e0%b6%af%e0%b7%93%e0%b6%9d%e0%b7%80%e0%b7%8f%e0%b6%b4%e0%b7%92%e0%b6%ba-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b7%83%e0%b6%82%e0%b7%83%e0%b7%8a%e0%b6%9a%e0%b6%bb%e0%b6%ab-%e0%b6%9a/",
       "Category": "local",
       "Parent URL": "https://www.dinamina.lk/category/local//page/394/"
}