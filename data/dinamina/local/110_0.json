{
       "Source": "dinamina",
       "Timestamp": "September 15, 2023 2:55 pm",
       "Headline": "අතුරුදහන් වූ පොලිස් නිළධාරියාගේ සිරුර හමුවෙයි",
       "News Content": "වැටලීමක් අතරතුරදී අතුරුදන්වූ පොලිස් නිලධාරියාගේ සිරුර සොයාගෙන ඇති බව පොලිස් මාධ්‍ය කාර්යාලය නිවේදනය කරයි.\n\nඊයේ (14) උදෑසන කිලිනොච්චිය පොලිස් වසමේ මලයාපුරම් වැව ආශ්‍රිත අයියන්කුලම් ඇළ අසළ නීති විරෝධීි මත්පැන් නිෂ්පාදනය කරන පවට ලද තොරතුරක් අනුව කිලිනොච්චිය කොට්ඨාස දූෂණ මර්ධන අංශයේ නිළධාරීන් කණ්ඩායමක් විසින් එම ප්‍රදේශයට ගොස් වැටලීමක් සිදු කර ඇත\n\nඑම වැටලීමේ දී නීති විරෝදී මත්පැන් පෙරීමට උපයෝගී කර ගන්නා බැරල් කිහිපයක් සොයාගෙන ඇති අතර තවදුරටත් ඇළ ආශ්‍රිත සෝදිසි කිරීම සඳහා පොලිස් කොස්තාපල් 91499 චතුරංග නැමැති නිළධාරියා ඇළ පැත්තේ සිට අනෙක් පැත්තේ ප්‍රදේශයට පිහිනා ගොස් තිබෙයි.\n\nනමුත් නැවත එම නිළධාරියාගෙන් තොරතුරක් නොලැබුණු නිසා අතුරුදහන්  වූ නිළධාරියා සෙවිම සඳහා යුද හමුදා,නාවික සහ පොලිස් විශේෂ කාර්ය බලකා නිළධාරීන් එක්ව සෝදිසි මෙහෙයුම් දියත් කර ඇත\n\nපසුව අද (15) මලයාලම්පුර ජාලාශයේ පාවෙමින් තිබිය දී නිළධාරියාගේ සිරුර සොයා ගෙන තිබෙයි.\n\nමියගොස් ඇත්තේ මාතර ප්‍රදේශයේ පදිංචි 28 හැවිරිදි පොලිස් කොස්තාපල් චතුරංග නමැති අයෙකි.\n\nඔහු කිලිනොච්චිය පොලිස් ස්ථානයේ සේවය කරමින් සිට තිබුණි.\n\nපශ්චාත් මරණ පරීක්ෂණයෙන් පසු දේහය ළඟම ඥාතීන්ට භාරදීමට කටයුතු කරන බව පොලීසිය ප්‍රකාශ කරයි.",
       "URL": "https://www.dinamina.lk/2023/09/15/breaking-news/22621/%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b7%84%e0%b6%b1%e0%b7%8a-%e0%b7%80%e0%b7%96-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%b1%e0%b7%92%e0%b7%85%e0%b6%b0/",
       "Category": "local",
       "Parent URL": "https://www.dinamina.lk/category/local//page/110/"
}