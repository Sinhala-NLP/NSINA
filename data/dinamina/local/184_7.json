{
       "Source": "dinamina",
       "Timestamp": "August 28, 2023 1:38 am",
       "Headline": "කරාපිටිය ශික්ෂණ රෝහලේදී මාස 8ක බිලිඳියක මිය යෑම",
       "News Content": "දකුණු පළාත් සෞඛ්‍ය සේවා අධ්‍යක්ෂ, විශේෂඥ වෛද්‍ය චන්දිම සිරිතුංග\nමෙනින්ගොකොකල් බැක්ටීරියාව ශරීරගත වී මිය ගියා දැයි සැකයක්\n\nගාල්ල, කරාපිටිය ශික්ෂණ රෝහලේදී පසුගියදා (25) මිය ගිය දැරිය, ගාල්ල බන්ධනාගාරයේ රැඳවියන් මිය ගිය මෙනින්ගොකොකල් බැක්ටීරියා ආසාදනයට ලක්ව මිය ගියේද යන්න සම්බන්ධයෙන් සෞඛ්‍ය අංශවල දැඩි අවධානයට ලක්ව තිබේ.\nමේ නිසාම ගාල්ල, බන්ධනාගාරයේ රැඳවියන් මිය ගිය මෙනින්ගොකොකල් බැක්ටීරියා රෝගය සමාජයට ව්‍යාප්ත වී තිබේද යන්න සම්බන්ධයෙන් බරපතළ සැකයක් සෞඛ්‍ය අංශ තුළ ඇතිව තිබෙන බව ද ගාල්ල, කරාපිටිය රෝහලට සම්බන්ධ ආරංචි මාර්ග සඳහන් කරයි.\nදැරියගේ පශ්චාත් මරණ පරීක්ෂණය පැවැත්වූ ගාල්ල, කරාපිටිය ශික්ෂණ රෝහලේ ජ්‍යෙෂ්ඨ අධිකරණ වෛද්‍ය නිලධාරි යූ. ජී. බී. ජයරත්න මහතා ප්‍රකාශ කර ඇත්තේ මෙනින්ගොකොකල් රෝග ලක්ෂණ මිය ගිය දැරිය තුළ ද තිබූ බවයි. ඒ නිසාම දැරියගේ ශරීර කොටස් රජයේ රස පරීක්ෂකවරයා හා වෛද්‍ය පරීක්ෂණ ආයතනයට ද යැවූ බව ඒ මහතා වැඩිදුරටත් ප්‍රකාශ කර තිබුණි. දැරියගේ අවසන් කටයුතු ඉතා ඉක්මනින් සිදු කරන ලෙසත්, දැරියගේ මවුපියන්ට මෙන්ම ඥාතීන්ට උණ, ඇඟ කැසීම, හුස්ම ගැනීමේ අපහසුතා ආදී රෝග ලක්ෂණ තිබේ නම් ඉක්මනින්ම රෝහල්ගත වන ලෙසත් ජ්‍යෙෂ්ඨ අධිකරණ වෛද්‍ය නිලධාරීවරයා දැරියගේ පශ්චාත් මරණ පරීක්ෂණයෙන් අනතුරුව ගාල්ල, කරාපිටිය රෝහලේදී ප්‍රකාශ කර තිබුණි.\nදැරියගේ මරණ පරීක්ෂණය පැවැත්වූ ගාල්ල, නාගරික හදිසි මරණ පරීක්ෂක චන්ද්‍රසේන ලොකුගේ මහතා ද පශ්චාත් මරණ පරීක්ෂණ වාර්තාව සැලකිල්ලට ගනිමින් මිය ගිය දැරිය තුළ ද බැක්ටීරියාවක් හේතුවෙන් ඇති වන මෙනින්ගොකොකල් රෝග ලක්ෂණ තිබූ බැවින් දැරිය මිය ගියේ ද මෙනින්ගොකොකල් රෝගයෙන් බවට සැකයක් ඇතිව තිබෙන බව ප්‍රකාශ කර තිබුණි.\nගාල්ල, තලාපිටිය ප්‍රදේශයේ පදිංචිව සිටි මාස 08ක් වයසැති ෆාතිමා නිව්මා නමැති මේ දැරිය ගාල්ල, කරාපිටිය රෝහලේ ප්‍රතිකාර ලබමින් සිටියදී පසුගියදා (25) මිය ගියාය.\nමේ සම්බන්ධයෙන් දකුණු පළාත් සෞඛ්‍ය සේවා අධ්‍යක්ෂ විශේෂඥ වෛද්‍ය චන්දිම සිරිතුංග මහතාගෙන් ඊයේ (27) විමසූ විට මෙසේ පැවැසීය.\n“දරුවා මිය ගියේ මෙනින්ගොකොකල් රෝගයෙන් ද කියන එක අනාවරණය වෙලා නෑ. සෞඛ්‍ය පරීක්ෂණ සඳහා කරාපිටිය රෝහල විසින් යවන ලද දරුවාගේ ශරීර කොටස් සම්බන්ධයෙන් වූ වාර්තාව ලැබුණු පසු ඒ සම්බන්ධයෙන් විස්තර කියන්න පුළුවන්. ගාල්ල බන්ධනාගාරයෙන් වාර්තා වූ මේ රෝගය වැලඳී තිබුණ රැඳවියන්ට මෙන්ම නිදහස් වෙලා ගිය අයටත් අදාළ සියලු සමීපතමයන් පරීක්ෂණවලට ලක් කළා. ඔවුන් කිසිවෙක් මෙනින්ගොකොකල් රෝගයේ ආසාදිතයන් බවට තහවුරු වුණේ නෑ.\nබන්ධනාගාරයේ මෙනින්ගොකොකල් රෝගය වැලඳුණ රෝගීන් කිසි‍ෙවක් පසුගියදා (25) මිය ගිය දරුවාට සම්බන්ධයක් තිබුණ බවට තහවුරු වෙලත් නෑ. කොහොම වුණත් අපි මේ සම්බන්ධයෙන් දිගින් දිගටම විමසිල්ලෙන් සිටිනවා. රෝගීන්ටත් මේ වන විට අවශ්‍ය ප්‍රතිජීවක ඖෂධ දෙමින් සිටිනවා. රෝග කිහිපයක වුණත් එකම රෝග ලක්ෂණ තිබෙන්නට පුළුවන්. මෙනින්ගොකොකල් රෝගීන් හරහා රෝගය සමාජගත වෙන්න තිබෙන අවස්ථා සියල්ල මේ වන විට අසුරා තිබෙනවා.”\nමරණ පරීක්ෂණය චන්ද්‍රසේන ලොකුගේ මහතා විසින් පවත්වනු ලැබූ අවස්ථාවේ කරාපිටිය රෝහල් පොලිසියේ සැරයන් ජගත් ගාමිණී (59088) මහතාගේ මෙහෙයවීම මත සාක්ෂි දුන් මිය ගිය බිලිඳාගේ මව වන මොහොමඩ් කලිල් සිත්ති නස්රිනා (35) මෙසේ කීවාය.\n“නැති වෙලා ඉන්නේ මගේ බාල දුව. දුවට මාස අටක් වෙනවා. මට තවත් පුතාල දෙන්නෙක් ඉන්නවා. නැති වුණ දුව සීසර් කරලා ගත්තා. උපදින විට දරුවාගේ බර අඩුයි. ඒත් බබා හොඳට හිටියා. කිරි බිව්වා.\nපහුගිය 24 වෙනිදා බබාට හෙම්බිරිසාව තිබුණා. 25 වෙනදා උදේ වන විට උණ ගත්තා. ඒ නිසා ගාල්ලේ පුද්ගලික වෛද්‍යවරයකුගෙන් බෙහෙත් ගත්තා. ඒවා බිව්වට පස්සෙ අමාරු වුණා. අපහසුවෙන් හුස්ම ගත්තා. බබාට හුස්ම ගන්න බැරි බව දැනුණා. පසුව කරාපිටිය රෝහලට ගෙනාවා. රෝහලේ හදිසි ප්‍රතිකාර ඒකකයට ගත්තා. මම ළඟ සිටියා. වෛද්‍යවරුන් වට වෙලා ප්‍රතිකාර කළා. පැයක් විතර ගියාට පස්සෙ බබා නැති වෙලා කිව්වා.”\nමිය ගිය බිලිඳියගේ පියා වන මොහොමඩ් මුක්තාර් මොහොමඩ් රිස්වාන් යන අය ද සාක්ෂි දුන්නේය.\nබළපිටිය විශේෂ – ජයකාන්ත ලියනගේ , දකුණු පළාත් සංචාරක – එස්. දීයගහගේ, කරාපිටිය සමූහ – එස්. ලොකුකරවිට",
       "URL": "https://www.dinamina.lk/2023/08/28/local/17683/%e0%b6%9a%e0%b6%bb%e0%b7%8f%e0%b6%b4%e0%b7%92%e0%b6%a7%e0%b7%92%e0%b6%ba-%e0%b7%81%e0%b7%92%e0%b6%9a%e0%b7%8a%e0%b7%82%e0%b6%ab-%e0%b6%bb%e0%b7%9d%e0%b7%84%e0%b6%bd%e0%b7%9a%e0%b6%af%e0%b7%93/",
       "Category": "local",
       "Parent URL": "https://www.dinamina.lk/category/local//page/184/"
}