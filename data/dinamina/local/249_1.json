{
       "Source": "dinamina",
       "Timestamp": "August 14, 2023 2:50 am",
       "Headline": "13 වැනි සංශෝධනය ජනවාර්ගික ගැටලුවේ ආරම්භය හෝ අවසානය නොවේ",
       "News Content": "උතුරු නැඟෙනහිර දෙමළ වැසියන්ට මුහුණපෑමට ඇති ප්‍රශ්න හා ගැටලුවලට විසඳුම් සෙවීමේදී 13 වැනි ආණ්ඩුක්‍රම ව්‍යවස්ථා සංශෝධනය අරම්භක ලක්ෂ්‍යයක් නොවන බව දෙමළ ජාතික ජනතා පෙරමුණ (TNPF) ජනාධිපතිවරයාට ලිපියක් මඟින් දැනුම් දී තිබේ.\nඋතුරු නැඟෙනහිර අර්බුදය විසඳීමට ගත හැකි ක්‍රියාමාර්ග පිළිබඳ යෝජනා ඉදිරිපත් කරන ලෙස ජනාධිපති රනිල් වික්‍රමසිංහ මහතා දෙමළ දේශපාලන පක්ෂවලින් කරන ලද ඉල්ලීම පිළිගනිමින් දෙමළ ජාතික ජනතා පෙරමුණේ (TNPF) නායක ගජේන්ද්‍රකුමාර් පොන්නම්බලම් හා සෙල්වතුරේ ගජේන්ද්‍රන් යන මන්ත්‍රීවරුන්ගේ අත්සන්වලින් යුක්තව ජනාධිපතිවරයාට යවන ලද ලිපියේ මේ බව සඳහන් කොට ඇත.\n13 වැනි සංශෝධනය ජනවාර්ගික ගැටලුවේ ආරම්භක ලක්ෂ්‍යය හෝ අවසාන විසඳුම ලෙස පිළිගත නොහැකි බවත් 1987 දෙමළ පක්ෂ මඟින් 13 වැනි සංශෝධනය ප්‍රතික්ෂේප කළ බවත් පවසන එම පක්ෂය වසර 75ක් මුළුල්ලේ පවතින මේ ගැටලුවට සාර්ථක විසඳුමක් වන්නේ උතුරු නැඟෙනහිර පළාත් දෙක එකට එකතු කොට එම තනි ව්‍යුහයට ස්වෛරීභාවය හා ස්වයං නිර්ණ අයිතිය ආරක්ෂා වන අන්දමේ විසඳුමක් තුළින් පමණක් බව ද පෙන්වා දී තිබේ.\n\n2016 වසරේ දෙමළ මහජන සභාව සමඟ එක්ව දෙමළ ජාතික ජනතා පෙරමුණ (TNPF) සකස් කරන ලද තමිල් දේසම් නමැති සම්මුති යෝජනාව උතුරු නැඟෙනහිර ප්‍රශ්නය විසඳීමට ඇති එකම හා හොඳම ක්‍රියා පිළිවෙත බව ද දෙමළ ජාතික ජනතා පෙරමුණ පෙන්වා දී ඇති අතර එම සම්මුතියේ පිටපතක් ද ජනාධිපතිවරයාට යවන ලද ලිපියට අමුණා ඇත.\n\n13 වැනි ආණ්ඩුක්‍රම ව්‍යවස්ථා සංශෝධනය ඉන්දීය රජයේ හා එවකට ඉන්දීය අගමැතිවරයා වූ රජීව් ගාන්ධි මහතාගේ උවමනාවට සිදු වූ ක්‍රියාවක් බව පවසන එම පක්ෂය ඊට කෙටි කලකට පසුව දෙමළ දේශපාලන පක්ෂ රජීව් ගාන්ධි අගමැතිවරයාගෙන් හා ඉන්දීය රජයෙන් ඉල්ලීමක් කරමින් 13 වැනි ආණ්ඩුක්‍රම ව්‍යවස්ථා සංශෝධනය ශ්‍රී ලංකාවෙන් ඉවත් කිරීමට මැදිහත් වන ලෙස ඉල්ලා සිටි වගද ලිපියේ සඳහන් කොට ඇත.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/14/local/13932/13-%e0%b7%80%e0%b7%90%e0%b6%b1%e0%b7%92-%e0%b7%83%e0%b6%82%e0%b7%81%e0%b7%9d%e0%b6%b0%e0%b6%b1%e0%b6%ba-%e0%b6%a2%e0%b6%b1%e0%b7%80%e0%b7%8f%e0%b6%bb%e0%b7%8a%e0%b6%9c%e0%b7%92%e0%b6%9a-%e0%b6%9c/",
       "Category": "local",
       "Parent URL": "https://www.dinamina.lk/category/local//page/249/"
}