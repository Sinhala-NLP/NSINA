{
       "Source": "dinamina",
       "Timestamp": "September 11, 2023 2:48 am",
       "Headline": "යුනිෆෝම් පිටින් ගොස් බාර් 2කින් අරක්කු ගත් වාකරේ IPගේ වැඩ තහනම්",
       "News Content": "පොලිස් නිල ඇඳුමින් ගොස් ත්‍රිකුණාමලය සහ මඩකලපුවේ මත්පැන් අලෙවි ස්ථාන දෙකකින් පොලිස් බලය පෙන්වා මුදල් නොගෙවා මත්පැන් බෝතල් භාගය බැගින් ගත් වාකරේ පොලිස් ස්ථානයේ ප්‍රජා පොලිස් අංශයේ ස්ථානාධිපතිවරයාගේ වැඩ තහනම් කිරීමට මඩකලපුව කොට්ඨාසය භාර ජ්‍යෙෂ්ඨ පොලිස් අධිකාරීවරයා විසින් පියවර ගනු ලැබීය.\n\nමෙම වැඩ තහනම් නියෝගය පෙරේදා (09) සිට ක්‍රියාත්මක වන ලෙස ලබා දී ඇතැයි උසස් පොලිස් නිලධාරියෙක් සඳහන් කළේය.\nපොලිස් පරීක්ෂකවරයකු වන මෙම නිලධාරියා පසුගිය 05 වැනිදා සිට දින 03ක් නිවාඩු ලබාගෙන පොලිස් ස්ථානයෙන් පිටව ගොස් ඇත. නැවතත් ඔහු රාජකාරි වාර්තා කිරීමට පසුගිය 08 වැනිදා නිල ඇඳුමින් සැරසී නිවෙසින් පිටත්ව පැමිණ ත්‍රිකුණාමලය නගරයේ පිහිටි මත්පැන් අලෙවි ස්ථානයකට ගොස් මත්පැන් බෝතල් භාගයක් මුදල් නොගෙවා ලබාගෙන තිබේ.\n\nඅනතුරුව ඔහු මඩකලපුවට පැමිණ මඩකලපුව බස් නැවතුම්පොළ ආසන්නයේ ඇති මත්පැන් අලෙවිහලටද ගොස් තවත් මත්පැන් බෝතල් භාගයක් ලබාගෙන ඇත්තේ මුදල් නොගෙවාය.\nමේ ගැන එම මත්පැන් අලෙවි ස්ථාන දෙකේ හිමිකරුවන් ඉහළ පොලිස් නිලධාරියකුට කළ දැනුම්දීමකට අනුව විමර්ශන පවත්වා මෙම නිලධාරියාගේ වැඩ තහනම් කිරීමට පියවර ගෙන තිබිණ.\nගයාන් කුමාර වීරසිංහ",
       "URL": "https://www.dinamina.lk/2023/09/11/local/21174/%e0%b6%ba%e0%b7%94%e0%b6%b1%e0%b7%92%e0%b7%86%e0%b7%9d%e0%b6%b8%e0%b7%8a-%e0%b6%b4%e0%b7%92%e0%b6%a7%e0%b7%92%e0%b6%b1%e0%b7%8a-%e0%b6%9c%e0%b7%9c%e0%b7%83%e0%b7%8a-%e0%b6%b6%e0%b7%8f%e0%b6%bb/",
       "Category": "local",
       "Parent URL": "https://www.dinamina.lk/category/local//page/131/"
}