{
       "Source": "dinamina",
       "Timestamp": "July 18, 2023 1:00 am",
       "Headline": "ජනපතිගේ නව පොහොර ප්‍රතිපත්තියෙන් වසර 10කට පසු කුඹුරු හෙක්ටයාර 512,000ක් වගා කළා",
       "News Content": "ජනාධිපති රනිල් වික්‍රමසිංහ මහතාගේ නව පොහොර ප්‍රතිපත්තිය හේතුවෙන් වසර 10කට පසු යල කන්නයේ කුඹුරු හෙක්ටයාර පන්ලක්ෂ දොළොස් දහසක් වගා කිරීමට හැකි වූ බව කෘෂිකර්ම අමාත්‍ය මහින්ද අමරවීර මහතා පැවසීය.\n\nකෘෂිකර්ම අමාත්‍ය මහින්ද අමරවීර මහතා මෙම අදහස් පළ කළේ ‘වසරක ප්‍රගතිය’ මැයෙන් ජනාධිපති මාධ්‍ය කේන්ද්‍රයේ පැවැති මාධ්‍ය සාකච්ඡාවට ඊයේ (17) එක්වෙමිනි.\n\nකෘෂි කර්මාන්තය නවීකරණය කිරීම සඳහා ජනාධිපති රනිල් වික්‍රමසිංහ මහතා ගෙනයන වැඩපිළිවෙළ යටතේ 2025 වන විට මෙරට පරිභෝජනයෙන් 80%ක කෘෂි නිෂ්පාදන ඵලදාවක් ලබා ගැනීමට සැලසුම් කර ඇතැයි ද අමාත්‍යවරයා සඳහන් කළේය. නවීන තාක්ෂණය කෘෂිකර්මයට යොදා ගැනීම තුළින් අපනයනය ඉලක්ක කර ගනිමින් එළවළු සහ පලතුරු නිෂ්පාදනය ඉහළ නැංවීමටත්, ඒ තුළින් ආනයන කෘෂි භෝග සීමා කිරීමටත් හැකියාව ඇති බව කෘෂිකර්ම අමාත්‍යවරයා පෙන්වා දුන්නේය.\n\nඑහිදී වැඩිදුරටත් අදහස් දැක්වූ අමාත්‍ය මහින්ද අමරවීර මහතා,\n\nජනාධිපති රනිල් වික්‍රමසිංහ මහතා ජනාධිපති ධුරයට පත්වී වසරක කාලයක් තුළ ගොවියාගේ ප්‍රශ්න කඩිනමින් විසඳමින් ඔවුන් නැවත වගා බිමට යොමු කිරීමට කටයුතු කළා. ජනාධිපති රනිල් වික්‍රමසිංහ මහතා මේ රට භාර ගන්නා අවස්ථාව වන විට සහ මා කෘෂිකර්ම අමාත්‍යාංශය භාර ගන්නා අවස්ථාව වන විට රටේ තිබූ තත්ත්වය පිළිබඳ අමුතුවෙන් කිව යුතු නැහැ.‍ගොවි ජනතාව පොහොර ඉල්ලමින් පාරවල්වල උද්ඝෝෂණ කළා. ජනතාව කෘෂි කර්මාන්තයෙන් බැහැර වුණා. ගොවි ජනතාව දැඩි ආවේගශීලීව කටයුතු කරමින් සිටියා. ගොවි පවුල්වල තරුණයන් ගොවි බිම් අතහැර, වෙනත් ප්‍රදේශවලට ගියා. ඇතැම් තරුණයන් රටත් හැර ගියා. එවන් තත්ත්වයක් තුළ ජනතාව නැවත ගොවි බිමට යොමු කිරීමේ ප්‍රධානතම අභියෝගය අපට තිබුණා. ජනතාව තුළ පාර්ලිමේන්තුවේ මැති ඇමැතිවරු ගැන කිසිදු විශ්වාසයක් තිබුණේ නැහැ. අඩුම තරමින් මේ ප්‍රශ්නය ගැන කතා කරන්නවත් ගොවීන් ආවේ නැහැ.\n\nනැවත කුඹුරුවලට යන්න නම් පොහොර ලබාදෙන්න කියා ඔවුන් ඉල්ලා සිටියා. එම යල කන්නයේ හෙක්ටයාර 2,75000ක් වගා කරන්න සැලසුම් කර තිබුණා. නමුත් හෙක්ටයාර 2,12000ක් පමණයි වගා කර තිබුණේ. ඒ වන විට ජනාධිපති රනිල් වික්‍රමසිංහ මහතා ඉන්දීය රජය සමඟ සාකච්ඡා කර, ඉන්දීය ණය යෝජනා ක්‍රමය යටතේ පොහොර මෙට්‍රික් ටොන් 6500ක් ලබා දෙන්න කටයුතු කළා. නමුත් ඉන්දීය ණය පහසුකම යටතේ පොහොර ලබා දෙන්න බැහැ. ඕමාන්වලින් ගෙනා පොහොර තමයි අපට ලබා දුන්නේ.\n\nගොවි ජනතාව නැවත කුඹුරුවලට ගියේ පොහොර නැවක් වරායට එන බව දැනගත් පසුවයි. මේ නිසා හෙක්ටයාර 512,000ක් වගා කිරීමට හැකියාව ලැබුණා. වසර 10කට පසුව යල කන්නයේ වගා කළ වැඩිම හෙක්ටයාර ගණන ලෙස එය ඉතිහාසගත වෙනවා.\n\nඒ වන විටත් ලෝක ආහාර අර්බුදයක් එන බවට අනතුරු අඟවා තිබුණා. කොහොම නමුත් ගොවි ජනතාව නැවත ගොවි බිමට යැවීමට අපට හැකි වුණා. එදා යල කන්නයේ යම් සාර්ථකත්වයක් ලබා ගත්තත්, පොහොර අර්බුදය නිසා සහල් මෙට්‍රික් ටොන් ලක්ෂ 8ක් ආනයනය කිරීමට සිදු වුණා. ඒ අනුව ඩොලර් මිලියන 300ක සහල් ආනයනය කරන්න රජයට සිදු වුණා. සත්ත්ව ආහාර සඳහා තවත් ඩොලර් මිලියන 100ක් පමණ වැය කළා. මාස් කන්නයේ සැලසුම් සහගත ලෙස වගා කිරීමට යූරියා සහ බණ්ඩි පොහොර ගොවීන්ට ලබා දීමට පියවර ගත්තා. ගොවීන්ට අවශ්‍ය වගා කටයුතු කිරීමට ඉන්ධන, මූල්‍යමය සහනාධාර ලබා දුන්නා. කුඩා ගොවීන්ට වෙනම යූරියා පොහොර සහනාධාරයක් ලබාදීමට ද පියවර ගත්තා. ‍ කාබනික පොහොර මෙන්ම අනිකුත් පොහොර ලබා ගැනීමටත් ගොවීන්ගේ ගිණුම්වලට මුදල් යොමු කළා. ජනාධිපතිතුමා අය-වැයෙන් වෙන් කළ මුදල්වලට අතිරේකව තවත් විශාල මුදලක් ලබා දෙන්න කටයුතු කළා.\n\nදැන් යල කන්නය ආරම්භ වෙලා තිබෙනවා. කන්න තුනකට පසුව මඩ පොහොර නොමිලේ ලබා දීමට පියවර ගත්තා. එතැනින් නතර වෙන්නේ නැතිව අලුතින් ආනයනය කරන යූරියා පොහොර රුපියල් 9000කට ලබා දෙනවා. බණ්ඩි පොහොර ලබා ගන්න හෙක්ටයාර එකක් සඳහා රුපියල් 2000ක වවුචර් පතක් ලබා දෙනවා. ගොවි ජනතාව බලාපොරොත්තු නොවූ ආකාරයේ සහනාධාරයක් දැන් ලැබී තිබෙනවා. ඔවුන් නොමිලේ පොහොර ඉල්ලුවේ නැහැ. නමුත් ඉන්න තත්ත්වයෙන් තවත් ඉහළට ගැනීමට තවත් උදව් උපකාර කළ යුතුයි කියන මතයේ ජනාධිපති රනිල් වික්‍රමසිංහ මහතා සිටිනවා.\n\nඅපේ රටේ කෘෂි කර්මාන්තය ජාත්‍යන්තර මට්ටමට ගෙන එන්න පුළුවන්කම තිබෙනවා. ඒක කරන්න අපහසු නැහැ. නවීන තාක්ෂණය කෘෂි කර්මාන්තයට ගෙන ඒමට පියවර ගනිමින් තිබෙනවා. මෙහිදී නොයෙක් බාධා එන්න පුළුවන්. නමුත් නවීන තාක්ෂණය ඇසුරෙන් කෘෂි කර්මාන්තය නඟාසිටුවීමට ගත හැකි සෑම පියවරක් ගනු ලබනවා. මේ කටයුතු කරගෙන යෑමේදී දේශපාලන ක්ෂේත්‍රය තුළ මෙන්ම ඉන් පරිබාහිරවත් විවිධ විවේචන එල්ල කරන පිරිස් සිටිනවා. ආනයනය කළ පොහොර බාල ඒවා කිව්වා. අස්වැන්න ලැබෙන්නේ නැහැ කිව්වා. එවැනි චෝදනා එල්ල වුණා.\n\nමේ අවස්ථාවට කෘෂිකර්ම අමාත්‍යාංශයේ ලේකම් ගුණදාස සමරසිංහ, කෘෂිකර්ම අධ්‍යක්ෂ ජනරාල් පී. මාලතී, ගොවිජන සේවා කොමසාරිස් ජනරාල් ඒ. එච්. එම්. එල්. අබේරත්න, පොහොර සංස්ථාවේ සභාපති ආචාර්ය ජගත් පෙරේරා, ජාතික පොහොර ලේකම් කාර්යාලයේ අධ්‍යක්ෂ චන්දන ලොකුහේවගේ යන මහත්ම මහත්මීහු ද එක්ව සිටියහ.\n\nජයසිරි මුණසිංහ",
       "URL": "https://www.dinamina.lk/2023/07/18/local/7197/%e0%b6%a2%e0%b6%b1%e0%b6%b4%e0%b6%ad%e0%b7%92%e0%b6%9c%e0%b7%9a-%e0%b6%b1%e0%b7%80-%e0%b6%b4%e0%b7%9c%e0%b7%84%e0%b7%9c%e0%b6%bb-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%b4/",
       "Category": "local",
       "Parent URL": "https://www.dinamina.lk/category/local//page/369/"
}