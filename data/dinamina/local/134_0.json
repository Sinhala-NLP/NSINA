{
       "Source": "dinamina",
       "Timestamp": "September 9, 2023 1:00 am",
       "Headline": "නෝබට් අයගමගේ ‘කුර හඬෙකි වියැකෙන’ ස්වර්ණපුස්තක සම්මානයෙන් පිදුම් ලද වගයි",
       "News Content": "ශ්‍රී ලංකා පොත් ප්‍රකාශකයන්ගේ සංගමය 17 වැනි වරට සංවිධානය කළ ස්වර්ණපුස්තක සම්මාන උලෙළ ඊයේ (8) සවස BMICHහිදී පැවැත්විණි. එහිදී ප්‍රශස්තම නවකතාවට හිමි ස්වර්ණ පුස්තක සම්මානය හා රුපියල් අට ලක්ෂ පනස් දහසක මුදල් ත්‍යාගය නෝබට් අයගමගේ රචනා කළ ෆාස්ට් පබ්ලිෂින් ප්‍රකාශයට පත් කළ, ‘කුර හඬෙකි වියැකෙන‘ නවකතාවට පිරිනැමිණි. මෙහි ප්‍රධාන ආරාධිතයා වශයෙන් සහභාගි වූ මහාචාර්‍ය ප්‍රණීත් අභයසුන්දර මහතා සම්මානය ජයග්‍රාහකයාට තිළිණ කළ අයුරු සේයාරුවෙන් දැක්වේ. ස්වර්ණ පුස්තක උත්තරීතර විනිශ්චය මණ්ඩලයේ සභාපතිනී මහාචාර්ය රෝහිණී පරණවිතාන මහත්මිය, පොත් ප්‍රකාශකයන්ගේ සංගමයේ සභාපති, සමන්ත ඉන්දීවර, එහි ලේකම් දිනේෂ් කුලතුංග, ග්‍රන්ථ ප්‍රකාශක ප්‍රේම් දිසානායක, සම්පත් බැංකුවේ ප්‍රධාන මූල්‍ය නිලධාරී/ විධායක අධ්‍යක්ෂ අජන්ත ද වාස් ගුණවර්ධන මහත්වරුන් ඇතුළු පිරිසක්ද මෙහි වෙති.\n\nසටහන – නුවන් මහේෂ් ඡායාරූපය – දුෂ්මන්ත මායාදුන්නේ\n\nජයග්‍රාහකයාට හිමි මුදල් ත්‍යාගය සම්පත් බැංකුවේ ප්‍රධාන මූල්‍ය නිලධාරී/ විධායක අධ්‍යක්ෂ අජන්ත ද වාස් ගුණවර්ධන මහතා අතින් තිළිණ කෙරිණු අතර, අවසන් වටයට තේරුණු සෙසු කෘති වශයෙන් සම්මානයෙන් හා රුපියල් ලක්ෂය බැගින් මුදල් ත්‍යාග එරික් ඉලයප්ආරච්චි රචනා කළ ඇස්. ගොඩගේ ප්‍රකාශනයක් වන ‘පහනක අඳුර’, සුරත් ද මැල් රචනා කළ සරසවි ප්‍රකාශනයක් වූ ‘ඩුඕ’, පී.බී. ජයසේකර රචනා කළ කෙහෙලි ප්‍රකාශනයක් වන, ‘උසාවි ගිය නෙරුඩා නොහොත් කාමඝෝර කවියා’, මංජුල වෙඩිවර්ධන රචනා කළ විදර්ශන ප්‍රකාශනයක් වන, ‘මුන්නක්කරේ සංසාරේ’ නවකතා කෘති දිනාගත් අතර, එවායේ ප්‍රකාශකයන්ටද මෙහිදී සම්මාන ප්‍රදානය කෙරිණි.",
       "URL": "https://www.dinamina.lk/2023/09/09/%e0%b6%af%e0%b7%80%e0%b7%83%e0%b7%9a-%e0%b6%a1%e0%b7%8f%e0%b6%ba%e0%b7%8f%e0%b6%bb%e0%b7%96%e0%b6%b4%e0%b6%ba/20960/%e0%b6%b1%e0%b7%9d%e0%b6%b6%e0%b6%a7%e0%b7%8a-%e0%b6%85%e0%b6%ba%e0%b6%9c%e0%b6%b8%e0%b6%9c%e0%b7%9a-%e0%b6%9a%e0%b7%94%e0%b6%bb-%e0%b7%84%e0%b6%ac%e0%b7%99%e0%b6%9a%e0%b7%92-%e0%b7%80/",
       "Category": "local",
       "Parent URL": "https://www.dinamina.lk/category/local//page/134/"
}