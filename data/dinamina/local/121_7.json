{
       "Source": "dinamina",
       "Timestamp": "September 13, 2023 1:00 am",
       "Headline": "ත්‍රස්තවාදයට සේම අන්තවාදයටත් මේ රටේ ඉඩක් නෑ",
       "News Content": "ත්‍රස්තවාදයට සේම අන්තවාදයටත් මේ රටේ ඉඩක් නොමැති බව විපක්ෂ නායක සජිත් ප්‍රේමදාස මහතා පවසයි.\n\nවිපක්ෂ නායකවරයා මේ බව පැවැසුවේ ගාල්ල සහිරා විදුහලට වසර 100ක් සපිරීම නිමිත්තෙන් පැවති උත්සවයට සහභාගී වෙමිනි.\n\nඑහිදී වැඩිදුරටත් අදහස් දැක්වූ විපක්ෂ නායකවරයා මෙලෙස ද කීවේය.\n\n“අපේ රටේ විවිධ ජාතීන් නියෝජනය කරන ආගම් අදහන පිරිස් සිටිනවා. ඒ නිසා අපි රටක් ලෙස එක්සේසත්වී එකට එකතු විය යුතුයි. මේ රට විනාශ කරන එකම දේ අන්තවාදය නිසා කිසිම ජාතියක් හෝ ආගමක් හෝ අදහන කිසිවෙක් අන්තවාදය පිළිපදින්නේ නෑ. සියලු ජාතීන්, ආගම් නියෝජනය කරන පිරිස් කිසිදු භේදයකින් තොරව එක අම්මගේ දරුවන් විලස එකමුතු විය යුතුයි.\n\nත්‍රස්තවාදයට අප රටේ ඉඩක් නැතුවා සේම අන්තවාදයට ද අප රටේ ඉඩක් නෑ. එම නිසා සියලු ජාතීන් හා ආගම් එකට එකතුවී හැම ජාතියකටම ආගමකටම අහිතකර ලෙස බලපෑම් සිදු කරන අන්තවාදය පරාජය කළ යුතුයි. පසුගිය කාලයේ අන්තවාදය දේශපාලන අරමුණු වෙනුවෙන් ඇතැම් පක්ෂ භාවිත කළා.\n\nජනාධිපති පුටුවට යන්න තිබූ ආසාව මත ඔවුන් මුළු රටම කෑලි කෑලිවලට කඩා ජාතික සමඟිය හා එකමුතුභාවය විනාශ කළා. ජනපති සිහිනය වෙනුවෙන් ඔවුන් යුද ජයග්‍රහණයෙන් පසු සියලු ජාතීන් එකට එකතුවී රටක් ලෙස දියුණු වෙනවා වෙනුවට ජාතිවාදය ඇවිස්සූවා.\n\nවඳ කොත්තු, වඳ සැත්කම් කියා චෝදනා කරමින් වෛද්‍ය සාෆිගේ වැඩ තහනම් කළා. කොවිඩ් සමයේදී ආදාහනය භූමදානය යන ගැටලුවේදී ලෝක සෞඛ්‍ය සංවිධානයේ නිර්නායක පවා අමතක කර කටයුතු කළා. ඒ අවස්ථාවේ එයට විරුද්ධව මහ පාරට බැස හඬක් නැඟුවේ සමඟි ජන බලවේගයයි.”",
       "URL": "https://www.dinamina.lk/2023/09/13/local/21702/%e0%b6%ad%e0%b7%8a%e0%b6%bb%e0%b7%83%e0%b7%8a%e0%b6%ad%e0%b7%80%e0%b7%8f%e0%b6%af%e0%b6%ba%e0%b6%a7-%e0%b7%83%e0%b7%9a%e0%b6%b8-%e0%b6%85%e0%b6%b1%e0%b7%8a%e0%b6%ad%e0%b7%80%e0%b7%8f%e0%b6%af/",
       "Category": "local",
       "Parent URL": "https://www.dinamina.lk/category/local//page/121/"
}