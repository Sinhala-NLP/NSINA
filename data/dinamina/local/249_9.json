{
       "Source": "dinamina",
       "Timestamp": "August 14, 2023 2:28 am",
       "Headline": "ආර්ථික වර්ධනයේ අනාගත උපාය මාර්ග කෙරෙහි රජය කැප වෙනවා මුදල් රාජ්‍ය ඇමැති ශෙහාන් සේමසිංහ",
       "News Content": "ශ්‍රී ලංකා ආර්ථික වර්ධනයේ අනාගත උපාය මාර්ග කෙරෙහි වත්මන් රජය කැපවීමෙන් කටයුතු කරන බව මුදල් රාජ්‍ය ඇමැති ශෙහාන් සේමසිංහ මහතා ප්‍රකාශ කරයි.\nඊට අවශ්‍ය වටපිටාව සකසා ගැනීමට ජනතාවගෙන් ලැබෙන සහයෝගය ඉතා වැදගත් බව ද ඒ මහතා පෙන්වා දෙයි.\nඒ මහතා මේ බව පැවසුවේ, කොළඹ කොටස් වෙළෙඳපොළ මඟින් සංවිධානය කර, ඉන්දියාවේ මුම්බායි නුවරදී පැවැති “Invest Sri Lanka”- සංසදයට සහභාගි වෙමිණි.\nවැඩිදුරටත් අදහස් දැක්වූ රාජ්‍ය අමාත්‍යවරයා සඳහන් කළේ, ශ්‍රී ලංකාවේ අනාගතයේ ප්‍රධාන උපාය මාර්ගය වන්නේ ශක්තිමත් තිරසර සාර්ව ආර්ථික ප්‍රතිපත්ති ක්‍රියාත්මක කිරීම, ඩිජිටල් ආර්ථිකයක්, හරිත ආර්ථිකයක් සහ ඉහළ තරගකාරී ආර්ථිකයක් මත ගමන් කිරීම බවයි.\nඑමෙන්ම ශ්‍රී ලංකාව මඟින් මේ වන විට වේගවත් ආර්ථික ස්ථාවරත්වයක් හා තිරසර වර්ධනයක් කරා ගමන් කිරීමට අවශ්‍ය ප්‍රතිසංස්කරණ සිදු කර යහපත් පරිසරයක් නිර්මාණය කර ඇති බැවින් ආයෝජන අවස්ථා හා ඉහළ ප්‍රතිලාභ ලබා ගැනීමට සුදුසුම කාලය මෙය බවත් රාජ්‍ය අමාත්‍යවරයා මෙහිදී පෙන්වා දුන්නේය.\n\nමහින්ද අලුත්ගෙදර",
       "URL": "https://www.dinamina.lk/2023/08/14/local/13793/%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b7%80%e0%b6%bb%e0%b7%8a%e0%b6%b0%e0%b6%b1%e0%b6%ba%e0%b7%9a-%e0%b6%85%e0%b6%b1%e0%b7%8f%e0%b6%9c%e0%b6%ad-%e0%b6%8b%e0%b6%b4%e0%b7%8f/",
       "Category": "local",
       "Parent URL": "https://www.dinamina.lk/category/local//page/249/"
}