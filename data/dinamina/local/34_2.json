{
       "Source": "dinamina",
       "Timestamp": "October 5, 2023 12:51 am",
       "Headline": "කුඩු සළිඳුට  කිරිපිටි-ඉඟුරු බිස්කට්-නූඩ්ල්ස් ලබා දෙන්න  නීතිඥවරියකගෙන් උසාවියට මෝසමක්",
       "News Content": "අපරාධ පරීක්ෂණ දෙපාර්තමේන්තුව භාරයේ රඳවා ප්‍රශ්න කරන සෙල්ලප්පෙරුමගේ සළිඳු මල්ෂික ගුණරත්න නොහොත් කුඩු සළිඳුට කිරිපිටි, ඉඟුරු බිස්කට්, ක්ෂණික නූඩ්ල්ස් ඇතුළු ආහාර පාන සහ සනීපාරක්ෂක ද්‍රව්‍ය ලබා දෙන ලෙස අපරාධ පරීක්ෂණ දෙපාර්තමේන්තුවට නියෝගයක් නිකුත් කරන්නැයි ඔහු වෙනුවෙන් මෝසමක් ගොනු කරමින් නීතිඥවරිය කොටුව මහේස්ත්‍රාත් තිළිණ ගමගේ මහතාගෙන් ඊයේ (04) ඉල්ලා සිටියාය.\n\nඑහිදී මහේස්ත්‍රාත්වරයා අපරාධ පරීක්ෂණ දෙපාර්තමේන්තුවෙන් කිරිපිටි ඇතුළු ආහාර පාන ලබා දෙන්නේදැයි විමසා සිටියේය.\n\nඑහිදී අපරාධ පරීක්ෂණ දෙපාර්තමේන්තුව දන්වා සිටියේ ආපන ශාලාවෙන් කිරි තේ ඇතුළු අවශ්‍ය ආහාර පාන ලබා දෙන බවයි. මේ සම්බන්ධයෙන් අපරාධ පරීක්ෂණ දෙපාර්තමේන්තුවේ මහජන පැමිණිලි අංශයේ ස්ථානාධිපතිවරයා දැනුවත් කර අවශ්‍ය උපදෙස් ලබා ගන්නා ලෙස දැනුම් දෙන්නැයි මහේස්ත්‍රාත්වරයා අපරාධ පරීක්ෂණ දෙපාර්තමේන්තුවට නියෝග කළේය.\n\nඅදාළ උපදෙස් ලබා ගත් පසුව සුදුසු නියෝගයක් නිකුත් කරන බව මහේස්ත්‍රාත්වරයා දැනුම් දුන්නේය.\n\nඑමෙන්ම තම සේවාදායකයා වන සළිඳු මල්ෂික ගුණරත්න යන අය නීතිඥවරුන්ට හමුවීමට අවසර ලබා දෙන්නේ මිනිත්තු 20ක් පමණක් බවත් ත්‍රස්තවාදය වැළැක්වීමේ පනත යටතේ පැය බාගයක් හමුවීමට අවසර ලබා දී තිබෙන බවත් නීතිඥවරිය මහේස්ත්‍රාත්වරයා හමුවේ දැනුම් දුන් අතර, ඒ සම්බන්ධයෙන් අවධානය යොමු කරන ලෙස ඉල්ලා සිටියේය.\n\nසුභාෂිණී සේනානායක",
       "URL": "https://www.dinamina.lk/2023/10/05/local/28052/%e0%b6%9a%e0%b7%94%e0%b6%a9%e0%b7%94-%e0%b7%83%e0%b7%85%e0%b7%92%e0%b6%b3%e0%b7%94%e0%b6%a7-%e0%b6%9a%e0%b7%92%e0%b6%bb%e0%b7%92%e0%b6%b4%e0%b7%92%e0%b6%a7%e0%b7%92-%e0%b6%89%e0%b6%9f%e0%b7%94/",
       "Category": "local",
       "Parent URL": "https://www.dinamina.lk/category/local//page/34/"
}