{
       "Source": "dinamina",
       "Timestamp": "August 28, 2023 12:59 am",
       "Headline": "බොරැල්ල කෝටි 7 කොල්ලයට  පැමිණිලිකාර චීනා අත්අඩංගුවට",
       "News Content": "\n\nකොළඹ වරාය නගරයේ ව්‍යාපාර කටයුතුවල නිරත වන බව කියැවුණු චීන ජාතික ව්‍යාපාරිකයකු පදිංචිව සිටින බොරැල්ල ලේක්ඩ්‍රයිව් පාරේ පිහිටි නිවසකට පිරිසක් කඩා වැදී කළා යැයි කියනු ලබන රුපියල් කෝටි හතරකට අධික මුදල් හා දේපොළ කොල්ලකෑම එම චීන ජාතිකයා විසින් කළ සැලසුමකට අනුව සිදු වූවක් බව හෙළි කරගත් දකුණු කොට්ඨාස අපරාධ විමර්ශන කාර්යාංශ‍ෙය් නිලධාරීන් එම චීන ජාතිකයා ඇතුළු චීන ජාතිකයින් දෙදෙනෙක් ද ඊට ඔහුට සහාය දැක්වූ ඔහුගේ භාෂා පරිවර්තක සහ තවත් අයෙක් ද අත්අඩංගුවට ගෙන ඇත.\n\nමෙම චීන ජාතිකයා ජාත්‍යන්තර පිරිමිඩ ජාවාරමක් තවත් චීන ජාතිකයන් පිරිසක් සමඟ එක්ව මෙරට සිදු කරන බවද විමර්ශන වලින් අනාවරණය වී තිබේ. මෙම කොල්ලය මෙම චීන ජාතිකයා විසින් සැලසුම් කර ඇත්තේ කැසිනෝ සූදුවට ගොස් කෝටි ගණනක මුදල් පරාජය වසා ගැනීමට බව ද විමර්ශනවලින් හෙළි වී තිබේ.\n\nබොරැල්ලේ මෙම චීන ජාතිකයන් පදිංචිව සිටි නිවස රුපියල් ලක්ෂ 7 ක මුදලකට කුලියට ගෙන සිටි බව ද අනාවරණය වී ඇත. පිරිමිඩ ජාවාරම කරගෙන ගොස් ඇත්තේ මම නිවස කේන්ද්‍ර කරගෙන කොළඹ 7 කුරුඳුවත්තේ පිහිටි නිවස තුළ බවද හෙළි වී තිබේ. ඒ අනුව පොලිසිය එම නිවස වටලන විට පිරිමිඩ ජාවාරමේ නිරතව සිටි වීන ජාතිකයින් පිරිසක් පලා ගොස් ඇතැයිද පොලිසිය සඳහන් කළේය.\n\nමෙම නිවසේ චීන ජාතිකයන් නිතර දෙවේලේ රැඳී සිටින බවත් වැටලීම කරන විට එහි රැඳී සිටි චීන ජාතිකයන් පහළොස් දෙනෙක් පමණ පලා ගොස් ඇත. ඔවුන් මෙම වංචාවට යොදා ගන්නා ලැප්ටොප් පරිගණක හතළිහක් පමණ රැගෙන ගොස් ඇතැයි සැක කෙරේ. මෙම චීන ජාතිකයින් මෙරට සිට මෙහෙයවනු ලබන්නේ ජාත්‍යන්තර පිරිමිඩ ජාවාරමකි.\n\nමෙම චීන ජාතිකයා කැසිනෝ සූදුවෙන් පරාජය වී ඇත්තේ පිරිමීඩ ජාවාරමෙන් ලබාගත් මුදල් වූ බැවින් හවුල්කරුවන් ගෙන් බේරීම සඳහා මංකොල්ලයක් සැලසුම් කර තිබෙන බව පොලිසිය කියයි.\n\nභාෂා පරිවර්තකයා වූ රියැදුරුට එම සැලසුම ක්‍රියාත්මක කිරීම සඳහා රුපියල් ලක්ෂ 15ක මුදලක් ලබා දී ඇති බවද විමර්ශනවලින් අනාවරණය වී ඇත. අත්අඩංගුවට ගත් සැකකරුවන් අතර එම චීන ජාතිකයා ද සිටියි.\n\nකොළඹ වරාය නගරයේ මෙම චීන ජාතිකයා ව්‍යාපාර කටයුතු වල මම නිරතව සිටින බව කීවත් සැබෑ ලෙසම ඔහු වරාය නගරයේ ව්‍යාපාර කටයුතුවල නිරත නොවන බවද විමර්ශනවලින් අනාවරණය වී ඇත.\n\nමෙම කොල්ලය සම්බන්ධයෙන් පොලිසියට ලද පැමිණිල්ල විමර්ශනය කිරීමේදී පවා පෙනී ගියේ එය ගැටලු සහගත පැමිණිල්ලක් බවය. ඒ අනුව මුල සිටම පොලිසිය විමර්ශන කටයුතු සිදු කරනු ලැබුවේ සැකයක් මුල්කරගෙනය.\n\nචීන ජාතික ව්‍යාපාරිකයා බොරැල්ල පොලිසියට පැමිණිල්ලක් ඉදිරිපත් කර ඇත්තේ පසුගියදා (20) අලුයම් කාලයේදීය. ඒ පෙර දින රාත්‍රී කාලයේ සිය නිවසට කොල්ලකරුවන් පිරිසක් කඩා වැදී රුපියල් කෝටි හතරකට අධික වටිනාකමක් ඇති දේපළ කොල්ලකෑ බව කියමිනි.\n\nමෙම චීන ජාතිකයා 38 වියැති අයෙකි.\n\nචීන ජාතිකයා පොලිසියට පවසා ඇත්තේ පසුගිය 19 වෙනිදා ව්‍යාපාර කටයුතු සඳහා ගොස් නිවසට පැමිණියේ මධ්‍යම රාත්‍රියට ආසන්නයේ දී බවටය. එම පැමිණිල්ලට අනුව කේ.ඩී.එච්. වර්ගයේ දම් පැහැති වෑන් රථයෙන් ඔහු නිවසට පැමිණ ඇත්තේ ඔහුගේ භාෂා පරිවර්තකත් සමඟිනි. වෑන් රථයේ හිමිකරු භාෂා පරිවර්තක බවත් ඔහු එහි රියැදුරු ලෙසද කටයුතු කරන බවත් චීන ජාතිකයා පොලිසියට පවසා ඇත.\n\nනිවසේ හැම අස්සක් මුල්ලක් නෑරම ඔවුන් අවුස්සා තිබුණු බවද ව්‍යාපාරිකයා පොලිසියට සඳහන් කර ඇත. නිවසේ තිබුණු රුපියල් ලක්ෂ 238කට අධික වටිනාකමක් ඇති අමෙරිකානු ඩොලර්, යුවාන්, තායි මුදල්, හොංකොං ඩොලර්, ඩිරාම් සහ ශ්‍රී ලංකා රුපියල් නෝට්ටු තොගයක්ද කොල්ලකරුවන් රැගෙන ගොස් ඇති බව චීන ජාතික ව්‍යාපාරිකයා පොලිසියට පැමිණිලි කරමින් පවසා ඇත.\n\nගයාන් කුමාර වීරසිංහ, කොට්ටාව – ප්‍රදීප් කුමාර, බණ්ඩාරගම -බිමල් ජයසිංහ",
       "URL": "https://www.dinamina.lk/2023/08/28/local/17720/%e0%b6%b6%e0%b7%9c%e0%b6%bb%e0%b7%90%e0%b6%bd%e0%b7%8a%e0%b6%bd-%e0%b6%9a%e0%b7%9d%e0%b6%a7%e0%b7%92-7-%e0%b6%9a%e0%b7%9c%e0%b6%bd%e0%b7%8a%e0%b6%bd%e0%b6%ba%e0%b6%a7-%e0%b6%b4%e0%b7%90%e0%b6%b8/",
       "Category": "local",
       "Parent URL": "https://www.dinamina.lk/category/local//page/185/"
}