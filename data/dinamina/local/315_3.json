{
       "Source": "dinamina",
       "Timestamp": "July 29, 2023 1:00 am",
       "Headline": "කළුතර මුහුදු වෙරළට ගොඩගසා තිබූ බිලිඳියගේ මවගේ සිරුරත් වෙරළෙන් හමු වෙයි",
       "News Content": "කළුතර නාගස්හන්දිය මුහුදු වෙරළේ ගල්වැටිය ආසන්නයට පසුගියදා (26) රාත්‍රී ගොඩගසා තිබූ මාස විසිහයක් වයසැති බිලිඳියගේ මවගේ සිරුර ද පෙරේදා (27) පෙරවරුවේ කළුතර උතුර වෙරළ තීරයේ ගල්වැටිය අසල පාවෙමින් තිබියදී ප්‍රදේශවාසීන් විසින් ගොඩගන්නා ලදී.\n\nවෙරළේ පාවෙමින් තිබූ මළ සිරුර ගල්පරවල වැදී හානි සිදුව තිබූ අයුරු ද දැකගත හැකි විය.\n\nමියගොස් සිටි කාන්තාවගේ ස්වාමීපුරුෂයා පෙරේදා (27) දහවල් කළුතර ශික්ෂණ රෝහලේදී මළ සිරුරු හඳුනාගත් බව කළුතර උතුර පොලිසිය පවසයි.\n\nමෙසේ මියගොස් ඇත්තේ පයාගල, හල්කඳවිල, ඇලදූව, ඇම්බ්ලට් ජනපදයේ පදිංචිව සිටි රත්නායක මුදියාන්සේලාගේ සඳමාලි දිපිකා කුමාරී (31) සහ ඇයගේ එකම දියණිය වන අවුරුදු දෙකයි මාස දෙකක් වයසැති නෙතුනි නුවන්සා යන බිලිඳිය බව පොලිසිය කීය.\n\nමියගිය කාන්තාව සහ ඇයගේ ස්වාමීපුරුෂයා අතර, නිතර නිතර පවුල් ආරවුල් සිදුව ඇති අතර, ඔවුන් දෙදෙනා මතුගම වලකන්ද ප්‍රදේශයේ පදිංචිව සිට ඇති බවත් මීට සති දෙකකට පමණ පෙර මියගොස් ඇති කාන්තාව දියණිය ද කැටුව සිය පියා පදිංචි පයාගල හල්කඳවිල ඇලදූව ප්‍රදේශයේ පිහිටි නිවෙසට පැමිණ ඇති බවද පොලිසිය කීය.\n\nඑහි දියණිය සමඟ දින කිහිපයක් රැඳී සිටි කාන්තාව ඉකුත් 19 වැනිදා දියණිය ද කැටුව නැවත ස්වාමීපුරුෂයා පදිංචි මතුගම වලකන්ද ප්‍රදේශයේ පිහිටි නිවෙසට යෑම සඳහා පිටත්ව ගොස් ඇති බව ඇයගේ පියා පැවසීය.\n\nමියගිය කාන්තාවගේ සහ බිලිඳියගේ මෘතදේහයන් පශ්චාත් මරණ පරීක්ෂණය සඳහා කළුතර ශික්ෂණ රෝහලේ තැන්පත් කැර තිබේ.\n\nමියගොස් ඇති කාන්තාවගේ පියා සඳහන් කළේ දෙදෙනා අතර කලක පටන් පවුල් ආරවුල් පැවති බවත් දින කිහිපයකට පෙර දියණිය ඇයගේ දියණිය ද රැගෙන ස්වාමීපුරුෂයාගේ නිවෙසට ගියත් ඇය එම නිවෙසින් පැනගොස් ඇති බව දැනගන්නට ලැබුණ බවය.\n\nමියගොස් ඇති කාන්තාවගේ ස්වාමීපුරුෂයා ප්‍රකාශයක් ලබා ගැනීම සඳහා ඊයේ පස්වරුවේ කළුතර උතුර පොලිසියට කැඳවා තිබුණි.\n\nජ්‍යෙෂ්ඨ පොලිස් අධිකාරි කපිල ප්‍රේමදාස, සහකාර පොලිස් අධිකාරී සුනෙත් ශාන්ත යන මහත්වරුන්ගේ උපදෙස් පරිදි ස්ථානාධිපති ප්‍රධාන පොලිස් පරීක්ෂක දමිත් ජයතිලක මහතාගේ මෙහෙයවීමෙන් විවිධ පැමිණිලි අංශයේ ස්ථානාධිපති උප පොලිස් පරීක්ෂක රුවන්පුර ඉන්ද්‍රජිත් මහතාගේ ප්‍රධානත්වයෙන් පවත්වති.\n\n",
       "URL": "https://www.dinamina.lk/2023/07/29/local/10127/%e0%b6%9a%e0%b7%85%e0%b7%94%e0%b6%ad%e0%b6%bb-%e0%b6%b8%e0%b7%94%e0%b7%84%e0%b7%94%e0%b6%af%e0%b7%94-%e0%b7%80%e0%b7%99%e0%b6%bb%e0%b7%85%e0%b6%a7-%e0%b6%9c%e0%b7%9c%e0%b6%a9%e0%b6%9c%e0%b7%83/",
       "Category": "local",
       "Parent URL": "https://www.dinamina.lk/category/local//page/315/"
}