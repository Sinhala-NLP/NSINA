{
       "Source": "dinamina",
       "Timestamp": "September 4, 2023 2:15 am",
       "Headline": "ෆා ෂිපිං සමාගමෙන්  නාවිකයන්ට රැකියා අවස්ථා",
       "News Content": "ලෝකයේ විශාලම නැව් සමාගමක් වන ෆා ෂිපිං (Far Shipping) සමාගම ශ්‍රී ලාංකික පුහුණු නාවිකයන් සඳහා රැකියා අවස්ථා ලබාදීමට එකඟතාව පළ කර තිබේ.\n\nනාවික ක්ෂේත්‍රයන්හි ගුණාත්මක කණ්ඩායමක් සෑම වසරකම පුහුණු කරන බව ද අවශ්‍ය නම් ඔවුන් සඳහා චීන භාෂාව ඇතුළත් පාඨමාලාවක් ලබා දී චීන භාෂාව පිළිබඳ ප්‍රවීණත්වය ලබා දීමට හැකි බව ද වරාය, නාවික හා ගුවන් සේවා ඇමැති නිමල් සිරිපාල ද සිල්වා මහතා පවසයි.\n\nඇමැතිවරයා මෙම කරුණු පැවසුවේ පෙරේදා (02) පෙරවරුවේ ෆා ෂිපිං (Far Shipping) සමාගමේ කළමනාකාර අධ්‍යක්‍ෂ යූ යොන්ග් ජුන් (Yu Yong Jun) මහතා ඇතුළුව එම සමාගමේ නියෝජිත කණ්ඩායමක් අමාත්‍ය කාර්යාලයේදී හමු වූ අවස්ථාවේදීය.\n\nමෙහිදී යූ යොන්ග් ජුන් මහතා කරුණු දක්වමින් කියා සිටි‍යේ ශ්‍රී ලාංකික පුහුණු තරුණ නාවිකයන් රැසකට චීනයේ පිහිටි තම සමාගමේ රැකියා අවස්ථාවන් ලබාදීමට හැකි බවයි. එහෙයින් එම බඳවා ගැනීමේ ක්‍රමවේදයන් පිළිබඳ ශ්‍රී ලංකාවේ නාවික ක්ෂේත්‍රයේ නියැළෙන පාර්ශ්වකරුවන් සමඟ දීර්ඝ වශයෙන් සාකච්ඡා කරන බව ද පැවසීය.\n\nජුන් මහතා වැඩිදුරටත් කියා සිටියේ ශ්‍රී ලංකාවේ නාවික අභ්‍යාස ආයතනවලින් ඉගෙනුම ලබා පිටවන තරුණ තරුණියන්ට රැකියා පුහුණුව මත තම සමාගමට බඳවා ගැනීමටත් ඉන් අනතුරුව ස්ථීර සේවය සඳහා බඳවා ගැනීමටත් තම සමාගම කැමැත්ත පළ කරන බවයි.\n\nමෙම සාකච්ඡාවට කපිතාන් ලින් යැන්ග්, (Capt Lin Yang) අමාත්‍යාංශයේ ලේකම් කේ.ඩී.එස්. රුවන්චන්ද්‍ර, වරාය අධිකාරියේ කළමනාකාර අධ්‍යක්‍ෂ ප්‍රභාත් මලවිගේ යන මහත්වරු ද සහභාගි වූහ.\n\nමහින්ද අලුත්ගෙදර",
       "URL": "https://www.dinamina.lk/2023/09/04/local/19276/%e0%b7%86%e0%b7%8f-%e0%b7%82%e0%b7%92%e0%b6%b4%e0%b7%92%e0%b6%82-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b7%99%e0%b6%b1%e0%b7%8a-%e0%b6%b1%e0%b7%8f%e0%b7%80%e0%b7%92%e0%b6%9a%e0%b6%ba/",
       "Category": "local",
       "Parent URL": "https://www.dinamina.lk/category/local//page/157/"
}