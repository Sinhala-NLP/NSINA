{
       "Source": "dinamina",
       "Timestamp": "August 22, 2023 1:51 am",
       "Headline": "සරසවි ආචාර්යවරුන්ට බැරි බර උහුලන්න වෙලා – සරසවි ආචාර්ය සම්මේලනය කියයි",
       "News Content": "\n\nමාස 7ට 600ක් රට ගිහින්\n\nමෙරට විශ්වවිද්‍යාල පද්ධතිය තුළ ආචාර්යවරු 11900ක් සිටිය යුතු වුවත් මේ වන විට සිටින්නේ 6000කට අඩු පිරිසක් බවත් මේ නිසා විශ්වවිද්‍යාල අධ්‍යාපන කටයුතු අඩාළ නොවී පවත්වාගෙන යෑම සඳහා දැනට සේවයේ නියුතු ආචාර්යවරුන්ට පමණට වඩා වෙහෙසීමට සිදුව තිබෙන බවත් විශ්වවිද්‍යාලයීය ආචාර්වරුන්ගේ සමිති සම්මේලනයේ සභාපති මහාචාර්ය බරණ ජයවර්ධන මහතා පවසයි.\n\nපසුගිය ජනවාරී මාසයේ දී විශ්වවිද්‍යාල පද්ධතිය තුළ සේවයේ නියුතු ආචාර්යවරුන්ගේ සංඛ්‍යාව 6300ක් දක්වා අඩුවී තිබුණු බවත් ඉන් පසුව ගෙවුණු මාස හතක කාලයේ දී තවත් ආචාර්ය, මහාචාර්යවරු 500 – 600 අතර සංඛ්‍යාවක් රට හැර ගොස් තිබෙන බවත් ඒ මහතා කීය.\n\nවිශ්වවිද්‍යාල ආචාර්යවරු රට හැරයාම හේතුවෙන් මෙරට අධ්‍යාපන පද්ධතියට සිදුවන බලපෑම සම්බන්ධයෙන් මාධ්‍ය හමුවේ අදහස් දක්වමින් ජයවර්ධන මහතා මේ බව ප්‍රකාශ කළේය.\n\nවිශ්වවිද්‍යාල ආචාර්යවරු රට හැර යාමෙන් බලපෑමක් සිදුවන්නේ රජයේ විශ්වවිද්‍යාලවලට පමණක් යැයි ඇතැමුන් පැවසුවත් මෙරට ප්‍රධාන පෙළේ පෞද්ගලික විශ්වවිද්‍යාල ඉගැන්වීම් සිදු කරන්නේ ද රජයේ විශ්වවිද්‍යාලයන්හි ආචාර්යවරුන්ම බැවින් එහි කිසිදු සත්‍යතාවක් නොමැති යැයි ද හෙතෙම අවධාරණය කළේය.\n\nමෙම පසුබිම තුළ බුද්ධි ගලනයේ බලපෑම රජයේ හෝ පෞද්ගලික අංශයේ කියා වෙන්කර විග්‍රහ කළ නොහැකි බවත් බුද්ධි ගලනය වළක්වා ගැනීමට රජය යම් ක්‍රියාමාර්ගයක් කඩිනමින් නොගතහොත් ඉදිරියේ දී විශාල ගැටලුවලට මුහුණ දීමට සිදුවනු ඇති බවත් මහාචාර්යවරයා පැවසුවේය.\n\nබුද්ධි ගලනය මුළුමනින්ම පාලනය කළ නොහැකි වුවත් රජය මේ අවස්ථාවේ විධිමත් මැදිහත් වීමක් සිදුකර බුද්ධි ගලනය අවම කර ගැනීම සඳහා වැඩපිළිවෙළක් ක්‍රියාත්මක කළ යුතුව තිබෙන බව ද ඒ මහතා කීය.\n\nආචාර්ය, මහාචාර්යවරුන්ට පහසුවෙන් විදේශ රටවල රැකියා අවස්ථා ලබාගත හැකි පිරිසක් බවත් අධික බදු බරත් සමඟ මෙරට තුළ හොඳ ජීවන තත්ත්වයක් ගෙන යෑමට අවස්ථාව නොමැති නම් ඔවුන් රට හැර යනු ඇති බවත් කී මහාචාර්යවරයා වෛද්‍යවරු විදේශගතවීම මඟින් මෙරට රෝහල් පද්ධතියට එල්ලවන බලපෑම හා සමාන බලපෑමක් ආචාර්යවරු විදේශගත වීම ඔස්සේ අධ්‍යාපන ක්ෂේත්‍රයට එල්ල වන්නේ යැයි ද ප්‍රකාශ කළේය.",
       "URL": "https://www.dinamina.lk/2023/08/22/local/16146/%e0%b7%83%e0%b6%bb%e0%b7%83%e0%b7%80%e0%b7%92-%e0%b6%86%e0%b6%a0%e0%b7%8f%e0%b6%bb%e0%b7%8a%e0%b6%ba%e0%b7%80%e0%b6%bb%e0%b7%94%e0%b6%b1%e0%b7%8a%e0%b6%a7-%e0%b6%b6%e0%b7%90%e0%b6%bb%e0%b7%92/",
       "Category": "local",
       "Parent URL": "https://www.dinamina.lk/category/local//page/211/"
}