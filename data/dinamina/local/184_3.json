{
       "Source": "dinamina",
       "Timestamp": "August 28, 2023 1:42 am",
       "Headline": "අග්බෝ සුව මෙහෙයුමේ නිලධාරීන්ට අත්‍යවශ්‍ය උපකරණ අග්බෝටත් පලතුරු – ඖෂධ",
       "News Content": "දඩයක්කරුවකු විසින් අටවන ලද කඳන් තුවක්කුවක් ක්‍රියාත්මක වීමෙන් පාදයකට වෙඩි වැදීම නිසා බරපතළ තුවාල සහිතව දැනට ප්‍රතිකාර ලබමින් සිටින අග්බෝ නමැති හස්තියාගේ සුව මෙහෙයුම ක්‍රියාත්මක කරන වන ජීවී දෙපාර්තමේන්තුවේ අනුරාධපුර, පණ්ඩුලගම වන ජීවී සෞඛ්‍ය කළමනාකරණ මධ්‍යස්ථානයට අනුයුක්ත වෛද්‍ය කාර්ය මණ්ඩලය ඇතුළු සෙසු නිලධාරීන් මෙන්ම දැඩි පරිශ්‍රමයක් දරමින් අග්බෝ හස්තියා රැක බලා ගැනීම සිදු කරන අනුරාධපුර තිරප්පනේ අඩවි වන ජීවී කාර්යාලයේ නිලධාරීන්ගේ සේවය ඇගැයීම සහ දිරිගැන්වීම සඳහා අවශ්‍ය ඇඟලුම් සහ පාවහන් ඖෂධ ඇතුළු අත්‍යවශ්‍ය උපකරණ බෙදා දීම කොළඹ ජෝර්ජ් ගුණරත්න ඔප්ටීෂියන් සමාගමේ කළමනාකාර අධ්‍යක්ෂ ලක්ෂ්මන් අබේගුණරත්න මහතා ඇතුළු පිරිසක් විසින් පසුගියදා සිදු කර තිබේ.\n\nමේ අනුව වන ජීවී නිලධාරීන් සිය රාජකාරි කටයුතු සඳහා භාවිත කරනු ලබන පාවහන්, ටී-ෂර්ට්, තොප්පි, කූඩාරම් සහ ආහාර පිරිනැමීම මෙන්ම අග්බෝ හස්තියාගේ අනුභවය සඳහා අඹ, පේර ආදි පලතුරු සහ ඖෂධ තොගයක් දීම තිරප්පනේ වන මැදදී සිදු කෙරිණි.\n\nමේ අතර වන ජීවී දෙපාර්තමේන්තුවේ වෛද්‍ය කාර්ය මණ්ඩලයේ සේවය අගයමින් ලක්ෂ්මන් අබේගුණරත්න මහතා විසින් සමරු ඵලකයක් පිරිනැමීම සිදු කළේය.\n\nඅග්බෝ හස්තියාට අවශ්‍ය ප්‍රතිකාර වන ජීවී දෙපාර්තමේන්තුවේ නිලධාරීන් විසින් අඛණ්ඩව ලබාදීම සිදු කරන අතර අනුරාධපුර, පණ්ඩුලගම වන ජීවී සෞඛ්‍ය කළමනාකරණ කාර්යාලයට අනුයුක්තව සේවය කරන වන ජීවී පශු වෛද්‍ය චන්දන ජයසිංහ සහ වන ජීවී පශු වෛද්‍ය උදේශිකා සමන්මලී මහත්මිය ඇතුළු අඩවි සහකාර හා වනජීවී නියාමක නිලධාරින් මේ දිනවල පවතින දැඩි අවු රශ්මිය ද නොතකමින් සලසන සේවය ඉමහත් පැසසුමට ලක් කළ යුත්තකි.\n\nඅනුරාධපුර සමූහ පර්සි කුරුනේරු",
       "URL": "https://www.dinamina.lk/2023/08/28/local/17610/%e0%b6%85%e0%b6%9c%e0%b7%8a%e0%b6%b6%e0%b7%9d-%e0%b7%83%e0%b7%94%e0%b7%80-%e0%b6%b8%e0%b7%99%e0%b7%84%e0%b7%99%e0%b6%ba%e0%b7%94%e0%b6%b8%e0%b7%9a-%e0%b6%b1%e0%b7%92%e0%b6%bd%e0%b6%b0%e0%b7%8f/",
       "Category": "local",
       "Parent URL": "https://www.dinamina.lk/category/local//page/184/"
}