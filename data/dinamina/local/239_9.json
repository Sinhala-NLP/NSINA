{
       "Source": "dinamina",
       "Timestamp": "August 16, 2023 12:57 am",
       "Headline": "ගංජා තබාගැනීමේ බොරු චෝදනා වැඩ තහනමට ලක් වූ කොස්තාපල් සඳුන්ට යළි රස්සාව",
       "News Content": "ගංජා මි.ග්‍රෑ. 85,010ක් සන්තකයේ තබාගෙන ප්‍රවාහනය කරමින් ජාවාරම් කිරීමේ චෝදනා යටතේ අනුරාධපුර කොට්ඨාස දූෂණ මර්දන අංශය මඟින් සැලසුම් සහගතව, අනීතික අයුරින් අත්අඩංගුවට ගැනීමෙන් පසු රිමාන්ඩ් බන්ධනාගාරගත කර පසුව වැඩ තහනමට ලක් කළ පොලිස් කොස්තාපල් (83840) ජේ.ඩී. සඳුන් මහතා මහතා වහාම ක්‍රියාත්මක වන පිරිදි යළි සේවයේ පිහිටුවා තිබේ. පොලිස්පති සී.ඩී. වික්‍රමරත්න මහතාගේ නියෝගයකට මේ පියවර ගෙන ඇති අතර, ඒ මහතා යළි සේවයේ පිහිටුවා ඇත්තේ මිහින්තලේ පොලිස් ස්ථානයට අනුයුක්ත කරමිනි.\n\nමේ පොලිස් කොස්තාපල්වරයා අනීතිකව අත්අඩංගුවට ගෙන මැදවච්චිය මහේස්ත්‍රාත් අධිකරණය හමුවේ නඩු පැවරූ බවට චෝදනා එල්ල වි සිටින අනුරාධපුර කොට්ඨාසයේ දුෂණ මර්දන අංශයේ ස්ථානාධිපතිවරයා ඇතුළු පොලිස් නිලධාරීන් හත් දෙනකුගේ සේවය පොලිස්පතිවරයාගේ නියෝගය මත මීට පෙර තහනම් කෙරිණි.\n\nඑලෙස වැඩ තහනම් වූයේ අනුරාධපුර දූෂණ මර්දන අංශයේ ස්ථානාධිපති (පොලිස් පරීක්ෂක) ආර්.එම්.ඒ.ජී. සංජීව අනුරාධ අලුත්ගෙදර, සැරයන්වරුන් වන (7682) බණ්ඩාර බාලසූරිය, (12406) ඩබ්.එම්.බී. චතුරංග රත්නායක, (53403) යූ.බී. මංජුල ප්‍රදීප් කුමාර සහ කොස්තාපල්වරුන් වන (71531) එම්. රොෂාන් මධුසංඛ සහ (68493) එල්. පී. සුනන්ද සේනාරත්න යන මහත්වරුන්ගේය.\n\nමේ පොලිස් නිලධාරීන් හත් දෙනා 2021 වසරේ ජනවාරි 18 දින මැදවච්චිය ඉසින්බැස්සගලදී තන්තිරිමලේ පොලිසියට අනුයුක්තව සේවය කරමින් සිටි පොලිස් කොස්තාපල් (83840) ජේ.ඩී. සඳුන් මහතා ගංජා මි.ග්‍රෑ. 85,010ක් සන්තකයේ තබාගෙන ප්‍රවාහනය කරමින් ජාවාරම් කළ බවට අනීතිකව අත් අඩංගුවට ගෙන ඔහුට එරෙහිව අසත්‍ය කරුණු ඉදිරිපත් කරමින් ද්වේෂ සහගතව මැදවච්චිය මහේස්ත්‍රාත් අධිකරණය හමුවේ නඩු පවරා ඇති බව පොලිස්පති සී.ඩී. වික්‍රමරත්න මහතා වෙනුවෙන් පොලිස් මූලස්ථානයේ විශේෂ විමර්ශන කාර්යාංශයේ අධ්‍යක්ෂ ජ්‍යෙෂ්ඨ පොලිස් අධිකාරි ඩී.එස්. වික්‍රමසිංහ මහතා මීට පෙර මැදවච්චිය මහේස්ත්‍රාත් ප්‍රියන්ත හාල්යාල මහතා හමුවේ ප්‍රකාශ කළේය.\n\nඒ සම්බන්ධයෙන් අසාධාරණයට ලක් වූ පොලිස් කොස්තාපල් ජේ.ඩී. සඳුන් මහතාගෙන් පොලිස්පතිවරයා සහ ශ්‍රී ලංකා පොලිස් දෙපාර්තමේන්තුව වෙනුවෙන් තමා සමාව අයදින බවද එදින තවදුරටත් මැදවච්චිය මහේස්ත්‍රාත්වරයාට දැනුම් දුන් ජ්‍යෙෂ්ඨ පොලිස් අධිකාරි ඩී.එස්. වික්‍රමසිංහ මහතා මේ අනීතික ක්‍රියාව සිදු කළ අනුරාධපුර කොට්ඨාස දූෂණ මර්දන අංශයේ ස්ථානාධිපතිවරයා ඇතුළු නිලධාරීන් පොලිස් සේවයෙන් නෙරපාහැරීමටත් පොලිස් කොස්තාපල් ජේ. ඩී. සඳුන් මහතාට එරෙහිව ද්වේෂ සහගතව නඩු පැවරීමේ චෝදනාව යටතේ එම නිලධාරීන්ට එරෙහිව මැදවච්චිය මහේස්ත්‍රාත් අධිකරණය හමුවේ නඩු පැවරීමට කටයුතු කරන බවටත් පොලිස් කොස්තාපල් ජේ.ඩී. සඳුන් යළි සේවයේ පිහිටුවන බවටත් පොරොන්දු විය.",
       "URL": "https://www.dinamina.lk/2023/08/16/local/14585/%e0%b6%9c%e0%b6%82%e0%b6%a2%e0%b7%8f-%e0%b6%ad%e0%b6%b6%e0%b7%8f%e0%b6%9c%e0%b7%90%e0%b6%b1%e0%b7%93%e0%b6%b8%e0%b7%9a-%e0%b6%b6%e0%b7%9c%e0%b6%bb%e0%b7%94-%e0%b6%a0%e0%b7%9d%e0%b6%af%e0%b6%b1/",
       "Category": "local",
       "Parent URL": "https://www.dinamina.lk/category/local//page/239/"
}