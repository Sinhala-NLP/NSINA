{
       "Source": "dinamina",
       "Timestamp": "August 14, 2023 1:42 am",
       "Headline": "හොර පාස්පෝට් එකකින් එංගලන්තයට යන්න හැදූ චැඩ් ජාතිකයා දෝහාවලට පිටුවහල්",
       "News Content": "කූට ලෙස සකස් කළ ව්‍යාජ කැනේඩියානු ගුවන් ගමන් බලපත්‍රයකින් ශ්‍රී ලංකාවට ඇතුළුවී එංගලන්තය බලා පැන යෑමට පැමිණි චැඩ් ජාතික ගුරුවරයකු පෙරේදා (12) සවස කටුනායක ගුවන් තොටුපොළ පැමිණීමේ පර්යන්තයේදී ආගමන විගමන නිලධාරීන් විසින් අත්අඩංගුවට ගෙන ආපසු ඔහු පැමිණි කටාර් රාජ්‍යයේ දෝහා වෙත පිටුවහල් කර තිබේ.\n31 හැවිරිදි මොහු සෞදි අරාබියේ අරාබි භාෂාව උගන්වන චැඩ් ජාතික ගුරුවරයෙකි. හෙතෙම පෙරේදා (12) සවස 04.30ට කටාර් රාජ්‍යයේ දෝහා සිට කටාර් ගුවන් සේවයේ කිව්.ආර්. 654 දරන ගුවන් යානයෙන් කටුනායක ගුවන් තොටුපොළට පැමිණ තිබේ.\nඔහු සිය ආගමන නිශ්කාෂණ කටයුතු සඳහා කටුනායක ගුවන් තොටුපොළ පැමිණීමේ පර්යන්තයේ ආගමන විගමන නිලධාරී කවුළුවට තම කැනේඩියානු ගුවන් ගමන් බලපත්‍රය ඇතුළු අනෙකුත් ලියකියවිලි භාරදී තිබේ.\nඑහිදී මේ ගුවන් ගමන් බලපත්‍රය ප්‍රමිතියකින් තොරව සකස් කර ඇති බවට එහි සේවය කළ නිලධාරීවරයාට හැඟී ගිය බැවින්, මේ ගුවන් මගියා සහ ඔහු ඉදිරිපත් කළ ලියකියවිලි ප්‍රධාන ආගමන විගමන නිලධාරීවරයා වෙත යොමු කර තිබේ.\nඑහිදී සිදු කළ ප්‍රශ්න කිරීම්වලදී තමන් චැඩ් ජාතිකයකු බවත්, තමන්ට මේ ගුවන් ගමන් බලපත්‍රය තම සහෝදරයකු විසින් සකස් කර දුන් බවත් ප්‍රකාශ කර තිබේ. එසේම තමන් මෙසේ ශ්‍රී ලංකාවට පැමිණ දින පහකට පසුව එංගලන්තය බලා පිටත්ව යෑමට සැලසුම් කර තිබූ බව ද එහිදී මේ චැඩ් ජාතිකයා වැඩිදුරටත් අනාවරණය කර තිබේ.\nඒ අනුව මෙම චැඩ් ජාතිකයා අත්අඩංගුවට ගත් ආගමන විගමන නිලධාරීන් ඔහු පැමිණි කටාර් රාජ්‍යයේ දෝහා වෙත පිටුවහල් කිරීමට කටාර් ගුවන් සේවයේ නිලධාරීන් වෙත භාරදී තිබේ.\nමේ අත්අඩංගුවට ගැනීම සහ මේ පිළිබඳ වැඩිදුර විමර්ශන කටයුතු කටුනායක ගුවන් තොටුපොළ ප්‍රධාන ආගමන විගමන නිලධාරී ජේ. එස්. අඹේගොඩ මහතාගේ උපදෙස් සහ අධීක්ෂණය යටතේ ආගමන විගමන නිලධාරී එච්. ඒ. ඩී.එච්. ඩී. සෙනෙවිරත්න මහතා විසින් සිදු කර තිබේ .\n\nකටුනායක – ටී. කේ. ජී. කපිල",
       "URL": "https://www.dinamina.lk/2023/08/14/local/13734/%e0%b7%84%e0%b7%9c%e0%b6%bb-%e0%b6%b4%e0%b7%8f%e0%b7%83%e0%b7%8a%e0%b6%b4%e0%b7%9d%e0%b6%a7%e0%b7%8a-%e0%b6%91%e0%b6%9a%e0%b6%9a%e0%b7%92%e0%b6%b1%e0%b7%8a-%e0%b6%91%e0%b6%82%e0%b6%9c%e0%b6%bd/",
       "Category": "local",
       "Parent URL": "https://www.dinamina.lk/category/local//page/251/"
}