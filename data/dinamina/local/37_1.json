{
       "Source": "dinamina",
       "Timestamp": "October 4, 2023 1:00 am",
       "Headline": "සීසර් කළ මවුන්ට දෙන තරම මෙන් පස්ගු ණයක් වේදනා නාශක බී මත් වන පාසල් දරුවන් ඉන්නවා",
       "News Content": "මේ වේදනා නාශක අධි මාත්‍රාවක් ගැනීමේදීවලිප්පුව, අපස්මාරය හා සමාන රෝග ලක්ෂණ මතු වෙනවා\n\nසිසේරියන් සැත්කමකට ලක්වූ මවකට වෛද්‍යවරුන් නිර්දේශ කරන වේදනා නාශක ඖෂධ ප්‍රමාණය මෙන් පස් ගුණයක් ඇතැම් පාසල් ළමයින් මත්වීම සඳහා භාවිත කරන බව මහනුවර ජාතික රෝහලේ විශේෂඥ, මනෝ වෛද්‍ය ගිහාන් අබේවර්ධන මහතා පවසයි.\n\nඒ මහතා මේ බව පැවැසුවේ ‘මත් උවදුරින් රට බේරා ගනිමු’ මැයෙන් මහනුවර ශ්‍රී පුෂ්පදාන සමිති ශාලාවේදී ඊයේ (03) පැවති වැඩසටහනකදීය.\n\nමධ්‍යම පළාත් ජ්‍යෙෂ්ඨ නියෝජ්‍ය පොලිස්පති ලලිත් පතිනායක මහතාගේ අදහසට අනුව, මහනුවර පොලිසියේ මූලිකත්වයෙන් සංවිධාන කර තිබූ මේ වැඩසටහනට පුෂ්පදාන සමිතිය අනුග්‍රහාකත්වය දී තිබිණි. මාතලේ, මහනුවර සහ ගම්පොළ පොලිස් කොට්ඨාසවල මත්ද්‍රව්‍යවලට ඇබ්බැහි වූ තරුණයන් 300 දෙනකු පමණ මේ වැඩසටහනට සම්බන්ධ වූ අතර, ඔවුන්ගේ ගැටලු වෛද්‍යවරුන් හා සාකච්ඡා කිරීමට අවස්ථාවක් ද දීමට සංවිධායක මණ්ඩලය පියවර ගෙන තිබිණි.\n\nඑහිදී වැඩිදුරටත් අදහස් දැක්වූ මනෝ වෛද්‍ය ගිහාන් අබේවර්ධන මහතා මෙලෙස ද කීවේය.\n\n“කලක පටන් ප්‍රබල වේදනා නාශක අධි මාත්‍රාවක් ගැනීමේදී වලිප්පුව, අපස්මාරය හා සමාන රෝග ලක්ෂණ මේ සිසුන්ට මතු වෙනවා. මව්පියන් ද එලෙස සිතා මේ දරුවන් රෝහල් ගත කරනවා. ඒත් මේ දරුවන් පරීක්ෂා කිරීමේදී හෙළි වන්නේ මත්ද්‍රව්‍යයක් ලෙස වේදනා නාශක ඖෂධ අධිමාත්‍රාවක් ගැනීමෙන් මේ රෝග ලක්ෂණ මතුව ඇති බවයි.\n\nමේ වන විට වාර්තා වී තිබෙන දත්තවලට අනුව හෙරෝයින් මත්ද්‍රව්‍යවලට ඇබ්බැහි වූ ලක්ෂයක පමණ පිරිසක් මෙරට සිටිනවා. ඔවුන් අතරින් 6000ක් පමණ මත්ද්‍රව්‍ය එන්නත් කරගැනීමට පෙළඹී සිටිනවා. මේ නිසා ඒඩ්ස් සහ හෙපටයිටීස් වැනි රෝග ව්‍යාප්ත වීමේ අවදානමක් මතුව තිබෙනවා. හෙරෝයින් අධි මාත්‍රාවක් ගැනීම හේතුවෙන් ශාරීරික සහ මානසික ආබාධවලට ගොදුරු වන පිරිස ක්‍රමයෙන් වැඩි වෙමින් තිබෙනවා. හෙරෝයින් ගැනීමට නොහැකි වූ විට ඒ වෙනුවට ප්‍රබල වේදනා නාශක භාවිත කිරීමට තරුණ තරුණියන් පෙළඹී සිටිනවා. සිසේරියන් සැත්කමකට ලක් වූ මවකට දෙන ප්‍රමාණයකට වඩා පස් ගුණයකින් වැඩි වේදනා නාශක මාත්‍රාවක් දෛනිකව ගන්නා පාසල් සිසුන් ද වාර්තා වෙනවා.\n\nමීට වසර කිහිපයකට පෙර මාතලේ දිස්ත්‍රික්කයේ අවුරුදු 13ත් 18ත් අතර පාසල් සිසුන් සම්බන්ධ කර ගනිමින් කළ පරීක්ෂණයකදී ඔවුන් අතරින් 28%ක් කුමන හෝ මත්ද්‍රව්‍යයක් භාවිත කර තිබෙන බව අනාවරණය වූණා. ඒ අතරින් 69 %ක් ප්‍රතිකාර ගත යුතු මට්ටමක පසු වූණා. ඇතැම් රෝහල් සේවකයන් වේදනා නාශක සහ සිහි නැති කිරීමට භාවිත කරන ඖෂධ ගැනීමට පුරුදු වී සිටිනවා. මෙය රෝහල් පරිපාලනයත් ගැටලුවක්.”\n\nඅසේල කුරුළුවංශ",
       "URL": "https://www.dinamina.lk/2023/10/04/local/27496/%e0%b7%83%e0%b7%93%e0%b7%83%e0%b6%bb%e0%b7%8a-%e0%b6%9a%e0%b7%85-%e0%b6%b8%e0%b7%80%e0%b7%94%e0%b6%b1%e0%b7%8a%e0%b6%a7-%e0%b6%af%e0%b7%99%e0%b6%b1-%e0%b6%ad%e0%b6%bb%e0%b6%b8-%e0%b6%b8%e0%b7%99/",
       "Category": "local",
       "Parent URL": "https://www.dinamina.lk/category/local//page/37/"
}