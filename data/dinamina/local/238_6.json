{
       "Source": "dinamina",
       "Timestamp": "August 16, 2023 1:00 am",
       "Headline": "ලංගමේ මූල්‍ය වංචාවලට සම්බන්ධ සේවකයන්ගේ වත්කම් ගැන සොයනවා",
       "News Content": "ලංගම මූල්‍ය වංචාවලට සම්බන්ධ සේවකයන්ගේ වත්කම් සම්බන්ධව විශේෂ පරීක්ෂණයක් පවත්වන බව ප්‍රවාහන, මහාමාර්ග හා ජනමාධ්‍ය අැමැති ආචාර්ය බන්දුල ගුණවර්ධන මහතා පැවසීය.\n\nරජයේ ප්‍රවෘත්ති දෙපාර්තමේන්තු ශ්‍රවණාගාරයේ දී පැවති මෙම වැඩසටහනේදි මූලික පුහුණුව අවසන් කළ රියදුරු මහතුන් සහ කොන්දොස්තර මහතුන් 120 දෙනකුට පත්වීම් ලිපි ප්‍රදානය කෙරිණි.\n\nලංකා ගමනාගමන මණ්ඩලයට නවක රියැදුරන් 800ක්‌ සහ කොන්දොස්තරවරු 290ක්‌ බඳවා ගැනීමේ වැඩසටහනේ, හයවැනි අදියර යටතේ පත්වීම්ලාභීන් පිරිසකට පත්වීම් ලිපි ප්‍රදානය කිරීමේ අවස්ථාවට එක් වෙමින් ඇමැතිවරයා මේ බව කීවේය.\n\nඑහිදී ඇමැතිවරයා මෙසේ ද පැවසීය.\n\nපොදු ජනතාවගේ ප්‍රවාහන පහසුකම් නිසි අයුරින් ලබාදීම සඳහා කැපවන ලංගම කාර්ය මණ්ඩලයට යහපත් ජීවන තත්ත්වයක් ඇති කිරීම උදෙසා ඉහළ වැටුපක්, ප්‍රසාද දීමනා සහ රක්ෂණ ක්‍රමයක් ඇති කිරීම වෙනුවෙන් මේ වන විට මූලික කටයුතු සිදු කරමින් පවතිනවා. එම සැලසුම සාර්ථක කර ගැනීම සඳහා ආයතනය ලාභ ලබන තත්ත්වයට පත් කිරීමේ වගකීම රියැදුරු, කොන්දොස්තරවරුන් ඇතුළු සමස්ත කාර්යය මණ්ඩලය වෙත පැවරෙනවා. කිසිදු පාඩු ලබන ආයතනයක්‌ වෙත මූල්‍ය ප්‍රතිපාදන ලබාදීමේ හැකියාවක් තව දුරටත් ආණ්ඩුවට නැහැ. ලංගම ධාවනය කරන සෑම නව බස් රථයකටම ඒ වෙනුවෙන් ගෙවිය යුතු ණය වාරිකයක් පවතිනවා. එම නිසා සෑම බස් රථයකින් ම නිශ්චිත ආදායමක් ලබා ගැනීමට කටයුතු කිරීම අනිවාර්යයි. තම රාජකාරි කාලය තුළ යහපත් සේවයක් ජනතාවට ලබා දෙමින් වැඩි ඉපයීමක්‌ සිදු කරන්නට ඔබ කටයුතු කළ යුතුයි.\n\nආයතනයේ කාර්ය මණ්ඩලයෙන් සුළු පිරිසක් දීර්ඝ කාලයක් තිස්සේ මූල්‍ය වංචාවන් සිදුකිරීමට පෙළඹීම හේතුවෙන් දෛනිකව අතිවිශාල අාදායමක් අහිමි වෙනවා. එවැනි වංචනික ක්‍රියාවන්වලට සම්බන්ධ වීම හේතුවෙන් ලංගම ප්‍රධාන කාර්යාලයේ හදිසි වැටලීම් අංශය විසුරුවා හැරීමට අපට සිදු වුණා. එම නිලධාරීන්ගේ වත්කම් හා දේපොළ සම්බන්ධයෙන් විශේෂ පරීක්ෂණයක් සිදු කිරීමටද මේ වන විට පියවර ගෙන තිබෙනවා.ආයතනයේ කාර්ය මණ්ඩලයට අලුතින් එක්වන ඔබ එවැනි කටයුතුවලින් සම්පූර්ණයෙන්ම මිදිය යුතුයි. කිසිවකුගේ බලපෑම්වලට යටත් නොවී කටයුතු කරන සෑම අවංක සේවකයකුගේම ආරක්ෂාව වෙනුවෙන් අප පෙනී සිටිනවා.\n\nපාඩු ලබන තත්ත්වයෙන් මිදෙමින්, පැහැදිලි වැඩපිළිවෙළක් යටතේ 2025 වසර වන විට ලාභ ලබන ආයතනයක් බවට ලංගම පත් කිරීමේ විශේෂ ඉලක්කයක්‌ වෙනුවෙන් මේ වන විට විශේෂ වැඩපිළිවෙළක් ක්‍රියාත්මක කර තිබෙනවා. ඒ වෙනුවෙන් තම උපරිම දායකත්වය ලබාදීමට ඔබ සියලු දෙනාටම විශාල වගකීමක් පැවරෙනවා.\n\nලංකා ගමනාගමන මණ්ඩලයේ සභාපති ලලිත් ද අල්විස් මහතා, ප්‍රධාන විධායක නිලධාරී මහේෂ් කුලතිලක මහතා, නියෝජ්‍ය සාමාන්‍යාධිකාරීවරුන් ඇතුළු පිරිසක් මෙම අවස්ථාවට එක්ව සිටියහ.",
       "URL": "https://www.dinamina.lk/2023/08/16/local/14534/%e0%b6%bd%e0%b6%82%e0%b6%9c%e0%b6%b8%e0%b7%9a-%e0%b6%b8%e0%b7%96%e0%b6%bd%e0%b7%8a%e0%b6%ba-%e0%b7%80%e0%b6%82%e0%b6%a0%e0%b7%8f%e0%b7%80%e0%b6%bd%e0%b6%a7-%e0%b7%83%e0%b6%b8%e0%b7%8a/",
       "Category": "local",
       "Parent URL": "https://www.dinamina.lk/category/local//page/238/"
}