{
       "Source": "dinamina",
       "Timestamp": "July 14, 2023 1:00 am",
       "Headline": "අනියම් බිරිය සමඟ ‘කුස්සි හොරා’ රිමාන්ඩ්",
       "News Content": "නිවාස පහක මුළුතැන්ගේ උපකරණ සොරාගෙන රු. ලක්ෂ 5කට විකුණා තිබියදී හසු වූ අනියම් යුවළේ පුරුෂයා ලබන 24 දින දක්වා රක්ෂිත බන්ධනාගාරගත කරන ලෙස මහනුවර අතිරේක (අංක 1) මහේස්ත්‍රාත් මොහොමඩ් රාෆික් මහතා නියම කළේය.\n\nමෙසේ අධිකරණය වෙත ඉදිරිපත් කර තිබුණේ ගලහා, දෙල්තොට, බෝපිටිය ප්‍රදේශයේ පදිංචිකරුවකු හා කුකුළපාන ප්‍රදේශයේ පදිංචි කාන්තාවකි. මෙයට සම්බන්ධ 45 හැවිරිදි අනියම් බිරියගේ සැමියා විදේශගතව සිටීම හා ඇයගේ දරුවන් 5 දෙනා රැක බලා ගැනීමට කෙනකු නැති නිසා මහේස්ත්‍රාත්වරයා ඇයට ඇප නියම කළ අතර දරුවන් 4 දෙනකු සිටින 44 හැවිරිදි පුරුෂයා රක්ෂිත බන්ධනාගාරගත කරනු ලැබීය.\n\n‘කුස්සි හොරා‘ නමින් අන්වර්ථ නාම ලැබූ මේ පුද්ගලයා දෙල්තොට, කුකුළපාන, බෝපිටිය යන ප්‍රදේශවල පිහිටි නිවාසවල මුළුතැන්ගේ වලින් සොරාගෙන තිබූ රයිස් කුකර්, ගෑස් ටැංකි, ගෑස් ළිප් හා බ්ලෙන්ඩර් ආදි උපකරණ මේ අනියම් බිරිය ලවා විකුණා ඇති අතර, ඒ සියලු උපකරණ පොලිසිය විසින් සොයා ගෙන තිබිණි.\n\nගලහා පොලිස් ස්ථානාධිපති (ප්‍ර.පො.ප) සමන් ගුණසේකර මහතාගේ උපදෙස් මත අපරාධ අංශයේ ස්ථානාධිපති (උ.පො.ප) සුගත් විජේසිංහ, (පො.සැ. 47224) රණසිංහ සහකොස්තාපල්වරුන් වන (57844) හේරත්, (100206) කෞෂාන්, කාන්තා පොලිස් කොස්තාපල් (8765) ප්‍රියංගනී යන නිලධාරීහු පරීක්ෂණ පැවැත්වූහ.",
       "URL": "https://www.dinamina.lk/2023/07/14/local/6532/%e0%b6%85%e0%b6%b1%e0%b7%92%e0%b6%ba%e0%b6%b8%e0%b7%8a-%e0%b6%b6%e0%b7%92%e0%b6%bb%e0%b7%92%e0%b6%ba-%e0%b7%83%e0%b6%b8%e0%b6%9f-%e0%b6%9a%e0%b7%94%e0%b7%83%e0%b7%8a%e0%b7%83%e0%b7%92/",
       "Category": "local",
       "Parent URL": "https://www.dinamina.lk/category/local//page/382/"
}