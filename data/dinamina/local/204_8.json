{
       "Source": "dinamina",
       "Timestamp": "August 23, 2023 1:00 am",
       "Headline": "පානීය ජල අවශ්‍යතාවට මුහුණ දෙන්න හදිසි ක්‍රියාකාරි කමිටුවක්",
       "News Content": "මේ මොහොතේ පවතින පානීය ජල අවශ්‍යතාව හදිසි තත්ත්වයක් සේ සලකා ජල සම්පාදන, වාරිමාර්ග, රාජ්‍ය පරිපාලන, ස්වදේශ කටයුතු, පළාත් සභා හා පළාත් පාලන අමාත්‍යාංශ එකාබද්ධව කඩිනම් වැඩපිළිවෙළක් හදිසි ක්‍රියාකාරි කමිටුවක් මඟින් ක්‍රියාත්මක කිරීමට අගමැති දිනේෂ් ගුණවර්ධන මහතාගේ ප්‍රධානත්වයෙන් පැවති විශේෂ රැස්වීමකදී ඊයේ (22) තීරණය කර ඇත.\n\nඅගමැති ලේකම්වරයාගේ මෙහෙයවීමෙන් ඉහත අමාත්‍යාංශ තුනේ ලේකම්වරුන්ගෙන් මේ කමිටුව සමන්විත වන අතර, අදාළ සියලු ආයතනද ඊට සම්බන්ධ කරගන්නා ලෙස අගමැති දිනේෂ් ගුණවර්ධන මහතා මෙහිදී උපදෙස් දුන්නේය. අගමැතිවරයාගේ ප්‍රධානත්වයෙන් පැවති මේ රැස්වීම පාර්ලිමේන්තු සංකීර්ණයේදී ඊයේ (22) පැවැත්විණි.\n\nඑමෙන්ම ක්‍රීඩා හා යෞවන කටයුතු සහ වාරිමාර්ග ඇමැති රොෂාන් රණසිංහ, ජල සම්පාදන සහ වතු යටිතල පහසුකම් සංවර්ධන ඇමැති ජීවන් තොණ්ඩමන් මහත්වරුද ජල සම්පාදන රාජ්‍ය ඇමැති සනත් නිශාන්ත, පාර්ලිමේන්තු මන්ත්‍රීවරුන් වන වාසුදේව නානායක්කාර, ඒ.එල්.එම්. අතාවුල්ලා, සුදර්ශන දෙණිපිටිය, ජගත් සමරවික්‍රම මහත්වරුද, අගමැති ලේකම් අනුර දිසානායක ඇතුළු අග්‍රාමාත්‍ය කාර්යාලයේ, වාරිමාර්ග අමාත්‍යාංශයේ, ජල සම්පාදන අමාත්‍යාංශයේ ශ්‍රී ලංකා මහවැලි අධිකාරියේ ඉහළ නිලධාරීහු රැසක්ද මීට එක්ව සිටියහ.",
       "URL": "https://www.dinamina.lk/2023/08/23/local/16476/%e0%b6%b4%e0%b7%8f%e0%b6%b1%e0%b7%93%e0%b6%ba-%e0%b6%a2%e0%b6%bd-%e0%b6%85%e0%b7%80%e0%b7%81%e0%b7%8a%e0%b6%ba%e0%b6%ad%e0%b7%8f%e0%b7%80%e0%b6%a7-%e0%b6%b8%e0%b7%94%e0%b7%84%e0%b7%94/",
       "Category": "local",
       "Parent URL": "https://www.dinamina.lk/category/local//page/204/"
}