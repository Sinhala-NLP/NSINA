{
       "Source": "dinamina",
       "Timestamp": "October 6, 2023 1:06 am",
       "Headline": "දිඹු­ලා­ගල ලොකු හාමු­දු­රුවන් ගෙන ගිය ශාස­නික  මෙහෙ­ව­රට උප­රි­ම­යෙන් කැප වෙනවා",
       "News Content": "ත්‍රස්තවාදීන්ගේ වෙඩි ප්‍රහාරයකින් මීට වසර 27කට පෙර ඝාතනය කරන ලද දිඹුලාගල ලොකු හාමුදුරුවෝ හෙවත් මාතර කිතලගම ශ්‍රී සීලාලංකාර නාහිමියන් ගෙන ගිය ආගමික, ශාසනික, ජාතික මෙහෙවර සිදු කිරීමට තමා උපරිමයෙන් කැප වෙන බව අභිනවයෙන් පත් වූ ඓතිහාසික දිඹුලාගල ආරණ්‍ය සේනාසනාධිපති දිඹුලාගල රාහුලාලංකාර නාහිමියෝ සඳහන් කළහ.\n\nදිඹුලාගල බුද්ධ ශ්‍රාවක සංඝ සභාව, දායකකාරකාදීන් මෙන්ම ප්‍රදේශවාසීන් විසින් ඊයේ (05) ඓතිහාසික දිඹුලාගල ආරණ්‍ය සේනාසන සූදානම් කර තිබූ දිඹුලාගල නාහිමි පිළිගැනීමේ උත්සවයකට වැඩම කරමින් උන්වහන්සේ මේ බව සඳහන් කළහ.\n\nඅමරපුර ධර්මරක්ෂිත මහා නිකායේ මහානායක තිරිකුණාමලේ ආනන්ද නාහිමියන් විසින් පසුගිය 27 වැනිදා ඓතිහාසික දිඹුලාගල ආරණ්‍ය සේනාසනයේ අභිනව ආරණ්‍ය සේනාසනාධිපති ලෙස දිඹුලාගල රාහුලාලංකාර නාහිමියෝන් පත් කළහ. මෙහිදී අපවත් වී වදාළ මාතර කිතලගම ශ්‍රී සීලාලංකාර නාහිමිටත්, මල්දෙණියේ ජිනාලංකාර නාහිමිටත් පුෂ්පෝපහාර දැක්වීමට රාහුලාලංකාර නාහිමියෝ කටයුතු කළහ.\n\nදිඹුලාගල රාහුලාලංකාර නාහිමියන් ඓතිහාසික දිඹුලාගල ආරණ්‍ය සේනාසනයේ පස්වනවරට පත් සේනාසනාධිපති නායක ස්වාමීන් වහන්සේය. ඓතිහාසික දිඹුලාගල ආරණ්‍ය සේනාසනයට වෙහෙර විහාරස්ථාන 120කට ආසන්න සංඛ්‍යාවක්, පිරිවෙන් පහක් මෙන්ම විශාල භික්ෂූන් සංඛ්‍යාවක් ඇතුළත්ය.\n\nමෙහිදී අනුශාසනාවක් කරමින් රාහුලාලංකාර හිමියෝ මෙලෙස ද පැවැසූහ.\n\n“දිඹුලාගල ආරණ්‍ය සේනාසනයේ සංවර්ධනය වෙනුවෙන් වගේම උතුරු මැද, නැඟෙනහිර පළාතේ ජනතාව මුහුණ දෙන ගැටලුවලට සෘජුවම සම්බන්ධ වෙමින් විසඳුම්දීමට පවතින රජයත්, දේශපාලන අධිකාරියත් සමඟ ක්‍රියා කරනවා. පළාතේ ගොවි ජනතාව මුහුණ දෙන පොදු ගැටලු කඩිනමින් විසඳා ගැනීමට දිඹුලාගල නාහිමියන් ක්‍රියා කළා සේ මහා සංඝරත්නය සහ ජනතාව මා කෙරෙයි තැබූ විශ්වාසය අබමල් රේණුවකින්වත් කඩ කරන්නේ නෑ.”\n\nමේ අවස්ථාවට උතුරු මැද පළාතේ ප්‍රධාන අධිකරණ සංඝනායක කදුරුවෙල ජයන්ති විහාරාධිපති කදුරුවෙල ධම්මපාල නාහිමියන් ප්‍රමුඛ මහා සංඝරත්නය, ප්‍රදේශවාසීන්, රාජ්‍ය ආයතන ප්‍රධානීන් ඇතුළු ආරක්ෂක අංශවල ප්‍රධානීහු සහභාගි වී සිටියහ.",
       "URL": "https://www.dinamina.lk/2023/10/06/local/28146/%e0%b6%af%e0%b7%92%e0%b6%b9%e0%b7%94%e0%b6%bd%e0%b7%8f%e0%b6%9c%e0%b6%bd-%e0%b6%bd%e0%b7%9c%e0%b6%9a%e0%b7%94-%e0%b7%84%e0%b7%8f%e0%b6%b8%e0%b7%94%e0%b6%af%e0%b7%94%e0%b6%bb/",
       "Category": "local",
       "Parent URL": "https://www.dinamina.lk/category/local//page/27/"
}