{
       "Source": "dinamina",
       "Timestamp": "July 21, 2023 1:00 am",
       "Headline": "සෞඛ්‍ය සේවාවේ සෑම මරණයක්ම එන්නතකට බේතකට සම්බන්ධ කිරීමේ කුමන්ත්‍රණයක්",
       "News Content": "සෞඛ්‍ය සේවාවේ සෑම මරණයක්ම එන්නතකට හෝ නිර්වින්දන ඖෂධයකට සම්බන්ධ කිරීමේ කුමන්ත්‍රණයක් ක්‍රියාත්මක වන බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන මහතා පැවසීය. එවැනි ලඝු කිරීම් කර නිදහස් සෞඛ්‍ය සේවාව අඩාළ කිරීමට මාධ්‍ය සහාය නොදිය යුතු බව ද ඒ මහතා පැවසීය. සෞඛ්‍ය අමාත්‍යාංශයේ ඊයේ (20) පැවති මාධ්‍ය හමුවට සහභාගි වෙමින් ඒ මහතා මේ බව ප්‍රකාශ කළේය.\n\nඑහිදී සෞඛ්‍ය සේවා අධ්‍යක්ෂ ජනරාල්වරයා මෙසේද පැවසීය: “ඔබ අප අපි නිදහස් අධ්‍යාපනයෙන් මෙතනට ආව මිනිස්සු. අපි නිදහස් සෞඛ්‍ය සේවාව ආරක්ෂා කරගත යුතුයි. සෞඛ්‍ය ක්ෂේත්‍රයේ සියලු පිරිස් මෙම නිදහස් සෞඛ්‍ය සේවා ආරක්ෂා කරගැනීමට කටයුතු කරනවා. සත්‍ය තොරතුරු සැගවීමට කිසිදු වුවමනාවක් අපට නැහැ. අපි සත්‍ය තොරතුරු දෙනවා. මාධ්‍ය සන්දර්ශන තියන්න අපට අවශ්‍යතාවක් නැහැ. සත්‍යය හෙළි කිරීම දෙපාර්තමේන්තුවේ කීර්ති නාමයට කැළලක් ඇති නොවන පරිදි සිදු කළ යුතුයි. සෞඛ්‍ය සේවාවේ සිටින කිසිම කෙනෙක් රෝගියෙකු මිය යනවාට කැමැති නැහැ; අපි ඉඩදෙන්නෙත් නැහැ. රෝගීන්ට දැන දැන වැරදි බෙහෙත්, හොඳ නැති බෙහෙත් දෙන්න අපි පෙලඹෙන්නේ නැහැ. බාල බෙහෙත් ගේනවා කියලා එකක් අපි කරන්නේ නැහැ. බාල බෙහෙත් කියලා ජාතියක් අපට ගේන්න බැහැ. ඒවාට ටෙන්ඩර් කරන්නේ නැහැ. අපි ගෙන්වන්නේ එම රටවල ලියාපදිංචි කළ, ඖෂධ නියාමන අධිකාරියේ ලියාපදිංචි කළ ඖෂධ. හදිසි මිල දී ගැනීම්වලදීද එම රටවල ලියාපදිංචි කළ බෙහෙත් ගෙන්වන්නේ. අදාළ ඖෂධ ගෙනාවට පසු ගුණාත්මක භාවය අඩු වීමේ හැකියාවන් තිබෙනවා. එය මීට පෙරද අවුරුදු ගණනාවකම සිදු වෙලා තිබෙනවා. 2017 වර්ෂයේ 93ක්, 2018 වර්ෂයේ 85ක්, 2019 වර්ෂයේ 96ක්, 2020 වර්ෂයේ 77ක්, 2021වර්ෂයේ 85ක්, 2022 වර්ෂයේ 86ක්, 2023 මේ වන විට 43ක් ගුණාත්මක බවින් අඩු ඖෂධ ලෙස වාර්තා වී තිබෙනවා. මෙය මේ වසරේ පමණක් සිදු වූ දෙයක් නොවෙයි. අපි සෞඛ්‍ය දෙපාර්තමේන්තුව විදිහට බාල බෙහෙත් ගෙන්නා රෝගීන්ට දෙන්නේ නැහැ. කවදාවත් එහෙම ගෙනල්ලත් නැහැ. සෞඛ්‍ය සේවාවන් ඉදිරියටත් නිසි පරිදි සිදු කරනවා. කිසිම කෙනෙක් රජයේ රෝහලකට එන්න බයවෙන්න එපා. නිදහස් සෞඛ්‍ය හා අධ්‍යාපනය අපි රැක ගත යුතුයි.”",
       "URL": "https://www.dinamina.lk/2023/07/21/local/8239/%e0%b7%83%e0%b7%9e%e0%b6%9b%e0%b7%8a%e0%b6%ba-%e0%b7%83%e0%b7%9a%e0%b7%80%e0%b7%8f%e0%b7%80%e0%b7%9a-%e0%b7%83%e0%b7%91%e0%b6%b8-%e0%b6%b8%e0%b6%bb%e0%b6%ab%e0%b6%ba%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/351/"
}