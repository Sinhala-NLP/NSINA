{
       "Source": "dinamina",
       "Timestamp": "July 26, 2023 1:00 am",
       "Headline": "දිළිඳුකම තුරන් කරන්න අමෙරිකාවෙන් කෝටි 6,600ක්",
       "News Content": "ශ්‍රී ලංකාවේ දිළිඳුකම තුරන් කිරීම වෙනුවෙන් සමාජ ආරක්ෂණ ව්‍යාපෘතියක් ක්‍රියාත්මක කිරීම සඳහා රුපියල් කෝටි 6,600ක (අමෙරිකානු ඩොලර් මිලියන 200ක) අරමුදලක් ශ්‍රී ලංකාවට ලබා දීමට ලෝක බැංකුව එකඟතාව පළ කර තිබේ.\n\nමෙරට දිළිඳු හා අවදානමට ලක්වූවන්ට වඩා හොඳ ආදායමක් සහ ජීවනෝපායක් ලබා දීමේ ව්‍යාපෘතියක් ක්‍රියාත්මක කිරීම සඳහා මෙම අරමුදල් යොදා ගැනීමට නියමිතව තිබෙන අතර ‘අස්වැසුම’ නව සුබසාධන ප්‍රතිලාභ ගෙවීමේ ක්‍රමයට සහාය වීම සඳහා අමෙරිකානු ඩොලර් මිලියන 185ක් ද තෝරාගනු ලබන ප්‍රතිලාභීන් ආර්ථික වශයෙන් සවිමත් කිරීම පිණිස නියමු ව්‍යාපෘතියක් ක්‍රියාත්මක කිරීම සඳහා අමෙරිකානු ඩොලර් මිලියන 07ක් ද සමස්ත ව්‍යාපෘතිය කළමනාකරණය සහ සමාජ ආරක්ෂණ පද්ධතිය ශක්තිමත් කිරීම සඳහා අමෙරිකානු ඩොලර් මිලියන 08ක් ද වශයෙන් සංරචක තුනක් (03) යටතේ එම අරමුදල දීමට නියමිත බව ප්‍රවාහන හා මහාමාර්ග සහ ජනමාධ්‍ය ඇමැති, ආචාර්ය බන්දුල ගුණවර්ධන මහතා ප්‍රකාශ කළේය.\n\nඇමැතිවරයා මේ බව සඳහන් කළේ අමාත්‍ය මණ්ඩල තීරණ දැනුම් දීම වෙනුවෙන් රජයේ ප්‍රවෘත්ති දෙපාර්තමේන්තුවේදී ඊයේ (25) පෙරවරුවේ පැවැති මාධ්‍ය හමුවට එක්වෙමිනි.\n\nදිළිඳු හා අවදානමට ලක්වූවන්ට වඩා හොඳ ඉලක්කගත ආදායම් සහායක් සහ ජීවනෝපාය අවස්ථා ලබාදෙන සහ සමාජ ආරක්ෂණ පද්ධතිය ශක්තිමත් කරන ව්‍යාපෘතියක් ක්‍රියාත්මක කිරීම සඳහා අවශ්‍ය අරමුදල් සලසා ගැනීම වෙනුවෙන් ලෝක බැංකුව සමඟ සාකච්ඡා සම්මුති පැවැත්වීමට 2023-05-08 දින පැවති අමාත්‍ය මණ්ඩල රැස්වීමේදී අනුමැතිය ලැබිණ.\n\nඒ අනුව පැවැති සාකච්ඡා සම්මුතිවලදී ‘අස්වැසුම’ නව සුබසාධන ප්‍රතිලාභ ගෙවීමේ ක්‍රමයට සහාය වීම සඳහා අමෙරිකානු ඩොලර් මිලියන 185ක් ද තෝරාගනු ලබන ප්‍රතිලාභීන් ආර්ථික වශයෙන් සවිමත් කිරීම පිණිස නියමු ව්‍යාපෘතියක් ක්‍රියාත්මක කිරීම සඳහා අමෙරිකානු ඩොලර් මිලියන 07ක් ද සමස්ත ව්‍යාපෘතිය කළමනාකරණය සහ සමාජ ආරක්ෂණ පද්ධතිය ශක්තිමත් කිරීම සඳහා අමෙරිකානු ඩොලර් මිලියන 08ක් ද වශයෙන් සංරචක තුනක් (03) යටතේ අමෙරිකානු ඩොලර් මිලියන 200ක අරමුදල් සලසා දීමට ලෝක බැංකුව එකඟතාව පළ කර ඇත.\n\nඅදාළ ණය මුදල ගැනීම සඳහා ලෝක බැංකු සමූහයේ ජාත්‍යන්තර සංවර්ධන සමායතනය සමඟ අදාළ ගිවිසුමට එළඹීමට මුදල්, ආර්ථික ස්ථායීකරණ සහ ජාතික ප්‍රතිපත්ති ඇමැතිවරයා වශයෙන් ජනාධිපතිවරයා ඉදිරිපත් කළ යෝජනාව අමාත්‍ය මණ්ඩලය මඟින් අනුමත කරන ලදි.\n\nඑහිදී වැඩිදුරටත් අදහස් දැක්වූ ඇමැති බන්දුල ගුණවර්ධන මහතා,\n\n”නිදහසින් පසුව ලංකා ඉතිහාසයේ සමාජ ආරක්ෂණ සුබසාධනය සඳහා ලෝක බැංකුවෙන් ප්‍රදානය කර තිබෙන වැඩිම මුදල් ප්‍රමාණය තමයි ඩොලර් මිලියන 200. මෙය රුපියල්වලින් ගත් විට මිලියන 66,000ක් පමණ වෙනවා. දිළිඳු ජන කොටස් ඉලක්ක කරගෙන ඔවුන් වඩා නිවැරැදිව හඳුනා ගැනීම තුළින් පෙර ලැබුණාට වඩා වැඩි ප්‍රතිලාභ ලැබෙන පරිදි අස්වැසුම සමාජ සුබසාධන යෝජනා ක්‍රමය ලෝක බැංකුව මඟින් අනුමත කර තිබෙනවා. මේ ගිවිසුමට එළඹීම සඳහා අමාත්‍ය මණ්ඩලයේ අනුමැතිය ලැබී තිබෙනවා. මේ සම්බන්ධයෙන් පසුගිය කාලයේ උද්ඝෝෂණ සංවිධානය කළා. නමුත් ඒ සඳහා රජය නම්‍යශීලී ප්‍රතිපත්තියක් අනුගමනය කරමින් යම්කිසි අයකුට සුබසාධන ප්‍රතිලාභ නොලැබී තිබෙන්නේ නම් ඒ සම්බන්ධව විරෝධය දැක්වීම හා අභියාචනා ඉදිරිපත් කිරීම සඳහා යම්කිසි කාලයක් ලබා දුන්නා.\n\nලැබී තිබෙන 900,000ට වැඩි අයැදුම්කරුවන් අතුරින් 600,000ට වඩා දැනට අනුගත වී තිබෙනවා. තව ලක්ෂ තුනක් පමණ අභියාචනා ඉදිරිපත් කර තිබෙනවා. ඒවා දිසාපති මට්ටමින්, ප්‍රාදේශීය ලේකම් මට්ටමින් මූල්‍ය ප්‍රතිපාදනය ලබාගැනීම කෙසේ හෝ වැදගත් වෙනවා. යම්කිසි ආකාරයකට මේ සම්බන්ධ විවිධ මත ඉදිරිපත් වීම තුළ ඩොලර් මිලියන 200 මුදල නොලැබෙන්නේ නම් විශාල පිරිසකට ලබාගත හැකිව තිබෙන ප්‍රතිලාභය අහිමි වෙනවා. ඒ නිසා කඩිනමින් මේ ගිවිසුම අත්සන් කොට නිසි ලෙස එම ප්‍රතිලාභය හිමි විය යුතු කොටසට වැඩි ප්‍රතිලාභයක් දීමට පියවර ගන්නවා” යැයි පැවසීය.",
       "URL": "https://www.dinamina.lk/2023/07/26/local/9382/%e0%b6%af%e0%b7%92%e0%b7%85%e0%b7%92%e0%b6%b3%e0%b7%94%e0%b6%9a%e0%b6%b8-%e0%b6%ad%e0%b7%94%e0%b6%bb%e0%b6%b1%e0%b7%8a-%e0%b6%9a%e0%b6%bb%e0%b6%b1%e0%b7%8a%e0%b6%b1-%e0%b6%85%e0%b6%b8%e0%b7%99/",
       "Category": "local",
       "Parent URL": "https://www.dinamina.lk/category/local//page/332/"
}