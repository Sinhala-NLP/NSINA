{
       "Source": "dinamina",
       "Timestamp": "August 5, 2023 1:00 am",
       "Headline": "ඉන්දීය සමාගම් 2ක් ශ්‍රී ලංකාවේ කුකුළු ගොවිපොළ අරඹන්න කැමැත්තෙන්",
       "News Content": "මෙරට තුළ කුකුළු මස් හා බිත්තර නිෂ්පාදන ව්‍යාපාර කටයුතු ආරම්භ කිරීම සඳහා ඉන්දියාවේ ප්‍රකට සමාගම් දෙකක් මුදල් ආයෝජනය කිරීම සඳහා ඉල්ලීම් ඉදිරිපත් කර තිබෙන බවත්, මෙරට කිරි කර්මාන්ත කටයුතු ආරම්භ කිරීම සඳහා ඉන්දියාවේ අමූල් සමාගම ඉදිරිපත් වී සිටින බවත් කෘෂිකර්ම ඇමැති මහින්ද අමරවීර මහතා පවසයි.\n\nමේ ආයෝජකයෙන්ට ශ්‍රී ලංකාව තුළ බිත්තර හා කුකුළු මස් නිෂ්පාදනය සඳහා අවස්ථාව දීමට ඇති හැකියාව සම්බන්ධව මේ වන විට සොයා බලමින් සිටින බවද ඒ මහතා කීය. මහනුවරදී පෙරේදා (3) පැවති මාධ්‍ය හමුවකදී අදහස් දක්වමින් ඇමැතිවරයා මේ බව ප්‍රකාශ කළේය.\n\nවිදේශ රටවලින් බිත්තර හා කුකුළු මස් ආනයනය කරනවාට වඩා විදේශීය ආයෝජකයන්ට එම නිෂ්පාදන කර්මාන්ත මෙරට ආරම්භ කිරීමට අවස්ථාව සලසා දීම වඩා ඵලදායි බවද ඒ මහතා කීය. ඉන්දියාවෙන් පමණක් නොව, වෙනත් රටවලින් වුව මේ සඳහා ඉල්ලීම් ඉදිරිපත් වුව හොත් ඒ සම්බන්ධයෙන්ද සලකා බලන බවත්, ජනතාවට අඩු මිලකට කුකුළු මස් හා බිත්තර සැපයීම තම අරමුණ බවත් හෙතෙම අවධාරණය කළේය. බිත්තර හා කුකුළු මස් අතිරික්තයක් ඇත්නම් ඒවා අපනයනය කිරීම සඳහා වන සැලසුම්ද ඇතැයි ඇමැතිවරයා පැවසීය. දැනට පවතින මිලට වඩා කුකුළු මස් හා බිත්තර ඉදිරියේදී අඩු මිලකට පාරිභෝගිකයන් වෙත නිකුත් කිරීමට හැකි වෙතැයි අපේක්ෂා කරන බවද අමරවීර මහතා කීය.\n\nඅසේල කුරුළුවංශ",
       "URL": "https://www.dinamina.lk/2023/08/05/local/11908/%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b7%83%e0%b6%b8%e0%b7%8f%e0%b6%9c%e0%b6%b8%e0%b7%8a-2%e0%b6%9a%e0%b7%8a-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82/",
       "Category": "local",
       "Parent URL": "https://www.dinamina.lk/category/local//page/284/"
}