{
       "Source": "dinamina",
       "Timestamp": "July 20, 2023 1:00 am",
       "Headline": "2023 උ/පෙළ පළමුවර අයදුම්කරුවන්ට  සහන කාලයක් නෑ",
       "News Content": "ප්‍රථම වරට 2023 වසරේ උසස් පෙළ විභාගයට පෙනී සිටින සිසුන් සඳහා අයදුම් කිරීමට ලබාදී ඇති දිනය කිසිම හේතුවක් නිසා දීර්ඝ නොකරන බව විභාග කොමසාරිස් ජනරාල් අමිත් ජයසුන්දර මහතා පවසයි. උසස් පෙළ 2023 විභාගය සඳහා අයදුම්පත් කැඳවීමේ කටයුතු මේ වන විට ක්‍රියාත්මක වෙමින් පවතින බව ද ඒ මහතා පැවසීය. උසස් පෙළ විභාගය නොවැම්බර් 27 වැනිදා සිට දෙසැම්බර් 21 වැනිදා පැවැත්වීමට දින නියම කර ඇති බවත් මෙම විභාගය සඳහා අයදුම්පත් කැඳවීම මාර්ගගත ක්‍රමය ඔස්සේ පසුගිය 07 වැනිදා ආරම්භ කළ අතර මේ මස 28 වැනිදා අවසන් වන බවත් ඒ මහතා පැවැසුවේය.\n\nමෙම විභාගය සඳහා දෙවැනි හෝ තෙවැනිවර හෝ ඊට පසු වාරයක් සඳහා අයදුම් කරනු වස් අවසන් වරට (2023 ජනවාරි 23 වැනිදා සිට පෙබරවාරි 17 දක්වා) පැවති උසස් පෙළ 2022 ප්‍රතිඵල අපේක්ෂාවෙන් පසුවන අයදුම්කරුවන් සඳහා පමණක් ප්‍රතිඵල නිකුත් කිරීමෙන් පසුව අයදුම්පත් ඉදිරිපත් කිරීමට අවස්ථාවක් දීමට විභාග දෙපාර්තමේන්තුව සැලසුම් කර තිබේ.\n\nපෙබරවාරි 17 වැනිදා අවසන් වූ උසස් පෙළ – 2022 විභාගයේ ප්‍රතිඵල නිකුත් කිරීම මේ දක්වා ප්‍රමාද වීමට බලපෑ කරුණු බොහොමයක් විභාග දෙපාර්තමේන්තුවේ පාලනයෙන් පරිබාහිර කරුණු වන අතර එම ගැටලු සඳහා වූ විසඳුම් ක්‍රියාමාර්ගවලදී හැකි සෑම අවස්ථාවකදීම මෙම දෙපාර්තමේන්තුවේ උපරිම දායකත්වය දී ඇති බව මෙම ක්‍රියාවලිය ආරම්භයේ සිට මේ දක්වා සමීපව නිරීක්ෂණය කළ ඕනෑම අයකුට අවබෝධ වනු ඇත. කෙසේ වෙතත් මේ වන විට මෙම ඇගැයීම් ක්‍රියාවලිය එහි අවසන් අදියරට එළඹෙමින් පවතින අතර මෙම විභාගයේ ප්‍රතිඵල 2023 අගෝස්තු මාසයේදී නිකුත් කිරීමට දෙපාර්තමේන්තුවට හැකිවනු ඇත. උසස් පෙළ විභාගයක් සංවිධානය කර පැවැත්වීම සඳහා අවශ්‍ය වන කාලසීමාව සැලකිල්ලට ගෙන 2023 උසස් පෙළ විභාගයට අයදුම්පත් කැඳවීම පසුගියදා (07) ආරම්භ කළ අතර රට තුළ පැවැති විවිධ අර්බුදකාරී වාතාවරණයන් හමුවේ වුවද මෙම දෙපාර්තමේන්තුව මඟින් නියමිත කාලසීමාවන් තුළදී මෙම තීරණයන්ට නොඑළඹුණි නම් 2023 උසස් පෙළ විභාගය පැවැත්වීම 2024 වර්ෂයේ මාර්තු මාසයෙන් ඔබ්බට ප්‍රමාද විය හැකිව තිබිණි.\n\nසන්ධ්‍යා කරුණාරත්න",
       "URL": "https://www.dinamina.lk/2023/07/20/local/7887/2023-%e0%b6%8b-%e0%b6%b4%e0%b7%99%e0%b7%85-%e0%b6%b4%e0%b7%85%e0%b6%b8%e0%b7%94%e0%b7%80%e0%b6%bb-%e0%b6%85%e0%b6%ba%e0%b6%af%e0%b7%94%e0%b6%b8%e0%b7%8a%e0%b6%9a%e0%b6%bb%e0%b7%94%e0%b7%80%e0%b6%b1/",
       "Category": "local",
       "Parent URL": "https://www.dinamina.lk/category/local//page/358/"
}