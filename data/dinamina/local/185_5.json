{
       "Source": "dinamina",
       "Timestamp": "August 28, 2023 1:12 am",
       "Headline": "අප්පච්චිගේ මරණය අපට සැකයි",
       "News Content": "රෝහලට ඇතුළු කළ දවසේම අප්පච්චි නැති වුණා මරණ පරීක්ෂණය තිබ්බේ පහුවදා කාලයකට පස්සේ ගොඩ ගත් මිනියක් වගේ විකෘති වෙලා\n\n\n\n“ඉකුත් 24 වැනිදා කුරුණෑගල ශික්ෂණ රෝහලට ඇතුළත් කළ අපේ අප්පච්චි එදාම හවස නැති වුණා. පහුවදා උදේ මරණ පරීක්ෂණය තිබ්බා. ඒ වෙලාවේ මෘත දේහය ගින්නට අසු වෙලා පිලිස්සුණු අයකුගේ වාගේ ඇඟ පුරා තුවාල තිබ්බා දැක්කා. හැම තැනම හම ගැලවිලා. ඕජස් ගලනවා. කාලයකට පස්සෙ ගොඩ ගත් මිනියක් වගේ විකෘති වෙලා.\n\nඒත් මරණ පරීක්ෂණය තිබ්බා. මෘත දේහය සීල් කර 25 වෙනිදා උදේම අවසන් කටයුතු කරන්න කීවා. එතැන කුමක් හෝ දෙයක් සඟවනවා. මළ සිරුර නරක් වුණේ එන්නතක් විස වෙලා වාගේ තමයි දැනෙන්නේ.”\n\nයැයි කුරුණෑගල රෝහලේ 4 වන වාට්ටුවේ සිට මිය ගිය පොල්පිතිගම, තලාකොළවැව ලිපිනයේ පදිංචිව සිටි 64 හැවිරිදි අතපත්තු මුදියන්සේලාගේ විජේරත්න නමැති අයගේ මරණය සම්බන්ධව ඔහුගේ පුතකු වූ සුසන්ත විජේබණ්ඩාර පැවැසීය.\n\nඒ සම්බන්ධව ඔහු වැඩිදුරටත් මෙලෙස ද කීවේය.\n\n“මුලින්ම අප්පච්චිට වමනය යනවා, ඔළුව රිදෙනවා කියලා 21 වෙනිදා පොල්පිතිගම මූලික රෝහලට ඇතුළත් කළා. පස්සෙ අමාරුව වැඩි වෙලා 24 වෙනිදා කුරුණෑගලට මාරු කර යවා තිබෙනවා. මමත් එදා දවල්\n\nකුරුණෑගලට ගියා. එතකොට අප්පච්චි 4 වෙනි වාට්ටුවේ හිටියා. බෙහෙත් මොකුත් දීලා නෑ. අප්පච්චිගේ ලේ සාම්පල් වගයක් ගන්න තියෙන හින්දා ඒවා ලැබෙන තෙක් වෙදකමක් කරන්න බෑ කියලා මිසීලා කිව්වා. ඒත් 24 වෙනිදා රෝහලේ රසායනාගාර අංශයේ වැඩ වර්ජනයක් තිබුණා. ඒ හින්දා ලේ සාම්පල් ගන්න බෑ කියලත් කිව්වා. මං ඒ වෙලාවේ පරීක්ෂණ ටික පිටතින් කරගෙන එන්න අවසර\n\nඉල්ලුවා. ඒ අය ඊට කැමැති වුණා. ඒත් ඊට ඉස්සර වෙලා අප්පච්චි නැති වුණා. එදා දවල් 12.50ට ඇතුළත් කළ අප්පච්චි 3.40ට නැති වුණා. ප්‍රෙෂර් හැරෙන්නට වෙන කිසිම ලෙඩක් අප්පච්චිට තිබුණේ නෑ. පැය දෙකකට පස්සේ මෘත දේහය මෘත ශරීරාගාරයට දානවා කිව්වා. ඒ අතරේ අපි ගෙදර ගියා.\n\nපසුවදා (25) උදේම මරණ පරීක්ෂණයට මමත්, අම්මත් ගියා. පොලිසිය අපෙන් කටඋත්තර ගත්තා. මිනිය ගිහින් හඳුනා ගන්න කීවා. ඒ වෙලාවේ අප්පච්චිගේ ඇඟ පුරාම තැනින් තැන සැමන් කෑලි වාගේ\n\nහම ගැලවිලා තිබුණා දැක්කා. මුහුණ විකෘති වෙලා. ඕජස් ගලනවා. මාස ගණනකින් ගොඩ ගත් මිනියක් වාගේ තමයි පෙනුණේ. මම ඇහුවා, ඒ ඇයි කියලා. ශිතකරණයට දාන්න බැරි වුණාලු. ඒක වරදක්ලු. ඒ සම්බන්ධව පැමිණිලි කරනවා නම් රෝහල් අධ්‍යක්ෂ හමුවෙන්න කියලත් එහි සිටි දොස්තර කෙනෙක් මට කිව්වා. මම අධ්‍යක්ෂත්, ප්‍රධාන අධිකරණ වෛද්‍ය නිලධාරියාත් හමුවෙන්න ගියා. එයාලා කාමරවල හිටියේ නෑ. අවසානයේ මරණයට හේතුව හෘදයාබාධයක් කියලා තීන්දුව දුන්නා. ඒක හරි ඇති. ශිතකරණයේ ඉඩ තිබියදීත් දමපු නැති එකත් වරදක් තමයි. හැබැයි ඒක ශීතාගාරයට දැම්මේ නැති පළියටම පැය 15ක් වාගේ කාලයකදී මළ සිරුර විකෘති වීම හරිම සැකයි. මම මේ ගැන රෝහල් පොලිසියට කිව්වා. පලක් වුණේ නෑ.118 අංකයට කිව්වා. පොලිස් මූලස්ථානයට කතා කර කිව්වා. ළඟම ඇති පොලිසියට ගිහින් පැමිණිලි කරන්න කියලා ඒ අය කිව්වා.\n\nපස්සේ සීල් කරපු අප්පච්චිගේ මිනී පෙට්ටිය 25 වෙනිදා හවස ගෙදර අරන් ගිහින් 26 වෙනිදා උදේ අවසන් කටයුතු කළා. මං මේ සම්බන්ධව 25දා පොල්පිතිගම පොලිසියට පැමිණිලි කරන්න ගියා. ඇයි මරණ පරීක්ෂණයේදී විරුද්ධ නොවී දැන් විරුද්ධ වෙන්නේ. ඔයාට පුළුවන්ද ලක්ෂ පහ, හයක් වියදම් කරලා ආපසු මෘත දේහය මහනුවරට හෝ අනුරාධපුරට අරන් යන්න කියලා ඒ අය මාව බය කළා මිසක් පැමිණිල්ල ලියා ගත්තේ නෑ. මානසික රෝහලේ ලෙඩකුට ගහලා මැරුවා. තවත් ළමයෙක් වකුගඩු දෙකම ඉවත් කරලා මැරුවා. ඒවා රහස් වශයෙන් සඟවන්න හැදුවාට මාධ්‍යයට පින් සිදු වෙන්න ඒවා එළියට ආවා. මෙතැනත් මොකක් හෝ දෙයක් වෙලා තිබෙනවා මටත් සාධාරණයක් ඉටු විය යුතුයි.”\n\nපොලිසියට නැඟෙන චෝදනා සම්බන්ධව පොල්පිතිගම වැඩ බලන පොලිස් ස්ථානාධිපති ප්‍රධාන පොලිස් පරීක්ෂක ඒ. එම්. එස්. බණ්ඩාර පවසන්නේ මෙවැන්නකි.\n\n“මෙයාලා පැමිණිල්ලකට ආවා. මම ඇහුවා මරණ පරීක්ෂණයේදී විරුද්ධ නොවුණේ ඇයි කියලා. එතකොට කිව්වා, වගකිව යුතු\n\nඅධ්‍යක්ෂ හෝ අධිකරණ වෛද්‍යවරයා හිටියේ නැතිලු. මං ඒ වෙලාවෙම කුරුණෑගල ප්‍රධාන අධිකරණ වෛද්‍ය නිලධාරී අජිත් ජයසේන අමතා මේ අයට තිබෙන ප්‍රශ්නය ගැන කිව්වා. යම් අසාධාරණයක් වෙලා තිබෙනවා නම් වහාම ඇවිත් එයා හමුවන්න කීවා. ඒ අයට කතා කරන්න කියලා එයාගේ ජංගම දුරකතන අංකයත් මම ඒ අයට දුන්නා. එයාලා පහුවදාම රෝහලට යනවා කියලා කරන්න ආව පැමිණිල්ල නොදමා යන්න ගියා.”\n\nමරණ පරීක්ෂණය පැවැත් වූ කුරුණෑගල නාගරික හදිසි මරණ පරීක්ෂක ආර්. යූ.ඩී.කේ. අමරසිංහ මහතා\n\n“රෝහලේ මෘත ශරීරාගාරයේ ශීතකරණ අඩුපාඩු නිසා යම් යම් ප්‍රශ්න පැන නඟිනවා. ඒවා බලධාරීන්ට කීවාට මේ තාක් විසඳිලත් නෑ.\n\nඒත් මේ මෘත දේහය නරක් වෙලා නම් තිබුණා. ඒකට හේතුව පවතින උෂ්ණත්වයලු. එහෙම කීවාට ඒ සම්බන්ධව භූගෝල හා කාලගුණික සම්බන්ධ දැනුමක් හෝ මරණයට හේතුව කියනා දොස්තර දැනුමක් මට නෑ. අපි කණ්ඩායම එකතු වෙලා මරණ පරීක්ෂණය පැවැත්තුවා. මරණයට හේතුව හෘදයාබාධයක් බවට සනාථ වුණා. ඒක පවුලේ අයත් පිළිගත්තා. ඒ වෙලාවේ කිසිම කෙනෙක් මේ සම්බන්ධව විරුද්ධතාව පළ කළෙත් නෑ.”\n\nකුරුණෑගල ශික්ෂණ රෝහලේ රෝහල් අධ්‍යක්ෂ චන්දන කැදන්ගමුව මහතා\n\n“අපිට තිබෙන ශිතකරණ රෝහලේ මිය යන සියලු දෙනාගේ මෘත දේහයන් දාන්න ප්‍රමාණවත් නැහැ. මේ නිසා සමහර අවස්ථාවල දී මෘත දේහයන් කාමරයේ පිටත පවා තබන්නට සිදු වෙනවා. එහෙම තිබුණා කියලා දවසින් මළ සිරුරක් නරක් වෙන්නෙත් නැහැ. නමුත් දැන් පවතින රෂ්නය අධිකයි. මේ නිසා මළ සිරුරක් පවා නරක් වෙන්නට බැරි නෑ. මෙහි සිදු වී ඇත්තේ ද එවැන්නක් විය හැකියි.\n\nහැබැයි එහෙම කීවාට මම 25දා මේ මරණ පරීක්ෂණය වෙන වෙලාවේ හිටියේ කොළඹ. එහේ හිටිය මටත් දැනගන්නට ලැබුණා මෙතැන මළ සිරුර නරක් වෙලා කියලා. හේතුව ශීතකරණවල ඉඩ නැතිලු. මේ නිසා කුණු වුණාලු කියා ඒ අය කීවාට ඒ කතාවල ඇත්ත නැත්ත මොකක්ද කියලා මං හරියටම ගිහින් සොයා බලන්නම්.”\n\nපොල්පිතිගම – නන්දන කැලේගම",
       "URL": "https://www.dinamina.lk/2023/08/28/local/17572/%e0%b6%85%e0%b6%b4%e0%b7%8a%e0%b6%b4%e0%b6%a0%e0%b7%8a%e0%b6%a0%e0%b7%92%e0%b6%9c%e0%b7%9a-%e0%b6%b8%e0%b6%bb%e0%b6%ab%e0%b6%ba-%e0%b6%85%e0%b6%b4%e0%b6%a7-%e0%b7%83%e0%b7%90%e0%b6%9a%e0%b6%ba/",
       "Category": "local",
       "Parent URL": "https://www.dinamina.lk/category/local//page/185/"
}