{
       "Source": "dinamina",
       "Timestamp": "August 17, 2023 2:02 am",
       "Headline": "සාර්ථක මිදි වගාවක්  කෘෂි ඇමැතිගේ නිරීක්ෂණයට",
       "News Content": "යුරෝපීය රටවල වැවෙන රසවත් මිදි අපේ රටේ වවන ඌව පරණගම, ඇත්කඳවක ජේ. එම්. ඩබ්. බණ්ඩාර මහතාගේ මිදි වගාව දැක ගැනීමට කෘෂිකර්ම ඇමැති මහින්ද අමරවීර මහතා පසුගියදා ඔහුගේ නිවෙසට ගියේය.\n\n‘ඊශ්‍රායෙල් බ්ලූ’ නමැති මේ මිදි වර්ගය ඔහු විසින්ම සකස් කර ගත් ක්‍රමවේදයකට අනුව වගා කර තිබීම මෙහි විශේෂත්වයයි. යාපනයේ වගා කරන ‘ඉසබෙලා’ නමැති මිදි ප්‍රභේදය වගා කිරීමට නිර්දේශ කර තිබුණත් බණ්ඩාර මහතා විසින් අත්හදා බැලීමක් වශයෙන් වගා කරන ලද මේ මිදි ප්‍රභේදය ඌව පරණගම පමණක් නොව අප රටේ කවර ප්‍රදේශයක වුවත් වගා කළ හැකි බව ඔහු ඔප්පු කර තිබේ.\n\nඅක්කර භාගයක පමණ ඉඩමක මිදි වගාව සාර්ථකව සිදු කර ඇති අතර, කප්පාදු කරන ලද මිදි අතු යොදා ගනිමින් අලුත් පැළ සකස් කරන බවත්, ඒ සඳහා විශාල ඉල්ලුමක් ඇති බවත්, මේ මිදි වර්ගය මිලදී ගැනීමට විශාල පිරිසක් එන බවත්, එමඟින් ඉහළ ආදායමක් උපයන බවත් බණ්ඩාර මහතා ඇමැතිවරයා හමුවේ කීවේය.\n\nමේ වගාව පුළුල් ලෙස සිදු කිරීමට සහයෝගය දෙන ලෙස ද ඔහු ඇමැතිවරයාගෙන් ඉල්ලීමක් කළේය. ඌව පරණගම ප්‍රදේශයේ රජයට අයත් අක්කර දෙකක පමණ ඉඩමක් සොයා බලන ලෙසත්, එවැනි ඉඩමක් මේ මිදි වගාවට දීමට පියවර ගන්නා බවත් ඇමැතිවරයා මෙහිදී අවධාරණය කළේය. මේ හැර දැනට කෘෂිකර්ම අමාත්‍යාංශය යටතේ ඇති විදේශ අරමුදල් මත ක්‍රියාත්මක වන ව්‍යාපෘති මඟින් ඒ මහතාට අවශ්‍ය සහයෝගය දීමට ද ඇමැතිවරයා එකඟත්වය පළ කළේය.\n\nමෙහිදී අදහස් පළ කළ ඇමැතිවරයා මෙලෙස පැවැසීය.\n\n“අපේ රටට මිදි ආනයනය කිරීමට වාර්ෂිකව ඩොලර් මිලියන 900ක් පමණ වැය වෙනවා. 2018දී මම කෘෂිකර්ම ඇමැතිවරයා වශයෙන් පත් වූ දින සිට අපේ රටේ වගා කිරීමට සුදුසු මිදි ප්‍රභේදයක් සකස් කරන ලෙස කෘෂිකර්ම දෙපාර්තමේන්තුවට උපදෙස් දුන්නා. ඒත් තවමත් ඔවුන්ට ඒ සඳහා කටයුතු කිරීමට හැකිවී නෑ.\n\nමම අද බණ්ඩාර මහතාගේ මිදි වගාව නිරීක්ෂණය කළා. මේ මිදි ආනයනික මිදිවලටත් වඩා රසයෙන් ඉහළයි. මේ වගාව පුළුල් කළොත් අපට ඉදිරියේදී මිදි ආනයනය කිරීමට අවශ්‍ය වෙන්නේ නෑ. කෘෂි කර්මාන්තය කියන්නේ ආදායම් ඉපැයිය හැකි වෘත්තියක්. කළ යුත්තේ කැපවීම, මහන්සිය සහ අවශ්‍යතාවය. බණ්ඩාර මහතා මිදි වගාවෙන් කළ නොහැක්කක් නොමැත යන්න ඔප්පු කර තිබෙනවා.”\n\nඌව පළාත් ආණ්ඩුකාර ඒ. එච්. එම්. මුසම්මිල් මහතා ද මෙහිදී අදහස් දැක්වීය.\n\nබුද්ධිකා ඉඹුලාන",
       "URL": "https://www.dinamina.lk/2023/08/17/local/14791/%e0%b7%83%e0%b7%8f%e0%b6%bb%e0%b7%8a%e0%b6%ae%e0%b6%9a-%e0%b6%b8%e0%b7%92%e0%b6%af%e0%b7%92-%e0%b7%80%e0%b6%9c%e0%b7%8f%e0%b7%80%e0%b6%9a%e0%b7%8a-%e0%b6%9a%e0%b7%98%e0%b7%82%e0%b7%92-%e0%b6%87/",
       "Category": "local",
       "Parent URL": "https://www.dinamina.lk/category/local//page/232/"
}