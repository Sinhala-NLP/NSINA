{
       "Source": "dinamina",
       "Timestamp": "August 3, 2023 1:52 am",
       "Headline": "කුවේටයේ එල්ලා මැරූ ශ්‍රී ලාංකිකයාට බිරියෝ තිදෙනෙක්",
       "News Content": "මත්ද්‍රව්‍ය චෝදනාවකට වරදකරුවකු කර කුවේට් රටේදී එල්ලා මරන ලද ශ්‍රී ලාංකිකයකුගේ මරණ පරීක්ෂණය මීගමුව නාගරික හා මීගමු රෝහලේ හදිසි මරණ පරීක්ෂක වෛද්‍ය සිරි ජයන්ත වික්‍රමරත්න මහතා ඉදිරියේ දී ඊයේ (02) ආරම්භ වූ අවස්ථාවේ මියගිය අයගේ බිරින්දෑවරුන් බව කියන කාන්තාවන් තිදෙනකු ඉදිරිපත් වීම නිසා එම විභාගය අදට (03) කල් දමන ලදි.\nමෙලෙස මියගොස් ඇත්තේ සුර ඉසුරුගම, ගල්කඩවල අනුරාධපුරය ප්‍රදේශයේ පදිංචිව සිටි වීරසිංහ ආරච්චිලාගේ ජූඩ් රවීන්ද්‍ර පෙරේරා (46) නමැත්තෙකි.\nමියගිය අයගේ බිරියක් බව කියන ඉහත ලිපිනයේ පදිංචි දිසානායක මුදියන්සේලාගේ එස්. දිසානායක යන අය සාක්ෂි දෙමින් මෙසේ පැවසුවාය.\nමියගොස් ඇත්තේ මගේ විවාහක ස්වාමිපුරුෂයා. අපි විවාහ වී අවුරුදු 17ක් පමණ වෙනවා. මම ඕමාන් රටේ රැකියාව කරනවා. ඔහු නාවික හමුදාවේ සෙබළකු ලෙස සේවය කරමින් සිට පසුව විදේශ රැකියාවකට ගියා. තාත්තව කුවේට් රටේදී 2023/07/27 වැනි දින එල්ලා මරා දමන ලද බව යූටියුබ් මඟින් දැකගත් බව පුතා මට දැනුම් දුන්නා. මට දරුවන් දෙදෙනකු ඉන්නවා. මම මේ බව දැනගත් ගමන් ලංකාවට ආවා. ඔහුගේ දේහය ගුවන් මඟින් කටුනායක ගුවන්තොටුපොළට එවා තිබුණා. මත්ද්‍රව්‍ය චෝදනාවකට ඔහු වරදකරු වී එල්ලා මරා දමා ඇතැයි මට දැනගන්නට ලැබුණා. මගේ මියගිය ස්වාමිපුරුෂයා තවත් කාන්තාවන් දෙදෙනකු සමඟ විවාහ වී සිටි බව පසුව දැනගන්නට ලැබුණා. මම මෘතදේහය භාර ගැනීමට කැමති නැහැ. එහෙත් අවසන් කටයුතුවලට සහභාගි වීමට මට අවස්ථාවක් දෙන්නැයි ඇය ඉල්ලා සිටියාය.\nමියගිය අයගේ සහෝදරයකු සාක්ෂි දෙමින් අම්මා එම මෘතදේහය භාර ගැනීමට අකමැති බව ප්‍රකාශ කර ඇතැයි කියා සිටියේය.\nමියගිය අයගේ බිරින්දෑවරුන් බව කියන කාන්තාවන්ගේ අනන්‍යතාව තහවුරු කර විවාහ සහතික හා දරුවන්ගේ උප්පැන්න සහතික සමඟ අද (03) විභාගයට ඉදිරිපත් කරන ලෙස මරණ පරීක්ෂක සිරි ජයන්ත වික්‍රමරත්න මහතා කටුනායක ගුවන්තොටුපොළ පොලිසියට නියම කළේය.",
       "URL": "https://www.dinamina.lk/2023/08/03/local/11349/%e0%b6%9a%e0%b7%94%e0%b7%80%e0%b7%9a%e0%b6%a7%e0%b6%ba%e0%b7%9a-%e0%b6%91%e0%b6%bd%e0%b7%8a%e0%b6%bd%e0%b7%8f-%e0%b6%b8%e0%b7%90%e0%b6%bb%e0%b7%96-%e0%b7%81%e0%b7%8a%e0%b6%bb%e0%b7%93/",
       "Category": "local",
       "Parent URL": "https://www.dinamina.lk/category/local//page/293/"
}