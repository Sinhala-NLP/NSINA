{
       "Source": "dinamina",
       "Timestamp": "July 6, 2023 5:59 pm",
       "Headline": "මාලිගාවේ ‘තායිරාජා‘ ගැන අලුත්ම තොරතුර",
       "News Content": "ශ්‍රී දළදා මාලිගාවේ දියවඩන නිලමේවරයා තමන්ට කළ නිල ආරාධනයකට අනුව පැමිණ, ශ්‍රී දළදා මාලිගා ඇත් පන්තියට අයත් ‘තායිරාජා‘ හස්ථියා දැකබලා ගත් බවත් එහිදී එම ඇතා පිළිබඳ කිසිදු ගැටළුවක් තමන් නොදුටු බවත් තායිලන්තයේ මෙරට තානාපති පොජ් හාන්පෝල් මහතා (Poj Harnpol) පවසයි.\n\nඇතා හොඳ සුවයෙන් සිටින ආකාරය සියැසින්ම දැකබලා ගැනීමට හැකි වූ බවත් තානාපතිවරයා සදහන් කළේය.\n\nතානාපතිවරයා මේ බව ප්‍රකාශ කළේ අද (06) පෙරවරුවේ මහනුවර ශ්‍රී දළදා මාලිගාවට පැමිණ ආගමික වතාවත් වලින් පසු මහනුවර සුදුහුම්පල රජමහා විහාර පරිශ්‍රයේ සිටින තායිරාජා හස්ථියා දැකබලා ගැනීමට පැමිණි අවස්ථාවේය.\n\nපේරාදෙණිය විශ්ව විද්‍යාලයේ පශු සායනික විද්‍යා මහාචාර්ය අශෝක දන්ගොල්ල මහතා විසින් තානාපතිවරයා වෙත තායිරාජා පිළිබඳ පූර්ණ දැනුවත් කිරීමක් සිදුකළ අතර, ඒ මහතා විසින් ශ්‍රී දළදා මාලිගා ඇත් පන්තිය හා හීලෑ අලි ඇතුන්ගේ සෞඛ්‍ය තත්වයන් පිළිබඳ ඇතැම් පිරිස් විසින් ගෙනයන සාවද්‍ය තෙරෙතුරු ප්‍රචාරයන් පිළිබඳව ද තානාපතිවරයා ඇතුළු තායිලන්ත නිලධාරීන් දැනුවත් කළේය.",
       "URL": "https://www.dinamina.lk/2023/07/06/local/4675/%e0%b6%b8%e0%b7%8f%e0%b6%bd%e0%b7%92%e0%b6%9c%e0%b7%8f%e0%b7%80%e0%b7%9a-%e0%b6%ad%e0%b7%8f%e0%b6%ba%e0%b7%92%e0%b6%bb%e0%b7%8f%e0%b6%a2%e0%b7%8f-%e0%b6%9c%e0%b7%90%e0%b6%b1/",
       "Category": "local",
       "Parent URL": "https://www.dinamina.lk/category/local//page/410/"
}