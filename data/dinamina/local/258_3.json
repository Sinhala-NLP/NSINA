{
       "Source": "dinamina",
       "Timestamp": "August 11, 2023 1:00 am",
       "Headline": "නව ආර්ථික ප්‍රතිපත්තියක් හදන්න විශ්වවිද්‍යාල ආචාර්යවරුන්ගෙන් කමිටුවක්",
       "News Content": "නව ආර්ථික ප්‍රතිපත්තියක් සඳහා අවශ්‍ය යෝජනා නිර්දේශ කිරීම සඳහා විශ්වවිද්‍යාල විද්වතුන්ගෙන් සමන්විත කමිටුවක් පත්කිරීමට පාර්ලිමේන්තුවේ ආංශික අධීක්ෂණ කාරක සභාව තීරණය කැර තිබේ.\n\nරටතුළ ක්‍රියාත්මක කළයුතු බදු ක්‍රමය සහ අනුගමනය කළ යුතු ආර්ථීක ප්‍රතිපත්ති නිර්දේශ කිරීම සඳහා විශ්වවිද්‍යාල ප්‍රජාගෙන් සමන්විත විද්වත් කමිටු පිහිටු වීමට ආර්ථික අර්බුදයේ බලපෑම සමනය කිරීම පිළිබඳ ආංශික අධීක්ෂණ කාරක සභාවේදී තීරණය විය.\n\nපාර්ලිමෙන්තු මන්ත්‍රී ගාමිණී වලේබොඩ් මහතාගේ සභාපතිත්වයෙන් 2023.08.07 වැනි එම ආංශික අධීක්ෂණ කාරක සභාව රැස්වූ අවස්ථාවේදී මේ බව තීරණය විය. රට මුහුණ දී ඇති ආර්ථික අවපාතයේ බලපෑම් සහ ඒවායින් ගොඩ ඒම සඳහා ඉදිරියේ දී ගත යුතු ක්‍රියාමාර්ග පිළිබඳව සොයා බැලීම සඳහා පැවති මෙම කාරක සභා රැස්වීම සඳහා විශ්වවිද්‍යාල ප්‍රතිපාදන කොමිෂන් සභාවේ සභාපති, විශ්වවිද්‍යාල උපකුලපතිවරුන්, ආර්ථික විද්‍යා හා කළමනාකරණ පීඨධිපතිවරුන්, මහාචාර්යවරුන්, ජ්‍යෙෂ්ඨ කථිකාචාර්යවරුන්, රාජ්‍ය නොවන උසස් අධ්‍යාපන ආයතන ප්‍රධානීන්, මහ බැංකු සහ භාණ්ඩාගාර නියෝජිතයන් කැඳවා තිබිණි. රට තුළ විවිධ ප්‍රතිපත්ති සැලසුම් සකස් කළද තවමත් මූල්‍ය අංශයේ ජාතික ප්‍රතිපත්තිමය රාමුවක් නොමැති බවත් එය කඩිනමින් සකස් කිරීමේ අවශ්‍යතාවක් පවතින බවත් කමිටු සභාපතිවරයා අවධාරණය කෙළේය. රට මේ වන විට මුහුණ දී ඇති අර්බුදයෙන් ගොඩ ඒම සඳහා සුදුසු යෝජනා මෙම කාරක සභාව පාර්ලිමේන්තුව හරහා ඉදිරිපත් කිරීමට අපේක්ෂා කරන බවත් මෙම ක්‍රියාවලියේදී විශ්ව විද්‍යාල ප්‍රජාව ඇතුළු සියලු ඒකරාශී කර ගැනීමට කටයුතු කරන බවත් ඒ මහතා පැවැසීය.",
       "URL": "https://www.dinamina.lk/2023/08/11/local/13257/%e0%b6%b1%e0%b7%80-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%b4%e0%b6%ad%e0%b7%8a%e0%b6%ad%e0%b7%92%e0%b6%ba%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/258/"
}