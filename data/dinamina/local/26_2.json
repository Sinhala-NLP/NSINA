{
       "Source": "dinamina",
       "Timestamp": "October 6, 2023 1:06 am",
       "Headline": "ජපා­න­යට යන්න සීමා­වා­සික තාක්ෂ­ණික පුහු­ණු­ලා­භීන් 15කට ගුවන් ටිකට්",
       "News Content": "සීමාවාසික තාක්ෂණික පුහුණුලාභීන් ලෙස ජපානය බලා යෑමට නියමිත ශ්‍රී ලාංකික තරුණ තරුණියන් 15 දෙනකුට ගුවන් ටිකට්පත් ප්‍රදානය කිරීම ශ්‍රී ලංකා විදේශ සේවා නියුක්ති කාර්යාංශයේදී සිදු කෙරිණි. මේ පිරිසට වසර 3ක පුහුණු කාලසීමාවක් සඳහා ගිවිසුම් ලැබී තිබෙන අතර, එම පිරිසට සාත්තු සේවා පුහුණුලාභී තරුණියන් 5 දෙනකු සහ ඉදිකිරීම් ක්ෂේත්‍රයේ පුහුණුලාභී තරුණයන් 10 දෙනකු අයත් වෙති.\n\nජපානයේ පිහිටි IM ජපන් ආයතනය සහ ශ්‍රී ලංකා විදේශ සේවා නියුක්ති කාර්යාංශය අතර 2017 වර්ෂයේ ඇති කර ගත් අවබෝධතා ගිවිසුමට අනුව ශ්‍රී ලාංකිකයන් තාක්ෂණික සේවාස්ථ පුහුණුලාභීන් වශයෙන් ජපානය වෙත යොමු කරන අතර, මේ වන විට පුහුණුලාභීන් 400කට අධික පිරිසක් ජපානයේ තාක්ෂණික සේවාස්ථ පුහුණුව සඳහා යොමු කර ඇත. නියමිත පුහුණු කාලසීමාව සාර්ථකව අවසන් කර මෙරටට පැමිණි පුහුණුලාභීන් සඳහා ව්‍යාපාර ආරම්භ කිරීමට සහාය දීමේ වැඩපිළිවෙළක් ද මේ පුහුණු වැඩසටහන යටතේ ක්‍රියාත්මක වේ. ගුවන් ටිකට්පත් ප්‍රදානය කිරීමේ අවස්ථාවට නියෝජ්‍ය සාමාන්‍යාධිකාරි (පුහුණු) පී. ජී. ජී. එස්. යාපා, බඳවාගැනීම් (සාමාන්‍ය) අංශයේ කළමනාකරු චිත්‍රානි මංගලිකා සහ IM Japan ආයතනයේ ශ්‍රී ලංකා කාර්යාලයේ නියෝජිතයෝ එක්ව සිටියහ.",
       "URL": "https://www.dinamina.lk/2023/10/06/local/28121/%e0%b6%a2%e0%b6%b4%e0%b7%8f%e0%b6%b1%e0%b6%ba%e0%b6%a7-%e0%b6%ba%e0%b6%b1%e0%b7%8a%e0%b6%b1-%e0%b7%83%e0%b7%93%e0%b6%b8%e0%b7%8f%e0%b7%80%e0%b7%8f%e0%b7%83%e0%b7%92%e0%b6%9a/",
       "Category": "local",
       "Parent URL": "https://www.dinamina.lk/category/local//page/26/"
}