{
       "Source": "dinamina",
       "Timestamp": "August 16, 2023 12:54 am",
       "Headline": "නාරම්මල සිසුවිය ළමයින් 5කගේ වතුර බෝතල්වලට වහ දාලා",
       "News Content": "නාරම්මල විද්‍යාලයක 10 වැනි ශ්‍රේණියේ ඉගෙනුම ලබන සිසුවියක විසින් එම පන්තියේම ඉගෙනුම ලබන සිසුවියන් 5 දෙනකුගේ පානීය ජල බෝතල්වලට වල් නාශකයක් එක් කිරීමේ සිද්ධියක් සම්බන්ධයෙන් නාරම්මල පොලිසිය විමර්ශනයක් ආරම්භ කර තිබේ. මේ සිදුවීම වී ඇත්තේ පෙරේදා (14) පෙරවරුවේ එම පන්තියේ සිසුන් උදෑසන රැස්වීමට සහභාගි වෙමින් සිටියදීය.\n\nතමා සමඟ එකම පන්තියේ අධ්‍යාපනය ලබන සිසුවියන්ගේ ජල බෝතල්වලට වල් නාශක දැමූ මේ සිසුවිය අවසානයේදී ඇයගේ ජල බෝතලයටද වල් නාශක දමාගෙන ඇති බවත්, සෙසු සිසුවියන් වල්නාශක දැමූ ජලය පානය කරන විට ඇයද වල්නාශක දැමූ ජලය පානය කර ඇති බවත් පොලිසිය සඳහන් කළේය. වල් නාශක යෙදූ ජලය උගුරු කිහිපයක් ඇය පානය කර ඇතත් සෙසු සිසුවියන්ට එහි පැහැය හා රසය ගැන ඇති වුණු සැකය මත කටට ගත් ජලය පිටතට විසි කර තිබේ. ඒ ගැන එම සිසුවියන් ගුරුවරුන්ට දැනුම් දීමෙන් පසු පාසලේ ආරක්ෂක කැමරා දර්ශනද පරීක්ෂා කිරීමකින් අනතුරුව කළ සොයා බැලීමකදී අනාවරණය වී ඇත්තේ මෙදින උදෑසන රැස්වීමට සහභාගි නොවී පන්තියේ රැඳී සිටි සිසුවිය මෙය කර ඇති බවයි. ඒ ගැන ඇයගෙන් ප්‍රශ්න කිරීමේදී තමා ජල බෝතල්වලට වල් නාශක දැමූ බව නියෝජ්‍ය විදුහල්පතිනිය හමුවේ පවසා ඇත. ඒ අනුව එම සිසුවියත් සෙසු සිසුවියන් 5 දෙනාත් ප්‍රතිකාර සඳහා නාරම්මල ප්‍රාදේශීය රෝහලට ඇතුළත් කිරීමට පාසල් බලධාරීන් පියවර ගෙන තිබුණු බව නාරම්මල පොලිසිය පවසයි.\n\nමේ සිදුවීම ගැන ජල බෝතල්වලට වල් නාශක දැමූ 14 හැවිරිදි සිසුවියගෙන් කළ ප්‍රශ්න කිරීමේදී ඇය පවසා ඇත්තේ තමා කොන් කරන, තමා සමඟ අමනාපයෙන් සිටින සිසුවියන් පස් දෙනකුගේ ජල බෝතල්වලට වල් නාශක එක් කළ බවයි. මේ සිසුවියගේ මවුපියන් කුලී වැඩ කරන අය බවත්, කිරිඅම්මා ළඟ ඇය හැදී වැඩෙන බවත් පොලිසිය කියයි. ඇය දැඩි ලෙස මානසික පීඩනයකින් පෙළෙන තැනැත්තියක බවද විමර්ශනයේදී පෙනී ගොස් ඇත. ඇයත් සිය ජල බෝතලයට වල් නාශක යොදා එය පානය කර ඇත්තේ ඒ ගැන සැකයක් ඇති නොවන ලෙස බවද විමර්ශනයේදී පෙනී ගොස් ඇත.\n\nජලයට මේ වල් නාශක වර්ගය කවලම් වී ඇත්තේ ඉතා සුළු ප්‍රමාණයකින් වන බැවින් කිසිදු සිසුවියකගේ ජීවිත හානියක් හෝ බරපතළ අනතුරක් ඒ හේතුවෙන් ඇති වී නැතැයි රෝහල් බලධාරීන් සඳහන් කළ බව උසස් පොලිස් නිලධාරියෙක් පැවසීය. මේ විදුහලේ ශිෂ්‍ය නායක පදවිය සඳහා ඇති වී තිබෙන තරගයක් මේ සිදුවීමට මූලික වී ඇති බව විදුහල් ආරංචි මාර්ග සඳහන් කළ අතර, එහෙත් ඒ බවක් නොදන්නා බව පොලිසිය පාර්ශ්වයෙන් සඳහන් විය. මේ සිදුවීම සම්බන්ධයෙන් පොලිසිය පැත්තෙන් විමර්ශනයක් සිදු කර ඇති බවත්, ඉදිරි කටයුතු සම්බන්ධයෙන් තීරණයක් ගනු ලබන්නේ පාසල් බලධාරීන් සහ දරුවන්ගේ මවුපියන් කැඳවා කෙරන සාකච්ඡාවකින් අනතුරුව බවත් උසස් පොලිස් නිලධාරියා වැඩිදුරයත් සඳහන් කළේය.\n\nවයඹ පළාත බාර ජ්‍යෙෂ්ඨ නියෝජ්‍ය පොලිස්පති කිත්සිරි ජයලත් සහ කුලියාපිටිය ජ්‍යෙෂ්ඨ පොලිස් අධිකාරි නෙරංජන් අබේවර්ධන මහත්වරුන්ගේ උපදෙස් අනුව නාරම්මල පොලිස් ස්ථානාධිපති (ප්‍ර.පො.ප) දිල්රුක් පෙරේරා මහතා ඇතුළු නිලධාරීහු විමර්ශන කටයුතු කළහ.",
       "URL": "https://www.dinamina.lk/2023/08/16/local/14574/%e0%b6%b1%e0%b7%8f%e0%b6%bb%e0%b6%b8%e0%b7%8a%e0%b6%b8%e0%b6%bd-%e0%b7%83%e0%b7%92%e0%b7%83%e0%b7%94%e0%b7%80%e0%b7%92%e0%b6%ba-%e0%b7%85%e0%b6%b8%e0%b6%ba%e0%b7%92%e0%b6%b1%e0%b7%8a-5%e0%b6%9a/",
       "Category": "local",
       "Parent URL": "https://www.dinamina.lk/category/local//page/240/"
}