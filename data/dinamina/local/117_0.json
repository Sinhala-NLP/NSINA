{
       "Source": "dinamina",
       "Timestamp": "September 14, 2023 5:10 am",
       "Headline": "කෙරවළපිටිය කසළ අංගණය  අපද්‍රව්‍ය කළමනාකරණ උද්‍යානයක් වෙයි",
       "News Content": "වත්තල, කෙරවළපිටිය කසළ අංගණය අපද්‍රව්‍ය කළමනාකරණ උද්‍යානයක් ලෙස සංවර්ධනය කෙරේ.\n\nකසළ කළමනාකරණයෙන් පරිසරය පිරිසිදුව පවත්වා ගැනීම සඳහා නාගරික සංවර්ධන හා නිවාස ඇමැති ප්‍රසන්න රණතුංග මහතාගේ උපදෙස් පරිදී ශ්‍රී ලංකා ඉඩම් සංවර්ධනය කිරීමේ සංස්ථාව විසින් මෙම උද්‍යානය නිර්මාණය කෙරේ.\n\nශ්‍රී ලංකා ඉඩම් සංවර්ධනය කිරීමේ සංස්ථාව පවසන්නේ ඒ අනුව මෙහි කසළ යොදා ගනිමින් කොම්පෝස්ට් පොහොර නිෂ්පාදනය කිරීමට අමතරව දැවිතෙල් නිෂ්පාදනය, ප්‍රාථමික ජෛව අඟුරු නිෂ්පාදනය ඇතුළු තවත් නවමු නිෂ්පාදන සිදු කරමින් මෙම උද්‍යානය නිර්මාණය කිරීමට නියමිත බවයි.\n\nඑමෙන්ම කෙරවළපිටිය කසළ අංගණයේ දිරාපත්වන කසළ යොදාගනිමින් දිනකට කසළ මෙට්‍රික් ටොන් 20ක පමණ කොම්පෝස්ට් පොහොර නිෂ්පාදනය කර සිල්ලර වෙළෙඳ පොළට නිකුත් කරනු ලැබේ.\n\nමේ වනවිටත් කෙරවළපිටිය කසළ අංගණයේ කොම්පෝස්ට් පොහොර ටොන් 1500ක් පමණ නිපදවා තිබෙන බව ද ශ්‍රී ලංකා ඉඩම් සංවර්ධනය කිරීමේ සංස්ථාව පවසයි.\n\nකෙරවළපිටිය කසළ අංගණයේ නිපදවන කොම්පෝස්ට් පොහොරවල රසදිය හා ඊයම් අඩංගු නොවන බවත්, කෘෂිකාර්මික කටයුතු සඳහා ඉතාම සුදුසු බවත් රසායනාගාර පරීක්ෂණ මඟින් තහවුරුවී තිබේ.\n\nකොම්පෝස්ට් පොහොර නිෂ්පාදනය සඳහා ලෝන්ග් ආර්ම්, ෂෝට් ආර්ම්, ජේ.සී.බී. (ලොකු), ජේ.සී.බී.(කුඩා), බොක්ස් කට් මැෂින්, වින්ඩෝ ටර්නර්, ටකර් යන යන්ත්‍ර සූත්‍ර බැගින් ද, ටිපර්, අතින් ක්‍රියාත්මක කරන කුණු තෝරන මැෂින්, ස්වයංක්‍රීයව කසළ තෝරන මැෂින් බැගින් ද, කසළවලින් ජෛව කොම්පෝස්ට් වෙන් කරන යන්ත්‍ර බැගින් ද කසළ අංගණය තුළ ස්ථාපිත කර තිබේ.\n\nතව ද, නිෂ්පාදනය කරන ජෛව කොම්පෝස්ට් හලා ගැනීම සඳහා අවශ්‍ය යන්ත්‍ර ද කෙරවළපිටිය කසළ අංගණය සතුව පවතී.\n\nඊට අමතරව දැනටමත් දැවිතෙල් නිෂ්පාදනය සඳහා පොලිතීන් හා ප්ලාස්ටික් ටොන් ලක්ෂ එකහමාරක් පමණ මෙහි එකතුකර තිබේ.\n\nශ්‍රී ලංකා ඉඩම් සංවර්ධනය කිරීමේ සංස්ථාව පවසන්නේ ඒවා යොදාගනිමින් අනාගතයේදී දැවි තෙල් නිෂ්පාදනය කිරීමට නියමිත බවයි. ඒ සඳහා පුද්ගලික සමාගමක් සමඟ එක්ව කටයුතු සිදුකරන බව ද එම සංස්ථාව වැඩිදුරටත් සඳහන් කරයි.\n\nදිරන කසළ හා නොදිරන කසළ යනුවෙන් වර්ග කරමින් මෙම කසළ අංගණයට කසළ භාරගනු ලබයි.\n\nකොළඹ නගර සභාව ප්‍රධාන කසළ සැපයුම්කරුවා ලෙස කටයුතු කරන මෙහි, සෙසු කසළ සැපයුම්කරුවන් ලෙස වත්තල, ජා-ඇළ, දොම්පේ, අත්තනගල්ල යන ප්‍රාදේශීය හා නගර සභාවන් කටයුතු කරයි.\n\nමෙයට අමතරව පෞද්ගලික අංශයේ සැපයුම්කරුවන් රැසක් ද කෙරවළපිටිය කසළ අංගණයට සැපයීමේ කටයුතුවල නිරතව සිටියි.\n\nඒ අනුව කෙරවලපිටිය කසළ අංගනයට දිනකට දිරාපත්වන කසළ මෙට්‍රික් ටොන් 550ක් ලබා ගන්නා අතර දිරාපත් නොවන අපද්‍රව්‍ය මෙට්‍රික් ටොන් 250ක් ලබා ගනී.\n\nඑලෙස ලබාගන්නා කසළ දිරාපත්වීම සඳහා මාස 06ක පමණ කාලයක් කසළ කඳු ලෙස ගොඩගසා තැබේ. එහිදී කසලවල දුර්ගන්ධය නැතිකිරීම සඳහා විශේෂ බෙහෙත් වර්ගයක් භාවිත කර ඉන් අනතුරුව පියවර කිහිපයක නිෂ්පාදන ක්‍රියාවලියකින් පසු ජෛව ගුණැති කොම්පෝස්ට් මිශ්‍රණය සකස් කෙරේ.\n\nමීතොටමුල්ල කසළ කන්ද කඩා වැටීමෙන් පසු 2017 වසරේ අප්‍රේල් මාසයේ අරඹන ලද කෙරවළපිටිය කසළ අංගණ ව්‍යාපෘතිය ශ්‍රී ලංකා ඉඩම් සංවර්ධනය කිරීමේ සංස්ථාව විසින් ආරම්භ කරනු ලැබීය.\n\nප්‍රමාණයෙන් අක්කර 400ක් වූ ශ්‍රී ලංකා ඉඩම් සංවර්ධනය කිරීමේ සංස්ථාවට අයත් කෙරවළපිටියේ පිහිටි ඉඩමකින්, අක්කර 20ක භූමි භාගයක මෙම කසළ අංගණය ඉදිකර තිබේ.\n\nඇමැති ප්‍රසන්න රණතුංග මහතා පවසන්නේ කෙරවළපිටිය කසළ අංගණය මෙතෙක් පවත්වාගෙන පැමිණි, දිනකට නිෂ්පාදනය කරන ජෛව පොහොර ධාරිතාවය ඉහළ නංවා ගැනීමේ ඉදිරි සැලසුම මේ වන විටත් සකස්කර තිබෙන බවයි.\n\n\n\nඋපාලි කරුණාරත්න",
       "URL": "https://www.dinamina.lk/2023/09/14/local/22083/%e0%b6%9a%e0%b7%99%e0%b6%bb%e0%b7%80%e0%b7%85%e0%b6%b4%e0%b7%92%e0%b6%a7%e0%b7%92%e0%b6%ba-%e0%b6%9a%e0%b7%83%e0%b7%85-%e0%b6%85%e0%b6%82%e0%b6%9c%e0%b6%ab%e0%b6%ba-%e0%b6%85%e0%b6%b4%e0%b6%af/",
       "Category": "local",
       "Parent URL": "https://www.dinamina.lk/category/local//page/117/"
}