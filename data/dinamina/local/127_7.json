{
       "Source": "dinamina",
       "Timestamp": "September 12, 2023 1:33 am",
       "Headline": "සහල් තොග සැඟවූ සහ වැඩිමිලට විකිණූ වෙළෙඳසැල් 400කට නඩු දැමීමට යයි",
       "News Content": "රට පුරා ඉකුත් දින කිහිපය තුළ වැඩි මිලට සහල් අලෙවි කිරීම හෝ තොග සඟවා තබා ගන්නා ස්ථාන සොයා සිදුකළ වැටලීම්වලදී වැඩි මිලට සහල් අලෙවි කිරීම, තොග සඟවා තබා ගැනීම, විකිණීම ප්‍රතික්ෂේප කිරීම සහ මිල ප්‍රදර්ශනය නොකිරීම සම්බන්ධව වැරදි අනාවරණය වූ වෙළෙඳසල් 400කට පමණ නඩු පැවරීමට පාරිභෝගික කටයුතු පිළිබඳ අධිකාරියේ නිලධාරීන් විසින් කටයුතු කරමින් පවතී.\n\nඑමෙන්ම පාරිභෝගික කටයුතු පිළිබඳ අධිකාරියේ නිලධාරීන් දිවයින පුරා සිල්ලර හා තොග වෙළෙඳසැල් මෙන්ම තොග ගබඩා පරීක්ෂා කිරීම ද මේ වන විට ආරම්භ කර ඇති අතර, එසේ වැඩි මිලට සහල් අලෙවි කිරීම, තොග සඟවා තබා ගැනීම සහ මිල ප්‍රදර්ශනය නොකර සිටින පුද්ගලයන්ට මෙන්ම ආයතනවලටද එරෙහිව දැඩි ක්‍රියාමාර්ග ගැනීමට එම නිලධාරීන්ට උපදෙස් ලබා දී ඇත.\n\nඑමෙන්ම පැමිණිලි ලැබෙන සියලුම වෙළෙඳසැල් පිළිබඳ අනිවාර්යයෙන්ම විශේෂ විමර්ශනයක් හා පරීක්ෂා කිරීමක් ඉදිරි දිනවලදී සිදු කරනු ඇත.\nඒ අනුව එවැනි වෙළෙඳසල් සම්බන්ධව පාරිභෝගික කටයුතු පිළිබද අධිකාරියේ කෙටි දුරකතන අංකය වන 1977 වෙත තොරතුරු ලබා දෙන ලෙස මහජනතාවගෙන් ඉල්ලා සිටි.\n\n\n\nඅනුර ප්‍රේමලාල්",
       "URL": "https://www.dinamina.lk/2023/09/12/local/21365/%e0%b7%83%e0%b7%84%e0%b6%bd%e0%b7%8a-%e0%b6%ad%e0%b7%9c%e0%b6%9c-%e0%b7%83%e0%b7%90%e0%b6%9f%e0%b7%80%e0%b7%96-%e0%b7%83%e0%b7%84-%e0%b7%80%e0%b7%90%e0%b6%a9%e0%b7%92%e0%b6%b8%e0%b7%92%e0%b6%bd/",
       "Category": "local",
       "Parent URL": "https://www.dinamina.lk/category/local//page/127/"
}