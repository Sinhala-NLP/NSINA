{
       "Source": "dinamina",
       "Timestamp": "August 10, 2023 1:28 am",
       "Headline": "ඊපීඑෆ්-ඊටීඑෆ් කප්පාදුව වළකන පෙත්සම විසි කරයි",
       "News Content": "දේශීය ණය ප්‍රතිව්‍යුහගතකරණය කිරීමේදී සේවක අර්ථසාධක අරමුදල සහ සේවා නියුක්තිකයින්ගේ භාර අරමුදලෙන් රජය ලබාගත් ණය කප්පාදු කිරීම වළක්වන නියෝගයක් නිකුත් කරන ලෙස ඉල්ලා අන්තර් සමාගම් සේවක සංගමය ඇතුළු පිරිසක් ගොනු කළ මූලික අයිතිවාසිකම් පෙත්සම විභාගයට නොගෙනම නිෂ්ප්‍රභ කිරීමට ශ්‍රේෂ්ඨාධිකරණ ඊයේ (09) තීරණය කළේය.\nපෙත්සමට එරෙහිව නීතිපතිවරයා සහ මුදල් අමාත්‍යංශ ලේකම්වරයා වෙනුවෙන් පෙනී සිටි නියෝජ්‍ය සොලිසිටර් ජනරාල් කණිෂ්කා ද සිල්වා බාලපටබැඳි මහත්මිය ඉදිරිපත් කළ මූලික විරෝධතා සහ පෙත්සම්කරුවන්ගේ නීතිඥවරයා ඉදිරිපත් කළ කරුණු සලකා බැලීමෙන් අනතුරුව මෙම පෙත්සම ඉවත දමන ලදී.\n\nඑස්. තුරෙයිරාජා, කුමුදුනී වික්‍රමසිංහ සහ මහින්ද සමයවර්ධන යන මහත්ම මහත්මින්ගෙන් සමන්විත ශ්‍රේෂ්ඨාධිකරණ විනිසුරු මඬුල්ලක් හමුවේ මෙම පෙත්සම කැඳවන ලදී.\nඑහිදී නීතිපතිවරයා ඇතුළු වගඋත්තරකරුවන් වෙනුවෙන් පෙනී සිටි නියෝජ්‍ය සොලිස්ටර් ජනරාල් කණිෂ්කා ද සිල්වා බාලපටබැඳි මහත්මිය මෙම පෙත්සම සම්බන්ධයෙන් මූලික විරෝධතා දෙකක් ඉදිරිපත් කළාය.\n\nමෙම පෙත්සමෙහි පළමුවන පෙත්සම්කරු වන අන්තර් සමාගම් සේවක සංගමයේ නම ඉංග්‍රීසි භාෂාවෙන් පරිවර්තනය කර පළමු වන පෙත්සම්කරු ලෙස සඳහන් කර ඇති අතර, නීතිමය සහන ඉල්ලා සිටීමට ඊට නෛතික පුද්ගල භාවයක් නොමැති බවට ඇය කරුණු ඉදිරිපත් කළාය.\nඑම සේවක සංගමයේ නම සිංහල භාෂාවෙන් ලියාපදිංචි කර ඇති අතර, පෙත්සමෙහි එම නම ඉංග්‍රීසි භාෂාවෙන් පරිවර්තනය කර සඳහන් කර තිබීම නිසා පෙත්සමෙහි සඳහන් සේවක සංගමයක් සැබෑ ලෙසම නොමැති බවට ඇය කරුණු ඉදිරිපත් කළාය. එවැනි ආයතනයකට මූලික අයිතිවාසිකම් පෙත්සම් ඉදිරිපත් කිරීමට හෝ ඒ සම්බන්ධයෙන් සහන ඉල්ලා සිටීමට හැකියාවක් නොමැති බව ද ඇය සඳහන් කළාය.\n\nපෙත්සම්කරුවන් අභියෝගයට ලක් කරන දේශීය ණය ප්‍රතිව්‍යුහගතකරණයට අදාළව පාර්ලිමේන්තුවට ඉදිරිපත් කරන ලද යෝජනාව සඳහන් ලේඛන කිසිවක් පෙත්සම්කරුවන් විසින් අධිකරණයට ඉදිරිපත් කර නැති බවට ඇය කරුණු ඉදිරිපත් කළාය. එසේම පෙත්සම්කරුවන් නිසිපරිදි අවශ්‍ය තොරතුරු සහ ඊට අදාළ ලියකියවිලි කිසිවක් අධිකරණයට ඉදිරිපත් කර නැති බව නියෝජ්‍ය සොලිසිටර් ජනරාල්වරිය පෙන්වා දුන්නාය.\nමෙරට ආණ්ඩුක්‍රම ව්‍යවස්ථාව අනුව රාජ්‍ය මූල්‍ය සම්බන්ධයෙන් වන සම්පූර්ණ වගකීම පාර්ලිමේන්තුව සතු වන බව ඇය අවධාරණය කළාය.\nඑසේම මෙම දේශීය ණය ප්‍රතිව්‍යුහගතකරණය කිරීමේ කටයුතු රාජ්‍ය මූල්‍යට අයත් බවද එය මේ වන විට පාර්ලිමේන්තුවේ අවධානයට ලක්ව ඇති බවද ඇය සඳහන් කළාය.\nරාජ්‍ය මූල්‍ය සම්බන්ධයෙන් වන මෙම කරුණ සම්බන්ධයෙන් මැදිහත්වීමේ හැකියාවක් ශ්‍රේෂ්ඨාධිකරණය නොමැති බවට ඇය සිය දෙවන මූලික විරෝධතා ඉදිරිපත් කළාය.\nඅන්තර් සමාගම් සේවක සංගමය ඇතුළු පිරිසක් විසින් මෙම පෙත්සම ඉදිරිපත් කර තිබුණි.\nනෙල්කා මැදගෙදර",
       "URL": "https://www.dinamina.lk/2023/08/10/local/13074/%e0%b6%8a%e0%b6%b4%e0%b7%93%e0%b6%91%e0%b7%86%e0%b7%8a-%e0%b6%8a%e0%b6%a7%e0%b7%93%e0%b6%91%e0%b7%86%e0%b7%8a-%e0%b6%9a%e0%b6%b4%e0%b7%8a%e0%b6%b4%e0%b7%8f%e0%b6%af%e0%b7%94%e0%b7%80-%e0%b7%80/",
       "Category": "local",
       "Parent URL": "https://www.dinamina.lk/category/local//page/264/"
}