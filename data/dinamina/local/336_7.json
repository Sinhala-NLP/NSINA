{
       "Source": "dinamina",
       "Timestamp": "July 25, 2023 1:00 am",
       "Headline": "දියවැලකට හසු වී තරුණයෝ දෙදෙනෙක් මරුට",
       "News Content": "වෙරළේදී මිතුරන් පස්දෙනා සේයාරුවකට පෙනී සිටි අයුරු. (වමේ සිට තෙවැන්නා (මැද) මියගිය සචිත්‍ර උදාර සහ පස්වැන්නා (දකුණු කෙළවරේ හෙල්මටය අතැතිව) මියගිය ගයාන් සංජයයි.\n\nවත්තල පොලිස් වසමට අයත් හැඳල, දික්ඕවිට වෙරළ තීරයේ අනාරක්ෂිත ස්ථානයක මුහුද රළු වන වාරකන් කාලය ද නොතකා ඉකුත්දා (23) පස්වරුවේ දියනෑමේ යෙදී සිටි තරුණයන් පස්දෙනකු දියවැලකට හසුව ගසාගෙන ගොස් ඉන් දෙදෙනකු දියේ ගිලී මිය යෑමේ ශෝචනීය සිද්ධියක් වාර්තා වෙයි.\n\nඑක් තරුණයකු බේරී ගොඩට පැමිණ ඇති අතර, ඉතිරි හතර දෙනකුගෙන් එක් තරුණයෙක් අතුරුදන් වී ඇත. අනික් තිදෙනා අවට සිටි අය විසින් බේරාගෙන රෝහල් ගත කර ඇත.\n\nඅතුරුදන් වූ තරුණයාගේ මළ සිරුර එදිනම මධ්‍යම රාත්‍රියේදී ආසන්න ස්ථානයක ගොඩගසා තිබී හමුවී ඇති අතර, ඔහු මුල්ලේරියාව පදිංචි යූ.ඒ. ගයාන් සංජය නැමැති 24 හැවිරිදි තරුණයකු බවට හඳුනාගෙන ඇත.\n\nවත්තල හේමාස් පෞද්ගලික රෝහලට ඇතුළත් කළ මුල්ලේරියාවේ පදිංචි සචිත්‍ර උදාර පින්තු ජයවර්ධන නැමැති 20 හැවිරිදි තරුණයා ඊයේ (24) පෙරවරුවේදී දැඩි සත්කාර ඒකකයේ ප්‍රතිකාර ලබමින් සිටියදී මිය ගොස් ඇත. ඉතිරි තරුණයන් දෙදෙනා රාගම මහා රෝහලේ දැනට නේවාසිකව ප්‍රතිකාර ලබමින් සිටිති. පශ්චාත් මරණ පරීක්ෂණය අධිකරණ වෛද්‍ය නිලධාරී එල්. ඒ. රෝෂිණී මහත්මිය විසින් රාගම මහා රෝහලේදී කළ අතර, හදිසි මරණ පරීක්ෂක බී. කේ. කේ. සී. කේ. රත්නායක මහතා විසින් මරණ පරීක්ෂණය සිදු කරනු ලැබීය. එහිදී මේ මරණ දියේ ගිලී හුස්ම හිරවීමෙන් වූ මරණ බවට නිගමනය කෙරුණි.\n\nවත්තල පොලිස් ස්ථානාධිපති ප්‍රධාන පොලිස් පරීක්ෂක අනුර ගුණවර්ධන මහතාගේ උපදෙස් පරිදි විවිධ පැමිණිලි අංශයේ ස්ථානාධිපති පොලිස් පරීක්ෂක ප්‍රියන්ත, පොලිස් කොස්තාපල්, පතිරණ (86074) නිලධාරීහු වැඩිදුර විමර්ශන කටයුතු මෙහෙයවති.\n\nවත්තල විශේෂ – ජෝශප් පයස් ජා – ඇල තිස්ස කොටින්කඩුව",
       "URL": "https://www.dinamina.lk/2023/07/25/local/9012/%e0%b6%af%e0%b7%92%e0%b6%ba%e0%b7%80%e0%b7%90%e0%b6%bd%e0%b6%9a%e0%b6%a7-%e0%b7%84%e0%b7%83%e0%b7%94-%e0%b7%80%e0%b7%93-%e0%b6%ad%e0%b6%bb%e0%b7%94%e0%b6%ab%e0%b6%ba%e0%b7%9d-%e0%b6%af%e0%b7%99/",
       "Category": "local",
       "Parent URL": "https://www.dinamina.lk/category/local//page/336/"
}