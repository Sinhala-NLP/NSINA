{
       "Source": "dinamina",
       "Timestamp": "August 28, 2023 1:48 am",
       "Headline": "සොබාදහම මිනිසාට දඬුවම් දෙන්න අරන් වැදි නායක ඌරුවරිගේ වන්නිලැත්තෝ",
       "News Content": "පරිසරය ගැන කිසිදු තැකීමක් නොකර සංවර්ධනය පමණක්ම ඉලක්ක කර කටයුතු කිරීම නිසා ස්වභාවධර්මය මිනිසාට දඬුවම් දීමට පෙලඹී තිබෙන බවත්, දැන් හෝ ඒ සම්බන්ධව අවධානය යොමු නොකළහොත් ඉදිරියේදී තවත් ව්‍යසන අත්විඳීමට සිදුවනු ඇති බවත් වැදි නායක ඌරුවරිගේ වන්නිලැත්තෝ පවසති.\n\nමල්වතු අස්ගිරි උභය මහා විහාරීය මහානායක ස්වාමීන්ද්‍රයන් වහන්සේ දෙනම බැහැදැක පෙරේදා (26) ආශීර්වාද ලබා ගැනීමෙන් පසු මාධ්‍ය හමුවේ අදහස් දක්වමින් ඔහු මේ බව ප්‍රකාශ කළේය.\n\nනියඟය ඇතුළු නොයකුත් ස්වරූපයෙන් ස්වභාවධර්මය මිනිසාට දැඩිව පීඩා ඇති කරමින් සිටින බවත් මෑත කාලීනව එහි උත්සන්න වීමක් දක්නට ලැබෙන බවත් වැදි නායකයා පැවසීය.\n\nතම පහසුව පිණිස සිදු කරන සංවර්ධනය සේම පරිසරය ආරක්ෂා කිරීම ද වැදගත් බව මිනිසා තේරුම්ගත යුතුව ඇතැයි ද හෙතෙම අවධාරණය කළේය.\n\nඑක් පුද්ගලයකු හෝ කණ්ඩායමක් පරිසරයට සිදු කරන විනාශයේ ප්‍රතිඵල භුක්ති විඳීමට සිදුවන්නේ එක් ජාතියකට, ආගමකට පමණක් නොව සියලු රට වැසියන්ට බවත් ඇතැම් අවස්ථාවල එය ලෝකවාසී ජනතාවටම බලපාන බවත් කී වැදි නායකයා මෙම යථාර්ථය සියලු දෙනා තේරුම්ගත යුතුය ඇතැයි ද පැවසුවේය.\nඡායාරූපය – රුවන් මීගම්මන\nඅසේල කුරුළුවංශ",
       "URL": "https://www.dinamina.lk/2023/08/28/local/17623/%e0%b7%83%e0%b7%9c%e0%b6%b6%e0%b7%8f%e0%b6%af%e0%b7%84%e0%b6%b8-%e0%b6%b8%e0%b7%92%e0%b6%b1%e0%b7%92%e0%b7%83%e0%b7%8f%e0%b6%a7-%e0%b6%af%e0%b6%ac%e0%b7%94%e0%b7%80%e0%b6%b8%e0%b7%8a-%e0%b6%af/",
       "Category": "local",
       "Parent URL": "https://www.dinamina.lk/category/local//page/183/"
}