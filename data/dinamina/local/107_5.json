{
       "Source": "dinamina",
       "Timestamp": "September 16, 2023 1:10 am",
       "Headline": "දුන්හිඳ බලන්න යන පෙම්ව­තුන් බිය­වද්දා කොල්ල­කෑම්  කළ යුවළ අත්අ­ඩං­ගු­වට",
       "News Content": "බදුල්ල දුන්හිඳ දිය ඇල්ල නැරඹීමට පැමිණෙන පෙම්වතුන්, පොලිස් බුද්ධි අංශයේ නිලධාරියකු බව පවසා බියගන්වා ඔවුන් සතු මුදල් රන් ආභරණ ඇතුළු දේපළ පැහැරගත් බව කියන පුද්ගලයකු සහ ඊට අධාර කළ බව කියන ඔහුගේ බිරිය අත්අඩංගුවට ගනු ලැබූ බව පොලිසිය පවසයි.\n\nපසුගිය මැයි මස 06 දින දුන්හිඳ දිය ඇල්ල නැරඹීමට ගිය පෙම්වතුන් යුවළක් බියකර ඔවුන් සතු රත්තරන් මුද්දක්, මුදල් සහ ජංගම දුරකතන පැහැරගෙන පෙම්වතා පලවාහැර පෙම්වතිය කැලෑව තුළට රැගෙන යාමට තැත් කළ බවට ලද පැමිණිල්ලක් මත කොට්ඨාස අපරාධ විමර්ශන කාර්යාංශයේ නිලධාරීන් විසින් කරන ලද විමර්ශනවලින් පසු මෙම අත්අඩංගුවට ගැනීම සිදු කළ බව ද පොලිසිය පවසයි.\n\nඑහිදි අත්අඩංගුවට ගත් සැකකරු 31 හැවිරිදි සහ බිරිය 29 හැවිරිදි වන අතර, ඔවුන් ආරාමය පාර හාලිඇල යන ලිපිනයේ පදිංචිකරුවන් බවත් පොලිසිය කීය. සැකකරු විසින් පැහැරගත් ජංගම දුරකතන දෙක වැල්ලවාය සහ මහියංගණය ප්‍රදේශවලට විකුණා තිබී හමුවූ බවත් පැහැරගත් බව කියන රත්තරන් මුද්දක් සැකකරුගේ බිරිය විසින් බදුල්ල නගරයේ පිහිටි උකස් මධ්‍යස්ථානයකට උකස්කර තිබී සොයාගනු ලැබූ බවත් පොලිසිය පවසයි.\n\nමෙම සැකකරුට විරුද්ධව තවත් ගෙවල් බිඳීම්, රත්තරන් බඩු පැහැර ගැනීම් වැනි චෝදනා දිවයිනේ විවිධ ප්‍රදේශවල ඇති බවටද විමර්ශනවලදී අනාවරණය කර ගැනීමට පොලිසියට හැකිව ඇත.\n\nබදුල්ල කොට්ඨාසය භාර ජ්‍යෙෂ්ඨ පොලිස් අධිකාරි සුජිත් වෙදමුල්ල සහ පොලිස් අධිකාරි (1) බුද්ධික ගුණසේකර යන මහත්වරුන්ගේ උපදෙස් මත කොට්ඨාස අපරාධ විමර්ශන කාර්යාංශයේ වැඩබලන ස්ථානාධිපති කාන්තා පොලිස් පරීක්ෂක නිලුසි පතිරණ, පොලිස් සැරයන්වරුන් වන තිලකරත්න (54100), රත්නායක (38004), රත්නසිරි (40840), අනුර (54223), කා.පො.සැ. ජයවර්ධන ( 4644) සහ පො.කො. සමීර (74503) සහ පො.කො. ජයසිංහ යන කණ්ඩායම විසින් සැකකරුවන් අත්අඩංගුවට ගැනීමට කටයුතු කළ බව ද පොලිසිය පැවැසීය.",
       "URL": "https://www.dinamina.lk/2023/09/16/local/22907/%e0%b6%af%e0%b7%94%e0%b6%b1%e0%b7%8a%e0%b7%84%e0%b7%92%e0%b6%b3-%e0%b6%b6%e0%b6%bd%e0%b6%b1%e0%b7%8a%e0%b6%b1-%e0%b6%ba%e0%b6%b1-%e0%b6%b4%e0%b7%99%e0%b6%b8%e0%b7%8a%e0%b7%80%e0%b6%ad%e0%b7%94/",
       "Category": "local",
       "Parent URL": "https://www.dinamina.lk/category/local//page/107/"
}