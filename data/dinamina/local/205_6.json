{
       "Source": "dinamina",
       "Timestamp": "August 23, 2023 1:00 am",
       "Headline": "දේශීය ණය ප්‍රතිව්‍යුහගතකරණයට අදාළව සම්මත වූ යෝජනාව ගැන උසාවි යන්න බැරි ඇයි",
       "News Content": "දේශීය ණය ප්‍රතිව්‍යුහගතකරණයට අදාළව පසුගිය සතියේදි සම්මත වූ යෝජනාව සම්බන්ධයෙන් ශ්‍රේෂ්ඨාධිකරණයට යා නොහැකි ඇයි ද යන්න පැහැදිලි කරන ලෙස කොළඹ දිස්ත්‍රික් මන්ත්‍රී විමල් වීරවංශ මහතා කථානායකවරයාගෙන් පාර්ලිමේන්තුවේ දී ඊයේ (22 ) ඉල්ලීමක් කළේය.\n\nකථානායක මහින්ද යාපා අබේවර්ධන සිය නිවේදන ඉදිරිපත් කරන අතරතුර රීති ප්‍රශ්නයක් මතු කරමින් නැගී සිටි විමල් වීරවංශ මහතා මේ සම්බන්ධයෙන් විමසා සිටියේය.\n\nමන්ත්‍රී විමල් වීරවංශ මහතා මෙසේද පැවසීය.\n\nආණ්ඩු පක්ෂය ඉදිරිපත් කළ දේශීය ණය ප්‍රතිව්‍යුහගතකරණයට අදාළ යෝජනාව මීට පෙර මේ සභාවේ වැඩි ඡන්දයෙන් සම්මත වුණා. ඒක නීතියක් වෙන්නෙ නැහැ . පනත්කෙටුම් පතක් සම්මත වුණොත් විතරයි නීතියක් වෙන්නේ. නමුත් සේවක අර්ථසාධක අරමුදල සම්බන්ධයෙන් අධිකරණයට ගිය කෙනෙක් ගැන ඇමැතිවරයෙක් ප්‍රශ්න කළ විට ඔබතුමා කියනවා මේ පාර්ලිමේන්තුවේ සම්මත කළ දෙයක් සම්බන්ධයෙන් අභියෝග කරන්න බැහැ කියලා. පනතක් නම් ඒක හරි. නමුත් යෝජනාවක් කියන්නෙ යෝජනාවක් . ඒක ඡන්දෙට දාලා සම්මත කළා කියලා නීතියක් හෝ වලංගු කාරණයක් වෙන්නේ නැහැ. ආණ්ඩු පක්ෂය ගෙනා ඉදිරිපත් කළ යෝජනාවක් ශ්‍රේෂ්ඨාධිකරණයේ අභියෝග කරන්න බැරි ඇයි කියලා කරුණාකරලා පැහැදිලි කරන්න.",
       "URL": "https://www.dinamina.lk/2023/08/23/local/16429/%e0%b6%af%e0%b7%9a%e0%b7%81%e0%b7%93%e0%b6%ba-%e0%b6%ab%e0%b6%ba-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b7%80%e0%b7%8a%e0%b6%ba%e0%b7%94%e0%b7%84%e0%b6%9c%e0%b6%ad/",
       "Category": "local",
       "Parent URL": "https://www.dinamina.lk/category/local//page/205/"
}