{
       "Source": "dinamina",
       "Timestamp": "July 31, 2023 1:00 am",
       "Headline": "ජ්‍යෙෂ්ඨ පොලිස් අධිකාරී අතුල දවුලගල විශ්‍රාම ලබයි",
       "News Content": "\n\nඅග්නිදිග ආසියාවේ එකම විකිරණශීලී ප්‍රභව විශේෂඥයා වන පොලිස් විශේෂ කාර්ය බළකායේ නියෝජ්‍ය අණ දෙන නිලධාරී (පාලන) ජ්‍යෙෂ්ඨ පොලිස් අධිකාරි අතුල දවුලගල මහතා ස්වකීය දශක හතරකට ආසන්න විශිෂ්ට සේවයෙන් විශ්‍රාම ලබයි.\nපුරා දශක හතරකට ආසන්න කාලයක් තම මාතෘ භුමියේ භෞමික අඛණ්ඩතාව සහ ස්වෛරීභාවය වෙනුවෙන් කැප කළ පොලිස් විශේෂ කාර්ය බළකායේ පුරාවෘත්තයක් බඳු අතුල දවුලගල මහතා ඊයේ (30) සිය සේවයෙන් විශ්‍රාම ගත්තේය.\n\nඒ නිමිත්තෙන් පොලිස් විශේෂ කාර්ය බළකාය මූලස්ථානයේදී ජ්‍යෙෂ්ඨ පොලිස් අධිකාරි අතුල දවුලගල මහතාට විශේෂ උත්තමාචාර පෙළපාළියක් පවත්වන ලද අතර, සුවිශේෂී සමුගැනීමේ උත්සවයක් ද විශේෂ කාර්ය බළකායේ අණ දෙන නිලධාරී නියෝජ්‍ය පොලිස්පති නීතිඥ වරුණ ජයසුන්දර මහතාගේ ප්‍රධානත්වයෙන් පොලිස් විශේෂ කාර්ය බළකායේ සෙසු නිලයන්ගේ ද සහභාගීත්වයෙන් අභිමානවත් ලෙස පවත්වන ලදි.\n\n1984දී ආධුනික උප පොලිස් පරීක්ෂකයකු ලෙස පොලිස් දෙපාර්තමේන්තුවට බැඳුණු ඒ මහතා බ්‍රිතාන්‍යයේ යුද විශේෂඥයන් වන එස්. ඒ. එස්. වෙතින් පුහුණුව ලැබු කොළ හිස් වැසුම පලඳින අමෙරිකා එක්සත් ජනපදයේ නිෂ්පාදිත එම්. 16 නවීන අවිය අත දරන දකුණු ආසියාවේ විශිෂ්ටම අතුරු හමුදාවට එක්වීම සිය රාජකාරි දිවි සැරියේ හැරවුම් ලක්ෂය විය.සංග්‍රාම භූමියේ සතුරන්ට පන්න පන්නා පහර දෙන අතිවිශිෂ්ට රණසූරයකු වන ඒ මහතා එවකට එල්ටීටීඊ මුල් පෙළේ ඉලක්ක බවට ද පත් වූයේ ඒ වීරත්වය නිසාවෙනි. ප්‍රභු ආරක්ෂාව සම්බන්ධයෙන් විශේෂඥයකු වන ඒ මහතා මෙරට විධායක ජනාධිපතිවරුන් පස්දෙනකුගේම ප්‍රධාන ආරක්ෂක නිලධාරීයා ලෙස සේවය කර ඇත.\n\nකටුකුරුන්ද විශේෂ කාර්ය බළකාය පුහුණු පාසලේදී දෙස් විදෙස් ඇගයීමට ලක්වූ විශිෂ්ට පුහුණුකරුවකු ලෙස ප්‍රචලිතය. එමෙන්ම පුපුරණ ද්‍රව්‍ය සම්බන්ධයෙන් අමෙරිකා එක්සත් ජනපදයේ විශේෂ පුහුණුව ලැබු ඒ මහතා එම ක්ෂේත්‍ර‍ෙය් අතිවිශිෂ්ට දක්ෂතා දක්වන ලදි. අග්නිදිග ආසියාවේ එකම විකරණශීලී ප්‍රභව සම්බන්ධයෙන් විශේෂඥයා වන ඒ මහතා එක්සත් ජාතීන්ගේ සාම සාධක රාජකාරි සඳහා ද එක්වී ඇත.\n\nරක්ෂණ ශ්‍රියන්ත",
       "URL": "https://www.dinamina.lk/2023/07/31/local/10408/%e0%b6%a2%e0%b7%8a%e0%b6%ba%e0%b7%99%e0%b7%82%e0%b7%8a%e0%b6%a8-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%85%e0%b6%b0%e0%b7%92%e0%b6%9a%e0%b7%8f%e0%b6%bb%e0%b7%93/",
       "Category": "local",
       "Parent URL": "https://www.dinamina.lk/category/local//page/310/"
}