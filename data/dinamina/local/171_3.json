{
       "Source": "dinamina",
       "Timestamp": "August 31, 2023 1:00 am",
       "Headline": "කෘත්‍රිම වැසි වැස්සවීමට පර්යේෂණ",
       "News Content": "දිස්ත්‍රික්ක කිහිපයක ජනතාව පීඩාවට පත් කරලමින් මේ දිනවල පවතින දැඩි නියඟයෙන් මිදීමට කෘත්‍රිම වැසි වැස්සවීමට හැකියාව ඇති දැයි සොයා බැලීමේ පර්යේෂණයක් පෞද්ගලික අංශයේ කෘෂිකාර්මික සමාගමක් ප්‍රංශයේ ආයතනයක් හා එක්ව මේ වන විට ආරම්භ කර තිබේ.\n\nලොව දියුණු රටවල කෘත්‍රිම වැසි වැස්සවීමේ ක්‍රියාකාරකම් සිදු කරන අතර, ඒ සඳහා විශාල වියදමක් දරනු ලබයි. හෙලිකොප්ටර් යානා, ඩ්‍රෝන යානා යොදා ගනිමින් එම රටවල් විසින් කෘත්‍රිම වැසි වැස්සවීමට කටයුතු කරනු ලැබේ.\n\nඒ ආකාරයට අධික වියදම් දැරීමකින් තොරව කෘත්‍රිම වැසි වැස්සවීමට බැලුන් ගුවනට යවා හැකියාව ඇතිදැයි තම සමාගමේ පර්යේෂණ කණ්ඩායමක් කටයුතු සිදු කරමින් සිටින බව පැසිෆික් ඇග්‍රෝ සමාගමේ සභාපති ආචාර්ය ලක්ෂාන් විතාරණ මහතා ප්‍රකාශ කළේය.\n\nජනාධිපති රනිල් වික්‍රමසිංහ මහතාගේ උපදෙස් මත මේ සම්බන්ධයෙන් රජය විශේෂ වැඩසටහනක් සකස් කරමින් සිටී. ජනාධිපති ලේකම් කාර්යාලය, ශ්‍රී ලංකා ගුවන් හමුදාව, කාලගුණ විද්‍යා දෙපාර්තමේන්තුව සහ මීට අදාළ ආයතන ගණනාවක නිලධාරීන්ගේ සහභාගිත්වයෙන් සාකච්ඡා වට කිහිපයක් ද පවත්වා තිබේ. තම සමාගම ද එම සාකච්ඡා සඳහා එක්වීමට සූදානම් බව කී සභාපතිවරයා ඉදිරියේ දී රජයේ කෘත්‍රිම වැසි වැස්සවීමේ හැකියාව පිළිබඳ වැඩසටහනට නව අදහස් යොමු කරමින් වැඩි වශයෙන් ඊට දායකත්වය ලබා දීමට ක්‍රියා කරන බව ද පැවසීය.",
       "URL": "https://www.dinamina.lk/2023/08/31/local/18957/%e0%b6%9a%e0%b7%98%e0%b6%ad%e0%b7%8a%e0%b6%bb%e0%b7%92%e0%b6%b8-%e0%b7%80%e0%b7%90%e0%b7%83%e0%b7%92-%e0%b7%80%e0%b7%90%e0%b7%83%e0%b7%8a%e0%b7%83%e0%b7%80%e0%b7%93%e0%b6%b8%e0%b6%a7/",
       "Category": "local",
       "Parent URL": "https://www.dinamina.lk/category/local//page/171/"
}