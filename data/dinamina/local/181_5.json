{
       "Source": "dinamina",
       "Timestamp": "August 28, 2023 10:32 pm",
       "Headline": "කටුනායකට අධි තාක්ෂණික ගුවන් මෙහෙයුම් සන්නිවේදන පද්ධතියක්",
       "News Content": "අධි තාක්ෂණික ගුවන් මෙහෙයුම් සන්නිවේදන පද්ධතියක් කටුනායක ගුවන්තොටුපොළේ ස්ථාපිත කිරීමට පියවර ගෙන තිබේ.\nශ්‍රී ලංකාවේ ගුවන් කලාපය තුළ ආරක්ෂිත ගුවන් මෙහෙයුම් පවත්වාගෙන යෑම සඳහා අවශ්‍ය සියලු නවීන තාක්ෂණික මෙවලම් උපයෝගි කර ගැනීමට ගුවන්තොටුපොළ හා ගුවන්සේවා සමාගම මඟින් පියවර ගෙන ඇත.\n\nඒ අනුව ගුවන් මෙහෙයුම් කටයුතු සඳහා මෙතෙක් පරිහරණය කළ වසර 20ක් පමණ පැරණි ගුවන් මෙහෙයුම් සන්නිවේදන පද්ධතිය ඉවත් කර ලොව තිබෙන අධි තාක්ෂණික ගුවන් මෙහෙයුම් පද්ධතියක් කටුනායක ගුවන් මෙහෙයුම් පාලක මැදිරියේ ස්ථාපනය කර තිබේ.\n\nමෙම අධි තාක්ෂණික සන්නිවේදන පද්ධතිය, නිල වශයෙන් ආරම්භ කිරීමේ අවස්ථාවට වරාය, නාවික හා ගුවන්සේවා ඇමැති නිමල් සිරිපාල ද සිල්වා මහතා සහභාගි වූ අතර ප්‍රථම ඇමතුම කටුනායක සිට රත්මලාන ප්‍රධාන ගුවන් පාලක කුලුන වෙත ලබා ගන්නා ලදි.\n\nරුපියල් මිලියන 670ක පිරිවැයකින් ස්ථාපනය කරන ලද මෙම පද්ධතිය යුරෝපීය ප්‍රමිතියට අනුව ඉතාලියේ නිෂ්පාදනය කර තිබෙන අතර මෙම සන්නිවේදන පද්ධතිය ක්‍රියාත්මක කිරීම තුළින් ගුවන් ගමන් පාලකවරුන්ට ප්‍රධාන පාලක මැදිරියේ සිට ගුවන්යානයට, සියලු ගුවන්තොටුපොළවලට සහ රේඩාර් මධ්‍යස්ථානයට ක්ෂණයකින් සම්බන්ධ විය හැකිය.\n\nඉතාලියෙන් මෙරටට ගෙන්වන ලද මෙම අධි තාක්ෂණික සන්නිවේදන පද්ධතිය ස්ථාපිත කිරීම සහ නිරන්තර නඩත්තුව සිදු කරනුයේ ගුවන්තොටුපළේ ගුවන් සංචරණ සේවා ඉංජිනේරු අංශයේ සේවයේ නියුතු ශ්‍රී ලාංකික ඉංජිනේරුවන් විසිනි.\n\nමෙම අවස්ථාවට ගුවන්තොටුපොළ සහ ගුවන් සේවා සමාගමේ සභාපති (විශ්‍රාමික) මේජර් ජෙනරල් ජී.ඒ. චන්ද්‍රසිරි මහතා ඇතුළු නිලධාරීහු පිරිසක් සහභාගි වූහ.\n\nමහින්ද අලුත්ගෙදර",
       "URL": "https://www.dinamina.lk/2023/08/28/local/17593/%e0%b6%9a%e0%b6%a7%e0%b7%94%e0%b6%b1%e0%b7%8f%e0%b6%ba%e0%b6%9a%e0%b6%a7-%e0%b6%85%e0%b6%b0%e0%b7%92-%e0%b6%ad%e0%b7%8f%e0%b6%9a%e0%b7%8a%e0%b7%82%e0%b6%ab%e0%b7%92%e0%b6%9a-%e0%b6%9c%e0%b7%94/",
       "Category": "local",
       "Parent URL": "https://www.dinamina.lk/category/local//page/181/"
}