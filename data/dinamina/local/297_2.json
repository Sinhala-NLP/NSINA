{
       "Source": "dinamina",
       "Timestamp": "August 2, 2023 1:37 am",
       "Headline": "වෙඩිකන්දේ SPA මුවාවෙන් කළ ගණිකා නිවෙසක් වටලයි",
       "News Content": "ආයුර්වේද සම්බාහන මධ්‍යස්ථානයක් මුවාවෙන් රත්මලාන වෙඩිකන්ද ප්‍රදේශයේ පවත්වාගෙන යනු ලැබූ මහා පරිමාණයේ ගණිකා නිවාසයක් වටලා එහි කළමනාකරිය ඇතුළු ගණිකා වෘත්තියට පැමිණ සිටි සුරූපී ළාබාල තරුණියන් 8 දෙනකු ගල්කිස්ස කොට්ඨාස අපරාධ විමර්ශන කාර්යාංශය මඟින් පෙරේදා (31) අත්අඩංගුවට ගෙන ඇතැයි ගල්කිස්ස පොලිසිය පැවසීය.\n\nමෙහි කළමනාකාරිය පාණදුර පල්ලියපාර පදිංචිව සිටින වයස අවුරුදු 36ක් වයසැති අයක වන අතර, ගණිකා වෘත්තියට පැමිණ සිටි ළාබාල සුරූපිනියන් 7 දෙනා කරගස්තැන්න කුරුලුපනාව (36), දෙණියපාර පරත්ත (25), කොලපතන කැටබුලාව (32), තඹුත්තේගම (31), වනාතවිල්ලුව (30), ඇල්පිටිය (28) පදිංචි අය වන අතර, මොවුන් කොළඹ රජයේ ආයතනවල ඉහළ පෙළේ රැකියා කරන බව පවසා පැමිණ මෙලෙස ගණිකා වෘත්තියේ යෙදෙමින් විශාල ලෙස මුදල් සොයා ගම්රටවලට යවා ඇති බව අනාවරණය වී ඇතැයිද පොලිසිය කියයි.\n\nගල්කිස්ස කොට්ඨාශ අපරාධ විමර්ශන කාර්යාංශයේ ස්ථානාධිපති (ප්‍ර.පො.ප) රංග පෙරේරා මහතා වෙත ලද රහසිගත තොරතුරකට අනුව අධිකරණයෙන් ගත් සෝදිසි වරෙන්තුවක් මත රුපියල් 3,000ක මූදලක් ගෙවා පොලිස් උපාය දූතයකු යොමු කර සම්බාහනයට යන මුවාවෙන් ගොස් මේ වැටලීම සිදු කර තිබේ.\n\nමේ වැටලීම ගල්කිස්ස කොට්ඨාස භාර (ජ්‍යෙ.පො.අ) මංගල දෙහිදෙණිය, පොලිස් අධිකාරි 1 සමන් ජයසේකර නිලධාරීන්ගේ අධීක්ෂණය හා ගල්කිස්ස කොට්ඨාස අපරාධ විමර්ශන කාර්යාංශයේ ස්ථානාධිපති (ප්‍ර.පො.ප) රංග පෙරේරා මහතාගේ මෙහෙයවීම මත (උ.පො.ප) නීල් ප්‍රියන්ත, (පො.සැ. 41026) ටෙරන්ස් , (පො.කො) 85557 වීරසිංහ, 92438 මධුෂාන්, 99213 සේනාරත්න, (කා.පො.කො) 11329 මධුෂිකා යන කණ්ඩායම විසින් සිදු කරනු ලැබ ඇත.\nදෙහිවල – ඩී.පී. හේරත්",
       "URL": "https://www.dinamina.lk/2023/08/02/local/10965/%e0%b7%80%e0%b7%99%e0%b6%a9%e0%b7%92%e0%b6%9a%e0%b6%b1%e0%b7%8a%e0%b6%af%e0%b7%9a-spa-%e0%b6%b8%e0%b7%94%e0%b7%80%e0%b7%8f%e0%b7%80%e0%b7%99%e0%b6%b1%e0%b7%8a-%e0%b6%9a%e0%b7%85-%e0%b6%9c%e0%b6%ab/",
       "Category": "local",
       "Parent URL": "https://www.dinamina.lk/category/local//page/297/"
}