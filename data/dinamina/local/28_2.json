{
       "Source": "dinamina",
       "Timestamp": "October 6, 2023 1:00 am",
       "Headline": "අර­ගල කාලයේ හදි­සිය පැන­වී­මට එරෙහි පෙත්ස­ම­කට විරෝ­ධතා ගොනු කරන්න හිටපු ජන­පති ගෝඨා­භ­යට අව­සර",
       "News Content": "අරගල පැවැති කාලයේ දී හදිසි නීති රෙගුලාසි පැනවීමට එරෙහිව ගොනුකර ඇති මූලික අයිතිවාසිකම් පෙත්සමක් සම්බන්ධයෙන් විරෝධතා ඉදිරිපත් කිරීමට හිටපු ජනාධිපති ගෝඨාභය රාජපක්ෂ මහතාට අවසර ලබාදීමට ශ්‍රේෂ්ඨාධිකරණය ඊයේ (05) තීරණය කළේය.\n\nප්‍රීති පද්මන් සූරසේන, ඒ.එච්.එම්.ඩී. නවාස් සහ මහින්ද සමයවර්ධන යන මහත්වරුන්ගෙන් සමන්විත ශ්‍රේෂ්ඨාධිකරණ විනිසුරු මඬුල්ලක් හමුවේ මෙම පෙත්සම කැඳවූ අවස්ථාවේදී මෙම අවසරය ලබාදෙන ලදී.\n\nඑම විරෝධතා සති අටක් තුළ දී අධිකරණයට ගොනු කරන ලෙස නියම කරන ලදී ‍.\n\nමෙම පෙත්සම ඊයේ කැඳවූ අවස්ථාවේදී නීතිපතිවරයා සහ ජනාධිපති ලේකම්වරයා වෙනුවෙන් පෙනී සිටි රජයේ ජ්‍යෙෂ්ඨ නීතිඥ ශමින්ද වික්‍රම මහතා සඳහන් කළේ මෙම පෙත්සමේ වගඋත්තරකරුවකු වන හිටපු ජනාධිපති ගෝඨාභය රාජපක්ෂ මහතා වෙනුවෙන් මීට පෙර නීතිපතිවරයා පෙනී නොසිටි බවය.\n\nඑහෙත් තමා වෙනුවෙන් අධිකරණය හමුවේ පෙනී සිටින ලෙස ඉල්ලීමක් කරමින් හිටපු ජනාධිපතිවරයා විසින් යොමු කළ ලිපියක් ඉකුත් ඔක්තෝම්බර් මස 02 දා නීතිපති දෙපාර්තමේන්තුවට ලැබුණු බව ඒ මහතා සඳහන් කළේය.\n\nඒ අනුව ඔහු වෙනුවෙන් අධිකරණය හමුවේ පෙනී සිටීමට නීතිපතිවරයා තීරණය කර ඇති බව ද මෙම පෙත්සම සම්බන්ධයෙන් වන නොතිසි ලබා දෙන ලෙසට ඔහු රජයේ නීතිඥවරයා මෙහිදී ඉල්ලීමක් කළේය.\n\nමෙහිදී පෙත්සම්කාර පාර්ශ්වය වෙනුවෙන් පෙනී සිටි නීතිඥ සුරේන් ප්‍රනාන්දු මහතා ඊට විරෝධය පළ කළේය.\n\nසාමාන්‍ය සම්ප්‍රදාය අනුව හිටපු ජනාධිපතිවරුන්ට නීතිපතිවරයා අධිකරණය හමුවේ පෙනී නොසිටින බවත් මෙම පෙත්සම සම්බන්ධයෙන් හිටපු ජනාධිපතිවරයා වෙනුවෙන් නීතිපතිවරයා\n\nපෙනී සිටීම සුවිශේෂී තත්ත්වයක් බවත් ඒ මහතා සඳහන් කළේය.\n\nඑසේම මෙම පෙත්සම සම්බන්ධයෙන් අවස්ථා කිහිපයකදී ඔහු වෙත නොතිසි ලබා දී ඇති බැවින් නැවත නොතිසි ලබා දෙන ලෙස කරන ඉල්ලීම සම්බන්ධයෙන් තමන් විරුද්ධ වන බව ඒ මහතා සඳහන් කළේය.\n\nමෙහි දී නීතිපතිවරයා වෙනුවෙන් පෙනී සිටි රජයේ ජ්‍යෙෂ්ඨ නීතිඥවරයා සඳහන් කළේ මෙම පෙත්සම න්‍යායාත්මක කරුණක් මත පදනම් වී ඇති බැවින් එම කරුණ සලකා බලා හිටපු ජනාධිපතිවරයා වෙනුවෙන් පෙනී සිටීමට නීතිපතිවරයා තීරණය කර ඇති බවත්ය.\n\nකරුණු සලකා බැලූ අධිකරණය රජයේ ජ්‍යෙෂ්ඨ නීතිඥවරයාගේ එම ඉල්ලීමට අවසර දෙන්නට තීරණය කළේය.\n\nපෙත්සම මැයි මස දහතුන් වැනිදා නැවත කැඳවීමට තීරණය කෙරිණි.\n\nවිකල්ප ප්‍රතිපත්ති කේන්ද්‍රය සහ එහි විධායක අධ්‍යක්ෂ පාක්‍යසෝති සරවනමුත්තු මහතා විසින් මෙම පෙත්සම ගොනුකර තිබුණි.",
       "URL": "https://www.dinamina.lk/2023/10/06/local/28196/%e0%b6%85%e0%b6%bb%e0%b6%9c%e0%b6%bd-%e0%b6%9a%e0%b7%8f%e0%b6%bd%e0%b6%ba%e0%b7%9a-%e0%b7%84%e0%b6%af%e0%b7%92%e0%b7%83%e0%b7%92%e0%b6%ba-%e0%b6%b4%e0%b7%90%e0%b6%b1%e0%b7%80/",
       "Category": "local",
       "Parent URL": "https://www.dinamina.lk/category/local//page/28/"
}