{
       "Source": "dinamina",
       "Timestamp": "September 11, 2023 2:48 am",
       "Headline": "ලෝක විවාහක රූ රැජන ඉන්දියාවේ කවුෂාල් මෙරටට",
       "News Content": "ශ්‍රී ලංකා විවාහක රූ රැජන – 2023 තරගාවලියේ අවසාන මහා තරගය මෙම 13 වැනිදා සවස 6ට කොළඹ නෙළුම් පොකුණ රඟහලේදී පැවැත්වෙන අතර එහි ප්‍රධාන ආරාධිත අමුත්තිය ලෙස සහභාගි වීමට 2022 ලෝක විවාහක රූ රැජන ලෙස පත් වූ ඉන්දීය ජාතික සර්ගම් කවුෂාල් මහත්මිය පෙරේදා (09) මෙරටට පැමිණියාය.\nමෙවර මේ සඳහා ශ්‍රී ලාංකික විවාහක කාන්තාවන් 23 දෙනකු සහභාගි වීමට නියමිතය.\nඇය පිළිගැනීම සඳහා ශ්‍රී ලංකා විවාහක රූ රැජන වැඩසටහනේ ජාතික අධ්‍යක්ෂ චන්දිමාල් ජයසිංහ, ජාතික පුහුණුකරු රුක්මාල් සේනානායක, තරගාවලි කළමනාකරු නිමේෂ් බස්නායක මහත්වරු ඇතුළු මෙම වැඩසටහනේ සාමාජිකයන් විශාල පිරිසක්ද කටුනායක ගුවන්තොටුපොළ වෙත පැමිණ සිටියහ.\nඇය මෙම තරගාවලියට සහභාගි වීමෙන් අනතුරුව ශ්‍රී ලංකාවේ සංචාරක ආකර්ෂණය සහිත ස්ථාන නැරඹීමට නියමිත අතර, මෙම 15 වැනිදා සර්ගම් කවුෂාල් මහත්මිය සිය සංචාරය නිමා කර ආපසු ඉන්දියාව බලා පිටත්ව යෑමට නියමිතය.\nකටුනායක – ටී.කේ.ජී. කපිල",
       "URL": "https://www.dinamina.lk/2023/09/11/local/21089/%e0%b6%bd%e0%b7%9d%e0%b6%9a-%e0%b7%80%e0%b7%92%e0%b7%80%e0%b7%8f%e0%b7%84%e0%b6%9a-%e0%b6%bb%e0%b7%96-%e0%b6%bb%e0%b7%90%e0%b6%a2%e0%b6%b1-%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/131/"
}