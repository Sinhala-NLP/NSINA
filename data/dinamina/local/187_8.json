{
       "Source": "dinamina",
       "Timestamp": "August 26, 2023 1:00 am",
       "Headline": "හමුදා සැරයන් කාන්තා යට ඇඳුමින්ම පොලිසියට කොටු",
       "News Content": "හොරණ ප්‍රදේශයේ යුද හමුදා කඳවුරක සේවයේ නිරත හමුදා සැරයන්වරයකු කාන්තා යට ඇඳුමකින් සැරසී සිටියදී 24 දා අත්අඩංගුවට ගත් බව අඟුරුවාතොට පොලිසිය පවසයි.\n\nයුද හමුදා කඳවුර අසල නිවෙසක කාන්තාවකගේ යට ඇඳුම් දිගින් දිගටම නැති වීමට පටන්ගෙන ඇති අතර, මේ සම්බන්ධයෙන් ඔවුන් විමසිල්ලෙන් සිටියදී පෙරදින රාත්‍රියේ මේ පුද්ගලයා පැමිණ එළියේ වැලේ වනා තිබුණු කාන්තාවගේ යට ඇඳුමක් සොරාගෙන යද්දී නිවැසියන් ඔහු එළවා ගොස් අල්ලා ගැනීමට සැරසුණත් කම්බි වැටෙන් රිංගා ඔහු හමුදා කදවුර දෙසට පලා ගොස් තිබූ බව පොලිසිය පවසයි.\n\nමේ අනුව පෙරේදා (24) රාත්‍රියේ පොලිස් නිලධාරීන්ද එහි ගොස් විදුලි බුබුළු නිවාදමා රැක සිටියදී මේ පුද්ගලයා පැමිණ ඇති අතර, අතටම අල්ලාගැනීමට හැකි වී තිබේ. ඔහු පරීක්ෂා කිරිමේදී කාන්තා යට ඇඳුමක් ඇඳ සිට ඇති අතර, එය පෙරදින සොරාගත් එක බව එම කාන්තාව හඳුනාගෙන තිබෙන බව පොලිසිය පවසයි. මෙලෙස අත්අඩංගුවට පත් වූයේ නිකවැරටිය ප්‍රදේශයේ පදිංචි අවුරුදු 40ක් පමණ වයසැති අයෙකි. අඟුරුවාතොට පොලිසිය ඉදිරි විමර්ශන සිදු කරයි.\n\nහල්තොට සමූහ – විනීතා මානෙල් ගමගේ",
       "URL": "https://www.dinamina.lk/2023/08/26/local/17475/%e0%b7%84%e0%b6%b8%e0%b7%94%e0%b6%af%e0%b7%8f-%e0%b7%83%e0%b7%90%e0%b6%bb%e0%b6%ba%e0%b6%b1%e0%b7%8a-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f-%e0%b6%ba%e0%b6%a7-%e0%b6%87%e0%b6%b3/",
       "Category": "local",
       "Parent URL": "https://www.dinamina.lk/category/local//page/187/"
}