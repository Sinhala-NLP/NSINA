{
       "Source": "dinamina",
       "Timestamp": "August 29, 2023 2:38 am",
       "Headline": "රාජකාරි ගිනි අවියෙන් වෙඩි තබාගෙන",
       "News Content": "\n\nමාතර අතිරේක දිසා විනිසුරු නිල නිවසේ රාත්‍රී ආරක්ෂාවට සිටි පොලිස් සැරයන්වරයෙකු ඊයේ (28) අලුයම 5.30ට පමණ සිය රාජකාරි ගිනිඅවියෙන් වෙඩි දෙකක් තබාගෙන සියදිවි හානි කරගෙන ඇත.\n\nමෙසේ සියදිවි හානි කරගෙන ඇත්තේ බන්දුල පුෂ්පකුමාර නමැති සැරයන්වරයාය. මෙම නිලධාරියා අවුරුදු 55ක් වයසැති එක්දරු පියෙකි. ඔහුගේ දරුවා මෙවර අපොස උසස් පෙළ විභාගයට මුහුණ දීමට සූදානමින් සිටින බව පොලිස් තොරතුරු අනාවරණය කළේය.\n\nසැරයන්වරයා මාතර පදිංචිකරුවෙකි. බොහෝ කලක සිට විනිසුරු නිල නිවසේ ආරක්ෂක රාජකාරිවල නිරතව සිටින බව පොලිස් තොරතුරු සඳහන් කළේය. සුපුරුදු ලෙස පෙරේදා (27) සවස 6.00 සිට ඊයේ (28) අලුයම 6.00 දක්වා විනිසුරු නිල නිවසේ සේවයේ යොදවා සිට ඇත්තේ මෙම සැරයන්වරයා සහ කොස්තාපල්වරයෙකි.\n\nමෙම නිලධාරීන් දෙදෙනාට උදෑසන 5.00ට පමණ විනිසුරුවරයා සුපුරුදු ලෙස තේ සකස් කර ලබා දී ඇති බවත් තේ පානය කිරීමෙන් අනතුරුව මෙම සැරයන්වරයා විනිසුරු නිල නිවස පිහිටි ගෙවත්ත අතුපතු ගා මල්ගස්වලට ජලයද යොදා ඇති බවත් විමර්ශනවලින් පෙනී යන බව උසස් පොලිස් නිලධාරියෙක් සඳහන් කළේය.\n\nඅලුයම 5.20ට පමණ මෙම සැරයන්වරයා සමඟ රාජකාරියේ නිරතව සිටි කොස්තාපල්වරයා රාජකාරි අවසන් කිරීමේ සටහන් තැබීමට පොලිස් ස්ථානය බලා ගොස් ඇති බවත් එම අවස්ථාවේදී රාජකාරි ගිනිඅවිය වන ටී 56 අවිය මෙම නිලධාරියා සියතට ගෙන ඇති බවත් විමර්ශනයේදී පෙනී ගොස් ඇත. කවදාවත් නොමැතිව සැරයන්වරයා රාජකාරි ගිනිඅවිය අසල පෙට්ටගමක් මත තිබී අතට ගැනීම ගැන අමුත්තක් දැනී කොස්තාපල්වරයා ඒ ගැන සැරයන්වරයාගෙන් විමසා ඇති බවද සඳහන්ය. එහිදී සැරයන්වරයා පවසා ඇත්තේ ඉහළ නිලධාරියෙක් හදිසියේදීවත් පාන්දර පැමිණියහොත් යැයි කියාය.\n\nමෙම සැරයන්වරයා අලුයම 5.29ට පමණ සිය බිරිඳට දුරකතන ඇමතුමක්ද ගෙන දරුවා පාසල් යනවාදැයි විමසා ඇති බවද බිරිඳ විසින් පොලිසියට පවසා ඇත.\n\nමෙම සැරයන්වරයාගේ දරුවා අපොස සාමාන්‍ය පෙළ විභාගයෙන් ඒ 09ක් සහිතව ඉහළින් සමත්ව ඇති අයෙක් බවද පොලිසිය කියයි.\n\nසැරයන්වරයා යම් රෝගී තත්ත්වයන් කිහිපයකින් පීඩා විඳ මේ වන විට ඒ සෑම රෝගයකින්ම සුවය ලබා සිටින අයෙකි.",
       "URL": "https://www.dinamina.lk/2023/08/29/local/17971/%e0%b6%bb%e0%b7%8f%e0%b6%a2%e0%b6%9a%e0%b7%8f%e0%b6%bb%e0%b7%92-%e0%b6%9c%e0%b7%92%e0%b6%b1%e0%b7%92-%e0%b6%85%e0%b7%80%e0%b7%92%e0%b6%ba%e0%b7%99%e0%b6%b1%e0%b7%8a-%e0%b7%80%e0%b7%99%e0%b6%a9/",
       "Category": "local",
       "Parent URL": "https://www.dinamina.lk/category/local//page/179/"
}