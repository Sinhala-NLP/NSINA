{
       "Source": "dinamina",
       "Timestamp": "October 6, 2023 1:05 am",
       "Headline": "මා ශ්‍රී ලංකාව හැර ගියත් ඉන්දීය රජ­යෙන් දෙන  ආධා­ර­වල කිසිදු වෙන­සක් නෑ",
       "News Content": "තමන් ශ්‍රී ලංකාව හැර ගියත් ඉන්දීය රජයෙන් උතුරු පළාත සංවර්ධනය කිරීමට දෙන ආධාරවල කිසිදු වෙනසක් සිදු නොවන බවත්, තමන් යෝජනා කර ඇති තවත් සංවර්ධන ව්‍යාපෘති ගණනාවක ප්‍රතිලාභ උතුරු පළාතේ වැසියන්ට ඉතා ඉක්මනින්ම භුක්ති විඳීමට ලැබෙන බවත් ශ්‍රී ලංකාවේ සිටින ඉන්දීය මහ කොමසාරිස් ගෝපාල් බග්ලේ මහතා උතුරු පළාත් ආණ්ඩුකාරවරියට පෙරේදා (04) පැවැසීය.\n\nඉන්දීය මහ කොමසාරිස් ගෝපාල් බග්ලේ මහතා ශ්‍රී ලංකාවෙන් සිය ධුර කාලය අවසන් කර යෑමට නියමිතව ඇති අතර, ඊට පෙර කොළඹදී උතුරු පළාත් ආණ්ඩුකාරවරිය වන පී. එම්. එස්. චාර්ල්ස් මහත්මිය හමුවී මේ බව ප්‍රකාශ කළේය.\n\nඋතුරු පළාතේ වර්තමාන තත්ත්වය සහ රජයෙන් ක්‍රියාත්මක කෙරෙන සංවර්ධන වැඩසටහන්, ජනතාවගේ එදිනෙදා කටයුතු පිළිබඳව මේ සාකච්ඡාවේදී උතුරු පළාත් ආණ්ඩුකාරවරිය විසින් ඉන්දීය මහ කොමසාරිස්වරයා දැනුම්වත් කළ අතර, ඒ පිළිබඳව සිය සතුට පළ කළ ඉන්දීය මහ කොමසාරිස්වරයා ශ්‍රී ලංකාව සහ ඉන්දීයාව අතර ඇති මිත්‍රත්වය ඉදිරියටත් ශක්තිමත් කරමින් උතුරු පළාතේ සංවර්ධනයට ඉන්දීය රජයේ සහාය දෙන බව වැඩිදුරටත් පැවැසීය.",
       "URL": "https://www.dinamina.lk/2023/10/06/local/28133/%e0%b6%b8%e0%b7%8f-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f%e0%b7%80-%e0%b7%84%e0%b7%90%e0%b6%bb-%e0%b6%9c%e0%b7%92%e0%b6%ba%e0%b6%ad%e0%b7%8a-%e0%b6%89/",
       "Category": "local",
       "Parent URL": "https://www.dinamina.lk/category/local//page/27/"
}