{
       "Source": "dinamina",
       "Timestamp": "August 3, 2023 1:09 am",
       "Headline": "වවුනියාව උපන්දින සාදයේ යුවළ ඝාතනයට හේතුව අනියම් පෙමක්",
       "News Content": "අලුත් පෙම්වතා පරණ පෙම්වතා මරන්න කොන්ත්‍රාත්තුවක් දීලා\n\nවවුනියාව තෝනිකල් ප්‍රදේශයේ උපන්දින සාදයක් පැවති නිවෙසකට ප්‍රහාරයක් එල්ල කර යුවළක් මරා දමන ලද්දේ අනියම් පෙම් පටලැවිල්ලක් නිසා බවට සිද්ධිය සම්බන්ධයෙන් පරීක්ෂණ පවත්වන පොලිස් අපරාධ විමර්ශන නිලධාරීන්ට පසුගිය පළමුවැනිදා අනාවරණය වී තිබේ.\n\nඋපන්දින සාදය පැවති සුරේෂ් නැමැත්තාගේ නිවෙසට ඕමන්ත ප්‍රදේශයේ සිට පැමිණි එස්. සුගන්තන් හා ෆාතිමා සසීමා යුවළගෙන් පුරුෂයා ඊට ආසන්න ගම්මානයක ග්‍රාම නිලධාරිවරියක සමඟ අනියම් සබඳතාවක් පවත්වාගෙන ගොස් ඇති අතර, ග්‍රාම නිලධාරිනිය එම සබඳතාව පවත්වන අතරවාරයේම අලුත් පෙම්වතකු ඇසුරු කරන්න පටන්ගෙන තිබේ. අලුත් පෙම්වතා පැරණි පෙම්වතා මරා දමන ලෙස දුන් කොන්ත්‍රාත්තුවකට අනුව මේ ප්‍රහාරය කුලියට ගත් මැරයන් පිරිසක් විසින් සැලසුම් කර තිබේ. මැර පිරිස ප්‍රහාරයට පැමිණි අවස්ථාවේදී සාදයට පැමිණ සිටි ෆාතිමා සසීමා කාන්තාව ඔවුන් දැක බියට පත්ව කෑ ගැසීම නිසා මැරයන්ගේ අරමුණට බාධාවක් විය හැකි යැයි සිතා කාන්තාව කපා කොටා ඝාතනය කළ බවට දැනට පොලිස් අත්අඩංගුවේ සිටින මැරයන් පොලිසියට ප්‍රකාශ කර තිබේ.\n\nවෙනත් පුද්ගලයකුගේ නමක් කියමින් මැරයන් නිවෙස තුළ හැසිරුණේ නි‍ෙවසේ උදවිය නොමඟ යැවීමට බවත් ඔවුන්ට වුවමනා පුද්ගලයා සිටිනු දැකීමෙන් පසු ඔහුට පහර දී ඔහුගේ සිරුරට ගිනි තැබූ බවත් මැරයන් පොලිස් ප්‍රශ්න කිරීම හමුවේ පවසා ඇත.\n\nමේ ප්‍රහාරයට නවදෙනෙකු පැමිණි බවට තොරතුරු ලැබී ඇතත් පොලිසිය මේ දක්වා අත්අඩංගුවට ගැනීමට හැකි වී ඇත්තේ ප්‍රහාරය සැලසුම් කළ ප්‍රධාන මහ මොළකරුවා ඇතුළු පස්දෙනෙකු පමණි. සෙසු පිරිස අත්අඩංගුවට ගැනීමට පොලිසිය පියවර ගෙන ඇති අතර, අත්අඩංගුවේ පසුවන පිරිස ගැන වවුනියාව මහේස්ත්‍රාත් සුභාජිනී දේවරාසා මහත්මිය වෙත තොරතුරු ඉදිරිපත් කර සැකකරුවන් තවදුරටත් රඳවාගෙන ප්‍රශ්න කිරීමට අවසර ලබාගෙන තිබේ.\n\nමැරයන් මේ ප්‍රහාරයට පැමිණි යතුරුපැදි 3ක් ද භාවිත කළ කඩු පහක් ඇතුළු තවත් ආයුධ කීපයක්ද පොලිසිය විසින් මේ වන විට සොයාගෙන තිබේ. උපන්දින සාදය පැවති සුරේෂ් නැමැති පුද්ගලයාගේ නිවෙසට පැමිණි ඔහුගේ ඥාති පවුලක් වන ඕමන්තේ පදිංචි එස්. සුගන්තන් හා ෆාතිමා සසීමා යන අයගෙන් කාන්තාව මුලින්ම සිද්ධිය වූ ස්ථානයේදීම මියගිය අතර, කැපුම් හා පිලිස්සුම් තුවාල ලබා සිටි සුගන්තන් නැමැත්තා වවුනියාව මහ රෝහලේ ප්‍රතිකාර ලබමින් සිටියදී දෙවනුව මිය ගියහ. සිද්ධියෙන් තුවාල ලැබූ නවදෙනෙකු තවමත් වවුනියාව මහ රෝහලේ ප්‍රතිකාර ලබන අතර, මේ ප්‍රහාරය එල්ල වූයේ ජූලි මස 23 වැනිදා අලුයම් කාලයේදීය. වවුනියාව පොලිසිය හා පොලිස් අපරාධ විමර්ශන අංශය මේ සිද්ධිය සම්බන්ධයෙන් තවදුරටත් පරීක්ෂණ පවත්වයි.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/08/03/local/11231/%e0%b7%80%e0%b7%80%e0%b7%94%e0%b6%b1%e0%b7%92%e0%b6%ba%e0%b7%8f%e0%b7%80-%e0%b6%8b%e0%b6%b4%e0%b6%b1%e0%b7%8a%e0%b6%af%e0%b7%92%e0%b6%b1-%e0%b7%83%e0%b7%8f%e0%b6%af%e0%b6%ba%e0%b7%9a-%e0%b6%ba/",
       "Category": "local",
       "Parent URL": "https://www.dinamina.lk/category/local//page/294/"
}