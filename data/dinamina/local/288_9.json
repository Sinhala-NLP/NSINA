{
       "Source": "dinamina",
       "Timestamp": "August 4, 2023 1:00 am",
       "Headline": "නිවැරදි ආර්ථික ප්‍රතිපත්තියක් තිබුණොත් වසර දහයකින් මේ රට දියුණු කළ හැකියි",
       "News Content": "නිවැරදි ආර්ථික ප්‍රතිපත්තියක් ඇත්නම් වසර 10ක් ඇතුළත මෙරට දියුණු කළ හැකි බව විශ්වවිද්‍යාල ප්‍රතිපාදන කොමිෂන් සභාවේ සභාපති ජ්‍යෙෂ්ඨ මහාචාර්ය සම්පත් අමරතුංග මහතා ප්‍රකාශ කළේය.\n\nඒ මහතා මේ බව සඳහන් කළේ ආණ්ඩුව ප්‍රකාශයට පත් කළ මූල්‍ය බංකොලොත්භාවයට හේතු පරීක්ෂා කර පාර්ලිමේන්තුවට වාර්තා කිරීමටත්, ඒ පිළිබඳව සිය යෝජනා හා නිර්දේශ ඉදිරිපත් කිරීමටත් වන පාර්ලිමේන්තු විශේෂ කාරක සභාව පාර්ලිමේන්තු මන්ත්‍රී සාගර කාරියවසම් මහතාගේ ප්‍රධානත්වයෙන් පෙරේදා (02) පාර්ලිමේන්තුවේ දී රැස් වූ අවස්ථාවේදීය.\n\nමෙම කාරක සභාව සඳහා අදහස් ලබා ගැනීමට විශ්වවිද්‍යාල නියෝජනය කරන ආර්ථික ක්ෂේත්‍රයේ ප්‍රවීණයන් කැඳවා තිබූ අතර, ශ්‍රී ලංකාවේ සියලුම විශ්වවිද්‍යාල නියෝජනය කරන මහාචාර්යවරුන් සහ ආචාර්යවරුන් මේ සම්බන්ධයෙන් තම අදහස් කමිටුව වෙත ඉදිරිපත් කිරීම සිදු විය.\n\nතවදුරටත් සම්පත් අමරතුංග මහතා මෙසේද පැවසීය.\n\nඑමෙන්ම මෙරට නිෂ්පාදන ආර්ථිකය වැඩි කර ගැනීම අවශ්‍යයි. ඒ වෙනුවෙන් ප්‍රතිපත්ති සකස් කිරීම වැදගත්. උදාහරණ ලෙස වියට්නාමයේ නිෂ්පාදන ආර්ථිකයට ප්‍රමුඛතාවක් ලබා දී තිබෙනවා. මෙරට සේවා ආර්ථිකයක් පවතිනවා. එසේම මෙරට දේශපාලන ස්ථාවරභාවයක් පැවතීම විදේශීය ආයෝජකයින් මෙරටට පැමිණීමේදී වැදගත් වෙනවා.\n\nතවද 1960 දශකය ලෝක ආර්ථිකයේ සක්‍රියම කාලසීමාව ලෙස පැවතියා. පරිගණකය හඳුන්වා දීම මඟින් ලෝක වෙළෙඳාම පුළුල් වුණා. එසේම කොවිඩ් කාලසීමාව තුළදී මෙරට අපනයන සම්පූර්ණයෙන්ම පාහේ නැවතුණා. මෙරට දුප්පත් ජනතාවට ආහාර ලබා දීම වෙනුවෙන් මුදල් සහන ලබා දීමට සහ රාජ්‍ය සේවකයන්ගේ වැටුප් ගෙවීමට මෙම කාලසීමාව තුළ මුදල් මුද්‍රණය කිරීමට සිදු වුණා.\n\nකෙසේ වෙතත් මේ වන විට 70% පමණ පැවති උද්ධමනය මහ බැංකුවේ මැදිහත් වීමෙන් 10% ක පමණ තත්ත්වයට පාලනය කිරීමට සමත් වී තිබෙනවා. එසේම අද වන විට සේවා වියුක්තියේ පුරෝකථනයක් පවතිනවා. නිවැරදි ගණනය කිරීමක් නොපවතිනවා.\n\nකැලණිය විශ්ව විද්‍යාලයේ මහාචාර්ය අජිත් දිසානායක මහතා-\n\nනිෂ්පාදකයන් ආරක්ෂා කිරීම සම්බන්ධයෙන් විධිමත් වැඩපිළිවෙළක් පැවතියා. එසේම ආර්ථිකය සම්බන්ධයෙන් ස්ථිර ජාතික ප්‍රතිපත්තියක් අවශ්‍යයි.\n\nවයඹ විශ්වවිද්‍යාලයේ මහාචාර්ය අමින්ද පෙරේරා මහතා-\n\nමෙරට ආර්ථික ප්‍රතිපත්තිය සහ දේශපාලන ප්‍රතිපත්තිය පටලවාගෙන තිබෙනවා. මේ නිසා ස්වාධීන ආර්ථික ප්‍රතිපත්තියක් මෙරටට අවශ්‍යයි. මේ සඳහා හොඳම උදාහරණය ඉන්දියාවයි. එරට ආර්ථික ප්‍රතිපත්තිය දේශපාලන ප්‍රතිපත්තිය සමඟ බද්ද වී තිබෙනවා.\n\nපේරාදෙණිය විශ්වවිද්‍යාලයේ මහාචාර්ය ප්‍රසන්න පෙරේරා මහතා කරුණු 5ක් පිළිබඳ පැහැදිලි කළ අතර, එම අදහස් ලිඛිතව මෙම කමිටුව වෙත ලබා දීමටද කටයුතු කළේය.\n\nකොළඹ විශ්ව විද්‍යාලයේ මහාචාර්ය නිහාල් හෙන්නායක මහතා පෙන්වා දුන්නේ තොරතුරු පසු විපරම් කිරීම සඳහා මෙරට ඒකකයක් නැති බවයි. මේ නිසා ආර්ථික බුද්ධි තොරතුරු ඒකකයක් මෙරටට වැදගත් වන බව පෙන්වා දුන්නේය.\n\nඑසේම මහාචාර්ය බන්ධුල ජයතිලක මහතා පෙන්වා දුන්නේ, විදේශ විශ්වවිද්‍යාලවල සහායද මෙම අංශ කෙරෙහි ලබාගත යුතු බවයි. තවද මහාචාර්ය සිරිමල් අබේරත්න මහතා ණය තිරසර කිරීම සහ මෙරටට ආයෝජන ලබා ගැනීම පිළිබඳව පැහැදිලි කරන ලදි. විශේෂයෙන්ම මෙරටට ආයෝජකයන් පැමිණීමේදී ඒ වෙනුවෙන් අවශ්‍ය සහයෝගයන් සපයා දීමේ අවශ්‍යතාවය ද ඒ මහතා පෙන්වා දුන්නේය.\n\nමෙම කාරක සභා රැස්වීම සඳහා පාර්ලිමේන්තු මන්ත්‍රීවරුන් වන ජයන්ත කැටගොඩ, (මේජර්) ප්‍රදීප් උඳුගොඩ සහ සංජීව එදිරිමාන්න යන මහත්වරුන්ද සහභාගි වූහ.",
       "URL": "https://www.dinamina.lk/2023/08/04/local/11532/%e0%b6%b1%e0%b7%92%e0%b7%80%e0%b7%90%e0%b6%bb%e0%b6%af%e0%b7%92-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%b4%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/288/"
}