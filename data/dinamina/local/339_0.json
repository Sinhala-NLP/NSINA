{
       "Source": "dinamina",
       "Timestamp": "July 24, 2023 1:00 am",
       "Headline": "කවුරු ආණ්ඩු කළත් 2048 වන තුරු  විදෙස් ණය ගෙවන්න වෙනවා -ඇමැති, ආචාර්ය බන්දුල ගුණවර්ධන",
       "News Content": "කවුරු ආණ්ඩු කළත් 2048 වන තුරු විදෙස් ණය ගෙවන්න සිදු වන බව ප්‍රවාහන, මහා මාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතා ප්‍රකාශ කළේය.\n\nඇමැතිවරයා එසේ පැවැසුවේ පොලොන්නරුව, කදුරුවෙල ඩිපෝ පරිශ්‍රයේ ඊයේ (23) පැවැති සේවක හමුවකදීය.\n\nඑහිදී වැඩිදුරටත් අදහස් දැක්වූ ඇමැතිවරයා මෙසේ ද පැවැසුවේය.\n\n“2022 දෙසැම්බර් මස 31 වෙනිදා වන විට ලංකාණ්ඩුව ගත් විදේශ ණය ප්‍රමාණයෙන් ආපසු ගෙවීමට ඉතිරිව තිබූ ප්‍රමාණය අමෙරිකානු ඩොලර් බිලියන 36ක් වෙනවා. රජයේ මුළු විදේශ ණයවලින් ඉතිරි වර්ෂ පහ ඇතුළත කල් පිරෙන්නේ සියයට තිස් හතයි. සියයට පනස් එකක් කල් පිරෙන්නේ අවුරුදු හයේ සිට විස්ස අතරෙදි. ඉතිරි සියයට 12ක ප්‍රමාණය කල් පිරෙන්නේ ඉදිරි වසර විස්සෙන් පසුවයි.\n\nදැන් මේ අප ගත කරන්නේ 2023. 2048 වනතුරු කවුරු ආණ්ඩු කළත් මේ විදේශ ණය කල් පිරෙන විට බේරන්න නීතියෙන් අප බැඳී ඉන්නවා. උදාහරණයක් ලෙස 2030 මාර්තු මස 28 වෙනිදා දස අවුරුදු ස්වෛරීත්ව බැඳුම්කරයක් කල් පිරීම නිසා අමෙරිකානු ඩොලර් මිලියන 1500ක් අපි ගෙවන්න ඕනෙ. 2030දී කවුරු ආණ්ඩු කළත් මාර්තු මස 28ට එම මුදල ගෙවන්න ලෑස්ති වෙන්න ඕනේ. මතක තියා ගන්න හම්බන්තොට දැවැන්ත වරාය විකුණා අපි හොයා ගත්තේ අමෙරිකානු ඩොලර් මිලියන 1400යි. ඒ වගේ දේවල් විකුණා ගෙවන්න අපට දේවල් නෑ. ඒ නිසා අනාගතයේදී ලංකාවේ කුමන හෝ පක්ෂයක් බලය ගන්නවා නම් නිශ්චිත ලෙසම මේ පැරණි ණය තොගය ඒ ඒ වර්ෂවලදී ගෙවන්නේ කෙසේද යන්න පිළිබඳව තමන්ගේ මැතිවරණ ප්‍රකාශයෙන් මහජනතාවට කියන්න වෙනවා.\n\nඒ නිසාම මේ දැවැන්ත ආර්ථික ප්‍රශ්නයට කිසිදු දේශපාලන විසඳුමක් නෑ. ඇත්තේ ආර්ථික විසඳුමක් පමණයි. අපි සියලු දෙනාම එකතු වෙලා 2025 වන විට ගමනාගමන මණ්ඩලය ලාභ ලබන තත්ත්වයට පත් කර නොගත්තොත් පොදු ප්‍රවාහන සේවය පවත්වාගෙන යා නොහැකි තත්ත්වයට පත් වෙනවා.”\n\nපොලොන්නරුව දිස්ත්‍රික්කයේ, හබරණ – මඩකලපුව A-11 මාර්ගයේ අවදානම් සහිත ස්ථාන ලෙස හඳුනාගත් බටුඔය පාලම ඇතුළු පටු පාලම් කිහිපයක් නිරීක්ෂණය කිරීමට ද ඇමැතිවරයා මෙහිදී එක් විය.\n\n2019දී සංවර්ධන කටයුතු ආරම්භ වූ මේ පාලමේ ඉදිකිරීම් භාර වූ සමාගම 2021දී පමණ ගිවිසුම අත්හිටුවා එහි ඉදිකිරීම් අතරමඟ නවතා දමා ඇත. පොලොන්නරුව, මනම්පිටිය ප්‍රදේශයේ සිදු වූ මාරක බස් රථ අනතුර පිළිබඳව ද කරුණු සොයා බලමින් මේ පිළිබඳව විශේෂ අවධානය යොමු කළ ඇමැතිවරයා මාර්ග සංවර්ධන අධිකාරියේ අධ්‍යක්ෂ ජනරාල්වරයාට මේ සඳහා කඩිනමින් අවශ්‍ය පියවර ගන්නා ලෙස උපදෙස් දුන්නේය.\n\nමහාමාර්ග රාජ්‍ය ඇමැති සිරිපාල ගම්ලත් මහතා ඇතුළු මාර්ග සංවර්ධන අධිකාරියේ නිලධාරීහු මේ අවස්ථාවට එක්ව සිටියහ.\n\nමනම්පිටිය – නිමල් ජයරත්න",
       "URL": "https://www.dinamina.lk/2023/07/24/local/8752/%e0%b6%9a%e0%b7%80%e0%b7%94%e0%b6%bb%e0%b7%94-%e0%b6%86%e0%b6%ab%e0%b7%8a%e0%b6%a9%e0%b7%94-%e0%b6%9a%e0%b7%85%e0%b6%ad%e0%b7%8a-2048-%e0%b7%80%e0%b6%b1-%e0%b6%ad%e0%b7%94%e0%b6%bb%e0%b7%94-%e0%b7%80/",
       "Category": "local",
       "Parent URL": "https://www.dinamina.lk/category/local//page/339/"
}