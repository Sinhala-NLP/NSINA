{
       "Source": "dinamina",
       "Timestamp": "September 11, 2023 4:16 pm",
       "Headline": "ව්‍යවස්ථාපිත ක්‍රමයක් යටතේ වර්තමානයට ගැළපෙන අධ්‍යාපන ක්‍රමයක් සෑදීමට පියවර",
       "News Content": "ව්‍යවස්ථාපිත ක්‍රමයක් යටතේ වර්තමානයට ගැළපෙන අධ්‍යාපන ක්‍රමයක් සකස් කිරීමට කටයුතු කරන බව අධිකරණ, බන්ධනාගාර කටයුතු හා ආණ්ඩුක්‍රම ව්‍යවස්ථා ප්‍රතිසංස්කරණ අමාත්‍ය ජනාධිපති නීතිඥ, ආචාර්ය විජයදාස රාජපක්ෂ මහතා පවසයි.\n\nඇමතිවරයා මෙම අදහස් පළ කළේ කොළඹ බණ්ඩාරණායක අනුස්මරණ සම්මන්ත්‍රණ ශාලාවේ අද(11) පෙරවරුවේ පැවති නිපුණතා සංවර්ධන හා ජාත්‍යන්තර පුහුණු ආයතනයේ ( SDTI Campus) 2023 වාර්ෂික උපාධි ප්‍රදානෝත්සවයේ ප්‍රධාන ආරාධිත අමුත්තා වශයෙන් එක්වෙමිනි.\n\nඋපදේශනය, හෙද, බැංකුකරණය, තොරතුරු තාක්ෂණය, ඖෂධවේදී, විලාසිතා, කළමණාකරණ, ගුරු ආදී ක්ෂේත්‍ර රැසක පාඨමාලා හදාරන ලද උපාධිධාරීන් හා ඩිප්ලෝමාධාරීන් මෙහිදී උපාධි සහ ඩිප්ලෝමා සහතික ලබා ගන්නා ලදී.\n\nතවදුරටත් අදහස් පළ කරමින් අමාත්‍යවරයා මෙසේ ද සදහන් කළේය.\n\nවිශ්ව විද්‍යාල සදහා ප්‍රවේශවීමට නොහැකි වු තරුණ තරුණියන් දහස් ගණනකගේ අනාගතය සාර්ථක කර ගැනීම සදහා SDTI Campus ආයතනය සිදු කරන මෙහෙවර අගය කරනවා. විශේෂයෙන් උපාධි ලබාදීමේදී එය කුසලතා සංවර්ධනයත් සමග ලබා දිය යුතුයි. උසස් පෙළ විභාගය සදහා පෙනී සිටි දු දරුවන්ගෙන් හතලිස් පන් දහසක් පමණ විශ්ව විද්‍යාල සදහා ඇතුළත් කර ගන්නවා. එහෙත් උසස් පෙළ විභාගයට පෙනී සිටි තවත් ලක්ෂ ගණනක් සිසුන්ට විශ්ව විද්‍යාල සදහා ඇතුළත් වීමේ අවස්ථාව අහිමි වෙනවා. එසේ විශ්ව විද්‍යාල වරම් නොලබන සිසුන් වෙනුවෙන් විශේෂිත වැඩ පිළිවෙළක් අවශ්‍යයි. අපි පාර්ලිමේන්තු විශේෂ කාරක සභාවකින් අපේ රටේ අධ්‍යාපන ක්‍රමය ගැන අධ්‍යනය කර වාර්තාවක් ඉදිරිපත් කලා. ආණ්ඩු වෙනස් වෙන පරිදි අමාත්‍යවරයා වෙනස් වන ආකාරයට අධ්‍යාපන ප්‍රතිපත්ති වෙනස් කරන්න ඉඩ දෙන්න බැහැ. එම විශේෂ කාරක සභාවේ සභාපතිවරයා ලෙස කටයුතු කරමින් අපි ඒ විදිහට යෝජනා කලා. අපිට අධ්‍යාපන ප්‍රතිපත්තියක් අවශ්‍යයි. දැනට පවතින විශ්ව විද්‍යාල ප්‍රතිපාදන කොමිෂන් සභාව සහ වෘත්තිය පුහුණු අධිකාරිය අහෝසි කරලා ඒ වෙනුවට උසස් අධ්‍යාපන කොමිෂන් සභාවක් ස්ථාපිත කරන්න යෝජනා කරලා තිබෙනවා. ඒ කොමිෂන් සභාව තුළ රාජ්‍ය සහ රාජ්‍ය නොවන විශ්ව විද්‍යාල පිළිබදව සොයා බැලීමට විශේෂ අංශ දෙකක් සහ විශ්ව විද්‍යාල තුළ පවතින ගුණාත්මක බව පරීක්ෂා කිරීමට වෙනම ක්‍රමවේදයක් පැවතිය යුතුයි. ගුණාත්මක අධ්‍යාපනයක් තරුණ තරුණියන්ට ලබාදීම රජයේ වගකීමක් .අද අපේ අධ්‍යාපන ක්‍රමවේදය තුළ කුසලතා සංවර්ධනය නොසලකා හැර තිබෙනවා. ඒ නිසා කුසලතා සංවර්ධනය දියුණු කළ යුතුයි.ව්‍යවස්ථාපිත ක්‍රමවේදයක් යටතේ වර්තමානයට ගැළපෙන පරිදි අධ්‍යාපන ක්‍රමය සකස් කිරීමට පියවර ගත යුතුයි. ඒ සදහා ගරු ජනාධිපතිතුමාගේ ද අවධානය යොමුව තිබෙනවා.\n\nජාතික අධ්‍යාපන ප්‍රතිපත්තියක් සහිත නිසි වැඩ පිළිවෙළක් සකස් නොකළහොත් ලක්ෂ ලණනාවත් තරුණ තරුණියන්ගේ ජීවිත විනාශ වෙන බව ද අමාත්‍ය විජයදාස රාජපක්ෂ මහතා වැඩිදුරටත් සදහන් කළේය.",
       "URL": "https://www.dinamina.lk/2023/09/11/local/21289/%e0%b7%80%e0%b7%8a%e0%b6%ba%e0%b7%80%e0%b7%83%e0%b7%8a%e0%b6%ae%e0%b7%8f%e0%b6%b4%e0%b7%92%e0%b6%ad-%e0%b6%9a%e0%b7%8a%e0%b6%bb%e0%b6%b8%e0%b6%ba%e0%b6%9a%e0%b7%8a-%e0%b6%ba%e0%b6%a7/",
       "Category": "local",
       "Parent URL": "https://www.dinamina.lk/category/local//page/128/"
}