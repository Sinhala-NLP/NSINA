{
       "Source": "dinamina",
       "Timestamp": "July 28, 2023 1:00 am",
       "Headline": "ආරණ්‍ය සේනාසනයේ භාවනා භික්ෂූන්ගේ පරිගණක-ඩ්‍රෝන කැමරා උස්සලා",
       "News Content": "ලබුනෝරුව ආරණ්‍ය සේනාසනයේ භාවනානුයෝගිව භික්ෂූන් වහන්සේ වැඩ සිටින කුටි දෙකක් බිඳ, පරිගණකයක් සහ ඩ්‍රෝන කැමරාවක් සොරාගෙන ගොස් ඇතැයි මොරගොඩ පොලිසියට පෙරේදා (26) පැමිණිල්ලක් ලැබී තිබේ. පුස්කොළ පොත් පරිගණකගත කිරීමට යොදාගත් පරිගණකයක් සහ ආගමික වැඩසටහන් පැවැත්වෙන අවස්ථාවලදී එම වැඩසටහන් ගුවනේ සිට රූගත කිරීමට යොදාගන්නා ඩ්‍රෝන කැමරාවක් මෙසේ සොරාගෙන ගොස් ඇති බව පොලිසිය කියයි.\n\nමේ සොරකම සිදුව ඇත්තේ මේ කුටිවල වැඩ සිටි භික්ෂූන් වහන්සේ ආගමික වැඩසටහනකට සහභාගි වීමට දින කිහිපයක් ආරණ්‍ය සේනාසනයෙන් පිටතට වැඩ සිටි කාල සීමාවේදී බව විමර්ශනවලින් පෙනී ගොස් තිබේ.\n\nඒ අනුව පෙනී ගොස් ඇත්තේ මේ සොරකම පසුගිය 21 දා උදෑසන 6ත්, 24 දා රාත්‍රී 9ත් අතර සිදුව ඇති බවයි. භික්ෂූන් වහන්සේ වැඩ සිටින කුටිවල දොරවල් කඩා ඇතුළු වී මේ සොරකම සිදු කර ඇති බවත්, සොරාගත් දේපොළවල වටිනාකම රු. 555,000ක් පමණ වන බවත් පොලිසිය කියයි.\n\nමේ සොරකම ගැන පැමිණිලි කරනු ලැබුවේ ආරණ්‍ය සේනාසනයේ ලේකම්වරයා බව පවසන හෝමාගම පදිංචි අයකු විසින් බවද පොලිසිය සඳහන් කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/07/28/local/9907/%e0%b6%86%e0%b6%bb%e0%b6%ab%e0%b7%8a%e0%b6%ba-%e0%b7%83%e0%b7%9a%e0%b6%b1%e0%b7%8f%e0%b7%83%e0%b6%b1%e0%b6%ba%e0%b7%9a-%e0%b6%b7%e0%b7%8f%e0%b7%80%e0%b6%b1%e0%b7%8f-%e0%b6%b7%e0%b7%92/",
       "Category": "local",
       "Parent URL": "https://www.dinamina.lk/category/local//page/317/"
}