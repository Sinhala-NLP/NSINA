{
       "Source": "dinamina",
       "Timestamp": "August 2, 2023 1:30 am",
       "Headline": "සද්ධර්ම කීර්ති ශ්‍රී කඩවලගෙදර විමලරතන නාහිමිට මඬිහේ මුස්ලිම් ප්‍රජාවගෙන් විශේෂ පිළිගැනීමක්",
       "News Content": "කොළඹගම ශ්‍රී මියුගුණාරාම රාජමහා විහාරය, වඳුරැස්ස ශ්‍රී බෝධිරුක්ඛාරාමය, මිදෙල්ලව ශ්‍රී සුධර්මාරාමය, වැඩඋන්ගල ශ්‍රී ශෛලතලාරාමය, පානකඩුව ශ්‍රී රුපුසිංහ විජයාරාමය, පොතුහැර ශ්‍රී සුමනාරාමය යන විහාරයන්හි විහාරාධිපති, වාරියපොළ ශ්‍රී සුමංගල මහ පිරිවෙන්පති, පඬුවස්නුවර නැඟෙනහිර ප්‍රාදේශීය ශාසනාරක්ෂක බලමණ්ඩලයේ හිටපු ප්‍රධාන ලේඛකාධිකාරි, සාම විනිසුරු, ශාස්ත්‍රපති, පණ්ඩිත කඩවලගෙදර විමලරතන ස්වාමීන්ද්‍රයන් වහන්සේට ‘සද්ධර්ම කීර්ති ශ්‍රී’ ගෞරව නාමය සහිතව සත්කෝරල මහා දිසාවේ උප ප්‍රධාන අධිකරණ සංඝනායක පදවිය ලැබීම නිමිත්තෙන් දේශබන්ධු, විශ්‍රාමික ග්‍රාම නිලධාරි සාමවිනිසුරු අල්හාජ් මෞලවි අබූබක්කර් බහ්ජි මැතිතුමාගේ ප්‍රධානත්වයෙන් මඬිහේ මිදියාල මුස්ලිම් ප්‍රජාව විසින් මඬිහේ මිදියාල ග්‍රාමයේදී විශේෂ පිළිගැනීමක් කර, උන්වහන්සේට සමරු තිළිණ ප්‍රදානයක් පසුගියදා (30) සිදු කරනු ලැබීය.\n\nමේ අවස්ථාවට ශ්‍යාමෝපාලි වංශික මහා නිකායේ අස්ගිරි මහාවිහාර කාරක සංඝ සභික, වයඹ මහ දිසාවේ ප්‍රධාන සංඝනායක, අග්ගමහා පණ්ඩිත, මහාචාර්ය තුඹුල්ලේ ශ්‍රී සීලක්ඛන්ධ නාහිමිපාණන් ප්‍රමුඛ මහසඟරුවනද වැඩම කළහ. තවද වඳුරැස්ස, හිඳගහවැව, මිදෙල්ලව, ලෝකුරුගම, හබවත්ත යන ගම්වල සිංහල සහෝදර ජනතාවද මඬිහේ මිදියාල ජුම්මා පල්ලියේ දායක සභාවේ සභාපතිතුමා ප්‍රමුඛ අනෙකුත් සභික මහත්වරුද ජනාසා සුබසාධක සමිතියේ සභාපති ප්‍රමුඛ සභික මහත්වරුද ජම්ඉස්යතුල් උලමා සභාවේ සභාපතිතුමා ප්‍රමුඛ සාමාජික මෞලවිවරුද ෆාතිමා සහ්රා කාන්තා අරාබි විදුහලේ විදුහල්පති ප්‍රමුඛ ආචාර්ය මෞලවිවරුද මධ්‍ය විදුහලේ විදුහල්පතිතුමා ප්‍රමුඛ ගුරු මණ්ඩලයද, ගොවි සංවිධානය, ග්‍රාම සංවර්ධන සමිතිය යන සමිතිවල ලේකම්, සභාපතිවරුද, පඬුවස්නුවර ප්‍රා/සභාවේ හිටපු මන්ත්‍රී එම්.එස්.එම්. ෆයිසර් ඇතුළු සම්භාවනීය අමුත්තෝද මඬිහේ මිදියාල අල්ලෆර් සුභසාධක සමිතියේ ගරු සභාපති අල්හාජ් එම්.එස්.එම්. අස්වර් මැතිතුමාද සහභාගි වූහ.",
       "URL": "https://www.dinamina.lk/2023/08/02/local/10944/%e0%b7%83%e0%b6%af%e0%b7%8a%e0%b6%b0%e0%b6%bb%e0%b7%8a%e0%b6%b8-%e0%b6%9a%e0%b7%93%e0%b6%bb%e0%b7%8a%e0%b6%ad%e0%b7%92-%e0%b7%81%e0%b7%8a%e0%b6%bb%e0%b7%93-%e0%b6%9a%e0%b6%a9%e0%b7%80/",
       "Category": "local",
       "Parent URL": "https://www.dinamina.lk/category/local//page/297/"
}