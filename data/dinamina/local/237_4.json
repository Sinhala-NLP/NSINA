{
       "Source": "dinamina",
       "Timestamp": "August 16, 2023 1:00 am",
       "Headline": "මන්ත්‍රී අලි සබ්රි රහීම් රාජ්‍ය ඇමැති සනත් නිශාන්ත හැප්පෙති",
       "News Content": "හජ්ජි උත්සවයේදී කළපු තීරයේ පැවති මුදලට සිදු වූ ක්‍රීඩාවක් සම්බන්ධයෙන් පුත්තලම දිස්ත්‍රික් සම්බන්ධීකරණ රැස්වීමේදී රාජ්‍ය ඇමැති සනත් නිශාන්ත හා මන්ත්‍රි අලි සබ්රි මහත්වරුන් අතර ඇති වූ වචන හුවමාරුවක් හේතුවෙන් ඊයේ (15) විනාඩි කිපයක් රැස්වීමේ උණුසුම්කාරී තත්ත්වයක් ඇති විය.\n\nපුත්තලම දිස්ත්‍රික් සම්බන්ධීකරණ රැස්වීම වයඹ ආණ්ඩුකාර ලක්ෂ්මන් යාපා අබේවර්ධන මහතාගේ ප්‍රධානත්වයෙන් දිස්ත්‍රික් සම්බන්ධීකරණ කමිටු සභාපති චින්තක අමල් මායාදුන්න මහතාගේ මෙහෙයවීමෙන් පුත්තලම දිස්ත්‍රික් ලේකම් එච්.එම්.එස්.පී.හේරත් මහතා ඇතුළු රාජ්‍ය නිලධාරින්ගේ සහභාගිත්වයෙන් දිස්ත්‍රික් ලේකම් කාර්යාල ශ්‍රවණාගාරයේදී පැවැත්විණි.\n\nපුත්තලම කළපු තීරයේ පැවති හජ්ජි උත්සවයකදී මුදලට සිදුවූ සූදු ක්‍රීඩාවක් පිළිබඳව විරෝධය මතුකරමින් පාර්ලිමේන්තු මන්ත්‍රී අලි සබ්රි රහීම් මහතා සභාවේදී දැඩි ස්වරයෙන් ඇමතීමත් සමඟ සභාව නොසන්සුන්කාරි තත්ත්වයකට පත්විය.\n\nඅදාළ මුදලට ඔට්ටු අල්ලමින් පැවති ක්‍රීඩාව සහ තවත් ක්‍රීඩා රැසක් පුත්තලම නගර සභාවේ හිටපු උප සභාපතිවරයා විසින් හජ්ජි උත්සව පැවති දින එම භූමියේ සංවිධාන කර තිබිණි.\n\nඑදිනද එම ස්ථානයට පැමිණි පාර්ලිමේන්තු මන්ත්‍රී සබ්රි මහතා මෙම මුදලට ඔට්ටු අල්ලමින් සිදු කරන ක්‍රීඩාව කරමින් තිබූ මේස ඇතුළු දෑ පෙරළා දමා ආවේගාත්මක ලෙස හැසිරි තිබුණි.\n\nඑම ස්ථානයේ ඒ සමඟම පුත්තලම නගර සභාවේ හිටපු උප සභාපතිවරයා හා මන්ත්‍රී අලි සබ්රි අතර දැඩි උණුසුම් වචන හුවමාරුවක් පවා සිදුව තිබූ අතර, මන්ත්‍රීවරයාගේ ආරක්ෂාවට සිටි පොලිස් නිලධාරින් මන්ත්‍රීවරයා රැගෙන යාමක්ද සිදුව තිබුණි.\n\nඑම සිද්ධිය මුල් කරමින් සබ්රි මන්ත්‍රීවරයා විරෝධය පාමින් කතා කිරීමත් සමඟ සම්බන්ධීකරණ රැස්වීමට එක්වූ රාජ්‍ය අමාත්‍ය සනත් නිශාන්ත මහතා, මන්ත්‍රීවරයාගේ ප්‍රකාශයට දැඩි විරෝධයක් මතු කිරීම සිදුවිණි.\n\nඑහිදී රාජ්‍ය ඇමතිවරයා සබ්රි මන්ත්‍රීවරයාගේ මෙම ප්‍රකාශයට දැඩි ස්වරූපයෙන් සිට කතා කිරීමත් සමඟ සබ්රි මන්ත්‍රීවරයාද එම ප්‍රකාශවලට විවිධ මත පළ කරන්නට විය.\n\nමෙහිදී සනත් නිශාන්ත මන්ත්‍රීවරයා පවසා සිටියේ මෙය මේ වන විට විවිධ සැණකෙළි ඇතුළු ස්ථානවල නිරන්තරයෙන් සිදුවන බවත් එය මහා ලොකුවට ගෙන සබ්රි මන්ත්‍රීවරයා හැසිරෙන බවත්ය.\n\nඑසේම කොරෝනා ඇතුළු සිදුවිම්වලින් පසු ජනතාව සිරව සිටි තත්ත්වයෙන් යම් ලෙසකින් මානසික සතුටක් පතා විවිධ සංදර්ශන පවත්වන විට එහිදී මෙම ක්‍රීඩාවද සිදුවන බව තමන් දැක ඇති බවත් එහි ඇති වරද කුමක් දැයි සබ්රි මන්ත්‍රීවරයාගෙන් ප්‍රශ්න කරන්නට විය.\n\nඒ සමඟ දිස්ත්‍රික් සම්බන්ධීකරණ කමිටු සභාපති පාර්ලිමේන්තු මන්ත්‍රී චින්තක අමල් මායාදුන්න මහතා ද සබ්රි මන්ත්‍රීවරයාගේ ප්‍රකාශයට විරෝධය මතු කරමින් පවසා සිටියේ, මෙය විනෝද ක්‍රීඩාවක් බවත් එහි කිසිදු ආකාරයක නීති විරෝධී තත්ත්වයක් හා පසුබිමක් නොමැති තත්ත්වයක් තුළ සබ්රි මන්ත්‍රීවරයා අනවශ්‍ය හැසිරීමක නිරත වන බවයි.\n\nපසුව දිස්ත්‍රික් සම්බන්ධීකරණ රැස්වීමේ මුලසුන දැරූ වයඹ ආණ්ඩුකාර ලක්ෂමන් යාපා අබේවර්ධන මහතා විසින් එම රැස්වීමට එක්වී සිටි පුත්තලම ජ්‍යෙෂ්ඨ පොලිස් අධිකාරි කේ.එස්.කේ. රූපසිංහ මහතාගෙන් විමසා සිටි අතර, පොලිස් අධිකාරිවරයා පවසා සිටියේ මෙය නීති විරෝධී ක්‍රීඩාවක් ලෙස කටයුතු කිරීමට හැකියාව නොමැති බවත්, ඒ පිළිබඳව තව දුරටත් සොයා බැලීමක්ද සිදු කරන බවයි.",
       "URL": "https://www.dinamina.lk/2023/08/16/local/14428/%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%93-%e0%b6%85%e0%b6%bd%e0%b7%92-%e0%b7%83%e0%b6%b6%e0%b7%8a%e0%b6%bb%e0%b7%92-%e0%b6%bb%e0%b7%84%e0%b7%93%e0%b6%b8%e0%b7%8a/",
       "Category": "local",
       "Parent URL": "https://www.dinamina.lk/category/local//page/237/"
}