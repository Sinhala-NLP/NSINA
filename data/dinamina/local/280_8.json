{
       "Source": "dinamina",
       "Timestamp": "August 7, 2023 12:44 am",
       "Headline": "විදුලිය මිල දී ගැනීමෙන් සිදුවන්නේ ඩොලර් කුට්ටි හම්බ කරගැනීමක් -විපක්ෂ නායක සජිත් ප්‍රේමදාස",
       "News Content": "පවතින නියඟය හමුවේ අඛණ්ඩව විදුලිය සැපයීම සඳහා හදිසි විදුලිය මිල දී ගැනීම්වලට යා යුතු බව කියමින් ඩොලර් කුට්ටි ගණන් හම්බ කර ගැනීමේ ක්‍රියාවලිය සැලසුම්සහගතව පිළිවෙළකට සිදු වනු ඇතැයි විපක්ෂ නායක සජිත් ප්‍රේමදාස මහතා පවසයි. ආණ්ඩුව සෑම ක්ෂේත්‍රයකම බොරුව, වංචාව, සොරකම, රැවටීම හා ඇන්දවීම අපූරුවට සිදු කරමින් සිටින්නේ යැයිද ඒ මහතා කීය. මහනුවර ශ්‍රී දළදා මාලිගාවට පෙරේදා (05) පැමිණි අවස්ථාවේ මාධ්‍ය හමුවේ අදහස් දක්වමින් ප්‍රේමදාස මහතා මේ බව ප්‍රකාශ කළේය.\nවිදුලි බිල 500%ක් දක්වා දෙවතාවකදී ආණ්ඩුව ඉහළ නංවනු ලැබුවේ, අඛණ්ඩව විදුලිය සපයන බවට ජනතාවට පොරොන්දුවක් ලබා දුන්නේ ජල හිඟයක් ඇති වුවහොත් ගන්නා ක්‍රියාමාර්ග පිළිබඳව කිසිදු සඳහනක් නොකර යැයි ද ඒ මහතා පැවසුවේය. විදුලි බිල 250% බැගින් දෙවතාවකදී ආණ්ඩුව ඉහළ දමනු ලැබීමෙන් වැඩිම බලපෑම සිදු වූයේ සමස්ත විදුලි පාරිභෝගිකයන් අතුරින් ලක්ෂ 43ක් වන සාමාන්‍ය ජනතාවට යැයි ද හෙතෙම අවධාරණය කළේය. ආණ්ඩුව මිහින්තලා පුදබිමේ විදුලිය කප්පාදු කරන විට රටේ ප්‍රායෝගිකව වැඩ කරන විපක්ෂයක් ලෙස එම විදුලි බිල ගෙවා දැමීමට තීරණය කළ බවත් එම පුදබිමේ විදුලි බිල ගෙවීමට අමතරව එහි අංගසම්පූර්ණ සූර්යබලශක්ති පද්ධතියක් ස්ථාපනය කිරීමේ වගකීම ද භාරගත් බවත් විපක්ෂ නායකවරයා පැවසුවේය.\n\nඅසේල කුරුළුවංශ",
       "URL": "https://www.dinamina.lk/2023/08/07/local/12027/%e0%b7%80%e0%b7%92%e0%b6%af%e0%b7%94%e0%b6%bd%e0%b7%92%e0%b6%ba-%e0%b6%b8%e0%b7%92%e0%b6%bd-%e0%b6%af%e0%b7%93-%e0%b6%9c%e0%b7%90%e0%b6%b1%e0%b7%93%e0%b6%b8%e0%b7%99%e0%b6%b1%e0%b7%8a-%e0%b7%83/",
       "Category": "local",
       "Parent URL": "https://www.dinamina.lk/category/local//page/280/"
}