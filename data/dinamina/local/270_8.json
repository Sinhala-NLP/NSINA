{
       "Source": "dinamina",
       "Timestamp": "August 9, 2023 1:00 am",
       "Headline": "සභාවෙහි ගණපූරණය නැති වීමෙන් සීනුව තුන්වරක් නාද වෙයි",
       "News Content": "සභාවෙහි ඝණ පූර්ණය නොමැති බව සඳහන් කරමින් පාර්ලිමේන්තු මන්ත්‍රී විමල් වීරවංශ මහතා මුලසුනේ අවධානය යොමු කිරීම හේතුවෙන් අවස්ථා තුනකදී ගණපූරණය සඳහා මන්ත්‍රීවරුන් කැඳවන සීනුව නාද කිරීමට මුලසුනට සිදු විය.\n\nආණ්ඩුව විසින් ගෙන එන ලද වසර මැද මූල්‍ය තත්ත්වය පිළිබඳ විවාදය පාර්ලිමේන්තුවේදී පැවැති අතර, එම විවාදය අතරතුර ගණපූරණය නොමැති බවට විමල් වීරවංශ මහතා මෙලෙස මතු කෙළේය.\n\nපාර්ලිමේන්තු කටයුතු පිළිබඳ කාරක සභාවට සිය කණ්ඩායමේ නියෝජිතයකු හ‌ට අවස්ථාව ලබාදෙන ලෙස විමල් වීරවංශ මහතා ඊයේ (08) පෙරවරුවේ මුලසුනේ අවධානය යොමු කළ අතර, එලෙස ඉඩ නොදෙන්නේ නම් ගණපූරණය සම්බන්ධයෙන් දිගින් දිගටම අවධානය යොමු කරවන බව විමල් වීරවංශ මහතා ඊයේ (08) පෙරවරුවේ සඳහන් කළේය.\n\nකෙසේ වුවද පාර්ලිමේන්තුවේදී ඊයේ කමිටු ගණනාවක් පැවැති අතර පාර්ලිමේන්තු රැස්වීම අතරතුර මන්ත්‍රීවරු එම කමිටුවලට සහභාගීවී සිටියහ. කෙසේ වුවද ඝණ පූර්ණ සීනුව නාද කරන අවස්ථාවලදී මන්ත්‍රීවරු එම කමිටුවල සිට පැමිණි බැවින් පාර්ලිමේන්තුවේ කටයුතු නියමිත වේලාව දක්වා පැවැත්විණ.",
       "URL": "https://www.dinamina.lk/2023/08/09/local/12688/%e0%b7%83%e0%b6%b7%e0%b7%8f%e0%b7%80%e0%b7%99%e0%b7%84%e0%b7%92-%e0%b6%9c%e0%b6%ab%e0%b6%b4%e0%b7%96%e0%b6%bb%e0%b6%ab%e0%b6%ba-%e0%b6%b1%e0%b7%90%e0%b6%ad%e0%b7%92-%e0%b7%80%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/270/"
}