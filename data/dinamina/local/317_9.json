{
       "Source": "dinamina",
       "Timestamp": "July 28, 2023 1:00 am",
       "Headline": "වැලිපැන්න පොලිසිය අසල ගව ඝාතකාගාරය වලානෙන් ඇවිත් වටලයි",
       "News Content": "වැලිපැන්න පොලිසිය පෙනෙන නොපෙනෙන දුරින් ප්‍රසිද්ධියේ පවත්වාගෙන ගිය මසට මීහරක් ඝාතනය කරන නීති විරෝධි ගවඝාතකාගාරයක් වැටලූ පාණදුර වලානේ මධ්‍යම දූෂණ මර්දන ප්‍රහාරක බළකාය විසින් පෙරේදා (26) අත්අඩංගුවට ගත් එම ගවඝාතනාගාරය පවත්වාගෙන ගිය කෝටිපති මැණික් ව්‍යාපාරිකයා රුපියල් ලක්ෂ 3ක අල්ලසක් වැටලීම කළ නිලධාරීන්ට දී අත්අඩංගුවෙන් මිදෙන්න දැඩි උත්සහයක නිරතව ඇති බව පොලිස් තොරතුරු අනාරවරණය කළේය. මධ්‍යම දූෂණ මර්දන බළකායේ නිලධාරීන් අල්ලස් මුදල් ප්‍රතික්ෂේප කිරීමත් සමඟ මේ බළකායේ අධ්‍යක්ෂ සහකාර පොලිස් අධිකාරී කේ.ඒ. උදයකුමාර සහ එහි ස්ථානාධිපති (ප්‍ර.පො.ප) ඉන්දික වීරසිංහ යන මහත්වරුන්ට මේ කෝටිපති මැණික් ව්‍යාපාරිකයා මුදාහැරින්නැයි කියා විවිධ බලපෑම් එල්ල වී තිබේ. ඒ සම්බන්ධයෙන් මේ නිලධාරීන් සිය ඉහළ නිලධාරීන් දැනුම්වත් කරමින් ඒ ගැන සටහන් පවා තබා ඇත.\n\nඑසේ බලපෑම් කළ අය අතර හිටපු ජනාධිපතිවරයකුගේ සම්බන්ධීකරණ ලේකම්වරයකු මෙන්ම ත්‍රිකුණාමලයේ දිස්ත්‍රික් සංවිධායකවරයකු ලෙස පෙනී සිටි අයකුද සිටින බව මධ්‍යම දූෂණ මර්දන ප්‍රහාරක බළකායේ නිලධාරීන් සිය උසස් නිලධාරීන් දැනුම්වත් කර තිබේ. මේ ගවඝාතනාගාරය කාලයක් තිස්සේ පවත්වාගෙන ගොස් ඇති එකක් බවටත්, එය පවත්වාගෙන ගොස් ඇත්තේ මේ මැණික් ව්‍යාපාරිකයා විසින් බවටත් තොරතුරු මධ්‍යම දූෂණ මර්දන ප්‍රහාරක බළකායට ලැබී ඇත.\n\nමධ්‍යම දූෂණ මර්දන ප්‍රහාරක බළකායේ ස්ථානාධිපති (ප්‍ර.පො.ප) ඉන්දික වීරසිංහ මහතාට ලද තොරතුරකට අනුව අවේක්ෂණ රාජකාරියකින් අනතුරුව මේ නීති විරෝධි ගව ඝාතනාගාරය වටලා තිබේ. එහිදී පෙනී ගොස් ඇත්තේ මේ ස්ථානයේ ගවයන් ඝාතනය කිරීම ප්‍රසිද්ධියේ සිදුකළත් නීතිය ක්‍රියාත්මක කරන කිසිදු ආයතනයක් මේ සම්බන්ධයෙන් ක්‍රියාත්මක වී නැති බවයි. දිවයිනේ විවිධ ප්‍රදේශවලින් රැගෙන එන මී ගවයන් මේ ස්ථානයේදී මසට මරා දමන බවත්, සොරාගන්නා ගවයන් පවා ඒ අතර ඇති බවත් එම ආවේක්ෂණයේදී පෙනී ගොස් ඇත. දිනකට මෙහි අවම වශයෙන් ගවයින් 15ක් පමණ මරා දමන බවද එහිදී වැඩිදුරටත් හෙළි වී ඇත. මරා දැමූ මීගවයන් රැසකගේ අං තට්ටු තොගයක්ද මේ වැටලීමේදී සොයාගෙන තිබේ. ඒ අනුව මේ ස්ථානය පෙරේදා (26) වටලා ඇත්තේ මධ්‍යම දූෂණ මර්දන බළකායේ (උ.පො.ප) රත්නායක ඇතුළු නිලධාරීන් කණ්ඩායමක් විසිනි. මේ වැටලීමේදී සැකකරුවන් තිදෙනෙකු අත්අඩංගුවට ගෙන ඇති අතර, ඝාතනය කිරීමට රැගෙනවිත් තිබුණු මීගවයන් 13 දෙනකුගේ ජීවිත බේරාගැනීමටද හැකියාව ලැබී ඇත. විමර්ශනයේදී පෙනී ගොස් ඇත්තේ මේ ස්ථානයට මීගවයන් මසට මැරීමට බොහෝ විට රැගෙන එනු ලබන්නේ කණමල්විල, හුංගම, ලුණුගම්වෙහෙර ආදි ප්‍රදේශවලින් සොරාගෙන බවයි. අධිවේගි මාර්ගය ඔස්සේ ලොරි රථවලින් මෙම ගවයන් පහසුවෙන් ප්‍රවාහනය කර ඇති බවද විමර්ශනවලින් පෙනී ගොස් ඇත. හක්මන පදිංචිකරුවකු වන ගව ජාවාරම්කරුවකුගේ සම්බන්ධයක්ද හෙළි වී තිබේ.\n\nගවයන් ඝාතනය කිරීමට යොදාගන්නා ආයුධ කට්ටලයක්ද පොලිසියට මෙහෙදී හමු වී තිබේ. මේ මීගවයන් සහ ආයුධ සමඟ සැකකරුවන් වැලිපැන්න පොලෙිසියට භාර දීමටද පියවර ගෙන ඇත. මධ්‍යම දූෂණ මර්දන ප්‍රහාරක බළකායේ අධ්‍යක්ෂ කේ.ඒ උදයකුමාර මහතාගේ නියෝග හා උපදෙස් අනුව (ප්‍ර.පො.ප) ඉන්දික විරසිංහ මහතාගේ මෙහෙයවීමෙන් උප පොලිස් පරීක්ෂකවරුන් වන රත්නායක, සුපුන්, සැරයන් (51068) පුෂ්පකුමාර, කොස්තාපල්වරුන් වන (92908) ඉෂාන්, (104555) ලකීෂ, (104679) නිරංජන්, (105059) ප්‍රසන්න, කොස්තාපල් රියැදුරු (94734) රොද්‍රිගු යන නිලධාරීන් විසින් මේ වැටලීම කර තිබේ.\n\nගයාන් කුමාර වීරසිංහ, බණ්ඩාරගම – බිමල් ජයසිංහ",
       "URL": "https://www.dinamina.lk/2023/07/28/local/9887/%e0%b7%80%e0%b7%90%e0%b6%bd%e0%b7%92%e0%b6%b4%e0%b7%90%e0%b6%b1%e0%b7%8a%e0%b6%b1-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba-%e0%b6%85%e0%b7%83%e0%b6%bd-%e0%b6%9c%e0%b7%80/",
       "Category": "local",
       "Parent URL": "https://www.dinamina.lk/category/local//page/317/"
}