{
       "Source": "dinamina",
       "Timestamp": "September 30, 2023 9:36 am",
       "Headline": "අතුරුදහන් වූ කාන්තාවගේ හිස නැති මළ සිරුර කැළණි ගං ඉවුරෙන් හමුවෙයි",
       "News Content": "සියඹලාපේ  – දකුණ ප්‍රදේශයේ වගුරු බිමක තිබි හමුවු හිස  හා අත්පා නැති නාදුනන නිරුවත් කාන්තා මළ සිරුර සම්බන්ධව සපුගස්කන්ද පොලිසිය මගින් පුලුල් පරික්ෂණයක් ආරම්භ කර ඇත.\n\nපෙරේදා ( 28 වැනිදා ) පස්වරුවේ සොයා ගත් මේ මළ සිරුර වෙනත් ස්ථානයක ඝාතනය කර ගෙනැවිත් දමන්නට ඇති බවට සැක කෙරේ.\n\nතවද මීට  ඊට පෙර දින ( 27 වැනිදා ) උදැසන අංගොඩ පුදේශයේ නිවෙසකින්  වෙළෙඳ සැලට යන බවට පවසමින් නිවෙසින් පිට වී ගිය කාන්තාවක් අතුරුදහන් වී සිටින බවට මුල්ලේරියාව පොලිසියට පැමිණිල්ලක් ලැබී තිබෙන අතර ඒ සම්බන්ධව ද මෙම විමර්ශන කටයුතු වලට පොලිසිය  අවධානය යොමු කර තිබේ.\n\nටී.ජී.ප්‍රදීපා නමැති 51 හැවිරිදි කාන්තාවක් පසුගිය 27 වැනිදා උදෑසන සිට අතුරුදන් ව ඇති බව පවසමින් ඇය ගේ දියණිය විසින් මුල්ලේරියාව පොලීසියට පැමිණිල්ලක් ගොනු කර තිබිණි.\n\nඒ අනුව මුල්ලේරියාව පොලිස් ස්ථානාධිපතිවරයා විසින් අදාළ දිනයේ දී සීසීටීවී දත්ත පරීක්ෂා කිරීම සඳහා පොලිස් කණ්ඩායමක් යොදවනු ලැබු අතර, එහිදී අනාවරණ වී ඇත්තේ, අදාළ කාන්තාව අංගොඩ සිට කඩුවෙල දක්වා නිල් පැහැති ත්‍රිරෝද රථයකින් ගොස් ඇති බවයි.\n\nකඩුවෙල නගර මධ්‍යයේ පිහිටි ආපණ ශාලවක් ඉදිරිපිටට පැමිණෙන ඇය, එහි රථ ගාලේ නවතා තිබූ මෝටර් රථයක රියදුරු අසුනේ සිටි පුද්ගලයකු සමඟින් එම ආපණ ශාලවට යන ආකාරය ද සීසීටීවී කැමරාවේ පටිගත වී තිබිණි.\n\nඑහි දී එම කාන්තාව විසින් ආහාර මිල දී ගෙන දෙදෙනාම විනාඩි 10ක් පමණ ආහාර ලබා ගැනීමෙන් පසු එම ස්ථානයෙන් පිට ව යන අයුරු ද එහි වූ සීසීටීවී කැමරාවක සටහන් ව ඇත.\n\nඔවුන් පිට ව යන්නේ, KI 3030 දරන අලු පැහැති මෝටර් රථයකින් වන අතර, එතැන් සිට අදාළ කාන්තව අතුරුදන් ව ඇති බව පොලීසිය පවසයි.\n\nපසු ව මුල්ලේරියාව පොලීසිය විසින් අදාළ මෝටර් රථය සම්බන්ධයෙන් සිදු කළ සොයාබැලීමේ දී අනාවරණ වී ඇත්තේ, එය සියඹලාපේ ප්‍රදේශයේ පදිංචි ව්‍යාපාරිකයකු වන සුධීර වසන්ත නම් පුද්ගලයෙකුට අයත් වූවක් බවයි.\n\nමේ අතර මහර වැඩ බලන මහේස්ත්‍රාත් සමන් විදානපතිරණ මහතා විසින් ඊයේ ( 29 වැනිදා ) දහවල් මළ සිරුර හමුවු ස්ථානය හා   එම පුදේශයේම වසා තිබු නිවෙසක් ද නිරීක්ෂණය කරන ලදී.\n\nඅනතුරු ව ඔහු ගේ සියඹලාපේ ප්‍රදේශයේ පිහිටි අත්හැර දමා ඇති නිවසක් පොලීසිය විසින් පරීක්ෂා කිරීමේ දී එහි කාමරයක් තුළ තිබී දිගු කෙස් සහ ලේ පැල්ලම් මෙන්ම එම නිවසින් පිටත අර්ධ වශයෙන් පිලිස්සී තිබූ ලේ පැල්ලම් සහිත කාන්තා ඇඳුම් කොටස් ද සොයාගෙන තිබේ.\n\nඒ පිළිබඳ සපුගස්කන්ද පොලීසියට දැනුම්දීමෙන් අනතුරු ව ඔවුන් විමර්ශන සිදු කරන අතරතුර දී ඊයේ දහවල් අදාළ නිවසට කිලෝ මීටරයක් පමණ දුරින් වූ කැලණි ගඟේ ඉවුරක තිබී හිස හා අත් පා නොමැති කාන්තා මළ සිරුරක් සොයාගෙන ඇත.",
       "URL": "https://www.dinamina.lk/2023/09/30/breaking-news/26727/%e0%b6%85%e0%b6%ad%e0%b7%94%e0%b6%bb%e0%b7%94%e0%b6%af%e0%b7%84%e0%b6%b1%e0%b7%8a-%e0%b7%80%e0%b7%96-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80%e0%b6%9c%e0%b7%9a-%e0%b7%84/",
       "Category": "local",
       "Parent URL": "https://www.dinamina.lk/category/local//page/49/"
}