{
       "Source": "dinamina",
       "Timestamp": "July 17, 2023 1:00 am",
       "Headline": "කෘෂිකර්ම ව්‍යාපෘතියක කෝටි 9ක වංචාවක්",
       "News Content": "කෘෂිකර්ම අමාත්‍යාංශය යටතේ ක්‍රියාත්මක වන කෘෂිකාර්මික ව්‍යාපෘතියක විවිධ මිලදී ගැනීම්වලදී රුපියල් මිලියන 90ක පමණ මූල්‍ය වංචාවක් සිදු වී ඇතැයි එම ව්‍යාපෘතිය පිළිබඳ කළ අභ්‍යන්තර විගණන පරීක්ෂණයකදී හෙළිදරවු වී තිබේ.\n\nමෙම අක්‍රමිකතා වැඩි වශයෙන් සිදු වී ඇත්තේ වයඹ පළාතේ එක් දිස්ත්‍රික් ව්‍යාපෘති කාර්යාලයකින් බව එම විගණන වාර්තාව පෙන්වා දී ඇත.\n\nමේ පිළිබඳව දැඩි අවධානය යොමු කළ කෘෂිකර්ම ඇමැති මහින්ද අමරවීර මහතා මෙම දිස්ත්‍රික් කාර්යාලය මුද්‍රා තබා වසා දමන ලෙසත් ඒ පිළිබඳව කඩිනම් විමර්ශනයක් කරන ලෙසත් පසුගිය මැයි මස අමාත්‍යාංශ නිලධාරින්ට උපදෙස් ලබා දී තිබේ.\n\nඇමැතිවරයා මෙම උපදෙස් ලබා දී දෙමසකට ආසන්න කාලයක් ගතවී තිබිණද මේ වන තෙක් ඒ පිළිබඳව කෘෂිකර්ම අමාත්‍යාංශ බලධාරින් විමර්ශනයක් ආරම්භ කර නොමැති බවත් ඇමැතිවරයා ඒ පිළීබඳව නිලධාරින්ට දොස් පවරා ඇති බවත් වාර්තා වේ.\n\nමේ ව්‍යාපෘතියේ අදාළ දිස්ත්‍රික් කාර්යාලය මගින් කහ, ඉඟුරු සහ පලතුරු කට්ටල 15,762 ක් මිලදී ගැනීම සඳහා ලංසු කැඳවා තිබූ අතර එය ලබා දී ඇත්තේ තාක්ෂණ ඇගයුම් කමිටුව නිර්දේශ කරන ලද ලංසුකරුගේ මිලට වඩා රුපියල් මිලියන 08 කට ආසන්න වැඩිමිලකට බව එම අභ්‍යන්තර විගණන වාර්තා සඳහන් කර ඇත.\n\nමේ සඳහා ලංසුකරුවන් 4 දෙනකු ඉදිරිපත් වී තිබුණ අතර තිදෙනකුටම මෙම වගා ක්ෂේත්‍රය පිළිබඳව අදාළත්වයක් තිබී නොමැතිවා මෙන්ම බීජ පනත යටතේ ඔවුන් ලියාපදිංචි වී නැති බවද මෙම විගණන වාර්තාවේ සඳහන්ය.\n\nතාක්ෂණික ඇගයුම් කමිටුව මගින් පසුගිය වසරේ ජූලි 24 දින ඇගයීම් වාර්තාවල නිර්දේශ කර තිබුණේ ලියාපදිංචි වී නොමැති එහෙත් අඩුම මිල ගණන් ඉදිරිපත් කර තිබූ සමාගමකට එකක මිල රුපියල් 1300 බැගින් මුළු මුදල 4,160.690 වශයෙන් සඳහන් කර තිබුණද මෙහි සංඛ්‍යා නොගැළපෙන බව ද අදාළ විගණන වාර්තාව සඳහන් කර ඇත.\n\nමෙයට අදාළ ප්‍රසම්පාදන කමිටු තීරණය 2022-08-02 ලබාගෙන ඇති අතර, එහිදී අදාළ ආයතනය ඉදිරිපත් කර තිබූ මිල ගණන් රු. 12,861,792ක් දක්වා සංශෝධනය කර තිබිණි.\n\nමේ ලිපිය තාක්ෂණ ඇගැයීම් කමිටුවට ඉදිරිපත් නොකොට වෙනත් තාක්ෂණ ඇගැයීම් වාර්තා ද ලබා නොගෙන එම ලංසුකරුගේ ලංසු බැඳුම්කරය ද අවලංගු නොකොට කලින් ලියාපදිංචි හා ක්ෂේත්‍රයට අදාළ නැති බව සඳහන් කර තිබූ ලංසුකරුවකු ඇතුළු ලංසුකරුවන් දෙදෙනකුට රුපියල් 20,490,600කට සැපයීමට ප්‍රසම්පාදන කමිටුව ඇණවුම් යවා තිබූ බව විගණන වාර්තාවේ සඳහන්ය.\n\nමෙම මුදල තාක්ෂණ ඇගැයීම් කමිටුව නිර්දේශ කරන ලද ලංසුකරුගේ සංශෝධිත මිල හා සැසඳීමේදී රුපියල් මිලියන 08කට ආසන්න වැඩි මිලක් වන බව ව්‍යාපෘති අභ්‍යන්තර විගණන වාර්තාව සඳහන් කර ඇත.\n\nඑමෙන්ම ගෙවතු වගා වැඩසටහන යටතේ කිලෝග්‍රෑම් 25 කොම්පෝස්ට් බෑග් 15,762ක් මිලට ගැනීමේදී මුල් ඇණවුමෙහි සඳහන් වනවාට වඩා රුපියල් මිලියන 06කට වැඩි මුදලකට දෙවැනි ඇණවුමට එම කොම්පෝස්ට් ලබා දී ඇත.\n\nමේ සඳහා ලංසු දෙකක් ලැබී තිබුණු අතර, එම ලංසුකරුවන් දෙදෙනාට කොම්පෝස්ට් නිෂ්පාදනය සම්බන්ධයෙන් පළපුරුද්දක් තිබී නැතැයි ද සඳහන්ය.\n\nමෙම ප්‍රසම්පාදන තීරණවල ගණකාධිකාරිවරයාගේ අස්සන් නොමැති විට තාක්ෂණික ඇගැයීම් වාර්තාවේ රුපියල් මිලියන 08ක් ඉක්මවූ ගණනක් ඉංග්‍රීසි අකුරෙන් ද ඉලක්කමෙන් මිලියන 14ක් ඉක්මවූ ගණනක් ද එකම කරුණ සඳහා සඳහන් වීම ගැටලු සහගත බව ද මෙම වාර්තා පෙන්වා දෙයි. මේ ලේඛන ගණනාවක් පසුව සකස් කළ ඒවා බව අදාළ විගණන වාර්තාව පෙන්වා දී තිබේ.\n\nඑමෙන්ම කිකිළි පැටවුන් 39,400ක් මිලට ගැනීම යටතේ රුපියල් 400ක් වැනි මුදලකට මිලදී ගත හැකි කිකිළි පැටවකු රුපියල් 795ක පමණ මිලකට තෝරාගත් ලංසුකරුවකු සඳහා නියම වීම ගැටලු සහගත බව ද අදාළ විගණන වාර්තාව පෙන්වා දී තිබේ.\n\nමේ සඳහා වැයවන මුළු මුදල රුපියල් 31,323,000කි. වෙළෙඳ පොළ සැදහුම් ක්‍රමය යටතේ පළාත් ප්‍රසම්පාදන කමිටුවට පවරා ඇත්තේ විදේශ අරමුදල් රුපියල් මිලියන 10 දක්වා පමණි. ඒ අනුව මෙම මිලදී ගැනීම අමාත්‍යාංශ ලේකම්වරයා විසින් පවරා ඇති බලය ඉක්මවන බව ද විගණන වාර්තා කියයි.\n\nමෙම ව්‍යාපෘතියේ වයඹ පළාතේ කාර්යාලයේ සිදු වී ඇති මෙම අක්‍රමිකතා සම්බන්ධයෙන් තොරතුරු අනාවරණය කළ ගණකාධීකාරිවරුන් තිදෙනකු සහ කළමනාකාර සහකාරවරියක් මේ වන විට සේවයෙන් ඉවත්ව ගොස් ඇති බවත් මෙම අයට හිමි සේවක අර්ථසාධක හා සේවක භාරකාර අරමුුදලේ අයිතිවාසිකම් ලබා දීමට ව්‍යාපෘතියේ ඉහළ බලධාරියකු බාධා කර ඇතැයිද මෙම විගණන වාර්තාවේ සඳහන්ය.",
       "URL": "https://www.dinamina.lk/2023/07/17/local/7003/%e0%b6%9a%e0%b7%98%e0%b7%82%e0%b7%92%e0%b6%9a%e0%b6%bb%e0%b7%8a%e0%b6%b8-%e0%b7%80%e0%b7%8a%e0%b6%ba%e0%b7%8f%e0%b6%b4%e0%b7%98%e0%b6%ad%e0%b7%92%e0%b6%ba%e0%b6%9a-%e0%b6%9a%e0%b7%9d%e0%b6%a7/",
       "Category": "local",
       "Parent URL": "https://www.dinamina.lk/category/local//page/374/"
}