{
       "Source": "dinamina",
       "Timestamp": "July 31, 2023 1:00 am",
       "Headline": "මානසික රෝගියකුට මැරෙන්න ගහන්න තරම් රෝහලේ සේවකයෝ මානසික ලෙඩ්ඩු ද?",
       "News Content": "මානව හිමිකම් කොමිෂන් සභාවෙන් විශේෂ විමර්ශනයක්\n\n– සෞඛ්‍ය කාර්ය සහායකයෝ 4ක් රිමාන්ඩ්\n\nඅපේ සහෝදරයා පහුගිය 24 වැනිදා රෑත් කතා කළා. මාව බලල යන්න එන්න කියලයි කිව්වේ. අපි 25 වැනිදා රෝහලට යන අතරමඟදී ඩොක්ටර් කෙනෙක් කතා කරල කිව්වා ඔස්වි නාන කාමරයේ ලෙස්සලා ඇදවැටිලා මරණයට පත් වෙලා කියලා. කොහොම හරි ඉක්මනින්ම මරණය අපට භාර දීලා එයාලා අත පිහිදා ගන්නයි ලෑස්ති වුණේ. එයාගෙ බිරියත් අවුරුදු දෙකකට කලින් නැති වුණේ.\n\nදැන් මේ දරුවට කාගේ පිහිටක්ද? අම්මයි තාත්තයි දෙන්නම නෑ. මානසික අසනීපයක් තියෙන රෝගියකුට මේ විදියට පහර දෙන්න තරමට රෝහලේ වැඩ කරන සේවකයන්ගේ මානසික මට්ටම කොච්චර පහළට වැටිලදැයි මුල්ලේරියාව මානසික සෞඛ්‍ය විද්‍යායතනයේ ප්‍රතිකාර ලබමින් සිටියදී එහි සෞඛ්‍ය කාර්ය සහායකයන්ගේ පහරකෑමට ලක්ව ඝාතනයට ලක් වූ ඔස්වි නානායක්කාර මහතාගේ මස්සිනා වන ටිරෝන් ලක්මාල් මහතා විමසයි.\nපාදුක්ක වටරැක සමනලතැන්න ප්‍රදේශයේ පදිංචිකරුවකු වූ ඝාතනයට ලක් වූ එක්දරු පියකු වන ඔස්වි නානායක්කාර (47) මහතා වසර 28ක පමණ කාලයක් පෞද්ගලික ආයතනයක සේවය කර ඇති බවත් එම කාලය අතරතුර ද වරින් වර ඇති වූ මානසික ආබාධ සඳහා ප්‍රතිකාර ගෙන ඇති බවත් ඔහුගේ බිරිය මෙයට වසර දෙකකට පමණ පෙර මිය යෑමෙන් පසු නිසි පරිදි ඖෂධ නොගැනීම නිසාවෙන් මෙලෙස ඉකුත් 20 වැනි දින මුල්ලේරියාව අංගොඩ මානසික සෞඛ්‍ය විද්‍යායතනය වෙත ගොස් නේවාසිකව ප්‍රතිකාර ගැනීමට කටයුතු කළ බවත් ලක්මාල් මහතා පැවසීය.\n\nමේක සාමාන්‍ය මරණයක් විදියට පෙන්නන්න තමා වෛද්‍යවරුන්ටත් උවමනා වුණේ. නමුත් අපි මේ ගැන හොයපු නිසා තමයි අද ඇත්ත තත්ත්වය දැන ගන්න පුළුවන් වෙලා තියෙන්නේ. වතුර චුට්ටක් ඇඟට වීසි කළා කියල මානසික රෝගියකුට මැරෙන්න ගහන්න තරම් මානසික ලෙඩ්ඩු ද ඔය රෝහලේ සේවයට දාලා තියෙන්නේ. එයාලට එක් රෝගියෙක් පමණක් වුණාට අපේ පවුල්වලට තියෙන එකම පිළිසරණ වෙන්න පුළුවන් ඒ රෝගියා. දැන්වත් මේ පිළිබඳ බලධාරීන්ගේ ඇස් ඇරිලා මේ සිද්ධි මෙතැනින් නතර වෙන්න ඕනේ යැයිද වැඩිදුරටත් ඔහු පැවසීය.\n\nමේ පිළිබඳ අදහස් පළ කළ ඝාතනයට ලක් වූ ඔස්වි නානායක්කාර මහතාගේ නෑනා වන චම්පිකා රංජනා කුමාරි මහත්මිය මෙලෙස පැවසුවාය.\n“වෛද්‍යවරුන් මල්ලි ලිස්සලා වැටිලා මිය ගියා කිව්වත් එයාගෙ සහෝදරයන් ඇවිත් බැලුවාම මේ පිළිබඳ සැකයක් ඇති වුණා. ඒ නිසයි පොලිසියට පැමිණිලි කළේ. ඒ පැමිණිල්ල නිසා තමයි දැනගන්න පුළුවන් වුණේ මේක පහර දීමකින් වෙච්ච ඝාතනයක් කියලා. හුඟක් ගහලා තිබුණා එයාට. දැන් එයාලගෙ පුතා තනි වෙලා වුන්නේ. ඒ නිසා මේකට සාධාරණයක් ඉෂ්ට වෙන්න ඕනෑ. ඔය මොනවා කළත් දැන් මේ පුංචි පුතාට තාත්තව ලැබෙන්නේ නෑනේ. අනිත් රෝගීන්ටත් මෙයාලා සලකනව ඇත්තේ මේ විදියට තමා. ආරක්ෂිත කැමරා දර්ශන පරීක්ෂා කිරීමේදී පහර දෙන ආකාරය ඒවායේ තිබුණා. ඒකෙන් තමා හැමදේම එළියට ආවේ. දැන්වත් ඔය ම්ලේච්ඡ වැඩ නවත්තන්න පියවර ගන්න ඕනෑ. මානසික ⁣රෝගියෙක් කියන්නේ සාමාන්‍ය රෝගියෙක් නෙමෙයි. බලධාරීන්ගේ අවධානය මේවට යොමු කරන්න කියල ඉල්ලා සිටිනවා.”\nලද පැමිණිල්ලට අනුව මුල්ලේරියාව පොලිසිය මේ පිළිබඳ අධිකරණය ද දැනුම්වත් කර ඇති අතර, පශ්චාත් මරණ පරීක්ෂණයේදී ශරීරයේ ස්ථාන 35කට ආසන්න ස්ථානවල ඇති වූ තැළුම් හේතුවෙන් ලේ වහනය වී මෙම මරණය සිදුව ඇති බවට අනාවරණය වූ බවද මුල්ලේරියාව පොලිසියේ උසස් නිලධාරියෙක් පැවසීය.\nඒ අනුව රෝහලේ සෞඛ්‍ය කාර්ය සහායකයන් සිවුදෙනකු අත්අඩංගුවට ගෙන අධිකරණය වෙත ඉදිරිපත් කිරීමට කටයුතු කළ බවත් තවත් කිහිපදෙනකු අත්අඩංගුවට ගැනීමට විමර්ශන කටයුතු සිදු කරන බවත් එම නිලධාරියා වැඩිදුරටත් පැවසීය.\nඑලෙස අත්අඩංගුවට ගත් සැකකරුවන් සිවුදෙනා කොළඹ අලුත්කඩේ මහේස්ත්‍රාත් අධිකරණය වෙත ඉදිරිපත් කිරීමෙන් අනතුරුව අගෝස්තු මස 10 වැනි දින දක්වා රක්ෂිත බන්ධනාගාරගත කරන ලෙස අලුත්කඩේ අංක 08 ප්‍රධාන මහේස්ත්‍රාත් ප්‍රසන්න අල්විස් මහතා නියෝග කර ඇත.\nමේ පිළිබඳ මාධ්‍ය හමුවක් පවත්වමින් අදහස් දැක්වූ මුල්ලේරියාව මානසික සෞඛ්‍ය විද්‍යායතනයේ අධ්‍යක්ෂ වෛද්‍ය ධම්මිකා විජේසිංහ මහත්මිය,\n“රෝහ‍ෙල් තිබූ ආරක්ෂිත කැමරා දර්ශන අනුව අදාළ රෝගියාට පහර දෙන ආකාරය දකින්නට ලැබුණා. එම සේවකයන් මේ වන විට වැඩ තහනමකට ලක්කර සිටිනවා. මෙය හුදෙක් සේවකයන් කිහිපදෙනකුගේ ක්‍රියාවක් පමණයි. සමස්ත සේවකයන් සියලු දෙනාම මේ විදියට රෝගීන්ට පහර දෙමින් හැසිරෙන්නේ නෑ. ඒ පිළිබඳ තවදුරටත් විමර්ශනය කරනවා” යැයි පැවසුවාය.\nමෙම ඝාතනය සම්බන්ධයෙන් ලද පැමිණිල්ලක් මත විශේෂ විමර්ශනයක් ආරම්භ කිරීමට ශ්‍රී ලංකා මානව හිමිකම් කොමිෂන් සභාව කටයුතු ආරම්භ කර ඇත.\nසෞඛ්‍ය අමාත්‍යාංශය මට්ටමින් පරීක්ෂණයක් පැවැත්වීමට ද කටයුතු කරන බව සෞඛ්‍ය සේවා අධ්‍යක්ෂ ජනරාල් වෛද්‍ය අසේල ගුණවර්ධන මහතා පැවසීය.\nමීගොඩ – බී.කේ. කත්‍රිආරච්චි",
       "URL": "https://www.dinamina.lk/2023/07/31/local/10317/%e0%b6%b8%e0%b7%8f%e0%b6%b1%e0%b7%83%e0%b7%92%e0%b6%9a-%e0%b6%bb%e0%b7%9d%e0%b6%9c%e0%b7%92%e0%b6%ba%e0%b6%9a%e0%b7%94%e0%b6%a7-%e0%b6%b8%e0%b7%90%e0%b6%bb%e0%b7%99%e0%b6%b1%e0%b7%8a%e0%b6%b1/",
       "Category": "local",
       "Parent URL": "https://www.dinamina.lk/category/local//page/312/"
}