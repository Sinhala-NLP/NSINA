{
       "Source": "dinamina",
       "Timestamp": "August 8, 2023 3:51 am",
       "Headline": "ගොවි ජනතාව පාරට බස්සා යළි අරගලයකට අරඇඳිල්ලක්",
       "News Content": "මෙහි පිටුපස පසුගිය අරගලයේ පිරිසක් දෙමළ මන්ත්‍රීවරයෙක්විපක්ෂයේ පක්ෂයක් මාධ්‍ය ආයතන දෙකක්\nබුද්ධි අංශ රහස් වාර්තාවක් ජනපතිට\n\nස්වාභාවික ආපදාවක් වන නියං තත්ත්වය පාදක කරගෙන ගොවි ජනතාව අතර මේ වන විට ඇති වී තිබෙන නොසන්සුන්කාරී බව උපයෝගි කරගෙන රජයට එරෙහිව ගොවි ජනතාව පාරට බස්සවා නැවතත් විරෝධතා රැල්ලක් ඇති කිරීමේ වැඩපිළිවෙළක් සංවිධානාත්මකව දියත් වෙමින් ඇති බවට බුද්ධි අංශ රහස්‍ය වාර්තාවක් මඟින් ජනාධිපති රනිල් වික්‍රමසිංහ මහතා දැනුම්වත් කර ඇති බව බුද්ධි අංශ තොරතුරු ආරංචි මාර්ග අනාවරණය කළේය. මේ විරෝධතා රැල්ල ඇති කිරීමේ පිටුපස සිටින්නේ අරගලයට සම්බන්ධව සිටි කොටසක් බවත් ඒ අයගේ අරමුණ වී ඇත්තේ ජනතාව පාරට බස්සවා ගිය වසරේදී සිදු කළාක් මෙන් විරෝධතාවක් ගොඩනැඟීම බව බුද්ධි අංශ සඳහන් කර තිබෙන බව ද එම තොරතුරු අනාවරණය කරයි.\n\nකඩාවැටුණු ආර්ථිකය මේ වන විට ක්‍රමයෙන් යථා තත්ත්වයට පත්වෙමින් තිබෙන බැවින් එම ආර්ථික වැඩපිළිවෙළ කඩාකප්පල් කිරීම මේ පිටුපස සිටින බලවේගවල අරමුණ වී ඇතැයි ද බුද්ධි අංශ පෙන්වා දෙයි.\n\nමෙය පිටුපස සිටින කණ්ඩායම් කවුරුන්දැයි බුද්ධි අංශ මඟින් එම වාර්තාවේ පෙන්වා දී ඇති අතර ජනමාධ්‍ය ආයතන 2ක් නම් කරමින් එම මාධ්‍ය ආයතන මඟින් ජනතාව ප්‍රකෝප කරන ආකාරයේ මාධ්‍ය වාර්තා සිදු කරන බවත් සඳහන් කර තිබෙන බව එම තොරතුරු අනාවරණය කළේය.\nඒ හැරුණුකොට විපක්ෂයේ එක් පක්ෂයක්, විපක්ෂයේ දමිළ පක්ෂයක් නියෝජනය කරන මන්ත්‍රීවරයකු සම්බන්ධයෙන් ද තොරතුරු වාර්තාවක් බුද්ධි අංශ මේ සම්බන්ධයෙන් ඉදිරිපත් කර ඇති බව සඳහන්ය.\n\nනියඟයෙන් පීඩාවට පත්ව සිටින ගොවි ජනතාවට ආණ්ඩුව ජලය නොදෙන බව පෙන්වීමත් ඒ මත ආහාර හිඟයක් ඇති වන බව පෙන්වා ජලය වෙනුවෙන් ජන සටනක් ලෙස ජනතාව පාරට ගෙන ඒමටත් මේ කණ්ඩායම කටයුතු කරමින් සිටින බව ද බුද්ධි අංශ සඳහන් කරයි. මේ පිරිසට අවශ්‍ය වී ඇත්තේ පසුගිය වසරේ සිදු වූවක් මෙන් නැවතත් පෝලිම් යුගයක් ඇති කර ඒ ඔස්සේ දේශපාලන පෙරළියක් කිරීම බව ද බුද්ධි අංශ සිය වාර්තාවේ වැඩිදුරටත් දක්වා ඇතැයි ආරංචි මාර්ග අනාවරණය කළේය.\n\nගයාන් කුමාර වීරසිංහ",
       "URL": "https://www.dinamina.lk/2023/08/08/local/12460/%e0%b6%9c%e0%b7%9c%e0%b7%80%e0%b7%92-%e0%b6%a2%e0%b6%b1%e0%b6%ad%e0%b7%8f%e0%b7%80-%e0%b6%b4%e0%b7%8f%e0%b6%bb%e0%b6%a7-%e0%b6%b6%e0%b7%83%e0%b7%8a%e0%b7%83%e0%b7%8f-%e0%b6%ba%e0%b7%85%e0%b7%92/",
       "Category": "local",
       "Parent URL": "https://www.dinamina.lk/category/local//page/273/"
}