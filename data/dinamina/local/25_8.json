{
       "Source": "dinamina",
       "Timestamp": "October 6, 2023 1:11 am",
       "Headline": "අධි සුඛෝ­ප­භෝගී බස්  අලු­ත්වැ­ඩි­යා­වට චීන විශේ­ෂ­ඥයෝ මෙර­ටට",
       "News Content": "අධි සුඛෝපභෝගී බස් රථ අලුත්වැඩියාවට සහාය ලබා දීමට චීන විශේෂඥයන් පිරිසක් එළඹෙන සතියේ ශ්‍රී ලංකාවට පැමිණීමට නියමිතය.\n\nශ්‍රී ලංකාවේ පැවැති පොදු රාජ්‍ය මණ්ඩල සමුළුවේ ප්‍රවාහන පහසුකම් ලබාදීම වෙනුවෙන් රජය මඟින් මෙරටට ගෙන්වන ලද අධි සුඛෝපභෝගී බස්රථ මීට වසර දහයකට පෙර ලංකා ගමනාගමන මණ්ඩලය වෙත භාරදී තිබේ.\n\nවිවිධ කාර්මික දෝෂ, අමතර කොටස් හිඟය ඇතුළු ගැටලු හේතුවෙන් දැනට ධාවනය සිදු නොකරන yutong වර්ගයට අයත් මෙවැනි අධි සුඛෝපභෝගී බස්රථ පනහකට අධික ප්‍රමාණයක් ලංකා ගමනාගමන මණ්ඩලයට අයත් කටුබැද්ද අධි සුඛෝපබෝගී සංචාරක ප්‍රවාහන සේවා ආයතනයේ බස්රථ අංගණයේ මේ වන විට ගාල් කර ඇත.\n\nපසුගියදා එම පරිශ්‍රයේ විශේෂ නිරීක්ෂණයකට එක්වූ ප්‍රවාහන මහාමාර්ග හා ජනමාධ්‍ය අමාත්‍ය ආචාර්ය බන්දුල ගුණවර්ධන මහතා විසින් ලංගම වෙත විශාල ලාභයක් දෛනිකව අහිමි කරන මෙම බස් රථ කඩිනමින් අලුත්වැඩියා කර නැවත ධාවන තත්ත්වයට පත් කිරීම සඳහා උපදේශකවරයකු ලෙස ඉංජිනේරු කුෂාන් වෑගොඩපොල මහතා පත්කරන ලදී.\n\nපසුගිය සතියේ චීනයේ පැවැති ප්‍රවාහන සමුළුවකට සහභාගී වූ අමාත්‍යවරයා එම සංචාරය අතරතුර චීනයේ yutong සමාගමේ ප්‍රධානීන් සමඟ විශේෂ හමුවකට එක් එක්වෙමින් මෙම බස් රථ නැවත ධාවන තත්ත්වයට පත්කිරීම පිළිබඳ කරුණු සාකච්ඡා කරන ලදී.\n\nඑහිදී කොවිඩ් වසංගත සමය තුළ චීනය සම්පූර්ණයෙන්ම වසා දැමීම හේතුවෙන් බස් රථවලට අවශ්‍ය අමතර කොටස් සහ උපාංග ලබා ගැනීමට නොහැකි වූ බවත් අමාත්‍යවරයාගේ විශේෂ ඉල්ලීම පරිදි, ඉතාමත් කඩිනමින් මෙම බස් රථ නැවත ධාවන තත්ත්වයට පත් කිරීම සඳහා අවශ්‍ය අමතර කොටස් ඉතාමත් සහනදායි, සාධාරණ මිල ගණන් යටතේ ලංකා ගමනාගමන මණ්ඩලය වෙත ලබා දීමට yutong සභාපතිවරයා ඇතුළු කළමනාකාරිත්වය එකඟතාවය පළ කර තිබේ.\n\nඒ අනුව අමාත්‍ය ආචාර්ය බන්දුල ගුණවර්ධන මහතාගේ ඉල්ලීම පරිදි මෙම බස් රථ ඇණිය යළි ධාවන තත්ත්වයට පත් කිරීමට අවශ්‍ය අමතර කොටස් සහ උපාංග ලබාදීම සහ බස් රථවල තත්ත්වය පරීක්ෂා කිරීම සඳහා yutong සමාගමේ විශේෂඥ නියෝජිත පිරිසක් ඉදිරි සතිය තුළ ශ්‍රී ලංකාවට පැමිණීමට නියමිතව තිබේ.\n\nඔවුන් විසින් බස්රථ පරීක්ෂාකර, කඩිනමින් අවශ්‍ය අමතර කොටස් යොදා අලුත්වැඩියා කිරීමෙන් අනතුරුව ඉතාමත් කෙටි කාලයක් තුළ මෙම බස් රථ නැවත ධාවන තත්ත්වයට පත් කිරීමට හැකියාව ලැබේ.\n\nඒ සමඟ දෛනිකව රුපියල් ලක්ෂ 50කට අධික ලාභයක් ලබාගත හැකි මෙම බස් රථ ඇණිය නුදුරේම නැවත ධාවනය කිරීමේ හැකියාව ලැබෙනු ඇත.",
       "URL": "https://www.dinamina.lk/2023/10/06/local/28455/%e0%b6%85%e0%b6%b0%e0%b7%92-%e0%b7%83%e0%b7%94%e0%b6%9b%e0%b7%9d%e0%b6%b4%e0%b6%b7%e0%b7%9d%e0%b6%9c%e0%b7%93-%e0%b6%b6%e0%b7%83%e0%b7%8a-%e0%b6%85%e0%b6%bd%e0%b7%94%e0%b6%ad/",
       "Category": "local",
       "Parent URL": "https://www.dinamina.lk/category/local//page/25/"
}