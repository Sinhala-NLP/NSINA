{
       "Source": "dinamina",
       "Timestamp": "August 7, 2023 1:55 am",
       "Headline": "පස් පොඩ්ඩාගේ රියැදුරාට එල්ල කළ වෙඩි ප්‍රහාරය වරදී: වෙඩික්කරුවෝ පැන යති",
       "News Content": "වැලිවේරිය, ඇඹරළුවේ හන්දියේ ජුබිලි මාවත අසලදී මෝටර් රථයකට එල්ල වූ වෙඩි ප්‍රහාරය මීට වසරකට පෙර ගම්පහ කෙහෙල්බද්දර කොණ්ඩා කපන ස්ථානයකදී තරුණයකුට වෙඩි තබා කළ ඝාතනයට පළි ගැනීමක් ලෙස ඩුබායි හි සිටින කෙහෙල්බද්දර පත්මේ නමැති පාතාලයේ ප්‍රබලයා විසින් කළ සැලසුමකට අනුව සිදුවී ඇති බව විමර්ශනවලින් අනාවරණයවී තිබේ.\n\nකොණ්ඩා කපන ස්ථානයේදී වෙඩි තබා ඝාතනය කරන්නේ 22 හැවිරිදි තරුණයෙකි. කෙහෙල්බද්දර පත්මේගේ ඥාතියෙක් ඉලක්ක කර ගෙන එම වෙඩි ප්‍රහාරය එල්ල කළත් එය වැරදී ගොස් එම ස්ථානයේ සිටි වෙනත් කරණවෑමී තරුණයකුට වෙඩි තබා තිබුණි. එම ඝාතනය සිදුවී තිබුණේ 2022 අගෝස්තු මස 06 වෙනිදාය. ඊට පළි ගැනීමට එම කරණවෑමියාගේ ඝාතනයෙන් වසරක් ඉක්මයන්නට මත්තෙන් ඊට සම්බන්ධ අයගෙන් පළි ගන්නා බව කෙහෙල්බද්දර පත්මේ විසින් ඔහුගේ ගෝලයන් කිහිප දෙනකුටම පවසා ඇති බවට ද පොලිසියට තොරතුරු ලැබී තිබේ. වැලිවේරියේ වෙඩි තැබීම සිදුවන්නේ හරියටම එම තරුණයාගේ ඝාතනයෙන් වසරක් සම්පූර්ණ වෙමින් තිබු දිනයේදී බව පොලිසිය කියයි. එම තරුණයා පාතාලයට හෝ වෙනත් අපරාධවලට සම්බන්ධකමක් නොමැති අයෙක් බව ද පොලිසිය කියයි.\n\nකොණ්ඩා කපන ස්ථානයේ වෙඩි තැබීම සිදුවන්නේ ගම්පහ අධිකරණය ආසන්නයේදී සිදු වූ පස් පොඩ්ඩාගේ ඝාතනයට පළි ගැනීමක් ලෙසිනි. පස් පොඩ්ඩා වෙනුවෙන් එම වෙඩි තැබීම මෙහෙයවන්නේ මේ වන විට ඩුබායි හි රැඳී සිටින බවට පොලිසිය විශ්වාස කරන පාතාලයේ ප්‍රබලයෙක් වන මාකිලංගමුවේ සංජීව විසිනි. පස් පොඩ්ඩාගේ ඝාතනයට පළි ගැනීමට මාකිලංගමුවේ සංජීව විසින් ඝාතන කිහිපයක්ම මෙහෙයවනු ලැබීය.\n\nකොණ්ඩා කපන ස්ථානයේ සිදු වූ ඝාතනය සම්බන්ධයෙන් ගම්පහ පොලිසිය විමර්ශන පවත්වා සැකකරුවන් කිහිප දෙනකුම අත්අඩංගුවට ගෙන තිබුණි. පොලිස් විශේෂ කාර්ය බළකාය ද සැකකරුවන් අත්අඩංගුවට ගැනීමට සහායදී තිබුණි. එසේ අත්අඩංගුවට ගත් අය අතර කොටුගොඩ නැඳුන්ගමුවේ පදිංචිව සිටින පස් පොඩ්ඩාගේ රියැදුරු ලෙස කටයුතු කර ඇති වේග බට්ටා නමින් හඳුන්වන 24 හැවිරිදි අයෙක් ද සිට ඇත. වැලිවේරියේදී වෙඩි ප්‍රහාරයකට ලක්වන්නේ ඔහු බව පොලිසිය කියයි. කොණ්ඩා කපන ස්ථානයේ වෙඩි තැබීම සම්බන්ධයෙන් බන්ධනාගාරගතව සිට ඇප මත නිදහස්ව පැමිණ සිටි ඔහුට වෙඩි තබා ඇත්තේ වැලිවේරියට ගෙන්වාගෙන බව ද විමර්ශනවලින් අනාවරණයවී තිබේ. මුහුණු පොත හරහා මේ පුද්ගලයාට කාන්තාවක් මුණ ගැසී ඇති බවත්, එම කාන්තාව ඔහුව වැලිවේරියට ගෙන්වාගෙන ඇති බවත් පොලිසියට ලැබී ඇති තොරතුරුවල සඳහන්ය. මෝටර් රථයක නැඟුණු මේ පුද්ගලයා එම කාන්තාව මුණ ගැසීමට ගිය අවස්ථාවේදී යතුරු පැදියකින් පැමිණි දෙදෙනකු විසින් වෙඩි ප්‍රහාරය එල්ල කර ඇති බව පොලිසිය කියයි.\n\nමුහුණු පොතින් එම කාන්තාව ඔහුට මුණ ගැසී ඇත්තේ සතියකට පෙර බවත්, පෙරේදා උදෑසනම ඇය සොයා ඔහු ගොස් ඇත්තේ ඇගේ ආරාධනාවකට අනුව බවත් පොලිසිය කියයි. එම කාන්තාව ඔහුව වැලිවේරියට ගෙන්වාගෙන ඇත්තේ ද කෙහෙල්බද්දර පත්මේගේ සැලසුමකට අනුව බව පෙනී යන බව උසස් පොලිස් නිලධාරියෙක් සඳහන් කළේය.\n\nවෙඩි දෙකක් මෝටර් රථයේ සිටි මේ පුද්ගලයා ඉලක්ක කර එල්ල කර ඇති බව විමර්ශනයේදී පෙනී ගොස් ඇත. එක් වෙඩිල්ලක් වැදී ඇත්තේ ඔහුගේ අතටය. දෙවැනි වෙඩිල්ල ඔහුට වැදී නැති බවත්, තෙවැනි වෙඩිල්ල තබන විට ගිනි අවියේ ඇති වූ දෝෂයක් හේතුවෙන් වෙඩි තැබීමට නොහැකිවී ඇති බවත් විමර්ශනවලින් පෙනී ගොස් තිබේ.\n\nමෙහිදී කලබල වූ වෙඩික්කරුත් ඔහු සමඟ යතුරු පැදියේ පැමිණි සහායකයා කාර්මික දෝෂයකට ලක් වූ යතුරු පැදිය අතහැර දමා මාර්ගයේ ගමන් කරමින් තිබු ලොරි රථයකට ගිනි අවිය පෙන්වා නවතා එහි පිටුපස එල්ලී කොළඹ නුවර පාරේ කන්ද කපාපු හන්දිය වෙත පැමිණ ඇති බවට ද තොරතුරු විමර්ශනයේදී අනාවරණයවී ඇත. අනතුරුව ඔවුන් කොළඹ දෙසට ධාවනය වන බස් රථයක නැඟී කඩවතට කිට්ටු ප්‍රදේශයකින් බස් රථයෙන් බැස පලාගොස් ඇති බවට ද තොරතුරු අනාවරණයවී තිබේ.\n\nමෝටර් රථයේ සිටි පස් පොඩ්ඩාගේ රියැදුරුට වෙඩි වැදී ඇත්තේ අතේ ඇඟිලිවලට බවත්, ඔහුට බරපතළ තුවාල නොමැති බවත් පොලිසිය කියයි.\n\nමේ වෙඩි තැබීමට ප්‍රතිප්‍රහාර මාකිලංගමුවේ සංජීවගෙන් එල්ල විය හැකි බව බුද්ධි අංශ මේ වන විටත් පොලිස් බලධාරීන් දැනුම්වත් කර තිබේ.\n\n\n\nගයාන් කුමාර වීරසිංහ සහ ගම්පහ සමූහ\n\nටෝනි කරුණානායක",
       "URL": "https://www.dinamina.lk/2023/08/07/local/12096/%e0%b6%b4%e0%b7%83%e0%b7%8a-%e0%b6%b4%e0%b7%9c%e0%b6%a9%e0%b7%8a%e0%b6%a9%e0%b7%8f%e0%b6%9c%e0%b7%9a-%e0%b6%bb%e0%b7%92%e0%b6%ba%e0%b7%90%e0%b6%af%e0%b7%94%e0%b6%bb%e0%b7%8f%e0%b6%a7-%e0%b6%91/",
       "Category": "local",
       "Parent URL": "https://www.dinamina.lk/category/local//page/278/"
}