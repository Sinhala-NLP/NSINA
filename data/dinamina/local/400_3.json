{
       "Source": "dinamina",
       "Timestamp": "July 10, 2023 1:00 am",
       "Headline": "දලුකානේ එක්දරු මවක් අතුරුදන්",
       "News Content": "දිඹුලාගල දලුකාන ගම්මානයේ එක්දරු මවක් දින තුනක් තිස්සේ අතුරුදන් වී ඇති බවට ඇගේ ස්වාමියා විසින් ඉකුත්දා (08) පොලිසියට පැමිණිලි කර ඇති බව මනම්පිටිය පොලිසිය කියයි.\n\nමෙලෙස අතුරුදන්ව ඇත්තේ දිඹුලාගල දලුකාන ඩී, 14 ලිපිනයේ පදිංචිව සිටි ටී. ඉෂානි ශ්‍රී ප්‍රමෝද්‍යා යන 32 වියැති එක්දරු මවක බව පරීක්ෂණ පවත්වන මනම්පිටිය පොලිසිය සඳහන් කරයි.\n\nඇගේ ස්වාමියා වන එම්. අයේෂ් ප්‍රනාන්දු මහතා විසින් මෙම පැමිණිල්ල සිදු කර ඇති අතර, ඉකුත්දා (07) රාත්‍රී අටට පමණ ඔහු දිය නෑමට ගොස් ආපසු එන විට දරුවා පමණක් නිවෙසේ සිටි බවත් තම බිරිය අතුරුදන්ව ඇති බවට පොලිසියට පැමිණිලි කර ඇති බව ද මනම්පිටිය පොලිසිය කියයි.\n\nදිඹුලාගල කාශ්‍යප මහා විද්‍යාලයේ මෙවර ශිෂ්‍යත්ව විභාගයෙන් ලකුණු එකසිය පනස්හතක් ලබාගෙන ඇති තම දරුවා මව නැති දුකට නොකා, නොබී, නොනිදා හඬා වැළපෙමින් සිටින බවත් තම පුතු විලයාය මධ්‍ය මහා විද්‍යාලය 6 වසරේ ඉගෙනුම ලබන බවත් පාසල් හා දහම් පාසල් කටයුතු ද අතහැර තිබෙන බව ද අතුරුදන් බිරියගේ ස්වාමියා වන අයේෂ් ප්‍රනාන්දු මහතා සඳහන් කළේය.\n\nමනම්පිටිය පොලිස් ස්ථානාධිපති පොලිස් පරීක්ෂක අසේල සරත් කුමාර මහතා සඳහන් කළේ මෙම අතුරුදන් වීම පිළිබඳ\n\nඑම මවගේ තොරතුරු සියලු පොලිස් ස්ථාන වෙත දන්වා ඇති බවයි.\n\nමනම්පිටිය – නිමල් ජයරත්න",
       "URL": "https://www.dinamina.lk/2023/07/10/local/5330/%e0%b6%af%e0%b6%bd%e0%b7%94%e0%b6%9a%e0%b7%8f%e0%b6%b1%e0%b7%9a-%e0%b6%91%e0%b6%9a%e0%b7%8a%e0%b6%af%e0%b6%bb%e0%b7%94-%e0%b6%b8%e0%b7%80%e0%b6%9a%e0%b7%8a-%e0%b6%85%e0%b6%ad%e0%b7%94%e0%b6%bb/",
       "Category": "local",
       "Parent URL": "https://www.dinamina.lk/category/local//page/400/"
}