{
       "Source": "dinamina",
       "Timestamp": "September 12, 2023 3:17 am",
       "Headline": "රැකියා නැති උපාධිධාරීන්  ඉහළ වැටුප් ලබන පිරිස් කිරීමට  මාස 6න් කෘත්‍රිම බුද්ධිය අපෙන්",
       "News Content": "\n\nරැකියා විරහිත උපාධිධාරීන් රටට බරක් නොවී ඉහළ වැටුප් ලබන පිරිස් කිරීමට අප ආරම්භ කර ඇති විශ්වවිද්‍යාල ජාලයෙන් කෘත්‍රිම බුද්ධිය සහ රොබොටික්ස් පාඨමාලා මාස හයකින් ඉගෙන ගැනීමෙන් අවස්ථාව උදා කර ගත හැකි බව ඩී. පී. එඩියුකේෂන් අයි. ටී. කැම්පස් ව්‍යාපෘතියේ නිර්මාතෘ ධම්මික පෙරේරා මහතා ප්‍රකාශ කළේය.\n\nඔහු මේ බව සඳහන් කළේ ඩී. පී. එඩියුකේෂන් අයි. ටී. කැම්පස් ව්‍යාපෘතියේ 60 වෙනි මධ්‍යස්ථානය මහනුවර දිස්ත්‍රික්කයේ උඩපළාත ප්‍රාදේශීය ලේකම් කොට්ඨාසයේ ගම්පොළ පුස්සැල්ල ශ්‍රී මන්තින්දාරාමය විහාරස්ථානයේදී ඉකුත්දා ආරම්භ කිරීමේ අවස්ථාවට එක්වෙමිනි.\n\nඑහිදී වැඩිදුරටත් ධම්මික පෙරේරා මහතා මෙසේද පැවසීය.\n\nඅධ්‍යාපනයක් නැතිව කිසිම රටක් දියුණු වී නැහැ. රට දියුණු වෙන්න නම් අධ්‍යාපනය ලබා දිය යුතුයි. අධ්‍යාපනය නවීන ලෝකය හා ගැළපෙන රැකියා අවස්ථා බහුල අධ්‍යාපනයක් විය යුතුයි. අප දැන් ආරම්භ කරන්නේ එයයි. රැකියා විරහිත උපාධිධාරීන් රජයට හෝ රටට බරක් නොවිය යුතුයි. ඔවුන්ට මාස හයකින් ඒ.අයි.කෝඩින් සහ ඉංග්‍රීසි භාෂාව සම්පූර්ණයෙන් ලබාදීමෙන් අයි.ටී.ක්ෂේත්‍රයේ ඉහළ රැකියා වරම් ලබා දිය හැකියි.\n\nඅප මේ වැඩසටහන ආරම්භ කළේ ලක්ෂදහයකට රැකියා සොයන්නයි. මේ රැකියා ඉහළ වැටුප් ලබන රැකියායි. ඩොලර් උපයන රැකියා. ඒ අවස්ථාව උදා කර ගැනීමට විරැකියාවෙන් පෙළෙන උපාධිධාරීන්ට අප සමඟ එක්වන ලෙස කියනවා.\n\nශ්‍රී ලංකා අමරපුර ශ්‍රී කල්‍යාණවංස මහා නිකායේ නියෝජ්‍ය ලේඛකාධිකාරී මධ්‍යම පළාතේ ප්‍රධාන සංඝනායක, ශ්‍රී මන්තින්දාරාමාධිපති ශාස්ත්‍රපති ආචාර්ය පුස්සැල්ලාවේ සිරි සෝම විසුද්ධි නාහිමියන් ඇතුළු මහා සංඝරත්නය, සම්භාවනීය අමුත්තන්, මවුපියන්, දූදරුවන් ඇතුළු විශාල පිරිසක් මේ මධ්‍යස්ථානය විවෘත කිරීමේ අවස්ථාවට එක්වූහ.\n\nජයසිරි මුණසිංහ",
       "URL": "https://www.dinamina.lk/2023/09/12/local/21345/%e0%b6%bb%e0%b7%90%e0%b6%9a%e0%b7%92%e0%b6%ba%e0%b7%8f-%e0%b6%b1%e0%b7%90%e0%b6%ad%e0%b7%92-%e0%b6%8b%e0%b6%b4%e0%b7%8f%e0%b6%b0%e0%b7%92%e0%b6%b0%e0%b7%8f%e0%b6%bb%e0%b7%93%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/126/"
}