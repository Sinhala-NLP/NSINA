{
       "Source": "dinamina",
       "Timestamp": "August 5, 2023 1:17 am",
       "Headline": "ජනතාවට සහන රැසක් දුන් රනිල් යළි නායකත්වයට ගේන එක ජනතාවගේ යුතුකමක්",
       "News Content": "\n\nරටේ ජනතාවට සහන රැසක් දුන් ජනාධිපති රනිල් වික්‍රමසිංහ මහතා යළිත් වරක් මෙරට ජනාධිපති ධුරයට පත් කිරීමට කටයුතු කිරීම ජනතාවගේ යුතුකම බව එජාප මහලේකම් පාලිත රංගේ බණ්ඩාර මහතා පැවසීය.\nඑජාප මහලේකම්වරයා මේ බව ප්‍රකාශ කළේ කඩුවෙල එජාප ප්‍රධාන සංවිධායක බිනර ජයවර්ධන මහතාගේ ප්‍රධානත්වයෙන් කඩුවෙල එජාප බල මණ්ඩල රැස්වීම පැවැති අවස්ථාවේදීය.\nරට නැවත 1970-1977 යුගයට ගමන් කර අවසන්. රටේ හැමතැනම පෝලිම් ක්‍රමයක් තිබූ බව ඔබට මතක ඇති. විදේශීය සංචාරකයන් පවා ප්ලාස්ටික් හිස් ගැලුම් සහ බූලි රැගෙන ඉන්ධන ගැනීමට පෝලිම්වල සිටියා. අවසානයේ පැවැති රජය රටේ පරිණත නායකයකු වන රනිල් වික්‍රමසිංහ මහතාට රට භාර දුන්නා. වෙනත් කිසිදු විකල්පයක් හරි ගියේ නැහැ. එසේ නැතිව බලතණ්හාව නිසා තවදුරටත් රැඳී සිටීමට අපේක්ෂා කළා නම් රටේ ජනතාව දැඩි ක්‍රියාමාර්ගවලට යෑමට ඉඩ තිබුණු බව එජාප මහලේකම්වරයා කඩුවෙල බල මණ්ඩලයට සහභාගි වූ පිරිසට සිහිපත් කළේය.\nඒ පාලන කාලයේදී රටේ දරු දැරියන්ට එදා වේල ලබාදෙන්න බොහෝ පෙදෙස්වල මව්පියන්ට නොහැකි වුණා. ඇතැම් මවුපියන් දිවි හානි කර ගත්තා. එදා පැවැති තත්ත්වය රටේ කෙදිනකවත් වුණේ නැහැ. රනිල් වික්‍රමසිංහ රටේ නායකත්වයට පැමිණීමත් සමඟ කිසියම් ක්‍රමවේදයකින් රටේ ජනතාවට විවිධ සහන රැසක් ලබා දුන්නා. එතුමා යළිත් මෙරට ජනාධිපති ධුරයට පත්කිරීමට කටයුතු කිරීම ජනතාවගේ යුතුකමක් වන බව පාලිත රංගෙ බණ්ඩාර මහතා පෙන්වා දුන්නේය.\nජනාධිපති කාර්ය මණ්ඩල ප්‍රධානී බටහිර කොළඹ එජාප ප්‍රධාන සංවිධායක සාගල රත්නායක මහතා –\nඑජාපයේ කඩුවෙල ප්‍රධාන සංවිධායක බිනර ජයවර්ධන මහතා ප්‍රතිපත්තිගරුකව මැතිවරණ කොට්ඨාසයේ ජනතාවගේ දියුණුවට කටයුතු කරන පුද්ගලයෙක්.\nපසුගිය කාලයේ රටේ ජනතාවට විවිධ ආර්ථික ගැටලුවලට මුහුණපෑමට සිදුවූ බව ජනතාව දන්නවා. ජනතාවට බලපාන සෑම දෙයක්ම නැති වුණා. එදිනෙදාට අවශ්‍ය කෑම ටික සකස් කර ගැනීමට කොළඹ මහනගර සභා බල ප්‍රදේශයේ පමණක් නොව දිස්ත්‍රික්ක 25ටම බලපාන ප්‍රධාන කරුණක් වුණා. රටට මෙවැනි දෙයක් ඇති වන බව එජාප නායක රනිල් වික්‍රමසිංහ මහතා 2020 දී දැනගෙන මේ ගැන අනාවැකි පළ කළා. රටට තිබෙන ආදරය නිසා එතුමා මේ බව යම් යම් පාර්ලිමේන්තු මැති ඇමැතිවරුන් මුණගැසී ප්‍රකාශ කර තිබුණා.\nහිටපු අධ්‍යාපන ඇමැති සහ කුලියාපිටිය මැතිවරණ කොට්ඨාසයේ එජාප ප්‍රධාන සංවිධායක නීතිඥ අකිල විරාජ් කාරියවසම් මහතා-\nතමා අධ්‍යාපන ඇමැතිවරයා හැටියට ළඟම පාසල හොඳම පාසල කරමින් සේවා රැසක් කළා. රටේම පාසල් ගොඩනැඟිලි පමණක් නොවෙයි කිසිම පොදු පහසුකමක් නැති පාසල්වලට අවශ්‍ය පොදු පහසුකම් ද පොල්අතු සහ ටකරන් ෂීට්වලින් තිබුණු ඇතැම් මඩු ගොඩනැඟිලි බවට පත් කළ බව ද පෙන්වා දුන්නේය.\nහිටපු අධ්‍යාපන ඇමැති ආචාර්ය කරුණාසේන කොඩිතුවක්කු, කඩුවෙල මැතිවරණ කොට්ඨාසයේ එජාප ප්‍රධාන සංවිධායක බිනර ජයවර්ධන, ජනාධිපති වෘත්තීය සමිති අධ්‍යක්ෂ ජනරාල් සමන් රත්නප්‍රිය, එක්සත් ලක්වනිතා පෙරමුණේ නායිකා මහනුවර දිස්ත්‍රික් එජාප නායිකා ශාන්තිනි කෝන්ගහගේ, කොළඹ මහනගර සභාවේ හිටපු නාගරික මන්ත්‍රීවරුන් වන යූ. සඳමාලි, සීතා මාලනී මොහොමඩ් අසුබ්වෙන්, අජිත් පතිරණ, කඩුවෙල මහනගර සභාවේ හිටපු නාගරික මන්ත්‍රීවරුන් මන්ත්‍රීවරියන් ඇතුළු පිරිසක් මේ අවස්ථාවට සහභාගි වූහ.\n\nමැදකොළඹ සමූහ – ආරියරත්න ගනේගොඩ",
       "URL": "https://www.dinamina.lk/2023/08/05/local/11876/%e0%b6%a2%e0%b6%b1%e0%b6%ad%e0%b7%8f%e0%b7%80%e0%b6%a7-%e0%b7%83%e0%b7%84%e0%b6%b1-%e0%b6%bb%e0%b7%90%e0%b7%83%e0%b6%9a%e0%b7%8a-%e0%b6%af%e0%b7%94%e0%b6%b1%e0%b7%8a-%e0%b6%bb%e0%b6%b1%e0%b7%92/",
       "Category": "local",
       "Parent URL": "https://www.dinamina.lk/category/local//page/283/"
}