{
       "Source": "dinamina",
       "Timestamp": "August 17, 2023 2:35 am",
       "Headline": "A 9ක් ගත් රණවිරු දරුවන් 23 දෙනෙකුට රණවිරු සේවා අධිකාරියෙන් අධ්‍යාපන ශිෂ්‍යත්ව",
       "News Content": "\n\nරණවිරු සේවා අධිකාරිය රණවිරු දරුවන් සඳහා රුපියල් මිලියන 2.76ක අධ්‍යාපන ශිෂ්‍යත්ව පිරිනමා තිබේ. අ.පො.ස සාමාන්‍ය පෙළ විභාගයෙන් විශිෂ්ට ලෙස සමත්ව විශිෂ්ට සාමාර්ථ 9ක් ලබා ගත් රණවිරු දරුවන් 23 දෙනෙකු සඳහා රුපියල් මිලියන 2.76ක් වටිනා අධ්‍යාපනික ශිෂ්‍යත්ව පිරිනැමීමේ විශේෂ වැඩසටහනක් රණවිරු සේවා අධිකාරියේ සභාපති මේජර් ජෙනරාල් නන්දන සේනාධීර මහතාගේ (විශ්‍රාමික) ප්‍රධානත්වයෙන් පෙරේදා (15) රණවිරු සේවා අධිකාරියේ දී සිදු කෙරිණි.\nඅධ්‍යාපනයෙන් රණවිරු දරුවන් සවිබල ගැන්වීමේ අරමුණ සහිතව රණවිරු සේවා අධිකාරියේ මේ ශිෂ්‍යත්ව වැඩසටහනට ලිලී කොබ්බෑකඩුව, මානෙල් විමලරත්න, අප්සරා ගුණවර්ධන සහ රේඛා සේනාධීර මහත්මීහු එක්වූහ.\nඉතාලියේ වෙසෙන ප්‍රියන්ත මුණසිංහ ප්‍රමුඛ ශ්‍රී ලාංකික පරිත්‍යාගශීලින් විසින් මේ ශිෂ්‍යත්ව වැඩසටහන සඳහා මූල්‍ය දායකත්වය ලබා දෙන ලද අතර, උසස් පෙළ අධ්‍යාපනය හදාරන එක් රණවිරු දරුවකු සඳහා මසකට රුපියල් 5000 බැගින් වසර දෙකක් සඳහා රුපියල් 120,000 බැගින් රණවිරු දරුවන් 23ක් සඳහා මාසිකව මූල්‍යමය ආධාර පිරිනැමීම මෙහිදී සිදු වේ.\nනාවික හමුදා මාණ්ඩලික ප්‍රධානී රියර් අද්මිරාල් කේ.ජේ කුලරත්න, ගුවන් හමුදා මාණ්ඩලික ප්‍රධානී එයාර් වයිස් මාර්ෂල් ආර්.එස්. වික්‍රමරත්න, රණවිරු සේවා අධිකාරියේ උප සභාපතිනී සෝනියා කෝට්ටේගොඩ, රණවිරු සේවා අධිකාරියේ අධ්‍යක්‍ෂ බ්‍රිගේඩියර් චන්ද්‍රා අබේකෝන්, බ්‍රිගේඩියර් නලින් මැදිවක මහත්ම මහත්මීන් ඇතුළු කාර්ය මණ්ඩලයේ පිරිසක්ද පරිත්‍යාගශීලින් සහ මවුපියන් ද මේ අවස්ථාවට සහභාගි වූහ.\n\nරක්ෂණ ශ්‍රියන්ත",
       "URL": "https://www.dinamina.lk/2023/08/17/local/14802/a-9%e0%b6%9a%e0%b7%8a-%e0%b6%9c%e0%b6%ad%e0%b7%8a-%e0%b6%bb%e0%b6%ab%e0%b7%80%e0%b7%92%e0%b6%bb%e0%b7%94-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a-23-%e0%b6%af%e0%b7%99%e0%b6%b1%e0%b7%99/",
       "Category": "local",
       "Parent URL": "https://www.dinamina.lk/category/local//page/232/"
}