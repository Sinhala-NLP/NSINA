{
       "Source": "dinamina",
       "Timestamp": "July 31, 2023 1:12 am",
       "Headline": "කෙසෙල්වත්තේ වෙඩි තැබීමෙන් ‘පොඩි කවී’ මරුට",
       "News Content": "ඉන්දියානු බන්ධනාගාරයක මේ වන විට රදවා සිටින කෙසෙල්වත්ත පාතාලයේ ප්‍රබලයෙක් වන කෙසෙල්වත්තේ ධනුක නැමැත්තාගේ කල්ලියට සම්බන්ධ බව කියන පුද්ගලයකුට ඊයේ (30) සවස කෙසෙල්වත්ත මාටිස් ලේන් හීදී වෙඩි තබා ඝාතනයකර ඇති බව පොලීසිය කියයි. මෙසේ ඝාතනයකර ඇත්තේ කෙසෙල්වත්ත සවුන්ඩෙත් ප්‍රදේශයේ පදිංචිකරුවෙක් වන 20 හැවිිරිදි වියේ පසුවන කේ. දිල්ෂාන් නොහොත් කවී නැමැති අයෙකි.\nකෙසෙල්වත්තේ ධනුක සමඟ ඝෘජු සම්බන්ධකමක් නොමැති අයෙක් වන ඔහු ධනුකගේ ගෝලබාලයින් පස්සේ යන අයෙක් බවට තොරතුරු ඇතැයි උසස් පොලිස් නිලධාරියෙක් කීය.\nකෙසෙල්වත්ත පොලිස් ස්ථානය පිටුපස ඇති මාටිස් වත්තේ ඇති හෝටලපයක් තුළ දී මෙම වෙඩි තැබීම සිදුව ඇති බවත් යතුරුපැදියකින් පැමිණි දෙදෙනෙක් විසින් වෙඩි ප්‍රහාරය එල්ලකර ඇති බවත් පොලීසිය කියයි. යතුරුපැදියෙන් පැමිණි එක් අයෙක් හෝටලය තුළට ගොස් ඔහුට වෙඩි තබා ඇති බවද ආරක්ෂක කැමරා දර්ශනවලින් පෙනී යන බව පොලීසිය කියයි. මෙම පුද්ගලයා හෝටලය තුළ රැදී සිටින බවට තොරතුරු හරියටම දැන වෙඩික්කරුවන් එහි පැමිණ ඇති බව පෙනී යන බවද පොලීසිය කියයි. ධනුකගේ ගෝලබාලයින් පස්සේ ගියද ඔහු ලොකු අපරාධවලට සම්බන්ධවී ඇති බවට කිසිදු තොරතුරක් මෙතෙක් අනාවරණය වී නැති බවද පොලීසිය කියයි. එවන් තත්ත්වයක් මත මෙම ඝාතනය සිදුකරනු ලැබුවේ ඇයිදැයි ගැටළුවක් ඇති බවත් සැඟවුණු අපරාධයක් මෙම ඝාතනය පිටුපස ඇති බවට සැකකරන බවත් පොලීසිය කියයි.\nගයාන් කුමාර වීරසිංහ, බණ්ඩාරගම-බිමල් ජයසිංහ",
       "URL": "https://www.dinamina.lk/2023/07/31/local/10437/%e0%b6%9a%e0%b7%99%e0%b7%83%e0%b7%99%e0%b6%bd%e0%b7%8a%e0%b7%80%e0%b6%ad%e0%b7%8a%e0%b6%ad%e0%b7%9a-%e0%b7%80%e0%b7%99%e0%b6%a9%e0%b7%92-%e0%b6%ad%e0%b7%90%e0%b6%b6%e0%b7%93%e0%b6%b8%e0%b7%99%e0%b6%b1/",
       "Category": "local",
       "Parent URL": "https://www.dinamina.lk/category/local//page/310/"
}