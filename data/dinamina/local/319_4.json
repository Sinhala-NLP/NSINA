{
       "Source": "dinamina",
       "Timestamp": "July 28, 2023 1:00 am",
       "Headline": "දියර කිරි නිෂ්පාදනයෙන් 50%ක් 2030 වෙද්දී රටේ නිපදවීමේ ඉලක්කයක්",
       "News Content": "ගොවිපොළ සංවර්ධනයට ව්‍යාපෘති දෙකක්\n\nශ්‍රී ලංකාවට අවශ්‍ය දියර කිරි නිෂ්පාදනයෙන් සියයට 50ක් වසර 2030 වනවිට අපේ රටේම නිපදවීමට රජය ඉලක්ක කර ඇතැයි කෘෂිකර්ම ඇමැති මහින්ද අමරවීර මහතා ඉතාලියේ සත්ත්ව නිෂ්පාදන හා සෞඛ්‍ය දෙපාර්තමේන්තුවේ අධ්‍යක්ෂ ජනරාල් Dr. Tanawat Tenzin මහතා සහ එම නිලධාරින් සමඟ පසුගියදා (25) පැවැති රැස්වීමක දී අවධාරණය කර තිබේ. මේ සඳහා, එළදෙනුන් 500කට වැඩි විශාල ගොවිපොළ සංවර්ධනයට ව්‍යාපෘති දෙකක් රජය විසින් සැලසුම් කර ඇතැයි ද ඇමැති අමරවීර මහතා පවසා ඇත.\n\nවර්තමානයේ ශ්‍රී ලංකාවේ කිරි නිෂ්පාදනය සියයට 35- 40 දක්වා මට්ටමක පවතින අතර දියර කිරි නිෂ්පාදනය ඉහළ නැංවීම සඳහා කෘෂිකර්ම අමාත්‍යාංශය හා ශ්‍රී ලංකාවේ සත්ත්ව නිෂ්පාදන හා සෞඛ්‍ය දෙපාර්තමේන්තුවත් ව්‍යාපෘති රැසක් ආරම්භ කර ඇති බව ද කෘෂිකර්ම ඇමැති මහින්ද අමරවීර මහතා මේ සාකච්ඡාවේදී පවසා තිබේ.\n\nමේ දිනවල රෝමයේ පැවැත්වෙන එක්සත් ජාතින්ගේ ආහාර හා කෘෂිකර්ම සංවිධානයේ Commission on Genetic Resources for Food and Agriculture 19 වන සැසිවාරයට සහභාගි වන ඇමැතිවරයා එරට සත්ත්ව නිෂ්පාදන හා සෞඛ්‍ය දෙපාර්තමේන්තුවේ නිලධාරින් හමුවේ පෙන්වා දී ඇත්තේ දැනට අප රටට අවශ්‍ය කිරිවලින් සියයට 60ක් පමණ ආනයනික කිරිපිටිවලින් සපුරා ගනු ලබන නමුත් රටේ ජනතාවගේ මන්දපෝෂණය තුරන් කිරීමට නම් රටේ දියර කිරි පරිභෝජනය ඉහළ නැංවිය යුතු බවයි. අපේ රටේ දියර කිරි පරිභෝජනයේ පැහැදිලි වෙනසක් සිදු වී නැති බව ද ඇමැතිවරයා අවධාරණය කර තිබේ.\n\nමහා පරිමාණ ගොවිපොළ සංවර්ධනය කිරීම සඳහා ව්‍යාපෘති යෝජනා දෙකක් ක්‍රියාත්මක කිරීම මෙන්ම ඉන්දීය රජයේ සහයෝගය ඇතිව නව තාක්ෂණය මෙන්ම කිරි ගවයන් හුවමාරු වැඩපිළිවෙළක්ද ඇරඹීමට රජය කටයුතු යොදා තිබෙන බවත් ජනාධිපති රනිල් වික්‍රමසිංහ මහතා පුළුල් දැක්මක් සහිතව මෙරට කිරි නිෂ්පාදන කර්මාන්තය ඉහළ නැංවීම සඳහා ඉන්දීය රජය සමඟත් සාකච්ඡා කර තිබෙන බව අමරවීර මහතා මෙහිදී පෙන්වා දී ඇත. ඒ අනුව ශ්‍රී ලංකාවේ කිරි නිෂ්පාදන කර්මාන්තයේ ඉලක්ක 2030 වනවිට ජයගත හැකිවනු ඇතැයි තමා අපේක්ෂා කරන බවත් අවධාරණය කළ ඇමැතිවරයා කිරි නිෂ්පාදන ක්ෂේත්‍රයට තරුණ තරුණියන් ආකර්ෂණය කර ගැනීමට නව තාක්ෂණික ක්‍රම හඳුන්වා දෙමින් කිරි නිෂ්පාදන සැකසුම් සමාගම් සමඟ රාජ්‍ය පෞද්ගලික හවුල්කාරිත්වයෙන් ව්‍යාපෘති ක්‍රියාත්මක කිරීමේ රජයේ අරමුණද පැහැදිලි කර ඇත.\n\nබුද්ධිකා ඉඹුලාන",
       "URL": "https://www.dinamina.lk/2023/07/28/local/9841/%e0%b6%af%e0%b7%92%e0%b6%ba%e0%b6%bb-%e0%b6%9a%e0%b7%92%e0%b6%bb%e0%b7%92-%e0%b6%b1%e0%b7%92%e0%b7%82%e0%b7%8a%e0%b6%b4%e0%b7%8f%e0%b6%af%e0%b6%b1%e0%b6%ba%e0%b7%99%e0%b6%b1%e0%b7%8a-50%e0%b6%9a/",
       "Category": "local",
       "Parent URL": "https://www.dinamina.lk/category/local//page/319/"
}