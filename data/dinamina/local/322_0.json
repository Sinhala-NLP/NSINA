{
       "Source": "dinamina",
       "Timestamp": "July 27, 2023 6:25 am",
       "Headline": "පාලි හා සංස්කෘත භාෂාවන් ගැන  ගැඹුරු දැනුමක්  දරුවන්ට දිය යුතුයි",
       "News Content": "\n\nපාලි හා සංස්කෘත වැනි භාෂාවන් පිළිබඳ ගැඹුරු වූ දැනුම දරුවන්ට ලබා දිය යුතු බව අගමැති දිනේෂ් ගුණවර්ධන මහතා පැවැසීය.\n\nඅරලියගහ මන්දිරයේ ඊයේ (26) පැවැති දහම් සරසවිය බුද්ධ ධර්ම උසස් ඩිප්ලෝමා පාඨමාලාවේ සහතික පත්‍ර ප්‍රදානෝත්සවය අමතමින් අගමැතිවරයා මේ බව සඳහන් කළේය.\n\nශ්‍රී ලංකා බෞද්ධ හා පාලි විශ්වවිද්‍යාලය හා බෞද්ධ කටයුතු දෙපාර්තමේන්තුව ඒකාබද්ධව ක්‍රියාත්මක කරනු ලබන දහම් සරසවිය බුද්ධ ධර්ම ඩිප්ලෝමා පාඨමාලාවේ ඩිප්ලෝමා හා උසස් ඩිප්ලෝමාධාරීන් 1544 ක් සඳහා සහතික පත් ප්‍රදානය මෙහිදී සිදු කෙරිණි.\n\nඅගමැතිවරයා වැඩිදුරටත් මෙසේද පැවැසීය.\n\nමම පාසල් යන කාලයේ පාලි බස අනිවාර්යයෙන් ඉගෙන ගත යුතු විෂයක් කර තිබුණා. එය ක්‍රමානුකූලව ඉවත් වන්නේ කුමන අරමුණු සඳහා ද යන්න පිළිබඳ යම්කිසි අපහැදිලිතාවයක් තිබෙනවා.\n\nරටක ඉතිහාසය, ගැඹුරු සභ්‍යත්වය සහ සංස්කෘතිය නොදත් පරම්පරාවක් බිහි කරන්නේ කුමක් සඳහා දැයි ප්‍රශ්නයක් පැන නඟිනවා.\n\nඋසස් අධ්‍යාපන සුදුසුකම් නොලබා දහම් පාසල්වල සේවය කරන ගුරුවරුන්ට අවශ්‍ය දැනුම ආකල්ප කුසලතා වර්ධනය කර දීම වැදගත්. ඔවුන් එම කාර්යයෙහි නියුතු නිපුණතා ඇති පුද්ගලයන් බවට පත්කිරීම තුළින් සාරධර්ම පිරි යහපත් දරු පරපුරක් බිහි කිරීමට ඉවහල් වෙනවා. මේ සඳහා බෞද්ධ කටයුතු දෙපාර්තමේන්තුව වාර්ෂිකව මහා භාණ්ඩාගාරයෙන් රුපියල් මිලියන 8ක් වැය කරනවා. දසදහසකට අධික මෙරට දහම් පාසල්වල ගුරුවරුන් එක් ලක්ෂ විසි හයදහස් තුන්සිය හතළිස් හයක් ඉගැන්වීම් කරනවා. දහම් පාසල්වල ඉගෙනුම ලබන දරුවෝ විසි ලක්ෂය ඉක්මවනවා. මෙසේ පුහුණුව ලබන ගුරුවරුන් සියලු දෙනාම නොකඩවා දහම් පාසල් ගුරුවරු ලෙස කටයුතු කරන්නේ නම් අපේක්ෂිත යහපත් ඉලක්ක කරා ළඟා වෙන්න පුළුවන්. අපි කවුරුත් බලාපොරොත්තු වෙන මධ්‍යම ප්‍රතිපදාවේ ගමන් මාර්ගයට අපේ සමාජය යළි පිහිටුවා කටයුතු කිරීමේ ඕනෑකම වෙනුවෙන් දැනට දැවැන්තම දායකත්වය ලබා දෙන්නේ භික්ෂූන් වහන්සේ සහ දහම් පාසල් ගුරුවරුන්. ඒ නිසා දහම් පාසලට ලබා දිය හැකි සම්බන්ධතාවය අත්හරින්න එපා.\n\nපාලි හා සංස්කෘත වැනි භාෂාවන් පිළිබඳ ගැඹුරු වූ දැනුම දරුවන්ට ලබා දිය යුතුයි. අගමැතිවරයා වුණත් අවංකව කතා කළ යුතුයි. රටක ඉතිහාසය, ගැඹුරු සභ්‍යත්වය, සංස්කෘතිය නොදත් පරම්පරාවක් බිහි කරන්නේ කුමක් සඳහාද?.\n\nමේ ගතවන්නේ අපේ රට තවදුරටත් ශක්තිමත් කිරීමේ අවශ්‍යතාව මතු වී තිබෙන කාලපරිච්ඡේදයක්. අපි සරුව පිත්තල දේවල් පිටිපස්සෙ ගිහිල්ලා අපේ ජීවන රටාව හානි කර ගන්නේ නැතුව ගැඹුරු බුදු දහමෙන් ශක්තිමත් වී අපේ ජීවන රටාව ශක්තිමත් කර ගත යුතුයි. අපේ ආර්ථිකය ලෝකයේ අනිත් රටවල් වගේම අමාරු තත්ත්වයකට පත්වූ වේලාවේ ජනාධිපතිවරයා ආණ්ඩුව භාර ගත්තා. ඉතිහාසයේ කොයි දවසකවත් එවන් බංකොලොත්භාවයකට අපේ ආර්ථිකය වැටුණේ නැහැ.\n\nබෞද්ධ හා පාලි විශ්වවිද්‍යාලයේ මහෝපාධ්‍යාය, මහාචාර්ය නෙළුවේ සෝමවංශ හිමි ඇතුළු මහා සංඝරත්නය, බුද්ධ ශාසන ඇමැති විදුර වික්‍රමනායක, බුද්ධ ශාසන අමාත්‍යාංශ ලේකම් සෝමරත්න විදානපතිරණ, බෞද්ධ කටයුතු කොමසාරිස් කීර්ති සිරිබද්දන මහත්වරුන්, ශ්‍රී ලංකා බෞද්ධ හා පාලි විශ්වවිද්‍යාලයේ ආචාර්යවරු, ඩිප්ලෝමාධාරීහු මෙම අවස්ථාවට සහභාගි වූහ.\n\nඡායාරූපය – වාසිත පටබැඳිගේ\n\nනුවන් කොඩිකාර",
       "URL": "https://www.dinamina.lk/2023/07/27/local/9665/%e0%b6%b4%e0%b7%8f%e0%b6%bd%e0%b7%92-%e0%b7%84%e0%b7%8f-%e0%b7%83%e0%b6%82%e0%b7%83%e0%b7%8a%e0%b6%9a%e0%b7%98%e0%b6%ad-%e0%b6%b7%e0%b7%8f%e0%b7%82%e0%b7%8f%e0%b7%80%e0%b6%b1%e0%b7%8a-%e0%b6%9c/",
       "Category": "local",
       "Parent URL": "https://www.dinamina.lk/category/local//page/322/"
}