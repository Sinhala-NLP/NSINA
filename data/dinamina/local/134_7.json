{
       "Source": "dinamina",
       "Timestamp": "September 9, 2023 1:00 am",
       "Headline": "උසස් පෙළ නැවත සමීක්ෂණයට",
       "News Content": "පසුගිය 2022 වර්ෂයට අදාළ අධ්‍යයන පොදු සහතික පත්‍ර උසස් පෙළ විභාගයේ නැවත සමීක්ෂණය සඳහා එළඹෙන 16 දා තෙක් අයැදුම්පත් ඉදිරිපත් කළ හැකි බවත්, ඒ දිනයෙන් පසුව\n\nනැවත කාලය දීර්ඝ කිරීමක් සිදු නොකරන අතර, ඒ අනුව නැවත සමීක්ෂණය සඳහා http://onlineexams.gov.lk/eic සබැඳිය ඔස්සේ අයැදුම් කළ හැකි බවත් නියෝජ්‍ය විභාග කොමසාරිස් ලසික සමරකෝන් මහතා ‘දිනමිණ‘ ට පැවසීය.\n\nමෙවර අ.පො.ස උසස් පෙළ විභාගයට අයැදුම්කරුවන් 263,933 දෙනකු පෙනී සිට තිබෙන අතර, එයින් 166,938 දෙනකු විශ්වවිද්‍යාල ප්‍රවේශයට සුදුසුකම් ලබා තිබෙන බව සදහන් කළ ඒ මහතා අදාළ පාසල්වල විභාග ප්‍රතිඵල ලේඛන නැවත සමීක්ෂණ ප්‍රතිඵල නිකුත් කිරීමෙන් පසු විදුහල්පතිවරුන් වෙත නිකුත් කිරීමට පියවර ගන්නා බවද සඳහන් කළේය.\n\nවිභාග ප්‍රතිඵල නැවත සමීක්ෂණයේදී එක් විෂයයක් වෙනුවෙන් රු. 250ක මුදලක් ගෙවිය යුතු අතර, අ.පො.ස උසස් පෙළ විභාගය සඳහා අපේක්ෂකයන් 331,709ක් අයදුම් කර තිබෙන නමුත් විභාගයට පෙනීසිට ඇත්තේ අපේක්ෂකයන් 263,933ක් පමණයි.\n\nමෙය ප්‍රතිශතයක් ලෙස 80.2%ක් පමණ වන අතර, විභාගයට පෙනීසිටි අය අතුරින් 63.3%ක් විශ්වවිද්‍යාල සඳහා සුදුසුකම් ලබා තිබෙන බවද මේ තත්ත්වය සාපේක්ෂව ගත් විට ඉතා හොඳ තත්ත්වයක් බවද නියෝජ්‍ය විභාග කොමසාරිස්වරයා පෙන්වා දුන්නේය. ඊට අමතරව පසුගිය 2022 වර්ෂයට අදාළව මේ වසරේ ජනවාරි සහ පෙබරවාරි මාසයන්හිදී පැවති අධ්‍යයන පොදු සහතික පත්‍ර උසස් පෙළ විභාගයට නැවත පෙනී සිටීමට අපේක්ෂිත අපේක්ෂකයන්ට පමණක් මේ මස 11 වන දින සිට 16 වන දින දක්වා මේ වසරේ පැවැත්වීමට නියමිත උසස් පෙළ විභාගයට පෙනී සිටීමට අයදුම් කිරීමට අවස්ථාව දී ඇති බවද ඒ මහතා පැවසීය.\n\nමහින්ද අලුත්ගෙදර",
       "URL": "https://www.dinamina.lk/2023/09/09/local/20947/%e0%b6%8b%e0%b7%83%e0%b7%83%e0%b7%8a-%e0%b6%b4%e0%b7%99%e0%b7%85-%e0%b6%b1%e0%b7%90%e0%b7%80%e0%b6%ad-%e0%b7%83%e0%b6%b8%e0%b7%93%e0%b6%9a%e0%b7%8a%e0%b7%82%e0%b6%ab%e0%b6%ba%e0%b6%a7/",
       "Category": "local",
       "Parent URL": "https://www.dinamina.lk/category/local//page/134/"
}