{
       "Source": "dinamina",
       "Timestamp": "September 30, 2023 1:00 am",
       "Headline": "මහ සඟරුවන සැම කල්හිම සමාජය හරි මඟට යොමු කළා",
       "News Content": "මහා සංඝරත්නය සැම කල්හිම සමාජය හරි මඟට යොමු කළ බව අගමැති දිනේෂ් ගුණවර්ධන මහතා පැවැසීය. පාමංකඩ ශ්‍රී මහා විහාරයේ අභිනව දානශාලාව සහිත ගොඩනැඟිල්ල ඊයේ (29) විවෘත කිරීමෙන් අනතුරුව පැවති උත්සවය අමතමින් අගමැතිවරයා මේ බව සඳහන් කළේය.\n\nඅගමැතිවරයා එහිදී වැඩිදුරටත් මෙසේද පැවසීය.\n\n“මෙය මහා පුණ්‍යකර්මයක්. දීර්ඝ කාලයක් ශාසනගතව ජනතාවට ධර්මාවබෝධයහ දෙමින් ලොව පුරා ගමන් කළ සඟරුවනක් වන වල්පොල පියනන්ද හිමියන් රටට සුවිසල් මෙහෙයක් කළා. වල්පොල රාහුල හිමියන් විසින් රචිත ‘බුදුන් වදාළ ධර්මය’ කෘතිය පසු කලෙක ‘What the Buddha Taught’ නමින් පරිවර්තනය කෙරුණා. එම ධර්ම ග්‍රන්ථය මේ වන විට තවත් භාෂා 26කට පරිවර්තනය කර, එම සමාජයන් හරි මගට යොමු කිරීමටත්, ගැඹුරු අවබෝධයක් සහිත සමාජයන් බවට පත් කිරීමටත් උන් වහන්සේ සමත් වුණා. වල්පොල පරම්පරාවේ ඔබ වහන්සේ ධර්මදූත සේවයේ යෙදෙමින්, පොදු සමාජයට හරි මඟ පෙන්වීම සඳහා වූ කර්තව්‍යයන්ට නායකත්වය දෙමින් සිටිනවා. එය ශාසනයටත්, අප රටටත් මහත් වූ දායාදයක්. අමෙරිකවේ වෛද්‍ය වෘත්තිකයකු වන මොහාන් කුමාරනායක පවුලේ නොමසුරු දායකත්වය ඇතුව මේ ශාලවේ කටයුතු නිමා කොට තිබෙනවා. එය තවත් කාලයක් බුදු දහමේ ශාසනික මෙහෙවර උදෙසා කටයුතු කළ හැකි දායදයන් එකතු කිරිමක්. තවත් කාලයක් ශාසනික යෙදෙන්නට ඔබ වහන්සේට ත්‍රිවිධ රත්නයේ ආශිර්වාදය හා ආරක්ෂාව පතනවා!”\n\nවල්පොල පියනන්ද හිමියන් ඇතුළු මහා සංඝරත්නය, අධිකරණ ඇමැති ආචාර්ය විජයදාස රාජපක්ෂ, පාර්ලිමේන්තු මන්ත්‍රී ආචාර්ය සරත් විරසේකර, යදාමිණී ගුණවර්ධන මහත්වරුන් ඇතුළු මහජන නියෝජිතයෝ සහ වෛද්‍ය මොහාන් කුමාරනායක ඇතුළු පිරිසක් මේ අවස්ථාවට සහභාගි වූහ.\n\nනුවන් කොඩිකාර",
       "URL": "https://www.dinamina.lk/2023/09/30/local/26597/%e0%b6%b8%e0%b7%84-%e0%b7%83%e0%b6%9f%e0%b6%bb%e0%b7%94%e0%b7%80%e0%b6%b1-%e0%b7%83%e0%b7%90%e0%b6%b8-%e0%b6%9a%e0%b6%bd%e0%b7%8a%e0%b7%84%e0%b7%92%e0%b6%b8-%e0%b7%83%e0%b6%b8%e0%b7%8f%e0%b6%a2/",
       "Category": "local",
       "Parent URL": "https://www.dinamina.lk/category/local//page/50/"
}