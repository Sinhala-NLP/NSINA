{
       "Source": "dinamina",
       "Timestamp": "July 17, 2023 1:00 am",
       "Headline": "අනුරපුර උසස් තාක්ෂණ‍ෙය් දරුණු නවක වධයක්",
       "News Content": "අනුරාධපුර විශ්වවිද්‍යාල විද්‍යායතනයේ (වෘත්තීය විශ්වවිද්‍යාලය) තෙවර්ෂ උසස් තාක්ෂණ ඩිප්ලෝමා පාඨමාලාව හැදෑරීමට බඳවා ගත් සිසු සිසුවියන්ට එහි ජ්‍යෙෂ්ඨ සිසුන් විසින් ලබාදෙන අමානුෂික නවකවදය ඉවසා දරා ගත නොහැකිව නවක සිසුන් අට දෙනකු මේ වන විට පාඨමාලාව හැර ගොස් ඇතැයි විද්‍යායතනයේ ආරංචි මාර්ග සඳහන් කරයි.\n\nමෙම නවක සිසුන් බඳවාගෙන ඇත්තේ මීට මාසයකට පමණ පෙරය.\n\nමේ ජ්‍යෙෂ්ඨ පිරිමි සිසුන් විසින් සතියේ අධ්‍යාපනික කටයුතු පැවැත්වෙන දිනවල විද්‍යාතනයේ නාන කාමර වෙත නවක සිසුන් කැඳවාගෙන ගොස් කලිසම් සහ යට ඇඳුම් බලහත්කාරයෙන් ගලවා පසුව නවක සිසුවියන්ට එම දර්ශනය නැරඹීමට සලස්වන බවද පැවැසේ.\n\nතවද ඇතැම් ජ්‍යෙෂ්ඨ සිසුන් දැනුම්වත් කිරිමේ රැස්විම් පැවැත්වීමේ මුවාවෙන් රාත්‍රී කාලයේ නවක සිසුවියන් ලැගුම් ගෙන සිටින නවාතැන්පොළවලට ගොස් ඔවුන්ගේ මවුවරුන් සිහිපත් කොට පරුෂ වචනයෙන් බැණ වදින බවත් එම සිසුවියන් සිය ඥාතීන්ට පවසා ඇත.\n\nමේ නිසා ඇතැම් නවක සිසු සිසුවියන් මේ වනවිට දැඩි මානසික ආතතියකින් පෙළෙන බව විශ්‍රාමික රාජ්‍ය නිලධාරියෙක් පැවසීය.\n\nඒ හා සම්බන්ධ සියලු තොරතුරු ඇතුළත් වීඩියෝ පට හා හඩ පට පවා ඇතැම් වැඩිහිටියන් සතුව ඇති බවත් ඊට එරෙහිව බලධාරීන් ඉදිරි දින කීපය තුළ ක්‍රියා මාර්ගයක් නොගෙන සිටින්නේ නම් පොලිසියට පැමිණිලි කිරීමට පසුබට නොවන බවත් පැවසීය. එවැනි ක්‍රියා මාර්ගයකට පිවිසීමට කටයුතු නොකළේ එම ජ්‍යෙෂ්ඨ සිසුන්ගේ මවුපියන් අහිංසක නිසා බවද ඔහු පැවැසීය.\n\nමේ පිළිබඳව විමසීමට අනුරාධපුර විශ්වවිද්‍යාල විද්‍යායතනයේ අධ්‍යක්ෂවරයා හමුවීමට එම ආයතනයට ඊයේ පෙරවරුවේ එහි ගියද ඔහු එහි නොසිටි අතර අධ්‍යක්ෂවරයාට දුරකතන ඇමතුමක් ලබා දී ඒ පිළිබඳව විමසීමට ආරක්ෂක නිලධාරින්ගෙන් දුරකතන අංකය ඉල්ලා සිටි අවස්ථාවේ ඔවුන්ට එම අංක ලබාදී නොමැති බවත් පවසා ඇත.\n\nඅනුරාධපුර සමූහ – පර්සි කුරුනේරු",
       "URL": "https://www.dinamina.lk/2023/07/17/local/6988/%e0%b6%85%e0%b6%b1%e0%b7%94%e0%b6%bb%e0%b6%b4%e0%b7%94%e0%b6%bb-%e0%b6%8b%e0%b7%83%e0%b7%83%e0%b7%8a-%e0%b6%ad%e0%b7%8f%e0%b6%9a%e0%b7%8a%e0%b7%82%e0%b6%ab%e0%b7%99%e0%b6%ba%e0%b7%8a/",
       "Category": "local",
       "Parent URL": "https://www.dinamina.lk/category/local//page/373/"
}