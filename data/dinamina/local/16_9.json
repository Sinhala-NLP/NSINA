{
       "Source": "dinamina",
       "Timestamp": "October 9, 2023 1:00 am",
       "Headline": "ලෝක සංස්කෘතික උලෙළේ මෙරට නර්තනයට වැඩි ප්‍රේක්ෂක ප්‍රතිචාර",
       "News Content": "අමෙරිකා එක්සත් ජනපදයේ වොෂින්ටන්හි පැවැති ලෝක සංස්කෘතික උලෙළේදී වැඩි ගෞරවයක් හිමි කර ගැනීමට ශ්‍රී ලංකා නර්තන කණ්ඩායම සමත්ව තිබේ.\n\nArt of living පදනම මඟින් සංවිධානය කළ ලෝක සංස්කෘතික උළෙල 2023 ප්‍රසංගයේදී ශ්‍රී ලංකාවෙන් ඉදිරිපත් කළ නර්තන අංගයට ඉහළ ප්‍රේක්ෂක ප්‍රතිචාර ලැබී තිබෙන බව අමෙරිකාවේ ශ්‍රී ලංකා තානාපති කාර්යාලය පවසයි.\n\nවොෂින්ටන් DC හි ජාතික වෙළෙඳ සංකීර්ණ පරිශ්‍රයේදී මෙම උළෙල පැවැති අතර, වොෂින්ටන්හි ශ්‍රී ලංකා තානාපති මහින්ද සමරසිංහ මහතා ප්‍රමුඛ නිලධාරීන් මෙරට අංගය සම්බන්ධීකරණය කර තිබේ.\n\nජනනාත් වරකාගොඩ හා චතුරි වික්‍රමාරච්චි නර්තන පාසලේ සිසුන් එක්ව එම ඉදිරිපත් කිරීම සිදු කර තිබෙන අතර, ශ්‍රී ලංකාවේ සිට පැමිණි තිදෙනකු හා තවත් 18 දෙනකු එම ඉදිරිපත් කිරීමට එක්ව ඇත.\n\nවොෂින්ටන්හි ‘සිලෝන් බෙරා’ කණ්ඩායමේ සහාය ද ඊට ලැබී තිබෙන අතර, රටවල් 180ක කලාකරුවන් 17,000ක් මෙම අවස්ථාවට එක්වූ බව ද එම දින 03 ඇතුළත ලොව පුරා රටවලින් පැමිණි දසලක්ෂයක් ජනතාව මෙම උලෙළ නැරඹීමට පැමිණි බව ද සංවිධායකයෝ පවසති.\n\n\n\nමහින්ද අලුත්ගෙදර",
       "URL": "https://www.dinamina.lk/2023/10/09/local/29110/%e0%b6%bd%e0%b7%9d%e0%b6%9a-%e0%b7%83%e0%b6%82%e0%b7%83%e0%b7%8a%e0%b6%9a%e0%b7%98%e0%b6%ad%e0%b7%92%e0%b6%9a-%e0%b6%8b%e0%b6%bd%e0%b7%99%e0%b7%85%e0%b7%9a-%e0%b6%b8%e0%b7%99%e0%b6%bb%e0%b6%a7/",
       "Category": "local",
       "Parent URL": "https://www.dinamina.lk/category/local//page/16/"
}