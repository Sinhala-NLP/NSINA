{
       "Source": "dinamina",
       "Timestamp": "August 19, 2023 1:00 am",
       "Headline": "අග්බෝ ඇතාට ප්‍රතිකාර දිගටම",
       "News Content": "ඉදිරිපස වම් පාදයට දඩයක්කරුවෙකු විසින් අටවන ලද බඳින තුවක්කුවක් පත්තුවීමෙන් බරපතළ තුවාල ලැබූ අග්බෝ ඇතාට පසුගිය ජුනි මස 12 වැනිදා සිට ආරම්භ කළ ප්‍රතිකාර කටයුතු මේ දක්වා අනුරාධපුර කලාපය භාර වනජීවී පශු වෛද්‍ය චන්දන ජයසිංහ මහතා ඇතුළු කණ්ඩායම විසින් සිදු කරනු ලබන අතර අවස්ථා කීපයක දී විශේෂ පශු වෛද්‍ය කණ්ඩායම් කිහිපයක් ද ඊට සහාය දැක්වීය.\n\nඒ අනුව අද (19) අග්බෝ ඇතාගේ සෞඛ්‍ය තත්ත්වය පිළිබඳ සමාලෝචනයක් කිරීම සඳහා වනජීවී දෙපාර්තමේන්තුවේ වනජීවී අධ්‍යක්ෂ පශු වෛද්‍ය තාරක ප්‍රසාද් මහතාගේ ප්‍රධානත්වයෙන් වනජීවී පශු වෛද්‍යවරුන් කණ්ඩායමක් සහ පේරාදෙණිය විශ්වවිද්‍යාලයේ පශු වෛද්‍ය පීඨයේ කථිකාචාර්යවරුන් පිරිසක්ද එක්ව සිටියහ.\n\nපැය පහකට ආසන්න මෙහෙයුමක් සිදු කර ඇතාට ප්‍රතිකාර කටයුතු සිදු කිරීමට මේ වෛද්‍ය කණ්ඩායම කටයුතු කළ අතර අග්බෝ ඇතා නිද්‍රා කිරීමෙන් අනතුරුව ඇතාගේ තුවාලය සහිත පාදය Xray සහ ස්කෑන් පරීක්ෂාවන් සිදු කරනු ලැබීය.\n\nමේ සඳහා තිරප්පනය බීට්ටු වනජීවී කාර්යාලයේ නිලධාරීන් සහ කාර්ය මණ්ඩලයේද පූර්ණ සහාය ලබා දීමට කටයුතු කළහ.",
       "URL": "https://www.dinamina.lk/2023/08/19/local/15599/%e0%b6%85%e0%b6%9c%e0%b7%8a%e0%b6%b6%e0%b7%9d-%e0%b6%87%e0%b6%ad%e0%b7%8f%e0%b6%a7-%e0%b6%b4%e0%b7%8a%e0%b6%bb%e0%b6%ad%e0%b7%92%e0%b6%9a%e0%b7%8f%e0%b6%bb-%e0%b6%af%e0%b7%92%e0%b6%9c/",
       "Category": "local",
       "Parent URL": "https://www.dinamina.lk/category/local//page/219/"
}