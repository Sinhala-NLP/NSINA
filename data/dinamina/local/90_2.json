{
       "Source": "dinamina",
       "Timestamp": "September 21, 2023 2:31 am",
       "Headline": "නිට්ටඹුව පෞද්ගලික බැංකුවක  ATM යන්ත්‍රය කැඩූ හොරු  අද-හෙටම අල්ලනවා – පොලිසිය කියයි",
       "News Content": "\n\nනිට්ටඹුව නගරයේ පෞද්ගලික බැංකුවක ඒ.ටී.එම්. යන්ත්‍රයක තිබූ රුපියල් හැත්තෑ අට ලක්ෂ පනස් එක්දහසක මුදලක් සොරාගෙන ගොස් ඇත්තේ ඉකුත් 17 වැනිදා අලුයම 1.05ත් – 1.20ත් අතර කාලයේ, කාරයකින් පැමිණි පුද්ගලයන් දෙදෙනකු විසින් බවත් එම සොරුන් දෙදෙනා අද හෙටම අත්අඩංගුවට ගැනීමට හැකි වෙතැයි නිට්ටඹුව පොලිසිය කියයි.\n\nසොරකම සිදු කිරීමට සහාය ලබා දීමක් සිදු කර ඇති ද යන්න පිළිබඳත් පරීක්ෂණ පවත්වාගෙන යන බව ද පොලිසිය කීය. එම පෞද්ගලික බැංකුවේ කොළඔ මූලස්ථානයේ සිට තැන්පත් කිරීම සඳහා බැංකුවලට මුදල් රැගෙන යෑම සිදු කරනුයේ කොන්ත්‍රාත් ක්‍රමයට පෞද්ගලික සමාගමකින් බවට ද පරීක්ෂණවලදී හෙළි වී ඇත. එම පෞද්ගලික සමාගමේ වෑන් රථයකින් රියැදුරා හා ආරක්ෂක නිලධාරියකුත් එහි නිලධාරීන් දෙදෙනකුත් ඉකුත්දා (16) මුදල් රැගෙනවිත් නිට්ටඹුව බැංකුවේ තැන්පත් කර ඇති බවත් පසුදින අලුයම එසේ මුදල් සොරාගෙන යෑම සිදු කර ඇති බවත් පොලිසිය කීය.\n\nකොන්ත්‍රාත් ක්‍රමයට මුදල් රැගෙන යන එම සමාගමේ සේවයේ නියුතු පුද්ගලයකු තවත් පුද්ගලයකු සමඟ කාරයකින් පැමිණ සොරකම සිදු කර ඇති බවට සැකයක් මතු වී ඇති හෙයින් ඒ පිළිබඳ පුළුල් විමර්ශනයක් කරගෙන යන බවත් සොරකමට අදාළ සොරුන් දෙදෙනා අද හෙටම අත්අඩංගුවට ගැනීමට හැකි වෙතැයි පොලිසිය විශ්වාස කරයි.\n\nඑම ඒ.ටී.එම්. යන්ත්‍රය තුළ මුදල් තැන්පත් කිරීමෙන් පසුව යතුරු නොදමා පිටව ගොස් ඇති බව ද පරීක්ෂණවලදී හෙළි වී ඇත. බැංකුවේ සීසීටීවී දර්ශනවලට අදාළ පිටපත් අපරාධ පරීක්ෂණ දෙපාර්තමේන්තුවට ද යවා ඇති බව ද පොලිසිය කීය.\n\nගම්පහ ජ්‍යෙෂ්ඨ පොලිස් අධිකාරී ජගත් රෝහණ හා අත්තනගල්ල සහකාර පොලිස් අධිකාරී ප්‍රසාද් ප්‍රනාන්දු යන මහත්වරුන්ගේ උපදෙස් පරිදි නිට්ටඹුව පොලිස් ස්ථානාධිපති ප්‍රධාන පොලිස් පරීක්ෂක චන්දන කුමාර මහතා ප්‍රමුඛ එහි පොලිස් නිලධාරීන් පිරිසක් සොරුන් අත්අඩංගුවට ගැනීම සඳහා වැඩිදුරටත් පරීක්ෂණ පවත්වාගෙන යති.\n\nවේයන්ගොඩ විශේෂ",
       "URL": "https://www.dinamina.lk/2023/09/21/local/24152/%e0%b6%b1%e0%b7%92%e0%b6%a7%e0%b7%8a%e0%b6%a7%e0%b6%b9%e0%b7%94%e0%b7%80-%e0%b6%b4%e0%b7%9e%e0%b6%af%e0%b7%8a%e0%b6%9c%e0%b6%bd%e0%b7%92%e0%b6%9a-%e0%b6%b6%e0%b7%90%e0%b6%82%e0%b6%9a%e0%b7%94-2/",
       "Category": "local",
       "Parent URL": "https://www.dinamina.lk/category/local//page/90/"
}