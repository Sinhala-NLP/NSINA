{
       "Source": "dinamina",
       "Timestamp": "July 20, 2023 1:00 am",
       "Headline": "මහලු බිරිය  ළිඳට තල්ලු කර  මරා දැමූ සැමියා  අත්අඩංගුවට",
       "News Content": "සිය බිරිය ළිඳට තල්ලුකර ඝාතනය කළ සැමියකු ඔඩ්ඩුසුඩාන් පොලිසිය විසින් පෙරේදා (18) අත්අඩංගුවට ගෙන තිබේ.\n\nපොලිසිය පවසනුයේ බිරිය ළිඳට තල්ලුකර සැමියා ද ළිඳට පැන සියදිවි හානිකර ගැනීමට තැත්කර ඇති බවය.\n\nමෙම අපරාධය සිදුකර ඇත්තේ පසුගිය 17 වෙනිදා අලුයම 3.50ට පමණය.\n\nඝාතනයට ලක්ව ඇත්තේ ඔඩ්ඩුසුඩාන් හි පදිංචිව සිටි සිවු දරු මවක් වන ඩබ්ලිව්. පුෂ්පේසරී නමැති 69 හැවිරිදි කාන්තාවකි.\n\nමෙම කාන්තාව පස් වසරක සිට මානසික රෝගී තත්ත්වයකින් පීඩා විඳින බව පොලිසිය කියයි. ඇගේ හැසිරීම කුඩා දරුවෙකුගේ මෙන් බවත්, එම හේතුව නිසා තමා සිය බිරිය ළිඳට තල්ලුකර ඝාතනය කළ බවත් සැමියා ප්‍රශ්න කිරීම් හමුවේ පොලිසියට පවසා ඇත.\n\nසැමියා අවුරුදු 79ක් වයසැති අයෙකි. ඔවුන් දෙදෙනාට ගැහැනු දරුවන් තිදෙනෙක් සහ පිරිමි දරුවෙක් සිටිති. ගැහැනු දරුවන් විවාහ වී එම ගම්මානයේම පදිංචිව සිටින බව පොලිසිය කියයි. මෙම අඹුසැමි යුවළ පදිංචිව සිට ඇත්තේ පුතාගේ නිවසේය.\n\nපුතාට අයත් රටකජු කර්මාන්ත ශාලාවක් ඇති බව පොලිසිය කියයි. එම කර්මාන්ත ශාලාවේ සේවයේ නිරත සේවකයින් 17 වෙනිදා උදෑසන වැඩට පැමිණි අවස්ථාවේදී ළිඳේ පාවෙමින් තිබුණු කාන්තාවගේ සිරුර දැක තිබේ. ඒ වන විට එම කාන්තාවගේ සැමියා සිට ඇත්තේ ළිඳේ ඇති පඩිපෙළේ පඩියක එල්ලීගෙනය.\n\nබිරිය ඒ වන විටත් මියගොස් සිට ඇති බවත් සැමියාව සේවකයන් විසින් රෝහල්ගතකර ඇති බවත් පොලිසිය කියයි.\n\nමේ සම්බන්ධයෙන් කළ විමර්ශනයේදී නිවසේ සවිකර ඇති ආරක්ෂක කැමරාවල සැමියා විසින් ඇයව අතින් අල්ලාගෙන ළිඳ අසලට රැගෙන ගොස් තල්ලුකරන ආකාරය සටහන්ව ඇති බව පොලිසිය කියයි. ඒ අනුව සැමියා අත්අඩංගුවටගෙන තිබේ.\n\nප්‍රශ්න කිරීමේදී ඔහු පවසා ඇත්තේ බිරිය රෝගී තත්ත්වයෙන් විඳින පීඩාව දැක මෙවන් තීරණයක් ගත් බවය. තමාත් සිය දිවි හානිකර ගැනීමේ අරමුණින් ළිඳට පැන්න ද දෙපාරක් දියේ ගිලෙන විට ජීවත්වීමේ ආශාවක් ඇති වූ බැවින් ළිං පඩියේ එල්ලීගෙන සිටි බව ද ඔහු පොලිසියට පවසා තිබේ.\n\nසැකකරුව අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාරගත කර ඇත.\n\n\n\nගයාන් කුමාර වීරසිංහ",
       "URL": "https://www.dinamina.lk/2023/07/20/local/7817/%e0%b6%b8%e0%b7%84%e0%b6%bd%e0%b7%94-%e0%b6%b6%e0%b7%92%e0%b6%bb%e0%b7%92%e0%b6%ba-%e0%b7%85%e0%b7%92%e0%b6%b3%e0%b6%a7-%e0%b6%ad%e0%b6%bd%e0%b7%8a%e0%b6%bd%e0%b7%94-%e0%b6%9a%e0%b6%bb-%e0%b6%b8/",
       "Category": "local",
       "Parent URL": "https://www.dinamina.lk/category/local//page/357/"
}