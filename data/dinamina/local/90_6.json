{
       "Source": "dinamina",
       "Timestamp": "September 21, 2023 1:37 am",
       "Headline": "මන්ත්‍රී සුමන්තිරන්ගේ රැස්වීමකට බාධා කළැයි කියන සිද්ධියේ දර්ශන විවෘත අධිකරණයේ ප්‍රදර්ශනයට අවසර",
       "News Content": "ද්‍රවිඩ ජාතික සන්ධානයේ පාර්ලිමේන්තු මන්ත්‍රී එම්. ඒ. සුමන්තිරන් මහතා සහභාගී වූ යාපනයේ මර්දන්කර්නි ප්‍රදේශයේ පැවැති දේශපාලන රැස්වීමකට බාධා කළ බව කියන සිද්ධියට අදාළ දර්ශන ඇතුළත් සංයුක්ත තැටි දෙකක් විවෘත අධිකරණයේ ප්‍රදර්ශනය කිරීමට කොළඹ මහාධිකරණ විනිසුරු මංජුල තිලකරත්න මහතා ඊයේ (20) අවසර දුන්නේය.\n\nඑම්.ඒ. සුමන්තිරන් මහතා ත්‍රස්ත විමර්ශන කොට්ඨාසයට කරන ලද පැමිණිල්ලකට අනුව නීතිපතිවරයා විත්තිකරුවන් සිවු දෙනකුට එරෙහිව මෙම පැමිණිල්ල ගොනු කර ඇත. 2017 වසරේ මර්දන්කර්නි ප්‍රදේශීය ලේකම් කාර්යාලයේ පැවැති සංස්කෘතික උත්සවයකට ප්‍රධාන ආරාධිතයා ලෙස පාර්ලිමේන්තු මන්ත්‍රීවරයා සහභාගී වූ අවස්ථාවේ ද්‍රවිඩ තරුණ පිරිසක් ඝෝෂාකර, රැස්වීම කඩාකප්පල් කර මරණ තර්ජනය කළ බවට සුමන්තිරන් මහතා ත්‍රස්ත විමර්ශන කොට්ඨාසයට පැමිණිලි කර තිබේ.\n\n1995 අංක 14 දරන සාක්ෂි (විශේෂ විධාන) පනතේ 7 වැනි වගන්තිය ප්‍රකාරව පටිගත කළ සංයුක්ත තැටි පරිගණක සාක්ෂි වශයෙන් සැලකෙන බැවින් ඊට අදාළ සාක්ෂි මෙහෙය වීමට පෙර විරුද්ධ පාර්ශ්වයට එහි පිටපතක් විභාගයට දින 45කට පෙර දැනුම් දිය යුතු වුවත් එසේ භාරදී නොමැති බව 1 හා 2 විත්තිකරුවන් වෙනුවෙන් පෙනී සිටි කේ.එස්. රත්නවේල් මහතා ප්‍රකාශ කර සිටයේය.\n\nඑහිදී පැමිණිල්ල ඉදිරිපත් කළ කරුණු සලකා බලන ලද අධිකරණය අදාළ එසේ දැනුම්වත් කර ඇති බව පිළිගත්තේය. ‍ පැමිණිල්ලේ හරස් ප්‍රශ්නවලට පිළිතුරු දෙමින් තමන් ජනවාර්ගික ගැටලුවට සාමකාමී විසඳුමක් දීමට 2015 සිට දායක වූ බව සුමන්තිරන් මහතා කියා සිටියේය. ඒ සඳහා විසඳුමක් ලෙස ආණ්ඩුව ව්‍යවස්ථාදායක මණ්ඩලයක් නම් කළ විට තමා හා සිය පක්ෂයේ නායක සම්බන්දන් එයට ඇතුළත්වූ බව කීය.\n\nමේ කාලයේ දී දේශපාලන විසඳුමක් ගැන මහජනයා දැනුම්වත් කරමින් උතුරු නැඟෙනහිර හා ඉන් පිටත රැස්වීම් ගණනාවකට සහභාගී වූ නමුත් එම කිසිම අවස්ථාවක මෙවැනි බාධා කිරීමක් සිදු නොවුණ බව මන්ත්‍රීවරයා ප්‍රකාශ කළේය.\n\nචන්දන ජයවීර",
       "URL": "https://www.dinamina.lk/2023/09/21/local/24164/%e0%b6%b8%e0%b6%b1%e0%b7%8a%e0%b6%ad%e0%b7%8a%e0%b6%bb%e0%b7%93-%e0%b7%83%e0%b7%94%e0%b6%b8%e0%b6%b1%e0%b7%8a%e0%b6%ad%e0%b7%92%e0%b6%bb%e0%b6%b1%e0%b7%8a%e0%b6%9c%e0%b7%9a-%e0%b6%bb%e0%b7%90/",
       "Category": "local",
       "Parent URL": "https://www.dinamina.lk/category/local//page/90/"
}