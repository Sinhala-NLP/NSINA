{
       "Source": "dinamina",
       "Timestamp": "September 6, 2023 1:00 am",
       "Headline": "ෂාෆ්ටර්ගේ නිවෙසේ සීසීටීවී දර්ශන රසපරීක්ෂවරයා තවම ලබා දී නෑ",
       "News Content": "ජනශක්ති සමූහ ව්‍යාපාරයේ අධ්‍යක්ෂක දිනේෂ් ෂාෆ්ටර් මහතාගේ මරණය සම්බන්ධයෙන් අධිකරණය කැඳවූ ෂාෆ්ටර් මහතාගේ නිවසේ සීසීටීවී දර්ශන වාර්තා මාස නවයක කාලයක් ගත වුවද රජයේ රසපරීක්ෂකවරයා විසින් මෙතෙක් ලබා දී නොමැති බවට අපරාධ පරීක්ෂණ දෙපාර්තමේන්තුව කොළඹ අතිරේක මහේස්ත්‍රාත් රජින්ද්‍රා ජයසූරිය මහත්මිය වෙත ඊයේ (05) කරුණු වාර්තා කළේය.\n\nමීට අමතරව ෂාෆ්ටර් මහතාගේ දුරකතන විශ්ලේෂණ වාර්තා, ඔහුගේ මිතුරු බ්‍රයන් තෝමස්ගේ දුරකතන විශ්ලේෂණ වාර්තා සම්බන්ධයෙන් ද මෙතෙක් වාර්තා ලැබී නැති බවට අපරාධ පරීක්ෂණ දෙපාර්තමේන්තුව අධිකරණය හමුවේ සඳහන් කළේය. ෂාෆ්ටර් මහතා සියදිවි හානිකර ගත්තා ද? නැත්තම් ඝාතනය කළා ද? යන්න සම්බන්ධයෙන් තීරණයක් ගැනීම සඳහා පංච පුද්ගල විශේෂඥ වෛද්‍ය මණ්ඩලය පවත්වන විමර්ශන වාර්තා අධ්‍යයනය කරමින් ඉදිරියේදී වැඩිදුර විමර්ශන පවත්වන බවට අපරාධ පරීක්ෂණ දෙපාර්තමේන්තුව අධිකරණය හමුවේ පැවසුවේය. ගාල්ල කරාපිටිය රෝහලේදී පැවැත්වූ දිනේෂ් ෂාෆ්ටර් මහතාගේ දෙවන පශ්චාත් මරණ පරීක්ෂණ සම්බන්ධ කටයුතු අවසන් කර ඇති බවත් මරණය සම්බන්ධ අවසන් නිගමනයක් ලබා ගැනීම සඳහා විද්වත් මණ්ඩලය දෙදිනක සාකච්ඡා වටයක් පේරාදෙණි විශ්වවිද්‍යාල පරිශ්‍රයේදී පැවැත් වූ අතර, තවත් තෙදිනක සාකච්ඡාවක් නුවර පැවැත්වූ බවට අධිකරණයේදී කරුණු අනාවරණය විය.",
       "URL": "https://www.dinamina.lk/2023/09/06/local/19859/%e0%b7%82%e0%b7%8f%e0%b7%86%e0%b7%8a%e0%b6%a7%e0%b6%bb%e0%b7%8a%e0%b6%9c%e0%b7%9a-%e0%b6%b1%e0%b7%92%e0%b7%80%e0%b7%99%e0%b7%83%e0%b7%9a-%e0%b7%83%e0%b7%93%e0%b7%83%e0%b7%93%e0%b6%a7%e0%b7%93%e0%b7%80/",
       "Category": "local",
       "Parent URL": "https://www.dinamina.lk/category/local//page/147/"
}