{
       "Source": "dinamina",
       "Timestamp": "July 7, 2023 1:14 am",
       "Headline": "ලන්දේසීන් ගෙන ගිය පුරාවස්තු හයක් ආපසු ශ්‍රී ලංකාවට",
       "News Content": "වර්ෂ 1765දී ලන්දේසීන් විසින් මහනුවර රජ මාලිගාව වටලන ලද අවස්ථාවේ ලන්දේසි පෙරදිග ඉන්දීය වෙළඳ සමාගම (VOC) විසින් නෙදර්ලන්තයට රැගෙන ගොස් ඇති කෞතුක භාණ්ඩ 6ක අයිතිය බුද්ධශාසන, ආගමික හා සංස්කෘතික කටයුතු ඇමැති විදුර වික්‍රමනායක මහතාගේ මැදිහත් වීම මත නෙදර්ලන්ත රජය විසින් නැවත ශ්‍රී ලංකාවට පැවරීමට තීරණය කර ඇත.\n\nරනින් නිම කරන ලද කොපුව සහිත කස්තානයක්, රිදියෙන් නිම කරන ලද කොපුව සහිත කස්තානයක්, රනින් නිම කළ පිහියක්, මහ තුවක්කු දෙකක් සහ ලෙව්කේ දිසාවේ හට අයත්ව තිබුණා යැයි සැලකෙන කාලතුවක්කුවක් යන කෞතුක භාණ්ඩ මේ අනුව ශ්‍රී ලංකාවට භාර දෙනු ඇත. ඉහත කෞතුක භාණ්ඩ භාර දීම පිළිබඳ නෙදර්ලන්ත රජය විසින් ගනු ලැබූ තීරණය ඊයේ (6) ගැසට් නිවේදනයක් මඟින් නිල වශයෙන් ප්‍රකාශයට පත් කර තිබේ.\n\nනෙදර්ලන්ත රජය විසින් ශ්‍රී ලංකාවට මේ භාණ්ඩවල අයිතිය පැවරීමේ නීතිමය ලියකියවිලි අත්සන් කිරීමෙන් අනතුරුව මේ කෞතුක භාණ්ඩ ශ්‍රී ලංකාවට රැගෙන එන දිනය තීරණය කරනු ඇත. ශ්‍රී ලංකාව හා නෙදර්ලන්ත ආයතන අතර සංස්කෘතික සහයෝගිතා කටයුතු මේ වන විටත් ආරම්භ කර තිබෙන අතර, ඉදිරියේදී තාක්ෂණික දැනුම හුවමාරු කරගැනීම, අධ්‍යාපන හා පුහුණු අවස්ථා ආදි කටයුතු රැසක් ක්‍රියාත්මක වීමට නියමිතය. එසේම මේ සහයෝගිතාව මඟින් නෙදර්ලන්තය සතුව තිබෙන තවත් ශ්‍රී ලාංකේය කෞතුක භාණ්ඩ රැසක් අනාගතයේදී නැවත ශ්‍රී ලංකාවට භාර දීමට කටයුතු කෙරෙනු ඇත. මෑතකදී පිහිටුවනු ලැබූ ශ්‍රී ලාංකික උපදේශක කමිටුව මඟින් මේ කටයුතු ඉදිරියට ක්‍රියාත්මක වේ.",
       "URL": "https://www.dinamina.lk/2023/07/07/local/4877/%e0%b6%bd%e0%b6%b1%e0%b7%8a%e0%b6%af%e0%b7%9a%e0%b7%83%e0%b7%93%e0%b6%b1%e0%b7%8a-%e0%b6%9c%e0%b7%99%e0%b6%b1-%e0%b6%9c%e0%b7%92%e0%b6%ba-%e0%b6%b4%e0%b7%94%e0%b6%bb%e0%b7%8f%e0%b7%80%e0%b7%83/",
       "Category": "local",
       "Parent URL": "https://www.dinamina.lk/category/local//page/407/"
}