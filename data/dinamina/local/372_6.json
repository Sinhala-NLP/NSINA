{
       "Source": "dinamina",
       "Timestamp": "July 17, 2023 10:34 am",
       "Headline": "රාජ්‍ය සේවකයන්ට රට යන්න දුන් සහනයට සංශෝධනයක්",
       "News Content": "රාජ්‍ය සේවකයන්ගේ ජ්‍යෙෂ්ඨත්වයට බලපෑමක් නොවන පරිදි දීර්ඝකාලීන නිවාඩු ලබාගැනීම සඳහා රජය ලබාදුන් සහනය රාජ්‍ය පරිපාලන අමාත්‍යාංශය මඟින් සංශෝධනය කර තිබේ.\n\nදැනට රාජ්‍ය අංශයේ සේවය කරන, එහෙත් නිවාඩු ලබා සිටින අයට, ඔවුන්ගේ නිවාඩු කාලය තුළ පවා ජ්‍යෙෂ්ඨත්වය ලැබෙන බැවින් එම විධිවිධානය අසාධාරණ බවට දැනට සේවයේ නියුතු අනෙකුත් නිලධාරීන්ගෙන් ලැබෙන පැමිණිලි අනුව මේ සංශෝධනය සිදු කළ බව රාජ්‍ය පරිපාලන අමාත්‍යාංශයේ ලේකම් රන්ජිත් අසෝක මහතා පැවසීය.\n\nආර්ථික අර්බුදයෙන් ගොඩ ඒමේ ක්‍රියාමාර්ගවල කොටසක් වශයෙන් රාජ්‍ය අංශයේ සේවකයන්ට නිවාඩු ලබාදී මෙරට හෝ විදේශයන් හි සේවය කිරීමට ඉඩ සලසමින් ඉකුත් වසරේ සැප්තැම්බර් 15 දා නිකුත් කළ චක්‍රලේඛයක් මඟින් මේ පහසුකම ලබාදී තිබිණි. ඒ අනුව එම චක්‍රලේඛයේ සඳහන් “ජ්‍යෙෂ්ඨතාවයට බලපෑමක් නොවන ලෙස “ යන කොන්දේසිය ඉවත් කිරිමට පියවර ගත් බව ද හෙතෙම කීවේය.\n\nඇමැති මණ්ඩලය විසින් මෙම ගැටලුව සම්බන්ධයෙන් අවධානය යොමු කර, වසර පහක වැටුප් රහිත නිවාඩු ලබාදීමේ යෝජනා ක්‍රමය මඟින් සේවා ජ්‍යෙෂ්ඨත්වයට දුන් සහනය මේ අනුව අවලංගු වේ.\n\nමෙම වසරේ ජූලි 11 වැනිදාට පෙර ලබා ගත් නිවාඩු සඳහා නව චක්‍රලේඛය අදාළ නොවන අතර නව කොන්දේසිය ඇතුළත් චක්‍රෙල්ඛය පසුගිය සතියේ නිකුත් කළ බවද ලේකම්වරයා පැවැසීය.\n\nරාජ්‍ය අංශයේ සේවකයන් 2,000කට වැඩි පිරිසක් විදේශ සංචාර සඳහා මෙම ප්‍රතිලාභය භාවිතා කර විදේශ ගත වි ඇත.",
       "URL": "https://www.dinamina.lk/2023/07/17/local/7061/%e0%b6%bb%e0%b7%8f%e0%b6%a2%e0%b7%8a%e0%b6%ba-%e0%b7%83%e0%b7%9a%e0%b7%80%e0%b6%9a%e0%b6%ba%e0%b6%b1%e0%b7%8a%e0%b6%a7-%e0%b6%bb%e0%b6%a7-%e0%b6%ba%e0%b6%b1%e0%b7%8a%e0%b6%b1-%e0%b6%af-2/",
       "Category": "local",
       "Parent URL": "https://www.dinamina.lk/category/local//page/372/"
}