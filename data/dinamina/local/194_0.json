{
       "Source": "dinamina",
       "Timestamp": "August 25, 2023 1:00 am",
       "Headline": "අධිකරණයේ අතුරු තහනම් නියෝග නිසා සිසු ජීවිත අනතුරේ",
       "News Content": "මාස හයක අතුරු තහනම් නියෝගය නිසා පාසල්වලට විදුහල්පතිවරුන් සහ ගුරුවරුන් බඳවාගැනීමට නොහැකි වී ඇතැයි අධ්‍යාපන ඇමැති, ආචාර්ය සුසිල් ප්‍රේම්ජයන්ත් මහතා පාර්ලිමේන්තුවේදී ඊයේ (24) පැවසීය.\n\nමේ අතුරු නියෝගය නිසා දරුවන්ට අසාධාරණයක් වී ඇති බවත්, දරුවන්ට සිදුව ඇති මේ අසාධාරණය සම්බන්ධයෙන් කිසිවකුත් කතා නොකරන බවත් ඇමැතිවරයා ප්‍රකාශ කළේය. මාතලේ දිස්ත්‍රික් පාර්ලිමේන්තු මන්ත්‍රිනී රෝහිණී කුමාරි විජේරත්න මහත්මිය වාචික පිළිතුරු අපේක්ෂාවෙන් ඇසූ ප්‍රශ්නයට පිළිතුරු දෙමින් ඇමැතිවරයා මේ බව කියා සිටියේය.\n\nඅතුරු තහනම් නියෝගවලට කාලයක් තිබිය යුතු බවත්, ඒ සඳහා සිවිල් නඩු විධාන සංග්‍රහයේ සංශෝධනයක් ඇති කළ යුතු බවත් ඇමැතිවරයා ප්‍රකාශ කළේය. අතුරු තහනම් නියෝගයක් බල පවත්නා කාලය තීරණය කරමින් සිවිල් නඩු විධාන සංග්‍රහය සංශෝධනය කිරීමට අධිකරණ ඇමැතිවරයා කටයුතු කරන්නේ නම් එය ඉතා යහපත් වන අතර, එය සිදු කරන ලෙස අධිකරණ ඇමැතිවරයාගෙන් ඉල්ලීමක් කරන බවත්, මක් නිසාද යත් අතුරු තහනම් නියෝග සදාකාලික තහනම් නියෝග බවට පත් කිරීමට ඇතැම් පිරිස් උත්සාහ ගන්නා බවත් ඇමැතිවරයා කීය. දරුවන්ගේ අධ්‍යාපන අයිතිය උල්ලංඝනය වන පරිදි නඩු දාන පෙත්සම්කරුවන්ට එහි බරපතළකම නොතේරීම කනගාටුදායක බවත් ගුරුවරුන්, විදුහල්පතිවරුන් බඳවාගැනීමට එරෙහිව නඩු දැමීම ඉඩම් නඩුවක් නොවන බවත් ඇමැතිවරයා පැවසීය.\n\nගුරු පුරප්පාඩු 32,000ක් පවතින අතර කිසිදු විධිමත්භාවයකින් තොරව මීට වසර 3කට පෙර සංවර්ධන නිලධාරීන් බඳවාගැනීමේදී 22,000ක් පාසල්වලට අනුයුක්ත කළ බවත්, ඔවුන් විධිමත්ව ගුරු සේවාවට බඳවානීමට ගත් උත්සාහය වළකමින් නඩුවක් ගොනු කර ඇති අතර, ඒ සඳහා දී ඇති මාස 6ක අතුරු නියෝගය සදාකාලික නියෝගයක් බවට පත් කිරීමට ඇතැමුන් උත්සාහ කරන බවත් ඇමැතිවරයා පැවසුවේය.\n\nවිශ්‍රාම ගිය සහ සේවා හැර ගිය ගුරුවරුන් වෙනුවට උපාධිධාරීන් ගුරු සේවාවට බඳවාගැනීමට අවශ්‍ය බලය ඉදිරි සති දෙක ඇතුළත පළාත් සභා වෙත පැවරීම සිදු කරන බවත්, ගුරු සේවා ව්‍යවස්ථාවට අනුව මේ බලය පළාත් සභා වෙත පවරන අතර ඒ සඳහා වූ කැබිනට් අනුමැතිය ලබාගන්නා බවත් ඇමැතිවරයා පැවසුවේය. විද්‍යා, තාක්ෂණ, ඉංග්‍රීසි උපාධීධාරීන් 700ක් මධ්‍යම පළාතට බඳවාගැනීමට ගැසට් කර ඇති බවත්, කුමන බාධක පැමිණියත් දරුවන්ට විධිමත් ගුරුවරුන් දීමට පියවර ගන්නා බවත් ඇමැතිවරයා කීවේය.\n\nඋදාහරණයක් ලෙස පුරා විද්‍යා උපාධියක් ඇති පුද්ගලයා පාසලක ප්‍රාථමික අංශයට අනුයුක්ත කිරීමෙන් පාසල්වල විධිමත් අධ්‍යාපනය කඩාවැටීමක් සිදු වන්නේ යැයිද, ප්‍රාථමික අංශයේ අධ්‍යාපන කටයුතු අඩාළ වීමට කොවිඩ් බලපෑමම පමණක් නොව, මේ අවිධිමත් ගුරු අනුයුක්තයද බලපා ඇතැයිද ඇමැතිවරයා කියා සිටියේය. සාමාන්‍ය පෙළ ප්‍රතිඵල 90%ක් දක්වා ගෙන ඒමට අපොහොසත් වන විදුහල්පතිවරුන්ගේ වාර්ෂික වැටුප් වර්ධක තාවකාලිකව අත්හිටුවන බවට මධ්‍යම පළාත් අධ්‍යාපන අධ්‍යක්ෂවරයා නිකුත් කළ චක්‍රලේඛය වහා අත්හිටුවන බවද ඇමැතිවරයා පැවසීය. අධ්‍යාපනය සම්බන්ධයෙන් ප්‍රතිපත්තිමය තීරණ ගනුයේ අධ්‍යාපන අමාත්‍යාංශය බවත්, පළාත් අධ්‍යාපන අධ්‍යක්ෂවරුන්ට ඒ පළාතට අදාළව පරිපාලන කටයුතු කළ හැකි වුවත් මෙවැනි තීරණ ගත නොහැකි බවත් ඇමැතිවරයා කීය. සූම් රැස්වීම් මඟින් පළාත් අධ්‍යාපන අධ්‍යක්ෂවරුන් සමඟ සෑම මාසයකම ඇමැතිවරයා ලෙස තමා සාකච්ඡා පවත්වන බවත්, මෙවැනි කරුණු ගැන අධ්‍යාපන අමාත්‍යාංශයෙන් නොවිමසා චක්‍රලේඛ නිකුත් නොකළ යුතු බවට එහිදී දැනුම් දෙන බවත් ඇමැතිවරයා ප්‍රකාශ කළේය.",
       "URL": "https://www.dinamina.lk/2023/08/25/local/17174/%e0%b6%85%e0%b6%b0%e0%b7%92%e0%b6%9a%e0%b6%bb%e0%b6%ab%e0%b6%ba%e0%b7%9a-%e0%b6%85%e0%b6%ad%e0%b7%94%e0%b6%bb%e0%b7%94-%e0%b6%ad%e0%b7%84%e0%b6%b1%e0%b6%b8%e0%b7%8a-%e0%b6%b1%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/194/"
}