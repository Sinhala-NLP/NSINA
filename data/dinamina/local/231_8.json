{
       "Source": "dinamina",
       "Timestamp": "August 17, 2023 2:58 am",
       "Headline": "දෙහිවල සත්තු වත්තේ දී අනතුරකින් මියගිය ප්‍රධාන ආරක්ෂකයාගේ මරණ පරීක්ෂණය: හැමෝම සමඟ සහයෝගයෙන් වැඩ කළ උපුල්ගේ මරණය ආයතනයට විශාල පාඩුවක්",
       "News Content": "දෙහිවල ජාතික සත්වෝද්‍යානයේ නියෝජ්‍ය අධ්‍යක්ෂිකා දිනේෂිකා කියයි\nදරුවන් නැති මගේ හව්හරණට හිටියේ සැමියා විතරයි, මේක මට දරාගන්න බෑ\nබිරිය හඬා වැටෙයි\n\nජාතික සත්වෝද්‍යානයේ උද්ගත වන ඕනෑම ගැටලුවකදී කර නොහැර වගකීමෙන් ක්‍රියා කරන ක්‍රියාශීලී නිලධාරියකු ලෙස සියලු දෙනා සමඟ සහයෝගයෙන් රාජකාරි කළ මොහුගේ අවාසනාවන්ත මරණය ආයතනයට සිදු වූ බරපතළ පාඩුවක් බව දෙහිවල ජාතික සත්වෝද්‍යානයේ නියෝජ්‍ය අධ්‍යක්ෂිකා දිනේෂිකා ප්‍රසාදනී මානවඩු මෙණෙවිය (16) පැවසුවාය.\nනියෝජ්‍ය අධ්‍යක්ෂිකා දිනේෂිකා ප්‍රසාදනී මානවඩු මෙණෙවිය මේ බව කියා සිටියේ දෙහිවල ජාතික සත්වෝද්‍යානයේ පිහිටා තිබූ කැබෝවේනා වර්ගයේ ගසක් ඉකුත්දා (15) එක්වරම කඩා වැටීමෙන් ගසට හා විදුලි කණුවකට යට වී මියගිය සත්වෝද්‍යානයේ ප්‍රධාන ආරක්ෂක නිලධාරියාගේ මෘත දේහය පිළිබඳ පශ්චාත් මරණ පරීක්ෂණයේදී සාක්ෂි ලබා දෙමිනි.\nමෙසේ මියගොස් ඇත්තේ ගාල්ල බද්දේගම ඉඟුරුපත්විල අංක 936/A හි පදිංචි උපුල් සෙනරත් මාරකන්ද (54) නමැති දෙහිවල සත්වෝද්‍යානයේ ප්‍රධාන ආරක්ෂක නිලධාරියාය.\nදේහය පිළිබඳ හදිසි මරණ පරීක්ෂණය කළුබෝවිල ශික්ෂණ රෝහලේ හදිසි මරණ පරීක්ෂක සාම විනිසුරු පාරින්ද කොටුගොඩ මහතා විසින් කළුබෝවිල ශික්ෂණ රෝහලේ හදිසි මරණ පරීක්ෂණ අධිකරණයේදී ඊයේ (16) සිදු කළ අතර මෘත දේහය පිළිබඳ පශ්චාත් මරණ පරීක්ෂණ වෛද්‍ය වාර්තාව කළුබෝවිල ශික්ෂණ රෝහලේ අධිකරණ වෛද්‍ය නිලධාරී වෛද්‍ය බී.ඇම්.ටී.ඇම්.බෝරුක්ගම මහතා විසින් නිකුත් කර තිබුණි.\nඑහිදී නියෝජ්‍ය අධ්‍යක්ෂිකා දිනේෂිකා ප්‍රසාදනි මානවඩු මෙණෙවිය තවදුරටත් සාක්ෂි ලබාදෙමින් මෙසේ ද කීවාය. මම දෙහිවල සත්තු වත්තේ නියෝජ්‍ය අධ්‍යක්ෂිකාව ලෙස කටයුතු කරනවා. පසුගිය 15 වැනි දින සවස 2.30ට පමණ රාජකාරි කටයුත්තක් සඳහා බැහැරට ගොස් යළි සත්තුවත්තට ඇතුළුවීමේදී සත්ව රෝහල අසල මාර්ගයට ගසක් කඩා වැටී අනතුරක් වී තිබුණා.\nඑම ස්ථානයට මා යද්දී එහි රැඳී සිටි ආයතනයේ සේවකයන් මට කීවා ප්‍රධාන ආරක්ෂක නිලධාරියා ගසට යට වෙලා කියලා. ඒ අනුව සියලු දෙනාගේ සහායෙන් ගසට යට වී සිටි ප්‍රධාන ආරක්ෂක නිලධාරියා මුදාගෙන ප්‍රතිකාර සඳහා කළුබෝවිල රෝහලට රැගෙන ගියා. පසුව එහි වෛද්‍යවරු ඔහුගේ ජීවිතය බේරා ගන්න දැඩි පරිශ්‍රමයක් දැරුවා. නමුත් හවස 5.30ට පමණ මට දැනගන්න ලැබුණා ඔහු මිය ගියා කියලා.\nමේ ගස කඩා වැටුණේ කොහොමද කියා හිතාගන්න බෑ. ස්වභාවිකව හෝ වෙනත් කිසිදු බලපෑමක් ඒ වෙලාවේ වෙලා නෑ. මේ ගස වසර ගණනාවක් පැරණි ගසක්.\nමේ මරණය හරිම අවාසනාවන්ත මරණයක්. මේ මිය ගිය නිලධාරියා අපේ ආයතනයට හරිම ආදරයෙන්, විශ්වාසවන්තව, සියලු දෙනා සමඟ සහයෝගයෙන්, පැමිණෙන ජනතාව සමඟ ප්‍රියමනාපව රාජකාරි කළ පුද්ගලයෙක්. ආයතනයේ මතුවන ඕනෑම ගැටලුවකදී කර හරින්නේ නැතිව, ක්‍රියාශීලීව වගකීමෙන් සේවය කළ අයෙක්. එවන් සේවකයෙක් අපේ ආයතනයට අහිමිවීම පිරිමැසිය නොහැකි පාඩුවක්.\nමෙවන් අවාසනාවන්ත සිදුවීම් මින් ඉදිරියට සිදු නොවීමට පාලනාධිකාරිය ලෙස අපි කටයුතු කරනවා. ඒ අනුව අමාත්‍යාංශ මට්ටමින් අවසර ගෙන දැනට ආයතනයේ පවතින අනතුරුදායක ගස් කපා ඉවත් කිරීමට පියවර ගන්නවාÓ.\nවත්තල, හුණුපිටිය, ආනන්ද මාවතේ පදිංචි දොඩංගොඩගේ දොන් ධර්මරත්න, 56 හැවිරිදි ජාතික සත්වෝද්‍යානයේ සත්ව භාරකරු සාක්ෂි දෙමින් මෙසේ කීය.\nමම සත්ව භාරකරුවෙකු ලෙස වැඩ කරනවා. මගේ සේවා කාලය අවුරුදු 28ක්. සිද්ධිය වූ දින සවස 2.30ට පමණ සීබ්‍රා රඳවා සිටින කූඩුව අසල මම හිටියේ. ඒ වෙලාවේ නරඹන්නන් පිරිසකුත් එහා මෙහා ගමන් කරමින් හිටියා.\nඒ වෙලාවේ මම දැක්කා මේ ගස එකපාරටම මුලින් ගැලවිලා බිමට පෙරළෙනවා. එවිට උපුල් මහත්තයා දවල් කෑම එකත් අතේ තියාගෙන ප්‍රධාන ගේට්ටුව දෙසට එමින් සිටියේ. මේ ගස කඩා වැටෙනවා ඔහු දැක නරඹන්නන්ට කෑගහලා කිව්වා ඉක්මනට එතැනින් අයින් වෙන්න කියලා. උපුල් මහත්තයා නැවත අනිත් පැත්තට හැරිලා දුවද්දී තමයි ගසට යට වුණේ.\nඅපි හැමෝම එතැනට දුවලා ගිහින් බලද්දි, එක්කෙනෙක් යට වෙලා ඉන්නවා කියා කට්ටිය කෑ ගැහුවා. ඒ පාර තමයි බලද්දි උපුල් මහත්තයා ලයිට් කණුවට යටවෙලා හිටියේ. හැමෝගෙම උදව්වෙන් ඔහු කළුබෝවිල රෝහලට අරන් ගියා. හවස තමයි අපට ආරංචි වුණේ උපුල් මහත්තයා මිය ගිය බව.\nබද්දේගම ඉඟුරුපත්විල අංක 936/A හි පදිංචි එච්. ලලිතා පද්මිණී කුමාරි (52) මියගිය පුද්ගලයාගේ බිරිය සාක්ෂි දෙමින් මෙසේ කීවාය.\nÒමියගොස් සිටින්නේ මගේ සැමියා. ඔහු වසර 27ක් ආරක්ෂක නිලධාරියා ලෙස සේවය කළා. සිද්ධිය වූ දා සවස දිනූෂිකා මැඩම් දුරකතන ඇමතුමකින් මට දැනුම් දුන්නා ගසක් කඩා වැටීමෙන් සිදුවූ අනතුරකින් මගේ සැමියා රෝහල්ගත කළා කියලා. ඒ අනුව මම ඥාති සහෝදරියක සමඟ කළුබෝවිල රෝහලට ආවා.\nඒ ආවට පස්සෙ තමයි දැනගත්තේ මගේ මහත්තයා මිය ගිහින් කියලා. මගේ හව්හරණට හිටියේ සැමියා විතරයි. අපට දරුවෝ නෑ. මේ සිදුවීම මට දරාගන්න බෑ. මහත්තයාගේ සිරුර හඳුනා ගත්තා. මරණය ගැන මට සැකයක් නෑ. මං ඉල්ලා සිටින්නේ මගේ මහත්තයාගේ දේහය හැකි ඉක්මනින් මට භාර දෙන්න කියලයි.\nඉදිරිපත් වූ සාක්ෂි සහ පශ්චාත් මරණ පරීක්ෂණ වෛද්‍ය වාර්තාවට අනුව ඔහුගේ හිසට, පපුවට හා අත් පාවලට සිදුවූ බරපතළ තුවාල මරණයට හේතුව බව කළුබෝවිල හදිසි මරණ පරීක්ෂක සාම විනිසුරු පාරින්ද කොටුගොඩ මහතා නිගමනය කළේය.\nසිද්ධිය සම්බන්ධයෙන් දෙහිවල පොලිසියේ ස්ථානාධිපති ප්‍රධාන පොලිස් පරීක්ෂක අනුරාධ හේරත් මහතාගේ උපදෙස් මත පොලිස් සැරයන් (47583) කන්නන්ගර මහතා ඇතුළු පිරිසක් පරීක්ෂණ මෙහෙය වූහ.\nකොට්ටාව – ප්‍රදීප් කුමාර, දෙහිවල – ඩී. පී. හේරත්",
       "URL": "https://www.dinamina.lk/2023/08/17/local/14781/%e0%b6%af%e0%b7%99%e0%b7%84%e0%b7%92%e0%b7%80%e0%b6%bd-%e0%b7%83%e0%b6%ad%e0%b7%8a%e0%b6%ad%e0%b7%94-%e0%b7%80%e0%b6%ad%e0%b7%8a%e0%b6%ad%e0%b7%9a-%e0%b6%af%e0%b7%93-%e0%b6%85%e0%b6%b1%e0%b6%ad/",
       "Category": "local",
       "Parent URL": "https://www.dinamina.lk/category/local//page/231/"
}