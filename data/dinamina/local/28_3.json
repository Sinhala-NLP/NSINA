{
       "Source": "dinamina",
       "Timestamp": "October 6, 2023 1:00 am",
       "Headline": "මගියෙක් පැන අතින්  බ්‍රේක් ගසා බසය නවතයි",
       "News Content": "මහනුවර සිට කොළඹ දක්වා මගීන් 70ක පමණ පිරිසක් රැගෙන ගමන් ගනිමින් තිබූ පෞද්ගලික බස් රථයක රියැදුරු හදිසියේ රෝගීවීමෙන් බස් රථය ඔහුගේ පාලනයෙන් මිදී ගමන් ගනිත්දී එහි සිටි මගියෙකු වහා ක්‍රියාත්මක වී රියැදුරුගේ දෙපා අසලින් රිංගා දකුණතින් තිරිංග තදකර බස් රථය නතර කර ගැනීමේ පුවතක් පේරාදෙණිය රෝහලේදී ඊයේ (05) පැවති හදිසි මරණ පරීක්ෂණයකදී අනාවරණය විය.\n\nබස් රථය තුළ හදිසියේ රෝගී වූ රියැදුරු පේරාදෙණිය ශික්ෂණ රෝහලට ඇතුළත් කිරීමෙන් පසු පෙරේදා (04) රාත්‍රියේ මිය ගොස් ඇත.\n\nමියගොස් ඇත්තේ චමින්ද ප්‍රභාත් සරත්චන්ද්‍ර (49) නමැති කිඳගම්මුල්ල ගම්පහ ප්‍රදේශයේ පදිංචි අයකු වන අතර, ඔහු බස් රථයේ හිමිකරු බව පොලිසිය පවසයි.\n\nමළ සිරුර පිළිබඳ පශ්චාත් මරණ පරීක්ෂණය පේරාදෙණිය රෝහලේ අධිකරණ වෛද්‍ය නිලධාරිනි නිලන්ති නීලවල මහත්මිය විසින් පවත්වනු ලැබූ අතර, හෘදයාබාධයක් හේතුවෙන් මරණය සිදුව තිබෙන බව ඇය තීරණය කර තිබේ.\n\nපේරාදෙණිය ශික්ෂණ රෝහලේ හදිසි මරණ පරීක්ෂක අමල් ජයවර්ධන මහතා හමුවේ මරණ පරීක්ෂණය පැවැති අතර, පේරාදෙණිය රෝහල් පොලිසියේ පොලිස් සැරයන් ජයලත් මහතා විසින් සාක්කි මෙහෙයවනු ලැබීය.\n\nඑහිදී සාක්කි දුන් මියගිය බස් රියැදුරුගේ බිරිය වන වේරගොඩ විදානලාගේ සුරේන්ද්‍රා (48) මහත්මිය මෙයට පෙර හෘදයාබාධයකට ලක්ව සිදු කළ පරීක්ෂණයකින් පසු තම සැමියාට එන්ජියෝග්‍රෑම් පරීක්ෂණයක් සිදු කර ගන්නා ලෙස වෛද්‍ය උපදෙස් ලැබී තිබුණු බවත් ඒ පිළිබඳව ඔහු එතරම් උනන්දුවක් නොදැක් වූ බවත් පැවැසුවාය.\n\nසිද්ධිය වන අවස්ථාවේ බස් රථයේ ගමන් ගත් පේරාදෙණිය ශික්ෂණ රෝහලේ ප්‍රධාන ආරක්ෂක නිලධාරී තුෂාර ප්‍රදීප් වීරකෝන් මහතා මෙසේ කීවේය. හවස වැඩ ඇරිලා 6.40 ට විතර මම පේරාදෙණියෙන් බස් රථයට නැග්ගා. කිරිබත්කුඹුර කිට්ටුවට යනකොට බස් එකේ සියලු ආසන පිරී ගොස් තවත් 30 නෙකු පමණ හිටගෙන හිටියා. එක පාරටම කෑගසන ශබ්දයක් ආවා.මම ඉදිරියට ගිහින් බලනකොට රියැදුරු අසුනේ සිටි පුද්ගලයා පැත්තකට ඇලවෙලා ඉන්නවා දැක්කා.\n\nබස් එක ඔහුගේ පාලනයෙන් මිදී ඉදිරියට යමින් තිබුණා. ඒත් එක්කම පාපුවරුවේ හිටපු කෙනෙක් ඇවිත් රියැදුරු අසුන දෙසට බරවී අතින් තිරිංග තද කරලා බස් එක නතර කළා. බස් එකේ වෛද්‍යවරයෙක් හිටියා. එතුමා මූලික ප්‍රතිකාර ලබාදී ඉක්මනින් ලෙඩා රෝහලට අරන් යන්න කිව්වා. මම ත්‍රිරෝද රථයකින් ඔහුව පේරාදෙණියට අරන් ආවා. පැය කිහිපයකට පසු ඔහු මියගිය බව දැන ගන්න ලැබුණා.තවත් විනාඩි 15 ක හෝ 20 කාලයකකදී සාමාන්‍යයෙන් මෙම බස් රථය කඩුගන්නාව බෑවුම ආසන්නයට ළඟා වෙනවා. ඒ අවස්ථාවේ රියැදුරු මෙලෙස අසනීප වූයේ නම් විශාල ව්‍යසනයක් සිදුවීමට ඉඩ තිබුණා.\n\nසාක්ෂි ලබා ගැනීමෙන් පසු මරණ පරීක්ෂණය කල් තබමින් වැඩිදුර සාක්ෂි සඳහා ප්‍රවාහන අධිකාරියේ මධ්‍යම පළාත් කාර්යාලයේ මහනුවර දිස්ත්‍රික් කළමනාකාරවරයා කැඳවන ලෙස හදිසි මරණ පරීක්ෂක අමල් ජයවර්ධන මහතා පොලිසියට නියෝග කර තිබේ.",
       "URL": "https://www.dinamina.lk/2023/10/06/local/28462/%e0%b6%b8%e0%b6%9c%e0%b7%92%e0%b6%ba%e0%b7%99%e0%b6%9a%e0%b7%8a-%e0%b6%b4%e0%b7%90%e0%b6%b1-%e0%b6%85%e0%b6%ad%e0%b7%92%e0%b6%b1%e0%b7%8a-%e0%b6%b6%e0%b7%8a%e0%b6%bb%e0%b7%9a%e0%b6%9a/",
       "Category": "local",
       "Parent URL": "https://www.dinamina.lk/category/local//page/28/"
}