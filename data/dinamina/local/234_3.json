{
       "Source": "dinamina",
       "Timestamp": "August 16, 2023 4:37 pm",
       "Headline": "අක්‍රීය ප්‍රජාමූල සංවිධාන පිළිබඳ අවධානය",
       "News Content": "ප්‍රජාමූල සංවිධාන පිළිබඳ අවශ්‍ය තොරතුරු ලබාගෙන නියාමනයට කටයුතු කරන ලෙස කෝපා කමිටුවෙන් ජාතික ප්‍රජා ජල සැපයුම් දෙපාර්තමේන්තුවට උපදෙස් ලබාදුන්නේය.\n\nකෝපා කමිටුව මෙම උපදෙස් ලබාදුන්නේ ජාතික ප්‍රජා ජල සැපයුම් දෙපාර්තමේන්තුවේ 2019/2020/2021 වර්ෂවල විගණකාධිපති වාර්තා සහ වර්තමාන කාර්යසාධනය පිළිබඳ පරීක්ෂාකිරීම සඳහා රජයේ ගිණුම් පිළිබඳ කාරක සභාව රාජ්‍ය අමාත්‍ය  ලසන්ත අලගියවන්න මහතාගේ සභාපතිත්වයෙන් පසුගියදා (11) පාර්ලිමේන්තුවේදී රැස් වූ අවස්ථාවේදී ය.\n\nමෙහිදී කෝපා කමිටුව පෙන්වා දුන්නේ ප්‍රජාමූල සංවිධාන ග්‍රාමීය මට්ටමින් ක්‍රියාත්මක වන නිසා යම් ආකාරයක නියාමනයක් අවශ්‍ය බවයි. මේ නිසා මෙම ප්‍රජාමූල සංවිධාන ආශ්‍රිතව සිදු වන මුදල් ගනුදෙනු පරීක්ෂා කළ යුතු බවද කමිටුව පෙන්වා දුන්නේය. එසේම ප්‍රජා ජල අභිමානී වැඩසටහන ක්‍රියාත්මකවීම පිළිබඳ කෝපා කමිටුවේදී දීර්ඝ ලෙස සාකච්ඡා විය.\n\nමෙහිදී විගණකාධිපති වාර්තා අනුව සැලසුම් කළ ආකාරයට ජල ව්‍යාපෘති අවසන් කර නොමැති බව විගණකාධිපති දෙපාර්තමේන්තුව සඳහන් කළේය. මෙහිදී පැමිණ සිටි නිලධාරීන් පෙන්වා දුන්නේ මෙම ව්‍යාපෘති අදියර වශයෙන් සැලසුම් කොට තිබූ බවත් ඒ අනුව 2019 වර්ෂයේ ආරම්භ කළ ජල ව්‍යාපෘති 123 ක් අතරින් 2022 දෙසැම්බර් වන විට ව්‍යාපෘති 119ක් අවසන් කොට ඇති බවත්ය. මේ නිසා විගණකාධිපති වාර්තාවල අඩංගු ඇතැම් කරුණු නිරවද්‍ය නොවන බවද ඔවුහු පෙන්වා දුන්හ.\n\nතවද ඉන් පසු අදියරේදී ආරම්භ කළ ජල ව්‍යාපෘතිවල කටයුතු තවමත් සිදු වන බව නිලධාරීහු සඳහන් කළේය. මේ අනුව සැප්තැම්බර් මස 22ට පෙර මේ පිළිබඳ පැහැදිලි තොරතුරු ඇතුළත් වාර්තාවක් කෝපා කමිටුවට ලබා දෙන ලෙස රාජ්‍ය අමාත්‍ය  ලසන්ත අලගියවන්න මහතා නිර්දේශ කළේය. එසේම විගණකාධිපති දෙපාර්තමේන්තුවේ වාර්තාවල තොරතුරු නිවැරදි නොවන බව සඳහන් කරන්නේ නම් එය අභියෝගයට ලක් කිරීමට අදාළ ආයතනයට හැකියාව පවතින බවත් එබැවින් ඒ පිළිබඳ විස්තර ද අදාළ අමාත්‍යාංශය වෙත ලබාදෙන ලෙසත් කෝපා කමිටු සභාපතිවරයා සඳහන් කළේය.\n\nතවද අක්‍රීය ප්‍රජාමූල සංවිධාන පිළිබඳව ද මෙහිදී අවධානය යොමු වූ අතර මෙම දෙපාර්තමේන්තුව යටතේ ලියාපදිංචි කර තිබූ ප්‍රජාමූල සංවිධාන 5383ක් අතරින් 2023 ජුනි 30 වන විට සංවිධාන 234 ක් අක්‍රීයව පවතින බව කෝපා කමිටුව පෙන්වා දුන්නේය. මෙහිදී පැමිණ සිටි නිධාරීන් පෙන්වා දුන්නේ මෙම අක්‍රීය සංවිධාන අතරින් 19 ක් සක්‍රීය මට්ටමට ගැනීමට මේ වන විට කටයුතු කොට ඇති බවයි.  එසේම මෙම සංවිධාන අක්‍රීය වීමට ජල මූලාශ්‍ර සිදීයාම ඇතුළු හේතු 4ක් පමණ බලපා ඇති බවද නිලධාරීහු පෙන්වා දුන්හ.\n\nඑසේම ඉටු නොකළ වැඩ සහ ලංසු ලේඛනවල සඳහන් නියමයන්ට පටහැනිව සිදු කළ කාර්යයන් වෙනුවෙන් ගෙවීම් සිදු කළ ආකාරය පිළිබඳවද වාර්තාවක් ලබා දෙන ලෙස කෝපා කමිටු සභාපතිවරයා නිර්දේශ කළේය.\n\nමීට අමතරව නොවැම්බර් මස 8 වැනිදා මෙම දෙපාර්තමේන්තුව නැවත කෝපා කමිටුවට කැඳවන බවත් එහිදී දිස්ත්‍රික්ක 25ම නියෝජනය කරමින් මෙම දෙපාර්තමේන්තුව හා සම්බන්ධව කටයුතු කරන නිලධාරීන් සූම් (Zoom) තාක්ෂණය ඹස්සේ සම්බන්ධ කර ගැනීමට කටයුතු කරන බවත් ලසන්ත අලගියවන්න මහතා සඳහන් කළේය. මෙම කාරක සභාව සඳහා රාජ්‍ය අමාත්‍ය ගරු සුරේන් රාඝවන් පාර්ලිමේන්තු මන්ත්‍රීවරුන් වන ඒ.එල්.එම්. අතාවුල්ලා,  නිරෝෂන් පෙරේරා, අශෝක් අබේසිංහ,වීරසුමන වීරසිංහ, මංජුලා දිසානායක සහ  (ආචාර්ය) හරිනි අමරසූරිය යන මහත්ම මහත්මීහු සහභාගී වූහ.\n\n",
       "URL": "https://www.dinamina.lk/2023/08/16/local/14662/%e0%b6%85%e0%b6%9a%e0%b7%8a%e0%b6%bb%e0%b7%93%e0%b6%ba-%e0%b6%b4%e0%b7%8a%e0%b6%bb%e0%b6%a2%e0%b7%8f%e0%b6%b8%e0%b7%96%e0%b6%bd-%e0%b7%83%e0%b6%82%e0%b7%80%e0%b7%92%e0%b6%b0%e0%b7%8f/",
       "Category": "local",
       "Parent URL": "https://www.dinamina.lk/category/local//page/234/"
}