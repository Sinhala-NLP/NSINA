{
       "Source": "dinamina",
       "Timestamp": "August 19, 2023 1:00 am",
       "Headline": "මැතිසබේ සේවිකාවන්ට ලිංගික හිංසන මන්ත්‍රිනියෝත් විමර්ශනයට බසිති",
       "News Content": "පාර්ලිමේන්තු ගෘහපාලන දෙපාර්තමේන්තුවේ සේවිකාවන් පිරිසකට ඇතැම් ප්‍රධානීන්ගෙන් සිදුව ඇතැයි පැවසෙන ලිංගික හිංසන සම්බන්ධයෙන් පාර්ලිමේන්තුව විසින් සිදු කරන මූලික විමර්ශනයට අමතරව තවත් විමර්ශනයක් මන්ත්‍රීවරියන්ගේ සංසදය විසින්ද සිදු කරනු ලබන බව එම සංසදයේ සභාපතිනි, පාර්ලිමේන්තු මන්ත්‍රීනි, විශේෂඥ වෛද්‍ය සුදර්ශනී ප්‍රනාන්දුපුල්ලේ මහත්මිය දිනමිණට ප්‍රකාශ කළාය.\n\nමේ සිදුවීම් මාලාව කිසි සේත් අනුමත නොකරන බවත්, මෙවැනි සිදුවීම්වලට සම්බන්ධ සියලු දෙනාට දැඩි පියවර ගත යුතු බවත් ප්‍රනාන්දුපුල්ලේ මහත්මිය සඳහන් කළාය. මේ සම්බන්ධයෙන් සාකච්ඡා කිරීමට ලබන පාර්ලිමේන්තු සතියේදී මන්ත්‍රීවරියන්ගේ සංසදය රැස් වන බවද සභාපතිවරිය සඳහන් කළාය. මේ විමර්ශන සිදු කිරීම වෙනුවෙන්, පාර්ලිමේන්තුවේ මන්ත්‍රීවරියන්ගේ සංසදය ලෙස හිංසනයට පාත්‍ර වූ සේවිකාවන් සමඟ සාකච්ඡා කරන බවද ඕනෑම කාන්තාවකට තමා සේවය කරන සේවා ස්ථානයේ නිදහස් හා සේවය කළ හැකි වටපිටාවක් තිබිය යුතු අතර, පාර්ලිමේන්තුවේ සිදුව ඇති මේ සිදුවීම් සම්බන්ධයෙන් දැඩිව මැදිහත් වන ලෙස හා මීට සම්බන්ධ පිරිස්වලට දැඩි දඬුවම් දෙන ලෙස කථානායකවරයාගෙන් ඉල්ලා සිටින බවත් සුදර්ශනී ප්‍රනාන්දුපුල්ලේ මහත්මිය වැඩිදුරටත් පැවසුවාය.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/08/19/local/15572/%e0%b6%b8%e0%b7%90%e0%b6%ad%e0%b7%92%e0%b7%83%e0%b6%b6%e0%b7%9a-%e0%b7%83%e0%b7%9a%e0%b7%80%e0%b7%92%e0%b6%9a%e0%b7%8f%e0%b7%80%e0%b6%b1%e0%b7%8a%e0%b6%a7-%e0%b6%bd%e0%b7%92%e0%b6%82%e0%b6%9c%e0%b7%92/",
       "Category": "local",
       "Parent URL": "https://www.dinamina.lk/category/local//page/220/"
}