{
       "Source": "dinamina",
       "Timestamp": "August 1, 2023 1:27 am",
       "Headline": "ළමයින් 29කට අතවර කළැයි අගෝ.02 තෙක් ගු රුවරයා රිමාන්ඩ්",
       "News Content": "තම පන්තියේ ළමයින් 29 දෙනකුට අතවර කළ බව කියන ගුරුවරයකු අගෝස්තු 02 දක්වා තවදුරටත් රක්ෂිත බන්ධනාගාර ගත කිරීමට එරාවුර් කඩඉම් මහේස්ත්‍රාත්වරයා ඊයේ නියෝග කළේය.\nසැකකරු වෙනුවෙන් නීතිඥවරු ඉදිරිපත් වීම ප්‍රතික්ෂේප වීම හේතුවෙන් නඩුවට පෙනී සිටීමට තමන්ට අවස්ථාව දෙන ලෙස සැකකරු මහේස්ත්‍රාත්වරයාගෙන් ඉල්ලීමක් කර තිබේ. සැකකරු අධිකරණයේ පෙනී සිටීම ප්‍රතික්ෂේප කළ මහේස්ත්‍රාත්වරයා, නඩුව කල් තබා ඇත. සැකකරුට එරෙහිව සාක්ෂි දීමට පුද්ගලයන් 40 දෙනකුට අධික පිරිසක් ඉදිරිපත්ව සිටිති. මෙම ගුරුවරයා 2019 දී පළමු වරට අත්අඩංගුවට ගත්තේ දරුවකු අපයෝජනය කිරීමේ සිද්ධියක් සම්බන්ධයෙනි. පසුව ඔහු සාක්ෂි නැති බැවින් ඇප මත මුදා හැරිණි. සැකකරු විසින් එම පාසලේම ළමයින් 29 දෙනෙකු, ලිංගික අපයෝජනයට ලක් කර ඇති බව ඔහු සම්බන්ධයෙන් පුළුල් විමර්ශනයක් සිදුකළ ළමා හා කාන්තා කාර්යාංශය විසින් සොයාගෙන තිබේ. ඊයේ අධිකරණය හමුවේ නඩුව කැඳවූ අවස්ථාවේදී මහේස්ත්‍රාත්වරයා සැකකරුට දන්වා සිටියේ සැකකරුවකු බැවින් නඩුවට පෙනී සිටිය නොහැකි බවයි. නඩුවට පෙනී සිටීමට වෙනත් නීතිඥවරයකු සොයා ගන්නා ලෙසද මහේස්ත්‍රාත්වරයා දන්වා තිබේ.",
       "URL": "https://www.dinamina.lk/2023/08/01/local/10734/%e0%b7%85%e0%b6%b8%e0%b6%ba%e0%b7%92%e0%b6%b1%e0%b7%8a-29%e0%b6%9a%e0%b6%a7-%e0%b6%85%e0%b6%ad%e0%b7%80%e0%b6%bb-%e0%b6%9a%e0%b7%85%e0%b7%90%e0%b6%ba%e0%b7%92-%e0%b6%85%e0%b6%9c%e0%b7%9d-02-%e0%b6%ad/",
       "Category": "local",
       "Parent URL": "https://www.dinamina.lk/category/local//page/303/"
}