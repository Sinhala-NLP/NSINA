{
       "Source": "dinamina",
       "Timestamp": "August 9, 2023 1:00 am",
       "Headline": "ප්‍රවාහන ක්ෂේත්‍රයේ ආයෝජනය සඳහා එක් වන්න",
       "News Content": "ශ්‍රී ලංකාවේ නිරත වූ ව්‍යාපාරික සංචාරයක අතර ඉන්දියාවේ ජාර්කන්ද් වාණිජ හා කර්මාන්ත මණ්ඩලයේ (Federation of Jharkhand Chamber of Commerce and Industries (FJCCI) නියෝජිත පිරිසක් ප්‍රවාහන, මහාමාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතා සමඟ විශේෂ සාකච්ඡාවකට එක් විය. ප්‍රවාහන හා මහාමාර්ග අමාත්‍ය කාර්යාල පරිශ්‍රයේදී පැවති මේ සාකච්ඡායේදී ශ්‍රී ලංකාව සහ ජාර්කන්ද් අතර පවතින වාණිජ හා කර්මාන්ත ක්ෂේත්‍රයේ ආයෝජන අවස්ථා පිළිබඳ විශේෂ අවධානය යොමු විය.‍ ප්‍රවාහන හා මහාමාර්ග අමාත්‍යාංශය මඟින් ක්‍රියාත්මක කරන නව ආයෝජන සංකල්පයන් පිළබඳ ඉන්දීය නියෝජිතයන් දැනුම්වත් කළ ඇමැතිවරයා විශේෂයෙන්ම දුම්රිය දෙපාර්තමේන්තුව සතු ඉඩම්වල ආයෝජන අවස්ථා සඳහා එක් වන ලෙස ඉන්දීය ආයෝජකයන්ට හා ව්‍යවසායකයන්ට ආරාධනා කළේය.\n\nඑමෙන්ම ලංකා ගමනාගමන මණ්ඩලය සහ අනෙකුත් ආයතන ඩිජිටල්කරණය සහ විද්යුත්කරණය සඳහා ක්‍රියාත්මක කරනු ලබන වැඩපිළිවෙළ සඳහාද ඉන්දියාව තුළ ක්‍රියාත්මක කෙරෙන පරිසර හිතකාමි ආයෝජන සංකල්පයන්හි අත්දැකීම් හුවමාරු කරගැනීම පිළිබඳ දෙපාර්ශවය අතර අදහස් හුවමාරු විය. ජාර්කන්ද් වාණිජ හා කර්මාන්ත මණ්ඩලයේ සභාපති කිෂොර් මන්ත්‍රී මහතා ඇතුළු එහි ප්‍රවාහන ක්ෂේත්‍රය නියෝජනය කරන ව්‍යවසායකයන් ඇතුළු නියෝජිතයෝ 25ක පමණ පිරිසක් මේ සාකච්ඡාවට එක්ව සිටියහ.",
       "URL": "https://www.dinamina.lk/2023/08/09/local/12720/%e0%b6%b4%e0%b7%8a%e0%b6%bb%e0%b7%80%e0%b7%8f%e0%b7%84%e0%b6%b1-%e0%b6%9a%e0%b7%8a%e0%b7%82%e0%b7%9a%e0%b6%ad%e0%b7%8a%e0%b6%bb%e0%b6%ba%e0%b7%9a-%e0%b6%86%e0%b6%ba%e0%b7%9d/",
       "Category": "local",
       "Parent URL": "https://www.dinamina.lk/category/local//page/270/"
}