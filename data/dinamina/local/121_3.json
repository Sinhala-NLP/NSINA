{
       "Source": "dinamina",
       "Timestamp": "September 13, 2023 1:00 am",
       "Headline": "වනජීවී දෙපාර්තමේන්තුව අභියාචනාධිකරණයට දුන් ප්‍රතිඥාවෙන් රිට් පෙත්සමේ විභාගය අවසන් කිරීමට තිරණයක්",
       "News Content": "මෙරට රිළවුන් චීනයට අපනයනය නොකරන බවට වනජීවී දෙපාර්තමේන්තුව අභියාචනාධිකරණයට ලබා දුන් ප්‍රතිඥාව අනුව, පරිසර සංවිධාන සහ පරිසරවේදීන් පිරිසක් ගොනු කර ඇති රිට් පෙත්සම විභාගය අවසන් කිරීමට අභියාචනාධිකරණය ඊයේ (12) තීරණය කළේය.\n\nරිළවුන් ලක්ෂයක් චීනයට යැවීමට පසුගිය දා ගනු ලැබූ තීරණයට එරෙහිව මෙම පෙත්සම ගොනු කර තිබිණි.\n\nමෙරට රිළවුන් චීනයට අපනයනය නොකරන බවට වනජීවී දෙපාර්තමේන්තුව ලබා දුන් ප්‍රතිඥාව තහවුරු කරන ලේඛන අධිකරණයට ඉදිරිපත් කිරීමෙන් අනතුරුව මේ බව තීරණය කෙරිණි.\n\nඅභියාචනාධිකරණ සභාපති විනිසුරු නිශ්ශංක බන්දුල කරුණාරත්න මහතා සහ අභියාචනාධිකරණ විනිසුරු එම්.සී.බී.එස්. මොරායස් යන මහත්වරුන්ගෙන් සමන්විත විනිසුරු මඬුල්ලක් හමුවේ මෙම පෙත්සම කැඳවනු ලැබිණි.\n\nඑහිදී නීතිපතිවරයා සහ වනජීවී දෙපාර්තමේන්තුව වෙනුවෙන් පෙනී සිටි නියෝජ්‍ය සොලිසිටර් ජනරාල් මනෝහර ජයසිංහ මහතා සඳහන් කළේ මීට පෙර යෝජනා කර තිබූ පරිදි චීනයට රිළවුන් අපනයනය කිරීමේ කටයුතු ඉදිරියට සිදු නොකරන බව වනජීවී දෙපාර්තමේන්තුව තමන්ට දැනුම් දී තිබෙන බවය.\n\nඅදාළ ප්‍රතිඥාව ලබාදීමෙන් පසු පෙත්සම් විභාගය අවසන් කිරීමට අභියාචනාධිකරණ විනිසුරු මඬුල්ල තීරණය කළේය. පෙත්සම් කාර පාර්ශ්වය ද ඊට එකඟත්වය පළ කළේ ය.\n\nශ්‍රී ලංකා වන සත්ත්ව සහ පරිසර ආරක්ෂක සංගමය ඇතුළු පරිසර සංවිධාන කිහිපයක් සහ මාතර ආනන්ද සාගර හිමියන්, පරිසර විද්‍යාඥයන් රුක්ෂාන් අමල් ජයවර්ධන, පරිසරවේදීන් ඔටාරා ගුණවර්ධන ඇතුළු තිස් දෙ‍ෙනකු මෙම පෙත්සම ගොනු කර තිබුණි.\n\nකෘෂිකර්ම ඇමැති මහින්ද අමරවීර, වනජීවී අධ්‍යක්ෂ ජනරාල්වරයා, වන සංරක්ෂණ ජනරාල්වරයා, කැබිනට් මණ්ඩල ලේකම් කැබිනට් මණ්ඩලය ඇතුළු 27 දෙනෙකු මෙහි වගඋත්තරකරුවෝ වෙති.\n\nරිළවුන් අපනයනය කිරීම සත්ව හිංසා පනත සත්ව හිංසා වැළැක්වීමේ පනත සහ වන සත්ත්ව සහ වෘක්ෂලතා ආරක්ෂක ආඥා පනත ඇතුළු පරිසර පනත් කිහිපයකට පටහැණි වන බැවින් එලෙස රිළවුන් අපනයනය කිරීමට ගෙන ඇති තීරණය සහ ඒ සම්බන්ධයෙන් කර ඇති නිර්දේශ බලරහිත කරන සර්ටියෝරාරි රිට් ආඥාවක් නිකුත් කරන්න පෙත්සම මඟින් ඉල්ලා තිබුණි.\n\nජනාධිපති නීතිඥ සංජීව ජයවර්ධන මහතා පෙත්සම්කරුවන් වෙනුවෙන් පෙනී සිටියේය.",
       "URL": "https://www.dinamina.lk/2023/09/13/local/21719/%e0%b7%80%e0%b6%b1%e0%b6%a2%e0%b7%93%e0%b7%80%e0%b7%93-%e0%b6%af%e0%b7%99%e0%b6%b4%e0%b7%8f%e0%b6%bb%e0%b7%8a%e0%b6%ad%e0%b6%b8%e0%b7%9a%e0%b6%b1%e0%b7%8a%e0%b6%ad%e0%b7%94%e0%b7%80-%e0%b6%85%e0%b6%b7/",
       "Category": "local",
       "Parent URL": "https://www.dinamina.lk/category/local//page/121/"
}