{
       "Source": "dinamina",
       "Timestamp": "August 15, 2023 2:51 pm",
       "Headline": "හග්ගල අති සංවේදී දැඩි ස්වාභාවික රක්ෂිතයේ ගින්නක්",
       "News Content": "නුවරඑළිය, හග්ගල අති සංවේදී දැඩි ස්වාභාවික රක්ෂිත වනාන්තරයේ හුලංකපොල්ල ආශ්‍රිත ප්‍රදේශයේ අද (15) හටගත් ගිනි ගැනීමක් හේතුවෙන් එහි අක්කර 20 කට අධික භූමි ප්‍රමාණයක් ගිනි ගැනීමට ලක්ව විනාශයට පත්ව ඇතැයි හග්ගල වනජීවී අඩවි ආරක්ෂක කාර්යාලය පවසයි.\n\nහග්ගල දැඩි ස්වාභාවික රක්ෂිතය යනු ශ්‍රි ලංකාවේ පවතින අධි ආරක්ෂිත වනාන්තර ත්‍රිත්වය අතරින් තෙත් කලාපය තුළ පිහිටි එකම රක්ෂිතය වන අතර, මෙහි කඳුකර කොටියන්, කඳුකර ගෝනුන් මෙන්ම අං කටසු වර්ග ඇතුළු මෙරටට පමණක් ආවේණික සත්තව හා ශාක විශේෂ රැසකින් සමන්විත අති සංවේදී පරිසර කලාපයකි.\n\nගිනි ගැනීමට ලක් වු හුලංකපොල්ල ප්‍රදේශයේ මේ දිනවල පවතින වියළි හා දැඩි සුළං සහිත කාලගුණික තත්ත්වය හේතුවෙන් ගින්න සීඝ්‍රයෙන් පැතිරී යමින් පැවැතිණි.\n\nහග්ගල වනජීවී අඩවි කාර්යාලයේ නිලධාරීන්, හග්ගල උද්භිද උද්‍යානයේ සේවකයන්, නුවරඑළිය හා කැප්පෙටිපොළ පොලීසිවල නිලධාරීන් හා නුවරඑළිය නගර සභාවේ ගිනි නිවන ඒකකයේ නිලධාරීන් එක්ව රක්ෂිතයේ පැතිරී යමින් පවතින ගින්න පාලනය කොට සම්පුර්ණයෙන් නිවා දැමීමට දැඩි වෙහෙසක් ගනිමින් කටයුතු කරමින් සිටියහ.\n\nඅධිබලැති විදුලි රැහැන් පද්ධතියක් කඩා වැටීම හේතුවෙන් ඉකුත් ජුලී මස 23 දිනද මෙම රක්ෂිතය ගිනි ගැනීමට ලක් වු බවත්, මෙවර කිසියම් පුද්ගලයෙකු හෝ පිරිසක් විසින් මෙසේ රක්ෂිතයට ගිනි තබන්නට ඇතැයි වනජීවී නිලධාරීහු සැක කරයි.",
       "URL": "https://www.dinamina.lk/2023/08/15/local/14274/%e0%b7%84%e0%b6%9c%e0%b7%8a%e0%b6%9c%e0%b6%bd-%e0%b6%85%e0%b6%ad%e0%b7%92-%e0%b7%83%e0%b6%82%e0%b7%80%e0%b7%9a%e0%b6%af%e0%b7%93-%e0%b6%af%e0%b7%90%e0%b6%a9%e0%b7%92-%e0%b7%83%e0%b7%8a%e0%b7%80/",
       "Category": "local",
       "Parent URL": "https://www.dinamina.lk/category/local//page/241/"
}