{
       "Source": "dinamina",
       "Timestamp": "October 11, 2023 1:00 am",
       "Headline": "ඉන්දීය විදේශ ඇමැති මෙරටට",
       "News Content": "කොළඹ දී අද (11) ආරම්භ වීමට නියමිත ඉන්දියානු සාගර වටද්දර රටවල සංගමයේ 23 වැනි අමාත්‍ය මණ්ඩල රැස්වීමට සහභාගි වීම සඳහා ඉන්දීය විදේශ කටයුතු ඇමැති ආචාර්ය සුබ්‍රමනියම් ජයශංකර් මහතා ශ්‍රී ලංකාවට පැමිණියේය.\n\nකටුනායක, බණ්ඩාරනායක ජාත්‍යන්තර ගුවන් තොටුපළ වෙත ඊයේ (10) පස්වරුවේ ළඟාවූ ඉන්දීය විදේශ ඇමැතිවරයා පිළිගැනීම සඳහා උසස් අධ්‍යාපන රාජ්‍ය ඇමැති ආචාර්ය සුරේන් රාඝවන් සහ ශ්‍රී ලංකාවේ ඉන්දීය මහ කොමසාරිස් ගෝපාල් බාග්ලේ මහත්වරු ගුවන් තොටුපළ වෙත පැමිණ සිටියහ.\n\nසාමාජික රටවල විදේශ කටයුතු ඇමැතිවරුන් මෙන්ම සාමාජික රටවල අනෙකුත් ජ්‍යෙෂ්ඨ ඇමැතිවරුන් සහ සංවාද හවුල්කරුවන් මේ සඳහා සහභාගි වන අතර බංග්ලාදේශය, ඉන්දියාව, ඉරානය, මොරිෂස්, මැලේසියාව සහ දකුණු අප්‍රිකාව, ඕස්ට්‍රේලියාව, කොමරෝස්, ප්‍රංශය, ඉන්දුනීසියාව, කෙන්යාව, මැඩගස්කරය, මාලදිවයින, මොසැම්බික්, ඕමානය, සීෂෙල්ස්, සිංගප්පූරුව, ශ්‍රී ලංකාව, සෝමාලියාව, ටැන්සානියාව, තායිලන්තය, එක්සත් අරාබි එමීර් රාජ්‍යය සහ යේමනය එහි සාමාජිකත්වය උසුළයි.",
       "URL": "https://www.dinamina.lk/2023/10/11/local/29723/%e0%b6%89%e0%b6%b1%e0%b7%8a%e0%b6%af%e0%b7%93%e0%b6%ba-%e0%b7%80%e0%b7%92%e0%b6%af%e0%b7%9a%e0%b7%81-%e0%b6%87%e0%b6%b8%e0%b7%90%e0%b6%ad%e0%b7%92-%e0%b6%b8%e0%b7%99%e0%b6%bb%e0%b6%a7%e0%b6%a7/",
       "Category": "local",
       "Parent URL": "https://www.dinamina.lk/category/local//page/8/"
}