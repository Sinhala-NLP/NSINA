{
       "Source": "dinamina",
       "Timestamp": "October 6, 2023 1:06 am",
       "Headline": "දේශ­පා­ල­න­යේ­දීත්-කලා­වේ­දීත් ජන­තාව අත­රම රැඳුණු  හිත හොඳ මිනිසා විජය",
       "News Content": "ජන ප්‍රසාද දිග් විජය කළ සැබැවින්ම අවිහිංසාවාදියෙකු වූ සිය රැඟුමෙන්, ගායනයෙන් මිනිසුන් පින වූ දේශපාලනයේදී මෙන්ම කලාවේදීත් ජනතාව තුළම රැඳුණු විජය හිත හොඳ මිනිහෙකි. සහෝදර ජනතාවගේත් රසික සමූහයේත් හිසට උඩින් නොව හදවත දෙස දයා සිතින් එබී බැලූ පුද්ගලයෙකි. ශ්‍රී ලාංකේය ප්‍රේක්ෂකාභිමානයට පාත්‍ර වෙමින් සිංහල සිනමා වංශ කථාව තුළ මෙතෙක් බිහි වූ ආදරණීයම රංගන ශිල්පියාණන් වූ දිවංගත විජය කුමාරතුංග ශ්‍රීමතාණන්ගේ 78 වෙනි ජන්ම දිනය මේ මස 09 දිනට යෙදී තිබේ.\n\nකෝවිලගේ බෙන්ජමින් කුමාරතුංග ගම්මුලාදෑනිතුමාට දාව බියට්‍රිස් කුමාරතුංග ආදරණීය මාතාව විසින් තම පවුලේ හතරවෙනි දරුවා ලෙස 1945 ඔක්තෝබර් 09 වෙනි දින ඔහු මෙලොවට බිහිවිය. කොටහේන ශාන්ත බෙනඩික් විදුහලට මූලික අධ්‍යාපනය සඳහා ඇතුළත් වූ විජය කුමාරතුංගයන් විද්‍යාලයේ නේවාසිකාගාරය තුළදී ආගමික චින්තනයන් උකහා ගත්තේ විවිධ වර්ගයේ විවිධ ජාතීන්වල නේවාසික මිතුරු ඇසුරත් සමඟය.\n\nපාසලේදී ඇඳුමෙන් පැලඳුමෙන් ගමනින් බිමනින් අන් සිසුන්ට වඩා කැපී පෙනෙන චරිතයක් වූ ඔහු පාසලේ දක්ෂ කථිකයෙකු මෙන්ම ගායකයෙකු ද විය. පාසල් විවාද කණ්ඩායමේ නායකයා වූ විජයගේ කථිකත්වය කෙසේ ද යත් අන්තර් පාසල් හොඳම කථිකයා ලෙස රන් පදක්කම දිනාගත් මොහු දක්ෂ ක්‍රිකට්, පාපන්දු, රගර්, බාස්කට් බෝල් මෙන්ම පිහිනුම් ශූරයෙකු ද විය.\n\nපාසල් අධ්‍යාපනයෙන් පසුව පොලිස් සේවයට බැඳීමට කිහිපවිටක්ම උත්සාහ කළ ද තම නිවසේ අයගෙන් ඒ සඳහා අවසරය නොලැබුණි. එසේ අවසරය ලැබුණේ නම් අද ඔහු ගැන මෙසේ ලියන්නට නොහැකි වන්නට ද ඉඩ තිබුණි. ප්‍රදේශයේ පිහිටි සුප්‍රකට කලායතනයක පුහුණුව සඳහා අයදුම් කළ විජය එහිදී නර්ථනය, රංගනය පිළිබඳව පුහුණුවක් ලබා ගත්තේය. මේ අතරතුර එවක සිටි නවක චිත්‍රපට අධ්‍යක්ෂකවරයෙකු වූ සුගතපාල සෙනරත් යාපා නිර්මාණය කළ හන්තානේ කථාව චිත්‍රපටයේ රඟපෑම සඳහා අවස්ථාව උදාකර ගත්හ. එය ඔහුගේ නළු ජීවිතයේ ආරම්භයයි. එතැනින් ඇරඹුණ විජය කුමාරතුංග නම් වූ රංගන ශිල්පියාගේ චිත්‍රපට ජීවිතය තුළ රණ තිසර සම්මානය, ජනප්‍රිය නළුවා, විශේෂ කුසලතා සම්මාන සහ හොඳම නළුවා සම්මානය ලබාගත් අවස්ථා බොහෝමය. එමෙන්ම සිල්වර් ලයින් ලේබලයට රූස්ස ගහ ළඟ ගීතය ඇතුළු ගීත හතරක් ඔහු ගායනා කළේය. චිත්‍රපටයකට ගැයූ “ගඟ අද්දර මා” ගීතය එකල මෙන්ම මෙකලද ඉතාමත්ම ජනප්‍රිය ය. අයුක්තියට අසාධාරණයට එරෙහිව සත්‍යය උදෙසා තම කුඩා කල සිටම පැවති කැපවීම විජය දේශපාලන බිමට ඇද දැමුවේය.\n\n1974 දී පමණ ශ්‍රී ලංකා නිදහස් පක්ෂයට සම්බන්ධව දේශපාලන අවබෝධයක් ලබාගත් අතර 1975දී හොඳ සංවිධායකවරයෙකු හොඳ පාලකයෙකු ලෙස බණ්ඩාරනායක ප්‍රතිපත්ති පිළිබඳව පැහැදීමෙන් සිටියේය. බලයේ සිටි ශ්‍රීලනිප රජය ගෙනගිය ආර්ථික, සමාජයීය හා දේශපාලන ක්‍රමය හේතුවෙන් ජනතාවට එම පක්ෂය සහ එම ආණ්ඩුවේ පාලනය තිත්ත වී තිබිණි.\n\nඉන් අනතුරුව 1977 මහා මැතිවරණයේදී විජයට කටාන ආසනයේ ශ්‍රීලනිප අපේක්ෂකත්වය හිමිවිය. කෙසේ වෙනත් විජය එහිදී මනාප ලැයිස්තුවේ දෙවැන්නා විය. බණ්ඩාරනායක පවුලේ අනුර බණ්ඩාරනායක විජය සමඟ එක්ව පක්ෂයේ දේශපාලනය කටයුතු භාර ගන්නට විය. 1977 මැතිවරණ ව්‍යාපාර සමයේදී බණ්ඩාරනායක පවුලේ චන්ද්‍රිකා බණ්ඩාරනායක මෙණවිය සමග ප්‍රේම සම්බන්ධතාවයක් ඇතිකරගත් ඔහු අවසන ඇය හා විවාහ විය. පසුව ඔවුන් දෙදෙනාට විමුක්ති සහ යශෝදරා නමින් දරු දෙදෙනෙක් විය.\n\nමේ දේශපාලන ක්‍රියාකාරකම් අතරේ බණ්ඩාරනායක පවුලේ ඇති වූ යම් මත ගැටුම් නිසා අර්බුදයක් ඇති විය. ශ්‍රී ලංකාවේ ප්‍රථම ජනාධිපතිවරණය වන විට සිරිමාවෝ මැතිනියගේ ප්‍රජා අයිතිය අහෝසි කර තිබිණි. එබැවින් ශ්‍රීලනිපයේ හෙක්ටර් කොබ්බෑකඩුව මහතා අපේක්ෂකයා විය. විජය කොබ්බෑකඩුවගේ ජයග්‍රහණයට වේදිකාවට ගොඩවීම වැළැක්වීම සඳහා ජේ.ආර්.රජය නැක්සලයිට් චෝදනා මත විජය ඇතුළු පිරිසක් සිරගත කරන ලදි. නැවත විජය ඇතුළු පිරිස නිදහස්ව පැමිණි සමයේ රට තුළ වර්ගවාදී කලබලයක් නිර්මාණය වී තිබිණි. ජේ.ආර්. ගේ රජය ප්‍රචණ්ඩත්වය වපුරමින් ද්‍රවිඩ ජනතාව මර්දනය කරමින් කටයුතු කළා මෙන්ම සිහල දේශපාලන පක්ෂ ගණනාවක් තහනම් කළේය.\n\nමේ තත්ත්වය තුළ ශ්‍රීලනිප අනුගමනය කළ උදාසීන මෙන්ම නිහඬ වැඩ පිළිවෙළ ගැන කලකිරුණු විජය කුමාරතුංගයන් රටට නව නායකත්වයක් ලබාදීම සඳහා ඉදිරිපත් විය. එක් පසෙකින් වාර්ගික අර්බුදය බිහිසුණු යුද්ධයක් බවට පත්වෙමින් තිබිණි. ජාතික සමගිය සඳහා සිදුවන මෙහෙවරක් පේන මානයකවත් නැත. ජේ.ආර්. ගේ ඒකාධිපතිත්වය තවත් වියරු වැටී රට අඳුරු ආගාධයකට තල්ලුවන මොහොතක ශ්‍රී ලංකා නිදහස් පක්ෂයේ ප්‍රගතිශීලී කඳවුරේ බලවේගය සමඟ 1984 ජනවාරි 22 දින ශ්‍රී ලංකා මහජන පක්ෂය ආරම්භ විය.\n\nශ්‍රී ලංකාවේ ද්‍රවිඩ සටන්කාමීන් සමඟ සිදු කරන ජාතිවාදී අරගලය තව තවත් ඔඩුදුවද්දී විජය තවත් පිරිසක් සමඟ යාපනයට සහ මදුරාසියට ගොස් දෙමළ ජනතාව සහ නියෝජිතයින් මුණගැසෙන්නේ ජීවිතය ගැනද නොසලකාය. සාමයේ පාලම ලෙස කටයුතු කිරීමට විජය කුමාරතුංගයන් ප්‍රමුඛ මහජන පක්ෂය කටයුතු කරමින් සිටියහ.\n\nමහජන පක්ෂයේ මතය රටට ගෙනයාමට හැකිවන පරිදි 1987 පෙබරවාරි 13 දින සතිපතා පුවත්පතක් ලෙස ඇස ආරම්භ කළේ පක්ෂයේ නිල පුවත්පත වශයෙනි.\n\nශ්‍රී ලංකා මහජන පක්ෂය රටේ ප්‍රබලතම වාමාංශික බලවේග අතරට එක්වෙද්දී සිනමා නළුවෙකු, ගායකයෙකු සහ මානව හිතවාදී එඩිතර දේශපාලනඥයෙකු ලෙස විජය කුමාරතුංගයන් රටේ ජනප්‍රිය චරිතය බවට ඒ වන විට පත්ව සිටියේය.\n\nඑවකට සිටි බොහෝ දේශපාලන පක්ෂ නායකයන්ට මෙන්ම රජයේ නායකයන්ට ද විජයගේ මෙම ජනප්‍රියභාවය දරාගත නොහැකි තැන තුන්කල් දකිමින් සමාජ ප්‍රජාතන්ත්‍රවාදය උදෙසා මහජන පක්ෂය හසුරුවමින් අනාගත රාජ්‍ය පාලනය සහ පාලක පක්ෂය බවට පත්වීමේ පෙර මඟ ලකුණු විජය කුමාරතුංගයන් තුළින් ඉස්මතු වෙද්දී 1988 පෙබරවාරි 16 දින පොල්හේන්ගොඩ පිහිටි විජය කුමාරතුංගයන්ගේ නිවස අසලදීම ම්ලේච්ඡ වෙඩික්කරුවකුගේ වෙඩි පහරින් මේ අසමසම යුග පුරුෂයා දැයෙන් සමු ගත්තේය.\n\n“මේ මව්බිම අධිරාජ්‍යවාදීන්ගේ පිළිකන්නක් කිරීමට ඉඩ දෙන්නේ නෑ. එය ඉන්දියාවේ විසිහය වැනි ප්‍රාන්තය කරන්න ඉඩදෙන්නේ නෑ” මගේ පැතුම දේශද්‍රෝහීන් පළවා හැර ජාතිවාදයෙන් ආගම්වාදයෙන් මිදුන සූරාකෑමෙන් තොර එක්සත් ශ්‍රී ලංකාවක් බිහිකිරීමයි.\n\nඒ විජයගේ දර්ශනයයි. එකී විජය දර්ශනය විජයග්‍රහණය කරවීම උදෙසා මහජන පක්ෂයේ ‘විජය’ ධජය ගෙන අපි පෙරට යන්නෙමු.\n\nඋසස් මිනිස් ගුණ රැසක් උරුම කරගත් ස්වර්ණමය මංජුසාවක් බඳු ඔබේ හදවතින් ගලාගිය උණුසුම් ලෝහිත ධාරාවෙන් ජාති,කුල,ගෝත්‍ර වර්ණ භේදයෙන් කිලිටිව තිබූ අපගේ මාතෘ භූමිය සෝදා පිසදාලීමට ඔබ අදවන් වූ දිනෙක මේ ලොව ජනිත වූයෙහි.\n\nවිජය කුමාරතුංග ශ්‍රීමතාණන් – ඔබ සදාකාලිකයි\n\nඅසංක නවරත්න\nකුරුණෑගල දිස්ත්‍රික් පාර්ලිමේන්තු මන්ත්‍රී නායක/ප්‍රධාන ලේකම් – ශ්‍රී ලංකා මහජන පක්ෂය",
       "URL": "https://www.dinamina.lk/2023/10/06/local/28172/%e0%b6%af%e0%b7%9a%e0%b7%81%e0%b6%b4%e0%b7%8f%e0%b6%bd%e0%b6%b1%e0%b6%ba%e0%b7%9a%e0%b6%af%e0%b7%93%e0%b6%ad%e0%b7%8a-%e0%b6%9a%e0%b6%bd%e0%b7%8f%e0%b7%80%e0%b7%9a/",
       "Category": "local",
       "Parent URL": "https://www.dinamina.lk/category/local//page/26/"
}