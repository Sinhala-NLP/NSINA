{
       "Source": "dinamina",
       "Timestamp": "July 12, 2023 1:00 am",
       "Headline": "වසර 3ක් නඩු කියා 5000 කොරෝනා දීමනාව දිනා ගනී",
       "News Content": "\n\nකොරෝනා වසංගත දීමනාව නොදීමෙන් තමන්ගේ මූලික හිමිකම් කඩකර ඇති බවට බදුල්ලේ ජ්‍යෙෂ්ඨ පුරවැසියකු විසින් බදුල්ල ප්‍රාදේශීය ලේකම්වරයා වගඋත්තරකරු කරමින් ගොනු කළ පැමිණිල්ලක් විභාග කළ මානව හිමිකම් කොමිසම පැමිණිලිකරුට හිමිවිය යුතු රුපියල් 5000ක දිමනාව ගෙවීමට පියවර ගත යුතු බවට තීන්දු කළේය.\n\nවගඋත්තරකරුවන්ගේ ක්‍රියා කලාපය හේතුවෙන් 1978 ශ්‍රී ලංකා ආණ්ඩුක්‍රම ව්‍යවස්ථාවේ 12(1) ව්‍යවස්ථාව මඟින් සහතික කොට දී ඇති පැමිණිලිකරුගේ මූලික අයිතිවාසිකමක් උල්ලංඝනය වී ඇති බැවින් එම මුදල පැමිණිලිකරුට ගෙවීමට කටයුතු කළ යුතු බවට මානව හිමිකම් කොමිසම තීන්දු කර තිබේ.\n\nමෙකී නිර්දේශය ක්‍රියාත්මක කර ඒ සම්බන්ධයෙන් වාර්තාවක් කොමිෂන් සභාවට ලැබීමට සලස්වන ලෙස ද ශ්‍රී ලංකා මානව හිමිකම් කොමිෂන් සභාවේ සභාපති ශ්‍රේෂ්ඨාධිකරණ විනිසුරු (විශ්‍රාමික)රෝහිනී මාරසිංහ මහත්මියගේ අස්සනින් යුතුව නිකුත් කළ නියෝගයේ සඳහන් වෙයි.\n\nබදුල්ල හිඟුරුගමුව පදිංචි එස්.එච්. සුමතිපාල නමැත්තා විසින් බදුල්ල ප්‍රාදේශීය ලේකම්වරයා වගඋත්තරකරු ලෙස නම් කරමින් මෙම පැමිණිල්ල ඉදිරිපත් කර තිබිණ. තමා වයස අවරුදු 70 ඉක්මවූ කිසිදු විශ්‍රාම වැටුපකට හෝ කිසිම ආදායම් මාර්ගයකට හිමිකම් නොකියන පුරවැසියකු බවත් අවුරුදු 65 ක් වන තම බිරිය සමඟ ජීවත්වන බවත් සෝමපාල මහතා පැමිණිල්ලේ සඳහන් කර තිබිණ.\n\nමෙම ආධාර දීමනා දීමට ග්‍රාමීය මට්ටමේ කමිටුව පිහිටුවා ඔවුන්ගේ තීරණය මත ගෙවීම් කටයුතු සහ නම් ඉවත් කිරීම් කටයුතු ද සිදු වී ඇති බව ග්‍රාමනිලධාරි වාර්තාවෙන් තහවුරු වන බවත් එම ආධාර මුදල ලබා ගැනීමට සුදුසුකම් තිබුණ ද හිතා මතා ඔහුට එය ලබා දීම කමිටුව විසින් ප්‍රතික්ෂේප කර ඇති බව තහවුරු වන බවත් මානව හිමිකම් කොමිසමේ සභාපති රෝහිණී මාරසිංහ මහත්මිය සිය වාර්තාවේ සඳහන් කර තිබේ.\n\nවසර 3 ක් තිස්සේ විභාග වූ මෙම පැමිණිල්ලට අනුව තමාට ලැබිය යුතු රුපියල් 5000 කොවිඩ් දීමනාව නොබෝදා තමාට ලබාගැනීමට හැකි වූ බවත් පැමිණිලිකාර සුමතිපාල මහතා දිනමිණට පැවසීය.",
       "URL": "https://www.dinamina.lk/2023/07/12/local/5879/%e0%b7%80%e0%b7%83%e0%b6%bb-3%e0%b6%9a%e0%b7%8a-%e0%b6%b1%e0%b6%a9%e0%b7%94-%e0%b6%9a%e0%b7%92%e0%b6%ba%e0%b7%8f-5000-%e0%b6%9a%e0%b7%9c%e0%b6%bb%e0%b7%9d%e0%b6%b1%e0%b7%8f-%e0%b6%af%e0%b7%93%e0%b6%b8/",
       "Category": "local",
       "Parent URL": "https://www.dinamina.lk/category/local//page/392/"
}