{
       "Source": "dinamina",
       "Timestamp": "July 20, 2023 1:00 am",
       "Headline": "හොර පොල් අහුලද්දී  වතුහිමියාගෙන්  පහර කෑ පුද්ගලයා  රෝහලේදී මිය යයි",
       "News Content": "අන්සතු ඉඩමකට පැන එම ඉඩමේ වැටී තිබුණු පොල් අහුලමින් සිටියදී ඉඩම් හිමියාගේ පහර කෑමට ලක්ව රෝහල්ගතව සිටි පුද්ගලයෙකු මාස දෙකකට ආසන්න කාලයක් රෝහල්ගතව ප්‍රතිකාර ලබමින් සිටියදී පෙරේදා (18) මියගොස් ඇත.\n\nමිනුවන්ගොඩ, යටියන පිහිටි වත්තකදී මෙම පහරදීම සිදුව තිබුණි.\n\nඑම පහරදීමෙන් තුවාල ලබා ප්‍රතිකාර ලබමින් සිටියදී මියගොස් ඇත්තේ යටියන පදිංචි එල්. ප්‍රීතිලාල් (60) නමැති අයෙකි.\n\nපොලිසිය පවසනුයේ මොට ආයුධයකින් මෙම පහරදීම සිදුව ඇති බවය.\n\nමෙම පහරදීම සිදුව ඇත්තේ පසුගිය මැයි 26 වෙනිදාය. මෙම පහරදීම සම්බන්ධයෙන් මිනුවන්ගොඩ, බොරගොඩ වත්තේ පදිංචි ඉඩම්හිමි ව්‍යාපාරිකයාව සහ ඔහුගේ රියැදුරු අත්අඩංගුවට ගෙන මිනුවන්ගොඩ අධිකරණයට පොලිසිය මුල් අවස්ථාවේදී ඉදිරිපත්කර තිබුණි.\n\nතුවාල ලබා සිටි පුද්ගලයා මිය ගිය බැවින් ඇප මත නිදහස්ව සිටි ඔවුන් දෙදෙනාව නැවත අත්අඩංගුවට ගත් බවත් මිනිස් ඝාතන සැකකරුවන් ලෙස ඔවුන්ව අධිකරණයට නැවත ඉදිරිපත් කරන බවත් පොලිසිය සඳහන් කළේය.\n\n\n\nගයාන් කුමාර වීරසිංහ",
       "URL": "https://www.dinamina.lk/2023/07/20/local/7813/%e0%b7%84%e0%b7%9c%e0%b6%bb-%e0%b6%b4%e0%b7%9c%e0%b6%bd%e0%b7%8a-%e0%b6%85%e0%b7%84%e0%b7%94%e0%b6%bd%e0%b6%af%e0%b7%8a%e0%b6%af%e0%b7%93-%e0%b7%80%e0%b6%ad%e0%b7%94%e0%b7%84%e0%b7%92%e0%b6%b8/",
       "Category": "local",
       "Parent URL": "https://www.dinamina.lk/category/local//page/359/"
}