{
       "Source": "dinamina",
       "Timestamp": "September 14, 2023 6:17 am",
       "Headline": "පෞද්ගලික රෝහල්වලට සමාන්තරව රජයේ රෝහල් කළමනාකරණය දියුණු කළ යුතුයි",
       "News Content": "ඩර්ඩන්ස් රෝහලේ ‘Journey of Care’ එළිදැක්වීමේදී ජනපති පවසයි\n\nපෞද්ගලික රෝහල්වලට සමාන්තරව රජයේ රෝහල්වල කළමනාකරණය වැඩිදියුණු කිරීමේ අවශ්‍යතාව පෙන්වා දුන් ජනාධිපති රනිල් වික්‍රමසිංහ මහතා ශ්‍රී ලංකාවේ පළමු පෞද්ගලික රෝහල ලෙස ඩර්ඩන්ස් රෝහලේ සැබෑ ජයග්‍රහණය පවතින්නේ එය රෝහලක් නිසා පමණක්ම නොව, සමස්ත ආයතනයක් ලෙස ඔවුන් රටට ගෙනෙන අභිමානය තුළ බව ප්‍රකාශ කළේය. ජනාධිපතිවරයා මේ බව සඳහන් කළේ කොළඹ ඩර්ඩන්ස් රෝහලේ ‘ඇල්ෆ්‍රඩ් හවුස් වින්ග්’ නව ගොඩනැඟිල්ල විවෘත කිරීම සහ ඩර්ඩන්ස් රෝහලේ ඉතිහාසය සහ ගමන් මඟ පිළිබඳ රචිත ‘Journey of Care’ කෘතිය එළිදැක්වීම වෙනුවෙන් පෙරේදා (12) පැවති උත්සවයේ ප්‍රධාන දේශනය පවත්වමිනි.\n\nඩර්ඩන්ස් රෝහල ඉදිකිරීම් ක්ෂේත්‍රයට සහ මෙරට සෞඛ්‍ය ක්ෂේත්‍රයට දෙන සුවිශේෂ දායකත්වය ඇගයීමට ලක් කළ ජනාධිපතිවරයා ඉදිකිරීම් ක්‍ෂේත්‍රයේ සිට සෞඛ්‍ය සේවයට සංක්‍රමණය වීමේදී මුහුණ දීමට සිදු වන අභියෝග හමුවේ එවැනි පරිවර්තනයක් මඟින් සමස්ත පෞද්ගලික සෞඛ්‍ය සේවා පද්ධතියම නවීකරණයට ලක් කළ හැකි බව පෙන්වා දීම සම්බන්ධයෙන්ද ඩර්ඩන්ස් රෝහලට ප්‍රශංසාව පළ කළේය. අතිනවීන තාක්ෂණය සෞඛ්‍ය ක්ෂේත්‍රයට හඳුන්වා දීම සඳහා ඩර්ඩන්ස් රෝහලේ කැප වීමද මෙහිදී ජනාධිපතිවරයාගේ ඇගයීමට ලක් විය. ලෝකයේ තාක්‍ෂණික දියුණුව සමඟ ඉදිරියට යන ලෙස ඩර්ඩන්ස්‌ රෝහලෙන් ඉල්ලීමක් කළ ජනාධිපතිවරයා, කෘත්‍රිම බුද්ධිය (AI) ඇතුළු නව තාක්‍ෂණික ක්‍රමයන්ට ශ්‍රී ලංකාව ළඟා වීමේ අවශ්‍යතාවද අවධාරණය කළේය. නවෝත්පාදන හා තාක්‍ෂණික අභියෝගවලට මුහුණ දීමට හැකි වන සේ රටේ සෞඛ්‍ය සේවා පද්ධතිය ශක්තිමත් කිරීමට නවීන තාක්‍ෂණය කේන්ද්‍ර කරගත් තාක්ෂණික විශ්වවිද්‍යාල පිහිටුවීමේ සැලසුම් පිළිබඳවද ජනාධිපති රනිල් වික්‍රමසිංහ මහතා සඳහන් කළේය.\n\nපෞද්ගලික රෝහල්වලට සමාන්තරව රජයේ රෝහල්වල කළමනාකරණය වැඩිදියුණු කිරීමේ අවශ්‍යතාව පෙන්වා දුන් ජනාධිපතිවරයා පිරිවැය ඉතිරි කිරීමේ මුලපිරීම් මඟින් සෞඛ්‍ය සේවා පද්ධතියට නැවත ආයෝජන සිදු කිරීම සම්බන්ධයෙන් ඩර්ඩන්ස් රෝහලට ප්‍රශංසා කළේය. ඉදිරි වසර කිහිපය තුළ රජයේ රෝහල්වල කළමනාකරණ කටයුතු වැඩිදියුණු කිරීමට කැප වන බවද ජනාධිපතිවරයා ප්‍රකාශ කළේය. නවීන තාක්ෂණයත් සමඟ ශීඝ්‍රයෙන් වෙනස්වීම්වලට භාජනය වන වෛද්‍ය ක්ෂේත්‍රය පිළිබඳ අදහස් පළ කළ ජනාධිපති රනිල් වික්‍රමසිංහ මහතා වෛද්‍ය ක්ෂේත්‍රයේ නිරන්තරයෙන් සිදුන නව සොයාගැනීම් හමුවේ මෙරට සෞඛ්‍ය ක්ෂේත්‍රයේ සිදු විය යුතු යාවත්කාලීන කිරීම් සඳහා ආයෝජන අඛණ්ඩව පවත්වා ගැනීම අත්‍යවශ්‍ය බව ද සඳහන් කළේය.\n\nපසුගිය දශකයේ සෞඛ්‍ය ක්ෂේත්‍රය අත් කරගෙන ඇති ප්‍රගතිය පෙර පරම්පරාවල දක්නට ලැබුණු ප්‍රගතිය අබිබවා ගොස් ඇති බව ජනාධිපති රනිල් වික්‍රමසිංහ මහතා සඳහන් කළේය.\n\nඩර්ඩන්ස් රෝහලේ සභාපති අජිත් තුඩාවේ මහතා ඇතුළු රෝහලේ අධ්‍යක්ෂ මණ්ඩලය විසින් දුන් ආදර්ශය අන් අයද අනුගමනය කරනු ඇතැයි ජනාධිපති වික්‍රමසිංහ මහතා සිය විශ්වාසය පළ කළ අතර මෙම විශිෂ්ඨ ආයතනය ගොඩනැගීමට දායක වූ සමස්ත රෝහල් කණ්ඩායමට ස්තුතිය පළ කර සිටියේය.\n\n‘ඇල්ෆ්‍රඩ් හවුස් වින්ග්‘ නව ගොඩනැඟිල්ල විවෘත කිරීමේ අවස්ථාව සටහන් කරමින් ඩර්ඩන්ස් රෝහලේ සභාපති අජිත් තුඩාවේ මහතා විසින් ‘Journey of Care‘ කෘතිය ජනාධිපති රනිල් වික්‍රමසිංහ මහතා වෙත පිළිගැන්වීමද මෙහිදී සිදු විය. රාජ්‍ය ඇමැති තාරක බාලසූරිය, පාර්ලිමේන්තු මන්ත්‍රී ෆීල්ඩ් මාර්ෂල් සරත් ෆොන්සේකා, හිටපු කථානායක කරු ජයසූරිය, ඩර්ඩන්ස් රෝහලේ සභාපති, අධ්‍යක්ෂ මණ්ඩලය සහ කාර්ය මණ්ඩලය ඇතුළු සම්භාවනීය ආරාධිතයෝ රැසක් මේ අවස්ථාවට එක්ව සිටියහ.\n\n",
       "URL": "https://www.dinamina.lk/2023/09/14/local/22095/%e0%b6%b4%e0%b7%9e%e0%b6%af%e0%b7%8a%e0%b6%9c%e0%b6%bd%e0%b7%92%e0%b6%9a-%e0%b6%bb%e0%b7%9d%e0%b7%84%e0%b6%bd%e0%b7%8a%e0%b7%80%e0%b6%bd%e0%b6%a7-%e0%b7%83%e0%b6%b8%e0%b7%8f%e0%b6%b1%e0%b7%8a%e0%b6%ad/",
       "Category": "local",
       "Parent URL": "https://www.dinamina.lk/category/local//page/116/"
}