{
       "Source": "dinamina",
       "Timestamp": "July 31, 2023 1:00 am",
       "Headline": "පාදුක්කේ පාසලක භූතාත්මයක්",
       "News Content": "පාදුක්ක ප්‍රදේශයේ ප්‍රධාන පාසලක සැරිසරන බව කියන භූතාත්මයක් හේතුවෙන් ඒ පාසලේ ශිෂ්‍ය ශිෂ්‍යාවන් මෙන්ම ගුරුවරුන් ද දැඩි ගැටලු සහගත තත්ත්වයකට පත්ව ඇතැයි පැවසේ. අදාළ පාසලේ ඉගෙනුම ලැබූ, ක්‍රීඩාවට බෙහෙවින් ආදරය කළ ශිෂ්‍යාවක පසුගිය කොවිඩ් සමයේදී මියගොස් ඇති බවත්, ඇයගේ භූතාත්මය අදාළ පාසලේ ගැවසෙන බවත් පැවසෙයි.\n\nමේ පාසලේ නෙට්බෝල් කණ්ඩායමේ ක්‍රීඩිකාවන් මෑතකදී ගත් ඡායාරූපයකද මේ කියන මියගිය ශිෂ්‍යාවගේ ඡායාවක් වැන්නක් දක්නට ලැබෙන බවත්, පාසලේ ගුරුවරියකද එම දැරියගේ භූතාත්මය දක්නට ලැබෙන බව කියමින් කෑගසා ඇති බවත් වැඩි දුරටත් වාර්තා වේ. මේ හේතුවෙන් එම පාසලේ සිසුන් පාසල් පැමිණීමද අඩු තත්ත්වයකට පත්ව ඇතැයිද මේ පිළිබඳ තතු දත් විශේෂඥවරයකු මැදිහත්ව මෙහි සත්‍ය තත්ත්වය පිළිබඳ දරුවන් සහ ගුරුවරුන් දැනුම්වත් කරලීම වඩාත් උචිත වන බවද ප්‍රදේශවාසීහු පවසති.\nමීගොඩ – බී.කේ. කත්‍රිආරච්චි",
       "URL": "https://www.dinamina.lk/2023/07/31/local/10322/%e0%b6%b4%e0%b7%8f%e0%b6%af%e0%b7%94%e0%b6%9a%e0%b7%8a%e0%b6%9a%e0%b7%9a-%e0%b6%b4%e0%b7%8f%e0%b7%83%e0%b6%bd%e0%b6%9a-%e0%b6%b7%e0%b7%96%e0%b6%ad%e0%b7%8f%e0%b6%ad%e0%b7%8a%e0%b6%b8%e0%b6%ba%e0%b6%9a/",
       "Category": "local",
       "Parent URL": "https://www.dinamina.lk/category/local//page/311/"
}