{
       "Source": "dinamina",
       "Timestamp": "July 29, 2023 1:00 am",
       "Headline": "වර්ගවාදයට-බෙදුම්වාදයට විරුද්ධ, ජනතා ඕනෑ එපාකම් හඳුනාගත්තේ පොහොට්ටුවයි",
       "News Content": "වර්ගවාදය හා බෙදුම්වාදය ප්‍රතික්ෂේප කරන ශ්‍රී ලංකා පොදුජන පෙරමුණ, මේ රටේ ජනතාවගේ සැබෑ ඕනෑ එපාකම් හඳුනාගත් දේශපාලන පක්ෂයක් බව පාර්ලිමේන්තු මන්ත්‍රී මහාචාර්ය රංජිත් බණ්ඩාර මහතා ප්‍රකාශ කරයි.\n\nතම පක්ෂය වර්ගවාදයට, බෙදුම්වාදයට සහ ආගම්වාදයට විරුද්ධ බවත් මොනයම් හේතුවක් මත ජාතීන් අතර තිබෙන සුහදතාව පළුඳු වන ආකාරයේ කටයුතුවලට සහයෝගය නොදක්වන බවත් හෙතෙම පෙන්වා දෙයි.\n\nඒ මහතා මේ බව ප්‍රකාශ කළේ ශ්‍රී ලංකා පොදුජන පෙරමුණ පක්ෂ මූලස්ථානයේ දී ඊයේ (27) පැවති ප්‍රවෘත්ති සාකච්ඡාවට එක්වෙමිනි.\n\nඑහිදි වැඩිදුරටත් පාර්ලිමේන්තු මන්ත්‍රී මහාචාර්ය රංජිත් බණ්ඩාර මහතා මෙසේද පැවසීය.\n\n“ජනතා විමුක්ති පෙරමුණේ නායක පාර්ලිමේන්තු මන්ත්‍රී අනුර කුමාර දිසානායක මහතා එක්තරා ප්‍රකාශක් කර තිබුණා රට විනාශ කරන කුමන්ත්‍රණකාරි බලවේගවලට එරෙහිව පෙරමුණ ගන්න ඕනෑ කියලා.සටන් කරන්න ඕනේ නැහැ. අපිත් එක්ක එකතුවෙන්න කියලා. මට හරි සතුටුයි. අපිත් ඕකමයි කියන්නේ. මේ රාජ්‍ය විනාශ කරන්න, රට විනාශ කරන්න ඉන්න බලවේග පරාජය කරන්න එකතු වෙන්න කියලා. පහුගිය සතියේ පැවති පුවත්පත් සාකච්ඡාවේ දී අරගලකරුවන් පිළිබඳව අපේ මතය ප්‍රකාශ කළා. අරගලයට සම්බන්ධ වෙච්ච පිරිස් දැන් කුලප්පු වෙලා. අනුර කුමාර මහතා එහෙම කුලප්පු වෙන්නේ නැහැ. ශ්‍රී ලංකා පොදුජන පෙරමුණ වර්ගවාදය, බෙදුම්වාදය ප්‍රතික්ෂේප කරන මේ රටේ ජනතාවගේ සැබෑ ඕනෑ එපාකම් හඳුනාගත් දේශපාලන පක්ෂයක්. අපි අලුත් විෂයන් ගැන කතා නොකර තියෙන එක හරියට කරමු. අපි මැතිවරණය පවත්වමු. දැන් මේ අක්‍රියව පවතින පළාත් සභාවලට නැවත මොකට ද 13ක්.\n\nමේ රටේ හැම පුරවැසියකුටම අයිතියක් තිබෙනවා වර්ගවාදය, ජාතිවාදය, ආගම්වාදය ප්‍රතික්ෂේප කරන්න. මේ රටේ සාමාන්‍ය මහජනයා හැම වෙලාවකම සිතන්නේ අපි එකම සංස්කෘතික දාමයකින් බැදිච්ච පිරිසක් ලෙසයි. නමුත් මේ පුරවැසි අයිතිය අහෝසි කර යම්කිසි කාරණාවක් නිසා මේ 13 ක්‍රියාත්මක කරන්න උත්සාහ කරනවා. අපේ ආණ්ඩුක්‍රම ව්‍යවස්ථාවට 13 වෙනි සංශෝධනය ගේන කොටත් හිටපු පිරිස් හිටියා. ඒ අය දැන් නිශ්ශබ්දයි. ඒ නිසා මේ ගැලපීම් සහ නොගැලපීම් ගැන නැවත අපි හිතා බැලිය යුතුයි. අපේ පක්ෂයේ මහා ලේකම්තුමා පක්ෂයේ ස්ථාවරය මේ 13 වෙනි ආණ්ඩුක්‍රම ව්‍යවස්ථා සංශෝධනය ක්‍රියාත්මක කිරීම ගන පැහැදිලි කළා. අපි වර්ගවාදයට, බෙදුම්වාදයට, ආගම්වාදයට විරුද්ධයි කියලා. ඒ නිසා මොනම හේතුවක් නිසා හරි ජාතීන් අතර තිබෙන සුහදතාව පළුදු වෙනවා නම් අපි එයට විරුද්ධයි. ඒ වගේම අපි මේ කතා කරන සමහර පක්ෂ මේ රටේ පොදු ජනතාව නියෝජනය කරන්නේ නැහැ.\n\nඑදා ඉඳලා එකම මතයක ඉදලා වෙනම භාෂාවක්, වෙනම සංස්කෘතියක්, රටෙන් වෙනම කොටසක් වෙනුවෙන් කතා කරපු අය. ඒ අය වෙනස් වෙලා නැහැ. මේ සර්ව පාක්ෂික සාකච්ඡාව වඩාත් ඵලදායි වෙන්නේ මේ සාකච්ඡාවට සහභාගිවෙන පිරිස විවෘත මනසකින් සහභාගි වුණොත් පමණයි. අපි ආණ්ඩුවට කියන්නේ පළාත් සභා අපි බලගන්වමු. පළාත් සභාවලට දැනට තිබෙන බලතල අපි ක්‍රියාත්මක කරමු. කවුරුහරි කෙනෙක් සතුටු කරන්න මේ කුමන්ත්‍රණකාරි බලවේගවලට මේ රට නැවත වාරයක් නතු කරන්න අපි පක්ෂයක් විදිහට සූදානම් නැහැ. අපේ රටේ රාජ්‍ය ව්‍යවසායන් 430 ක් තිබෙනවා. මේ රාජ්‍ය ව්‍යවසායන් ආරම්භ කර තිබෙන්නේ විවිධ පරමාර්ථ ඇතිව. සමහර රාජ්‍ය ව්‍යවසායන් ව්‍යාපාර විදිහට පවත්වාගෙන යනවා. තව සමහර රාජ්‍ය ව්‍යවසායන් මහා භාණ්ඩාගාරයේ ලැබෙන පහසුකම් මත ක්‍රියාවට නැඟෙනවා. රාජ්‍ය ව්‍යවසාය ප්‍රතිසංස්කරණය කියලා කියන්නේ පෞද්ගලිකරණය නොවේ.\n\nපෞද්ගලිකරණය මේ සියලු ප්‍රශ්නවලට උත්තරය කියලා අපි පිළිගත යුතු නැහැ. රාජ්‍ය ව්‍යවසාය ප්‍රතිසංස්කරණය කළහැකි ආකාර බොහෝමයක් තිබෙනවා. අපි කැමති යෝජනා කරන්න එවැනි විසඳුම් කෙරෙහි අවධානය යොමු කරන්න ඕනෑ. ඒ නිසා අපි විශ්වාස කරනවා රජය රාජ්‍ය ප්‍රතිසංස්කරණය පිළිබඳව මීට වඩා පුළුල් සංවාදයක් ඇති කරන්න ඕනෑ. අවසාන ඉලක්කය වෙන්නේ මේ රටේ මහජනතාවට වඩා පහසු ජීවන රටාවක් ඇති කර දෙන එකයි.\n\nමහින්ද අලුත්ගෙදර",
       "URL": "https://www.dinamina.lk/2023/07/29/local/10076/%e0%b7%80%e0%b6%bb%e0%b7%8a%e0%b6%9c%e0%b7%80%e0%b7%8f%e0%b6%af%e0%b6%ba%e0%b6%a7-%e0%b6%b6%e0%b7%99%e0%b6%af%e0%b7%94%e0%b6%b8%e0%b7%8a%e0%b7%80%e0%b7%8f%e0%b6%af%e0%b6%ba%e0%b6%a7-%e0%b7%80%e0%b7%92/",
       "Category": "local",
       "Parent URL": "https://www.dinamina.lk/category/local//page/315/"
}