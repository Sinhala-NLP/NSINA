{
       "Source": "dinamina",
       "Timestamp": "August 21, 2023 2:39 am",
       "Headline": "චීන – ශ්‍රී ලංකා තේ සහයෝගිතාව නංවන සාකච්ඡා සාර්ථකයි",
       "News Content": "චීනයේ නිල සංචාරයක නිරතව සිටින අගමැති දිනේෂ් ගුණවර්ධන මහතා එරට ප්‍රමුඛතම තේ ව්‍යවසායකයා වන යුනාන් සියාගුවාන් ටෝචා සමූහ ව්‍යාපාරයේ (Yunnan Xiaguan Tuocha Group Co., Ltd.) නිරීක්ෂණ චාරිකාවක නියැළිණි.\n\nයුනාන්, ඩාලිහි පිහිටි මේ කර්මාන්ත ශාලාව තේ අලෙවිය, නිෂ්පාදනය, සංවර්ධන හා පර්යේෂණද ඒකාබද්ධව සිදු කරන සමාගම් ජාලයකි. තේ නිෂ්පාදනය සම්බන්ධයෙන් ජාත්‍යන්තර කීර්තියක් හිමි සියාගුවාන් ටෝචා හා ශ්‍රී ලංකාව අතර තේ පර්යේෂණ කටයුතු පිළිබඳ සහයෝගිතාව ශක්තිමත් කිරීමේ හැකියාව පිළිබඳ එහි ප්‍රධාන විධායක හා තේ පර්යේෂක‍ෙන් සමඟ අගමැතිවරයා සාකච්ඡා කළේය.\n\nමේ වන විටත් තලවකැලේ තේ පර්යේෂණ මධ්‍යස්ථානය සමඟ දත්ත සහ විශේෂඥ දැනුම හුවමාරු කරගෙන ඇති යුනාන් සියාගුවාන් ටෝචා කර්මාන්ත ශාලාව ශ්‍රී ලංකාවේ සිදු කරනු ලබන පර්යේෂණ සහ සංවර්ධනය සඳහා සහාය වීමට කැමැත්ත පළ කර තිබේ.\n\nතේ පර්යේෂණයේ සහයෝගිතාව පිළිබඳ වැඩිදුර සාකච්ඡා සඳහා කණ්ඩායමක් ශ්‍රී ලංකාවට එවන ලෙස අගමැතිවරයා මෙහිදී ඔවුන්ගෙන් ඉල්ලීමක් කළේය. මේ අවස්ථාවට රාජ්‍ය ඇමැති ජානක වක්කුඹුර, නැඟෙනහිර පළාත් ආණ්ඩුකාර සෙන්තිල් තොණ්ඩමන්, පාර්ලිමේන්තු මන්ත්‍රී යදාමිණි ගුණවර්ධන, අගමැති ලේකම් අනුර දිසානායක මහත්වරුන් ඇතුළු පිරිසක් එක්ව සිටියහ.",
       "URL": "https://www.dinamina.lk/2023/08/21/local/15769/%e0%b6%a0%e0%b7%93%e0%b6%b1-%e0%b7%81%e0%b7%8a%e0%b6%bb%e0%b7%93-%e0%b6%bd%e0%b6%82%e0%b6%9a%e0%b7%8f-%e0%b6%ad%e0%b7%9a-%e0%b7%83%e0%b7%84%e0%b6%ba%e0%b7%9d%e0%b6%9c%e0%b7%92%e0%b6%ad/",
       "Category": "local",
       "Parent URL": "https://www.dinamina.lk/category/local//page/214/"
}