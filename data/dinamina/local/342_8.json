{
       "Source": "dinamina",
       "Timestamp": "July 24, 2023 1:00 am",
       "Headline": "තරුණ පරපුර කාටවත් අන්දන්න බෑ",
       "News Content": "මේ රටේ තරුණ පිරිස කිසිවකුට රැවටිය නොහැකි බව ජාතික ජන බලවේගයේ පාර්ලිමේන්තු මන්ත්‍රී ආචාර්ය හරිනි අමරසූරිය මහත්මිය ප්‍රකාශ කළාය.\n\nමේ වන විට ජාතික ජන බලවේගයට සිටි පිරිසේ අඩුවීමක් ඇති දැයි ‘දිනමිණ’කළ විමසීමේදී ඇය ප්‍රකාශ කළේ, ඡන්දයකදී ඒ පිළිබඳව බලාගත හැකි බවයි. බය නැතිව මැතිවරණ තබමු යයිද මන්ත්‍රීවරිය පැවසුවාය.\nමේ රටේ තරුණ, තරුණියන් පිළිබඳව අදහස් දැක්වූ ආචාර්ය හරිනි අමරසූරිය මන්ත්‍රීවරිය මෙසේ ද කීවාය.\n\nමම සිතන්නෙ නැහැ, මේ රටේ තරුණ පිරිස් එක එක පුද්ගලයින්ට අවශ්‍ය ආකාරයට අන්දන්න පුළුවන් කියා. කවුරු හරි එවැන්නක් ප්‍රකාශ කරනවා නම් එම තරුණ පරපුරට කරන ලොකු නිග්‍රහයක්. මෙම තරුණ පිරිස්වලට හැකියාව තිබෙනවා රටේ පවතින තත්ත්වය පිළිබඳව තේරුම් ගෙන තීරණ ගැනීමට. එම පිරිසේ තීන්දු තීරණ මේ රටේ බලය කෑදරකමින් ලබා ගන්නට සිටින පිරිස්වලට අවාසි නම් ඔවුන් තරුණ පිරිස්වලට විවිධ චෝදනා කරයි. ජාතික ජන බලවේගයටත් චෝදනා කරයි.\n\nමේ රටේ තරුණ තරුණියන්ගේ ගැටලුවලට විසඳුම් දීමට නොහැකි දේශපාලඥයන්ට ඔච්චර තමයි කරන්න පුළුවන්.\nජාතික ජන බලවේගයටවත්, වෙනත් බලවේගයකටවත් මේ රටේ තරුණ, තරුණියන්ව රවට්ටන්න හෝ නොමඟ යවන්න පුළුවන් කියා අප නම් සිතන්නෙ නැහැ. තරුණ පිරිසට යමක් තේරුම් ගෙන කටයුතු කරන්න හැකියාව තිබෙන බව අපට විශ්වාසයි. මේ රටේ ජනතාව මේ වන විට දූෂිත දේශපාලනය ප්‍රතික්ෂේප කරන්න තීරණය කර අවසන් යැයි කීවාය.",
       "URL": "https://www.dinamina.lk/2023/07/24/local/8813/%e0%b6%ad%e0%b6%bb%e0%b7%94%e0%b6%ab-%e0%b6%b4%e0%b6%bb%e0%b6%b4%e0%b7%94%e0%b6%bb-%e0%b6%9a%e0%b7%8f%e0%b6%a7%e0%b7%80%e0%b6%ad%e0%b7%8a-%e0%b6%85%e0%b6%b1%e0%b7%8a%e0%b6%af%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/342/"
}