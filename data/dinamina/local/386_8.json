{
       "Source": "dinamina",
       "Timestamp": "July 13, 2023 1:00 am",
       "Headline": "රට තුළ සංහිඳියාව ඇති කිරීම ඊළඟ පරපුරට උරුම නොකිරීම ජනාධිපතිවරයාගේ අරමුණයි",
       "News Content": "ජනාධිපති ලේකම් සමන් ඒකනායක\n\nශ්‍රී ලංකාව තුළ සංහිඳියාව ඇති කිරීමේ කාර්යභාරය ඊළඟ පරම්පරාවට උරුම නොකර, එය වර්තමානයේදීම විසඳීම ජනාධිපති රනිල් වික්‍රමසිංහ මහතාගේ අරමුණ බව ජනාධිපති ලේකම් සමන් ඒකනායක මහතා ප්‍රකාශ කරයි.\n\nසංහිඳියා ක්‍රියාවලිය ආශ්‍රිත ගැටලු විසඳා ගැනීමේ දැඩි අවශ්‍යතාවක් පවතින බව පවසන ඒ මහතා එම ප්‍රයන්තය සාර්ථක කරගත හොත් රටක් ලෙස වසරක් පාසා ජිනීවා විත්ති කූඩුවට නැඟීමට අවශ්‍ය නොවන බවද පෙන්වා දෙයි.\n\nජනාධිපති ලේකම් සමන් ඒකනායක මහතා මේ අදහස් පළ කළේ, විදේශ ඇමැති එම්.යූ.එම්. අලි සබ්රි මහතාගේ ප්‍රධානත්වයෙන් ජනාධිපති ලේකම් කාර්යාලයේදී පැවති සත්‍යය සහ ප්‍රතිසන්ධාන යන්ත්‍රණය පිළිබඳ සිවිල් සමාජය දැනුවත් කිරීමේ සාකච්ඡාවකට එක් වෙමිනි.සත්‍ය සහ ප්‍රතිසන්ධාන යන්ත්‍රණය පිළිබඳ විදේශ කටයුතු ඇමැතිවරයා අරමුණු පැහැදිලි කළ අතර, සත්‍ය සහ ප්‍රතිසන්ධාන කොමිසමේ (truth reconciliation commission) කාර්යභාරය පිළිබඳව මෙහිදී දීර්ඝ වශයෙන් සාකච්ඡා කෙරිණි.\n\nඑහිදී එම කොමිසම පිහිටුවීමේ අරමුණු ඉටු කරගැනීම පිළිබඳව පැමිණ සිටි සිවිල් සමාජ සංවිධාන සාමාජිකයන්ගේ අදහස් සහ යෝජනා විමසා සිටි ජනාධිපති ලේකම් සමන් ඒකනායක මහතා සංහිඳියා ක්‍රියාවලිය සාර්ථක කරගැනීමට සියලු දෙනාගේ සහාය අපේක්ෂා කරන බවද සඳහන් කළේය. රටක් ලෙස ඉදිරියට යෑමට සියලු පුරවැසියන්ගේ එකඟතාව හා සහයෝගය අවශ්‍ය බවද ඒ මහතා පැවසීය.\n\nමහින්ද අලුත්ගෙදර",
       "URL": "https://www.dinamina.lk/2023/07/13/local/6155/%e0%b6%bb%e0%b6%a7-%e0%b6%ad%e0%b7%94%e0%b7%85-%e0%b7%83%e0%b6%82%e0%b7%84%e0%b7%92%e0%b6%b3%e0%b7%92%e0%b6%ba%e0%b7%8f%e0%b7%80-%e0%b6%87%e0%b6%ad%e0%b7%92-%e0%b6%9a%e0%b7%92%e0%b6%bb%e0%b7%93/",
       "Category": "local",
       "Parent URL": "https://www.dinamina.lk/category/local//page/386/"
}