{
       "Source": "dinamina",
       "Timestamp": "July 11, 2023 1:00 am",
       "Headline": "පොහොට්ටුව සිව් වෙනි මැතිවරණ ජයග්‍රහණයටත් සූදානම්",
       "News Content": "පාර්ලිමේන්තු මන්ත්‍රී රෝහිත අබේගුණවර්ධන\n\nමැතිවරණ වර්ෂයක් වන 2024දී ජනාධිපතිවරණය හෝ පාර්ලිමේන්තු මැතිවරණයක් හෝ කුමක් පැමිණියත් ශ්‍රී ලංකා පොදුජන පෙරමුණ සිව් වැනි ජයග්‍රහණය ගැනීමට සූදානම් බව පාර්ලිමේන්තු මන්ත්‍රී රෝහිත අබේගුණවර්ධන මහතා අවධාරණය කරයි.\n\nමන්ත්‍රීවරයා මේ බව පැවැසුවේ පෙරේදා (09) හොරණ නගර ශාලාවේ පැවති ශ්‍රී ලංකා පොදුජන පෙරමුණේ කළුතර දිස්ත්‍රික් හොරණ ආසන සම්මේලනය අමතමිනි.\n\nඑහිදී වැඩිදුරටත් අදහස් දැක්වූ මන්ත්‍රීවරයා මෙලෙස ද කීවේය.\n\n“රටේ තත්ත්වය යහපත් මට්ටමක පවතින්නේ නම් මැතිවරණ පැවැත්වීම අනිවාර්යයි. ඒ වෙනුවෙන් අපේ පක්ෂය කඳවුරු බඳිනවා. ඕනෑම අභියෝගයකට ශ්‍රී ලංකා පොදුජන පෙරමුණ සූදානම්. හොරණ ආසනයේ සෑම ග්‍රාමසේවා වසමක්ම මෙතන නියෝජනය වෙනවා. ගෝඨාභය රාජපක්ෂ මහතා බොහොම අමාරුවෙන් ජීවිතය බේරා ගත්තේ. ඒ දවස අද. ඒ අවුරුද්ද පිරෙන කොට නැවත පොහොට්ටුව නැගිටිනවා කියන පණිවිඩයදී තිබෙනවා. තව මාස හයක් යන කොට මේ සම්මේලනය හොරණ ක්‍රීඩා පිටියේ පවත්වනවා. මට මේ දිස්ත්‍රික් නායකකම හිමි වුණේ 2015දී. මම කැමැති අභියෝගවලට.\n\n2018 පෙබරවාරි ඡන්දයකට අපි ගියා. වසර 50කට වැඩි පක්ෂ සමඟ අපට තරග කරන්න වුණා. අවුරුදු දෙකක් නැති පුංචි පක්ෂය ඡන්දයෙන් ජය ගන්නවා. කළුතර දිස්ත්‍රික්කයේ අපි ජය ගත්තා. ගෝඨාභය රාජපක්ෂ මහතාගේ ජයග්‍රහණය වෙනුවෙන් අපේ දිස්ත්‍රික්කයේ ඔබලා විශාල කාර්යභාරයක් ඉටු කරනවා. ඒ මහතා නරක කෙනෙක් නොවේ. ආරක්ෂක ලේකම්කමේ හිටපු ගෝඨාභය රාජපක්ෂ නොවෙයි ජනාධිපති ගෝඨාභය රාජපක්ෂ. රටට ශක්තිමත් පාලනයක් අපි ඉල්ලුවා. ආරක්ෂක ලේකම්කමේ සිටියදී කළ දේ ජනාධිපතිවරයා වශයෙන් කළා නම් අදටත් ජනාධිපති. කළුතර දිස්ත්‍රික්කයේ පාර්ලිමේන්තු මැතිවරණයත් ආවා. ඒ ඡන්ද තුන ඉතිහාසයට එක් වෙනවා. දිස්ත්‍රික්කයෙන් කිසිදාක මන්ත්‍රීවරුන් 8 දෙනකු පාර්ලිමේන්තුවට ගියේ නෑ. එක්සත් ජාතික පක්ෂයට දෙකයි. අපට අටයි. හොරණ ඔබ හැමදාම ජය ගන්නා කඳවුරේ ඉන්නවා. වැඩිම ශක්තිය දෙන්නේ හොරණ ජනතාව.\n\nඒ වැඩවසම් ක්‍රමය අවසන්. මේ හොරණින් සතුටු වෙන්න පුළුවන් මිනිසෙක් දායාද කරනවා. හොරණ වෙනුවෙන් අධ්‍යාපනය, සෞඛ්‍ය, සමාජ ප්‍රශ්න වෙනුවෙන් අපි කටයුතු කරනවා. මේ ජනතාව වෙනුවෙන් අපි කොන්ද නවන්න බය නෑ. මේ ජනතාවට අපි ඉදිරියටත් සහාය දෙනවා. රනිල් වික්‍රමසිංහ මහතාට ජනාධිපතිකම දුන්නේ අපි. අගමැතිකමට එදා නම් පහක් එව්වා. ඒත් අපි රනිල් වික්‍රමසිංහ ගන්න තීරණය කළා. එතුමා ජනාධිපතිවරයා හැටියටත් පත් කළා. මේ කාලයේ ඔහු ආරක්ෂා කරන්නෙත් අපි. දැන් රටක් වශයෙන් ගොඩ යන කොට අපි පාර්ලිමේන්තුවේදී තීන්දු තීරණ ගන්නවා. ඒ හරහා මේ දිස්ත්‍රික්කයට ගේන්න පුළුවන් හැම දෙයක්ම ගේනවා. ඒ නිසා අපි මේ අභියෝගය භාරගෙන තිබෙනවා. මේ 66 වැනි සම්මේලනය පැවැත්වෙන්නේ. අගෝස්තු වන කොට සියලු ආසන සම්මේලන අවසන් කරනවා. නැවත පක්ෂය නැගිට්ටවනවා.\n\nඅපේ පක්ෂයේ නායක මහින්ද රාජපක්ෂ මහතාගේ සුබ පැතුම් පිරිනමනවා. ඒ වගේම අපේ පක්ෂයේ නිර්මාතෘ බැසිල් රාජපක්ෂ මහතාගේ සුබ පැතුම් ද එක් කරනවා. ඕනෑම අභියෝගයකට අපි ලෑස්තියි. ශ්‍රී ලංකා පොදුජන පෙරමුණ ශක්තිමත්. 2024 මැතිවරණ වර්ෂයක්. මේ ආණ්ඩුවටත් බෑ මැතිවරණ කල් දාන්න. නියමිත වෙලාවට මැතිවරණය දෙන්න වෙනවා.”\n\nකොළඹ දිස්ත්‍රික් පාර්ලිමේන්තු මන්ත්‍රී ගාමිණී ලොකුගේ මහතා\n\n“අපි හැට නව ලක්ෂයක් ඡන්ද ගත් පක්ෂයක්. ඇයි මෙහෙම වුණේ අපට. අපට සහ ගෝඨාභාය රාජපක්ෂ මහතාට ප්‍රශ්න ගණනාවකට මුහුණ දෙන්න සිදු වුණා. ගෝඨාභය රාජපක්ෂ මහතා ජයග්‍රහණය කර දිවුරුම් දුන්නේ රුවන්වැලිමහා සෑය ඉදිරිපිට. එදා ඒ මහතාගේ කතාවෙන් කිව්වා මගේ ජයග්‍රහණයට සම්පූර්ණ ශක්තිය දුන්නේ බෞද්ධ ජනතාව කියලා. ඒක තමයි අපට වැරදුණේ. අපේ කරුමෙට කොවිඩ් ආවා. එතුමා ඒකටත් ඉතාම ශක්තිමත්ව මුහුණ දුන්නා. ඒත් රට වැහුවාම අපට ජාත්‍යන්තරයේ ආධාර නැති වුණා. තෙල්, ගෑස් ගේන්න සල්ලි නැති වුණා. කරන්ට් එක දෙන්න තෙල් නැති වුණා. රටම අර්බුදයකට පත් වුණා. ”\n\nකළුතර දිස්ත්‍රික් පාර්ලිමේන්තු මන්ත්‍රී සංජීව එදිරිමාන්න මහතා\n\n“පසුගිය වසරේ මැයි මාසයේ නව වෙනිදායින් පසුව අපි වැටිලා හිටියේ. මේ රටේ රස්තියාදුකාර දේශපාලන ව්‍යාපාරයක ප්‍රහාරයට ලක් වුණා. ගෝඨාභය රාජපක්ෂ මහතා ජනාධිපතිකම දාලා ගියා. ඒත් මහින්ද රාජපක්ෂ මහතා වෙනුවෙන් අදත් විශාල පිරිසක් රැස්ව සිටිනවා.\n\nනිදහස් ශ්‍රී ලංකාවට අවුරුදු 35 වන විට 80 ජූලි වර්ජනය එන විට 40,000කට වැඩි පිරිසකට රැකියා නැතිව ගෙදර යනවා. 83 කළු ජූලිය යාපනයේ නගර්කොවිල් හමුදා කඳවුරේ 13 දෙනකු මිය යනවා. එදා සිදු වූ දේ අපි දන්නවා. අපේ රට විවිධාකාරයෙන් ගිනි ගන්නවා. ජනතා විමුක්ති පෙරමුණ 1988දී සන්නද්ධ අරගලයක් ආරම්භ කරනවා. 83 ප්‍රශ්නය සමඟ එල්ටීටීඊය නිර්මාණය වුණා. දෙවැනි ලෝක යුද්ධයෙන් පසුව ලෝකයේ කිසිම රටක් ප්‍රහාරයකට ලක් වෙලා නෑ. ඒත් නිදහස් ශ්‍රී ලංකාව දශක තුනක කාලයක් ත්‍රස්තවාදීන්ගේ ග්‍රහණයේ සිටියා. ඒ ග්‍රහණයෙන් අපේ රට බේරා ගන්න මහින්ද රාජපක්ෂ මහතා පියවර ගත්තා. මේ ගැන කිසිදු තාර්කික දේශපාලන විග්‍රහයක් නැති අය විවිධ මත ඉදිරිපත් කරනවා. රාජපක්ෂවරුන් විසින් මේ රට විනාශ කළ බවක් කියනවා. රාජපක්ෂවරුන් මේ රටට සිදු කළ සේවය ගැන අවබෝධ කර ගන්න.”\n\nරාජ්‍ය ඇමැති ඉන්දික අනුරුද්ධ, පාර්ලිමේන්තු මන්ත්‍රීවරුන් වන අනුප පස්කුවෙල්, ප්‍රදීප් උඳුගොඩ, සුදර්ශන දෙනිපිටිය මහත්වරුන් ඇතුළු පිරිසක් මේ අවස්ථාවට එක්ව සිටියහ.\n\nමහින්ද අලුත්ගෙදර සහ නෙත්මි පූජනී",
       "URL": "https://www.dinamina.lk/2023/07/11/local/5561/%e0%b6%b4%e0%b7%9c%e0%b7%84%e0%b7%9c%e0%b6%a7%e0%b7%8a%e0%b6%a7%e0%b7%94%e0%b7%80-%e0%b7%83%e0%b7%92%e0%b7%80%e0%b7%8a-%e0%b7%80%e0%b7%99%e0%b6%b1%e0%b7%92-%e0%b6%b8%e0%b7%90%e0%b6%ad%e0%b7%92/",
       "Category": "local",
       "Parent URL": "https://www.dinamina.lk/category/local//page/395/"
}