{
       "Source": "dinamina",
       "Timestamp": "July 19, 2023 1:00 am",
       "Headline": "සීඅයිඩීයෙන් බව කියමින් පැහැරගෙන ගොස් මරණ තර්ජන කර කෝටියක් කොල්ලකෑ කල්ලියේ දෙදෙනෙක් කොටු වෙති",
       "News Content": "අපරාධ පරීක්ෂණ දෙපාර්තමේන්තුවේ නිලධාරීන් බව පවසා පුද්ගලයන් දෙදෙ‍ෙනකු පැහැරගෙන ගොස් කිරුළපන නිවසක රඳවා තබා මරණීය තර්ජනය කර රුපියල් කෝටියකට ආසන්න මුදලක් කොල්ලකෑ කණ්ඩායමේ දෙදෙනෙක් අත්අඩංගුවට ගත් බව කොහුවල පොලිසිය කියයි. රුපියල් ලක්ෂ 87ක මුදලක් සහ අමෙරිකන් ඩොලර් 3000ක මුදලක් සැකකරුවන් කොල්ලකා තිබුණි.\n\nපිරමීඩ මූල්‍ය ගනුදෙනුවල යෙදෙන පුද්ගලයන් දෙදෙ‍ෙනකු කොහුවල දුටුගැමුණු වීදිය සුපිරි වෙ‍ෙළඳසැලකට ගොස් සිය මෝටර් රථය වෙත පැමිණෙමින් සිටියදී සුඛෝපභෝගී වාහන තුනකින් පැමිණ තිබූ හය දෙ‍ෙනකුගෙන් පමණ වූ කල්ලියක් පුද්ගලයන් දෙදෙනා පැහැරගෙන තිබුණි.\n\nඅනතුරුව එම පුද්ගලයන් දෙදෙනාව කිරුළපන ප්‍රදේශයේ නිවසකට රැගෙන ගොස් එහි සිරකර මුදල් ඉල්ලා ඇති අතර අනතුරුව ඔවුන් පැමිණි වාහනයේ මුදල් තිබෙන බවට පැවැසීමෙන් අනතුරුව කොල්ලකරුවන් ඔවුන් දෙදෙනා එම ස්ථානයට රැගෙනවිත් මුදල් කොල්ලකෑමෙන් අනතුරුව පලා ගොස් තිබූ බව පොලිසිය කියයි.\n\nකොල්ලකරුවන් බී.එම්.ඩබ්ලිව්. මෝටර් රථයකින්, කේ.ඩී.එච්. වෑන් රථයකින් සහ වැගන් ආර් රථයකින් පැමිණ තිබූ බව කොල්ලකෑමට ලක් වූ පුද්ගලයන් දෙදෙනා පැමිණිලි කර තිබුණි.\n\nතමන් වාහන දෙකක් විකුණා ලබාගත් මුදල් කොල්ල කෑ බව ඔවුන් දෙදෙනා වැඩිදුරටත් පොලිසිය වෙත පැමිණිලි කර තිබුණි.\n\nඅත්අඩංගුවට ගත් සැකකරුවන් දෙදෙනා හම්බන්තොට පදිංචිකරුවන් බවත් පැමිණිලිකරුවන් මාතර අඟුණුකොළපැලැස්ස පදිංචිකරුවන් බවත් පොලිසිය කියයි. කොල්ලකෑමට සම්බන්ධ ප්‍රධාන සැකකරුවන් දෙදෙ‍ෙනකු ඇතුළු තවත් කිහිප දෙනෙකු අත්අඩංගුවට ගැනීමට නියමිත බව උසස් පොලිස් නිලධාරියෙක් පැවැසීය. සැකකරුවන් නුගේගොඩ මහේස්ත්‍රාත් අධිකරණය වෙත ඉදිරිපත් කිරීමට නියමිතය.\n\nගල්කිස්ස කොට්ඨාස භාර ජ්‍යෙෂ්ඨ පොලිස් අධිකාරී මංගල දෙහිදෙණිය සහකාර පොලිස් අධිකාරී ඩී.එම්.එම්. නිලංග මහත්වරුන්ගේ උපදෙස් මත කොහුවල පොලිසියේ ස්ථානාධිපති ප්‍රධාන පොලිස් පරීක්ෂක වසන්ත පිටිගල මහතාගේ මෙහෙයවීමෙන් පරීක්ෂණ පැවැත්වේ.",
       "URL": "https://www.dinamina.lk/2023/07/19/local/7488/%e0%b7%83%e0%b7%93%e0%b6%85%e0%b6%ba%e0%b7%92%e0%b6%a9%e0%b7%93%e0%b6%ba%e0%b7%99%e0%b6%b1%e0%b7%8a-%e0%b6%b6%e0%b7%80-%e0%b6%9a%e0%b7%92%e0%b6%ba%e0%b6%b8%e0%b7%92%e0%b6%b1%e0%b7%8a-%e0%b6%b4/",
       "Category": "local",
       "Parent URL": "https://www.dinamina.lk/category/local//page/363/"
}