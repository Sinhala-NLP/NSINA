{
       "Source": "dinamina",
       "Timestamp": "September 12, 2023 2:12 pm",
       "Headline": "කොතලාවල ආරක්‍ෂක විශ්වවිද්‍යාලයේ නව උපකුලපතිට ආරක්‍ෂක රාජ්‍ය අමාත්‍යවරයාගෙන් සුභ පැතුම්",
       "News Content": "ජෙනරල් ශ්‍රීමත් ජෝන් කොතලාවල ආරක්‍ෂක විශ්වවිද්‍යාලයට අභිනවයෙන් පත්වූ උපකුලපති රියර් අද්මිරාල් ධම්මික කුමාර ආරක්‍ෂක රාජ්‍ය අමාත්‍ය ප්‍රමිත බණ්ඩාර තෙන්නකෝන් මහතා ඊයේ (11) කොළඹ ආරක්‍ෂක රාජ්‍ය අමාත්‍යාංශයේ දී හමුවිය.\n\nආරක්‍ෂක අමාත්‍යාංශය වෙත පැමිණි උපකුලපතිවරයා රාජ්‍ය අමාත්‍ය තෙන්නකෝන් මැතිතුමා විසින් ඉතා උණුසුම් ලෙස පිළිගෙන, ඔහු සමඟ සුහද කතාබහක නිරත විය.\n\nමෙම හමුවේදී අමාත්‍යතුමා රියර් අද්මිරාල් කුමාරගේ ඉදිරි කටයුතු සඳහා සිය සුබ පැතුම් එක් කළ අතර, කොතලාවල ආරක්‍ෂක විශ්වවිද්‍යාලය තවදුරටත් තත්වයෙන් උසස් වනු ඇතැයි අපේක්‍ෂා කරන බවද ප්‍රකාශ කළේය.\n\nමෙම අවස්ථාව සනිටුහන් කිරීම සඳහා උපකුලපතිතුමන් විසින් රාජ්‍ය අමාත්‍යතුමා වෙත සමරු තිළිණයක් පිළිගැන්වීය.\n\nරියර් අද්මිරාල් ධම්මික කුමාර සැප්තැම්බර් 01 වන දින කොතලාවල ආරක්‍ෂක විශ්වවිද්‍යාලයේ උපකුලපතිවරයා ලෙස වැඩ භාර ගන්නා ලදි.\n\n\n\n\n\n",
       "URL": "https://www.dinamina.lk/2023/09/12/breaking-news/21543/%e0%b6%9a%e0%b7%9c%e0%b6%ad%e0%b6%bd%e0%b7%8f%e0%b7%80%e0%b6%bd-%e0%b6%86%e0%b6%bb%e0%b6%9a%e0%b7%8a%e0%b7%82%e0%b6%9a-%e0%b7%80%e0%b7%92%e0%b7%81%e0%b7%8a%e0%b7%80%e0%b7%80%e0%b7%92%e0%b6%af-4/",
       "Category": "local",
       "Parent URL": "https://www.dinamina.lk/category/local//page/125/"
}