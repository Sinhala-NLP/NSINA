{
       "Source": "dinamina",
       "Timestamp": "August 17, 2023 1:03 am",
       "Headline": "ජනපති නීතිඥවරුන් තෝරා ගැනීමට අය­ැදුම්පත් කැඳවයි",
       "News Content": "2022/2023 වසර සඳහා ජනාධිපති නීතිඥවරයන් පත් කිරීම සඳහා සුදුසු නීතිඥයන් තෝරා ගැනීමට අදාළ අයදුම්පත් කැඳවීම ආරම්භ කර තිබේ.\nශ්‍රී ලංකා ප්‍රජාතාන්ත්‍රික සමාජවාදී ජනරජයේ ආණ්ඩුක්‍රම ව්‍යවස්ථාවේ 33(ඉ) ව්‍යවස්ථාව ප්‍රකාරව මෙම අයදුම්පත් කැඳවීම ජනාධිපති ලේකම් සමන් ඒකනායක මහතා විසින් සිදු කරනු ලබයි.\n\n2021 නොවැම්බර් මස 24 දිනැති 2255/24 අංක දරන අතිවිශේෂ ගැසට් පත්‍රයේ පළ කරන ලද මාර්ගෝපදේශ අනුව ශ්‍රී ලංකා පුරවැසියන්ට ඒ සඳහා අයදුම් කළ හැකිය.\n\nඅයදුම්කරු නොතාරිස්වරයකු ලෙස සේවයේ යෙදී සිටීම නුසුදුසුකමක් ලෙස සලකනු ලබන අතර, අයදුම්කරු ඍජුව හෝ වක්‍රව තුන්වන පාර්ශ්වයක් මඟින් අදාළ අයදුම්පත සම්බන්ධව හෝ ජනාධිපති නීතඥවරයකු වශයෙන් පත් කිරීම සම්බන්ධව කිසිදු බලපෑමක් කිරීම නුසුදුසුකමක් ලෙස සලකනු ඇත. සම්පූර්ණ කළ ලිඛිත අයදුම්පත් අදාළ ලියකියවිලිවල සහතික කළ පිටපත් ද සමඟ, 2023 අගෝස්තු මස 25 වැනි දින හෝ ඊට පෙර “ජනාධිපති ලේකම්, ජනාධිපති කාර්යාලය, කොළඹ 01” යන ලිපිනයට ලැබෙන පරිදි ලියාපදිංචි තැපෑලෙන් එවිය යුතුය. අයදුම්පත බහා ඇති කවරයේ වම්පස ඉහළ කෙළවරෙහි “ජනාධිපති නීතිඥවරයන් පත් කිරීම – 2022 /2023 යන්න පැහැදිලි ලෙස ලිවිය යුතුය.\nඅයදුම් පත්‍රය www.presidentsoffice.gov.lk ඔස්සේ ද බාගත කළ හැකිය.",
       "URL": "https://www.dinamina.lk/2023/08/17/local/14925/%e0%b6%a2%e0%b6%b1%e0%b6%b4%e0%b6%ad%e0%b7%92-%e0%b6%b1%e0%b7%93%e0%b6%ad%e0%b7%92%e0%b6%a5%e0%b7%80%e0%b6%bb%e0%b7%94%e0%b6%b1%e0%b7%8a-%e0%b6%ad%e0%b7%9d%e0%b6%bb%e0%b7%8f-%e0%b6%9c%e0%b7%90/",
       "Category": "local",
       "Parent URL": "https://www.dinamina.lk/category/local//page/233/"
}