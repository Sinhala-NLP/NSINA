{
       "Source": "dinamina",
       "Timestamp": "September 23, 2023 6:38 pm",
       "Headline": "රජය දෙන මුදල් සහනාධාරය වී මිල දී ගැනීමට යෙදවිය හැකියි – කෘෂිකර්ම ඇමති",
       "News Content": "පොහොර මිල දී ගැනීම සඳහා රජය ලබා දෙන මුදල් සහනාධාරය අවශ්‍ය නොමැති බවට සියලුම ගොවි සංවිධාන ප්‍රකාශ කරන්නේ නම් එම මුදල් වී මිල දී ගැනීම සඳහා යෙදවිය හැකි බව කෘෂිකර්ම අමාත්‍ය මහින්ද අමරවීර මහතා පවසයි.\n\nරජය විසින් පොහොර මිල දී ගැනීම සඳහා රජය විසින් ඉදිරි මහ කන්නයේ දී පොහොර සහනාධාරය වශයෙන් ගොවි ජනතාවට පොහොර මිල දී ගැනීම සඳහා රුපියල් මිලියන 12,000ක මුදලක් වෙන් කර තිබේ.\n\nඒ අනුව හෙක්ටෙයාර් එකකට රුපියල් 15,000ක් වශයෙන් ගොවි ගිණුම්වලටම මුදල් ලබා දීමට කටයුතු යොදා ඇතැයි කෘෂිකර්ම අමාත්‍ය මහින්ද අමරවීර මහතා ප්‍රකාශ කළේය.\n\nනමුත් ශ්‍රී ලංකා ජාතික ඒකාබද්ධ ගොවි බල මණ්ඩල සංගමය සමග පැවැති සාකච්ඡාවේ දී ගොවි ජනතාවට රජය විසින් ලබා දෙන සහනාධාර අනවශ්‍ය බවත්, ගොවි ජනතාවට අවශ්‍ය වන්නේ තම නිෂ්පාදන සදහා ඉහළ මිලක් ලබා දීම බවත් එම සංගමය අවධාරණය කළේය. එම නිසා පොහොර සහනාධාරය වශයෙන් වැය කරන මුදල සාධාරණ මුදලකට වී මිල දී ගැනීම සඳහා යොදවන ලෙසත් ඉල්ලීමක් කර ඇත.\n\nමේ සම්බන්ධව අදහස් පළ කළ ලබා දෙන මුදල් අනවශ්‍ය නම් සියලුම ගොවි සංවිධාන මෙම යෝජනාවට එකඟත්වය පළ කළ යුතු බවත්, ඒ අනුව එම මුදල් වී මිල දී ගැනීම සඳහා වෙන් කළ හැකි බවත් අවධාරණය කළේය. නමුත් තවමත් ඇතැම් ගොවි සංවිධාන ඒ සම්බන්ධව ප්‍රකාශයක් සිදු කර නෑතැයි ද අමාත්‍යවරයා සඳහන් කළේය.\n\nකෘෂිකර්ම දෙපාර්මේන්තුවේ 25 වන වාර්ෂික සමුළුව ඊයේ (22) ගන්නොරුව පැළෑටි හා ජාන සම්පත් මධ්‍යස්ථාන ශ්‍රවණාගාරයේ දී පැවැත්විනි. එම අවස්ථාවට සහභාගි වෙමින් අමාත්‍යවරයා මෙම අදහස් පළ කළේය.\n\nවැඩි දුරටත් අදහස් දැක්වු අමාත්‍යවරයා කියා සිටියේ අප රටේ හෙක්ටයාර් එකකට ලබන වී අස්වැන්න කිලෝග්‍රෑම් 2000- 4500 දක්වා වන අතර මෙම ප්‍රමාණය ඇතැම් ප්‍රදේහවල කිලෝ ග්‍රෑම් 11,000 දක්වා ඉහළ ගොස් ඇති බවයි. එවැනි ඉහළ අස්වැන්නක් ලබා ගැනීමේ දී වී කිලෝවක් රුපියල් 75ක් වැනි මුදලකට අලෙවි කළත් ගොවීන්ට පාඩුවක් සිදු නොවේ.\n\nඑමනිසා වී අස්වනු ඉහළ නංවාලීමට හැම ගොවියෙක්ම කටයුතු කරන්නේ නම් රජයේ සහනාධාර උපයෝගි කර ගනිමින් ඉහළ අස්වැන්නක් ලබා ගැනීමට මෙන්ම ඉහළ ආදායමක් උපයා ගැනීමට ද හැකි වන බව අමාත්‍යවරයා සඳහන් කළේය.\n\n",
       "URL": "https://www.dinamina.lk/2023/09/23/local/24977/%e0%b6%bb%e0%b6%a2%e0%b6%ba-%e0%b6%af%e0%b7%99%e0%b6%b1-%e0%b6%b8%e0%b7%94%e0%b6%af%e0%b6%bd%e0%b7%8a-%e0%b7%83%e0%b7%84%e0%b6%b1%e0%b7%8f%e0%b6%b0%e0%b7%8f%e0%b6%bb%e0%b6%ba-%e0%b7%80%e0%b7%93/",
       "Category": "local",
       "Parent URL": "https://www.dinamina.lk/category/local//page/77/"
}