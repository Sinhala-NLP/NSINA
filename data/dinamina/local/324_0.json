{
       "Source": "dinamina",
       "Timestamp": "July 27, 2023 1:32 am",
       "Headline": "ආර්ථික අර්බුදයෙන් ගොඩඑන්න අපනයන නිෂ්පාදන කර්මාන්ත ප්‍රවර්ධනයක් මේ රටට අවශ්‍යයි",
       "News Content": "\n\nශ්‍රී ලංකාවට වත්මන් ආර්ථික අර්බුදයෙන් මිදීමට අපනයන පදනම් කරගත් නිෂ්පාදන කර්මාන්ත ප්‍රවර්ධනයක් අවශ්‍යයැයි මහාචාර්ය හොවාර්ඩ් නිකලස් මහතා ප්‍රකාශ කරයි.\n\nමේ දිනවල ශ්‍රී ලංකාවට පැමිණ සිටින ප්‍රකට ආර්ථික විද්වතකු වන ආර්ථික විද්‍යාව පිළිබඳ මහාචාර්ය හොවාර්ඩ් නිකලස් මහතා ඔහුගේ ‘Exploration in Marx’s Theory of Price’ ඉකුත්දා එළිදැක්වීය. ඔහු මෙරට ආර්ථිකය සම්බන්ධයෙන් මෙසේද කියා සිටියේය.\n\nශ්‍රී ලංකාවේ වත්මන් ආර්ථික අර්බුදයට හේතුව දිගුකලක් තිස්සේ පැවති වෙළෙඳ හිඟයයි. වසර 40ක් තිස්සේ ශ්‍රී ලංකාව අඛණ්ඩ වෙළෙඳ හිඟයක් පවත්වාගෙන ආවා. සාමාන්‍ය අගයක් ලෙස ගත්තොත් වෙළෙඳ හිඟය දළ දේශීය නිෂ්පාදිතයේ ප්‍රතිශතයක් ලෙස සියයට 10ට වැඩි අගයක් ගත්තා. එසේම සංචාරක ව්‍යාපාරය සහ විදේශ රැකියා හරහා ලැබෙන මුදල් මත ශ්‍රී ලංකාව රඳා පැවතුණා.\n\nඑය ප්‍රමාණවත් නොවුණු නිසා මුදල් ණයට ගැනීමට සිදු වුණා. සියලු දෙනාම දන්නා පරිදි ලෝක ආර්ථිකයේ ප්‍රශ්නයක් ඇති වූ විට සංචාරක ආදායම් අඩු වෙනවා. එසේම අපනයන ආදායම් අඩු වෙනවා. මේ තුළ අපට සාමාන්‍ය වශයෙන් තිබෙන ප්‍රශ්නයට වැඩි විදේශ විනිමය ප්‍රශ්නයකට මුහුණ දෙන්න වෙනවා.\n\nරජයට අයත් ව්‍යාපාර පෞද්ගලීකරණය කරනවා‍. අයිඑම්එෆ් කියනවා රාජ්‍ය පරිපාලනය ප්‍රතිසංස්කරණයට ලක් කළ යුතුයි කියලා. එහි ඇත්තක් තියෙනවා. එහෙත් එය ලංකාවේ වර්ධන ක්‍රියාවලියට සහායක් ලබා දෙනවාද?\nඅපනයන පාදක කරගත් කාර්මීකරණයකට මේ රට ගමන් කළ යුතුයි. මම මෙය වසර 35ක පමණ සිට ශ්‍රී ලංකාව සම්බන්ධයෙන් කියන දෙයක්. අපනයන පාදක කරගත් නිෂ්පාදන කර්මාන්ත වේගවත් ලෙස ප්‍රවර්ධනය කිරීම ශ්‍රී ලංකාවට අවශ්‍යයි. අපනයන පාදක කරගත් නිෂ්පාදන කර්මාන්ත ප්‍රවර්ධනය කරන බව හැම රජයක්ම කීවත් අපට එහෙම දෙයක් පේන්න නැහැ.\n\nජයසිරි මුණසිංහ",
       "URL": "https://www.dinamina.lk/2023/07/27/local/9594/%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba%e0%b7%99%e0%b6%b1%e0%b7%8a-%e0%b6%9c%e0%b7%9c%e0%b6%a9%e0%b6%91%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/324/"
}