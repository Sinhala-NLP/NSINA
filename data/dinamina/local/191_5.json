{
       "Source": "dinamina",
       "Timestamp": "August 25, 2023 1:00 am",
       "Headline": "ක්‍රීඩාවේ තොටිල්ල පාසලයි",
       "News Content": "ක්‍රීඩාවේ තොටිල්ල පාසල වන නිසා පාසල් ක්‍රිකට් නැංවීම කෙරෙහි වැඩි අවධානයක් ආණ්ඩුව යොමු කළ යුතු බව විපක්ෂයේ ප්‍රධාන සංවිධායක, මහනුවර දිස්ත්‍රික් මන්ත්‍රී ලක්ෂ්මන් කිරිඇල්ල මහතා පාර්ලිමේන්තුවේ දී ඊයේ (24) පැවසීය.\n\nසභාව කල් තබන අවස්ථාවේදී ක්‍රිකට් මණ්ඩලය සම්බන්ධයෙන් වූ විවාදයට එක්වෙමින් මන්ත්‍රීවරයා මේ බව ප්‍රකාශ කෙළේය.\n\nතවදුරටත් මන්ත්‍රීවරයා මෙසේද පැවසීය.\n\nපල්ලෙකැලේ ක්‍රිකට් පිට්ටනියේ දිනක් සෙල්ලම් කිරීම සඳහා පාසලකින් රුපියල් 75,000 ක මුදලක් අය කරනවා. ඇමැතිවරයාව සිටියදී තමා මේ පිට්ටනිය මූලික වශයෙන් ආරම්භ කළේ පාසල් ක්‍රිකට් සඳහා වුවද අද ඒ වුවමනාව ඉටු වී නොමැති අතර ඒ ගැන වත්මන් ක්‍රීඩා ඇමැතිවරයාගේ අවධානය යොමු කර පාසල් දරුවන්ට ක්‍රීඩා කිරීමට එම පිටිය ලබා දෙන ලෙස ඉල්ලීමක් කරනවා.\n\nක්‍රිකට් නැංවීම සඳහා දේශපාලන වුවමනාවක් ආණ්ඩුවට තිබිය යුතුයි. ශ්‍රේෂ්ඨාධිකරණ විනිසුරු චිත්‍රසිරි මහතා ලබාදුන් කමිටු වාර්තාව පාර්ලිමේන්තුවට ඉදිරිපත් කර පනතක් බවට පත් කරන්නේ නම් විපක්ෂයේ අත් දෙකම ඔසවා ඒ සඳහා සහාය දෙනවා.",
       "URL": "https://www.dinamina.lk/2023/08/25/local/17129/%e0%b6%9a%e0%b7%8a%e0%b6%bb%e0%b7%93%e0%b6%a9%e0%b7%8f%e0%b7%80%e0%b7%9a-%e0%b6%ad%e0%b7%9c%e0%b6%a7%e0%b7%92%e0%b6%bd%e0%b7%8a%e0%b6%bd-%e0%b6%b4%e0%b7%8f%e0%b7%83%e0%b6%bd%e0%b6%ba%e0%b7%92/",
       "Category": "local",
       "Parent URL": "https://www.dinamina.lk/category/local//page/191/"
}