{
       "Source": "dinamina",
       "Timestamp": "July 24, 2023 1:00 am",
       "Headline": "වාණිජ වටිනාකමක් ඇති  නගරබද ඉඩම්  ආයෝජකයන් ලවා  සංවර්ධනයට පියවර ගන්නවා – රාජ්‍ය ඇමැති අරුන්දික ප්‍රනාන්දු",
       "News Content": "රට පුරා ප්‍රධාන නගරවල පිහිටි රජයට අයත්, වාණිජ වටිනාකමකින් යුත් ඉඩම් මෙරට ආර්ථික සංවර්ධනයට ඵලදායිව දායක කරගැනීමට හැකි වන අයුරින් ආයෝජකයන්ට පවරාදීමට පියවර ගන්නා බව නාගරික සංවර්ධන, නිවාස හා වෙරළ සංරක්ෂණ රාජ්‍ය ඇමැති අරුන්දික ප්‍රනාන්දු මහතා පැවසීය. ඔහු මේ අදහස් පළ කළේ ‘ස්ථාවර රටකට සැවොම එක මඟකට’ මැයෙන් පසුගියදා (21) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක් වෙමිනි.\n\nඑහිදී වැඩිදුරටත් අදහස් දැක්වූ ඇමැතිවරයා මෙසේද පැවසීය.\n\n“මේ වන විට කොළඹ නගරයේ වාණිජ වටිනාකම්වලින් යුත් ඉඩම්වල ව්‍යාපෘති ආරම්භ කිරීමට රජය ආයෝජකයන්ට අවස්ථාව සලසා දී තිබෙනවා. එහෙත් පසුගිය කාලයේ පැවති අයහපත් ආර්ථික තත්ත්වය හේතුවෙන් ඒ ව්‍යාපෘති නතර කර තිබෙනවා. අදාළ ව්‍යාපෘති නැවත ආරම්භ කරන ලෙස අප ඔවුන්ට ලිඛිතව දැනුම් දී තිබෙනවා. ලබන මාසය අවසන් වීමට පෙර ආයෝජකයන් ඒ පිළිබඳ තීන්දුවක් නොගන්නේ නම් ඒ ව්‍යාපෘති රජයට පවරාගෙන නව ආයෝජකයන්ට දීමට කටයුතු කරනවා.\n\n“රනිල් වික්‍රමසිංහ මැතිතුමා ජනාධිපති ධුරයට පත් වීමෙන් පසු රටට හිතකර ප්‍රතිපත්තිමය තීන්දු රැසක් ගෙන තිබෙනවා. ඒ අනුව රටේ ආර්ථිකය තවදුරටත් ශක්තිමත් කිරීමේ අරමුණ ඇතිව මේකටයුතු සිදු කරමින් තිබෙනවා. මෙරට සංචාරක ආකර්ෂණයට ලක් වූ වෙරළ කලාප 24ක් හඳුනාගෙන තිබෙනවා. ඒ සංචාරක කලාපද රටේ ආර්ථිකයට දායකත්වයක් ලැබෙන පරිදි ආයෝජකයන්ට දීමට තීරණය කර තිබෙනවා. තාවකාලික ඉදි කිරීම් යටතේ එම වෙරළ කලාප නව ආයෝජකයන්ට දීමට නියමිතයි. ලෝකයේ අනෙකුත් රටවල්වල මෙන් සංචාරක ආකර්ෂණය දිනාගන්නා වෙරළ ආරක්ෂක ක්‍රියාකාරකම්වලින් සමන්විතව එම කලාප ස්ථාපිත කිරීමට නියමිත තිබෙනවා. මීට අමතරව කොළඹ, ඇල්ල, නුවරඑළිය, මහනුවර හා ත්‍රිකුණාමලය යන ප්‍රදේශ සංචාරක ආකර්ෂණය දිනාගත් ප්‍රදේශ ලෙස සංවර්ධනය කිරීමට දැනටමත් පියවරගෙන තිබෙනවා.\n\nමේ අතර කොළඹ ඝන අපද්‍රව්‍ය කළමනාකරණ ව්‍යාපෘති යටතේ ඉදිකිරීම් ආරම්භ කළ අරුවක්කාලු කසළ අංගණය ලබන වසරේ ජනවාරිය අවසන් වීමට පෙර ජනතා අයිතියට පත් කිරීමට නියමිතයි. එම ව්‍යාපෘතිය වෙනුවෙන් චයිනා හාබර් ඉංජිනියරින් සමාගමට ගෙවීමට තිබූ හිඟ මුදලින් රු. මිලියන 61ක් ගෙවා අවසන්. ඒ ව්‍යාපෘතියේ වැඩ අවසන් කිරීමෙන් පසු හදිසි අවශ්‍යතාවකදී ප්‍රයෝජනයට ගත හැකි ආකාරයට එය යොදා ගැනීමට අපේක්ෂා කරනවා.“\n\nඋපාලි කරුණාරත්න",
       "URL": "https://www.dinamina.lk/2023/07/24/local/8626/%e0%b7%80%e0%b7%8f%e0%b6%ab%e0%b7%92%e0%b6%a2-%e0%b7%80%e0%b6%a7%e0%b7%92%e0%b6%b1%e0%b7%8f%e0%b6%9a%e0%b6%b8%e0%b6%9a%e0%b7%8a-%e0%b6%87%e0%b6%ad%e0%b7%92-%e0%b6%b1%e0%b6%9c%e0%b6%bb%e0%b6%b6/",
       "Category": "local",
       "Parent URL": "https://www.dinamina.lk/category/local//page/341/"
}