{
       "Source": "dinamina",
       "Timestamp": "October 2, 2023 1:00 am",
       "Headline": "රත්නපුර, කළුතර, ගම්පහ, මාතර  පවුල් 3,672ක 15,496ක්  තද වැසි නිසා පීඩාවට",
       "News Content": "උපාලි කරුණාරත්න, රක්ෂණ ශ්‍රියන්ත, අකුරැස්ස මධ්‍යම විශේෂ විජිත සල්ගාදු, තිස්සමහරාම සමූහ ඒ.ඒ. පේමසිරි, මස්කෙළිය සමූහ ගාමිණී බණ්ඩාර\nඉලංගන්තිලක, මල්වාන සමූහ – මහානාම විතානගේ, දෙල්ගොඩ සමූහ – සුදත් පුබුදු කීර්ති, කොටදෙණියාව සමූහ – එම්. පුෂ්පකුමාර, කෑගල්ල විශේෂ – චමින්ද ජයලත්, නවගමුව සමූහ – සුගත් ප්‍රේමතිලක, කහවත්ත – නිරෝෂණ පෙරේරා, මීගහතැන්න සමූහ – පී. සෝමරත්න, අලුත්ගම – තුසිත කුමාර ද සිල්වා\n\nරට තුළ පවතින අයහපත් කාලගුණය තත්ත්වය හේතුවෙන් සබරගමු, බස්නාහිර, දකුණු පළාත්වල රත්නපුර, කළුතර, ගම්පහ, මාතර දිස්ත්‍රික්කවල පවුල් 3,672ක 15,496 දෙනකු ඊයේ (1) පස්වරුව වන විට බලපෑමට ලක්ව සිටි බව ආපදා කළමනාකරණ මධ්‍යස්ථානය නිවේදනයක් නිකුත් කරමින් සඳහන් කරයි. ඊයේ (1) පස්වරු 3.30 වන විට කැලණි ගඟේ ජල මට්ටම නාගලගම්වීදියෙන් ඉහළ යමින් පැවතිණි. නිරිතදිග ප්‍රදේශයට මේ වන විට බලපාන වැසි තත්ත්වය මේ සතිය තුළද බලාපොරොත්තු වන බව කාර්ය නියුතු කාලගුණ විද්‍යාඥ ශ්‍රීමාල් හේරත් මහතා පැවසීය. ඊයේ (1) පෙ.ව 8.30න් අවසන් වූ පැය 24 තුළ වැඩිම වර්ෂාපතනය මි.මී. 90ක් ලෙස මඩකලපුවෙන් වාර්තා විය. දින 7කට පසු වැසි තත්ත්වයේ අඩු වීමක් බලාපොරොත්තු වන බවද ඔහු ප්‍රකාශ කළේය.\n\nදිවයිනේ බස්නාහිර සහ දකුණු පළාතේ ගාල්ල, මාතර දිස්ත්‍රික් හරහා වැටී ඇති ප්‍රධාන ගංගා අවට පහත්බිම්වල පවතින ගංවතුර තත්ත්වයක් ඊයේ (1) පස්වරුව වන විටද පැවතිණි. නිල්වලා, ගිං, ගංගා ද්‍රෝණි සඳහා සහ කළුගඟෙහි කුඩා ගඟ උප ද්‍රෝණිය සඳහා නිකුත් කළ ගංවතුර අනතුරු ඇඟවීම් අද (2) දිනයේ පෙරවරුව දක්වා වාරිමාර්ග දෙපාර්තමේන්තුව විසින් දීර්ඝ කර තිබේ. කොළඹ, ගාල්ල, හම්බන්තොට, කළුතර, මහනුවර, කෑගල්ල, මාතලේ, මාතර, රත්නපුර දිස්ත්‍රික්වල ප්‍රාදේශීය ලේකම් කොට්ඨාස ගණනාවක් සඳහා ජාතික ගොඩනැඟිලි පර්යේෂණ සංවිධානය අද (2) ප.ව 5.00 දක්වා වලංගු වන පරිදි නායයෑම් පිළිබඳ අනතුරු ඇඟවීමේ නිවේදනය නිකුත් කර ඇත. ඒ අනුව නෙළුව, ඉංගිරිය, පස්බාගේ කෝරලය, පිටබැද්දර, කොටපොල, අයගම, ඇහැළියගොඩ, කලවාන, රත්නපුර, නිවිතිගල, කිරිඇල්ල, ඇලපාත, කුරුවිට, පැල්මඬුල්ල ප්‍රාදේශීය ලේකම් කොට්ඨාස සඳහා නායයෑම් පිළිබඳ දෙවැනි අදියරේ නිවේදනයද, සීතාවක, ඇල්පිටිය, වලස්මුල්ල, මතුගම, වළල්ලාවිට, බුලත්සිංහල, අගලවත්ත, රුවන්වැල්ල, දැරණියගල, දෙහිඕවිට, යටියන්තොට, කෑගල්ල, අතුරලිය, මුලටියන, කොළොන්න, ඉඹුල්පේ ප්‍රාදේශීය ලේකම් කොට්ඨාශ සඳහා නායයෑම් පිළිබඳ විමසිලිමත්වීමේ පළමු අදියරේ නිවේදනයද නිකුත් කර ඇත.\n\nමාතර දිස්ත්‍රික්කයට බලපා ඇති අයහපත් කාලගුණ තත්ත්වය හේතුවෙන් පීඩාවට පත් ජනතාවට අත්‍යවශ්‍ය සේවා සැපයීම පසුගිය 30 දින දවස පුරා සිදු කෙරිණි. කඹුරුපිටිය ප්‍රාදේශීය ලේකම් කොට්ඨාසයේ කරගොඩ උයන්ගොඩ ග්‍රාම නිලධාරි කොටඨාසයේ ඇති වී තිබෙන ගංවතුර ආපදා තත්ත්වය හේතුවෙන් පීඩාවට ජනතාව වෙනුවෙන් සෞඛ්‍ය අවශ්‍යතා ඉටු කිරීම සඳහා ආසන්නතම ප්‍රවේශ මාර්ග වෙත රෝගීන් ප්‍රවාහනය කිරීම සිදු කරන ලදි. මේ කටයුතු සඳහා ගාල්ල නාවික හමුදා (දක්ෂිණ) කඳවුරේ සහාය ලැබිණි.\n\nමේ අතර මධ්‍යම කඳුකරයේ බටහිර බෑවුම් ප්‍රදේශවලට ඇදහැලෙන අඛණ්ඩ වර්ෂාව හේතුවෙන් මාවුස්සාකැලේ ජලාශයේ ජල මට්ටම ශීඝ්‍රයෙන් ඉහළ නඟිමින් පවතී. මාවුස්සාකැලේ ජලාශය පිටාර මට්ටමට පැමිණිමට ඊයේ (1) පෙරවරුව වන විට තවත් අඩි 10ක් පමණ ඇති බව එම ජලාශ භාර ඉංජිනේරුවෝ පැවසුහ. අධික වර්ෂාවත් සමග මාවුස්සාකැලේ ජලාශයට ප්‍රධාන වශයෙන් ජලය සපයන මස්කෙළිය ඔයේ හා සීතගඟුල ඔයේ ජල මට්ටමද ඉහළ ගොස් තිබේ.\n\nදැනට දින තුනක පමණ කාලයක සිට ඇදහැලෙන ධාරානිපාත වැසි නිසා කැලණි ගඟ උතුරා පිටාර ගැලීමෙන් මල්වාන හා අවට පෙදෙස් ඊයේ (1) පස්වරුව වන විට ජලයෙන් යට වීමට පටන් ගෙන ඇත. මේ හේතුවෙන් මේ වන විට මල්වාන දොම්පේ මාර්ගය ජලයෙන් යට වීම නිසා ගමනාගමනයද ඇනහිට තිබේ. තවද කැලණි ගඟබඩ වාසය කරන්නෝ ගංවතුර බියෙන් නිවෙසේ අත්හැර ආරක්ෂිත කරා පැමිණමින්ද සිටිති.\n\nසුළු ගංවතුර මට්ටමකට ඉහළ නැග තිබූ අත්තනගලු ඔයේ ජල මට්ටම ඊයේ (1) පස්වරුව වන විට තිහාරියේ ප්‍රදේශයෙන් බැස යන තත්ත්වයක් පැවති බව ගම්පහ දිස්ත්‍රික් ආපදා කළමනාකරණ මධ්‍යස්ථානය සදහන් කළේය. පසුගිය සිකුරාදා සිට ඇති වූ ධාරානිපාත වර්ෂාව නිසා තිහාරිය කලෝටුවාව ප්‍රදේශයේ නිවාස 18ක් පමණ ජලයෙන් යටව පැවතිණි. බුලත්කොහුපිටියේ සිට දේදුගල දක්වා වූ මාර්ගයේ උඩුව හන්දිය ආසන්නයේ ප්‍රධාන මාර්ගයට ගල් පර්වතය වැටීම හෙතුවෙන් මාර්ගයට අලාභහානි සිදුව ඇති බවත් ගල කඩා ඉවත් කිරීමට කඩිනමින් කටයුතු සිදු කරමින් පැවතිණි. අධික වැසි සහිත කාලගුණය හේතුවෙන් කැලණි ගඟ ආශ්‍රිත හෙට්ටිගේ ඔය පිටාර ගැලීමෙන් කඩුවෙල ප්‍රාදේශීය ලේකම් කොට්ඨාසයේ ග්‍රාම සේවක වසම් 8ක පවුල් 275ක් අවතැන්ව සිටි අතර, ආපදාවට පත් පවුල් වෙනුවෙන් සහන සේවා කටයුතු අරඹා තිබිණි.\n\nපවතින වැසි තත්ත්වය නිසා රත්නපුර, ඇලපාත සහ කිරිදැල්ල ප්‍රාදේශීය ලේකම් කොට්ඨාසවල පහත් බිම් සහ මාර්ග කිපයක් තුන් වන දිනටත් ජලයෙන් යට වී තිබිණි. අළුපොත නිරල්ගම ප්‍රධාන බස් මාර්ගය, රත්නපුර හංගමුව හරහා කරවිට ප්‍රධාන මාර්ගය සහ රත්නපුර ඇලපාත හරහා රද්දැල්ල දිමියාව දක්වා මාර්ගයේ ස්ථාන කිපයක් ජලයෙන් යටව තිබිණි. ඇලපාත ප්‍රාදේශීය ලේකම් කොට්ඨාසයේ දෙමළ පෝරුව, කරංගොඩ, රද්දැල්ල, ගිනිහිරිය, ගල්ගමුව, දෙල්ලබඩ, හල්දොළ වැනි ගම්මාන රැසක ජනතාව තම දෛනික කටයුතු කරගැනීමට නොහැකිව තිබිණි. නිරන්තර ගංවතුර අවදානමට ලක් වන මේ ප්‍රදේශවලට රජයෙන් දුන් සමහර ඔරු අඟුල්වල හබල් අබලන්වීම නිසා පොල්පිති වැනි ආධාරක යොදාගෙන ඔරු අඟුල් පැදීමට සිදු වීම අනතුරුදායක බව ප්‍රදේශවාසීහු පවසති.\n\nදින හතරක් තිස්සේ ඇදහැලෙන ධාරානිපාත වර්ෂාව නිසා කළුතර දිස්ත්‍රික්කයේ ප්‍රදේශ රැසක මාර්ග හා පහත් බිම් ජලයෙන් යටව 1,100 දෙනකු පමණ පීඩාවට පත්ව තිබිණි. බුලත්සිංහල ප්‍රාදේශීය ලේකම් කොට්ඨාසයේ ග්‍රාමසේවා වසම් 6ක පවුල් 18ක 56 දෙනකු තාවකාලිකව නිවාසවලින් ඉවත් කර තිබිණි. කළුතර දිස්ත්‍රික්කයේ කළු ගඟ, කුඩාගඟ, මගුරු ගඟ ඇතුළු ගංගා සියල්ල පිටාර ගලමින් තිබෙන අතර, දින තුනක් තිස්සේ කුකුළේ ගඟ බලාගාරයේ වාන් දොරටු දෙකක් විවෘත කිරීමෙන් තත්පරයට ඝන මීටර් 100-150ක පමණ ජල ධාරිතාවක් කුඩා ගඟට මුදාහැරිමෙන් බුලත්සිංහල ප්‍රාදේශීය ලේකම් කොට්ඨාසයේ ස්ථාන 17ක මාර්ග සහ පහත් බිම් ජලයෙන් යටව ඇතැයි දිස්ත්‍රික් ආපදා කළමණාකරණ ඒකකය කියයි. බුලත්සිංහල පරගොඩ, රැටියල, දියකඩුව, මෝල්කාව,පරගොඩ, වේයංගල්ල, ඉහළ වෙල්ගම, පහළ වෙල්ගම ඇතුළු ස්ථාන රැසක අඩි 8ත් 10ත් අතර ප්‍රමාණයන්ගෙන් ජල මට්ටම් ඉහළ පැවතිණි.\n\nපාලින්ද නුවර ප්‍රාදේශිය ලේකම් කොට්ඨාසයේ මතුගම රත්නපුර මාර්ගයේ මිදලන, උඩුකුඹුර, බදුරලිය හැඩිගල්ල මාර්ගයේ පුවක්දොළ ප්‍රදේශ ජලයෙන් යටව ගමනාගමනයට බාධා එල්ල වී ඇත. වළල්ලාවිට ප්‍රාදේශීය ලේකම් කොට්ඨාසයේ වළල්ලාවිට අවිත්තාව මාර්ගයේ තොටහ මාර්ගය ජලයෙන් යටව ගමනාගමනයට බාධා එල්ල වී ඇත. මීට අමතරව මිල්ලනිය, බණ්ඩාරගම ප්‍රාදේශීය ලේකම් කොට්ඨාසවල පහත් බිම් හා මාර්ග රැසක් ජලයෙන් යටව ගමනාගමනයට බාධා එල්ල වී තිබේ. කළුතර දිස්ත්‍රික්කයේ ජලගැල්මට නතුව ඇති ප්‍රදේශවල ගමනාගමන කටයුතු සඳහා බෝට්ටු, අඟුල් යොදවා ඇති අතර, අවශ්‍යතාව අනුව නාවික හමුදාවද සූදානම්ව සිටියේය. මේ අතර පරගොඩ මෝල්කාව ප්‍රදේශයේ අඩි හතරකට ආසන්නව ජලයෙන් යට වූ ස්ථානයක මෝටර් රථයක් ජලයෙන් යට වී තිබුණු අයුරුද දිස් විණි.",
       "URL": "https://www.dinamina.lk/2023/10/02/local/26945/%e0%b6%bb%e0%b6%ad%e0%b7%8a%e0%b6%b1%e0%b6%b4%e0%b7%94%e0%b6%bb-%e0%b6%9a%e0%b7%85%e0%b7%94%e0%b6%ad%e0%b6%bb-%e0%b6%9c%e0%b6%b8%e0%b7%8a%e0%b6%b4%e0%b7%84-%e0%b6%b8%e0%b7%8f%e0%b6%ad%e0%b6%bb/",
       "Category": "local",
       "Parent URL": "https://www.dinamina.lk/category/local//page/46/"
}