{
       "Source": "dinamina",
       "Timestamp": "August 10, 2023 1:33 am",
       "Headline": "මහෝපාධ්‍යාය ධුරයෙන් සම්මානිත පන්විල සෝරත නාහිමි",
       "News Content": "සාමණේර භික්ෂුවක් ධර්ම-විනය හදාරා විසි වයස් සම්පූර්ණ වූ පසුව අධිසීල සංඛ්‍යාත උපසම්පදාවට පත්වී නිස්සයාචාර්යවරයකු යටතේ වසර පහක් විශේෂ පුහුණුවක් ලැබිය යුතුය. අනතුරුව වැඩිහිටි භික්ෂූන් සමඟ ශාසනික කටයුතුවලට සම්බන්ධ වී ලබන ප්‍රවීණත්වයෙන් වසර පහක් හෙවත් උපසම්පදාවෙන් වසර දහයක් ගතවූ පසු තෙර පදවියටත් තවත් වසර දහයත් ඉක්ම වූ විට මහාතෙර පදවියටත් පත්විය හැකිය. මේ අතර විවිධ උපාධි, සම්මාන ලැබුවත් ශාසනික වශයෙන් මහතෙර කෙනෙකුට ලැබිය හැකි උසස් ම පදවිය නම් ‘මහෝපාධ්‍යාය’ තනතුරයි.\n\nඑහි ඇති විශේෂත්වය නම් පැවිදි, උපසම්පදා ආදි ශාසනික කටයුතුවල දී මූලාසනය, ‘මහෝපාධ්‍යාය’ මහතෙර නමකට හිමි වීමයි. එවැනි සම්භාවනීය පදවියකට පත්වූ පන්විල සෝරත නාහිමිපාණෝ, ප්‍රව්‍රජ්‍යා සම්පත්තියේ ලෞකික වශයෙන් ලැබිය හැකි උසස් ම ප්‍රතිඵලයක් ලැබූ භාග්‍යවන්ත මහතෙර නමකි. එහෙත් උන්වහන්සේගේ යතිවර පියසටහන්වල නම් සුන්දර පියසලකුණුවලට වඩා අභියෝගාත්මක සිදුවීම් බහුලය. එනිසා, තරුණ යතිවරයන්ටත්, ගරු මහෝපාධ්‍යාය පන්නිල සෝරත නාහිමිපාණන් වහන්සේගේ චරිතාපදානයෙන් උගත හැකි උපහැරණ බොහෝය.\n\nපැවිද්දත් තමාට අභියෝගයක් වුවත් සෝරත හිමියෝ ඒවා ජයගෙන ඇත්තේ බුද්ධිමත් ව නිවැරදි ගමන් මඟක් තමා විසින් ම තෝරා ගැනීමෙන්මය. එය පැහැදිලි වන්නේ 1969.12.25 වන දින වේවැල්දෙණියේ ශ්‍රී ජිනසේන නාහිමියන්ගේ ආචාර්යත්වයෙන් සහ රාජකීය පණ්ඩිත ඉඳුරුවේ උත්තරානන්ද මාහිමිපාණන් වහන්සේගේ උපාධ්‍යායත්වයෙන් පන්විල සෝරත හිමියන් කොළඹ තොටළඟ උදකුක්ඛේප සීමාමාලකයේ දී අධිසීල සංඛ්‍යාත උපසම්පදා සීලයට පත්වීමෙන්ය. මේ අතරම මතුගම, නාරාවිල අභයරාජ මහපරිවෙණෙන් හා මතුගම, පාන්තියේ ශ්‍රී සුමංගල විශ්ව විද්‍යාලය අනුබද්ධ පිරිවෙනෙන් ප්‍රාමාණික ධර්ම-විනය පිළිබඳව අධ්‍යාපනයක් ලබා ගැනීමෙන් ස්වාධීන ව භික්ෂුවක් වශයෙන් කටයුතු කිරීමේ කුසලතාවත් සෝරත හිමියෝ ලබා ගත්හ. බොහෝ සාමණේරයන්ටත් තරුණ භික්ෂූන් වහන්සේලාටත් පිරිවෙන්, අභ්‍යාස විද්‍යාල, විශ්ව විද්‍යාලවලින් ලැබෙන පහසුකම් හෝ ක්‍රමානුකූල අධ්‍යාපනයක් සෝරත හිමියන්ට ලැබුණේ අල්ප වශයෙනි.\n\nඑහෙත් සෝරත හිමියෝ බණදහම් කීමටත්, පිරිත් දේශනා, බෝධිපූජා පැවැත්වීම ආදියටත් සමාජසේවා වැඩවලටත් විශේෂ කුසලතාවක් ඇති කෙනෙක් බවට පත්වූහ. එනිසා ම උන්වහන්සේට මතුගම ගල්ලෙනක සිටිමින් බෝසත් ළමා සමිති පිහිටුවා ප්‍රදේශවාසීන් යහමඟට ගැනීම, මතුගම බටමුල්ලකන්ද පන්සලේ සිටිමින් ගම්වාසීන්ගේ ආගමික වැඩ කිරීම, මත්තෙගොඩ ශ්‍රී සුමනාරාමය, පන්නිපිටිය සුමිත්‍රාරාමය වැඩ කටයුතු කිරීම, 1976.07.08 දින පැලන්වත්ත වැලිපත ශ්‍රී සෝරත ධර්මායතනය ආරම්භ කර අංග සම්පූර්ණ විහාරයක් බවට පත්කිරීම කළ හැකි විය. ඒ අතර ම කුඩා හිමිවරුන් පැවිදි කර ඒ සාමණේරයන්ට උසස් අධ්‍යාපනයක් ද ලබා දී සසුන සුරැකීමටත් දායක විය.\n\nසෝරත නාහිමිපාණන් වහන්සේ කොළඹ ප්‍රාදේශීය සංඝ සභාවේ වැඩවලටත් විශේෂ සහයෝගයක් ලබා දුන් නිසා එම සංඝ සභාවේ යෝජනාවක් අනුව ශ්‍රී ලංකා රාමඤ්ඤ මහනිකායේ පාලක, කාරක සංඝ සභාවලින් අනුමත කර මහෝපාධ්‍යාය තනතුරක් අප නාහිමිපාණන් වහන්සේට පිරිනමන ලදි.\n\nමහෝපාධ්‍යාය පන්විල සෝරත හිමියන්ගේ ශිෂ්‍යයන් අතර වර්තමානයේ දී විහාරස්ථානයේ කටයතු කරන ගෞරව ශාස්ත්‍රවේදී පැලන්වත්තේ සෝභිත හිමියෝ ප්‍රධාන වෙති. උන්වහන්සේ, ලලිත් රෝහණ ලියනගේ මහතා ඇතුළු දායක සභාවේ පිරිසක් සම්බන්ධ කරගෙන, තමාගේ ආචාර්යපාදයන් වහන්සේගේ මහෝපාධ්‍යාය අක්තපත්‍ර ප්‍රදානෝත්සවය, ශ්‍රී ලංකා රාමඤ්ඤ මහනිකායේ මහානායක, මීරිගම මිණිඔළුව විද්‍යාවාස පිරිවෙන් විහාරාධිපති, ශාසන ශෝභන ශ්‍රී සරණංකරෝපසේන වංශාලංකාර, සාහිත්‍ය කීර්ති ශ්‍රී සරණංකර ශාසන වංශාභිධජ සද්ධර්ම ජෝතික, අග්ගමහාපණ්ඩිත, අතිපූජ්‍ය මකුලෑවේ විමලාභිධාන මාහිමිපාණන් වහන්සේ ඇතුළු ත්‍රෛනිකායික මහා සංඝ රත්නයේ ප්‍රධානත්වයෙන් සහ ශ්‍රී ලංකා ප්‍රජාතාන්ත්‍රික සමාජවාදී ජනරජයේ අග්‍රාමාත්‍ය දිනේෂ් ගුණවර්ධන මහතා ඇතුළු රාජ්‍ය නිලධාරීන්ගේ හා ප්‍රදේශවාසීන්ගේ සහභාගිත්වයෙන් මහරගම තරුණ සේවා සභා ශාලාවේ දී උසස් අන්දමින් පැවැත්විණි.\n\nපන්නිපිටිය, පැලැන්වත්ත, සත්බුදු මහා විහාරාධිපති, සිරි ඤාණාරාම වංශාලංකාර ශාසන කීර්ති ශ්‍රී සංඝ ශෝභන මහෝපාධ්‍යාය පන්විල ශ්‍රී සෝරත නාහිමිපාණන් වහන්සේට දීර්ඝායුෂ ලැබේවා’යි ආශීර්වාද කරමි.\n\n– ශ්‍රී ලංකා රාමඤ්ඤ මහා නිකායේ\nසබරගමු පළාත් ප්‍රධාන සංඝනායක\nමහාචාර්ය කෝන්ගස්තැන්නේ ආනන්ද නාහිමි\n\n",
       "URL": "https://www.dinamina.lk/2023/08/10/local/12905/%e0%b6%b8%e0%b7%84%e0%b7%9d%e0%b6%b4%e0%b7%8f%e0%b6%b0%e0%b7%8a%e0%b6%ba%e0%b7%8f%e0%b6%ba-%e0%b6%b0%e0%b7%94%e0%b6%bb%e0%b6%ba%e0%b7%99%e0%b6%b1%e0%b7%8a-%e0%b7%83%e0%b6%b8%e0%b7%8a%e0%b6%b8/",
       "Category": "local",
       "Parent URL": "https://www.dinamina.lk/category/local//page/264/"
}