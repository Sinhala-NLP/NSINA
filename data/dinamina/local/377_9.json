{
       "Source": "dinamina",
       "Timestamp": "July 15, 2023 1:00 am",
       "Headline": "කුලියාපිටියේ බාලවයස්කරුවකු පැදවූ සැපරියක් පාසල් බසයක ගැටී සිසුන් 3ක් ඇතුළු 5ක් රෝහලේ",
       "News Content": "කුලියාපිටිය වෙරළුගම මංසන්ධියෙහි බාලවයස්කරුවකු පැදවූ බව කියන අධි සුඛෝපබෝගි ජීප්රියක් පාසල් බස්රථයක ගැටී සිදු වූ අනතුරකින් පාසල් සිසුන් දෙදෙනකු හා තවත් දෙදෙනකු රෝහල්ගත කළ බව කුලියාපිටිය පොලිස් රථවාහන අංශය කියයි.\n\nකුලියාපිටිය සිට පන්නල දෙසට ප්‍රධාන මාර්ගයේ ධාවනය කරවා තිබූ අදාළ සැපරිය මාර්ගයේ ගමන්ගත් රථවාහන කිහිපයක් ඉස්සර කරමින් අධික වේගයෙන් දකුණු මංතීරුවේ ගමන් කර ප්‍රධාන මාර්ගයට පිවිසීමට පොරොත්තුවෙන් අතුරුමාර්ගයේ නවතා තිබූ පාසල් සේවා බස් රථයක හා යතුරුපැදියක ගැටී තිබූ බව එහි රැස්ව සිිටි පිරිස පවසයි.\n\nඑහිදී බස් රථයේ ගමන්ගත් වයස අවුරුදු 16ක සිසුවකු හා 13 වියැති සිසුන් දෙදෙනකුද යතුරුපැදියේ ගමන්ගත් පැදිකරු හා පසුපැදිකරුවකුද එසේ රෝහල්ගත කර තිබිණ.\n\nසැපරියේ රියැදුරු ලෙස ගමන්ගත් දරුවාට එම අවස්ථාවේ රැස්ව සිටි පිරිස හා පාසල් සිසු දරුවන්ගේ මවුපියන්ගේ දෝෂ දර්ශනයට ලක්ව තිබූ අතර, එම සැපරියේ රියැදුරුගේ මව එතැන හැසිරුණු ආකාරය හේතුවෙන් අදාළ දෝෂාරෝපණය දැඩි උණුසුම්කාරි තත්ත්වයක් දක්වා වර්ධනය විය. ඇතැම් පිරිස් අදාළ හැසිරීම හේතුවෙන් වාහනට ගිනිබත් කිරීමට පවා සැරසුණු බව සිද්ධිය ඇසින් දුටුවෝ පවසති. එමෙන්ම අදාළ සැපරිය පැදවූ තැනැත්තා රියැදුරු බලපත්‍රයක් හෝ නැති අයකු බවට පොලිසියට අදාළ පිරිස පැවසීමත් සමඟ යළිත් එම තත්ත්වය උණුසුම් වීම හේතුවෙන් වහාම සැකකාර රියැදුරු අත්අඩංගුවට ගෙන පොලිස් ස්ථානයට රැගෙන ඒමට කටයුතු යොදා තිබිණ. කුලියාපිටිය රථවාහන ස්ථානාධිපති පොලිස් පරීක‍ෂක දහනක මහතා වහා මැදිහත්ව තත්ත්වය පාලනය කර රථවාහන සියල්ල පොලිස්ථානයට රැගෙන ඒමට කටයුතු කළද පාසැල් බස්රථ රියැදුරු සංගමය ඇතුළු පිරිස් පොලිස් ස්ථානයෙන් පිටත්ව ගියහ.\n\nසිද්ධිය ඇසින් දුටුවකු පැවසූයේ අදාළ සැප රිය අධික වේගයෙන් පැමිණ විශාල ශබ්දයක් සමඟ දුරකතන රැහැන් කණුවක ගැටී ගොස් බස්රියේ හා යතුරුපැදියේ ගැටුණු බවයි. එසේ නොවන්නට සැපරියේ වේගය අනුව බස්රථය පෙරළී යෑමටත්, යතුරුපැදිකරුට මාරාන්තික අනතුරකට මුහුණපෑමටද සිදු වන බවත් එමෙන්ම අදාළ රථයේ පැදවූ අයගේ මව පැමිණ හැසිරුණු ආකාරය හා සම්බන්ධකම් අනුව තමන්ට කළ හැකි බව කියූ කරුණු කාරණා නිසා සාමකාමීව තිබූ තත්ත්වය ගැටුම්කාරී තත්ත්වයක් දක්වා වර්ධනය වූ බවත් ඔහු කීය. අනතුර හේතුවෙන් කුලියාපිටිය ශික‍්ෂණ රෝහලට ඇතුළත් කළ සිසුන් හා වැඩිහිටි අයගේ තත්ත්වය බරපතළ නොවන බව රෝහල් ආරංචි මාර්ග පැවසීය.\n\nකුලියාපිටිය කොට්ඨාස භාර (ජ්‍යෙ.පො.අ) නෙරංජන් අභයවර්ධන, (ස.පො.අ) සුජීව විජේසේන යන මහත්වරුන්ගේ උපදෙස් මත රථවාහන අංශයේ ස්ථානාධිපති (පො.ප) සී.කේ. දහනක කඳානෙගෙදර, රථවාහන ස්ථානාධිපති සරත් කාරියප්පෙරුම මහත්වරුන් ඇතුළු රථවාහන නිලධාරීහු පිරිසක් ඒ පිළිබඳ වැඩිදුර පරීක‍්ෂණ මෙහෙයවති.\n\nකුලියාපිටිය – මෙවිරු ධනාන්",
       "URL": "https://www.dinamina.lk/2023/07/15/local/6823/%e0%b6%9a%e0%b7%94%e0%b6%bd%e0%b7%92%e0%b6%ba%e0%b7%8f%e0%b6%b4%e0%b7%92%e0%b6%a7%e0%b7%92%e0%b6%ba%e0%b7%9a-%e0%b6%b6%e0%b7%8f%e0%b6%bd%e0%b7%80%e0%b6%ba%e0%b7%83%e0%b7%8a%e0%b6%9a%e0%b6%bb%e0%b7%94/",
       "Category": "local",
       "Parent URL": "https://www.dinamina.lk/category/local//page/377/"
}