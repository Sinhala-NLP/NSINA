{
       "Source": "dinamina",
       "Timestamp": "October 6, 2023 1:08 am",
       "Headline": "ඉසිඹු ලබා වසර තුනක් තිස්සේ දරු­වන්ට නොමි­ලේම උග­න්වන තිර­ප්පනේ ගුරු මවක්",
       "News Content": "මෙරට තුළ මුදල පමණක් මූලික කරගෙන අමතර පන්ති පවත්වන ගුරුවරුන්ට ආදර්ශයක් සපයමින් එක් දිනකට පමණක් සීමා නොවී, විශ්‍රාම ගොස් වසර තුනක් තිස්සේ කිසිදු මුදලක් අය නොකර, පාසල් දරුදැරියන්ට නොමිලේ අධ්‍යාපනය දෙන ගුරුමාතාවක් තිරප්පනේ වළගම්බාහුව මහා විද්‍යාලයේදී අපට හමු විය.\n\nසහෝදර සහෝදරියන් පස් දෙනකුගෙන් යුතු පවුලක 1961 වර්ෂයේදී තිරප්පනේ වළගම්බාහුව ප්‍රදේශයේම උපත ලබා ඇති ඇය නමින් චන්ද්‍රා\nගුණවර්ධන ගුරුතුමියයි.\n\nවිශ්වවිද්‍යාල උපාධිධාරිනියක වූ ඇය ඉගෙනුම ලබා ඇත්තේද වළගම්බාහුව මහා විද්‍යාලයෙන්මය. එහිදී 83/ 84 වසරවල උසස් පෙළ හදාරා, කලා විෂය ධාරාවෙන් කැලණිය විශ්වවිද්‍යාලයට ප්‍රවේශ වරම් ලබා ඇත්තේ කිසිදා කිසිම පෞද්ගලික උපකාරක පන්තියකට සහභාගි නොවී වීම විශේෂත්වයකි.\n\nසංගීතයට විශේෂ උනන්දුවක් දක්වන චන්ද්‍රා ගුණවර්ධන ගුරු මාතාවගේ හැකියාව එවකට සුනිල් ආරියරත්න, චන්ද්‍රසිරි පල්ලියගුරු යන ආචාර්යවරුන්ගේ විශේෂ අවධානයට යොමුව තිබේ. භීෂණ සමය වූ බැවින් නියමිත කාලයට වසරකට වැඩි කාලයක් විශ්වවිද්‍යාලයේ ගත කර 93 වසරේදී ඇය උපාධිය සම්පූර්ණ කර ඇත.\n\nචන්ද්‍රා ගුරු­තු­මි­ය වළ­ග­ම්බා­හුව\nමහා විද්‍යා­ල­යේම\nඉගෙනුම ලබමින් සිටියදී\n\nමේ සියලු අත්දැකීම් ලබා ඇත්තේ එදා සිටි ගුරුවරුන්ගේ කැප වීම සහ නොමිලේ දුන් අධ්‍යාපනය නිසා බැවින්, ගුරුවරියක ලෙස තමා සතු දැනුම විශ්‍රාම ගොස් අවුරුදු තුනක් ගත වුවද කිසිදාක දූදරුවන්ට මුදලට අලෙවි නොකරන බව ඇය සඳහන් කරන්නීය.\n\nකිසිම දරුවකු අදක්ෂකු නොවන බවත්, දක්ෂයා කාටත් සමත් කළ හැකි වුවද අදක්ෂයා සමත් කරන්න හැකි නම් එසේ සිදු කිරීමට හැකියාව ඇත්තේ නියම ගුරුවරයකුට පමණක් බවත් ඇය සඳහන් කළාය. යම් හැකියාවන් අඩු දරුවන් කෙරෙහි වැඩි අවධානයක් යොමු කරන්නේ නම් ඒ දරුවා ද ඉතා දක්ෂයකු බවට පත් කිරීමේ හැකියාව ගුරුවරයා සතු බව ඇයගේ විශ්වාසයයි.\n\nතරග විභාගයකින් සමස්ත මිහින්තලේ මැතිවරණ කොට්ඨාසයේ වැඩිම ලකුණු ලබා ප්‍රාථමික ගුරුවරියක වශයෙන් මුලින්ම තිරප්පනේ මහානාම විද්‍යාලයට ඇතුළත්ව පයින්ඩිකුලම, ගල්කිරියාගම මධ්‍ය විද්‍යාලය නැවත තමා ඉගෙනුම ලද වළගම්බාහු මහා විද්‍යාලයට පත්වීම් ලබා පැමිණි ඇය පළාත් මාරුවක් ලබා බස්නාහිර පළාතට මාරුවක් ගෙන 2016/19 කාලයේ හඳපාන්ගොඩ පාසලේ සිට අවුරුදු 58න් විශ්‍රාම ගොස් ඇත.\n\nඉතා දුෂ්කර විද්‍යාලයක් වන වළගම්බාහු විද්‍යාලයට අදටත් ගුරු හිඟයක් ඇති අතර, ගුරුවරු පැමිණීමට අකැමැත්තක් දක්වන බැවින් දරුවන් වෙනුවෙන් අදටත් නොමිලේ උගන්වන්නේ තමාද නිදහස් අධ්‍යාපනයේ පිහිටෙන් මෙවැනි තත්ත්වයකට පැමිණි නිසා බව ඇය සඳහන් කරන්නීය.\n\nතමා බලාපොරොත්තු වන බුහුමන උපහාරය ගෞරවය වන්නේ තමා ලද දැනුම තවත් අයකුට ලබා දී සමාජයේ ඉහළ තලයකට ඔසවා තැබීම පමණක් බවද මේ ගුරු මාතාව සඳහන් කරන්නේ ඉතා සංවේදිවය.",
       "URL": "https://www.dinamina.lk/2023/10/06/local/28199/%e0%b6%89%e0%b7%83%e0%b7%92%e0%b6%b9%e0%b7%94-%e0%b6%bd%e0%b6%b6%e0%b7%8f-%e0%b7%80%e0%b7%83%e0%b6%bb-%e0%b6%ad%e0%b7%94%e0%b6%b1%e0%b6%9a%e0%b7%8a-%e0%b6%ad%e0%b7%92%e0%b7%83%e0%b7%8a%e0%b7%83/",
       "Category": "local",
       "Parent URL": "https://www.dinamina.lk/category/local//page/26/"
}