{
       "Source": "dinamina",
       "Timestamp": "September 11, 2023 3:54 am",
       "Headline": "ආර්ථික අර්බුදයෙන් රට ගොඩ ගන්න ජනපතිගේ නිර්භීත තීරණ ඉවහල් වුණා ජනාධිපති ජ්‍යෙෂ්ඨ උපදේශක සාගල රත්නායක",
       "News Content": "ආර්ථික අර්බුදයෙන් රට මුදාගැනීමේදී ජනාධිපති රනිල් වික්‍රමසිංහ මහතාගේ කාලීන සහ නිර්භීත තීන්දු-තීරණ මනා පිටිවහලක් වූ බව ජාතික ආරක්‍ෂාව පිළිබඳ ජනාධිපති ජ්‍යෙෂ්ඨ උපදේශක සහ ජනාධිපති කාර්ය මණ්ඩල ප්‍රධානි සාගල රත්නායක මහතා පැවසීය. ඔහු මේ බව සඳහන් කළේ ජෙනරාල් ශ්‍රීමත් ජෝන් කොතලාවල ආරක්‍ෂක විශ්වවිද්‍යාලයේ 16 වැනි ජාත්‍යන්තර පර්යේෂණ සමුළුවේ සමාරම්භක අවස්ථාවට පසුගියදා (07) එක් වෙමිනි.\n\nඑහිදී වැඩිදුරටත් අදහස් දැක්වු සාගල රත්නායක මහතා මෙසේද කීය:\n“මීට සති කිහිපයකට පෙර ජෙනරාල් ශ්‍රීමත් ජෝන් කොතලාවල ආරක්ෂක විශ්වවිද්‍යාලයේ හිටපු කුලපති ජෙනරාල් මිලින්ද පීරිස් මහතා සමඟ එක්ව ඔබට යම් මඟ පෙන්වීමක් ලබාදීමේ අවස්ථාව මට උදා වුණා. කොතලාවල ආරක්ෂක විශ්වවිද්‍යාලය ලබා ඇති සාර්ථකත්වය අද රටට මෙන්ම ලෝකයටම පෙන්වා දී තිබෙනවා. මේ විශ්වවිද්‍යාලය අපට දායද කළේ ශ්‍රීමත් ජෝන් කොතලාවල මැතිතුමායි. අද මේ විශ්වවිද්‍යාලය ශ්‍රී ලංකාවේ පමණක් නොව, ලෝකයේ දක්ෂතා පෙන්වන විශිෂ්ට පුද්ගලයන් නිර්මාණය කරමින් සිටිනවා. මෙහි පවත්වාගෙන යන ගුණාත්මක අධ්‍යාපනය නිසා මෙය හමුදාවන්ට පමණක් නොව, සිවිල් සිසුන්ගේද අනාගතය තීරණය කරන ප්‍රමුඛ විශ්වවිද්‍යාලයක් බවට පත්ව තිබෙනවා.\n\n“ශ්‍රී ලංකා ඉතිහාසයේ දරුණුතම ආර්ථික අර්බුදයට අප පසුගිය කාල සීමාවේ දී මුහුණ දුන්නා. වඩාත්ම වැදගත් වන්නේ අප දැන් සිටින තැනින් මිදෙන්නේ කෙසේද යන්න සොයා බැලීමයි. ජනාධිපතිතුමා විසින් මහ බැංකු අධිපතිවරයා, භාණ්ඩාගාර ලේකම්වරයා ඇතුළු කණ්ඩායම සමඟ එක්ව ගත් කාලෝචිත, තීරණාත්මක සහ නිර්භීත තීරණ නිසා අපට මේ වන විට ආර්ථික වශයෙන් යම් ස්ථාවරත්වයකට පැමිණීමට හැකි වී තිබෙනවා. එහෙත් අප තවමත් පැවති තත්ත්වයෙන් සම්පූර්ණයෙන් මිදී නැහැ. රටේ ආර්ථිකය ස්ථාවර කරගනිමින් එය ඉදිරියට ගෙන යෑම සහ ජනතාවට සමෘද්ධිය උදා කර දීම වෙනුවෙන් අප තවත් බොහෝ පියවර ගත යුතුව තිබෙනවා.\n\n“අද මේ සමුළුවේ තේමාව වන ‘ඩිජිටල්කරණය, තිරසාරත්වය සහ ආංශික පරිවර්තනය හරහා ඔරොත්තු දීමේ හැකියාව ලබා ගැනීම‘ යන්න ඉතා කාලෝචිත තේමාවක් බව කිව යුතුයි. ඩිජිටල් පරිවර්තනය යනු රාජ්‍ය අංශය තුළ මෙන්ම සියලු ක්ෂේත්‍රයන් ඩිජිටල් තාක්‍ෂණය සමඟ ඒකාබද්ධ කිරීමයි. ඒ සඳහා රට තුළ සංස්කෘතික වෙනසක්ද අවශ්‍ය වෙනවා. රටක් ලෙස අප ඉදිරියට යෑමේදී ජනතාවට නව ආර්ථික අවස්ථා උදා කරන සහ කාර්යක්ෂම සේවාවන් සපයන ඩිජිටල් ජාලය, තීරණාත්මක සාධකයන් බව කිව යුතුයි.\n\nමෙහිදී වැදගත් කරුණ වන්නේ තිරසර භාවයයි. තිරසර සංවර්ධනය නිර්වචනය කිරීමේදී එයින් අදහස් වන්නේ අනාගත පරපුරට තම අවශ්‍යතා සපුරාගැනීමට ඇති හැකියාවට හානියක් සිදු නොවන පරිදි වර්තමාන අවශ්‍යතා සපුරාලන සංවර්ධනයයි. එය සරල සංකල්පයක්.\n\n“ඩිජිටල්කරණය සාර්ථක කරගැනීමට නම්, රටේ ආර්ථික වර්ධනය, රජය සතු ව්‍යවසායන් ප්‍රතිසංස්කරණය කිරීම, ආයෝජන සඳහා හිතකර පරිසරයක් ඇති කිරීම සහ නිවැරදි රෙගුලාසි පැනවීම තුළ විධිමත් ආරක්‍ෂක තත්ත්ව පවත්වා ගැනීම ඇතුළු විවිධ අංශ කෙරෙහි අවධානය යොමු කළ යුතු වෙනවා. පර්යේෂණ සහ අධ්‍යාපනය සමඟ ඒකාබද්ධ වී ලබාගන්නා මෙම ප්‍රවේශය ශ්‍රී ලංකාවට ඉතා වැදගත් වන බව කිවයුතුයි.\n\n“මෙරට තරුණ තරුණියන් වෙනුවෙන් අධ්‍යාපන අවස්ථා පුළුල් කෙරෙන ශ්‍රීමත් ජෝන් කොතලාවල ආරක්ෂක විශ්වවිද්‍යාලයේ ඉදිරි ගමන් මඟ පිළිබඳ ජනාධිපතිතුමා සතුව දැක්මක් තිබෙනවා. ඒ වැඩපිළිවෙළ ඔස්සේ මෙම විශ්වවිද්‍යාලය තවදුරටත් දියුණු කිරීමට අප සියලු දෙනා එක්ව කටයුතු කරමු.“\n\nආරක්‍ෂක අමාත්‍යාංශයේ ලේකම් විශ්‍රාමික ජෙනරාල් කමල් ගුණරත්න, ආරක්ෂක මාණ්ඩලික ප්‍රධානී ජෙනරාල් ශවේන්ද්‍ර සිල්වා යන මහත්වරු ප්‍රමුඛ ත්‍රිවිධ හමුදාපතිවරුන් ද, කොතලාවල ආරක්ෂක විශ්වවිද්‍යාලයේ කුලපති විශ්‍රාමික ජෙනරාල් එස්.එච්.එස්. කෝට්ටේගොඩ, උපකුලපති රියර් අද්මිරාල් ධම්මික කුමාර, හිටපු උපකුලපති මේජර් ජෙනරාල් මිලින්ද පීරිස් යන මහත්වරුන් සහ හිටපු කුලපතිවරුන්, උපකුලපතිවරුන්, පීඨාධිපතිවරුන්, අධ්‍යක්ෂවරුන් මෙන්ම කාර්ය මණ්ඩල සාමාජිකයන් සහ විද්වතුන් ඇතුළු විශාල පිරිසක් මේ අවස්ථාවට එක්ව සිටියහ.\nශිරෝමි අබයසිංහ",
       "URL": "https://www.dinamina.lk/2023/09/11/local/21190/%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a-%e0%b6%85%e0%b6%bb%e0%b7%8a%e0%b6%b6%e0%b7%94%e0%b6%af%e0%b6%ba%e0%b7%99%e0%b6%b1%e0%b7%8a-%e0%b6%bb%e0%b6%a7-%e0%b6%9c%e0%b7%9c%e0%b6%a9/",
       "Category": "local",
       "Parent URL": "https://www.dinamina.lk/category/local//page/130/"
}