{
       "Source": "dinamina",
       "Timestamp": "August 28, 2023 1:41 am",
       "Headline": "පිරිවෙන්  ගුරුවරුන්ගේ  විශ්‍රාම වැටුප් ගැටලුව  කඩිනමින්  විසඳනවා -රාජ්‍ය ඇමැති විජිත බේරුගොඩ",
       "News Content": "පිරිවෙන් ගුරුවරුන්ගේ විශ්‍රාම වැටුප් ගැටලුවට කඩිනමින් විසඳුම් දීමට කටයුතු කරන බව පිරිවෙන් අධ්‍යාපන රාජ්‍ය අමාත්‍ය විජිත බේරුගොඩ මහතා පැවසීය.\n\nඒ සඳහා විශ්‍රාම වැටුප් පනත සහ පිරිවෙන් අධ්‍යාපන පනතේ ද සංශෝධන සිදු කළ යුතු බවත් ඊට අදාළ යෝජනා සම්බන්ධයෙන් විශ්‍රාම වැටුප් දෙපාර්තමේන්තුව, නීතිපති දෙපාර්තමේන්තුව සහ නීති කෙටුම්පත් දෙපාර්තමේන්තුව විසින් දී ඇති නිර්දේශ අනුව අමාත්‍ය මණ්ඩලයේ අනුමැතිය ලබා ගැනීමේ කටයුතු සිදු කෙරෙමින් පවතින බවත් රාජ්‍ය අමාත්‍යවරයා සඳහන් කළේය.\n\nපිරිවෙන් අධ්‍යාපන රාජ්‍ය අමාත්‍ය විජිත බේරුගොඩ මහතා මෙම අදහස් පළ කර සිටියේ ‘ස්ථාවර රටකට සැවොම එක මඟකට’ මැයෙන් පසුගියදා (24) ජනාධිපති මාධ්‍ය කේන්ද්‍රයේ පැවති ප්‍රවෘත්ති සාකච්ඡාවට එක්වෙමිනි.\n\nඑහිදී වැඩිදුරටත් අදහස් දැක්වූ විජිත බේරුගොඩ මහතා මෙසේ ද පැවසීය.\n\n“ගම සහ පන්සල ගහට පොත්ත මෙන් එකට බැඳී පවතිනවා. අපේ රටේ මුරදේවතාවන් ලෙස සලකන උගත්, වියත් මහ සංඝයා වහන්සේ බිහි කළේ පිරිවෙන් අධ්‍යාපනයයි. මහා විහාර අධ්‍යාපන ක්‍රමය මත පදනම්ව ඇරඹුණු පිරිවෙන් අධ්‍යාපනය අපේ රටේ කීර්ති නාමය දෙස් විදෙස්හි පතළ කළ දැවැන්ත අධ්‍යාපන ක්‍රමයක් බව සිහිපත් කිරීමට කැමතියි.\n\nදිවයිනේ දිස්ත්‍රික්ක 25න් 22ක් පුරා විහිදුණු මූලික, මහා, විද්‍යායතන, ද්වි භාෂා සහ සීල මාතා වශයෙන් ප්‍රධාන අංශ 5කින් සමන්විත පිරිවෙන් 822ක ප්‍රමාණයක් පවතිනවා. ඒවා තුළ සාමණේර ස්වාමීන් වහන්සේලා 40,941ක් සහ ගිහි ශිෂ්‍යයන් 36,990ක් අධ්‍යාපනය ලබමින් සිටිනවා. පිරිවෙන් ආචාර්ය මණ්ඩලයේ ගුරුවරුන් 7591ක් ද ඇතුළුව සමස්ත කාර්ය මණ්ඩලයේ 8000කට අධික පිරිසක් සේවය කරනු ලබනවා.\n\nවත්මන් ආර්ථික අර්බුදය හමුවේ වුවද ජනාධිපති රනිල් වික්‍රමසිංහ මැතිතුමා මෙම කාලය තුළ මෙරට අධ්‍යාපනය වෙනුවෙන් සුවිශේෂ කාර්යභාරයක් ඉටු කළා. ඒ අනුව ගැටලු රැසකට මුහුණ දෙමින් සිටි පිරිවෙන් අධ්‍යාපන ක්‍රමය නැවත සක්‍රියව ඉදිරියට ගෙන යෑමට අපේ අමාත්‍යාංශයට හැකියාව ලැබී තිබෙනවා.\n\nපිරිවෙන් ගුරුවරුන්ගේ මාසික වැටුපෙන් 12%ක මුදලක් විශ්‍රාම වැටුප් සඳහා මාසිකව අය කර ගන්නා නමුත් අනෙක් පාසල් ගුරුවරුන් හෝ රජයේ සේවකයන්ගෙන් එවැනි මුදලක් විශ්‍රාම වැටුප සඳහා අය කර ගන්නේ නැහැ. අපි මෙම ගැටලුව විසඳීම සඳහා කටයුතු කරමින් සිටිනවා.”",
       "URL": "https://www.dinamina.lk/2023/08/28/local/17608/%e0%b6%b4%e0%b7%92%e0%b6%bb%e0%b7%92%e0%b7%80%e0%b7%99%e0%b6%b1%e0%b7%8a-%e0%b6%9c%e0%b7%94%e0%b6%bb%e0%b7%94%e0%b7%80%e0%b6%bb%e0%b7%94%e0%b6%b1%e0%b7%8a%e0%b6%9c%e0%b7%9a-%e0%b7%80%e0%b7%92/",
       "Category": "local",
       "Parent URL": "https://www.dinamina.lk/category/local//page/184/"
}