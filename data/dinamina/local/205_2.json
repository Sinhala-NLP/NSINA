{
       "Source": "dinamina",
       "Timestamp": "August 23, 2023 1:00 am",
       "Headline": "මොරටු සංජීව ඝාතකයාගේ සහෝදරයාත් අත්අඩංගුවට",
       "News Content": "දික්වැල්ල, බෝදරකන්ද ප්‍රදේශයේ පන්සල් වත්තේදී පාතාලයේ අපරාධකරුවකු වූ මොරටු සංජීව නැමැත්තාට පසුගිය 15 වෙනිදා වෙඩි තබා ඝාතනය කිරීම සම්බන්ධයෙන් විමර්ශන පවත්වන පොලිස් විශේෂ කාර්ය බළකාය සහ දික්වැල්ල පොලිසිය ඒ සම්බන්ධයෙන් සැකපිට පුද්ගලයන් දෙදෙනකු පෙරේදා (21) අත්අඩංගුවට ගෙන ඇත.\n\nවිශේෂ කාර්ය බළකාය විසින් අත්අඩංගුවට ගෙන ඇත්තේ වෙඩික්කරු වන කමාන්ඩෝ බළකායේ හිටපු සෙබළාගේ සහෝදරයාය. ඔහු දික්වැල්ල පොලිසියට භාරදීමට පියවර ගත් බව විශේෂ කාර්ය බළකාය සඳහන් කළේය.\n\nදික්වැල්ල පොලිසිය මඟින් අත්අඩංගුවට ගෙන ඇත්තේ වෙඩික්කරුට සැඟව සිටීමට ආධාර හා අනුබල දුන් පුද්ගලයෙකි. ඒ අනුව මෙම ඝාතනයට සම්බන්ධ වෙඩික්කරු සහ ඊට සම්බන්ධව සිටි 05 දෙනෙක් අත්අඩංගුවට ගනු ලැබූහ. ඒ වෙඩි තැබූ ටී 56 අවියද සොයාගනිමිනි.\n\nපොලිස් විශේෂ කාර්ය බළකාය විසින් වෙඩික්කරුගේ සහෝදරයා අත්අඩංගුවට ගෙන ඇත්තේ දික්වැල්ල රදම්පල මෝලකඩේ හන්දියේදීය.\n\nහම්බන්තොට හා මාතර දිසා භාර නියෝජ්‍ය පොලිස්පති මහේෂ් සේනාරත්න මහතා සඳහන් කරනු ලැබුවේ මෙම ඝාතනය සම්බන්ධයෙන් අත්අඩංගුවට ගැනීමට දැන් ඉතිරිව සිටින්නේ මෙම ඝාතන කොන්ත්‍රාත්තුව ලබාදුන් ඩුබායිහී රැඳී සිටින ඉබ්බාවල රුවන් නැමැති හරක් කටාගේ ප්‍රධාන ගෝලයා පමණක් බවය. ඔහු මිරිස්සේ පදිංචිකරුවෙකි.\n\nවෙඩික්කරුගේ සහෝදරයා අත්අඩංගුවට ගෙන ඇත්තේ විශේෂ කාර්ය බළකායේ තංගල්ල කඳවුරේ නිලධාරීන්ට ලද තොරතුරකට අනුව විශේෂ කාර්ය බළකායේ සේනා විධායක නියෝජ්‍ය පොලිස්පති නීතීඥ වරුණ ජයසුන්දර මහතාගේ නියෝග හා උපදෙස් පරිදි හම්බන්තොට කලාප අණදෙන නිලධාරී පොලිස් අධිකාරි නිශාන්ත සිල්වා මහතාගේ මඟ පෙන්වීම පරිදි සහකාර පොලිස් අධිකාරී එන්. ඒ. පී. පී. කේ. කුලරත්න මහතාගේ අධීක්ෂණය මත තංගල්ල කඳවුරේ කඳවුරු අණදෙන නිලධාරී ප්‍රධාන පොලිස් පරීක්ෂක ඩී.සී.එල්. මුණසිංහ මහතා ඇතුළු නිලධාරීන් කණ්ඩායමක් විසිනි.",
       "URL": "https://www.dinamina.lk/2023/08/23/local/16399/%e0%b6%b8%e0%b7%9c%e0%b6%bb%e0%b6%a7%e0%b7%94-%e0%b7%83%e0%b6%82%e0%b6%a2%e0%b7%93%e0%b7%80-%e0%b6%9d%e0%b7%8f%e0%b6%ad%e0%b6%9a%e0%b6%ba%e0%b7%8f%e0%b6%9c%e0%b7%9a-%e0%b7%83%e0%b7%84%e0%b7%9d/",
       "Category": "local",
       "Parent URL": "https://www.dinamina.lk/category/local//page/205/"
}