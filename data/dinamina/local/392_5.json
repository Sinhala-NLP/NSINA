{
       "Source": "dinamina",
       "Timestamp": "July 12, 2023 1:00 am",
       "Headline": "පහේ පන්තියේ පෙළ පොතට ගිය කෑගල්ලේ ලිලී වයලට් ඇදුරාපොත පානකාව විදුහලට යයි",
       "News Content": "5 ශ්‍රේණිය සිංහල පෙළ පොතේ පාඩමක සඳහන්ව ඇති කෑගල්ලේ ලිලී වයලට් මහත්මිය ඉකුත්දා කෑගල්ල ඇදුරාපොත පානකාව මහා විද්‍යාලයේ 5 ශ්‍රේණියේ ඉගෙනුම ලබන දරුවන් සමඟ සිය පාඩමට එක්ව සිටි බව විදුහල්පති ලාල් බස්නායක මහතා පැවසීය.\n\nලිලී වයලට් මහත්මිය කෑගල්ලේ පරගම්මන පදිංචිව සිටින අතර ඇගේ වයස අවුරුදු 85කි. වර්ෂ 1980 දී සිය එකම දියණිය කෑගල්ල හෙට්ටිමුල්ල බණ්ඩාරනායක කනිෂ්ඨ විද්‍යාලයට ඇතුළත් කර තිබේ. පසුව දිනපතා දියණිය පාසලට ඇරලවීමට ගිය අවස්ථාවේදී විද්‍යාලය ඉදිරිපිට පිහිටි කෑගල්ල බුලත්කොහුපිටිය මාර්ගයේ මවුපියන් සිය දරුවන් සමඟ ඉතා අපහසුවෙන් වාහන සමඟ මාර්ගය මාරු වන අයුරු දැක තිබේ. පසුව ඇය සෑම දිනකම සිය දියණිය පාසලට ඇරලවා ස්වේච්ඡාවෙන්ම ඉදිරිපත් වෙමින් කෑගල්ල බුලත්කොහුපිටිය මාර්ගය මැද සිට වාහන මවුපියන් හා දරුවන් හැසිරීම ආරම්භ කර තිබේ. එදා සිට මේ දක්වා වයෝවෘද්ධ ලිලී වයලට් මහත්මිය වසර 43කට ආසන්න කාලයක් වාහන සහ දරුවන් හසුරවමින් සිටියි.\n\nඇය කරන ලද උදාර මෙහෙය අගයා රජය මඟින් සිංහල 5 ශ්‍රේණියේ පෙළ පොතට ඇගේ තොරතුරු ඇතුළත් කර පාඩමක් ද ඇතුළත් කර තිබේ. එම පාඩම හේතුවෙන් ලිලී වයලට් මහත්මියට දිවයිනේ පාසල් ගණනාවකින් ඇරියුම් ලැබී තිබේ. ඉකුත්දා කෑගල්ල ඇදුරාපොත පානකාව මහා විද්‍යාලයේ විදුහල්පති ලාල් බස්නායක මහතා කරන ලද ආරාධනාවකට අනුව ඇය විද්‍යාලයට ගොස් තිබේ. පාසලට ගිය ලිලී වයලට් මහත්මිය 5 ශ්‍රේණියේ දරුවන් ඇගේ දෑත් අල්ලාගෙන පාසලට එක්කගෙන ගොස් පාසලේ මිදුලේ දරුවන් සමඟ පාඩමට මුහුණ දෙන අයුරු දක්නට ලැබුණි. 5 ශ්‍රේණියේ දරුවන් සමඟ විනෝද වෙමින් පැය දෙකකට ආසන්න කාලයක් රැඳී සිටි ලිලී වයලට් මහත්මිය යළි පෙරවරු 11.30ට සුපුරුදු පරිදි හෙට්ටිමුල්ල බණ්ඩාරනායක කනිෂ්ඨ විද්‍යාලය අසලට දරුවන් හා වාහන හැසිරීමට පිටත්ව ගිය බව විදුහල්පතිවරයා පැවසීය.",
       "URL": "https://www.dinamina.lk/2023/07/12/local/5788/%e0%b6%b4%e0%b7%84%e0%b7%9a-%e0%b6%b4%e0%b6%b1%e0%b7%8a%e0%b6%ad%e0%b7%92%e0%b6%ba%e0%b7%9a-%e0%b6%b4%e0%b7%99%e0%b7%85-%e0%b6%b4%e0%b7%9c%e0%b6%ad%e0%b6%a7-%e0%b6%9c%e0%b7%92%e0%b6%ba-%e0%b6%9a/",
       "Category": "local",
       "Parent URL": "https://www.dinamina.lk/category/local//page/392/"
}