{
       "Source": "dinamina",
       "Timestamp": "July 7, 2023 1:00 am",
       "Headline": "ලොරි මාරයාට අඹුසැමි යුවළ බිලි",
       "News Content": "අනතුරෙන් මරණයට පත් යුවළ\n\nකුරුණෑගල දඹුල්ල ප්‍රධාන මාර්ගයේ බඩගමුව රක්ෂිතය මැදින් විහිදී ඇති කොටසේ පෙරේදා (05) පස්වරුවේදී අධික වේගයෙන් ධාවනය කළ ලොරියක යතුරුපැදියක් ගැටීමෙන් සිදු වූ රිය අනතුරකින් අඹුසැමි යුවළක් මරණයට පත්ව ඇති බව දොරටියාව පොලිසිය පැවසීය.\n\nදොරටියාව පොලිස් වසමට අයත් ලෙච්චමීවත්ත ප්‍රදේශයේ පදිංචිව සිටි සී.පී. අමිල පුෂ්පසිරිගේ (34) සහ ඔහුගේ විවාහක බිරිය වන චතුරානී නිසංසලා කුමාරි (33) යන දෙදෙනා එම අනතුරින් මරණයට පත්ව ඇත. මියගිය පුෂ්පසිරි මහතා වෘත්තියෙන් ශ්‍රී ලංකා නාවික හමුදාවේ අරක්කැමියකු ලෙස සේවය කළ අයෙකි. ඔහුගේ බිරිය ස්වයං රැකියාවක් ලෙස කේක් නිර්මාණය කළ අයෙකි.\n\nඅඹුසැමි යුවළ පෙරේදා පස්වරු 3.00ට පමණ කුරුණෑගල ගැට්ටුවාන මහින්ද විදුහලේ හය වැනි වසරේ අධ්‍යාපනය ලබන තම එකම දියණිය රැගෙන ඒම සඳහා යමින් සිටියදී මෙම අනතුරට මුහුණපා ඇත. දියණිය එදින විදුහලේ චෙස් ක්‍රීඩා පුහුණුවකට සහභාගි වෙමින් සිට ඇත.\n\nඅනතුර සිදුවන අවස්ථාවේදී ප්‍රදේශයට වර්ෂාව ඇදහැලෙමින් තිබූ අතර, අඹුසැමි යුවළ තෝරයාය දෙස සිට කුරුණෑගල දෙසට තම යතුරුපැදියෙන් යමින් සිටියදී කුරුණෑගල දෙස සිට දඹුල්ල දෙසට ධාවනය කරවූ ලොරියක හැපී එම ස්ථානයේදීම මරණයට පත්ව ඇති බව පොලිසිය සඳහන් කළේය.\n\nඅධික වේගයෙන් පැමිණ ඇති ලොරිය වැස්ස පවතින අවස්ථාවේදී වේගය පාලනය කරගත නොහැකිව මාර්ගය අයිනෙන් මේ යුවළ ගමන්ගත් යතුරුපැදියේ ගැටීමෙන් ඔවුන් දෙදෙනා මාරක අනතුරකට ලක්ව ඇති බවත් පොලිස් විමර්ශනවලින් අනාවරණය වී තිබේ.\n\nඅනතුරින් යතුරුපැදියට ද දැඩි හානි සිදුව තිබෙන අතර, අනතුර සිදු වන අවස්ථාවේදී ලොරිය අයත් කොහුබත් නිෂ්පාදන කර්මාන්තශාලාවක හිමිකරු ද ලොරියෙහි ගමන් කරමින් සිට ඇත. තම ලොරියෙන් අනතුරට පත් වූවන් බේරා ගැනීම පසෙක තැබූ ලොරියේ හිමිකරු තම ජංගම දුරකතනයෙන් එම අනතුර වීඩියෝගත කරමින් සිට ඇති බව කියයි. මෙම දර්ශනයෙන් කෝපයට පත් පිරිසක් ඔහුට පහර දී ඇති බව ද වාර්තා වේ.\n\nඅනතුරට සම්බන්ධ ලොරියේ රියැදුරා අත්අඩංගුවට ගෙන ඇත. දොරටියාව පොලිසිය වැඩිදුර පරීක්ෂණ මෙහෙයවයි.\n\nකුරුණෑගල අතිරේක  – පුෂ්පකුමාර ජයරත්න",
       "URL": "https://www.dinamina.lk/2023/07/07/local/4729/%e0%b6%bd%e0%b7%9c%e0%b6%bb%e0%b7%92-%e0%b6%b8%e0%b7%8f%e0%b6%bb%e0%b6%ba%e0%b7%8f%e0%b6%a7-%e0%b6%85%e0%b6%b9%e0%b7%94%e0%b7%83%e0%b7%90%e0%b6%b8%e0%b7%92-%e0%b6%ba%e0%b7%94%e0%b7%80%e0%b7%85/",
       "Category": "local",
       "Parent URL": "https://www.dinamina.lk/category/local//page/409/"
}