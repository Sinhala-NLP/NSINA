{
       "Source": "dinamina",
       "Timestamp": "September 5, 2023 2:08 am",
       "Headline": "පාසල් දරුවන්ගේ  අන්තර්ජාල භාවිතය ගැන  වැඩිහිටියකු ලෙස  ඔබ දැනුම්වත් ද?",
       "News Content": "\n\nලොව පුරා පැතිරුණු ඕනෑම අයකුට පිවිසිය හැකි එකිනෙකා හා සම්බන්ධ වූ පරිගණක ජාලයන්ගෙන් සැදුම්ලත් ප්‍රවාහය ‘අන්තර්ජාලය’ නම් වේ.වර්තමානය වන විට බාල, තරුණ, මහලු සියල්ලන්ටම නැතිවම බැරි අවශ්‍යතාවයක් බවට අන්තර්ජාලය පත් වී හමාරයි. අන්තර්ජාල ශීඝ්‍ර ව්‍යාප්තියට බලපෑ මූලික කරුණ නම් 2019 අපි මුහුණපෑ කොවිඩ් ව්‍යාප්තිය වැළැක්වීමට අපට නිවෙස්වලට වී කාලය ගත කිරීමට සිදුවීමයි. මෙමගින් හිතකර බලපෑම් මෙන්ම අහිතකර බලපෑම් ද ඇති විය.\n\nමේ නිසා විශාල බලපෑමක් වූයේ පාසල් දරුවන් අතරට අන්තර්ජාලය ඉතා ශීඝ්‍රයෙන් ව්‍යාප්ත වීමයි. හිතකර ප්‍රතිලාභ රැසක් මෙන්ම අහිතකර ප්‍රතිඵල රැසක් ද මෙමගින් දරුවන් අතර ව්‍යාප්ත විය. මෙයට ප්‍රධාන සාධකයක් ලෙස පාසල් දරුවන් තවම ළමා හෝ නව යොවුන් වියේ පසුවන්නන් වීම දැකිය හැකිය. ඒ නිසා ඔවුන්ට තවම ජීවිතය පිළිබඳ අත්දැකීම් අඩුකම් නිසා නව අත්හදා බැලීම් සිදු කිරීමට දැඩි ඇල්මක් දක්වයි.කෙසේ වෙතත් 21 වන සියවස වැනි තාක්ෂණය අතින් හිණිපෙත්තට ගමන් කරමින් පසුවන යුගයක පාසල් දරුවන් ද නව තාක්ෂණය නොමැතිව ඉදිරියට ගමන් කළ නොහැකි යුගයක් නිර්මාණය වී හමාරය. එබැවින් වගකිව යුතු වැඩිහිටියකු වශයෙන් දරුවන්ගේ මානසික මට්ටම මනාව අවබෝධ කර, නවීන තාක්ෂණික මෙවලම් හා අන්තර්ජාල භාවිතයන් පිළිබඳ පුළුල් අවබෝධයකින් යුතුව තීක්ෂණ අයුරින් ළමුන් කෙරෙහි වැඩි අවධානයක් යොමු කළ යුතුවේ.\n\nවත්මන් සමාජයේ පාසල් දරුවන් මුහුණපාන අහිතකර බලපෑම්වලට මූලික හේතු ලෙස වැඩිහිටියන්ගේ අන්තර්ජාල භාවිතය පිළිබඳ ප්‍රමාණවත් දැනුමක් නොමැතිකම ද වැඩිහිටියන්ගේ අධික දෛනික කාර්යබහුලත්වය ද හඳුනා ගත හැකිය. මේ නිසා වර්තමානයේ පාසල් දරුවන් අන්තර්ජාල භාවිතයේ අනිසි භාවිතයන්ගේ ප්‍රතිඵල ලෙස පරිගණක ක්‍රීඩාවලට දරුවන් අබ්බැහි වීම, අධ්‍යාපන කටයුතු නිසියාකාරව සිදු නොකිරීම, නිර්නාමික හා නොදන්නා පුද්ගලයන්ට හසුවීම, අනිසි වීඩියෝ නැරඹීමට හුරුවීම හා විවිධ ජාවාරම්කරුවන් පාසල් දරුවන්ව ඉතා ශීඝ්‍රයෙන් ග්‍රහණය කරගැනීම ආදි එකී මෙකී නොකී අහිතකර ප්‍රතිඵල රාශියකට වත්මන් පාසල් දරුවෝ මුහුණ දෙති.මෙයට ඉතා සුදුසු පිළියම් නම් වැඩිහිටි දැනුම්වත්භාවය පුළුල් කිරීම හා පාසල් දරුවන්ගේ දෛනික ක්‍රියාකාරකම් පිළිබඳ ඉතා විමසිල්ලෙන් කටයුතු සිදු කිරීමයි. තවද ඔවුන් සමඟ සුහද සමීප සබඳතාවක් පවත්වා ගනිමින් ඔවුන්ට ඇති ගැටලුවලට සවන් දී කටයුතු කිරීමෙන් පාසල් දරුවන්ට සිදුවන මෙවැනි අක්‍රමිකතා පාලනය කිරීමට වගකිව යුතු වැඩිහිටියකු ලෙස ඔබට හැකිවනු ඇත.\n\nපී.එම්. සෙව්මිණි\n\nත්‍රිකුණාමල මණ්ඩපය\n\nනැඟෙනහිර විශ්වවිද්‍යාලය",
       "URL": "https://www.dinamina.lk/2023/09/05/local/19561/%e0%b6%b4%e0%b7%8f%e0%b7%83%e0%b6%bd%e0%b7%8a-%e0%b6%af%e0%b6%bb%e0%b7%94%e0%b7%80%e0%b6%b1%e0%b7%8a%e0%b6%9c%e0%b7%9a-%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a%e0%b6%a2%e0%b7%8f/",
       "Category": "local",
       "Parent URL": "https://www.dinamina.lk/category/local//page/153/"
}