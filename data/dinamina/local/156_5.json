{
       "Source": "dinamina",
       "Timestamp": "September 4, 2023 3:59 am",
       "Headline": "QR කේතය  දත්ත විශ්ලේෂණයට  යොදා ගන්නවා",
       "News Content": "නවතා දැමූ කිව් ආර් ක්‍රමවේදය ඉදිරියේදී නවීන තාක්ෂණික ක්‍රමවේද ඔස්සේ වැඩිදියුණු කර දත්ත එක්කිරීම සහ දත්ත විශ්ලේෂණය වෙනුවෙන් භාවිත කිරීමේ උපාංගයක් ලෙස ක්‍රියාත්මක කිරීමට අදහස් කරන බව විදුලිබල හා බලශක්ති ඇමැති කංචන විජේසේකර මහතා පවසයි.\n\nජාතික ඉන්ධන අවසරපත් QR ක්‍රමවේදය පසුගිය වසරේ අගෝස්තු මස හඳුන්වා දීමේ අරමුණ වූයේ ඒ අවස්ථාවේ පැවති ඉන්ධන අර්බුදය සහ ආර්ථික අර්බුදයට පිළියමක් ලෙස පැවති සම්පත් කළමනාකරණය කරමින් බෙදා හැරීමේ වැඩපිළිවෙළක් ලෙසය.\n\nමෙමඟින් පැවති සාමාජීය සහ ආර්ථික ගැටලු කළමනාකරණය කර, ඇතිව තිබූ අර්බුදයන් අවසන් කිරීමටත් ජන ජීවිතය ස්ථාවර කර ගැනීමට හැකි විය. එමෙන්ම මෙමඟින් අවශ්‍ය කඩිනම් තීරණ සහ බලශක්ති ක්ෂේත්‍රයේ ප්‍රතිපත්ති තීරණ ගැනීමට අවශ්‍ය සැබෑ දත්ත ලබා ගැනීමට හැකි වූ බවද ඇමැතිවරයා පැවසීය.\n\nසැප්තැම්බර් මස පළමු දින වන විට මෙම QR ක්‍රමවේද පද්ධතියේ ලක්ෂ 65ක් ඉක්මවූ පිරිසක් සහ රථ වාහන සංඛ්‍යාවක් ලියාපදිංචි කිරීමට සහ මෙම පද්ධතිය හරහා ඉන්ධන බෙදා හැරීමේ ගනුදෙනු ලක්ෂ 3500ක් ඉක්මවා සිදු කර ඇත.\n\nමෙම සැප්තැම්බර් මස පළමු දින සිට ඉන්ධන ලබා ගැනීමට QR කේතය තවදුරටත් අවශ්‍ය නොවන්නේ පසුගිය කාලය තුළ රජය විසින් ගත් ප්‍රතිපත්ති තීරණ, හඳුන්වාදුන් ඉන්ධන මිල සුත්‍රය, ඉන්ධන වෙළඳ පොළට නව බෙදුම්කරුවන්ගේ එකතුවීම යන කරුණු මගින් ඉන්ධන ආනයනයට අවශ්‍ය මූල්‍ය අවශ්‍යතාවයන් කළමනාකරණය වී ඇති බැවින් යැයි අමාත්‍යවරයා සඳහන් කරයි.\n\nජාතික ඉන්ධන අවසර පත වෙනුවෙන් කිසිදු මූල්‍ය පහසුකමක් ලබානොගෙන මෙම පද්ධතිය සංවර්ධනය කිරීම සහ ක්‍රියාත්මක කිරීම සිදුකළ ඩයලොග් ආසියාටා ආයතනයට, මිලේනියම් IT ESP ආයතනයට සහ තොරතුරු සහ සන්නිවේදන තාක්ෂණය ඒජන්සියට (ICTA) මාගේ විශේෂ ස්තුතිය පළකරමි.\n\nඑමෙන්ම මෙම වැඩපිළිවෙළ කෙරෙහි විශ්වාසය පළකරමින් මේ වෙනුවෙන් සහය පළ කළ ජනාධිපතිතුමාට සහ කැබිනට් මණ්ඩලයේ අමාත්‍යවරුන්ට අමාත්‍යවරයා ස්තුතිය පළ කරයි.\n\nඑමෙන්ම මෙම පද්ධතිය ක්‍රියාත්මක කිරීමේදී නියාමන කටයුතු, පර්යේෂණ කටයුතු, පසුවිපරම් කටයුතු සහ නීතිමය කටයුතු සිදු කළ විදුලිබල හා බලශක්ති අමාත්‍යාංශයේ නිලධාරීන්ට, ඛනිජ තෙල් නීතිගත සංස්ථාවේ සහ ලංකා ඉන්දීය තෙල් සමාගමේ නිලධාරීන්ට මෙන්ම මෙම ක්‍රමවේදය සමග අනුගත වූ ඉන්ධන බෙදාහරින්නන්ට සහ ඉන්ධන හල් හිමියන්ට ද ඇමැතිවරයා ස්තුතිය පළ කරයි.\n\nශ්‍රී ලංකා මහ බැංකුව සහ සම්පත් බැංකුව දැක්වූ සහයෝගයට ද ජාතික තරුණ සේවා සභාවට, යොවුන් සේනාංකය, ත්‍රිවිධ හමුදා සහ පොලිස් නිලධාරින්ට මෙන්ම සියලුම මාධ්‍ය ආයතනවලට සහ අනෙකුත් විවිධ සංවිධානවලට, මහජනතාව දැනුවත් කිරීමට සහ ලියාපදිංචි කිරීමට ලබාදුන් සහයෝගයට ද ස්තුතිය පළ කරමි.\n\nමෝටර් රථවාහන ලියාපදිංචි කිරීමේ දෙපාර්තමේන්තුවට ඔවුන්ගේ පද්ධතිය තුළ මෙම කටයුතු කිරීමට අවසරයන් ලබාදීම වෙනුවෙන් සහ මෙම වැඩපිළිවෙළට අනුගතවීම වෙමින් සහය දුන්, අපව දිරිමත් කළ සියලුම පුරවැසියන්ට ද ඇමැතිවරයා ස්තුතිය පළකර සිටී.\n\nමෙම පද්ධතිය සහ වැඩපිළිවෙළ ඉදිරියේදී තවත් උසස් තාක්ෂණික ක්‍රමවේදයන් සමඟ වැඩිදියුණු කර, දත්ත එක්කිරීම වෙනුවෙන් සහ දත්ත විශ්ලේෂණය වෙනුවෙන් භාවිතා කරන මෙවලමක් ලෙස ක්‍රියාත්මක කිරීමට බලාපොරොත්තු වන්නේ යැයිද ඇමැතිවරයා වැඩිදුරටත් සඳහන් කරයි.\n\nරක්ෂණ ශ්‍රියන්ත",
       "URL": "https://www.dinamina.lk/2023/09/04/local/19352/qr-%e0%b6%9a%e0%b7%99%e0%b7%8a%e0%b6%ad%e0%b6%ba-%e0%b6%af%e0%b6%ad%e0%b7%8a%e0%b6%ad-%e0%b7%80%e0%b7%92%e0%b7%81%e0%b7%8a%e0%b6%bd%e0%b7%9a%e0%b7%82%e0%b6%ab%e0%b6%ba%e0%b6%a7-%e0%b6%ba%e0%b7%9c/",
       "Category": "local",
       "Parent URL": "https://www.dinamina.lk/category/local//page/156/"
}