{
       "Source": "dinamina",
       "Timestamp": "September 16, 2023 3:54 pm",
       "Headline": "ඉන්දීය නාවික හමුදාවේ ‘නිරීක්ෂක්’ කිමිදුම් පුහුණුවක් සඳහා ත්‍රිකුණාමලයට",
       "News Content": "ඉන්දියානු නාවික හමුදාව සතු ඉහළම කිමිදුම් සහය නෞකාවක් වන ‘නිරීක්ෂක්’ නෞකාව ශ්‍රී ලංකා නාවික හමුදාව සඳහා මිශ්‍ර වායු කිමිදුම් පුහුණුවක් සඳහා පසුගිය 14 වැනිදා ත්‍රිකුණාමලයට පැමිණියේය.\n\nමෙම නෞකාව ශ්‍රී ලංකා නාවික හමුදාව විසින් නාවික හමුදා සම්ප්‍රදායානුකූලව උණුසුම් අයුරින් පිළිගන්නා ලදී.\n\nත්‍රිකුණාමලයට පැමිණීමෙන් පසු ඉන්දීය නෞකාවේ අණදෙන නිලධාරි කොමාන්ඩර් ජීතු සිං චෞහාන් මහතා නැගෙනහිර නාවික ප්‍රදේශය භාර අණදෙන නිලධාරි රියර් අද්මිරාල් පී. එස්. ද සිල්වා මහතා හමු විය. එම දෙපළ අතර පැවති සුහද සාකච්ඡාවේදී නෞකාව ශ්‍රී ලංකාවේ රැඳී සිටින දින අට තුළ කිමිදුම් ක්ෂේත්‍රයේ පුහුණු කටයුතු තවදුරටත් ඉහළ නැංවීම පිළිබඳව සාකච්ඡා කෙරිණ. නැවේ කාර්ය මණ්ඩලය විසින් නෞකාව තුළ යෝගා ව්‍යායාම සිදු කිරීම, පාසල් දරුවන් සමඟ අන්තර්ක්‍රියා සහ වෙරළ පිරිසිදු කිරීමේ වැඩසටහන් සිදු කිරීම යනාදි විවිධ වැඩසටහන් සැලසුම් කර ඇත. නෞකාවේ 28 වන සංවත්සර සැමරුම නැවෙහි පැවති අතර ඒ සඳහා ප්‍රදේශය භාර නියෝජ්‍ය අණදෙන නිලධාරීවරයා ද සහභාගී විය.\n\nඉන්දියානු නාවික හමුදාවේ ‘නිරීක්ෂක්’ නෞකාව (A-15) පුද්ගලයන් සය දෙනෙකුට රැඳී සිටිය හැකි ප්‍රති සම්පීඩක කුටීර (Recompression Chambers) දෙකකින් ද පුද්ගලයන් තිදෙනෙකුට ප්‍රමාණවත් කිමිදුම් සීනුවකින් ද (Diving Bell) සමන්විතය. මේ නෞකාව ආපදා අවස්ථාවකදී සබ්මැරීනයක සිට මුදාගැනීමේ මෙහෙයුම් සිදු කිරීමට ද ඉතා ගැඹුරු මුහුදේ කිමිදෙන කිමිදුම්කරුවන්ගේ පුහුණුවීම් සිදු කිරීමට ද සියලු පහසුකම්වලින් සමන්විත වේ.\nමෙම නෞකාව 2019 සැප්තැම්බර් මාසයේදී සහ 2022 මාර්තු මාසයේදී ද ශ්‍රී ලංකා නාවික හමුදාව සඳහා මෙවන් පුහුණු වැඩසටහනක් සඳහා ත්‍රිකුණාමලයට පැමිණියේය. ශ්‍රී ලංකා නාවික හමුදාව සමඟ අඛණ්ඩව සිදු කෙරෙන මෙවන් නියැළීම් ඉන්දීය රජයේ ‘අසල්වැසියා ප්‍රථමයෙන්’ යන ප්‍රතිපත්තියෙහි කොටසක් ලෙස ධාරිතා ගොඩනැඟීම හා සමපාත වේ.",
       "URL": "https://www.dinamina.lk/2023/09/16/breaking-news/23046/ins-nireekshak/",
       "Category": "local",
       "Parent URL": "https://www.dinamina.lk/category/local//page/105/"
}