{
       "Source": "dinamina",
       "Timestamp": "July 26, 2023 1:00 am",
       "Headline": "විනිසුරු වැටුප්වලින් උපයන විට බදු ගැනීම වළකන තහනම දික් නොකරයි",
       "News Content": "විනිසුරුවරුන්ගේ වැටුප්වලින් උපයන විට බදු අය කිරීම වළක්වාලමින් නිකුත් කර ඇති අතුරු තහනම් නියෝගය තවදුරටත් දීර්ඝ නොකිරීමට අභියාචනාධිකරණය ඊයේ (25) තීරණය කළේය.\n\nඑම බදු අය කිරීමට එරෙහිව ගොනු කළ පෙත්සම් තුනක් සලකා බැලූ පංච පුද්ගල අභියාචනාධිකරණ විනිසුරු මඬුල්ලක බහුතර තීන්දුව මත මේ බව තීරණය කෙරිණි.\n\nඑහෙත් එකී බදු අය කිරීමට එරෙහිව ගොනු කර ඇති පෙත්සම් විභාගයට ගැනීමට පංච පුද්ගල විනිසුරු මඬුල්ල ඒකමතිකව තීරණය කළේය.\n\nඒ අනුව ලබන සැප්තැම්බර් මස 22 වැනිදා අදාළ පෙත්සම් සම්බන්ධයෙන් අධිකරණය හමුවේ කරුණු දක්වන ලෙස පෙත්සම්වල වගඋත්තරකරුවන්ට නියම කරමින් නොතීසි නිකුත් කරන ලදි.\n\nඑසේම පෙත්සම් සම්බන්ධයෙන් වන විරෝධතා අගෝස්තු මස 31 වැනිදා හෝ ඊට පෙර ගොනු කරන ලෙස නියම කෙරිණි. අභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න මහතා ප්‍රමුඛ පංච පුද්ගල අභියාචනාධිකරණ විනිසුරු මඬුල්ලක් විසින් මේ බව ප්‍රකාශ කරන ලදි.\n\nතමන්ගේ වැටුපෙන් උපයන විට බදු අය කර ගැනීමට එරෙහිව ශ්‍රී ලංකා මහාධිකරණ විනිසුරුවරුන්ගේ සංගමය, දිස්ත්‍රික් විනිශ්චයකාර සංගමය සහ මහේස්ත්‍රාත්වරුන්ගේ සංගමය සහ කම්කරු විනිශ්චය සභා සභාපතිවරුන්ගේ සංගමය මඟින් රිට් පෙත්සම් ගොනු කර තිබිණි.\n\nඅධිකරණ අමාත්‍යාංශයේ ප්‍රධාන ගණකාධිකාරිවරයා සහ අධිකරණ අමාත්‍යාංශ ලේකම්වරයා මෙම පෙත්සමේ වගඋත්තරකරුවන් ලෙස නම් කර සිටිති. ලක්ෂයකට වැඩි වැටුප් ලබන අයගෙන් උපයන විට බදු අය කිරීමට රජය මඟින් තීරණය කරන ලදි.\n\nඑම තීරණය අධිකරණ විනිසුරුවරුන්ට අදාළ වන පරිදි ක්‍රියාත්මක කළහොත් එය අධිකරණයේ ස්වාධීනත්වයට ගැටලුවක් ඇති වනු ඇති බවට මෙම පෙත්සම් මඟින් කරුණු ඉදිරිපත් කර තිබිණි. මීට පෙර පෙත්සම් කැඳවූ අවස්ථාවේදී ඉදිරිපත් වූ මූලික කරුණු සලකා බැලූ සෝභිත රාජකරුණා සහ ධම්මික ගනේපොල යන අභියාචනාධිකරණය විනිසුරු මඬුල්ල විනිසුරුවරුන්ගේ වැටුපෙන් එම බදු අය කිරීම තාවකාලිකව අත්හිටුවමින් අතුරු තහනම් නියෝගයක් නිකුත් කළේය.\n\nඅනතුරුව එම පෙත්සම් පූර්ණ විනිසුරු මඬුල්ලක් හමුවේ විභාගයට ගන්නා ලෙස පෙත්සම්කාර විනිසුරු සංගම් වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා මහතා විසින් මීට පෙර අධිකරණයෙන් ඉල්ලා සිටි අතර නීතිපතිවරයා වෙනුවෙන් පෙනී සිටි නියෝජ්‍ය සොලිසිටර් ජනරාල් නිර්මලන් විග්නේෂ්වරන් මහතා ඊට විරෝධය පළ කරමින් කරුණු ඉදිරිපත් කළේය.\n\nකෙසේ වුවද එම ඉල්ලීම සම්බන්ධයෙන් කරුණු සලකා බැලූ අභියාචනාධිකරණ සභාපති විනිසුරු නිශ්ශංක බන්දුල කරුණාරත්න මහතා පූර්ණ විනිසුරු මඬුල්ලක් හමුවේ පෙත්සම් සලකා බැලීමට තීරණය කළේය.\n\nඒ අනුව එම පෙත්සම් ඊයේ (25) එම පංච පුද්ගල විනිසුරු මඬුල්ල හමුවේ කැඳවන ලදි.",
       "URL": "https://www.dinamina.lk/2023/07/26/local/9388/%e0%b7%80%e0%b7%92%e0%b6%b1%e0%b7%92%e0%b7%83%e0%b7%94%e0%b6%bb%e0%b7%94-%e0%b7%80%e0%b7%90%e0%b6%a7%e0%b7%94%e0%b6%b4%e0%b7%8a%e0%b7%80%e0%b6%bd%e0%b7%92%e0%b6%b1%e0%b7%8a-%e0%b6%8b%e0%b6%b4%e0%b6%ba/",
       "Category": "local",
       "Parent URL": "https://www.dinamina.lk/category/local//page/331/"
}