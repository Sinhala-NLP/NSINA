{
       "Source": "dinamina",
       "Timestamp": "September 4, 2023 2:26 am",
       "Headline": "මවුපිය ගුණ දන්නා  දරු තිදෙනකුගෙන්  රටටම ආදර්ශයක්",
       "News Content": "වයෝවෘද්ධභාවයට පත් වන විට තම මවුපියන් වැඩිහිටි නිවාස වෙත යොමු කර තම වගකීම් පැහැර හරින උසස් යයි කියන සමාජයට හාත්පසින් වෙනස් දූ දරුවන් වැදූ වාසනාවන්ත මවක් සහ එම මවගේ පින්බර දරුවන් තිදෙනකු පිළිබඳ ආදර්ශමත් කතාවක් හොරණ මූලස්ථාන පොලිසියෙන් වාර්තා වෙයි.\n\nකළුටුවාවගේ ප්‍රේමලතා පුත්තලම, වනාතවිල්ලුව එළුවන්කුලම ප්‍රදේශයේ පදිංචිව සිටි වයස අවුරුදු 63ක් වන දරුවන් තිදෙනකුගේ මවකි.\n\nඇය මීට වසරකුත් මාස 8කට පමණ කාලයකට ඉහතදී එකම දියණියගේ නිවෙසේ සිට ඥාති දියණියකගේ නිවෙසට යන බව පවසා පිටව ගිය ද එදින සිට ඇය ගැන තොරතුරක් නොවීය.\n\nඇගේ දරු තිදෙනා එදින සිට සිය මවගේ හදිසි අතුරුදන් වීම සම්බන්ධයෙන් පොලිසියට පැමිණිලි කර අනතුරුව පුවත්පත්වල දැන්වීම් පළ කර එයින්ද නොනැවතී ඇය කෙසේ හෝ සොයා ගැනීමේ අරමුණින් දේවාලවල පිහිට පැතීමට ද කටයුතු කළේය.\n\nඑහෙත් ඔවුන්ට සිත සනසාගත හැකි ආකාරයේ සතුටුදායක පිළිතුරක් සිය මව පිළිබඳ නොවීය.\n\nහොරණ මූලස්ථාන පොලිසියේ ළමා හා කාන්තා කාර්යාංශයේ ස්ථානාධිපතිනි උප පොලිස් පරීක්ෂක සුමනලතා ලියනගේ මහත්මියගේ නිල කාමරය ඉදිරිපිට වයෝවෘද්ධ කාන්තාවකගේ අතින් අල්ලා ගත් කාන්තාවක් රැඳී සිටිනු දක්නට ලැබීමෙන් අනතුරුව ඒ පිළිබඳ විමසිලිමත් වූ උප පොලිස් පරීක්ෂකවරිය පැමිණි කාරණය පිළිබඳ විමසා තිබූ බව පොලිසිය කියයි.\n\nතම නිවෙස හොරණ රත්නපුර පාණදුර මාර්ගයේ බවත් මෙම වයෝවෘද්ධ මව මාර්ගයේ රැඳී සිටියදී තමන් ඇය පිරිසුදු කොට ආහාර දී පොලිසියට රැගෙන ආ බවත් ඇය වෙනුවෙන් කිසියම් සුදුසු වැඩපිළිවෙළක් සිදු කරන ලෙසත් එම කාන්තාව ඉල්ලා සිටි බව පොලිසිය කියයි.\n\nතම නිල කාමරයේ පසෙක වූ පුටුවක මහලු මවට හිඳ ගැනීමට සැලසූ උප පොලිස් පරීක්ෂකවරිය වරින් වර ඇය සමඟ දොඩමළු වීමට උත්සාහ ගත්ත ද ඊට නිසි ප්‍රතිචාර නොවීමෙන් ඇය මවට කොළ කැබැල්ලක් සහ පෑනක් දී ඇය පදිංචි ප්‍රදේශයේ ලියන ලෙස ද පැවසුවාය.\n\nඑයටද නිසි ප්‍රතිචාර නොවීමෙන්, උත්සාහය අත්නොහල උප පොලිස් පරීක්ෂකවරිය ඉතා කරුණාවෙන් මිතුරියක ලෙස ඇයව ආමන්ත්‍රණය කරන්නට වූවාය.\n\nඑහි ප්‍රතිඵලයක් ලෙස පැය 48ක් ගතවීමටත් පෙර එම මව පදිංචිව සිට ඇත්තේ පුත්තලම වනාතවිල්ලුව එළුවන්කුලම ප්‍රදේශයේ බව සැක හැර දැන ගැනීමට පොලිස් පණිවිඩ හරහා හැකි විය.\n\nඒ බව හොරණ මූලස්ථාන ප්‍රධාන පොලිස් පරීක්ෂක පී.එස්. පනාවල මහතාගේ අවධානයට යොමු කළ පොලිස් පරීක්ෂක ලියනගේ මහත්මිය වනාතවිල්ලුව පොලිසිය මාර්ගයෙන් එම මව පිළිබඳ දරුවන් වෙත දැනුම් දීමට ද පියවර ගැනිණි. එම මවගේ දරු තිදෙනාම තම මව නිවෙසට රැගෙන යෑම සඳහා හොරණ පොලිසියට පැමිණ සිටි අතර, තම මව යළි ඔවුන් අතරට පැමිණීම සම්බන්ධව සතුටු කඳුළු හෙළූ අයුරු දුටු පොලිස් නිලධාරීන් නිලධාරිනියන් මෙන්ම ඒ මොහොතේ සිටි සාමාන්‍ය ජනතාවගේ සිත් සතන් සසල කරවන්නක් විය.\n\nඑම මව දරුවන්ට භාර දීමේ අවස්ථාවට එක්වූ හොරණ මූලස්ථාන පොලිසියේ ස්ථානාධිපති පී.එස්. පනාවල මහතා මෙසේ පැවසීය.\n\nඅද සෑම ප්‍රදේශයකම බස් නැවතුම්පොළවල් වගේ වැඩිහිටි නිවාස තියෙනවා. ඒකට හේතුව හැදූ වැඩූ මවුපියන්ගේ අගය තේරුම් නොගැනීම. ඒ අගය තේරුම් ගන්න අධ්‍යාපනයක් අවශ්‍ය නැහැ. ඒකට කදිම උදාහරණයක් තමයි වනාතවිල්ලුවේ මේ මව.\n\nඒ අම්මා පිළිබඳ දරුවන්ට දැනුම් දුන්නම ඔවුන් පොලිස් ස්ථානයට ආවේ පැය කීපයක් තුළදී. ඇත්තටම දරුවන්ගෙන් ඇහුවා, ඕගොල්ලො ඉගිල්ලිලාද ආවේ කියලා. ඇස් දෙකේ කඳුළු පුරෝගෙන මගේ දිහා බලාගෙන හිටියා. මොකුත් කීවේ නැහැ. ඒක තමයි දරු සෙනෙහස.\n\nබණ්ඩාරගම – බිමල් ජයසිංහ",
       "URL": "https://www.dinamina.lk/2023/09/04/local/19299/%e0%b6%b8%e0%b7%80%e0%b7%94%e0%b6%b4%e0%b7%92%e0%b6%ba-%e0%b6%9c%e0%b7%94%e0%b6%ab-%e0%b6%af%e0%b6%b1%e0%b7%8a%e0%b6%b1%e0%b7%8f-%e0%b6%af%e0%b6%bb%e0%b7%94-%e0%b6%ad%e0%b7%92%e0%b6%af%e0%b7%99/",
       "Category": "local",
       "Parent URL": "https://www.dinamina.lk/category/local//page/157/"
}