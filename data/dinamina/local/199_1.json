{
       "Source": "dinamina",
       "Timestamp": "August 24, 2023 12:42 am",
       "Headline": "කොළඹ රිජ්වේ ආර්යා ළමා රෝහලේ මාස 8ක දරුවකු මියයෑම කිසිදු පරීක්ෂණයක් අනවශ්‍ය බව මවුපියන් දැනුම් දුන් නිසා මරණ පරීක්ෂණය කළේ නෑ",
       "News Content": "කොළඹ රිජ්වේ ආර්යා ළමා රෝහලේ ප්‍රතිකාර ලබමින් සිටියදී පසුගියදා (19) මරණයට පත් වූ මාස 8ක් වයසැති දරුවා සම්බන්ධයෙන් කිසිදු පශ්චාත් මරණ පරීක්ෂණයක් අවශ්‍ය නොවන බවට මවුපියන්ගේ දැනුම් දීමත් සමඟ මරණය පිළිබඳ පශ්චාත් මරණ පරීක්ෂණයක් සිදු නොකළ බව සෞඛ්‍ය අමාත්‍යාංශයේ නියෝජ්‍ය අධ්‍යක්ෂ ජනරාල් (වෛද්‍ය සේවා), රෝහලේ අධ්‍යක්ෂ විශේෂඥ වෛද්‍ය ජී. විජේසූරිය මහතා ‘දිනමිණ’ට පෙරේදා (22) ප්‍රකාශ කළේය.\n\nමේ පිළිබඳව වැඩිදුරටත් අදහස් දැක්වූ රෝහලේ අධ්‍යක්ෂවරයා මෙලෙස ද කීවේය.\n\n“එන්නතක් දීමෙන් හෝ වෙනත් ඖෂධයක් දීමෙන් මේ මරණය සිදු වූ බවට සැකයක් නොමැති නිසා මවුපියන් පශ්චාත් මරණ පරීක්ෂණයක් අනවශ්‍ය බවට ප්‍රකාශ කළා. දරුවාගේ ජානමය ගැටලුවක් හේතුවෙන් මේ මරණය සිදු වූ බවට මවුපියන් අවබෝධ කර ගත්තා. අවිස්සාවේල්ල රෝහලේ ප්‍රතිකාර ලබමින් සිටියදී දරුවාගේ අසනීප තත්ත්වය උත්සන්න වීම නිසා රිජ්වේ ළමා රෝහලට ඇතුළත් කළා. දරුවා ජීවත් කරවීමට අවශ්‍ය සියලු ප්‍රතිකාර රෝහලෙන් දුන්නා.\n\nදරුවාගේ අක්මාව ඉදිමීම නිසා ශ්වසන අපහසුතාවට ලක් වූණා. වෙනත් අක්මාවක් බද්ධ කළත් දරුවාට පවතින්නේ ජානමය ගැටලුවක් නිසා බද්ධ කරන අක්මාවත් රෝගී තත්ත්වයට පත්වෙනවා. මේ දරුවා මරණයට පත් වූයේ එන්නත් විස වීමක් නිසා යැයි මාධ්‍යයෙන් සිදු කරන ප්‍රචාරය අසත්‍යයි.”\nසන්ධ්‍යා කරුණාරත්න",
       "URL": "https://www.dinamina.lk/2023/08/24/local/16684/%e0%b6%9a%e0%b7%9c%e0%b7%85%e0%b6%b9-%e0%b6%bb%e0%b7%92%e0%b6%a2%e0%b7%8a%e0%b7%80%e0%b7%9a-%e0%b6%86%e0%b6%bb%e0%b7%8a%e0%b6%ba%e0%b7%8f-%e0%b7%85%e0%b6%b8%e0%b7%8f-%e0%b6%bb%e0%b7%9d%e0%b7%84/",
       "Category": "local",
       "Parent URL": "https://www.dinamina.lk/category/local//page/199/"
}