{
       "Source": "dinamina",
       "Timestamp": "August 5, 2023 12:39 am",
       "Headline": "අවුරුදු 9කට පෙර ගඩොළකින් ගසා බිරිය මරන්න හැදූ  සැමියා වසර 17ක බරපතළ වැඩ ඇතිව හිරේ",
       "News Content": "සිය බිරියට ගඩොලකින් හිසට පහර දී මනුෂ්‍ය ඝාතනයක් සිදු කිරීමට තැත් කිරීම සම්බන්ධයෙන් වරදකරු වූ පුද්ගලයකුට සබරගමුව පළාත් බද කෑගල්ල මහධිකරණ විනිසුරු ජයකි ද අල්විස් මහත්මිය පෙරේදා (03) වසර 17ක බරපතළ වැඩ සහිත සිර දඬුවමක් නියම කළාය.\n\nවසර 17ක බරපතළ වැඩ සහිත සිර දඬුවමට අමතරව රුපියල් ලක්ෂ 2ක දඩ මුදලක් ද දඩ මුදල් නොගෙවන්නේ නම් වසර 3ක බරපතළ වැඩ සහිත සිරදඬුවමක් ද නියම කර තිබේ. 2015 අංක 04 දරන අපරාධයක වින්දිතයන් සහ සාක්ෂිකරුවන්ට සහාය දීමේ සහ ආරක්ෂා කිරීමේ පනත ප්‍රකාරව පැමිණිල්ලේ සාක්ෂි අංක 1ට චුදිත විසින් රුපියල් ලක්ෂ 10ක වන්දි මුදලක් ගෙවීමට ද නියෝග කෙරිණ. වන්දි මුදල් නොගෙවන්නේ නම් වසර 08ක බරපතළ වැඩ සහිත සිරදඬුවමක් නියම කළ මහාධිකරණ විනිසුරුවරිය චුදිතට විවෘත වරෙන්තුවක් ද නිකුත් කර තිබේ. මීට අමතරව ජාත්‍යන්තර පොලිසිය හරහා ද රතු නිවේදන නිකුත් කෙරිණ. එකී රතු නිවේදන සම්බන්ධයෙන් නැවත සිහිකැඳවීමක් නිකුත් කිරීමට ද රෙජිස්ට්‍රාර්වරියට නියෝග කර ඇති අතර, චුදිත අත්අඩංගුවට ගෙන දඬුවම ක්‍රියාත්මක කිරීමට ද වැඩිදුරටත් නියෝග කෙරිණ.\n\nමෙලෙස බරපතළ වැඩ සහිත සිර දඬුවම්, දඩ හා වන්දි මුදල් ගෙවීමට නියෝග කර සිටියේ කෑගල්ල පොලිස් වසමේ දික්ඇල්ල අංක 152/9 ලිපිනයේ පදිංචිව සිටින රාජපක්ෂගේ නන්දන අනුර කුමාර රාජපක්ෂ නැමැති දෙදරු පියකුටය. 2014 අප්‍රේල් මස 25 වන දින හෝ ඊට ආසන්න දිනකදී චුදිතගේ බිරිය වන කෑගල්ල බණ්ඩාරනායක මාවත අංක 287 සී ලිපිනයේ පදිංචිව සිටින හේරත් මුදියන්සේලාගේ ස්වර්ණමාලි ප්‍රියදර්ශනී හේරත් නැමැත්තියගේ හිසට ගඩොලකින් පහර දී බරපතළ තුවාල සිදු කර ඔහු විසින්ම යතුරුපැදියෙන් කෑගල්ල මහ රෝහලට ඇතුළත් කරනු ලැබ තිබුණි. බරපතළ තුවාල ලබා සිටි කාන්තාව එදින කෑගල්ල මහ රෝහලෙන් වැඩිදුරටත් ප්‍රතිකාර සඳහා මහනුවර මහ රෝහලට මාරු කර යැවුණු අතර, සැකකරු පසුව දරු දෙදෙනා ද රැගෙන පලා ගොස් තිබුණි. මහනුවර මහ රෝහලේ සහකාර අධිකරණ වෛද්‍ය නිලධාරී වෛද්‍ය එච්.කේ.කේ. ඉන්දික ද අල්විස් මහතා තුවාලකාරිය පරීක්ෂා කර ඇති අතර, දින පහක කාලයක් නේවාසිකව ප්‍රතිකාර ලබා තුවාලකාරිය අප්‍රේල් 30 වැනිදා නිවෙසට පැමිණ ඇතැයි අධිකරණයේදී කියැවිණ. තුවාලකාරිය පසුව මේ පිළිබඳව කෑගල්ල පොලිසියට පැමිණිල්ලක් ඉදිරිපත් කර තිබුණි. පැමිණිල්ලට අනුව ප්‍රධාන පොලිස් පරීක්ෂක ෆැන්සිස්, උප පොලිස් පරීක්ෂක පුෂ්පකුමාර, කාන්තා පොලිස් සැරයන් වල්පොල (1197) යන අය විමර්ශන කටයුතු ආරම්භ කළහ. ඒ අනුව වසර හතරකට පසුව සැකකරු අත්අඩංගුවට ගෙන කෑගල්ල මහේස්ත්‍රාත් අධිකරණයට ඉදිරිපත් කර තිබුණි. කෑගල්ල මහේස්ත්‍රාත් අධිකරණයේ ලඝු නොවන නඩු විභාගයකින් අනතුරුව නීතිපතිවරයා වෙත යොමු කොට අංක 3638/2016 එක් අධි චෝදනාවක් යටතේ සබරගමුව පළාත් බද කෑගල්ල මහාධිකරණය වෙත යොමු කෙරිණ. කෑගල්ල මහධිකරණයේ නඩුව මුල් කාලයේ විභාග වෙමින් පැවැති අවස්ථාවේදී විත්තිකරු අධිකරණයේ පෙනී සිටි අතර, පසුව විත්තිකරු දරු දෙදෙනා රැගෙන විදේශගත වී ඇති බවට ද අධිකරණයේදී අනාවරණය විය. විත්තිකරු නොමැතිව නඩුව අවසන් කාලයේ පවත්වාගෙන ගිය අතර, පෙරේදා (03) තීන්දුව ප්‍රකාශයට පත් කෙරිණ. එහිදී විත්තිකරුට නඟා තිබුණු චෝදනාවට වැරදිකරු කළ අධිකරණ විනිසුරුවරිය මෙසේ දඬුවම් නියම කළාය. පැමිණිල්ල වෙනුවෙන් රජයේ අධිනීතිඥ අරින්ද්‍ර ජයසිංහ මහතා හා කෑගල්ල මූලස්ථාන පොලිසියේ නඩු මෙහෙයුම් අංශයේ පොලිස් සැරයන් ප්‍රදීප් (32939) අධිකරණයේ පෙනී සිටියහ.\n\nපැමිණිලිකාරිය වන දැනට කෑගල්ල මහ රෝහලේ හෙද නිලධාරිනියක් වන කෑගල්ල බණ්ඩාරනායක මාවත අංක 287 සී ලිපිනයේ පදිංචිව සිටින හේරත් මුදියන්සේලාගේ ස්වර්ණමාලි ප්‍රියදර්ශනී හේරත් නැමැත්තිය 2001 පෙබරවාරි 27 වැනිදා කෑගල්ල දික්ඇල්ලේ පදිංචිව සිටින රාජපක්ෂගේ නන්දන අනුර කුමාර රාජපක්ෂ නැමැත්තා සමඟ විවාහ වී ඇති අතර, ඔවුනට දරුවන් දෙදෙනෙකි. විත්තිකරුගේ අනියම් සම්බන්ධතාවයක් හේතුවෙන් සෑම දිනකම මත්පැන් පානය කර නිවෙසට පැමිණෙන විත්තිකරු එවකට පේරාදෙණිය මහ රෝහලේ හෙද නිලධාරිනියක් ලෙස සේවය කරන බිරියට පහර දී ඇත. 2014 අප්‍රේල් 25 වැනිදා හෝ ඊට ආසන්න දිනකදී රාත්‍රී විත්තිකරු මත්පැන් පානය කර නිවෙසට පැමිණ දොර අරින ලෙස දන්වා තිබේ. එම අවස්ථාවේදී බිරිය එක් දරුවකු නිදිකරවා සෙසු දරුවා සමඟ කුස්සියේ සිට කිරි බෝතලයක් සාදමින් සිට තිබේ. අනතුරුව පැමිණ දොර විවෘත කරන අවස්ථාවේදී උළුවැස්ස අසල සිට විත්තිකරු ගඩොලකින් බිරියගේ හිසට පහර දීමක් සිදු කර තිබුණි. පහර කෑමට ලක්ව තිබුණු පැමිණිලිකාරිය බිම වැටීමෙන් පසුව තමන්ට පහර දුන්නේ කවුරුන් දැයි බැලූ අවස්ථාවේදී තම ස්වාමි පුරුෂයා බවට හඳුනාගෙන පොලිසියට පැමිණිලි කර තිබිණි.\n\nකෑගල්ල විශේෂ – චමින්ද ජයලත්",
       "URL": "https://www.dinamina.lk/2023/08/05/local/11823/%e0%b6%85%e0%b7%80%e0%b7%94%e0%b6%bb%e0%b7%94%e0%b6%af%e0%b7%94-9%e0%b6%9a%e0%b6%a7-%e0%b6%b4%e0%b7%99%e0%b6%bb-%e0%b6%9c%e0%b6%a9%e0%b7%9c%e0%b7%85%e0%b6%9a%e0%b7%92%e0%b6%b1%e0%b7%8a-%e0%b6%9c/",
       "Category": "local",
       "Parent URL": "https://www.dinamina.lk/category/local//page/286/"
}