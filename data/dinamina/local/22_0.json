{
       "Source": "dinamina",
       "Timestamp": "October 7, 2023 1:00 am",
       "Headline": "අයියෝ සාමි මගේ සැමියා මට දෙන්න",
       "News Content": "“අයියෝ සාමි මගේ සැමියා මට දෙන්න” යැයි ඊයේ (6) කොල්ලුපිටියේදී රොබරෝසියා ගසක වෙළුණු නුග ගසක් ඉදිරී වැටීමෙන් සිදු වූ බස් රථ අනතුරින් මියගිය බාලක්‍රිෂ්ණන් සුබ්‍රමනියම්ගේ බිරිය වන පෑලියගොඩ පදිංචි තංගජෝති මහත්මිය කොළඹ ජාතික රෝහල් හදිසි ප්‍රතිකාර ඒකකයේදී හඬාවැටෙමින් පැවැසුවාය.\n\nදිනපතා වැඩට යන තම සැමියා නිවෙසට එන්නේ නැද්දැයි ඇය හඬමින් නැඟූ විලාපය එහි සිටි පිරිසගේ නෙතට කදුළු ගෙන ඒමට සමත් විය. ඇය සමඟ ඇයගේ දියණියන් දෙදෙනාද තම කුඩා දරුවන් වඩාගෙන හඬමින් දුක කියනු ඇසිණි.\n\nමෙලෙස මියගිය 61 හැවිරිදි සුබ්‍රමනියම් රත්මලානේ මෝනා ප්ලාස්ටික් ආයතනයේ සේවයට යමින් සිට ඇති අතර, ඔහු දියණියන් දෙදෙනකු ඇතුළු දරුවන් තිදෙනකුගේ පියෙකි. “මගේ ස්වාමිපුරුෂයා කාටවත් වරදක් කරන කෙනෙක් නෙවෙයි. දරුවන්ට හරිම ආදරෙයි. අපි දැන් ඔහු නැතිව කොහොමද ජීවත් වන්නේ?” යැයි හඬාවැටෙමින් කී තංගජෝති මහත්මිය “ඇයි සාමි මගේ සැමියා ගමන් ගත් බස් රථයට මෙවන් අනතුරක් කළේ” යැයි විමසා සිටියාය.\n\n\n\nමේ අනතුරින් නව දෙනකු කොළඹ ජාතික රෝහලට ඇතුළත් කර තිබුණු අතර ඉන් පස් දෙනෙකුම මිය ගොස් තිබිණි. සෙසු තුවාලකරුවන්ගෙන් එක් අයකු සවස් වන විට රොහලින් පිටව ගොස් තිබිණි. තිදෙනෙක් තවදුරටත් ප්‍රතිකාර ලබමින් සිටියහ.\n\nමියගොස් සිටින අයගෙන් දෙදෙනකුව ඔවුන්ගේ සහෝදරයන් විසින් හඳුනාගෙන තිබිණි. ඉන් අයෙක් මහඉලුප්පල්ලම ප්‍රාදේශීය ඉංජිනේරු කාර්යාලයේ සේවය කරමින් සිටියෙකි. රත්මලාන වෘත්තීය පුහුණු විද්‍යාලයේද ඉගෙනුම ලබමින් සිටි ඔහු එච්.එම්.එස්.බී. රත්නායක නම් වූ අයෙකි. ඔහුගේ සහෝදරයා විසින් මෘත දේහය පශ්චාද් මරණ පරීක්ෂණයේදී හඳුනාගනු ලැබීය.\n\n“මගේ සහෝදරයා විවාහ වී සිටිනවා. ඔහුට දරුවන් නැහැ. ඔහු බිරිය සමග පදිංචිව සිටින්නේ අනුරාධපුර මහ ඉලුප්පල්ලම ප්‍රදේශයේයි. පාන්දර තුනට පමණ නිවෙසින් පිටත් වී අධ්‍යාපන කටයුතු සඳහා පැමිණෙමින් සිටියදී මේ අනතුර සිදුව තිබෙනවා” යැයි ඔහුගේ සොහොයුරා හැඩූ කඳුළින් ප්‍රකාශ කළේය. “මගේ නෑනා මේ සිද්ධියෙන් මහත් කම්පයට පත්ව සිටිනවා. ඒ නිසා ඇයට ඒමට නොහැකියි. දේහය මම භාර ගන්නවා” යැයි ඔහු ප්‍රකාශ කළේය.\n\nවිගණන කාර්යාලයට මුල්‍ය විශ්ලේෂකයකු ලෙස කටයුතු කරමින් සිටි වැලිසර පදිංචි අරුණ ප්‍රනාන්දු යන අයද මේ අනතුරින් මිය ගියේය. ඔහුගේ දේහයද හඳුනාගනු ලැබුවේ ඔහුගේ සොහොයුරා විසිනි. අවිවාහක ඔහු තම මව පියා සොහොයුරිය සහ තමන් සමග වැලිසර නිවෙසේ පදිංචිව සිටි බවද ඔහු කියා සිටියේය.\n\nමේ අනතුර සිදු වූ සැණින් කොළඹ මහා නගර සභාවේ, ශ්‍රී ලංකා ගමනාගමන මණ්ඩලයේ පිරිස්, පොලිසිය, නාවික හමුදාව, යුද හමුදාව හා ගිනි නිවන හමුදාව ඇතුළු පාර්ශ්ව මහත් පරිශ්‍රමයක් දරමින් තුවාලකරුවන් පිටතට ගත් අතර, ඔවුන් කඩිනමින් කොළඹ ජාතික රෝහලට ප්‍රතිකාර සඳහා ඇතුළත් කිරීමට පියවර ගත්හ. එහිදී බසයේ තුවාල ලබා සිර වී සිටි පිරිස් බස් රථය කපා ඉවත් කරගනු දක්නට ලැබිණි. ගිනි නිවන හමුදාව ඇතුළු ඉදිරී වැටුණු ගසද කපා ඉවත් කර, වාහන ගමනාගමනය සඳහා මාර්ගය යථා තත්ත්වයට පත් කර දීමට කඩිනමින් පියවර ගත්හ.\n\nසිද්ධිය වූ සැණින් කොළඹ ජාතික රෝහලට ප්‍රවාහන වැඩ බලන ඇමැති ලසන්ත අලගියවන්න,‍ ලංගම සභාපති ලලිත් සිල්වා, බස්නාහිර පළාත් ජ්‍යෙෂ්ඨ නියෝජ්‍ය පොලිස්පති දේශබන්දු තේනන්කෝන් මහත්වරුන් පැමිණි අතර, අදාළ පාර්ශ්ව වෙත අවශ්‍ය උපදෙස්ද දෙනු ලැබීය.\n\nසුභාෂිණී සේනානායක",
       "URL": "https://www.dinamina.lk/2023/10/07/local/28756/%e0%b6%85%e0%b6%ba%e0%b7%92%e0%b6%ba%e0%b7%9d-%e0%b7%83%e0%b7%8f%e0%b6%b8%e0%b7%92-%e0%b6%b8%e0%b6%9c%e0%b7%9a-%e0%b7%83%e0%b7%90%e0%b6%b8%e0%b7%92%e0%b6%ba%e0%b7%8f-%e0%b6%b8%e0%b6%a7-%e0%b6%af/",
       "Category": "local",
       "Parent URL": "https://www.dinamina.lk/category/local//page/22/"
}