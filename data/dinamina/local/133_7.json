{
       "Source": "dinamina",
       "Timestamp": "September 9, 2023 1:00 am",
       "Headline": "කෙහෙලිය මැතිසබේ විශ්වාසය වැඩි ඡන්ද 40කින් දිනයි",
       "News Content": "සෞඛ්‍ය ඇමැති කෙහෙලිය රඹුක්වැල්ල මහතාට එරෙහිව විපක්ෂය විසින් ගෙන එන ලද විශ්වාසභංග යෝජනාව වැඩි ඡන්ද 40කින් පාර්ලිමේන්තුවේදී ඊයේ (8) පරාජය විය. විශ්වාසභංග යෝජනාවට විරුද්ධව ඡන්ද 113ක්ද පක්ෂව විපක්ෂයේ මන්ත්‍රීවරුන් 73ක්ද ඡන්දය ප්‍රකාශ කළ අතර, ඡන්ද විමසීම අවස්ථාවේ මන්ත්‍රීවරු 38ක් සභාවේ නොසිටියහ.\n\nවිශ්වාසභංග යෝජනාවට ඡන්ද විමසීමක් අවශ්‍ය බව විපක්ෂයේ ප්‍රධාන සංවිධායක ලක්ෂ්මන් කිරිඇල්ල මහතා ඉල්ලා සිටි අතර, එම යෝජනාවට පක්ෂව සමඟි ජන බලවේගය, ජාතික ජන බලවේගය මෙන්ම ආණ්ඩුවෙන් ඉවත්ව විපක්ෂයේ අසුන් ගෙන සිටින මන්ත්‍රීවරු සහ දෙමළ ජාතික සන්ධානය, විපක්ෂයේ සුළු පක්ෂ කිහිපයක මන්ත්‍රීවරු ඡන්දය ප්‍රකාශ කළහ. ආණ්ඩුව නියෝජනය කරමින් ශ්‍රී ලංකා පොදුජන පෙරමුණ, එක්සත් ජාතික පක්ෂය, ඇමැති ධුර ගත් ශ්‍රී ලංකා නිදහස් පක්ෂයේ ඇමතිවරුන් ඇතුළු මන්ත්‍රීවරු යෝජනාවට විරුද්ධව ඡන්දය ප්‍රකාශ කළහ. ඡන්ද විමසීම අවස්ථාවේ සභාවේ නොසිටි මන්ත්‍රීන් අතර මෛත්‍රිපාල සිරිසේන, දයාසිරි ජයසේකර ඇතුළු පිරිසක් වෙති.\n\nවිපක්ෂය විසින් ගෙන එන ලද විශ්වාසභංග යෝජනාව පිළිබඳ විවාදය පැවැත්වුණු 6, 7, 8 දිනවල මෙන්ම ඡන්ද විමසීම කළ ඊයේත් (8) සමඟි ජන බලවේගයේ මන්ත්‍රීන් කළුපටි පැලඳ විරෝධය දැක්වූ අයුරු දක්නට ලැබුණු අතර, සෞඛ්‍ය සේවයේ දුර්වලකම් හේතුවෙන් පීඩාවට පත් වූවන්ගේ පවුල්වල ඥාතීන්ද විවාදය දැක බලාගැනීමට පැමිණ සිටීම විශේෂත්වයක් විය. විවාදය අවසාන‍යේ පිළිතුරු කථාව කරමින් සිටි සෞඛ්‍ය ඇමැති කෙහෙලිය රඹුක්වැල්ල මහතාට එ‍රෙහිව විපක්ෂයේ මන්ත්‍රීන් පිරිසක් විවිධ දේ ප්‍රකාශ කරන්න වීම හේතුවෙන් ඇමැතිවරයාද උද්වේගකර අයුරින් කථා කරනු දක්නට ලැබිණි.\n\nස්වර්ණා විජේකෝන්, සන්ධ්‍යා කරුණාරත්න",
       "URL": "https://www.dinamina.lk/2023/09/09/breaking-news/20954/%e0%b6%9a%e0%b7%99%e0%b7%84%e0%b7%99%e0%b6%bd%e0%b7%92%e0%b6%ba-%e0%b6%b8%e0%b7%90%e0%b6%ad%e0%b7%92%e0%b7%83%e0%b6%b6%e0%b7%9a-%e0%b7%80%e0%b7%92%e0%b7%81%e0%b7%8a%e0%b7%80%e0%b7%8f%e0%b7%83%e0%b6%ba/",
       "Category": "local",
       "Parent URL": "https://www.dinamina.lk/category/local//page/133/"
}