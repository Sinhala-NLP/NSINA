{
       "Source": "dinamina",
       "Timestamp": "July 25, 2023 1:00 am",
       "Headline": "සෑම දරුවකුගේම අනාගත තීරකයා වෙන්නේ ගුරුවරයායි",
       "News Content": "දරුවෙක් සත්පුරුෂයකු වෙනවද? අපරාධකරුවෙක් වෙනවද? තීරණය වෙන්නේ ගුරුවරයා මතයි. අපි මේ තැන්වලට ඇවිල්ලා ඉන්නේ අපේ මවුපියන් සහ ගුරුවරුන් නිවැරදි මඟපෙන්වීම කළ නිසා යැයි ප්‍රවාහන මහාමාර්ග සහ ජනමාධ්‍ය කැබිනට් ඇමැති ආචාර්ය බන්දුල ගුණවර්ධන මහතා ඊයේ (24) පැවසීය.\n\nඇමැතිවරයා එසේ පැවසුවේ හෝමාගම මහින්ද රාජපක්ෂ විද්‍යාලයේ අභිනව විදුහල්පති සරත් බන්දු ගුණසේකර මහතා එම ධුරයේ වැඩ භාර ගැනීම වෙනුවෙන් පැවැති විශේෂ උත්සව සභාවේදීය.\n\nඑහිදී වැඩිදුරටත් ඇමැති බන්දුල ගුණවර්ධන මහතා මෙසේ ද පැවසීය.\n\nමේ මහින්ද රාජපක්ෂ විද්‍යාලය ගොඩනැඟීමේදී බොහොම අභියෝග ආවා. මේ විදුහල මෙතැන ගොඩනැංවීමේදී ඇතැමුන් මගෙන් ඇහුවා ඔළුවෙ අමාරුවක් තියෙනවද කියලා. ජාතික පාසලක් නොතිබුණු හෝමාගම අවිස්සාවේල්ල මැතිවරණ කොට්ඨාසවලට ජාතික පාසලක් ලබා දීම තමයි මගේ අරමුණ වුණේ. සමාජයේ ඇති ප්‍රචණ්ඩත්වයෙන් විශාල ලෙස මිනිස් ජීවිත අහිමි වීමේ තත්ත්වය ගැන අධ්‍යාපනය වගඋත්තරකරුවකු වෙනවා. පාසලේ ප්‍රචණ්ඩත්වය ඇති වුණත්, මත්ද්‍රව්‍යවලට ඇබ්බැහි වුණත්, දරුවෝ දරුවො ගහ ගත්තත් එහි වගකීම එන්නේ ගුරුවරුන්ටයි. එහෙම වුණොත් රටට අනාගතයක් නෑ. ඒ නිසා සෑම පාසලකම විනය පිළිබඳ දැඩි අවධානයක් යොමු කළ යුතුයි. නව විදුහල්පතිවරයාට පැවරෙන ප්‍රධාන වගකීමක් තමයි මේ විද්‍යාලයේ දරුවන් විනය විරෝධී කටයුතුවලට සම්බන්ධ නොවන ආකාරයට වැඩදායි දරු පරපුරක් බිහි කිරීමට කටයුතු කිරීම. පහුගිය සමයේදී මේ මහින්ද රාජපක්ෂ විද්‍යාලයට බොහෝ විදේශ ආධාර ලබා දීමට මට හැකියාව ලැබුණා. ලංකාවේ පමණක් නොව දකුණු ආසියාවේම විශාලතම පාසල ලෙසයි මේ පාසල ගොඩනඟා තිබෙන්නේ යැයි ද ඇමැතිවරයා පැවසීය.\n\n\n\nඅධ්‍යාපන ඇමැති ආචාර්ය සුසිල් ප්‍රේමජයන්ත් මහතා – දැනුම පදනම් කරගත් ලෝකයක ඉදිරි අනාගතය තිබෙන්නේ විද්‍යාව හා තාක්ෂණය පදනම් කරගත් අධ්‍යාපනය ක්‍රමයකටයි. විභාග කේන්ද්‍රීය අධ්‍යාපනයෙන් අපි වහා ඉවත් විය යුතුයි. විභාග කේන්ද්‍රීය අධ්‍යාපන ක්‍රමයක් පවතින්නේ මේ කලාපයෙන්ම අපේ රටේ පමණයි. පාසල් පාදක ඇගයීම් මොඩියුලවලට ප්‍රමුඛස්ථානයක් ලැබෙනවා. හොඳම මතක ශක්තිය තබා ගැනීම වගේම ලබාගන්නා දැනුම ප්‍රායෝගිකව ක්‍රියාත්මක කරන්නේ කෙසේදැයි පාසලේ සිට ඉගෙන ගත්තාම එය ජීවිතේට ශක්තියක්.\n\nඅද අපි දකින රැකියා රාශියක් තව වසර 20ක දී නොපෙනී යනවා. ඉදිරියේ තිබෙන්නේ නැනෝ තාක්ෂණය මතයි. ඉදිරි වර්ෂ කිහිපයේදී අලුත් රැකියා නිර්මාණය වේවි. අනාගත ලෝකයට පිවිසෙන්න අවශ්‍ය දැනුම තමයි අපි දරුවන්ට දිය යුත්තේ. අපි එවැනි අධ්‍යාපන ක්‍රමයක් සකස් කිරීමේ නියැළී සිටිනවා. හැමදෙනාම පිළිගන්නවා දැනට පවතින අධ්‍යාපන ක්‍රමයේ වෙනස්කම් විය යුතුයි කියලා. ඒකට අපි සූදානම් යැයි ද ඇමැතිවරයා පැවසීය.\n\nහිටපු විදුහල්පති එම්.ආර්.ඩී කසුන් ගුණරත්න මහතා වෙත උපහාර තිළිණයක් පුද කිරීම ද ඇමැති ආචාර්ය බන්දුල ගුණවර්ධන මහතා විසින් සිදු කරන ලද අතර නව විදුහල්පති සරත් බන්දුල ගුණසේකර මහතා වෙත නිල වශයෙන් පාසල භාරදීම ද මෙහිදී සිදුවිය.\n\nනව විදුහල්පති සරත් බන්දු ගුණසේකර මහතා සුබ මොහොතින් විද්‍යාලයේ වැඩ කටයුතු ආරම්භ කිරීම ද අනතුරුව සිදු විය.\n\nවිද්‍යාලයේ ආචාර්ය මණ්ඩලය සහ දරු දැරියෝ රැසක් මේ අවස්ථාවට එක්ව සිටියහ.\n\nමීගොඩ – බී.කේ. කත්‍රිආරච්චි",
       "URL": "https://www.dinamina.lk/2023/07/25/local/8982/%e0%b7%83%e0%b7%91%e0%b6%b8-%e0%b6%af%e0%b6%bb%e0%b7%94%e0%b7%80%e0%b6%9a%e0%b7%94%e0%b6%9c%e0%b7%9a%e0%b6%b8-%e0%b6%85%e0%b6%b1%e0%b7%8f%e0%b6%9c%e0%b6%ad-%e0%b6%ad%e0%b7%93%e0%b6%bb%e0%b6%9a/",
       "Category": "local",
       "Parent URL": "https://www.dinamina.lk/category/local//page/334/"
}