{
       "Source": "dinamina",
       "Timestamp": "August 7, 2023 1:10 am",
       "Headline": "ලියනගේමුල්ලේ ඉඩමක සඟවා තිබූ පුපුරන ද්‍රව්‍ය-විවිධ වර්ගයේ පතරොම් සොයාගනී",
       "News Content": "සීදූව, ලියනගේමුල්ලේ ඉඩමක සඟවා තිබී පුපුරණ ද්‍රව්‍ය සහ විවිධ වර්ගයේ පතරොම් රැසක් කැලණිය කොට්ඨාස අපරාධ විමර්ශන කාර්යාංශයේ නිලධාරීන් විසින් පෙරේදා (05) සොයාගෙන ඇත.\nබස්නාහිර පළාත් භාර ජ්‍යෙෂ්ඨ නියෝජ්‍ය පොලිස්පති දේශබන්දු තෙන්නකෝන් මහතාට සිය ඔත්තුකරුවකුගෙන් ලද තොරතුරකට අනුව අක්කර 08ක් වූ මේ භූමිය සෝදිසි කර මේ පුපුරන ද්‍රව්‍ය සහ පතරොම් සොයාගෙන තිබේ.\nවිදේශීය රටක නිෂ්පාදිත අත්බෝම්බයක්, ගුවන් යානා නාශක අවි සඳහා යොදා ගන්නා පතරොම් 02ක්, එල්. එම්. ජී. අවි සඳහා යොදා ගන්නා පතොරමක්, කුඩා අවියකින් ගලවන ලද කොටස් 17ක්, බ්ලාස්ටින් පවුඩර් ග්‍රෑම් 143යි මිලි ග්‍රෑම් 580ක්, අමෝනියම් නයිට්‍රේට්වලට සමාන පුපුරන ද්‍රව්‍ය ග්‍රෑම් 64යි මිලි ග්‍රෑම් 410ක්, විදුලි ඩෙටනේටර් 02ක්, විදුලි නොවන ඩෙටනේටර් 07ක්, අඩි 10 දිග සේවා නූලක් සහ වෝටර් ජෙල් කූරු 02ක් සොයා ගත් පුපුරන ද්‍රව්‍ය හා පතරොම් අතර වන බව කැලණිය කොට්ඨාස අපරාධ විමර්ශන කාර්යාංශය සඳහන් කරයි.\nමේ පුපුරන ද්‍රව්‍ය සහ පතරොම් සමඟ සැකකරුවන් අත්අඩංගුවට ගෙන නැත. ඒ සම්බන්ධයෙන් විමර්ශන පැවැත්වෙන බව පොලිසිය කියයි.\nගයාන් කුමාර වීරසිංහ සහ කටාන බර්ටි වීරසිංහ",
       "URL": "https://www.dinamina.lk/2023/08/07/local/12119/%e0%b6%bd%e0%b7%92%e0%b6%ba%e0%b6%b1%e0%b6%9c%e0%b7%9a%e0%b6%b8%e0%b7%94%e0%b6%bd%e0%b7%8a%e0%b6%bd%e0%b7%9a-%e0%b6%89%e0%b6%a9%e0%b6%b8%e0%b6%9a-%e0%b7%83%e0%b6%9f%e0%b7%80%e0%b7%8f-%e0%b6%ad/",
       "Category": "local",
       "Parent URL": "https://www.dinamina.lk/category/local//page/279/"
}