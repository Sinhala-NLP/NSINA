{
       "Source": "dinamina",
       "Timestamp": "October 9, 2023 1:03 am",
       "Headline": "අයහපත් කාලගුණය රටම කලඹයි – මරණ 3යි",
       "News Content": "71,320ක් පීඩාවට\n\nවැඩිම බලපෑම මාතරට\n\nමාතර 55,755ක් අවතැන් පවුල් 41,726ක් කොටු වෙලා\n\nදිසා 13ක 1910ක් අවතැන් කඳවුරුවල\n\nගාල්ල-මාතර සියලු පාසල් අද-හෙට වසයි\n\nඅයහපත් කාලගුණික තත්ත්වය හේතුවෙන් පුද්ගලයන් 3 දෙනකු මිය ගොස් දිස්ත්‍රික්ක 13ක පුද්ගලයන් 71320 දෙනකු අවතැන්ව ඇතැයි ආපදා කළමනාකරණ මධ්‍යස්ථානයේ දෛනික තත්ත්ව වාර්තාවේ සඳහන් වේ. අයහපත් කාලගුණය මාතර දිස්ත්‍රික්කයේ ප්‍රාදේශීය ලේකම් කොට්ඨාස දහසයේම (16) ජන ජීවිතයට දැඩි බලපෑම් එල්ලකර ඇති අතර, ආපදා තත්ත්වයන් මත ඊයේ (08) දහවල් වන විට ප්‍රාදේශීය ලේකම් කොට්ඨාස දහසයේම පවුල් විසිදෙදහස් දොළහක (22012) පුද්ගලයන් පනස්පන්දහස් හත්සිය පනස් පහක් (55755) අවතැන්ව ඇත. මෙයට අමතරව පවුල් එකොළොස්දහස් හයසිය අනූදෙකක (11692) පුදගලයින් හතළිස් එක්දහස් හත්සිය විසිහයක් (41726) ගංවතුර තත්ත්වයට කොටුව ඇතැයි මාතර දිස්ත්‍රික් ලේකම් වයි. වික්‍රමසිරි මහතා පැවසීය.\n\nආපදා කළමනාකරණ මධ්‍යස්ථානය නිකුත් කරන දෛනික තත්ත්ව වාර්තාවට අනුව රත්නපුර, කෑගල්ල, කොළඹ, කළුතර, ගම්පහ, මාතර, ගාල්ල, නුවරඑළිය, පුත්තලම, කුරුණෑගල, යාපනය, මඩකලපුව, අම්පාර දිස්ත්‍රික්කවල පවුල්වල පුද්ගලයන් මෙසේ බලපෑමට ලක්ව තිබේ.\n\nමේ හේතුවෙන් පුද්ගලයන් 23 දෙනකු තුවාල ලබා ඇති අතර, පූර්ණ නිවාස හානි 6කි. අර්ධ නිවාස හානි 1004කි. ආරක්ෂිත ස්ථාන 16ක පවුල් 555ක පුද්ගලයන් 1910 දෙනකු රඳවා තිබේ.\n\nගලක් නිවෙසට පෙරළීම නිසා ගාල්ලේදී මිය ගිය අමරසේන විජේසිංහ (78) සහ අම්පාර අඩ්ලාලච්චේන ප්‍රදේශයේ අකුණු සැර වැදීමෙන් මිය ගිය පුද්ගලයෙකු ද මේ අතර වේ.\n\nමීට අමතරව යතුරුපැදියෙන් නිවෙස බලා එමින් සිටියදී යතුරුපැදිය පෙරළීමෙන් ජා ඇළ දී තවත් පුද්ගලයකු මිය ගොස් තිබේ.\n\nමාතර, ගාල්ල ප්‍රදේශවලට ගංවතුර තත්ත්වයක් ඇති වීම හේතුවෙන් එම දිස්ත්‍රික්ක දෙකෙහි පාසල් අද (09) සහ හෙට (10) දෙදින වසා තැබීමට තීරණය කර තිබේ. දකුණු පළාත් ආණ්ඩුකාර විලී ගමගේ මහතාගේ උපදෙස් පරිදි මෙම තීරණය ගත් බව දකුණු පළාත් අධ්‍යාපන ලේකම් රංජිත් යාපා මහතා විසින් ගාල්ල හා මාතර දිස්ත්‍රික්කයන්හි කලාප අධ්‍යාපන අධ්‍යක්ෂවරුන් වෙත නිවේදනයක් මඟින් දැනුම් දී තිබේ. මෙයට අමතරව ලබන 12 වැනිදා සිට ආරම්භ කිරීමට සැලසුම් කර තිබූ දෙවන වාර විභාගය ද දින නියමයක් නොමැතිව කල් තැබීමට ද මෙම රැස්වීමේදී තීරණය කළ බව දකුණු පළාත් ආණ්ඩුකාර කාර්යාලය සඳහන් කරයි.\n\nපසුගිය දින ගණනාවක් පුරා වැඩිම අවධානයට ලක්ව තිබු‍ණේ මාතර අත්තුඩාව ගල්බන්ට් එක පිළිබඳවයි. සමාජ මාධ්‍ය මඟින් මොහොතින් මොහොත ලබා දෙන තොරතුරු ඔස්සේ මුළු රටේම අවධානය මේ කෙරෙහි යොමුව තිබුණේය. ඒ බන්ට් එක උඩින් ජලය ගලා යාම ආරම්භ වුවහොත් මාතර කඩවත්සතර ප්‍රාදේශීය ලේකම් කොට්ඨාසයේ පහත්බිම් රැසකට විශාල ගංවතුර අවදානමක් ඇතිවිය හැකි බව නිසාය. ජනතාව ද වැල නොකැඩී එය නරඹන්නට ගියහ.\n\nබන්ට් එක මතින් ජලය ගමන් කළහොත් එය සේදී ගොස් විශාල ජල කඳක් එකවර ගලා ගියහොත් සිදු විය හැකි හානිය වැළැක්වීම සඳහා 06 දින රාත්‍රියේ යුද හමුදාවේ භට පිරිස් පොලිතීන් දමා ඒ මත වැලි කොට්ට යොදා ගල් බැම්ම සේදී යාම අවම කිරීමට පියවර ගත්තේය. තත්ත්වය එසේ තිබියදී පෙරේදා සවස මාතර දිස්ත්‍රික් ලේකම් වයි. විකුම්සිරි මහතා නිවේදනයක් මඟින් ඉල්ලා සිටියේ පහත් බිම්වල සිටින පිරිස් ආරක්ෂිත ස්ථානයන් කරා යන ලෙසයි. අවශ්‍ය අයට සුරක්ෂිත මධ්‍යස්ථාන පහක් සූදානම් කර තිබූ අතර, ශබ්දවාහිනී යන්ත්‍ර යොදාගෙන ද ජනතාව දැනුම්වත් කරීම් ද කළේය.\n\nකාගේත් අවධානය යොමුව තිබියදී පෙරේදා (07) දින රාත්‍රී 9.30 ට පමණ වන විට ගල් බැම්ම මතින් ජලය පිටාර ගැලීම සිදු වූ අතර, එය මන්දගාමීව සිදු වූයේය. දෙණියාය, පිටබැද්දර, අකුරැස්ස ප්‍රදේශවලට වෙනදාට වඩා අඩු වර්ෂාපතනයක් ලැබීම එම වාසිදායක තත්ත්වයට හේතු විය.\n\nමහ වැස්සත් සමඟ ඇති වූ ගංවතුර ගලා යාමත් සමඟ නිල්වලා ගඟේ හා කිරමආරේ සිටි කිඹුලන් ජල පහරත් සමඟ වෙනත් ප්‍රදේශවලට ගමන් කරමින් ඇති අතර, එය තවත් ආපදා තත්ත්වයක් බවට පත්වෙමින් තිබුණේය.\n\nනිරිත දිග ප්‍රදේශයට බලපෑ දැඩි වර්ෂාවේ අඩු වීමක් ඉදිරි දින කිහිපය තුළදී බලාපොරොත්තු වන බව කාර්යයේ නියුතු කාලගුණ විද්‍යාඥ මලිත් ප්‍රනාන්දු මහතා පැවසීය.\n\nමේ වන විට නිල්වලා ගඟ ද්‍රෝණියේ පහළ ප්‍රදේශවල පවතින සැලකිය යුතු ඉහළ මට්ටමේ ගංවතුර තත්ත්වය ඊයේ(08) දිනය තුළ සුළු වශයෙන් වර්ධනයක් බලාපොරොත්තු වූ බව වාරිමාර්ග අධ්‍යක්ෂ (ජල විද්‍යා හා ආපදා කළමනාකරණ) ඉංජිනේරු එස්.පී.සී. සුගීස්වර මහතා පැවසීය. නිල්වලා ගඟ ද්‍රෝණිය සඳහා වාරිමාර්ග දෙපාර්තමේන්තුව නිකුත් කර තිබූ ගංවතුර අනතුරු ඇඟවීමේ රතු නිවේදනය අද (09) පෙරවරුව දක්වා දීර්ඝ කර තිබේ. නිල්වලා ගඟ ද්‍රෝණියේ පහළ පිහිටි විශාල ගංවතුර ආරක්ෂණ බැම්මක් වන BR 05(ගල් බන්ට් එක) අසලින් ගඟ උතුරා යාම, ආරක්ෂිත ප්‍රදේශවලට වතුර ඇතුළු වීම පෙරේදා 07 දින පස්වරු 9.30ට පමණ ආරම්භ විය. දළ වශයෙන් එම ගල් බැම්මේ මීටර් 100ක පමණ දිගින් හා අඟල් 05ක පමණ උසකින් යුතුව ඊයේ (08) වාන් දමමින් තිබිණ. මෙම ජලය ගොඩගම, පාලටුව, සුල්තානාගොඩ, හිත්තැටිය සහ මාතර නගරයේ ඇතැම් ප්‍රදේශ දක්වා ගලා යාමේ හැකියාව පවතින බවද වාරිමාර්ග අධ්‍යක්ෂවරයා කීය. මේ නිසා එම ප්‍රදේශවල දැනට පවතින ජල මට්ටම් ඉහළ යාමේ හැකියාවක් පවතී. නිල්වලා ගඟ ද්‍රෝණියේ ඉහළ ධාරා ප්‍රදේශවලට නැවත මි.මී 100ක පමණ අධික වර්ෂා තත්ත්වයක් ඇතිවුවහොත් මේ වන විට ගංවතුර බලපා ඇති ප්‍රදේශවලට නැවත අධි අවදානම් තත්ත්වයක් ඇතිවිය හැකි බවද වාරිමාර්ග අධ්‍යක්ෂ එස්.පී.සී. සුගීස්වර මහතා පැවසීය. ගිං ගංගා ද්‍රෝණිය, කළුගඟේ කුඩාගඟ උප ද්‍රෝණිය, අත්තනගලුඔය ද්‍රෝණිය සඳහා වාරිමාර්ග දෙපාර්තමේන්තුව නිකුත් කළ ගංවතුර අනතුරු ඇඟවීම් අද(09) පෙරවරුව දක්වා දීර්ඝ කර තිබේ.\n\nඋපාලි කරුණාරත්න සහ රක්ෂණ ශ්‍රියන්ත, ජයසිරි පේදුරුආරච්චි – ගන්දර සමූහ, අතුරලිය – එස්. විජිත පොතුපිටිය සුමිත් ප්‍රේමතිලක, බදුල්ල – නිශාන්ත අබේගුණවර්ධන, දික්වැල්ලේ තිලකරත්න – ගාල්ල උතුර සමූහ, අක්මීමන විශේෂ – සුනිල් ගමගේ, ඌරුබොක්ක විශේෂ ඒ.පී. දයාචන්ද්‍ර, විජිත සල්ගාදු – අකුරැස්ස මධ්‍යම විශේෂ, මාපාකඩවැව සමූහ – එච්.එම්. රංජිත් කරුණාවීර, ජා ඇළ විශේෂ තිස්ස කොටින්කඩුව, ගාල්ල දිසා සමූහ – නන්දසිරි වැලිගමගේ, සී. ගමගේ – සොරණාතොට සමූහ, හැටන් – රංජිත් රාජපක්ෂ",
       "URL": "https://www.dinamina.lk/2023/10/09/breaking-news/29133/%e0%b6%85%e0%b6%ba%e0%b7%84%e0%b6%b4%e0%b6%ad%e0%b7%8a-%e0%b6%9a%e0%b7%8f%e0%b6%bd%e0%b6%9c%e0%b7%94%e0%b6%ab%e0%b6%ba-%e0%b6%bb%e0%b6%a7%e0%b6%b8-%e0%b6%9a%e0%b6%bd%e0%b6%b9%e0%b6%ba%e0%b7%92/",
       "Category": "local",
       "Parent URL": "https://www.dinamina.lk/category/local//page/16/"
}