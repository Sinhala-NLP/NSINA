{
       "Source": "dinamina",
       "Timestamp": "August 1, 2023 1:50 am",
       "Headline": "කුෂ් හදන්න කාමරයක ගංජා තවානක් දැමූ තරුණයෙක් මාට්ටු",
       "News Content": "කුෂ් මත්ද්‍රව්‍ය නිෂ්පාදනය කිරීම සඳහා නිවෙසේ කාමරයක් තුළ හරිතාගාර අනුසාරයෙන් ගංජා වගාවක් පවත්වාගෙන ගිය පුද්ගලයකු පොලිස් විශේෂ කාර්ය බළකායේ නිලධාරීන් පිරිසක් විසින් ඇහැලියගොඩ වියලගොඩ ප්‍රදේශයේදී පෙරේදා (30) අත්අඩංගුවට ගෙන තිබේ.\nපොලිස් විශේෂ කාර්ය බළකායේ නිලධාරීන්ට ලද තොරතුරක් මත මෙම වැටලීම කර තිබේ.\n\nමෙසේ අත්අඩංගුවට ගෙන ඇත්තේ ඇහැලියගොඩ ප්‍රදේශයේ පදිංචි වයස අවුරුදු 29 වයසේ පසුවන පුද්ගලයෙකු වන අතර, ඔහු සමඟ ගංජා පැළ 15 ක් ද අත්අඩංගුවට ගෙන තිබේ. සැකකරු වැඩිදුර විමර්ශන කටයුතු සඳහා ඇහැළියගොඩ පොලිස් ස්ථානය වෙත භාර දී ඇත.\nසැකකරුට මෙම තාක්ෂණය ලබා දුන්නේ කවුරුන්ද සැකකරු මෙයට පෙර මෙම මත්ද්‍රව්‍ය වගා කර කුෂ් මත්ද්‍රව්‍ය නිස්සාරණය කර ඇතිද යන්න පිළිබඳව පොලිසිය විසින් දීර්ඝ විමර්ශනයක් ආරම්භ කර තිබේ.\n\nපොලිස් විශේෂ කාර්ය බළකාය කහවත්ත කඳවුරේ නිලධාරීන්ට ලද තොරතුරකට අනුව විශේෂ කාර්ය බළකාය අණදෙන නිලධාරී නියෝජ්‍ය පොලිස්පති නීතීඥ වරුණ ජයසුන්දර මහතාගේ නියෝග හා උපදෙස් පරිදි හම්බන්තොට කලාපය භාර පොලිස් අධිකාරී එච්.වී.එන්. නිශාන්ත සිල්වා මහතාගේ මෙහෙයවීම මත, සහකාර පොලිස් අධිකාරී අයි.එස්.ටී. පෙරේරා මහතාගේ අධීක්ෂණයෙන් විශේෂ කාර්ය බළකාය කහවත්ත කඳවුරේ උප පොලිස් පරීක්ෂක එම්.ඒ.පී. නිශාන්ත ඇතුළු නිලධාරීන් කණ්ඩායමක් විසින් මෙම වැටලීම සිදු කර තිබේ.\nරක්ෂණ ශ්‍රියන්ත",
       "URL": "https://www.dinamina.lk/2023/08/01/local/10787/%e0%b6%9a%e0%b7%94%e0%b7%82%e0%b7%8a-%e0%b7%84%e0%b6%af%e0%b6%b1%e0%b7%8a%e0%b6%b1-%e0%b6%9a%e0%b7%8f%e0%b6%b8%e0%b6%bb%e0%b6%ba%e0%b6%9a-%e0%b6%9c%e0%b6%82%e0%b6%a2%e0%b7%8f-%e0%b6%ad%e0%b7%80/",
       "Category": "local",
       "Parent URL": "https://www.dinamina.lk/category/local//page/302/"
}