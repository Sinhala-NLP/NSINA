{
       "Source": "dinamina",
       "Timestamp": "September 25, 2023 12:10 am",
       "Headline": "වත්තේගම දොස්තරට  පහර දුන් තිදෙනා  ඔක්: 2 දක්වා රිමාන්ඩ්",
       "News Content": "\n\nවත්තේගම රෝහලේ වෛද්‍යවරයකුට පහර දී තුවාල සිදු කිරීමේ සිද්ධිය සම්බන්ධයෙන් පොලිසිය විසින් අත්අඩංගුවට ගන්නා ලද සැකකරුවන් තිදෙනකු තෙල්දෙණිය මහේස්ත්‍රාත් දේවිකා ඩී. ජයවර්ධන මහත්මිය හමුවට ඉදිරිපත් කිරීමෙන් පසු ඔක්තෝබර් මස 02 දින තෙක් ඔවුන් රක්ෂිත බන්ධනාගාරගත කර තිබේ.\n\nමෙසේ රක්ෂිත බන්ධනාගාරගත කරනු ලැබුවේ වත්තේගම යටවර ප්‍රදේශයේ පදිංචි ජනිත් මදුරංග ජයතිලක, වත්තේගම ධනුෂ්ක රුක්ෂාන් ආරියරත්න සහ හේනේගෙදර ජයතිස්ස යන තිදෙනාය.\n\nමෙම පහර දීමට සම්බන්ධ බවට සැක කරන තවත් අයෙකු මාතලේ රෝහලට ඇතුළත්ව ප්‍රතිකාර ලබමින් සිටින බව පොලිසිය පවසයි.\n\nසැකපිට අත්අඩංගුවට ගත් තිදෙනා තවත් පිරිසක් සමඟ වත්තේගම රෝහලේ නේවාසිකව ප්‍රතිකාර ලබමින් සිටි රෝගියෙකු බැලීම සඳහා පසුගිය (21) දා රාත්‍රියේ පැමිණ ඇත. එම අවස්ථාවේ වාට්ටුව තුළට ඇතුළු වීමට නොහැකි බව රෝහලේ සුළු සේවකයකු ඔවුන්ට දැනුම් දී තිබේ. ඒ සම්බන්ධයෙන් සුළු සේවකයා හා වාද කරමින් අදාළ පිරිස ඔහුට පහර දීමට උත්සාහ කළ අවස්ථාවේ රාත්‍රී රාජකාරියේ නිරතව සිටි හරින්ද්‍ර සෙනාල් විජේරත්න නමැති වෛද්‍යවරයා එම ස්ථානයට පැමිණ ඇත.\n\nරෝහලේ කලබල නොකර පිටතට යන ලෙස දැනුම් දුන් අවස්ථාවේ කලහකාරී ලෙස හැසිරෙමින් ඔවුන් වෛද්‍යවරයාගේ මුහුණට හා පපුවට පහර දී තිබේ. බිම ඇද වැටුණු තමන්ව පාගමින් එම පිරිස පහර දුන් බව වෛද්‍යවරයා පැවසීය.\n\nසැකකරුවන් පිරිස වෛද්‍යවරයා සතුව තිබූ රෝහලට අයත් වෙද නළාව ද පැහැරගෙන ගොස් තිබිණි. සිද්ධිය සම්බන්ධයෙන් වත්තේගම පොලිසියේ ස්ථානාධිපති ප්‍රධාන පොලිස් පරීක්ෂක කපිල බණ්ඩාර මහතාගේ මෙහෙයවීමෙන් පරීක්ෂණ පැවැත්වෙයි. පහර කෑමට ලක් වූ වෛද්‍යවරයා මහනුවර ජාතික රෝහලේ 10 වැනි වාට්ටුවේ ප්‍රතිකාර ලබමින් සිටියි.\n\nඅසේල කුරුළුවංශ",
       "URL": "https://www.dinamina.lk/2023/09/25/local/25224/%e0%b7%80%e0%b6%ad%e0%b7%8a%e0%b6%ad%e0%b7%9a%e0%b6%9c%e0%b6%b8-%e0%b6%af%e0%b7%9c%e0%b7%83%e0%b7%8a%e0%b6%ad%e0%b6%bb%e0%b6%a7-%e0%b6%b4%e0%b7%84%e0%b6%bb-%e0%b6%af%e0%b7%94%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/75/"
}