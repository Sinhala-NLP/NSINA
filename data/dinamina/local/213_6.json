{
       "Source": "dinamina",
       "Timestamp": "August 21, 2023 3:35 am",
       "Headline": "ජාතික ආරක්ෂාව පිළිබඳ සමාලෝචනයක් කරනවා",
       "News Content": "මෙරට ආර්ථික ප්‍රවණතා, දේශගුණික විපර්යාස ඇතුළු සියලු සාධක කෙරෙහි අවධානය යොමු කරමින් ජාතික ආරක්ෂාව පිළිබඳ සමාලෝචනයක් සිදු කිරීමට අපේක්ෂා කරන බවත්, ඒ සඳහා විශ්‍රාමික මේජර් ජෙනරාල් චන්න ගුණතිලක මහතාගේ ප්‍රධානත්වයෙන් කණ්ඩායමක් පත් කර ඇති අතර, ඒ වාර්තාව ලැබීමෙන් පසු ජාතික ආරක්ෂක මණ්ඩලයේ නවීන ආරක්ෂක ප්‍රතිපත්ති සකස් කිරීමට පියවර ගන්නා බවත්එ ජනාධිපති රනිල් වික්‍රමසිංහ මහතා පැවසීය. ඔහු මේ බව සඳහන් කළේ බූස්ස උසස් නාවික පුහුණු මධ්‍යස්ථානයේදී පසුගියදා (18) පැවති ශ්‍රී ලංකා නාවික හමුදාවේ ස්වේච්ඡා බළසේනාවට ජනාධිපති වර්ණ පිළිගැන්වීමේ උත්සවය අමතමිනි.\n\nබූස්ස උසස් නාවික පුහුණු මධ්‍යස්ථානය වෙත පැමිණි සේනාධිනායක ජනාධිපති රනිල් වික්‍රමසිංහ මහතා නාවික හමුදාපති වයිස් අද්මිරාල් ප්‍රියන්ත පෙරේරා සහ ස්වේච්ඡා බලසේනා ප්‍රධානි රියර් අද්මිරාල් ධම්මික කුමාර යන මහත්වරුන් විසින් පිළිගනු ලැබීය. අනතුරුව විශේෂ හමුදා උත්තමාචාරයක්ද ජනාධිපතිවරයා වෙත පිරිනැමුණු අතර, පෙළපාළිය නිරීක්ෂණය කිරීමටද ජනාධිපතිවරයා එක් විය. ශ්‍රී ලංකා නාවික හමුදාවේ ස්වේච්ඡා බල සේනාව වෙත ජනාධිපති වර්ණ ප්‍රදානය කරමින් වර්ණ ධජ පිළිගැන්වීමද ජනාධිපතිවරයා අතින් සිදු කෙරිණි.\n\nඑහිදී වැඩිදුරටත් අදහස් දැක්වූ ජනාධිපති රනිල් වික්‍රමසිංහ මහතා මෙසේද පැවසීය:\n\n“නිදහසට පෙර රාජකීය හමුදාවේ ස්වේච්ඡා සේවයක් ලෙස නාවික හමුදාව ආරම්භ වුණා. දෙවන ලෝක යුද සමයේ කොළඹ වරාය ආරක්ෂා කිරීමේ වගකීම භාර දී තිබුණේ නාවික හමුදාවටයි. නිදහසින් පසු ස්ථීර නාවික හමුදාවක් බිහි වුණා. ඔබ අද ඇතුළු වන්නේ මෙවැනි ඉතිහාසයක් තිබෙන විශේෂ හමුදා කණ්ඩායමකටයි. ශ්‍රී ලංකා නාවික හමුදාව ආරම්භයේදී අපට සමුද්‍රීය තර්ජනයක් තිබුණේ නැහැ. සම්පූර්ණයෙන් ඉන්දීය සාගරය පාලනය කළේ මහා බ්‍රිතාන්‍යයේ නාවික හමුදාව. ඒ නාවික හමුදාව ඉන්දීය සාගරයෙන් පිටව යාමෙන් පසු අපට ගැටලු තිබුණේ නැහැ. එහෙත් 1983න් පසු අපට යුද්ධයකට මුහුණදීමට සිදු වුණා. එදා එල්.ටී.ටී.ඊ. සංවිධානය මුහුදු යාත්‍රාවලින් දක්ෂතා පෙන්නුවා. ඔවුන්ට මුහුද අලුත් අත්දැකීමක් වුණේ නැහැ. ඒත් අපට මුහුද ගැන හැදෑරිය යුතුව තිබුණා. ටික කලකින් පසු අපේ ආරක්ෂක හමුදාවන්ගේ කැප වීම සහ දක්ෂතා නිසා මේ මුහුදු කොටි සංවිධානය නැති කරදැමීමට හැකියාව ලැබුණා. සෝමාලියාවේ සිටි මෙවැනි කණ්ඩායම් පාලනය කිරීමට ලෝකයේ ප්‍රධාන නාවික හමුදා ගණනාවක් අවශ්‍ය වුණා. එහෙත් අපට මෙය තනිව සිදු කිරීමට හැකි වුණා.\n\n\n\n“දැන් යුද්ධය අවසන්ව වසර 14ක් ගත වී තිබෙනවා. දැන් අප වර්තමානය සහ අනාගතය පිළිබඳ අවධානය යොමු කළ යුතුයි. අද අපට මුහුණ දීමට සිදුව තිබෙන්නේ 2009 හෝ 1983 පැවති තත්ත්වයට නොවෙයි. අද ලෝක බලවතුන්ගේ අරගලය ඉන්දීය සාගරය දක්වා පැමිණ තිබෙනවා. එක් පසෙකින් ශාන්තිකර සාගරයේ අමෙරිකාවත්, චීනයත් අතර බල අරගලයක් තිබෙනවා. අනෙක් පසින් යුක්‍රේනය සහ බටහිර රුසියාව අතර බල අරගලයක් තිබෙනවා. එම බල අරගලය අපේ හමුදාව සේවය කරන මාලි රටේ අසල්වාසි රට වන අප්‍රිකාවේ නයිජර් රටටත් පැමිණ තිබෙනවා.\n\n“ලෝකයේ වැදගත්ම වෙළෙඳ මාර්ගය පිහිටා තිබෙන්නේ ඉන්දීය සාගරයේ. ශ්‍රී ලංකාව එහි වැදගත් ස්ථානයක් ගන්නවා. අප මේ බල අරගලවලට මැදි නොවී සහ පක්ෂග්‍රාහි නොවි ඉදිරියට යා යුතුයි. එහිදී අපේ ආරක්ෂාව ගැන අවධානය යොමු කළ යුතුව තිබෙනවා. විශේෂයෙන් පාස්කු ඉරිදා ප්‍රහාරය වැනි අභ්‍යන්තර තර්ජන සිදුවීම්වලින් බොහෝ රටවලට අභ්‍යන්තර තර්ජන එල්ල වන්නේ. මේ සඳහාත් අප සූදානම් විය යුතුයි. අද ලෝක දේශපාලනයට අප සම්බන්ධ වී සිටිනවා. අප කැමැති වුණත්, අකැමැති වුණත් අප ඒ පිළිබඳ සිතිය යුතුයි. එසේ නම් මෙරට අනාගත ජාතික ආරක්ෂාව පිළිබඳ සමාලෝචනයක් සිදු කිරීමට මා බලාපොරොත්තු වෙනවා. යුරෝපයේ සෑම රටක්ම වසර පහෙන් පහට හෝ දහයෙන් දහයට එවැනි සමාලෝචනයක් කරනවා. රටට තිබෙන තර්ජන මොනවාද? රටට ඇති සම්පත් කෙබඳුද? සහ ක්‍රියාත්මක විය යුතු අන්දම කුමක්ද? යන්න පිළිබඳ සමාලෝචනයක් ඔවුන් සිදු කරනවා. ඒ අනුව තමන්ගේ හමුදා බලයත්, ආර්ථික ශක්තියත් සංසන්දනය කරමින් තීන්දු තීරණ ගන්නවා. අපත් ඒ පිළිබඳව අවධානය යොමු කළ යුතුයි. Defense 2030 මේ වාර්තාව සැකසීම සඳහා අවශ්‍ය සමාලෝචන කණ්ඩායම හිටපු මේජර් ජෙනරාල් චන්න ගුණතිලක මහත්මයාගේ ප්‍රධානත්වයෙන් මේ වන විට පත් කර තිබෙනවා.\n\n“අද ඩ්‍රෝනර් වැනි නවීන තාක්ෂණික උපකරණ විශාල වශයෙන් පවතිනවා. ඉන්දීය සාගරයේ සබ්මැරීන භාවිතය වැඩි වී තිබෙනවා. එසේ නම් අපේ සමුද්‍රීය ආරක්ෂාව වෙනුවෙන් සබ්මැරීන පාලනය කරන වැඩසටහනක් ඇති කිරීමට අවධානය යොමු කළ යුතුයි. ඒ වගේම අනාගතයේ ගුවන් යානාද ඩ්‍රෝනර්ද ක්‍රියාත්මක වන්නේ කියා අපට කිව නොහැකියි. අදට වඩා වැඩි තාක්ෂණයක් ඉදිරියේ දී භාවිතා කළ යුතු වෙනවා. රටේ ආර්ථිකය ශක්තිමත් කර ගනිමින් ශීඝ්‍ර වර්ධනයකට යා හැකි නම් ඒ සඳහා අවශ්‍ය මුදල් වැය කළ හැකියි.“\n\nආරක්ෂක රාජ්‍ය ඇමැති ප්‍රමිත බණ්ඩාර තෙන්නකෝන්, දකුණු පළාත් ආණ්ඩුකාර විලී ගමගේ, ආරක්ෂක අමාත්‍යාශයේ ලේකම් ජෙනරල් (විශ්‍රාමික) කමල් ගුණරත්න, ආරක්ෂක මාණ්ඩලික ප්‍රධානි ජෙනරල් ශවේන්ද්‍ර සිල්වා, නාවික හමුදාපති වයිස් අද්මිරාල් ප්‍රියන්ත පෙරේරා, නාවික හමුදා මාණ්ඩලික ප්‍රධානි රියර් අද්මිරාල් ජයන්ත කුලරත්න, ස්වේච්ඡා බළසේනා ප්‍රධානි රියර් අද්මිරාල් ධම්මික කුමාර මහත්වරුන්, නාවික හමුදාවේ ජ්‍යෙෂ්ඨ නිලධාරීන් ඇතුළු පිරිසක් මේ අවස්ථාවට එක්ව සිටියහ.\n\nශිරෝමි අබයසිංහ",
       "URL": "https://www.dinamina.lk/2023/08/21/breaking-news/15759/%e0%b6%a2%e0%b7%8f%e0%b6%ad%e0%b7%92%e0%b6%9a-%e0%b6%86%e0%b6%bb%e0%b6%9a%e0%b7%8a%e0%b7%82%e0%b7%8f%e0%b7%80-%e0%b6%b4%e0%b7%92%e0%b7%85%e0%b7%92%e0%b6%b6%e0%b6%b3-%e0%b7%83%e0%b6%b8%e0%b7%8f/",
       "Category": "local",
       "Parent URL": "https://www.dinamina.lk/category/local//page/213/"
}