{
       "Source": "dinamina",
       "Timestamp": "July 24, 2023 1:00 am",
       "Headline": "තරුණ සේවා සභාවේ  ජනසන්නිවේදන  පාඨමාලාව නැවත අරඹනවා – ජාතික තරුණ සේවා සභාවේ සභාපති පසිඳු ගුණරත්න",
       "News Content": "දිවයින ඉරිදා සංග්‍රහයේ ප්‍රධාන කර්තෘ උදේශ සංජීව ගමගේ, පාඨමාලා අධීක්ෂක බන්ධුල පී. දයාරත්න, සභාපති පසිඳු ගුණරත්න, සහකාර අධ්‍යක්ෂ (මාධ්‍ය) අනිල් සිරිවර්ධන\n\nජාතික තරුණ සේවා සභාව මඟින් කලකට පෙර අතිශය සාර්ථක ලෙස පවත්වනු ලදුව මේ වන විට අක්‍රියව ඇති ජනසන්නිවේදන සහතික පත්‍ර පාඨමාලාව නැවතත් කඩිනමින් ආරම්භ කිරීමට පියවර ගන්නා බව තරුණ සේවා සභාවේ සභාපති පසිඳු ගුණරත්න මහතා පැවසීය. ඔහු මේ බව ප්‍රකාශ කළේ එම ප‍ාඨමාලාවේ ස්වර්ණමය අවධිය වූ 1998-2002 වකවානුවේ විද්‍යාර්ථීන්ව සිටි පිරිසකගේ පුරෝගාමිත්වයෙන් පිහිටුවනු ලැබූ ජාතික තරුණ සේවා සභා ජනමාධ්‍ය සංසදයේ මංගල මහා සභාවට එක් වෙමිනි.\n\nමේ අවස්ථාවේදී සංසදයේ සභාපති මධුරංග ශ්‍රී අලවත්තගේ (ලංකාදීප නියෝජ්‍ය උපකර්තෘ), ලේකම් ජයත් පියදසුන් (දිනමිණ ප්‍රධාන උපකර්තෘ), භාණ්ඩාගාරික චමිලා ප්‍රියදර්ශනී, උප සභාපති සිසිකැලුම් දහම්ප්‍රිය (ස්වර්ණවාහිනි ප්‍රවෘත්ති සංස්කාරක, නිවේදක), උප ලේකම් චාමින් අමාදිනි රත්නවීර, උප භාණ්ඩාගාරික සචිනි වසුන්දරා ගමගේ ලෙස නිල මඬුල්ල නිතරගයෙන් තේරී පත් විය. අනුශාසකවරුන් ලෙස ජාතික තරුණ සේවා සභාවේ සභාපති පසිඳු ගුණරත්න, පාඨමාලා අධීක්ෂක බන්ධුල පී. දයාරත්න, දිවයින ඉරිදා සංග්‍රහයේ ප්‍රධාන කර්තෘ උදේශ සංජීව ගමගේ සහ කොතලාවල විශ්වවිද්‍යාලයේ කථිකාචාර්ය, ආචාර්ය දර්ශන අශෝක කුමාර මහත්වරුද සංසදයේ මාධ්‍ය සම්බන්ධීකාරක ලෙස ප්‍රදීප් ප්‍රසන්න සමරකෝන් (දිවයින මාධ්‍යවේදි) මහතාද පත් කරගනු ලැබූහ.\n\nපාඨමාලාවෙන් බිහි වූ විශිෂ්ට මාධ්‍යවේදීන් වන අද දෙරණ ප්‍රවෘත්ති සාමාන්‍යාධිකාරි ඩිල්කා සමන්මලී, හිරු ටීවී ප්‍රවෘත්ති උපදේශක සාරංග පතිරණ, ගුවන්විදුලි සංස්ථාවේ වැඩසටහන් සංවිධායක ප්‍රියන්තනී ගමගේ යහම්පත් ඇතුළු ආදි විද්‍යාර්ථීහු පිරිසක්ද ජාතික තරුණ සේවා සභාවේ සහකාර අධ්‍යක්ෂ (මාධ්‍ය) අනිල් සිරිවර්ධන සහ ප්‍රචාරක නිලධාරි ප්‍රියංකර අබේසිංහ මහත්වරුද මේ අවස්ථාවට සභගාගි වූ අතර, සංසදයේ මීළඟ සභා වාරය අගෝස්තු 27 ඉරු දින පැවැත්වීමට තීරණය විය.",
       "URL": "https://www.dinamina.lk/2023/07/24/local/8628/%e0%b6%ad%e0%b6%bb%e0%b7%94%e0%b6%ab-%e0%b7%83%e0%b7%9a%e0%b7%80%e0%b7%8f-%e0%b7%83%e0%b6%b7%e0%b7%8f%e0%b7%80%e0%b7%9a-%e0%b6%a2%e0%b6%b1%e0%b7%83%e0%b6%b1%e0%b7%8a%e0%b6%b1%e0%b7%92%e0%b7%80/",
       "Category": "local",
       "Parent URL": "https://www.dinamina.lk/category/local//page/343/"
}