{
       "Source": "dinamina",
       "Timestamp": "October 10, 2023 1:00 am",
       "Headline": "ආනයනය තහනම් කර තිබුණු භාණ්ඩ 299ක් වහාම ගෙන්වීමට අවසර",
       "News Content": "රථ වාහන හැර තාවකාලිකව මෙරටට ගෙන්වීම අත්හිටුවා තිබෙන භාණ්ඩ 299ක් වහාම ක්‍රියාත්මක වන පරිදි ආනයනයට ඉඩ සලසන නව චක්‍රලේඛය ඊයේ (09) නිකුත් කළ බව මුදල් රාජ්‍ය ඇමැති ආචාර්ය රංජිත් සියඹලාපිටිය මහතා ප්‍රකාශ කළේය.\n\nරජය ගනු ලැබූ නව තීන්දුව සම්බන්ධයෙන් අප සමඟ අදහස් දැක්වූ රාජ්‍ය අමාත්‍යවරයා පවසා සිටියේ ආර්ථිකය තවත් පුළුල් කිරීම සඳහා මෙම ආනයන සීමා නිදහස් කිරීම හේතු වන බවයි.\n\nඊට අමතරව ආනයන සීමා ලිහිල් කිරීමත් සමඟ ප්‍රති අපනයන සඳහා සහ අපගේ කාර්මික අපනයන ප්‍රමාණය ඉහළ යාම සඳහා විශාල ලෙස අවශ්‍ය අමුද්‍රව්‍ය රටට ගෙන ඒමෙන් එම අංශයේද දියුණුවක් ඇතිවනු ඇති බවයි.\n\nඒ අනුව තාවකාලික ආනයන සීමා පනවා තිබූ භාණ්ඩ ලැයිස්තුවේ ඉතිරි වනුයේ රථ වාහන සහ ඊට සම්බන්ධ එච්.එස්.කෝර්ඩ් අඩංගු භාණ්ඩ කිහිපයක් බව මුදල් රාජ්‍ය ඇමැතිවරයා කීය. වසර 2020 මැයි මස 22 වෙනිදා රථ වාහන ආනයන සීමා පැනවිණි. එලෙස ආනයන සීමා පැනවීම තුළින් විදේශ විනිමය සුරකීම සඳහා රජය කටයුතු කළ අතර, මේ වන විට ආනයනය සඳහා අවශ්‍ය විදේශ විනිමය සපුරා ගැනීමට තරම් හැකි යහපත් ආර්ථික ධනාත්මක වර්ධනයක් ක්‍රමිකව ගොඩනඟාගෙන ඇතැයි ද සියඹලාපිටිය මහතා සඳහන් කළේය.\n\nතාවකාලික ආනයන සීමා පැනවූ භාණ්ඩ ලේඛනයේ වරින් වර සංශෝධන සිදු කරමින් ලිහිල් කිරීම් කළ රජය ඉදිරියේදී රථ වාහන ආනයනය සඳහාද පනවා තිබෙන තාවකාලික සීමා ඉවත් කිරීමට කටයුතු කිරීමට උපරිම උත්සාහය දරන බව ද පැවසීය.\n\nනිදහස් කරන ලද භාණ්ඩ පිළිබඳ වැඩිදුර විස්තර ආනයන අපනයන පාලක වෙබ් අඩවිය මඟින් ලබාගත හැකිය.\n\nජයසිරි මුණසිංහ",
       "URL": "https://www.dinamina.lk/2023/10/10/local/29316/%e0%b6%86%e0%b6%b1%e0%b6%ba%e0%b6%b1%e0%b6%ba-%e0%b6%ad%e0%b7%84%e0%b6%b1%e0%b6%b8%e0%b7%8a-%e0%b6%9a%e0%b6%bb-%e0%b6%ad%e0%b7%92%e0%b6%b6%e0%b7%94%e0%b6%ab%e0%b7%94-%e0%b6%b7%e0%b7%8f%e0%b6%ab/",
       "Category": "local",
       "Parent URL": "https://www.dinamina.lk/category/local//page/13/"
}