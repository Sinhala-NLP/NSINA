{
       "Source": "dinamina",
       "Timestamp": "July 22, 2023 1:00 am",
       "Headline": "උතුරට අවශ්‍ය කුකුළු මස් හා බිත්තර  පළාතේම නිපදවා ගැනීමට පියවර -උතුරු පළාත් ආණ්ඩුකාරිනිය කියයි",
       "News Content": "උතුරු පළාතේ ජනතාවට අවශ්‍ය කුකුළු මස් හා බිත්තර ප්‍රමාණය උතුරු පළාතේම නිෂ්පාදනය කර ගැනීමට හැකි වන අන්දමට කුකුළු ගොවිපොළ වැඩිදියුණු කිරීමට පියවර ගැනීමට උතුරු පළාත් ආණ්ඩුකාරිනී පී. එම්. එස්. චාර්ල්ස් මහත්මිය පියවර ගෙන තිබේ.\n\nමෙයින් ඉතා අඩු මුදලකට උතුරේ ජනතාවට කුකුළු මස් හා බිත්තර මිලට ගත හැකි වන බවද ආණ්ඩුකාරවරිය කියා සිටියාය. උතුරු පළාත් ආණ්ඩුකාර කාර්යාලයේදී උතුරු පළාත් ප්‍රධාන ලේකම් සමන් බන්දුලසේන මහතා ඇතුළු රාජ්‍ය හා පෞද්ගලික අංශ නිලධාරීන් සමඟ පැවති රැස්වීමකදී උතුරු පළාත් ආණ්ඩුකාරිනී චාල්ස් මහත්මිය විසින් මේ බව නිලධාරීන්ට දැනුම් දෙනු ලැබීය.\n\nදැනට උතුරු පළාතේ වසරකට කුකුළු මස් මෙට්‍රික් ටොන් 8505ක ප්‍රමාණයක් හා බිත්තර මිලියන 39.70ක ප්‍රමාණයක් නිෂ්පාදනය කෙරෙන අතර, එම ප්‍රමාණය දෙගුණයකින් පමණ වැඩි කිරීමට හැකි නිසා එම ඉලක්කය කරා කුකුළු ගොවීන් යොමු කරවන බව ආණ්ඩුකාරිනිය කියා සිටී. 2018 වසරේදී වාර්ෂික බිත්තර නිෂ්පාදනය මිලියන 36.58ක් වුවද 2022 වසර වන විට එම ප්‍රමාණය මිලියන 39.70ක් දක්වා වර්ධනය කර ගැනීමට හැකි වූ බවත් කුකුළු මස් ද 2018 වසරේදී තිබූ මෙට්‍රික් ටොන් 7860.64ක ප්‍රමාණය 2023 වසරේදී මෙට්‍රික් ටොන් 8505ක් දක්වා වැඩි වී ඇතැයි ද චාර්ල්ස් මහත්මිය පෙන්වා දුන්නාය.\n\nමේ අනුව 2023 අවසන් වීමට පෙර මේ ප්‍රමාණය තවත් වැඩි කිරීමට නම් උතුරේ සිටින ආර්ථික දුෂ්කරතා පවතින පවුල් වෙනුවෙන් නොමිලේ කුකුළු පැටවුන් ලබා දී ඔවුන්ට අවශ්‍ය පහසුකම් දී කුකුළු මස් සහ බිත්තර නිෂ්පාදන ප්‍රමාණය වැඩි කරගත යුතු බව උතුරු පළාත් ආණ්ඩුකාරිනිය නිලධාරීන් හමුවේ ප්‍රකාශ කළාය.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/07/22/local/8510/%e0%b6%8b%e0%b6%ad%e0%b7%94%e0%b6%bb%e0%b6%a7-%e0%b6%85%e0%b7%80%e0%b7%81%e0%b7%8a%e0%b6%ba-%e0%b6%9a%e0%b7%94%e0%b6%9a%e0%b7%94%e0%b7%85%e0%b7%94-%e0%b6%b8%e0%b7%83%e0%b7%8a-%e0%b7%84/",
       "Category": "local",
       "Parent URL": "https://www.dinamina.lk/category/local//page/345/"
}