{
       "Source": "dinamina",
       "Timestamp": "August 29, 2023 2:31 am",
       "Headline": "ගාල්ලම රැවටූ  කාන්තාවගේ  නිවෙසට තහනමක්",
       "News Content": "ව්‍යාපාරවල මුදල් ආයෝජනය කර ඉහළ ලාභාංශයක් ලබා දෙන බව සඳහන් කරමින් ගාල්ල හා ඒ අවට පදිංචි පුද්ගලයන් විශාල පිරිසක් රවටා රුපියල් කෝටි ගණනක මුදලක් වංචා කර කට්ටි පනිමින් සිටියදී අත්අඩංගුවට ගෙන මේ වන විට ඇප මත සිටින නිරෝෂා නිශාන්ති නමැත්තිය පදිංචිව සිටින ගාල්ල හාලිවල හිල්සයිඩ් වත්තේ පදිංචි නිවස නීති විරෝධී වත්කම් විමර්සන කොට්ඨාසයේ නිලධාරීන් විසින් තහනම් කර ඇත.\n\n\n\nඑසේ එම නිවස තහනම් කිරීමට පියවර ගෙන ඇත්තේ නීති විරෝධීව පුද්ගලයින් රවටා උපයාගත් මුදල්වලින් ඇය විසින් ඉදිකර ඇතැයි කියනු ලබන එම නිවස හොර රහසේ අලෙවි කිරීමට ඇය විසින් සූදානම් වන බවට ලද තොරතුරුවලට අනුවය.\n\n\n\nමෙම කාන්තාව විවිධ අපරාධවලට සම්බන්ධ පුද්ගලයින් මඟින් ඇයට මුදල් ලබා දුන් පුද්ගලයින් මුදල් ඉල්ලා පැමිණෙන විට තර්ජනය කරන බවටද තොරතුරු අනාවරණය වී තිබේ. පිරිමි පුද්ගලයින් මුදල් ඉල්ලාගෙන ඇය හමුවට යන විට මෙම කාන්තාව එම පුද්ගලයින්ව නිවස තුළට ගෙන්වාගෙන බදාගන්නා බවත් අනතුරුව ඒ සියල්ල වීඩියෝ කර එම පුද්ගලයින්ව බිය ගන්වන බවත් විමර්ශනවලින් පෙනී ගොස් ඇත. මේ නිසා ඇයට මුදල් ලබා දුන් බොහෝ පිරිමි පුද්ගලයින් ඇයට එරෙහිව පැමිණිලි ඉදිරිපත් නොකරන බවද සඳහන්ය.\n\n\n\nමෙම කාන්තාවගේ දියණියගේ 15 වෙනි උපන්දිනය පසුගිය වසරේ සමරා ඇත්තේ වැලිගම පිහිටි හෝටලයකය. එම උපන්දින සාදයට ලංකාවේ ජනප්‍රිය ගායකයින් සහ ගායිකාවන් 12 දෙනෙක් ගෙන්වාගෙන මහා ඉහළින් සමරා ඇති බවත් ඊට අදාළ වීඩියෝ පට පවා මේ වන විට නීති විරෝධී වත්කම් විමර්ශන කොට්ඨාසය සතුව ඇති බවත් තතු දත් තොරතුරු අනාවරණය කළේය.\n\n\n\nමෙම උපන්දින සාදයට ඇය විශාල මුදලක් වැය කර ඇති බවත් ඒ ඔස්සේද ඇය තමා ධනවත් ව්‍යාපාරික කාන්තාවක් බව පෙන්වමින් විවිධ පුද්ගලයින් රැවටීමට හසුකරගෙන ඇති බවද අනාවරණය වී ඇත.\n\n\n\nමෙම කාන්තාව විසින් කරනු ලබන වංචා සඳහා පොලිසියේ දූෂිත නිලධාරීන් පිරිසකගෙන් මෙන්ම දූෂිත රේගු නිලධාරීන් කිහිප දෙනෙකුගෙන්ද සහය ලැබෙන බව පෙනී ගොස් තිබේ.\n\n\n\nමෙම කාන්තාවට පුද්ගලයින් හසුවී ඇත්තේ රුපියල් කෝටි දෙක තුන ප්‍රමාණයන්වලින් මුදල් ආයෝජනය කරමිනි. එසේ මුදල් ආයෝජනය කළ අය අතර, දකු‍ණේ ප්‍රසිද්ධ දේවාලයක කපු මහතෙකුද සිටින බව සඳහන්ය. මෙම කාන්තාව දේව යාතිකා කටයුතු කරගන්නට යන්නේ එම කපු මහතා මුණගැසීමට බවද අනාවරණය වී තිබේ.\n\nගයාන් කුමාර වීරසිංහ",
       "URL": "https://www.dinamina.lk/2023/08/29/local/17959/%e0%b6%9c%e0%b7%8f%e0%b6%bd%e0%b7%8a%e0%b6%bd%e0%b6%b8-%e0%b6%bb%e0%b7%90%e0%b7%80%e0%b6%a7%e0%b7%96-%e0%b6%9a%e0%b7%8f%e0%b6%b1%e0%b7%8a%e0%b6%ad%e0%b7%8f%e0%b7%80%e0%b6%9c%e0%b7%9a-%e0%b6%b1/",
       "Category": "local",
       "Parent URL": "https://www.dinamina.lk/category/local//page/180/"
}