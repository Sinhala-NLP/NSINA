{
       "Source": "dinamina",
       "Timestamp": "October 10, 2023 1:00 am",
       "Headline": "ප්‍රතාභාපූර්ණ කලාකරු ජැක්සන් ඇන්තනීගේ අඩුව පිරිමසාලිය නොහැකියි",
       "News Content": "හෙළ කලාකෙත අස්වද්දන්නට අනුපමේය මෙහෙවරක් කළ ප්‍රතිභාපූර්ණ කලාකරු ජැක්සන් ඇන්තනී මහතාගේ අභාවය සංවේගයට කරුණක් බව අගමැති දිනේෂ් ගුණවර්ධන මහතා පැවැසීය.\n\nජැක්සන් ඇන්තනී මහතාගේ අභාවය වෙනුවෙන් ශෝක පණිවිඩයක් නිකුත් කරමින් අගමැතිවරයා එසේ සඳහන් කළේය.\n\nඑම ශෝක පණිවිඩයේ මෙසේද සඳහන් වේ.\n\nසිනමාව, වේදිකාව, රූපවාහිනිය දිග්විජය කරමින් පරිණත සටහන් තැබූ ඔහු දැයට එක්කළ සංස්කෘතික දායාදයන් බොහෝය. පරිසර, ඉතිහාස, මාධ්‍ය ගවේෂණයේ නවමු ඉසව් සොයාගොස් ඒවා ජනතාවට සමීප කරමින් ජන මනස අවදි කොට සකල කලාවන්හි සාරයන් උකහා සමාජගත කළ හර පද්ධතීන් ඉතා වටී.\n\nවිසල් පරාසයක අණසක පැතිර වූ ඔහු මතු පරපුරට අත් පොතක් බඳු විය. ඔහුගේ අභාවය, හෙළ කලාවේ සෑම කුලකයකටම පිරිමැසිය නොහැකි පාඩුවක් හා පිරවිය නොහැකි රික්තයක් වනු ඇත.\n\nජැක්සන් ඇන්තනී මහතාගේ වියෝවෙන් ශෝකයට පත්, ඔහුගේ බිරිඳ කුමාරි මුණසිංහ, දූදරුවන් ඇතුළු ඥාති හිතමිත්‍රාදීන්, සහෝදර කලා ශිල්පීන් හා සහසම්බන්ධිත සැමට සංවේගය පළ කරමි. පිරිපුන් කලාවේදියාණෙනි, ඔබට මොක් සුව පතමු.",
       "URL": "https://www.dinamina.lk/2023/10/10/local/29281/%e0%b6%b4%e0%b7%8a%e0%b6%bb%e0%b6%ad%e0%b7%8f%e0%b6%b7%e0%b7%8f%e0%b6%b4%e0%b7%96%e0%b6%bb%e0%b7%8a%e0%b6%ab-%e0%b6%9a%e0%b6%bd%e0%b7%8f%e0%b6%9a%e0%b6%bb%e0%b7%94-%e0%b6%a2%e0%b7%90%e0%b6%9a/",
       "Category": "local",
       "Parent URL": "https://www.dinamina.lk/category/local//page/12/"
}