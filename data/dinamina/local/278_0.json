{
       "Source": "dinamina",
       "Timestamp": "August 7, 2023 5:04 am",
       "Headline": "‘යාල් නිලා’ සුඛෝපභෝගි සංචාරක දුම්රිය ගමන් අරඹයි",
       "News Content": "ප්‍රවාහන, මහාමාර්ග හා ජනමාධ්‍ය ඇමැති, ආචාර්ය බන්දුල ගුණවර්ධන මහතාගේ සංකල්පයෙන් ක්‍රියාත්මක නව සංචාරක දුම්රිය ගමනාන්ත ඇති කිරීමේ වැඩපිළිවෙළ යටතේ උතුරු දුම්රිය මාර්ගය කේන්ද්‍ර කරගනිමින් යාපනය හා කන්කසන්තුරේ දක්වා ධාවනය කෙරෙන යාල් නිලා රාත්‍රී ශීඝ්‍රගාමි සුඛෝපභෝගි දුම්රිය පසුගියදා (4) රාත්‍රියේ ගමන් ආරම්භ කෙරිණි. ඇමැති, ආචාර්ය බන්දුල ගුණවර්ධන මහතාගේ ප්‍රධානත්වයෙන් කොළඹ කොටුව දුම්රිය ස්ථානයේදී නිල වශයෙන් දුම්රිය කන්කසන්තුරේ දක්වා ධාවනය ආරම්භ වූ අතර, දෙස් විදෙස් සංචාරකයන් ඇතුළු මඟීහු රැසක් මේ ආරම්භක දුම්රිය ගමනට එක්ව සිටියහ.\nඋතුරු දුම්රිය මාර්ගයේ නවීකරණ කටයුතුවලින් අනතුරුව දුම්රිය ගමනාගමනය වෙනුවෙන් විවෘත කිරීමත් සමඟ පසුගියදා මේ මාර්ගයේ ඇමැතිවරයා ප්‍රමුඛ නිලධාරීන් නිරීක්ෂණ ධවනයකටද එක් වූ අතර, මෙදින සිට සාමාන්‍ය පරිදි මඟී ජනතාව වෙනුවෙන් යාල් නිලා දුම්රිය ගමන් ආරම්භ කිරීම සිදු විය. ඒ අනුව කොළඹ කොටුවෙන් රාත්‍රී 10ට ගමන් ආරම්භ කරන දුම්රිය පෙරවරු 5.52ට කන්කසන්තුරේ වෙත ළඟා වීමට නියමිතය. එමෙන්ම රාත්‍රී 9.30ට කන්කසන්තුරේ සිට පිටත් වන දුම්රිය ගල්කිස්සට ළඟා වන්නේ පෙරවරු 5.36ටයි.\nනවීන, අති සුඛෝපභෝගී පහසුකම්වලින් සමන්විත යාල් නිලා දුම්රියට වායු සමීකරණය කරන ලද ප්‍රථම සහ දෙවැනි පන්තියේ මැදිරි, සනීපාරක්ෂ, භෝජනාගාර ඇතුළු පහසුකම් ඇතුළත් වේ.\nඉදිරියේදී පැවැත්වෙන නල්ලූර් කෝවිල් මංගල්‍යය ඇතුළු හින්දු ආගමික ස්ථාන වන්දනා කිරීමට පැමිණෙන දෙස් විදෙස් බැතිමතුන් හා සංචාරකයන් අතර මේ දුම්රිය බොහෝ සෙයින් ජනප්‍රිය වනු ඇති බවට ඇමැති, ආචාර්ය බන්දුල ගුණවර්ධන මහතා විශ්වාසය පළ කළේය.\nදුම්රිය සාමාන්‍යාධිකාරී ඩබ්.ඒ.ඩී.එස්. ගුණසිංහ මහතා ඇතුළු නිලධාරීහු පිරිසක් මේ අවස්ථාවට එක්ව සිටියහ.\n\nසුභාෂිණි සේනානායක",
       "URL": "https://www.dinamina.lk/2023/08/07/local/12227/%e0%b6%ba%e0%b7%8f%e0%b6%bd%e0%b7%8a-%e0%b6%b1%e0%b7%92%e0%b6%bd%e0%b7%8f-%e0%b7%83%e0%b7%94%e0%b6%9b%e0%b7%9d%e0%b6%b4%e0%b6%b7%e0%b7%9d%e0%b6%9c%e0%b7%92-%e0%b7%83%e0%b6%82/",
       "Category": "local",
       "Parent URL": "https://www.dinamina.lk/category/local//page/278/"
}