{
       "Source": "dinamina",
       "Timestamp": "August 18, 2023 1:00 am",
       "Headline": "පාස්ටර් ජෙරොම්ගේ රිට් පෙත්සම විසි කරන්න",
       "News Content": "බෞද්ධාගම ඇතුළු ආගම්වලට අපහාස වන ආකාරයේ ප්‍රකාශයක් සිදු කළ දේවගැති ජෙරොම් ප්‍රනාන්දු අත්අඩංගුවට ගැනීම වළක්වන ලෙස ඉල්ලා ගොනු කර ඇති රිට් පෙත්සම නොමඟ යවනසුළු කරුණු ඇතුළත් කර සහ ඇතැම් සත්‍ය කරුණු වසන් කර ඉදිරිපත් කර ඇති බැවින් එය විභාගයට නොගෙන මුල් අවස්ථාවේදීම නිෂ්ප්‍රභ කරන ලෙස ඇල්ලේ ගුණවංශ හිමි ඇතුළු පිරිසක් විසින් අභියාචනාධිකරණයට ඉල්ලීමක් ඉදිරිපත් කරන ලදි.\n\nතමන්ට එරෙහිව කොටුව මහේස්ත්‍රාත් අධිකරණයේ පවතින නඩු විභාගය අත්හිටුවන ලෙස ඉල්ලා දේවගැති ජෙරොම් ප්‍රනාන්දු විසින් ඉදිරිපත් කර ඇති පෙත්සමට විරෝධතා ඉදිරිපත් කරමින් මෙම ඉල්ලීම කර තිබිණ.\n\nඅදාළ රිට් පෙත්සමේ වගඋත්තරකරුවන් ලෙස නම් කර සිටින ඇල්ලේ ගුණවංශ හිමි ඇතුළු තිදෙනකු විසින්\n\nනීතිඥ අශෝකා නිවුන්හැල්ල මහත්මිය මඟින් මෙම විරෝධතා ඉදිරිපත් කරන ලදි.\n\nවිදෙස් රටවල සංචාරය කරමින් වරින් වර විවිධ පෙත්සම් ඉදිරිපත් කර මෙරට අධිකරණවල බලය අවභාවිත කිරීමට දේවගැතිවරයා උත්සාහ කරන බවට එම විරෝධතා මඟින් පෙන්වා දී ඇත.\n\nදේවගැති ජෙරොම් ප්‍රනාන්දු විසින් බෞද්ධාගම ඇතුළු සෙසු ආගම් සියල්ල හෑල්ලුවට ලක් කරමින් සිදු කළ ආන්දෝලනාත්මක ප්‍රකාශය මඟින් ඔහු දණ්ඩ නීති සංග්‍රහය හා සිවිල් හා දේශපාලන අයිතිවාසිකම් පිළිබඳ සම්මුති පනත යටතේ වරදක් කර ඇති බවට එමඟින් පෙන්වා දී තිබේ.\n\nඑම ප්‍රකාශය සම්බන්ධයෙන් ඔහු ප්‍රසිද්ධියේ සමාව අයැදීම කළ අතර, ඔහු වරදක් කර ඇති බව එමඟින්ම පිළිගෙන ඇතැයි එම විරෝධතාවල සඳහන් වේ.\n\nබෞද්ධාගම සම්බන්ධයෙන් අපහාසාත්මක වැරදි ප්‍රකාශ සිදු කළ නතාෂා එදිරිසූරිය සහ රාජාංගණයේ සද්ධාතිස්ස හිමි ද අපරාධ පරීක්ෂණ දෙපාර්තමේන්තුව මඟින් අත්අඩංගුවට ගෙන රක්ෂිත බන්ධනාගාරගත කොට මේ වන විට ඇප මත මුදාහැර ඇති බව එහි දැක්වේ.\n\nමෙම දේවගැතිවරයා අත්අඩංගුවට ගන්නා ලෙස කොටුව මහේස්ත්‍රාත් අධිකරණය නියෝගයක් දී තිබියදී අපරාධ පරීක්ෂණ දෙපාර්තමේන්තුව හරහා එම නියෝගය ක්‍රියාත්මක කිරීම වළක්වන ලෙස ඉල්ලා මෙම පෙත්සම ඉදිරිපත් කර ඇති බව එමඟින් පෙන්වා දී ඇත.\n\nසිවිල් හා දේශපාලන අයිතිවාසිකම් පිළිබඳ සම්මුති පනත යටතේ වරදක් නොකළ බවට කරුණු සඳහන් කරමින් ඉදිරිපත් කර ඇති මෙම පෙත්සම මඟින් අධිකරණය මඟහැරීම සඳහා නීත්‍යනුකූල අවසරයක් ගැනීමට පෙත්සම්කරු උත්සාහ කරන බව මෙම විරෝධතා මඟින් පෙන්වා දී තිබිණ.\n\nමෙම පෙත්සම මඟින් පවසන පරිදි දේවගැතිවරයා වරදක් කර නැතිනම් නීතිය මඟ නොහැර මෙරටට පැමිණ විමර්ශනයට සහාය දිය හැකි බව ද මෙම විරෝධතා මඟින් පෙන්වා දී තිබිණ.\n\nඑහෙත් ඔහු විමර්ශනවලට සහාය නොදක්වා විදේශගතව සිටීම මඟින් ඔහු අධිකරණය මඟහැර සිටීමට උත්සාහ කරන බව එහි දැක්වේ.\n\nඑබැවින් පෙත්සම්කාර දේවගැතිවරයා අධිකරණය වෙතින් ඉල්ලා ඇති සහන ලබාදිය නොහැකි බැවින් එම පෙත්සම මුල් අවස්ථාවේදීම නිෂ්ප්‍රභ කරන ලෙස මෙම විරෝධතා මඟින් ඉල්ලීමක් කර ඇත.\n\nආගමික දේවමෙහෙයකදී බෞද්ධාගම ඇතුළු අන්‍යාගම්වලට අපහාස වන අන්දමේ ප්‍රකාශයක් කළ බවට මහත් ආන්දෝලනයක් ඇතිවීමෙන් අනතුරුව දේවගැති ජෙරොම් ප්‍රනාන්දුට එරෙහිව කොටුව මහේස්ත්‍රාත් අධිකරණයට කරුණු වාර්තා කර තිබිණි.\n\nඒ වන විටත් ඔහු විදේශගතව සිටි අතර, ඔහු අත්අඩංගුවට ගන්නා ලෙස අපරාධ පරීක්‍ෂණ දෙපාර්තමේන්තුවට අධිකරණය මඟින් අවසර දී තිබිණි.\n\nමෙම දේවගැතිවරයා අත්අඩංගුවට ගන්නා ලෙස ඉල්ලා ඇල්ලේ ගුණවංශ හිමියන් විසින් ශ්‍රේෂ්ඨාධිකරණයට මූලික අයිතිවාසිකම් පෙත්සමක් ගොනු කළ අතර, අනතුරුව දේවගැති ජෙරොම් ප්‍රනාන්දු ද තමන් අත්අඩංගුවට ගැනීම වළක්වන ලෙස ඉල්ලා මූලික අයිතිවාසිකම් පෙත්සමක් ගොනු කළේය.\n\nඅනතුරුව එම මූලික අයිතිවාසිකම් පෙත්සම් පිළිබඳ කිසිදු සඳහනක් නොකර දේවගැති ජෙරොම් ප්‍රනාන්දු විසින් අභියාචනාධිකරණයට රිට් පෙත්සමක් ගොනු කළ අතර, ඔහුගේ නීතිඥවරුන් විසින් එය පසුව ඉල්ලා අස්කරගන්නා ලදි.\n\nඅනතුරුව දේවගැති ජෙරොම් ප්‍රනාන්දු විසින් මෙම රිට් පෙත්සම නැවත අධිකරණයට ඉදිරිපත් කරනු ලැබීය.",
       "URL": "https://www.dinamina.lk/2023/08/18/local/15138/%e0%b6%b4%e0%b7%8f%e0%b7%83%e0%b7%8a%e0%b6%a7%e0%b6%bb%e0%b7%8a-%e0%b6%a2%e0%b7%99%e0%b6%bb%e0%b7%9c%e0%b6%b8%e0%b7%8a%e0%b6%9c%e0%b7%9a-%e0%b6%bb%e0%b7%92%e0%b6%a7%e0%b7%8a-%e0%b6%b4%e0%b7%99/",
       "Category": "local",
       "Parent URL": "https://www.dinamina.lk/category/local//page/225/"
}