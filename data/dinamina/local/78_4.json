{
       "Source": "dinamina",
       "Timestamp": "September 23, 2023 1:22 am",
       "Headline": "පුෂ්පා රම්‍යානි ද සොයි­සාට ජාත්‍ය­න්තර  සම්මා­න­යක්",
       "News Content": "බ්‍රි\nතාන්‍ය පාර්ලිමේන්තුවෙන් සහ එරට ගෝලීය වාණිජ මණ්ඩලයෙන් ‘ලෝකයේ බලගතුම සහ බලපෑමක් කළ හැකි කාන්තාව’ ලෙස නම් කරමින් ජාත්‍යන්තර ඇගැයීම් සම්මාන දෙකක් දිනාගත් කොළඹ ජාතික රෝහලේ ප්‍රධාන හෙද පුහුණු කිරීමේ නිලධාරීනී පුෂ්පා රම්‍යා ද සොයිසා මෙ‍ෙණවිය ඊයේ (22) දින උදෑසන කටුනායක ගුවන්තොටුපොළ වෙත පැමිණියාය.\n\nතමන් රාජ්‍ය සේවයට පරිබාහිරව පෞද්ගලික ධනය, කාලය, ශ්‍රමය කැප කරමින් සේවය කිරීම නිසා එය ඇගැයීමට ලක් කරමින් මෙම සම්මාන ලබා දී ඇති බව පුෂ්පා රම්‍යා මෙණෙවිය කටුනායක ගුවන්තොටුපොළේ දී ප්‍රකාශ කළාය.\n\nබ්‍රිතාන්‍ය පාර්ලිමේන්තුව සහ වික්ටෝරියා මහ රැජින එදා ෆ්ලොරන්ස් නයිටිංගේල් මැතිනිය ඇගැයීමකට ලක් කරමින් සම්මානයක් ප්‍රදානය කිරීමෙන් පසුව ලෝකයේ සෞඛ්‍ය ක්ෂේත්‍රයේ නියෝජනය කරමින් තමන්ට මෙසේ බ්‍රිතාන්‍ය පාර්ලිමේන්තුවෙන් සම්මානයක් හිමි වී තිබීම විශේෂත්වයක් බව ද පුෂ්පා රම්‍යා මෙණෙවිය ප්‍රකාශ කළාය.\n\nඑහිදී වර්තමාන ශ්‍රී ලංකාවේ හෙද සේවය ගැන සිය අදහස් ප්‍රකාශ කරමින් ශ්‍රී ලංකාවේ සෞඛ්‍ය ක්ෂේත්‍රයට හෙද නිලධාරීන් 75,000ක් අවශ්‍ය වුවද, දැනට සිටින්නේ 38,000ක් වැනි ප්‍රමාණයක් බව ද පැවසුවාය. මේ නිසා රෝහල් වෙත පිවිසෙන රෝගීන්ට පූර්ණ හෙද සත්කාරයක් කිරීමට තමන්ට අවකාශයක් නොමැති බව ද ප්‍රකාශ කළ ඇය, ශ්‍රී ලංකාවේ වෛද්‍යවරුන් පමණක් නොව හෙද නිලධාරීන් ද අමෙරිකාව, බ්‍රිතාන්‍යය ඇතුළු බටහිර රටවල සේවය සඳහා විශාල වශයෙන් ඇදී ගොස් ඇති බව ද හෙළි කළාය. මීට වසර කීපයකට පෙර එකවර හෙද සේවය සඳහා 5,000ක පිරිසක් බඳවා ගත් බවත්, ඔවුන් ඉදිරි වසරවලදී විශ්‍රාම ගැනීමට නියමිත බැවින් ශ්‍රී ලංකාවේ හෙද සේවයට මේ නිසා එකවර 5,000ක පිරිසක් අහිමි වී යෑමට නියමිතව ඇති බැවින් ශ්‍රී ලංකාවේ හෙද සේවය ද ශීඝ්‍ර කඩා වැටීමකට ලක් විය හැකි බව ද ප්‍රකාශ කළාය.\n\nපුෂ්පා රම්‍යා ද සොයිසා මෙණවිය ඊයේ (22) දින උදෑසන 08.45ට ඩුබායි සිට එමිරේට්ස් ගුවන් සේවයේ ඊ.කේ.- 650 දරන ගුවන් යානයෙන් කටුනායක ගුවන්තොටුපොළ වෙත පැමිණ සිටි අතර, ඇය පිළිගැනීම සඳහා ඇයගේ පවුලේ සමීපතම ඥාතීන් සහ ඇයගේ සහෝදර හෙද නිලධාරීන් විශාල පිරිසක් ද ගුවන්තොටුපොළ වෙත පැමිණ සිටියහ.",
       "URL": "https://www.dinamina.lk/2023/09/23/local/24925/%e0%b6%b4%e0%b7%94%e0%b7%82%e0%b7%8a%e0%b6%b4%e0%b7%8f-%e0%b6%bb%e0%b6%b8%e0%b7%8a%e0%b6%ba%e0%b7%8f%e0%b6%b1%e0%b7%92-%e0%b6%af-%e0%b7%83%e0%b7%9c%e0%b6%ba%e0%b7%92%e0%b7%83%e0%b7%8f/",
       "Category": "local",
       "Parent URL": "https://www.dinamina.lk/category/local//page/78/"
}