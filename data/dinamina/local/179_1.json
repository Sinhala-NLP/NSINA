{
       "Source": "dinamina",
       "Timestamp": "August 29, 2023 4:23 am",
       "Headline": "ජ්‍යෙෂ්ඨ මහාචාර්ය නිලන්ති ද සිල්වා දෙවැනි වරටත් කැලණිය විශ්වවිද්‍යාලයේ  උපකුලපති ලෙස වැඩ භාර ගනියි",
       "News Content": "ජ්‍යෙෂ්ඨ මහාචාර්ය නිලන්ති ද සිල්වා මහත්මිය 2023 අගෝස්තු මස 24 වැනි දින සිට ක්‍රියාත්මක වන පරිදි කැලණිය විශ්වවිද්‍යාලයේ උපකුලපති ලෙස සිය දෙවැනි ධුර කාලය සඳහා වැඩ භාර ගත්තාය.\n2020 වසරේදී කැලණිය විශ්වවිද්‍යාලයේ පළමු කාන්තා උපකුලපති වශයෙන් පත්වීම් ලැබූ ඇය කැලණිය විශ්වවිද්‍යාලයීය වෛද්‍ය පීඨයේ පීඨාධිපති වශයෙන් ද කටයුතු කැර ඇත.\nජ්‍යෙෂ්ඨ මහාචාර්ය නිලන්ති ද සිල්වා මහත්මිය කොළඹ වෛද්‍ය පීඨයෙන් වෛද්‍ය උපාධිය ද ලන්ඩන් හයිජින් විශ්වවිද්‍යාලයෙන් පශ්චාත් උපාධිය ද ලබා ගෙන ඇත. පරපෝෂිත විද්‍යාව පිළිබඳ කථිකාචාර්යවරියක වශයෙන් පේරාදෙණිය විශ්වවිද්‍යාලයේ වෛද්‍ය පීඨයේ සේවය කර ඇති ඇය ඉන්පසුව කැලණිය විශ්වවිද්‍යාලයීය වෛද්‍ය පීඨයේ මහාචාර්යවරියක වශයෙන් කටයුතු කර ඇත. එසේම කැලණිය විශ්වවිද්‍යාලයේ තනතුරු රැසකම කටයුතු කර ඇති අතර, ශ්‍රී ලංකා වෛද්‍ය සභාවේ නියෝජ්‍ය සභාපතිනිය ලෙස ද විශ්වවිද්‍යාල ප්‍රතිපාදන කොමිෂන් සභාවේ තනතුරු රැසක ද කටයුතු කරමින් වෛද්‍ය විද්‍යාවේ අභිවෘද්ධිය වෙනුවෙන් කැපවීමෙන් කටයුතු කළ මහාචාර්යවරියකි. 2022 වසරේ ලෝකයේ හොඳම විද්‍යාඥයන් 2% අතරට ජ්‍යෙෂ්ඨ මහාචාර්ය නිලන්ති ද සිල්වා මහත්මිය ද එක් වූවාය.",
       "URL": "https://www.dinamina.lk/2023/08/29/local/17945/%e0%b6%a2%e0%b7%8a%e0%b6%ba%e0%b7%99%e0%b7%82%e0%b7%8a%e0%b6%a8-%e0%b6%b8%e0%b7%84%e0%b7%8f%e0%b6%a0%e0%b7%8f%e0%b6%bb%e0%b7%8a%e0%b6%ba-%e0%b6%b1%e0%b7%92%e0%b6%bd%e0%b6%b1%e0%b7%8a%e0%b6%ad/",
       "Category": "local",
       "Parent URL": "https://www.dinamina.lk/category/local//page/179/"
}