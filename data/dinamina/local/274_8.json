{
       "Source": "dinamina",
       "Timestamp": "August 8, 2023 1:41 am",
       "Headline": "පෙම් යුවළ ගිය යතුරුපැදිය ලොරියක ගැටී පෙම්වතිය මරුට පෙම්වතාට බරපතළයි",
       "News Content": "පනාගොඩ යුද හමුදා කදවුර ආසන්නයේදී මාර්ගයේ ගමන් ගත් ලොරි රථයක යතුරුපැදියක යමින් සිටි පෙම්වතුන් දෙදෙනෙකු ගැටි පෙම්වතිය එම ස්ථානයේදීම මියගොස් බරපතල තුවාල ලැබූ පෙම්වතා හෝමාගම මූලික රෝහලට ඇතුළත් කළ බව අතුරුගිරිය පොලීසිය පවසයි.\nමෙසේ මියගොස් ඇත්තේ මාලබේ කහන්තොට පාරේ අංක 233/03 හි පදිංචි කෝෂණී ආලෝක්‍යා නමැති (25) විදේශ රැකියා ආයතනයක නියෝජිතවරියක බව පොලිසිය කියයි.\n\nමෙම පෙම්වතුන් දෙදෙනා පාදුක්ක ප්‍රදේශයේ පිහිටි ඥාති නිවසකට ගොස් සිය යතුරුපැදියෙන් ගොඩගම දෙස සිට මාලබේ දෙසට යමින් සිටියදී පනාගොඩ යුද හමුදා කදවුර ආසන්නයේ මාර්ගය අලුත්වැඩියා කරන ස්ථානයක තිබූ කඩතොළු වූ ස්ථානයක යතුරුපැදිය වැටි විසිවී ඉදිරියෙන් පැමිණි ලොරි රථයේ ගැටී මෙම අනතුර වී තිබුණි.\n\nඅනතුර සිදුවීමත් සමඟ දෙදෙනා පැළඳ සිටි හිස් වැසුම් ගැලවී තරුණියගේ හිස ලොරි රථයේ ගැටීමෙන් තරුණිය එම ස්ථානයේදී මියගොස් තිබූ අතර බරපතළ තුවාල ලැබූ (27) හැවිරිදි තරුණයා ප්‍රතිකාර සදහා හෝමාගම මූලික රෝහලට ඇතුළත් කර තිබේ.\n\nතරුණයාගෙ දකුණු පාදයට දකුණු අතට සහ නලලට තුවාල සිදුව ඇති අතර ඔහුගේ තත්ත්වය බරපතළ බව රෝහල් ආරංචි මාර්ග පවසයි.\nඅනතුරට පත් මෙම පෙම්වතුන් දෙදෙනා ඉදිරි දිනකදී විවාහ ගිවිස ගැනීමට බලාපොරොත්තුවෙන් සිටි දෙදෙනකු බවත් ඊට අවශ්‍ය කටයුත්තක් සඳහා ගොස් යළි එමින් සිටියදී මෙම අනතුරට පත්ව තිබූ බවත් පැවසේ.\n\nමියගිය තරුණියගේ මෘත දේහය පිළිබඳ හදිසි මරණ පරීක්ෂණය හෝමාගම හදිසි මරණ පරීක්ෂක සාමවිනිසුරු චින්තක උදයකුමාර මහතා විසින් හෝමාගම මූලික රෝහලේදී (7) දා සිදුකිරීමට නියමිතව තිබුණි.\n\nඅනතුරට සම්බන්ධ ලොරි රථයේ රියදුරු අත්අඩංගුවට ගෙන ඇති අතර ඔහු හෝමාගම අධිකරණයට ඉදිරිපත් කිරීමට නියමිතය.\nසිද්ධිය සම්බන්ධයෙන් අතුරුගිරිය පොලිසියේ ස්ථානාධිපති ප්‍රධාන පොලිස් පරීක්ෂක සාරද ප්‍රනාන්දු මහතාගේ උපදෙස් මත ඉදිරි පරීක්ෂණ පවත්වති.\nකොට්ටාව-ප්‍රදීප් කුමාර, මීගොඩ-බී.කේ.කත්‍රිආරච්චි",
       "URL": "https://www.dinamina.lk/2023/08/08/local/12446/%e0%b6%b4%e0%b7%99%e0%b6%b8%e0%b7%8a-%e0%b6%ba%e0%b7%94%e0%b7%80%e0%b7%85-%e0%b6%9c%e0%b7%92%e0%b6%ba-%e0%b6%ba%e0%b6%ad%e0%b7%94%e0%b6%bb%e0%b7%94%e0%b6%b4%e0%b7%90%e0%b6%af%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/274/"
}