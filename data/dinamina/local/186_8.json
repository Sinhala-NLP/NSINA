{
       "Source": "dinamina",
       "Timestamp": "August 27, 2023 1:00 am",
       "Headline": "වාස්ට එරෙහිව බොරු සාක්කි මැවූ චෝදනාවෙන් ශානි නිදහස්",
       "News Content": "චෝදනාවලින් නිදහස් වූ අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ ශානි අබේසේකර ඇතුළු සැකකරුවන් නීතිඥ කණ්ඩායම සමඟ අධිකරණ ශාලාවෙන් පිටතට පැමිණි අයුරු.\n\nගම්පහ, කළගෙඩිහේන ප්‍රදේශයේ පිහිටි නිවෙසක පිටුපස තිබූ දර මඩුවක ටී56 වර්ගයේ ගිනි අවි සහ ක්ලේමෝ බෝම්බයක් ඇතුළු ආයුධ සහ පුපුරන ද්‍රව්‍ය සඟවා තබා එම අවි සහ පුපුරන ද්‍රව්‍ය හිටපු නියෝජ්‍ය පොලිස්පති වාස් ගුණවර්ධන මහතා ඇතුළු සැකකරුවන්ට අයත් යැයි කියමින් කොළඹ ප්‍රධාන මහේස්ත්‍රාත් අධිකරණයේ නඩුවකට බොරු සාක්ෂි\n\nනිර්මාණය කළැයි කියන සිද්ධිය සම්බන්ධයෙන් චෝදනා ලැබ සිටි අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂක ශානි අබේසේකර මහතා ඇතුළු සැකකරුවන් සිව්දෙනා නීතිපති උපදෙස් මත ගම්පහ මහේස්ත්‍රාත් ශිලනි චතුරන්ති පෙරේරා මහත්මිය ඊයේ (25) එම චෝදනාවලින් නිදහස් කළාය.\n\nගම්පහ මහේස්ත්‍රාත් අධිකරණය හමුවට ලැබී ඇති නීතිපති උපදෙස් මත අපරාධ පරීක්ෂණ දෙපාර්තමේන්තුවේ හිටපු අධ්‍යක්ෂ (හිටපු ජ්‍යෙෂ්ඨ පොලිස් අධිකාරි) ශානි අබේසේකර, (උප ‍පොලිස් පරීක්ෂක) සුගත් මෝහන මෙන්ඩිස්, (විශ්‍රාමික උප ‍පොලිස් පරීක්ෂක) නවරත්න ප්‍රේමතිලක සහ විදේශගතව සිටින (හිටපු පොලිස් පරීක්ෂක) නිශාන්ත සිල්වා යන සැකකරුවෝ සිව් දෙනා මෙසේ නීතිපති උපදෙස් මත එම නඩුවෙන් නිදහස් කරනු ලැබූහ.\n\nසැකකරුවන්ට එරෙහිව ගොනු කර ඇති නඩුව පවත්වාගෙන යෑමට ප්‍රමාණවත් සාක්ෂි ඇති හෙයින් සැකකරුවන් නිදහස් කිරිම සම්බන්ධව නැවත සලකා බලන ලෙස පොලිස් නීති කොට්ඨාසයේ අධ්‍යක්ෂවරයා මඟින් නීතිපතිවරයාගෙන් ඉල්ලා ඇති හෙයින් ඊට අදාළ ප්‍රතිචාර ලැබෙන තෙක් සැකකරුවන්ට එරෙහිව පවතින නඩුව තවදුරටත් පවත්වාගෙන යන ලෙස පැමිණිල්ල වෙනුවෙන් පෙනී සිටි කොළඹ අපරාධ කොට්ඨාසයේ පොලිස් පරීක්ෂක ජගත් නිශාන්ත මහතා අධිකරණයෙන් ඉල්ලා සිටියේය.\n\nශානි අබේසේකර මහතා ඇතුළු සැකකරුවන් වෙනුවෙන් පෙනී සිටි නීතිඥ හපීල් ෆාරිස් සහ ජ්‍යෙෂ්ඨ නීතිඥ චමින්ද අතුකෝරල යන මහත්වරුන් අධිකරණය හමුවේ පවසා සිටියේ නීතිපතිවරයා දී ඇති උපදෙස් මත ක්‍රියා කිරීමට මහේස්ත්‍රාත් අධිකරණය බැඳී සිටින බවයි. මහේස්ත්‍රාත් අධිකරණයක පවත්නා නඩුවක් තවදුරටත් පවත්වාගෙන නොයන බවට නීතිපති දෙපාර්තමේන්තුව මහේස්ත්‍රාත් අධිකරණය හමුවට දන්වා සිටීමෙන් අනතුරුව එම නඩුව ශූන්‍ය වන බව නීතිඥවරු අධිකරණය හමුවේ පැවසූහ.\n\nඑසේම මේ සැකකරුවන්ට ඇප දීම සම්බන්ධයෙන් අභියාචනාධිකරණ ඇප නියෝගයේ මේ සැකකරුවන්ට එරෙහිව කොළඹ අපරාධ කොට්ඨාසය මඟින් ගොනු කර ඇති නඩුව නිර්මාණය කරන ලද්දක් බවට පැහැදිලිව සඳහන් වන බවද පැවසීය. සැකකරුවන්ට ඇප දීමේ නියෝගය සම්බන්ධයෙන් අභියාචනාධිකරණ නියෝගයට එරෙහිව අභියාචනයක් ඉදිරිපත් කිරීමට කොළඹ අපරාධ කොට්ඨාසය ක්‍රියා කර නැති බවද නීතිඥ මඬුල්ල අධිකරණය හමුවේ පැවසීය.\n\nඅධිකරණය සැකකරුවන්ට එරෙහිව පරීක්ෂණ සිදු කර නීතිපති දෙපාර්තමේන්තුව වෙත යොමු කරන ලද උද්ධෘතවලට අමතරව නැවතත් වැඩිදුර විමර්ශනය කර ඊට අදාළ උද්ධෘත නැවත නීතිපති දෙපාර්තමේන්තුව වෙත යොමු කර ඇත්දැයි කොළඹ අපරාධ කොට්ඨාසයෙන් විමසීය. නැවත උද්ධෘත යොමු කිරීමක් සිදු කර නැති බව කොළඹ අපරාධ කොට්ඨාසයේ පොලිස් පරීක්ෂක නිශාන්ත නිලධාරියා අධිකරණය හමුවේ පැවසීය. මේ නඩුව තවදුරටත් ඉදිරියට පවත්වාගෙන නොයන බවට නීතිපති උපදෙස් මහේස්ත්‍රාත් අධිකරණය වෙත ලැබී ඇති බව පැවසූ මහේස්ත්‍රාත්වරිය නීතිපති උපදෙස් අබිබවා ක්‍රියා කිරීමට මහේස්ත්‍රාත් අධිකරණයකට බලයක් නැති බව පැවසුවාය. තවද එම නීතිපති උපදෙස්වලින් අනතුරුව එකී නීතිපති උපදෙස් මත ක්‍රියා නොකිරීමට නීතිපතිගෙන් නැවත උපදෙස් ලැබී නැති බවත් පැවසූ මහෙස්ත්‍රාත්වරිය ලැබී ඇති නීතිපති උපදෙස් ප්‍රකාරව අධිකරණය හමුවේ පෙනී සිටින මේනඩුවේ 1, 2, 4 චුදිතයන් නිදහස් කරන බවට නියම කළාය. එමෙන්ම අධිකරණය හමුවේ පෙනී නොසිටි තුන්වැනි සැකකරු වූ අපරාධ පරීක්ෂණ දෙපාර්තමේන්තුවේ සේවය කළ හිටපු පොලිස් පරීක්ෂක නිශාන්ත සිල්වා යන චුදිතට විරුද්ධවද මෙම නඩුව තවදුරටත් පවත්වාගෙන නොයන බවට නීතිපති දන්නවා ඇති හෙයින් ඒ චුදිතවද මේනඩුවෙන් නිදහස් කරන ලෙසට නියම කළාය.\n\nකොළඹ අපරාධ කොට්ඨාසයේ පොලිස් පරීක්ෂක ජගත් නිශාන්ත, එම කොට්ඨාසයේ ස්ථානාධිපති ප්‍රධාන පොලිස් පරීක්ෂක ඇන්ස්ලම් ද සිල්වා යන නිලධාරීහු පැමිණිල්ල වෙනුවෙන් පෙනී සිටියහ. මල්දෙණිය හේරත්, සජීව එරන්ද, ෂැනන් තිලකරත්න, හපීල් ෆාරිස් යන නීතිඥ කණ්ඩායම සමඟ ජ්‍යෙෂ්ඨ නීතිඥ චමින්ද අතුකෝරල මහතා සැකකරුවන් වෙනුවෙන් පෙනී සිටියේය.\n\nගම්පහ සමූහ ටෝනි කරුණානායක\n\nඡායාරූපය – ටෝනි කරුණානායක",
       "URL": "https://www.dinamina.lk/2023/08/27/breaking-news/17487/%e0%b7%80%e0%b7%8f%e0%b7%83%e0%b7%8a%e0%b6%a7-%e0%b6%91%e0%b6%bb%e0%b7%99%e0%b7%84%e0%b7%92%e0%b7%80-%e0%b6%b6%e0%b7%9c%e0%b6%bb%e0%b7%94-%e0%b7%83%e0%b7%8f%e0%b6%9a%e0%b7%8a%e0%b6%9a%e0%b7%92/",
       "Category": "local",
       "Parent URL": "https://www.dinamina.lk/category/local//page/186/"
}