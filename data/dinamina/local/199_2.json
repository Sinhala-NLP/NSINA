{
       "Source": "dinamina",
       "Timestamp": "August 24, 2023 12:35 am",
       "Headline": "හපුතලේ ඝාතනය පළි ගැනීමක්  මරුවේ එකම පවුලේ 4ක් පෝරකයට යවන්න සාක්කි දුන් නිසා",
       "News Content": "හපුතලේ අයිස්පීල්ල ප්‍රදේශයේ පිහිටි මවුන්ට් ක්වින්ස් හෝටලයේ දී පෙරේදා (22) රාත්‍රී කාලයේදී වෙඩි තබා ඝාතනයකර ඇත්තේ දෙවිනුවර දී 19 හැවිරිදි තරුණයකුව කපා කොටා මරා දැමූ එකම පවුලේ සිව් දෙනකු පෝරකයට යැවීමට ප්‍රබල සාක්ෂියක් අධිකරණය හමුවේ ලබාදුන් සාක්ෂිකරුවකු බව පොලිස් විමර්ශනවලින් අනාවරණය වී තිබේ.\n\nමාතර මහාධිකරණයේ 167/10 දරන නඩුවේ සාක්ෂිකරුවෙක් වූ ඒ.පී. සෙනෙවිරත්න (47) නමැත්තා මෙසේ ඝාතනය වී ඇත. පොලිසිය පවසන්නේ පිස්තෝලයකින් වෙඩි තබා මෙම ඝාතනය කර ඇති බවත් එම වෙඩි තැබූ ස්ථානය අවට හිස් පතොරම් කොපු 22ක් විසිරී තිබී හමුවූ බවත්ය. මෙහිදී හෝටලයේ හිමිකරු චමල් සුරංග (47) නමැති අයද තුවාල ලබා දියතලාව රෝහලට ඇතුළත්කර ඇත. ඔහුට බරපතල තුවාල නොමැති බව හපුතලේ පොලිසිය කියයි.\n\nමහාධිකරණයේ විභාග වූ එම ඝාතන නඩුවේ තීන්දුව 2017 වසරේදී ප්‍රකාශ කරමින් එකම පවුලේ සිව් දෙනකුට මරණීය දණ්ඩනය නියමකර ඇති බවද පොලිසිය කියයි.\n\nසිව් දෙනකු මරණීය දණ්ඩනයෙන් සිර දඩුවම් නියම වූ එම ඝාතනය සිදුව ඇත්තේ 2005 වසරේ ජූලි 24 වෙනිදාය. ඊට පෙර දින ගන්දර ප්‍රදේශයේ පැවති විවහා මංගල උත්සවයකදී දෙපාර්ශවයක් අතර ඇතිවුණු ගැටුමක ප්‍රතිඵලයක් ලෙස එම ඝාතනය සිදුව ඇති බවත් එහිදී 19 හැවිරිදි තරුණයෙක් කපා කොටා ඝාතනයකර ඇති බවත් පොලිසිය කියයි. එම ඝාතනය සිදුවන අවස්ථාවේදී පෙරේදා (22) ඝාතනය වූ පුද්ගලයාද කැපුම් තුවාල ලබා මාතර රෝහලේ ප්‍රතිකාර ලබා ඇති බවද පොලිසිය කියයි.\n\nමාතර මහාධිකරණයේ විභාග වූ එම ඝාතන නඩුවේ සාක්ෂි ලබාදීම හේතුවෙන් මරණීය දණ්ඩනයෙන් දඩුවම් හිමි වූ පුද්ගලයන්ගේ ඥාතීන්ගෙන් මෙම පුද්ගලයාට මරණීය තර්ජන එල්ලවී තිබුණු බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතීඥ නිහාල් තල්දූව මහතා සඳහන් කළේය. ඒ සම්බන්ධයෙන් අධිකරණ නියෝගයකට අනුව ගන්දර පොලිසිය විමර්ශනයක් පවත්වා 07 දෙනකු අත්අඩංගුවට ගෙන අධිකරණයට ඉදිරිපත්කර ඇති බවත් ඊට අදාළ නඩුවද විභාග වෙමින් තිබෙන බවත් නිහාල් තල්දූව මහතා පැවසීය.\n\nසාක්ෂිකරුවෙක් වීම හේතුවෙන් එල්ලවන්නට වූ ජීවිත තර්ජන මුල්කරගෙන මෙම පුද්ගලයාට අවශ්‍ය ආරක්ෂාව ලබාදෙන ලෙස අධිකරණය විසින් වින්දිතයන් ආරක්ෂා කිරීමේ අධිකාරියට නියෝගයක්ද ලබාදී තිබී ඇත. ඒ අනුව මෙම පුද්ගලයාට ඇති තර්ජනයන් සම්බන්ධයෙන් තක්සේරුවක්කර ඔහුට ආරක්ෂාවක් සපයන ලෙස එම අධිකාරිය විසින් ගන්දර පොලිස් ස්ථානයට දැනුම්දීමක්ද කර තිබී ඇත.\n\nඑම දැනුම්දීමට අනුව පොලිසිය සන්නද්ධ ආරක්ෂකයන් දෙදෙනෙක් පැය 24 පුරාම ඔහුගේ ආරක්ෂාවට යොදවා තිබී ඇත. ඒ හැරුණු කොට පොලිස් ජංගම සංචාරක සටහන් පොතක්ද ඔහුගේ නිවසේ තබා ඇතැයි නිහාල් තල්දූව මහතා කීය.\n\nමෙම පුද්ගලයා මූලික වශයෙන් ආරක්ෂාව ඉල්ලා තිබී ඇත්තේ ගන්දර ප්‍රදේශයේදී පමණක් ඔහුගේ ආරක්ෂා සම්බන්ධයෙන් කටයුතු කරන ලෙස පමණක් බවත් ඒ අනුව ඔහු සමඟ කථාකරගෙන සිටි ආකාරයට අනුව පොලිසිය ඔහු ගන්දර රැඳී සිටින හැම අවස්ථාවකදීම ආරක්ෂාවක් ලබාදී තිබී ඇති බවත් පොලිසිය කියයි.\n\nමෙම පුද්ගලයා වැඩි කාලයක් රැඳී සිට ඇත්තේ ගන්දරින් පිටතය. ගන්දරට ඔහු එන විට පොලිසිය දැනුවත්කරන බවත් එවිට ඔහුගේ ආරක්ෂාවට පොලිස් නිලධාරීන් දෙදෙනෙක් යොදවන බවත් නිහාල් තල්දූව මහතා කීය.\n\nඅවසන් වරට ඔහු ගන්දරට පැමිණ ඇත්තේ පසුගිය 13 වෙනිදා බවත් 15 වෙනිදා නැවත පිටව ගොස් ඇති බවත් නිහාල් තල්දූව මහතා කීය. ඔහු යන එන තැන් පොලිසියට දැනුම් නොදෙන බවද නිහාල් තල්දූව මහතා සඳහන් කළේය.\n\nවිමර්ශනවලින් හෙළිවී ඇති ආකාරයට අනුව මෙම පුද්ගලයා හපුතලේ හෝටලයේ වසර එකහාමාරක පමණ කාලයක් තිස්සේ රැඳී සිට ඇත. එහි හිමිකරුගේ සහයකයෙක් ලෙස ඔහු එහි රැඳී සිට ඇති බවද විමර්ශනවලින් අනාවරණය වී තිබේ.\n\nපෙරේදා (22) සවස 6.00ත් 7.00ත් අතර කාලය තුළ මෙම වෙඩි තැබීම සිදුව ඇති බවත් පස් දෙදෙනකුගේ කණ්ඩායමක් ඊට සම්බන්ධ වී ඇති බවත් පොලිසිය කියයි.\n\nහෝටල් හිමිකරුත් ඝාතනය වූ පුද්ගලයාත් හෝටලයේ ආලින්දයට වී ඒ වන විට සිට ඇත්තේ රූපවාහිනිය නරඹමිනි. ඒ අතර හෝටලයට පැමිණි පිරිසක් මත්පැන් පානය කිරීමට අවස්ථාවක් ඉල්ලා ඇති බව පොලිසිය කියයි. එහිදී හෝටලයේ හිමිකරු ඔවුන්ට පවසා ඇත්තේ මෙම හෝටලයේ නවාතැන් පහසුකම් පමණක් සපයන බැවින් මත්පැන් පානය කිරීමට අවස්ථා ලබානොදන බවය. එහිදී ඔවුන් හෝටලයෙන් පිටතට ගොස් නැවත පැමිණ වෙඩි තබා ඇති බව පොලිසිය කියයි.\n\nමෙම විමර්ශන කටයුත්තට සහායදීමට දකුණු පළාතින්ද විශේෂ පොලිස් කණ්ඩායමක් යොමු කිරීමට දකුණු පළාත්භාර ජ්‍යෙෂ්ඨ නියෝජ්‍ය පොලිස්පති සජීව මැදවත්ත මහතාද පියවර ගෙන තිබුණි.\n\n\n\nගයාන් කුමාර වීරසිංහ",
       "URL": "https://www.dinamina.lk/2023/08/24/local/16706/%e0%b7%84%e0%b6%b4%e0%b7%94%e0%b6%ad%e0%b6%bd%e0%b7%9a-%e0%b6%9d%e0%b7%8f%e0%b6%ad%e0%b6%b1%e0%b6%ba-%e0%b6%b4%e0%b7%85%e0%b7%92-%e0%b6%9c%e0%b7%90%e0%b6%b1%e0%b7%93%e0%b6%b8%e0%b6%9a%e0%b7%8a/",
       "Category": "local",
       "Parent URL": "https://www.dinamina.lk/category/local//page/199/"
}