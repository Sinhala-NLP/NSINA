{
       "Source": "dinamina",
       "Timestamp": "August 22, 2023 3:10 am",
       "Headline": "ෆාමසියෙන් දුන් වැරැදි ඖෂධයකින් මියගිය කාන්තාවගේ දේහය නිවසට",
       "News Content": "ඉංගිරිය නගරයේ පෞද්ගලික ඖෂධහලක් පිළිකා රෝගීන්ට ලබාදෙන ඖෂධයක් ලබාදීමෙන් අනතුරුව මරණයට පත් වූ බව කියන කාන්තාවගේ මෘත දේහය ඊයේ 21 රාත්‍රී ඇය පදිංචිව සිටි නිවස වෙත රැගෙන එන ලදි.\nමෙලෙස ජීවිතක්ෂයට පත්ව තිබුණේ ඉංගිරිය ඉහළ ඌරුගල පදිංචිව සිටි පි. එම්. සෝමාවතී නමැති 62 හැවිරිදි තිදරු මවකි.ඉකුත් මස 31 වෙනි දීන මිය ගිය කාන්තාවගේ සැමියා විසින් ඇයගේ රෝග විනිශ්චය පොත රැගෙන හොරණ මූලික රෝහලේ වෛද්‍ය සායනය වෙත ගොස් වෛද්‍යවරයකු විසින් නිර්දේශ කරන ලද ඖෂධ එහි සටහන් කරගෙන රෝහලේ නැති ව තිබූ ඖෂධ තුනක් ඉංගිරිය නගරයේ ඖෂධ අලෙවි සැලකින් මිලදී ගෙන තිබිණි.\nඑහිදී ඖෂධහල මඟින් පිළිකා රෝගීන්ට ලබාදෙන ඖෂධයක් ලබාදී එය දිනපතා ලබා ගන්නා ලෙසද සටහන් කර තිබිණි\nඒ අනුව එම ඖෂධ පානය කර තිබූ රෝගී කාන්තාව දිනෙන් දින අසාධ්‍ය තත්ත්වයට පත්වීමෙන් අනතුරුව හොරණ මූලික රෝහල වෙත ඇතුළත් කිරීමෙන් අනතුරුව දින 7කට පසු මියගොස් තිබිණි\nඇගේ මරණය සම්බන්ධයෙන් පැවැති පශ්චාත් මරණ පරීක්ෂණයේදී එම ඖෂධය හේතුවෙන් මරණය සිදුවී ඇති බවට වෛද්‍ය වාර්තාවෙන් තහවුරු විය.\nමියගිය කාන්තාවගේ මෘත දේහය නිවසට ගෙන එන අවස්ථාවේදී ගම්වාසීන් සමීප ඥාති හිතවතුන් විශාල පිරිසක් නිවසට එක්ව සිටියහ.\nදෑස් නොපෙනෙන එකම දියණිය දෑස් නොපෙනුනත් ඉවෙන් මෙන් සිය මවගේ නිසල සිරුර තිබෙන ඉසව්ව දෙස බලාගෙන ඉකි ගසමින් සිය ආදරණීය මවගේ ගුණ වයමින් හඬා වැටෙන්නට වූයෙන් එය එහි සිටි පිරිසට දරාගත නොහැකි විය.\nමියගිය සෝමාවතී මහත්මියගේ අවසන් කටයුතු අද (22) ඉංගිරිය ඉඹුලහේන පොදු සුසාන භූමියේදී සිදු කිරීමට නියමිතය.\n\nබණ්ඩාරගම බිමල් ජයසිංහ",
       "URL": "https://www.dinamina.lk/2023/08/22/local/16175/%e0%b7%86%e0%b7%8f%e0%b6%b8%e0%b7%83%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%af%e0%b7%94%e0%b6%b1%e0%b7%8a-%e0%b7%80%e0%b7%90%e0%b6%bb%e0%b7%90%e0%b6%af%e0%b7%92-%e0%b6%96%e0%b7%82/",
       "Category": "local",
       "Parent URL": "https://www.dinamina.lk/category/local//page/210/"
}