{
       "Source": "dinamina",
       "Timestamp": "August 8, 2023 1:49 am",
       "Headline": "මන්නාරම නරුවිලිකුලම්හි මෙගාවොට් 15ක  සුළං විදුලි බලාගාරය ඇමැති අතින් ඇරේ",
       "News Content": "\n\nමන්නාරමේ නානාට්ටන් නරුවිලිකුලම් ප්‍රදේශයේ ඉදි කළ මෙගාවොට් 15ක සුළං බල විදුලි උත්පාදන බලාගාරය විදුලිබල හා බලශක්ති ඇමැති කංචන විජේසේකර මහතා විසින් පෙරේදා ( 06) විවෘත කළේය.\nමේ වසරේ සැප්තැම්බර් මාසයේදී විවෘත කිරීමට සැලසුම් කර තිබූ මේ විදුලි බලාගාරයේ සියලු ඉදිකිරීම් කටයුතු දේශීය ඉංජිනේරුවරුන් ලහි ලහියේ සිදු කර අවසන් කිරීම නිසා අපේක්ෂා කළ කාලයටත් පෙර බලාගාරය විවෘත කිරීමට හැකි වී තිබේ.\nවිදුලි උත්පාදන ටර්බයින් හයකින් සමන්විත මේ බලාගාරය නරුවිලිකුලම් ගම්මානයේ ඉදිකිරීමට එරෙහිව ගම්මානයේ වැසියන් දැඩි විරෝධයකින් පසු වූ අතර ඔවුන්ගේ ගම්මානය මැද ඉදිකර තිබෙන ටර්බයින් දෙකක් ඉවත් කරන ලෙස බල කරමින් මේ බලාගාරය විවෘත කළ අවස්ථාවේදී ගම්වාසීන් විසින් ක්‍රියාත්මක කළ විරෝධතාවක් පොලිසිය විසින් විසුරුවා හැර තිබේ.\nමේ අතර, විදුලි බිල වැඩීවීම සම්බන්ධයෙන් විදේශ කටයුතු රාජ්‍ය ඇමැති තාරක බාලසූරිය මහතා කියා සිටියේ, විදුලි බිල නැවත වරක් වැඩි කිරීම තමන්ට ද ගැටලුවක් බවයි.\nඅපි දීර්ඝකාලීන විසඳුම්වලට යන්න ඕනෑ. අපි විදුලිය වැඩි කරන එක නෙමෙයි නිෂ්පාදන වියදම කොහොමද අඩු කරන්නේ කියලයි අපි බලන්න ඕනෑ. අපි පුළුවන් තරම් සෝලා, සුළං වගේ දේවල්වලට ගිහින් නිෂ්පාදන වියදම අඩුකර ගත යුතු යැයි ද ඇමැතිවරයා පැවසීය.\n\nඋතුරු පළාත් විශේෂ රසුල දිල්හාර ගමගේ",
       "URL": "https://www.dinamina.lk/2023/08/08/local/12377/%e0%b6%b8%e0%b6%b1%e0%b7%8a%e0%b6%b1%e0%b7%8f%e0%b6%bb%e0%b6%b8-%e0%b6%b1%e0%b6%bb%e0%b7%94%e0%b7%80%e0%b7%92%e0%b6%bd%e0%b7%92%e0%b6%9a%e0%b7%94%e0%b6%bd%e0%b6%b8%e0%b7%8a%e0%b7%84%e0%b7%92-%e0%b6%b8/",
       "Category": "local",
       "Parent URL": "https://www.dinamina.lk/category/local//page/274/"
}