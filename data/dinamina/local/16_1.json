{
       "Source": "dinamina",
       "Timestamp": "October 9, 2023 1:03 am",
       "Headline": "ශ්‍රී පාදය බලන්න එන  විදේශිකයන්ගෙන්  මුදල් අය කිරීම ගැන  පරීක්ෂණයක් කරන්න",
       "News Content": "ශ්‍රී පාදස්ථානය නැරඹීමට පැමිණෙන විදෙස් බැතිමතුන්ගෙන් වනජීවි නිලධාරීන් විසින් මුදල් අයකර ප්‍රවේශපත්‍ර නිකුත් කිරීම සම්බන්ධයෙන් වහාම පරීක්ෂණයක් සිදු කරන ලෙස ශ්‍රීපාදස්ථානාධිපති, සබරගමු පළාත් ප්‍රධාන සංඝ නායක බෙංගමුවේ ධම්මදින්න නාහිමියෝ බලධාරීන්ගෙන් ඉල්ලා සිටිති.\n\nභූතානයේ සිට පැමිණි බොදුණුවන් කිහිප දෙනකු ශ්‍රීපාදස්ථානය වන්දනා කිරීමට අවශ්‍ය බව පවසා ගංගාරාම විහාරස්ථානයේ ආචාර්ය කිරින්දේ අස්සජි නාහිමියන් මගින් දැනුම් දුන් නිසා ඒ ගැන ශ්‍රීපාද උඩ මළුවේ රාජකාරිකරුවන්ටද දන්වා තමන් වහන්සේ අවශ්‍ය පහසුකම් සළසා තිබියදී පසුගිය 04 වනදා ඔවුන්ගෙන් මුදල් අයකර ඇතැයිද ශ්‍රිපාදස්ථානාධිපති නාහිමියෝ පැල්මඩුල්ල මහා විහාරස්ථානයේ පැවැති මාධ්‍ය සාකච්ඡවේදි පැවසුහ. රුපියල් පන්දහසක් පමණ ටිකට් පතක මිල වුවත් එම විදේශිකයන් සමඟ සාකච්ඡා කිරීමෙන් පසු වනජීවි නිලධාරින් විසින් රුපියල් එක්දහස් ගණනකට ප්‍රවේශ පත්‍රයක් ලබා දි ඇතැයි ද උන්වහන්සේ කීහ.\n\nරජ සමයේ සිට වාරයේ සහ අවාරයේ ශ්‍රී පාදස්ථානය වැඳ පුදා ගැනීමට පැමිණෙන කිසිදු වන්දනාකරුවකුගෙන් මුදල් අය කිරීමක් සිදු නොකළ බවත්, වර්තමානයේ වනජිවි සංරක්ෂණ දෙපාර්තුමේන්තුව විසින් ශ්‍රී පාදස්ථානය වන්දනා කිරීමට පැමිණෙන හෝ සංචාරය කරන දෙස් විදෙස් සංචාරකයන්ගෙන් අවාරයේ මුදල් අයකර ප්‍රවේශපත්‍ර නිකුත් කිරීම අසාධාරණ බවත් ඒ ගැන වනජීවි විෂය භාර ඇමතිනි පවිත්‍රා වන්නිආරච්චි මහත්මියටද දැනුම් දුන් බවත්ය.\n\nකහවත්ත නිරෝෂණ පෙරේරා",
       "URL": "https://www.dinamina.lk/2023/10/09/breaking-news/29118/%e0%b7%81%e0%b7%8a%e0%b6%bb%e0%b7%93-%e0%b6%b4%e0%b7%8f%e0%b6%af%e0%b6%ba-%e0%b6%b6%e0%b6%bd%e0%b6%b1%e0%b7%8a%e0%b6%b1-%e0%b6%91%e0%b6%b1-%e0%b7%80%e0%b7%92%e0%b6%af%e0%b7%9a%e0%b7%81/",
       "Category": "local",
       "Parent URL": "https://www.dinamina.lk/category/local//page/16/"
}