{
       "Source": "dinamina",
       "Timestamp": "August 21, 2023 2:34 am",
       "Headline": "විදේශ සේවා නියුක්ති කාර්යාංශයේ සුබසාධන කටයුතුවලට රැකියා නියෝජිත ආයතනවලින් මුදල් ආධාර",
       "News Content": "ලියාපදිංචි විදේශ රැකියා නියෝජිත ආයතන හරහා ශ්‍රමිකයන් පිටත් කර යැවීමේදී අදාළ නියෝජිත ආයතනවලට ප්‍රතිපූර්ණය කරනු ලබන ලියාපදිංචි ගාස්තුවලින් රුපියල් ලක්ෂ එකොළහක මුදලක්, විදේශ සේවා නියුක්ති කාර්යාංශය මඟින් ක්‍රියාත්මක කරනු ලබන සුබසාධන කටයුතු සඳහා කාර්යාංශයේ අධ්‍යක්ෂ සහ කුරුණෑගල ට්‍රාන්ස් ගල්ෆ් විදේශ රැකියා නියෝජිත ආයතනයේ කළමනාකරණ අධ්‍යක්ෂ ෆස්ලි රෆයිඩීන් මහතා විසින් කම්කරු හා විදේශ රැකියා අමාත්‍ය මනුෂ නානායක්කාර මහතා වෙත ප්‍රදානය කරනු ලැබීය.\n\nමුදල් අමාත්‍යාංශයේ සහ සෞඛ්‍ය අමාත්‍යාංශයේ ඉල්ලීම මත ශ්‍රී ලංකා විදේශ සේවා නියුක්ති කාර්යාංශයේ අරමුදල්වලින් රුපියල් මිලියන පන්සීයක මුදලක් මහරගම පිළිකා රෝහලට අවශ්‍ය ඖෂධ මිල දී ගැනීම සඳහා ලබා දෙන අතර, එම අරමුදල සඳහා මෙම මුදල එක් කිරීමට ද නියමිතය.\nඑසේ ලබා දෙනු ලබන රුපියල් මිලියන පන්සීයක මුදලකින් මිලියන සීයක මුදලක් මේ වන විට නිකුත් කර තිබෙන අතර, ඉතිරි මුදල ඖෂධ මිල දී ගැනීමේ අවශ්‍යතාව මත නිදහස් කිරීමට නියමිතව තිබේ.\n\nශ්‍රී ලංකා විදේශ සේවා නියුක්ති කාර්යාංශයේ කම්කරු සුබසාධන අරමුදල මඟින් විදේශ රැකියා සඳහා පිටත්ව ගොස් නැවත පැමිණි නොයෙක් අනතුරු හා රෝගාබාධයන්ට ලක්වූ පුද්ගලයන්ට හා ඔවුන්ගේ පවුල්වල සාමාජිකයන්ට රුපියල් ලක්ෂ අසූඅටක මුදලක් දීමට කටයුතු කළ අතර, ඒ අවස්ථාවේදී මෙම මුදල අමාත්‍යවරයා වෙත ප්‍රදානය කරනු ලැබුවේය.\n\nමෙම අවස්ථාවට ශ්‍රී ලංකා විදේශ සේවා නියුක්ති කාර්යාංශයේ සභාපති හිල්මි අසීස්, අතිරේක සාමාන්‍යාධිකාරීවරුන් වන එම්.ආර්.සී.බී. ඒකනායක, එල්.ඒ.පී.කේ. ලියන්වල, නියෝජ්‍ය සාමාන්‍යාධිකාරී මංජුල බටුගෙදර යන මහත්වරු ද එක්ව සිටියහ.\nඅනුර ප්‍රේමලාල්",
       "URL": "https://www.dinamina.lk/2023/08/21/local/15865/%e0%b7%80%e0%b7%92%e0%b6%af%e0%b7%9a%e0%b7%81-%e0%b7%83%e0%b7%9a%e0%b7%80%e0%b7%8f-%e0%b6%b1%e0%b7%92%e0%b6%ba%e0%b7%94%e0%b6%9a%e0%b7%8a%e0%b6%ad%e0%b7%92-%e0%b6%9a%e0%b7%8f%e0%b6%bb%e0%b7%8a-2/",
       "Category": "local",
       "Parent URL": "https://www.dinamina.lk/category/local//page/214/"
}