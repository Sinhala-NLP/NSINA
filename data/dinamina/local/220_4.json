{
       "Source": "dinamina",
       "Timestamp": "August 19, 2023 1:00 am",
       "Headline": "නුවර පෙරහරට විශේෂ දුම්රිය රැසක්",
       "News Content": "මහනුවර ඇසළ පෙරහැර මංගල්‍යය වෙනුවෙන් ශ්‍රී ලංකා දුම්රිය දෙපාර්තමේන්තුව විශේෂ දුම්රිය ගණනාවක් යොදවා ඇත.\n\nඒ අනුව ලබන 26 දා සිට 30 දා දක්වා පෙරවරු 9.30ට කොටුව දුම්රිය ස්ථානයේ සිට විශේෂ දුම්රියක් ධාවනයට යොදවා ඇති අතර, එම දුම්රිය නැවත එම දිනවල මහනුවර දුම්රිය ස්ථානයෙන් රාත්‍රි 12ට නැවත පිටත් වීමට නියමිතය. ලබන 26 දා ආරම්භ කෙරෙන රන්දෝලි පෙරහර නිමිත්තෙන් එම දුම්රිය සේවවා යොදවා ඇති අතර, ලබන 26, 27 සහ 30 දිනවල කොටුව දුම්රිය ස්ථානයෙන් පෙරවරු 6.30ට අධි සුඛෝපභෝගි දුම්රියක් පිටත් වේ. එමෙන්ම මහනුවර – මාතලේ විශේෂ දුම්රිය ලබන 26 සිට 30 දක්වා දහවල් 1.20ට නුවරින් මාතලේ දක්වා පිටත් වන අතර, මාතලේ සිට පස්වරු 3.30ට පිටත් වන දුම්රිය නැවත රාත්‍රි 11.30ට මාතලේ දක්වා පිටත් වේ. මහනුවර – නාවලපිටිය අතර විශේෂ දුම්රිය පෙරහර කේන්ද්‍ර කරගනිමින් යොදවා ඇති අතර, පෙරහර නිමා වී නාවලපිටියට යෑමට 26 දා සිට 30 දා දක්වා රාත්‍රී 11.45 විශේෂ දුම්රියන් යොදවා ඇත. ඇමැති, ආචාර්ය බන්දුල ගුණවර්ධන මහතාගේ උපදෙස් මත දෛනිකව ධාවනව වන දුම්රියන්ට අමතරව මෙම දුම්රියන් යෙදවා ඇතැයි දුම්රිය නියෝජ්‍ය සාමාන්‍යාධිකාරි (ධාවන) එන්.ජේ. ඉදිපොලගේ මහතා දිනමිණට පැවැසීය.\n\nසුභාෂිණී සේනානායක",
       "URL": "https://www.dinamina.lk/2023/08/19/local/15574/%e0%b6%b1%e0%b7%94%e0%b7%80%e0%b6%bb-%e0%b6%b4%e0%b7%99%e0%b6%bb%e0%b7%84%e0%b6%bb%e0%b6%a7-%e0%b7%80%e0%b7%92%e0%b7%81%e0%b7%9a%e0%b7%82-%e0%b6%af%e0%b7%94%e0%b6%b8%e0%b7%8a%e0%b6%bb%e0%b7%92/",
       "Category": "local",
       "Parent URL": "https://www.dinamina.lk/category/local//page/220/"
}