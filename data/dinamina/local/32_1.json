{
       "Source": "dinamina",
       "Timestamp": "October 5, 2023 1:00 am",
       "Headline": "මහ කන්නයට අවශ්‍ය රසායනික පොහොර හිඟයකින් තොරව සපයන්න  කෘෂිකර්ම ඇමැතිගෙන් නිලධාරීන්ට උපදෙස්",
       "News Content": "මහ කන්නයේ වී සහ අනෙකුත් භෝග සඳහා අවශ්‍ය රසායනික පොහොර හිඟයකින් තොරව සැපයීමට පියවර ගන්නැයි කෘෂිකර්ම ඇමැති මහින්ද අමරවීර මහතා පෙරේදා (03) නිලධාරීන්ට උපදෙස් දී ඇත.\n\nරජයට අයත් පොහොර සමාගම් දෙකෙහි සහ පුද්ගලික අංශය සතුව පවතින පොහොර තොග පිළිබඳව සමාලෝචන රැස්වීමක් කෘෂිකර්ම අමාත්‍යාංශයේදී පැවති අවස්ථාවේදී මේ උපදෙස් දී තිබේ.\n\nමෙහිදී දැනට රට තුළ පවතින යූරියා, මඩ පොහොර සහ බන්ඩි පොහොර ප්‍රමාණයන් පිළිබඳව ඇමැතිවරයා නිලධාරීන්ගෙන් කරුණු විමසන ලදි. එහිදී අනාවරණය වූයේ දැනට පුද්ගලික අංශය සතුව යූරියා පොහොර මෙට්‍රික් ටොන් 75,000ක් සහ රජයේ සමාගම් සතුව මෙට්‍රික් ටොන් 21,000ක් පවතින බවයි.\n\nඑමෙන්ම බණ්ඩි පොහොර හෙවත් MOP මෙට්‍රික් ටොන් 29,000ක් රජයට අයත් පො‌හොර සමාගම් සතුව තිබේ. මඩ පොහොර හෙවත් TSP පොහොර මෙට්‍රික් ටොන් 15,000ක තොගයක් පුද්ගලික අංශය සතුව පවතින බව ද හෙළි විය. මඩ පොහොර අවශ්‍ය ප්‍රමාණය පුද්ගලික අංශයෙන් සැපයීමට තීරණය කර ඇත. ඒ අනුව මෙවර මහ කන්නයේ වී සහ අනෙකුත් භෝග සඳහා අවශ්‍ය රසායනික පොහොර මෙන්ම කාබනික පොහොර ද හිඟයකින් තොරව සම්පාදනය කිරීමට පියවර ගන්නා ලෙස ඇමැතිවරයා නිලධාරීන්ට දන්වා සිටියේය.\n\nබුද්ධිකා ඉඹුලාන",
       "URL": "https://www.dinamina.lk/2023/10/05/local/27902/%e0%b6%b8%e0%b7%84-%e0%b6%9a%e0%b6%b1%e0%b7%8a%e0%b6%b1%e0%b6%ba%e0%b6%a7-%e0%b6%85%e0%b7%80%e0%b7%81%e0%b7%8a%e0%b6%ba-%e0%b6%bb%e0%b7%83%e0%b7%8f%e0%b6%ba%e0%b6%b1%e0%b7%92%e0%b6%9a/",
       "Category": "local",
       "Parent URL": "https://www.dinamina.lk/category/local//page/32/"
}