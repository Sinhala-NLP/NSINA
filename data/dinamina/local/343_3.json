{
       "Source": "dinamina",
       "Timestamp": "July 24, 2023 1:00 am",
       "Headline": "අනුරපුර තාක්ෂණ සරසවියේ නවකවධය  සම්පූර්ණයෙන්ම පාලනය කළා – වැඩ බලන අධ්‍යක්ෂ, මහාචාර්ය තුසිත අමරසේකර",
       "News Content": "අනුරාධපුර තාක්ෂණ විශ්වවිද්‍යාල විද්‍යාතනයේ මේ වන විට නවක වදය සම්පූර්ණයෙන්ම පාලනය කර ඇති බව එහි වැඩ බලන අධ්‍යක්ෂ, මහාචාර්ය තුසිත අමරසේකර මහතා පැවැසීය.\n\nමේ පිළිබඳව වැඩිදුරටත් අදහස් දැක්වූ ඒ මහතා මෙලෙස ද කීවේය.\n\n“විශ්වවිද්‍යාල විද්‍යායතනයෙන් පිටත පෞද්ගලික නේවාසිකාගාර ආශ්‍රිතව සිදු විය හැකි නවක වදය පාලනය කිරීමට අපේ ආයතනයට හැකියාවක් නෑ. නමුත් එය පාලනය කිරීමට අනුරාධපුර පොලිසියේ සහ පොලිස් බුද්ධි අංශවල සහාය ගැනීමට සාකච්ඡා පැවැත්වූවා.\n\nඒ අනුව අනුරාධපුර අභය මාවතේ පිහිටි පෞද්ගලික නේවාසිකාගාර හඳුනාගෙන පොලිස් ජංගම මුර සංචාර සේවාවක් ක්‍රියාත්මක කිරීමට තීරණය කළා. මේ අතර නවක වදය දීමේ චෝදනාව මත දැනට දෙමසක පන්ති තහනමකට ලක්ව සිටින සිසුවියන් තිදෙනාගේ සහ සිසුවකුගේ පන්ති තහනම ලිහිල් කර දෙන ලෙසට ඔවුන් විසින් ඉදිරිපත් කර ඇති අභියාචනා විමර්ශනය කිරීමට ශ්‍රී ලංකා රජරට විශ්වවිද්‍යාලයේ ආචාර්යවරුන්ගෙන් සමන්විතය කමිටුවක් පත් කර තිබෙනවා. එම ආයතනයේ ජ්‍යෙෂ්ඨ සිසුන්ගේ විභාගය අවසන් වූ පසුව ඒ පිළිබඳව විමර්ශන කටයුතු ආරම්භ කිරීමට පියවර ගෙන තිබෙනවා.”\n\nඅනුරාධපුර සමූහ – පර්සි කුරුනේරු",
       "URL": "https://www.dinamina.lk/2023/07/24/local/8656/%e0%b6%85%e0%b6%b1%e0%b7%94%e0%b6%bb%e0%b6%b4%e0%b7%94%e0%b6%bb-%e0%b6%ad%e0%b7%8f%e0%b6%9a%e0%b7%8a%e0%b7%82%e0%b6%ab-%e0%b7%83%e0%b6%bb%e0%b7%83%e0%b7%80%e0%b7%92%e0%b6%ba%e0%b7%9a-%e0%b6%b1/",
       "Category": "local",
       "Parent URL": "https://www.dinamina.lk/category/local//page/343/"
}