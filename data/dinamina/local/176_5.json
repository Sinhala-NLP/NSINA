{
       "Source": "dinamina",
       "Timestamp": "August 30, 2023 12:53 am",
       "Headline": "නඩු විභාගය වෙනත් උසාවියකට දාන්න ඉල්ලූ මන්ත්‍රී රංගාගේ පෙත්සම ඉවත දමයි",
       "News Content": "රිය අනතුරක් සම්බන්ධයෙන් වවුනියාව මහාධිකරණය හමුවේ තමන්ට එරෙහිව පැවැත්වෙන නඩු විභාගය වෙනත් අධිකරණයට යොමු කරන ලෙස ඉල්ලා හිටපු පාර්ලිමේන්තු මන්ත්‍රී ජේ. ශ්‍රී රංගා මහතා සිය නීතිඥවරුන් මාර්ගයෙන් ඉදිරිපත් කළ පෙත්සමක් අභියාචනාධිකරණය ඊයේ (29) ප්‍රතික්ෂේප කළේය.\nමෙම පෙත්සම සම්බන්ධයෙන් ඉදිරිපත් කළ මූලික කරුණු සලකා බැලීමෙන් අනතුරුව පෙත්සම ඉවත දමනු ලැබීය.\nඅභියාචනාධිකරණයේ සභාපති විනිසුරු නිශ්ශංක බන්දුල කරුණාරත්න සහ එම්.ඒ.ආර්.මරික්කාර් යන මහත්වරුන්ගෙන් සමන්විත අභියාචනාධිකරණ විනිසුරු මඬුල්ල හමුවේ මෙම පෙත්සම කැඳවන ලදි.\nරිය අනතුරු සිද්ධියක් සම්බන්ධයෙන් වවුනියාව මහාධිකරණය හමුවේ තමාට එරෙහිව පැවැත්වෙන නඩුව විභාග කරන විනිසුරුවරයා පක්ෂග්‍රාහී ආකාරයෙන් කටයුතු කරන බවට චෝදනා කරන පෙත්සම්කරු ඒ හේතුවෙන් තමන්ට විශාල අගතියක් සිදුවන බව සඳහන් කරමින් එම නඩුව වෙනත් අධිකරණයකට මාරු කිරීමේ නියෝගයක් නිකුත් කරන ලෙස අභියාචනාධිකරණයෙන් ඉල්ලා තිබිණ.\nඒ සම්බන්ධයෙන් දීර්ඝ ලෙස ඉදිරිපත් වූ කරුණු සලකා බැලීමෙන් අනතුරුව සිය තීන්දුව ප්‍රකාශයට පත් කළ අභියාචනාධිකරණ විනිසුරු මඬුල්ල පෙත්සම ප්‍රතික්ෂේප කිරීමට තීරණය කළේය.\nනීතිඥ තිෂ්‍ය වේරගොඩ මහතා පෙත්සම්කරු වෙනුවෙන් පෙනී සිටියේය.",
       "URL": "https://www.dinamina.lk/2023/08/30/local/18259/%e0%b6%b1%e0%b6%a9%e0%b7%94-%e0%b7%80%e0%b7%92%e0%b6%b7%e0%b7%8f%e0%b6%9c%e0%b6%ba-%e0%b7%80%e0%b7%99%e0%b6%b1%e0%b6%ad%e0%b7%8a-%e0%b6%8b%e0%b7%83%e0%b7%8f%e0%b7%80%e0%b7%92%e0%b6%ba%e0%b6%9a/",
       "Category": "local",
       "Parent URL": "https://www.dinamina.lk/category/local//page/176/"
}