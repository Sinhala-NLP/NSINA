{
       "Source": "dinamina",
       "Timestamp": "August 2, 2023 1:00 am",
       "Headline": "අධ්‍යාපන ක්ෂේත්‍රයේ අභිවෘද්ධියට ඉන්දු – ශ්‍රී ලංකා මිත්‍රත්වය ඉතා වැදගත්",
       "News Content": "අධ්‍යාපන ක්ෂේත්‍රයේ අභිවෘද්ධිය උදෙසා ඉන්දු – ශ්‍රී ලංකා සබඳතා වර්ධනය කිරීම අතිශය වැදගත් බව ප්‍රවාහන, මහාමාර්ග සහ ජනමාධ්‍ය ඇමැති ආචාර්ය බන්දුල ගුණවර්ධන මහතා ප්‍රකාශ කළේය.\nඇමැතිවරයා මේ බව අවධාරණය කළේ ලක්නව් නුවර ප්‍රමුඛ පෙළේ අධ්‍යාපන ආයතනයක් වන Kunwar’s Global Schoolහිදී ඉන්දු – ශ්‍රී ලංකා මිත්‍රත්ව දින සැමරුමට ප්‍රධාන ආරාධිතයා වශයෙන් එක් වෙමිනි. මේ අවස්ථාවට, ඉන්දියාව, බංග්ලාදේශය සහ නේපාලය යන රටවල අධ්‍යාපනඥයන්, සම්භාවනීය අමුත්තන් ඇතුළු නියෝජිතයෝ රැසක්ද එක්ව සිටියහ.\nඉන්දු – ශ්‍රී ලංකා මිත්‍රත්ව දින සැමරුම නව්‍ය ඉගැන්වීම් ක්‍රමවේද ගවේෂණය කිරීමට, භාවිතයන් හුවමාරු කරගැනීමට සහ දිගුකාලීන සබඳතා ගොඩනඟාගැනීම සඳහා මනා වේදිකාවක් වනු ඇති බවද ඇමැතිවරයා සිය දේශනයේදී සඳහන් කළේය.\nඉන්දියාව සහ ශ්‍රී ලංකාව අතර සංස්කෘතික උරුමය විදහා දැක්වෙන සංස්කෘතික අංග රැසකින්ද වැඩසටහන වර්ණවත් වූ අතර, ඉන්දු – ශ්‍රී ලංකා මිත්‍රත්වය සහ සහයෝගිතාව ශක්තිමත් කිරීම සංකේතවත් කරමින් සමරු තිළිණ සහ සිහිවටන හුවමාරුවක්ද මෙහිදී සිදු විය.",
       "URL": "https://www.dinamina.lk/2023/08/02/local/11023/%e0%b6%85%e0%b6%b0%e0%b7%8a%e0%b6%ba%e0%b7%8f%e0%b6%b4%e0%b6%b1-%e0%b6%9a%e0%b7%8a%e0%b7%82%e0%b7%9a%e0%b6%ad%e0%b7%8a%e0%b6%bb%e0%b6%ba%e0%b7%9a-%e0%b6%85%e0%b6%b7%e0%b7%92%e0%b7%80/",
       "Category": "local",
       "Parent URL": "https://www.dinamina.lk/category/local//page/300/"
}