{
       "Source": "dinamina",
       "Timestamp": "August 25, 2023 1:00 am",
       "Headline": "මාපිටිගම පත්තිනි දේවාලයේ කපුවාගේ කාරය සල්ලි කොල්ලකෑ 4ක් මාට්ටු",
       "News Content": "නවගමුව මාපිටිගම පත්තිනි දේවාලයේ කපු මහතා ගමන්කරමින් සිටි වැගන් ආර් වර්ගයේ මෝටර් රථය ලක්ෂ තුනක මුදලක්ද සමඟ මට්ටක්කුලියේදී කොල්ලකෑ සිව් දෙනකු මෝටර් රථයත් සමඟ අත්අඩංගුවට ගැනීමට මට්ටක්කුලිය පොලිසිය පෙරේදා (23) සමත් විය. වයස අවුරුදු 30ත් 24ත් අතර පසුවන ඔවුන්ගෙන් දෙදෙනෙක් වාහන අත්පත් කරගැනීමේ නිලධාරීන් බවද පොලිසිය කියයි. මේ සැකකරුවන් සිව් දෙනාම අධිකරණයට ඉදිරිපත් කිරීමට පියවර ගන්නා බව මට්ටක්කුලිය පොලිසිය කියයි. කපු මහතා ඔහුට අයත් වැගන් ආර් රථය පදවාගෙන කොළඹ පැමිණ මට්ටක්කුලිය මැද පාරේ පිහිටි ආපණ ශාලාවක් අසල මෝටර් රථය නතර කර ආහාර ගනිමින් සිටියදී මේ කොල්ලය සිදු කර ඇත්තේ පසුගිය 22 දා සවස් කාලයේදීය.\n\nරුපියල් ලක්ෂ 3ක මුදල තිබී ඇත්තේ මෝටර් රථය තුළ බව පොලිසියට ප්‍රකාශයක් දෙමින් කපු මහතා පවසා ඇත. මේ මංකොල්ලය සම්බන්ධයෙන් විමර්ශන පවත්වා අත්අඩංගුවට ගෙන ඇත්තේ මට්ටක්කුලියේ පදිංචි සිව් දෙනෙකි.",
       "URL": "https://www.dinamina.lk/2023/08/25/local/17192/%e0%b6%b8%e0%b7%8f%e0%b6%b4%e0%b7%92%e0%b6%a7%e0%b7%92%e0%b6%9c%e0%b6%b8-%e0%b6%b4%e0%b6%ad%e0%b7%8a%e0%b6%ad%e0%b7%92%e0%b6%b1%e0%b7%92-%e0%b6%af%e0%b7%9a%e0%b7%80%e0%b7%8f%e0%b6%bd%e0%b6%ba%e0%b7%9a/",
       "Category": "local",
       "Parent URL": "https://www.dinamina.lk/category/local//page/193/"
}