{
       "Source": "dinamina",
       "Timestamp": "August 8, 2023 10:59 am",
       "Headline": "ඉන්දියානු ආයෝජකයින්ට මත්තල ගුවන් තොටුපල පරිශ්‍රයේ ආයෝජනයට ආරාධනාවක්",
       "News Content": "ශ්‍රී ලංකාවේ නාවික හා ගුවන්සේවා කේෂත්‍රයේ ව්‍යාපෘති කීපයක් ආරම්භ කිරීම සඳහා ප්‍රමුඛ පෙලේ ඉන්දියානු ආයෝජකයින් කණ්ඩායමකගේ අවධානය යොමු වී ඇති අතර ඒ පිලිබඳව සාකච්ඡා කිරීමට 12 දෙනෙකුගෙන් සමන්විත කණ්ඩායමක් අද (08) වරාය නාවික හා ගුවන්සේවා අමාත්‍ය නිමල් සිරිපාල ද සිල්වා මහතා හමුවිය.\n\nමෙම සාකච්ඡාවේදී ඉන්දියානු ආයෝජකයින් කරුණු දක්වමින් කියා සිටියේ : කන්කසන්තුරේ සහ ත්‍රිකුණාමල යන වරායන්හි ඉදිරි සංවර්ධන කටයුතු සඳහා තම කණ්ඩායම ආයෝජනය කිරීමට අවධානය යොමුවී ඇති බවයි.\n\nමේ වන විට කන්කසන්තුරේ සහ ඉන්දියාව අතර මගී යාත්‍රා සේවාවන් සහ සුඛෝපභෝගී මගී නෞකා සේවාවන් ආරම්භ කිරීමට කටයුතු කර ඇති බැවින් ඒ සඳහා කන්කසන්තුරේ වරායේ යටිතල පහසුකම් සැපයීමට ශ්‍රී ලංකා වරාය අධිකාරිය විසින් කටයුතු කර ඇති බව අමාත්‍යවරයා මෙහිදී ප්‍රකාශ කළේය.\n\nඑසේ හෙයින් ඉන්දියානු රජයේ අවසරය මත මෙම ප්‍රවාහන සේවා ආරම්භ කිරීමට කැමති ආයෝජකයින්ට අවස්ථාවන් ලබා දීමට හැකි බවද අමාත්‍යවරයා අවධාරණය කලේය.\n\nමෙහිදී ආයෝජකයින් කරුණු දක්වමින් කියා සිටියේ මේ පිලිබඳව ඉන්දියානු රජයේ අවසරය ඇතිව මෙම මගී ප්‍රවාහන ව්‍යාපෘතිය සඳහා ආයෝජනය කිරීමට කැමති බවත්, ඒ පිලිබඳව ඉදිරියේදී දීර්ඝ වශයෙන් අදාල පාර්ශවයන් සමඟ සාකච්ඡා සිදු කරන බවයි.\n\nශ්‍රී ලංකාවේ ගුවන්සේවා කේෂත්‍රයේ පවතින ආයෝජන අවස්ථාවන් පිලිබඳව අමාත්‍යවරයා කියා සිටියේ මත්තල ගුවන් තොටුපල පරිශ්‍රයේ තිබෙන භූමි ප්‍රමාණය තුල ගුවන් සේවාවන්ට අදාල විවිධ ආයෝජන අවස්ථාවන් ඇති බවත්, ඒ සඳහා ඉදිරියේදී තම අමාත්‍යංශය විසින් අභිලාෂයන් කැඳවීමට කටයතු කරන බැවින් ඒ සඳහා යෝජනා ඉදිරිපත් කරන ලෙසයි. ඒ පිළිබඳව ඉන්දියානු\nආයෝජකයින්ගෙ දැඩි අවධානය යොමුවිය.\n\nඑමෙන්ම ඉන්දියාවේ ප්‍රධාන නගරවල පිහිටි ගුවන් තොටුපලවල සිට ශ්‍රී ලංකාවේ රත්මලාන,පලාලි සහ මඩකලපුව යන ගුවන් තොටුපල අතර ඍජු ගුවන් සේවාවන් ආරම්භ කිරීම පිළිබඳව දෙපාර්ශවය සාකච්ඡා කරන ලදී . වරාය නාවික හා ගුවන්සේවා අමාත්‍ය කාර්යාලයේ පැවති මෙම සාකච්ඡාවට ඉන්දියානු ආයෝජක කණ්ඩායම නියෝජනය කරමින් කණ්ඩායම් ප්‍රධානී ආචාර්ය අරවින්ද් ගුප්තා(Dr.Arvind Gupta), අශෝක් කේ කාන්ත්( Ashok K Kanth)ලෙෆ්ටිනන් ජෙනරල් ආර් කේ සවුනි (Lt Gen R.K Sawhney) යන මහත්වරුන් ඇතුළු 12 දෙනෙකුගෙන් යුත් නියෝජිතයින් පිරිසක්ද,අමාත්‍යංශයේ ලේකම් කේ. ඩී.එස් රුවන්චන්ද්‍ර සහ වරාය අධිකාරියේ සභාපති කීත් බර්නාඩ් යන මහත්වරුන්ද සහභාගි විය. සාකච්චාවෙන් අනතුරුව ආයෝජක කණ්ඩායම විසින් විශේෂ සමරු තිලිණයක්ද අමාත්‍යවරයා වෙත ප්‍රදානය කරන ලදී.",
       "URL": "https://www.dinamina.lk/2023/08/08/local/12516/%e0%b6%89%e0%b6%b1%e0%b7%8a%e0%b6%af%e0%b7%92%e0%b6%ba%e0%b7%8f%e0%b6%b1%e0%b7%94-%e0%b6%86%e0%b6%ba%e0%b7%9d%e0%b6%a2%e0%b6%9a%e0%b6%ba%e0%b7%92%e0%b6%b1%e0%b7%8a%e0%b6%a7-%e0%b6%b8%e0%b6%ad%e0%b7%8a/",
       "Category": "local",
       "Parent URL": "https://www.dinamina.lk/category/local//page/272/"
}