{
       "Source": "dinamina",
       "Timestamp": "July 21, 2023 1:00 am",
       "Headline": "බස් සේවාව සඳහා ඊ-ටිකටින් ක්‍රමයක් සකස් කරන්න ආයතන 12ක් ඉදිරිපත් වී සිටිනවා",
       "News Content": "බස් සේවාව සඳහා ඊ-ටිකටින් ක්‍රමය සකස් කිරීමට ආයතන 12ක් ඉදිරිපත් වී ඇතැයි ජනමාධ්‍ය, ප්‍රවාහන හා මාහා මාර්ග ඇමැති, ආචාර්ය බන්දුල ගුණවර්ධන මහතා පාර්ලිමේන්තුවේ දී ඊයේ (20) පැවැසීය.\n\nවාචික පිළිතුරු අපේක්ෂාවෙන් ගම්පහ දිස්ත්‍රික් මන්ත්‍රී කවින්ද ජයවර්ධන මහතා අසන ලද ප්‍රශ්නයකට පිළිතුරු දෙමින් ඇමැතිවරයා මේ බව පැවසීය.\n\nඇමැතිවරයා වැඩිදුරටත් මෙසේද පැවැසීය.\n\nඊ – ටිකටින් ක්‍රමයක් තුළ කිව්ආර් එකත්, කාඩ් සිස්ටම් එකත් යොදා ටිකට් නිකුත් කිරීමට හැකි වෙනවා.\n\nඩිජිටල්කරණය අතින් අපි ඉන්නේ රටට ලැජ්ජ හිතෙන තැනක. ප්‍රසම්පාදන ක්‍රියාවලිය තුළ දීර්ඝ කාලයක් ලංකා ගමනාගමන මණ්ඩලයෙත් විවිධ වංචා, දූෂණ හා අක්‍රමිකතා සිදුව තිබෙනවා.\n\nඒ නිසා මම මේ ආයතනයේ සභාපතිවරයා වශයෙන් රාජ්‍ය සේවයේ විශාල අද්දැකීම් සහිත ඉංජිනේරුවරයෙක් සභාපතිවරයා ලෙස පත් කරලා තිබෙනවා. එහි ප්‍රතිඵලයක් ලෙස ටයර් මිලදී ගැනීමේ දී මෙවර ටෙන්ඩරයේ එක ටයරයක මිල රුපියල් 9000ක් අඩුවෙන් සහ කිලෝමීටර් 8000ක් දුවන්න පුළුවන් ලෙස ටයර් ගන්න පුළුවන් වෙලා තිබෙනවා. දීර්ඝ කාලයක සිට සැපයුම්කරු ඊට එරෙහිව විශාල ක්‍රියාමාර්ග ගනිමින් සිටිනවා. මේ ප්‍රසම්පාදන හා මිලදී ගැනීමේ ක්‍රියාවලිය ඩිජිටල්කරණය කරන තෙක් මේවා අවසන් කරන්න අමාරුයි. බස් 6000ක් පමණ දුවන කොට හදිසියේ ඇති වන පොඩි පොඩි රෙ‍ෙපයාර්වලට කියලා ගිහිල්ලා ගන්න එකම භාණ්ඩය ඩිපෝ හතරක අරන් තියෙන්නේ එක එක මිල ගණන්වලට. ඉදිරියේ දී මේ සඳහා ක්‍රමානුකූල වැඩපිළිවෙළක් හදන්න යනවා.\n\n",
       "URL": "https://www.dinamina.lk/2023/07/21/local/8119/%e0%b6%b6%e0%b7%83%e0%b7%8a-%e0%b7%83%e0%b7%9a%e0%b7%80%e0%b7%8f%e0%b7%80-%e0%b7%83%e0%b6%b3%e0%b7%84%e0%b7%8f-%e0%b6%8a-%e0%b6%a7%e0%b7%92%e0%b6%9a%e0%b6%a7%e0%b7%92%e0%b6%b1%e0%b7%8a-%e0%b6%9a/",
       "Category": "local",
       "Parent URL": "https://www.dinamina.lk/category/local//page/353/"
}