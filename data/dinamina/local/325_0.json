{
       "Source": "dinamina",
       "Timestamp": "July 27, 2023 1:00 am",
       "Headline": "පොලිස් ලොක්කෝ 12කට ස්ථාන මාරු",
       "News Content": "ජාතික පොලිස් කොමිෂන් සභාව මඟින් ඉහළ පොලිස් නිලධාරීන් 12 දෙනකුට වහාම ක්‍රියාත්මක වන පරිදි ස්ථාන මරුවීම් ලබා දී ඇත.\n\nපොලිස්පති සී.ඩී. වික්‍රමරත්න මහතාගේ අත්සනින් යුතුව ඊට අදාළ නියෝගය ඊයේ (26) නිකුත් කර තිබේ.\n\nඑම නියෝගයට අනුව විශේෂ විමර්ශන ඒකකයේ (SIU) අධ්‍යක්ෂ ජ්‍යෙෂ්ඨ පොලිස් අධිකාරී ඩී.එස්. වික්‍රමසිංහ ඇතුළු ජ්‍යෙෂ්ඨ පොලිස් අධිකාරීවරු 07 දෙනකුට ද වැඩබලන ජ්‍යෙෂ්ඨ පොලිස් අධිකාරීවරු 04 දෙනකුට ද පොලිස් අධිකාරීවරයකුට ද ස්ථාන මාරු ලබා දී තිබේ.\n\nඩී.එස්. වික්‍රමසිංහ මහතාව ස්ථාන මාරුකර ඇත්තේ පර්යේෂණ හා සංවර්ධන කොට්ඨාසයේ අධ්‍යක්ෂ ලෙසිනි.\n\nස්ථාන මරුවීම් ලද සෙසු ජ්‍යෙෂ්ඨ පොලිස් අධිකාරීවරුන් මෙසේය.\n\nඊ.එම්.ජී.ජේ. සේරම් මහතා පර්යේෂණ හා සංවර්ධන කොට්ඨාසයේ අධක්ෂ සිට කොළඹ වංචා විමර්ශන කාර්යාංශයේ අධ්‍යක්ෂ ලෙස, අයි.ඩබ්ලිව්.ජී.ආර්. කන්දෙවත්ත මහතා ඇල්පිටිය කොට්ඨාස භාර පොලිස් ප්‍රධානි තනතුරේ සිට ඌව පළාත් භාර ජ්‍යෙෂ්ඨ නියෝජ්‍ය පොලිස්පති පුද්ගලික සහකාර ලෙස, ජේ.ඒ. චන්ද්‍රෙස්න මහතා පොලිස්පතිගේ පුද්ගලික සහකාර සිට ශ්‍රී ලංකා පොලිස් විද්‍යාලයේ අධ්‍යක්ෂ ලෙස, ඩබ්ලිව්.ඒ.ඩබ්ලිව්.සී. ප්‍රේමසිරි මහතා වවුනියාව කොට්ඨාස භාර පොලිස් ප්‍රධානි තනතුරේ සිට පොලිස්පතිගේ පුද්ගලික සහකාර ලෙස, එම්.එන්.එස්. මෙන්ඩිස් මහතා ක්ෂේත්‍ර බළකා මූලස්ථානයේ සිට ළමා හා කාන්තා අපයෝජන වැළැක්වීමේ කාර්යාංශයේ අධ්‍යක්ෂ ලෙස, සී.එම්.එන්.ටී. කුමාර මහතා ශ්‍රී ලංකා පොලිස් විද්‍යාලයේ අධ්‍යක්ෂ ධුරයේ සිට අපරාධ බුද්ධි විශ්ලේෂණ හා නිවාරණ කොට්ඨාසයේ අධ්‍යක්ෂ ලෙස, කේ.බී. මනතුංග මහතා ළමා හා කාන්තා අපයෝජන වැළැක්වීමේ කාර්යාංශයේ අධ්‍යක්ෂ ධුරයේ සිට කන්තලේ කොට්ඨාසය භාර පොලිස් ප්‍රධානියා ලෙස,\n\nස්ථාන මාරුවීම් ලද වැඩ බලන ජ්‍යෙෂ්ඨ පොලිස් අධිකාරීවරුන් මෙසේය.\n\nඅයි.යූ.කේ. ලොකුහෙට්ටි මහතා ප්‍රවාහන කොට්ඨාසයේ සිට ඇල්පිටිය කොට්ඨාසය භාර පොලිස් ප්‍රධානියා ලෙස, සී.ඩබ්ලිව්. වික්‍රමසේකර මහතා කොළඹ වංචා විමර්ශන කාර්යාංශයේ අධ්‍යක්ෂ ධුරයේ සිට විශේෂ විමර්ශන ඒකකයේ (SIU) අධ්‍යක්ෂ ලෙස, කේ.එම්.ඒ. පෙරේරා මහතා බස්නාහිර පළාත් (උතුර) රථ වාහන කොට්ඨාසයේ අධ්‍යක්ෂ ධුරයේ සිට වවුනියාව කොට්ඨාස භාර පොලිස් ප්‍රධානියා ලෙස,\n\nමේ හැරුණු කොට ස්ථාන මාරුවීම් ලද පොලිස් අධිකාරීවරයා වන්නේ අගමැති ආරක්ෂක කොට්ඨාසයේ සේවයේ නිරතව සිටි ජේ.එම්.එම්.එන්. ජයපත්ම මහතාය. අම්පාර කොට්ඨාසය භාර පොලිස් ප්‍රධානියා ලෙස ඔහුව පත් කර තිබේ.\n\nගයාන් කුමාර වීරසිංහ",
       "URL": "https://www.dinamina.lk/2023/07/27/local/9629/%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%8a-%e0%b6%bd%e0%b7%9c%e0%b6%9a%e0%b7%8a%e0%b6%9a%e0%b7%9d-12%e0%b6%9a%e0%b6%a7-%e0%b7%83%e0%b7%8a%e0%b6%ae%e0%b7%8f%e0%b6%b1-%e0%b6%b8%e0%b7%8f/",
       "Category": "local",
       "Parent URL": "https://www.dinamina.lk/category/local//page/325/"
}