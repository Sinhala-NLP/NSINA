{
       "Source": "dinamina",
       "Timestamp": "August 28, 2023 12:15 am",
       "Headline": "මාකිලංගමුවේ සංජීවගේ ගෝල බාලයන්ට මරණ තර්ජන",
       "News Content": "ඉන්දියාවේදී මාකිලංගමුවේ සංජීව නමැති පාතාලයේ ප්‍රබලයා අත්අඩංගුවට පත්වූ බවට වූ මාධ්‍ය වාර්තා පළ වීමත් සමඟ සංජීවගේ පාර්ශ්වයේ සාමාජිකයන්ට ප්‍රතිවිරුද්ධ කල්ලිවලින් මරණ තර්ජන එල්ලවී ඇතැයි බුද්ධි අංශ සඳහන් කළේය.\n\nමාකිලංගමුවේ සංජීවගේ ගෝලබාලයින්ට සහ සමීපතමයින්ගේ නිවාසවලට වෙඩි තැබීම්, පහරදීම් සහ බියගැන්වීම් රැසක් මේ වන විට සිදුව ඇති බවත් ඒ ගැන පැමිණිලි කිරීමට පවා ඔවුන් බියෙන් සිටින බවත් බුද්ධි අංශ සඳහන් කරයි.\n\nමාකිලංගමුවේ සංජීවගේ බිරිඳ හා පවුලේ සාමාජිකයන් පදිංචිව සිටින ගණේමුල්ල මාකිලංගමුවේ පිහිටි නිවසට පවා පසුගිය 25 වෙනිදා අලුයම් කාලයේදී වෙඩි ප්‍රහාරයක් එල්ල කර ඇති බව බුද්ධි අංශ සඳහන් කරයි.\n\nයතුරුපැදි දෙකකින් මුහුණු වසාගෙන පැමිණි සිවු දෙනෙකුගේ කණ්ඩායමක් ටී 56 සහ පිස්තෝල අවිවලින් මෙම වෙඩි තැබීම කර තිබෙන බව ග‍ෙණ්මුල්ල පොලිසිය කියයි. නිවස ඉදිරිපිට යතුරුපැදි දෙක නතර කර නිවස දෙසට වෙඩි තබා ඇති බව පොලිසිය කියයි.\n\nමෙම වෙඩි තැබීමට සම්බන්ධ සැකකරුවන් හඳුනාගෙන අත්අඩංගුවට ගැනීමට විමර්ශන පැවැත්වෙන බව උසස් පොලිස් නිලධාරියෙක් පැවසීය.\nගයාන් කුමාර වීරසිංහ",
       "URL": "https://www.dinamina.lk/2023/08/28/local/17731/%e0%b6%b8%e0%b7%8f%e0%b6%9a%e0%b7%92%e0%b6%bd%e0%b6%82%e0%b6%9c%e0%b6%b8%e0%b7%94%e0%b7%80%e0%b7%9a-%e0%b7%83%e0%b6%82%e0%b6%a2%e0%b7%93%e0%b7%80%e0%b6%9c%e0%b7%9a-%e0%b6%9c%e0%b7%9d%e0%b6%bd/",
       "Category": "local",
       "Parent URL": "https://www.dinamina.lk/category/local//page/185/"
}