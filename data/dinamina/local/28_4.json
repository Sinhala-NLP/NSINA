{
       "Source": "dinamina",
       "Timestamp": "October 6, 2023 1:00 am",
       "Headline": "යහ­පත් මතු පර­පු­රක් ගොඩ­න­ඟන පුරෝ­ගාමි මෙහෙ­වරේ නිරත ගුරු පර­පු­රට  ගුරු දිනය  උප­හා­ර­යක්",
       "News Content": "සුවහසක් දූදරුවන්ගේ නැණැස පාදමින් දැනුමින් මෙන්ම ගුණදම්වලින්ද පෝෂණය වූ යහපත් අනාගත පරපුරක් ගොඩනැඟීමේ මහඟු කාර්යයේ පුරෝගාමි මෙහෙවරක නිරත සමස්ත ගුරු පරපුරට ජාත්‍යන්තර ගුරු දිනය උපහාරයක්ම වන බව ජනාධිපති රනිල් වික්‍රමසිංහ මහතා ජාත්‍යන්තර ගුරු දින පණිවිඩයක් නිකුත් කරමින් සඳහන් කරයි.\n\nඒ නිවේදනය මෙසේය:\n\nපවත්නා අභියෝගයන්ට නොසැලී මුහුණ දෙමින් මෙරට ගුරු පරපුර සාධනීය කාර්යභාරයක් ඉටු කරමින් සිටී. විවිධ වූ දුෂ්කරතා මධ්‍යයේ තම කාලය, ශ්‍රමය සහ ධනය කැප කරමින් සුවහසක් වූ දරුදැරියන්ගේ නැණ නුවණ පාදන්නට ඔවුන් සිදු කරන කාර්යයභාරය මම කෘතවේදීව අගයමි.\n\nගුරුවරුන් වෙනුවෙන් වරප්‍රසාද රැසක් සලසා දීමට අධ්‍යාපන ඇමැතිවරයා ලෙස එදා මට හැකි විය. ප්‍රමිතිගත ගුරුවරුන් බිහි කිරීම උදෙසා ගුරු විද්‍යා පීඨ ආරම්භ කිරීම මෙන්ම දේශපාලන බලයට නතුව පැවති ගුරු පත්වීම් හා ගුරු මාරු වීම් අධ්‍යාපන සේවා කොමිසම යටතට ගෙන එමින් අධ්‍යාපන පරිපාලනය ස්ථාපිත කිරීමට ගත් පියවරද සිහිපත් කරමි. එසේම ගුරුවරුන්ට ඉංග්‍රීසි භාෂා පුහුණුව දීමට ඩෙලික් ගුරු පුහුණු වැඩසටහන ක්‍රියාත්මක කිරීම ඇතුළු සේවා රැසක් එදා ගුරු වෘත්තියේ අභිවෘද්ධිය උදෙසා ක්‍රියාත්මක කිරීමට මට හැකි විය.\n\nදියුණු ලෝකය සමඟ තරග කළ හැකි දරු පරපුරක් ගොඩනැඟීමට අධ්‍යාපන ක්ෂේත්‍රයේ නව ප්‍රතිසංස්කරණ රැසකට රජය මුල පුරා ඇති අද දවසේ ඒ හා සමගාමිව ගුරු භූමිකාව සංවර්ධනාත්මකව වෙනස් විය යුත්තේ කෙසේද යන්න හා එහිදී ගුරුවරයා මුහුණ දෙන අභියෝග කවරේ ද යන්න විමසුමට ලක් කිරීම ඉතා කාලෝචිත බව මම විශ්වාස කරමි.\n\nසමස්ත ගුරු පරපුරේ අයිතීන් සුරක්ෂිත කරමින් ඔවුන්ට සමාජයේ දිය හැකි ඉහළම ඇගයීම හා ගෞරවය දීමට මා ඇතුළු රජය කැප වී සිටින බව ලෝක ගුරු දිනය සමරන මේ මොහොතේ යළිදු සිහිපත් කරනු කැමැත්තෙමි. සුවහසක් දූදරුවන්ගේ නැණැස පාදමින් දැනුමින් මෙන්ම ගුණදම්වලින්ද පෝෂණය වූ යහපත් අනාගත පරපුරක් ගොඩනැඟීමේ මහඟු කාර්යයේ පුරෝගාමි මෙහෙවරක නිරත සමස්ත ගුරු පරපුරට ජාත්‍යන්තර ගුරු දිනය උපහාරයක්ම වේවායි ප්‍රාර්ථනා කරමි.",
       "URL": "https://www.dinamina.lk/2023/10/06/local/28446/%e0%b6%ba%e0%b7%84%e0%b6%b4%e0%b6%ad%e0%b7%8a-%e0%b6%b8%e0%b6%ad%e0%b7%94-%e0%b6%b4%e0%b6%bb%e0%b6%b4%e0%b7%94%e0%b6%bb%e0%b6%9a%e0%b7%8a-%e0%b6%9c%e0%b7%9c%e0%b6%a9%e0%b6%b1/",
       "Category": "local",
       "Parent URL": "https://www.dinamina.lk/category/local//page/28/"
}