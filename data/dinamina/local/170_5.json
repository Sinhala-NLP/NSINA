{
       "Source": "dinamina",
       "Timestamp": "August 31, 2023 1:00 am",
       "Headline": "එල්නිනෝ ක්‍රියාවලියෙන් ඔක්: නොවැ: මාසවල මහ වැසි",
       "News Content": "එළැඹෙන මාස් කන්නයේ වී වගා කටයුතු ඔක්තෝබර් මස 15 දිනට හෝ ඊට ආසන්න දිනයක් තුළ සියලු ප්‍රදේශවල ආරම්භ කිරීම සඳහා කෘෂිකර්ම ක්ෂේත්‍රයට අදාළ සියලු අංශ පෙරේදා (29) එකඟතාව පළ කර ඇත.\n\nමෙවර මහ කන්නයේ වගා කටයුතු සැලසුම් කිරීම පිළිබඳ සාකච්ඡාවක්, කෘෂිකර්ම අමාත්‍ය මහින්ද අමරවීර මහතාගේ ප්‍රධානත්වයෙන් කෘෂිකර්ම ක්ෂේත්‍රයේ සියලු අංශවල සහභාගිත්වයෙන් පෙරේදා (29) හෙක්ටර් කොබ්බෑකඩුව ගොවි කටයුතු පුහුණු හා පර්යේෂණ ආයතනයේ දී පැවැත්වුණු අවස්ථාවේ මෙම තීරණයට එළඹ තිබේ.\n\nඑම සාකච්ඡාවට කෘෂිකර්ම අමාත්‍යාංශය, කෘෂිකර්ම දෙපාර්තමේන්තුව, කාලගුණ, මහවැලි, වාරිමාර්ග, ඇතුළු අංශ ගණනාවක් මෙන්ම විශ්වවිද්‍යාල මහාචාර්යවරු, පළාත් කෘෂිකර්ම අධ්‍යක්ෂවරු හා ගොවි නියෝජිතයෝ ද සහභාගි වූහ.\n\n2023/24 මහ කන්නය හා 2024 යල කන්නය තීරණාත්මක වගා කන්න දෙකක් විය හැකිය. මක්නිසාද යත් දැනට ක්‍රියාත්මකව පවතින එල්නිනෝ ක්‍රියාවලිය හේතුවෙන් මෙවර මහ කන්නයේ ඔක්තෝබර් හා නොවැම්බර් මාසවල විශාල වර්ෂාපතනයක් ලැබිය හැකිවා මෙන්ම මීළඟ යල කන්නය නැවත වරක් වියළි කාලගුණික තත්ත්වයක් උද්ගත විය හැකි යැයි මෙරට මෙන්ම වි‌දේශීය කාලගුණික අංශ ද අවධාරණය කර ඇති බැවිනි. එම නිසා වර්ෂාවෙන් ලැබෙන ජලය අපතේ යා නොදී මනාව කළමනාකරණය කර ගැනීමේ වැඩපිළිවෙළක් සියලු අංශවල දායකත්වයෙන් ක්‍රියාත්මක කළ යුතුව ඇතැයි ද අවධාරණය කළේය. මාස් කන්නයේ වී වගා කටයුතු ඔක්තෝබර් මස 15 දිනට හෝ ඊට ආසන්න දිනයක් තුළ සිදු කිරීමට ගොවීන් උනන්දු කළ යුතු යැයි ද මෙහිදී අවධාරණය කෙරිණි. මෙවර යල කන්නයේ දී මුහුණ දීමට සිදු වූ වියළි කාලගුණික තත්ත්වය නිසා වී හා අනෙකුත් භෝග ගණනාවක හානිය ජාතික ආහාර භෝග නිෂ්පාදනයට බලපෑම් එල්ල කර තිබේ. එමෙන්ම මෙවැනි නියඟයකට මුහුණ දීමට සිදු වන තරමට එල්නිනෝ බලපෑම එල්ල විය හැකි බවට කිසිදු අංශයකින් ගොවි ජනතාව දැනුම්වත් කර නැත. ගොවි ජනතාවට එම පණිවුඩය නොයාමේ වගකීම කාලගුණ විද්‍යා දෙපාර්තමේන්තුව බාර ගත යුතු බවත් ඉදිරියට මෙවැනි අඩුපාඩු වළක්වා ගනිමින් කටයුතු කිරීම වැදගත් බවත් මෙම සාකච්ඡාවේදී අවධාරණය කෙරිණි. මෙහිදී අදහස් පළ කළ ඇමැති මහින්ද අමරවීර මහතා පැවැසුවේ පළමු වතාවට සියලු අංශ එක්ව වගා කන්නයක් සැලසුම් කිරීමට දායකත්වය ලබා දීම අගය කළ යුතු බවයි. මෙවැනි ක්‍රියාකාරිත්වයක් යල කන්නයේ අනුගමනය කළේ නම් කිසිදු විටෙක ජල හිඟයක් ඇති නොවී ජලාශවල තිබෙන ජලය සියලු අස්වනු නෙළා ගන්නා තෙක් කළමනාකරණය කිරීමට හැකියාව තිබූ බව ද අමරවීර මහතා පැවසීය. එම නිසා ඉදිරි මහ කන්නය සාර්ථක කර ගැනීම සඳහා මෙම සහයෝගිතාව අඛණ්ඩව පවත්වාගෙන යා යුතු බව ද ඇමැතිවරයා ප්‍රකාශ කළේය.\n\nබුද්ධිකා ඉඹුලාන",
       "URL": "https://www.dinamina.lk/2023/08/31/local/18469/%e0%b6%91%e0%b6%bd%e0%b7%8a%e0%b6%b1%e0%b7%92%e0%b6%b1%e0%b7%9d-%e0%b6%9a%e0%b7%8a%e0%b6%bb%e0%b7%92%e0%b6%ba%e0%b7%8f%e0%b7%80%e0%b6%bd%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%94/",
       "Category": "local",
       "Parent URL": "https://www.dinamina.lk/category/local//page/170/"
}