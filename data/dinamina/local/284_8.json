{
       "Source": "dinamina",
       "Timestamp": "August 5, 2023 1:00 am",
       "Headline": "වෙළෙඳපොළ හැසිරීම කල් තියා දැක තොග රැස් කළ නිසා අගෝස්තුවේ ගෑස් මිලේ වෙනසක් නෑ",
       "News Content": "මේ මාසයේදී ගෑස් මිලෙහි කිසිදු වෙනසක් නොකර පවත්වාගෙන යෑමට ලිට්‍රෝ ගෑස් ලංකා සමාගම තීරණය කළ බව එහි සභාපති මුදිත පීරිස් මහතා ප්‍රකාශ කරයි. ඒ මහතා මේ බව සඳහන් කළේ ඊයේ (4) එම සමාගම් පරිශ්‍රයේ පැවති මාධ්‍ය හමුවකට එක්වෙමිනි.\n\nඑහිදී වැඩිදුරටත් අදහස් දැක්වූ සභාපතිවරයා වැඩිදුරටත් කියා සිටියේ මේ වන විට මිල සූත්‍රය සහ ජාත්‍යන්තර ගෑස් මිල සසඳා බැලිීමේදී රු. 470කින් ගෑස් මිල ඉහළ යා යුතු වුවත්, ජාත්‍යන්තර වෙළෙඳපොළේ මිල උච්චාවචනය කල්තියාම තීක්ෂණව හඳුනාගෙන මිල අඩු වූ අවස්ථාවේ තොග රැස් කිරීමේ විශිෂ්ට කළමනාකාරිත්වයේ ප්‍රතිඵලයක් ලෙස මේ මාසයේ මිල වැඩි නොකිරීමට තම සමාගම තීරණය කළ බවයි.\n\nඒ අනුව මේ මාසයේත් ලිට්‍රෝ ගෑස් කි.ග්‍රෑ. 12.5 සිලින්ඩරයක් රු. 2,982 , කි.ග්‍රෑ. 5 සිලින්ඩරයක් රු. 1,198ක් හා කි.ග්‍රෑ. 2.3 රු. 561ක් ලෙස තිබූ මිල ගණන්වල කිසිදු වෙනසක් නොකර පවත්වාගෙන යෑමට කටයුතු සිදු කෙරේ. ලිට්‍රෝ ගෑස් සිලින්ඩරවල මිල ගණන් මේ වසරේ සිව්වතාවක් මේ වන විට අඩු කිරීමට සමාගම කටයුතු කර තිබෙන අතර, ඒ අනුව අප්‍රේල් මාසයේ රු. 1,005කින්, මැයි මාසයේ රුපියල් 100කින්, ජූනි මාසයේ රුපියල් 452ක් හා ඉකුත් ජූලි මාසයේ රු. 204ක් ලෙස අඩු කළේය. මේ සහනය ජනතාවට සලසන අතරතුර රාජ්‍ය භාණ්ඩාගාරයට ලාභාංශ ලෙස රු. බිලියන 1.5ක් ඉකුත් සතියේ ප්‍රදානය කිරීමටද ලිට්‍රෝ සමාගම කටයුතු කළේය. වෙළෙඳපොළ අධ්‍යනය හා කාර්යක්ෂම තොග කළමනාකරණය නිසා ජාත්‍යන්තර මිල වැඩි වීම අභියෝගයට ලක් කරමින් ජනතාවට අඩු මිලට ගෑස් සැපයීමට හැකි වීම තම සමාගම ලැබු සුවිශේෂ ජයග්‍රහණයක් බවද පීරිස් මහතා වැඩිදුරටත් කීය.\n\nඅනුර ප්‍රේමලාල්",
       "URL": "https://www.dinamina.lk/2023/08/05/local/11907/%e0%b7%80%e0%b7%99%e0%b7%85%e0%b7%99%e0%b6%b3%e0%b6%b4%e0%b7%9c%e0%b7%85-%e0%b7%84%e0%b7%90%e0%b7%83%e0%b7%92%e0%b6%bb%e0%b7%93%e0%b6%b8-%e0%b6%9a%e0%b6%bd%e0%b7%8a-%e0%b6%ad%e0%b7%92%e0%b6%ba/",
       "Category": "local",
       "Parent URL": "https://www.dinamina.lk/category/local//page/284/"
}