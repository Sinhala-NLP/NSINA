{
       "Source": "dinamina",
       "Timestamp": "July 15, 2023 6:00 am",
       "Headline": "වසරකට පෙර රටේ තිබුණු තත්ත්වය වෙනස් වුණේ රනිල් රට භාරගත් හින්දයි",
       "News Content": "පාර්ලිමේන්තු මන්ත්‍රී වජිර අබේවර්ධන\n\nවසරකට පෙර රටේ තිබුණු තත්ත්වය මුළුමනින්ම වෙනස් වුණේ රනිල් වික්‍රමසිංහ රට භාරගත් නිසා බවත් තවදුරටත් එතුමා රට ගොඩගැනීමට ගෙනයන වැඩපිළිවෙළ සඳහා අපි සියලුදෙනාම බෙදී වෙන් නොවී සහයෝගය දිය යුතු බවත් එජාප සභාපති, පාර්ලිමේන්තු මන්ත්‍රී වජිර අබේවර්ධන මහතා ප්‍රකාශ කළේය. වජිර අබේවර්ධන මහතා මේ අදහස් පළ කළේ 13 වැනි දින උදෑසන ගාල්ල දිස්ත්‍රික්කයේ ඇළ මාර්ග පවිත්‍ර කිරීමේ සමාරම්භක වැඩසටහනට එක්වෙමිනි. එහිදී තවදුරටත් අදහස් දැක්වූ ඒ මහතා මෙසේ ද කීය.\n\n“රජය පළාත් මට්ටමින් ප්‍රතිසංස්කරණය කළ යුතු ප්‍රතිසංස්කරණ මේ වන විට ක්‍රියාත්මක කරමින් තිබෙනවා. මේ සඳහා පක්ෂ පාට භේද තබා ගත යුතු නැහැ. අපි සියලුදෙනාම එකට එකතු වී තමන්ගේ ප්‍රදේශය දියුණු කිරීමට එක්ව ක්‍රියා කළ යුතුව තිබෙනවා. මට මතකයි පසුගිය අවුරුද්දේ අද වගේ දවසක පාලන යන්ත්‍රය වෙනස් කිරීම සඳහා අරගලයක් ක්‍රියාත්මක වුණා. නමුත් අද වන විට ඒ සියල්ල වෙනස් වී තිබෙනවා. අද ඔබේ ගම නගරය දියුණු කිරීම වෙනුවෙන් රජය විසින් විවිධ වැඩසටහන් ක්‍රියාත්මක කරනවා. මේ වන විට ලෝකයෙන් වැඩිම ආධාර මුදල් ප්‍රමාණයක් දෙන්නේ පරිසර පද්ධති ආරක්ෂා කිරීමටයි. රනිල් වික්‍රමසිංහ මහතා මේ බව ප්‍රකාශ කළේ එතුමා පාර්ලිමේන්තු යෑමටත් ප්‍රථමයි. මේ නිසා අපේ පරිසර පද්ධතීන් ආරක්ෂා කිරීමට ද ලෝක බැංකුව විසින් මුදල් ප්‍රතිපාදන ලබාදෙනවා. අපි ඒවා නිසි කළමනාකාරීත්වයකට ලක් කළ යුතුව තිබෙනවා. 2003, 2018 වසරවලදී ගාල්ල දිස්ත්‍රික්කයේ ඇති වූ ගංවතුර තත්ත්වය මට හොඳට මතකයි. අපි මේ විනාශය නවත්වන්න තිබෙනවා. මෙය නවත්වන්න නම් ගිංගඟ නිසියාකාරව කළමනාකරණය කළ යුතුයි. ඒ වෙනුවෙන් මම පසුගිය අපේ ආණ්ඩු කාලයේ කැබිනට් පත්‍රිකාවක් ඉදිරිපත් කර තිබුණා. ඔබේත් රටේත් අවාසනාවට අපේ ආණ්ඩුව පරාජය වීමත් සමඟ මේ ව්‍යාපෘති නැවතී ගියා. නමුත් රනිල් වික්‍රමසිංහ මහතා ජනාධිපති වූ ගමන් මම නැවත මේ කැබිනට් පත්‍රිකාව විෂය භාර අමාත්‍යවරයා මගින් ඉදිරිපත් කළා. මේ ව්‍යාපෘතිය රනිල් වික්‍රමසිංහ මහතා චීනයට යෑමෙන් පසු නියත වශයෙන්ම ක්‍රියාත්මක වේවි. ඒ ගැන මට සියයට සියයක් විශ්වාසයි. අද අපිට ආර්ථික නිදහස අවශ්‍ය කර තිබෙනවා. ඒ සඳහාත් අපි සියලුදෙනාම එකට එකතු විය යුතුව තිබෙනවා. බෙදුණොත් අපි පරාද වේවි. දින්නත් පැරදුණත් වැදගත් වෙන්නේ එකඟතාවයයි. ගිය අවුරුද්දේ අද වගේ දවසක් ඔබ සියලුදෙනාම නැවතත් සිහිපත් කළ යුතුයි. එදා ඔබ පෝලිම්වල දුක් වින්ඳා, ඇතැම් අය පෝලිම්වල මිය ගියා. ඔබට කිසිදු නිදහසක් තිබුණේ නැහැ. ඔබේ දරුවන්ට බොන්න කිරිපිටි තිබුණේ නැහැ. කෑමක් උයාගන්න ගෑස් තිබුණේ නැහැ. කොළඹ ජනතාව තමන්ගේ පුටු මේස කඩා ළිප්වලට දැම්මා. නමුත් අද සම්පූර්ණයෙන්ම මේ තත්ත්වය වෙනස් වෙලා තිබෙනවා. අපේ වාසනාවකට වැටුණු ජාතිය යළි නඟා සිටුවන්න අපට ජාතික නායකත්වයක් ඉතිරිව තිබුණා. ඒ තමයි රනිල් වික්‍රමසිංහ මහතා. එතුමා අපේ රටට විතරක් නෙමෙයි මුළු මහත් ලෝකයටම ආදර්ශයක් දෙමින් අපේ රට ඉතාමත් කෙටි කාලයකදී නැවත ලෝකය සමඟ නඟා සිටෙව්වා. මෙවැනි දේවලින් නැවත වරක් ඔප්පු වෙනවා රනිල් වික්‍රමසිංහ මහතා කියන්නේ ලෝකයේ සිටින නායකයන් අතරින් ඉදිරියෙන්ම සිටින නායකයෙක් කියලා. මෙවැනි නායකයෙක් අපේ රට පාලනය කිරීම ගැන අපි ලාංකිකයන් ලෙස සතුටු විය යුතුයි. එය අපට ඉතා ගෞරවයක්. එතුමා ගෙනයන වැඩපිළිවෙළ කඩාකප්පල් නොකර අපි සියලුදෙනාම ඊට සහයෝගය දිය යුතු බව මා මේ මොහොතේදී ප්‍රකාශ කරන්න කැමතියි.",
       "URL": "https://www.dinamina.lk/2023/07/15/local/6721/%e0%b7%80%e0%b7%83%e0%b6%bb%e0%b6%9a%e0%b6%a7-%e0%b6%b4%e0%b7%99%e0%b6%bb-%e0%b6%bb%e0%b6%a7%e0%b7%9a-%e0%b6%ad%e0%b7%92%e0%b6%b6%e0%b7%94%e0%b6%ab%e0%b7%94-%e0%b6%ad%e0%b6%ad%e0%b7%8a%e0%b6%ad/",
       "Category": "local",
       "Parent URL": "https://www.dinamina.lk/category/local//page/376/"
}