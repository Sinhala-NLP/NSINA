{
       "Source": "dinamina",
       "Timestamp": "July 19, 2023 12:56 am",
       "Headline": "පලස්තීනයේ සරණාගත කඳවුරුවලට එල්ල වන ප්‍රහාර සාධාරණ නෑ",
       "News Content": "පලස්තීනයේ සරණාගත කඳවුරු ඉලක්ක කරගනිමින් එල්ල වෙන යම් යම් ප්‍රහාර කිසිසේත් සාධාරණීය කළ නොහැකි බව හිටපු ජනාධිපති මහින්ද රාජපක්ෂ මහතා පාර්ලිමේන්තුවේ දී ඊයේ (18) පැවැසීය.\n\nපලස්තීන භූමියේ සිදුවන විනාශයන් අප්‍රමාදව නතර කිරීමේ අවශ්‍යතාව අවධාරණය කරමින් කල්තැබීමේ විවාදයේ දී අදහස් දක්වමින් රාජපක්ෂ මහතා මේ බව සඳහන් කළේය.\n\nපලස්තීනය සහ එහි ජනතාව මුහුණ දෙන දුෂ්කරතා සම්බන්ධයෙන් උත්තරීතර පාර්ලිමේන්තුවේ අවධානය යොමුවීම ගැන තමන් පළමුව අගය කොට සළකන බව හිටපු ජනධිපතිවරයා කීවේය.\n\nහිටපු ජනාධිපතිවරයා වැඩිදුරටත් මෙසේද පැවැසීය.\n\nඅපේ මිත්‍ර ඉමිතියාස් බාකිර් මාකර් මන්ත්‍රීවරයා මේ සම්බන්ධයෙන් යෝජනාවක් ඉදිරිපත් කරමින් දැනට පලස්තීන ජනතාව මුහුණදෙන දුෂ්කරතා සහ ස්වාධීන පලස්තීන රාජ්‍යයක අවශ්‍යතාව ඉස්මතු කරනු ලැබුවා. දශක හතක කාලයක් විසඳුමක් නැතිව දිග්ගැසෙන මෙම ප්‍රශ්නය නිසා ජීවිත දහස් ගණනක් දැනට අහිමි වී තිබෙනවා. තවත් විශාල පිරිසක් තුවාල ලබා තිබෙනවා. කුඩා දරුවන් රෝගීන් පමණක් නෙමෙයි වැඩිහිටියන් පවා මෙම අර්බුධයෙන් දිනපතා පීඩා විඳිනවා. පලස්තීන ජනතාවගෙන් විශාල පිරිසක් අදටත් සරණාගතයන් ලෙස දිවි ගෙවනවා. සමහරුන්ට වෛද්‍ය පහසුකම් පවා අහිමියි. උද්ගතව තිබෙන මෙම ගැටුම්කාරි තත්ත්වය සම්බන්ධයෙන් ක්‍රමවත් වැඩපිළිවෙළක අවශ්‍යතාව සාකච්ඡා කරමින් ලෝක නායකයන් දිරිගන්වන විසඳුමක් මෙම පාර්ලිමේන්තුව තුළ විවාදයට ගැනීම කාලීන අවශ්‍යතාවක්. ඒ වගේම පලස්තීනයේ පීඩාවට පත්ව සිටින ජනතාව වෙනුවෙන් ශ්‍රී ලංකාව විධියට අපි ඉටු කරන යුතුකමක්. පලස්තීනයේ පවතින අර්බුදයේ ඉතිහාසය මා අමුතුවෙන් මෙහි සඳහන් කළ යුතු නැහැ. ලෝක දේශපාලනය සම්බන්ධයෙන් අවදියෙන් සිටින ඕනෑම අයෙක් මෙම අර්බුදයේ දිග පළල හොඳින් හඳුනනවා. ශ්‍රී ලංකාව පලස්තීනය වෙනම රාජ්‍යයක් ලෙස පිළිගත්තෙ 1988 දී. ඒතැන් පටන් ශ්‍රී ලංකාව රටක් විධියට පලස්තීන ජනතාව සහ ඔවුන්ගේ ප්‍රශ්නය වෙනුවෙන් දැඩි ලෙස පෙනී සිට තිබෙනවා.මට මතකයි, රාජ්‍ය නායකයා විධියට එක්සත් ජාතීන්ගේ සමුළුව ආමන්ත්‍රණය කරපු සෑම අවස්ථාවකම වගේ මම පලස්තීන අර්බුදය සම්බන්ධයෙන් ලෝක නායකයන්ගෙ අවධානය යොමු කරනු ලැබුවා. ඒ වගේම ඩොලර් මිලියන ගණනින් අප මුදල් පරිත්‍යාග කරමින් පලස්තීන ජනතාවගේ අවශ්‍යතාවන් වෙනුවෙන් කටයුතු කරනු ලැබුවා. ඒ විතරක් නෙමෙයි 2014 ජනවාරි මාසයේ දී පලස්තීනය මෙන්ම ඊශ්‍රායලයේ නිල සංචාරයක නිරතවෙමින් දෙපාර්ශ්වයේම නායකයන් හමුවී මේ අර්බුධය සම්බන්ධයෙන් සාකච්ඡා කරන්න මට අවස්ථාව උදාවුණා. ඒ හමුවීම්වල දී මෙම අර්බුදයට හේතුවුණු ඉතා සංකීර්ණ හා සංවේදී කාරණා වඩාත් හොඳින් තේරුම් ගන්න මට හැකියාව ලැබුණා. එය පහසුවෙන් සුව කළ හැකි තුවාලයක් නොවන බව පැහැදිළියි.",
       "URL": "https://www.dinamina.lk/2023/07/19/local/7560/%e0%b6%b4%e0%b6%bd%e0%b7%83%e0%b7%8a%e0%b6%ad%e0%b7%93%e0%b6%b1%e0%b6%ba%e0%b7%9a-%e0%b7%83%e0%b6%bb%e0%b6%ab%e0%b7%8f%e0%b6%9c%e0%b6%ad-%e0%b6%9a%e0%b6%b3%e0%b7%80%e0%b7%94%e0%b6%bb%e0%b7%94%e0%b7%80/",
       "Category": "local",
       "Parent URL": "https://www.dinamina.lk/category/local//page/366/"
}