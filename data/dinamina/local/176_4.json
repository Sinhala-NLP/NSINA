{
       "Source": "dinamina",
       "Timestamp": "August 30, 2023 12:53 am",
       "Headline": "ත්‍රිරෝද පොතකට මිනි කූපරය රෙජිස්ටර් කරලා හොරට වාහන ලියාපදිංචියෙන් බිලියනයක බදු වංචාවක්",
       "News Content": "රජය වාහන ආනයනය තහනම් කළ අවධියේදී රජයට රුපියල් බිලියනයක බදු ආදායමක් අහිමි කරමින් ආනයනික සමාගම් හා මෝටර් රථ ප්‍රවාහන දෙපාර්තමේන්තුව එක්ව ව්‍යාජ ලෙස වාහන ලියාපදිංචිය සිදු කර ඇතැයි අල්ලස් කොමිසම කොළඹ ප්‍රධාන මහේස්ත්‍රාත් ප්‍රසන්න අල්විස් මහතා වෙත ඊයේ (29) කරුණු දැක්වීය.\n\nරේගුවෙන් නිෂ්කාශනය නොවූ KE-3845 දරන මිනි කූපර් වර්ගයේ මෝටර් රථය ව්‍යාජ ලෙස මෝටර් රථ ප්‍රවාහන කොමසාරිස් දෙපාර්තමේන්තුවේ පරිගණක පද්ධතියට ඇතුළත් කරමින් දූෂණය නම් වරද සිදු කළ බවට අල්ලස් කොමිසම මඟින් ගොනුකළ නඩුවක් කැඳවූ අවස්ථාවේ අල්ලස් කොමිසම මේ බව සඳහන් කළේය.\n\nදැනට මෙසේ වාහන 5000ක් පමණ ව්‍යාජ ලෙස ලියාපදිංචිය සිදු කර ඇති බව සඳහන් කළ අල්ලස් කොමිසම වාහන දෙසීයක් මේ වන විට හඳුනාගෙන ඇති බව සඳහන් කළේය.\n\nඑක් වාහනයක් ලියාපදිංචි කිරීමට ලක්ෂ 20ක මුදලක් මෝටර් රථ ප්‍රවාහන දෙපාර්තමේන්තුවේ නිලධාරීන් ලබාගන්නා බවට තොරතුරු ලැබී ඇති බව සඳහන් කළ අල්ලස් කොමිසම මෙම ජාවාරම කාලයක් තිස්සේ සිදුවන බවට බුද්ධි අංශ තොරතුරු ලැබී ඇතැයි සඳහන් කළේය.\nරජයට බදු ආදායම් අහිමි කරමින් සිදු කරන මෙම වංචාව සම්බන්ධයෙන් සැකකරුවන් හය දෙනකු මේ දක්වා හඳුනාගෙන ඇති බව සඳහන් කළ අල්ලස් කොමිසම ඉදිරියේදී ඔවුන් අධිකරණය හමුවට පැමිණවීමට ක්‍රියා කරන බව පැවසීය.\n\n2007 වසරේ ව්‍යාජ ලේඛන උපයෝගි කර ගනිමින් වාහනය ශ්‍රී ලංකාවට ගෙන්වා 2015 වසරේ ත්‍රිරෝද රථ පොතකට මිනි කූපර් රථය ලියාපදිංචි කර රුපියල් ලක්ෂ 25ක බදු වංචාවක් මඟින් රජයට පාඩුවක් කර ඇති බවත් වාහන අමතර කොටස් ආනයන සමාගමක් මඟින් මෙය සිදු කර ඇති බවට අල්ලස් කොමිසමේ නිලධාරීන් අධිකරණයට දන්වා සිටියහ.\n\nඅදාළ සිද්ධිය සම්බන්ධයෙන් වැඩිදුර විමර්ශන සඳහා මෙම වාහනය රේගු භාරයට පත් කරන ලෙසට අල්ලස් කොමිසම අධිකරණයෙන් ඉල්ලා සිටියේය.\nඒ අනුව වැඩිදුර විමර්ශන සඳහා අදාළ “මිනි කූපර්” වාහනය ශ්‍රී ලංකා රේගුව වෙත භාරදීම සඳහා අධිකරණයට නියෝග නිකුත් කළේය.",
       "URL": "https://www.dinamina.lk/2023/08/30/local/18261/%e0%b6%ad%e0%b7%8a%e0%b6%bb%e0%b7%92%e0%b6%bb%e0%b7%9d%e0%b6%af-%e0%b6%b4%e0%b7%9c%e0%b6%ad%e0%b6%9a%e0%b6%a7-%e0%b6%b8%e0%b7%92%e0%b6%b1%e0%b7%92-%e0%b6%9a%e0%b7%96%e0%b6%b4%e0%b6%bb/",
       "Category": "local",
       "Parent URL": "https://www.dinamina.lk/category/local//page/176/"
}