{
       "Source": "dinamina",
       "Timestamp": "July 6, 2023 1:00 am",
       "Headline": "මහාධිකරණවල නඩුවලින් 1/3ක් ළමා අපචාර ස්ත්‍රී දූෂණ නඩු",
       "News Content": "මෙරට මහාධිකරණය තුළ පවතින නඩු සංඛ්‍යාවෙන් තුනෙන් එකක් එනම් 29,723න්\n9862ක් ළමා අපචාර සහ ස්ත්‍රී දූෂණ නඩු බව අධිකරණ, බන්ධනාගාර කටයුතු හා\nආණ්ඩුක්‍රම ව්‍යවස්ථා ප්‍රතිසංස්කරණ ඇමැති, ආචාර්ය විජයදාස රාජපක්ෂ මහතා\nපාර්ලිමේන්තුවේදී ඊයේ (05) පැවැසීය.\n\nඑම නඩු 9862ක තුළ ළමා අපචාර නඩු 5550ක් හා ස්ත්‍රී දූෂණ නඩු 4312ක් තිබෙන බව හෙතෙම\nකීවේය.\n\nඒ අනුව මහාධිකරණවල තිබෙන නඩුවලින් සියයට 33ක් ළමා අපචාර සහ ස්ත්‍රී දූෂණ\nනඩු බව රාජපක්ෂ මහතා කියා සිටියේය.\n\nඅධිකරණ කටයතු ප්‍රමාද වීම සම්බන්ධයෙන් ගෙන ආ යෝජනාව පිළිබඳව අදහස්\nදක්වමින් ඇමැතිවරයා මේ බව සඳහන් කළේය.\n\nඊළඟට වැඩිපුරම නඩු ඇත්තේ මිනීමැරීම සහ මිනීමැරීමට තැත් කිරීම් සහ විස\nමත්ද්‍රව්‍ය නඩු බවත් ඒ අනුව මිනීමැරීම සහ මිනීමැරීමට තැත් කිරීම් නඩු 3286ක්,\nවිස මත්ද්‍රව්‍ය නඩු 3376ක් ලෙස නඩු 6662ක් තිබෙන බවත් ඒ මහතා ප්‍රකාශ කළේය.\n\nමහාධිකරණ නඩුවලින් සියයට 22ක් මිනීමැරීම්, මිනීමැරීමට තැත්කිරීම් සහ\nවිස මත්ද්‍රව්‍ය නඩු බව පවසන ඇමැතිවරයා ඒ අනුව ගනිද්දී මහාධිකරණය තුළ ඇති\nනඩුවලින් සියයට 55ක් ළමා අපචාර සහ ස්ත්‍රී දූෂණ, මිනීමැරීම්, මිනීමැරීමට\nතැත් කිරීම් සහ විස මත්ද්‍රව්‍ය ගනයට අයත් නඩු බව පැවැසීය.\n\nඅධිකරණ සේවා කොමිසමේ පමණක් පුරප්පාඩු 1175කට වැඩි සංඛ්‍යාවක් පවතින් බවත්\nඅවුරුදු 2ක් තිස්සේ කළ ඉල්ලීමට අනුව පසුගිය දිනවල 250ක් බඳවා ගැනීමට\nඅනුමැතිය හිමි වුණු බවත් ඇමැතිවරයා කීවේය.\n\n",
       "URL": "https://www.dinamina.lk/2023/07/06/local/4526/%e0%b6%b8%e0%b7%84%e0%b7%8f%e0%b6%b0%e0%b7%92%e0%b6%9a%e0%b6%bb%e0%b6%ab%e0%b7%80%e0%b6%bd-%e0%b6%b1%e0%b6%a9%e0%b7%94%e0%b7%80%e0%b6%bd%e0%b7%92%e0%b6%b1%e0%b7%8a-1-3%e0%b6%9a%e0%b7%8a-%e0%b7%85/",
       "Category": "local",
       "Parent URL": "https://www.dinamina.lk/category/local//page/412/"
}