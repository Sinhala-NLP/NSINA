{
       "Source": "dinamina",
       "Timestamp": "July 28, 2023 1:00 am",
       "Headline": "ශිෂ්‍යත්වයෙන් ලකුණු 182ක් ලබා කොළඹ ආනන්දයට තේරුණු සිසුවා බීමත් රියැදුරාගේ ගොදුරක් වෙයි",
       "News Content": "ඉකුත් වර්ෂයේ පැවැති 5 ශ්‍රේණිය ශිෂ්‍යත්ව විභාගයෙන් ලකුණු 182ක් ලබා කොළඹ ආනන්ද විද්‍යාලයට සමත් වූ දරුවකු නොහික්මුණු බීමත් රියැදුරෙකුගේ අපරික්ෂාරී රිය ධාවනය හේතුවෙන් හයිලෙවල් මාර්ගයේ මීගොඩ මංසන්ධිය ආසන්නයේ දී සිදු වූ රිය අනතුරකින් හෝමාගම මූලික රෝහලට ඇතුළත් කර ප්‍රතිකාර ලබමින් සිටි අතරතුර ඊයේ (27) මියගොස් ඇතැයි මීගොඩ පොලිසිය පවසයි.\n\nමෙසේ මියගොස් ඇත්තේ මීගොඩ හෙට්ටියාවත්ත, 6 වන පටුමග, අංක 412 / 06 හි පදිංචි කොළඹ ආනන්ද විද්‍යාලයේ හය වසරේ ඉගෙනුම ලැබූ විනිඳු සත්සර නමැති එකොළොස් හැවිරිදි පාසල් සිසුවකු බව පොලිසිය පවසයි.\n\nබීමත් රියැදුරකු අධික වේගයෙන් පැදවූ මෝටර් රථයක් මාර්ගයේ ගමන් ගත් පදිකයන් දෙදෙනකුගේ හා කැබ් රථයක, ත්‍රිරෝද රථයක හප්පා සිදු කළ අනතුරින් මේ සිසුවා මියගිය අතර තවත් දෙදෙනකු ප්‍රතිකාර සඳහා හෝමාගම මූලික රෝහලට ඇතුළත් කර තිබේ.\n\nපෙරේදා (26) රාත්‍රී 10.00ට පමණ හයිලෙවල් මාර්ගය ඔස්සේ අවිස්සාවේල්ල දෙස සිට කොළඹ දෙසට අධික වේගයෙන් බීමත් රියැදුරකු පැදවූ මෝටර් රථයක් මීගොඩ 20 කණුව ආසන්නයේදී මාර්ගයේ ගමන් ගත් 57 හැවිරිදි මවක සහ ඇයගේ 18 හැවිරිදි පුත්‍රයෙකුගේ සිරුරේ ගැටි අනතුරක් සිදුව තිබූණි.\n\nඑහෙත් අනතුරෙන් පසුව මෝටර් රථය නොනවත්වා මීටර් 500ක පමණ දුරක් ඉදිරියට ධාවනය කරද්දී කොළඹ දෙස සිට අවිස්සාවේල්ල දෙසට විරුද්ධ මන්තීරුව ඔස්සේ අවිස්සාවේල්ල දෙසට ධාවනය වෙමින් තිබූ කැබ් රථයක ගැටී ඒ අසල නවතා තිබූ ත්‍රිරෝද රථයක ගැටී අනතුරු දෙකක් සිදුව ඇත.\n\nඅනතුරින් බරපතළ තුවාල ලැබූ 56 හැවිරිදි ත්‍රිරෝද රථයේ රියැදුරු හා ඔහුගේ පුත්‍රයා සහ තවත් පුද්ගලයකු ප්‍රතිකාර සඳහා කඩිනමින් හෝමාගම මූලික රෝහලට ඇතුළත් කර ඇති අතර එහි ප්‍රතිකාර ලබමින් සිටියදී එකොළොස් හැවිරිදි පාසල් සිසුවා මෙසේ මියගොස් ඇති බව පොලිසිය පවසයි. සිද්ධියෙන් අනතුරුව අනතුර සිදු කළ නාරාහේන්පිට ප්‍රදේශයේ පදිංචි 54 හැවිරිදි මෝටර් රථයේ රියැදුරු අත්අඩංගුවට ගෙන පරීක්ෂා කිරීමේදී ඔහු අධික ලෙස බීමතින් සිට ඇති බවට අනාවරණය වී තිබේ. අනතුරින් ත්‍රිරෝද රථයට හා මෝටර් රථයට බරපතළ හානි සිදුව ඇති අතර ප්‍රතිකාර ලබන අනිත් දෙදෙනාගේ තත්ත්වය සාමාන්‍ය බව පොලිසිය පවසයි.\n\nඅනතුරට හේතුව නොසැලකිලිමත් හා අපරීක්ෂාකාරි රිය ධාවනය බව පොලිසිය පවසයි.\n\nඒ අනුව මියගිය පාසල් සිසුවාගේ මෘත දේහය පිළිබඳ හදිසි මරණ පරීක්ෂණය හෝමාගම හදිසි මරණ පරීක්ෂක සාම විනිසුරු චින්තක උදයකුමාර මහතා විසින් සිදු කිරීමට නියමිතව ඇත.\n\nකොට්ටාව – ප්‍රදීප් කුමාර\n\nමීගොඩ – බී.කේ.කත්‍රිආරච්චි",
       "URL": "https://www.dinamina.lk/2023/07/28/local/9824/%e0%b7%81%e0%b7%92%e0%b7%82%e0%b7%8a%e0%b6%ba%e0%b6%ad%e0%b7%8a%e0%b7%80%e0%b6%ba%e0%b7%99%e0%b6%b1%e0%b7%8a-%e0%b6%bd%e0%b6%9a%e0%b7%94%e0%b6%ab%e0%b7%94-182%e0%b6%9a%e0%b7%8a-%e0%b6%bd/",
       "Category": "local",
       "Parent URL": "https://www.dinamina.lk/category/local//page/318/"
}