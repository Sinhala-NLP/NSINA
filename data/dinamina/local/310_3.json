{
       "Source": "dinamina",
       "Timestamp": "July 31, 2023 1:01 am",
       "Headline": "අරියාලෛ වෙරළේ සඟවා තිබූ පුපුරන ද්‍රව්‍ය කූරු 51ක් නාවික හමුදාව විසින් සොයා ගනී",
       "News Content": "\n\nශ්‍රී ලංකා නාවික හමුදාව යාපනය, අරියාලෛ ප්‍රදේශයෙහි පෙරේදා (29) සිදු කළ විශේෂ සෝදිසි මෙහෙයුමකින් අරියාලෛ වෙරළ ප්‍රදේශයේ සූක්‍ෂම ලෙස සඟවා තිබූ වාණිජ පුපුරන ද්‍රව්‍ය කූරූ 51ක් නාවික හමුදා භාරයට ගැනීමට කටයුතු කෙරිණි.\nපුපුරන ද්‍රව්‍ය භාවිතයෙන් සිදු කරන නීති විරෝධී ධීවර කර්මාන්තය හේතුවෙන් සාගරික පරිසර පද්ධතියට සිදු වන හානිය වැළැක්වීමට නාවික හමුදාව නිරන්තර අවධානයෙන් සිටිමින් සෝදිසි මෙහෙයුම් සිදු කරයි.\nඋතුරු නාවික විධානයට අයත් ශ්‍රී ලංකා නාවික වේළුසුමන ආයතනයෙන් යාපනය, අරියාලෛ වෙරළ ප්‍රදේශයේ සිදු කළ විශේෂ සෝදිසි මෙහෙයුමකදී එම වෙරළ ප්‍රදේශයේ ලඳු කැලෑවක සඟවා තිබූ සැක කටයුතු බෑගයක් පරීක්‍ෂාවට ලක් කර තිබේ. එහිදී එම බෑගයේ සූක්‍ෂම ලෙස සඟවා තිබූ මේ වාණිජ පුපුරන ද්‍රව්‍ය කූරූ 51 නාවික හමුදා භාරයට ගැනීමට කටයුතු කර තිබේ.\n\nරක්ෂණ ශ්‍රියන්ත",
       "URL": "https://www.dinamina.lk/2023/07/31/local/10410/%e0%b6%85%e0%b6%bb%e0%b7%92%e0%b6%ba%e0%b7%8f%e0%b6%bd%e0%b7%9b-%e0%b7%80%e0%b7%99%e0%b6%bb%e0%b7%85%e0%b7%9a-%e0%b7%83%e0%b6%9f%e0%b7%80%e0%b7%8f-%e0%b6%ad%e0%b7%92%e0%b6%b6%e0%b7%96-%e0%b6%b4/",
       "Category": "local",
       "Parent URL": "https://www.dinamina.lk/category/local//page/310/"
}