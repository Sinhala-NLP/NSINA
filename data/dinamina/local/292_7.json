{
       "Source": "dinamina",
       "Timestamp": "August 3, 2023 5:39 am",
       "Headline": "සූර්පිට පුද්ගලයකුට පහර දුන් අශ්වාරෝහක පීසීලා 3ක් අත්අඩංගුවට",
       "News Content": "කොළඹ කෙසෙල්වත්තේදී බීමත්ව කලහකාරීව හැසිරෙමින් පුද්ගලයකුට පහර දෙමින් සිටි පොලිස් අශ්වාරෝහක කොට්ඨාසයේ සේවයේ නිරතව සිටින පොලිස් කොස්තාපල්වරු තිදෙනෙක් කෙසෙල්වත්ත පොලිසියේ නිලධාරීන් විසින් පෙරේදා (01) අත්අඩංගුවට ගනු ලැබූහ.\n\nකෙසෙල්වත්ත බෝධිරුක්ඛාරාම විහාරස්ථානය අසල මාර්ග බාධකයේ රාත්‍රී රාජකාරියේ නිරතව සිටි පොලිස් නිලධාරීන්ට ප්‍රදේශවාසීන් පවසා ඇත්තේ බීමත් පුද්ගලයන් තිදෙනකු පුද්ගලයකුට අමානුෂික ලෙස පහරදෙන බවය. ඒ අනුව මාර්ග බාධක රාජකාරියේ නිරතව සිටි පොලිස් නිලධාරීන් ඒ බව සොයා බැලීමට ඒ ආසන්නයේ ඇති අක්බාර් පටුමඟ වෙත ගොස් තිබේ.\n\nඑහිදී පොලිස් නිලධාරීන් දැක ඇත්තේ බීමත් පුද්ගලයන් තිදෙනකු පුද්ගලයකුට පහර දෙමින් කලහකාරීව හැසිරෙන බවය. පොලිස් නිලධාරීන් ඔවුන්ව පාලනය කිරීමට යෑමේදී ඔවුන් පොලිස් නිලධාරීන් සමඟ ද ගැටුමක් ඇති කර ගැනීමට උත්සාහ දරා තිබේ. ඒ අනුව මෙම සැකකරුවන් තිදෙනාව අත්අඩංගුවට ගෙන අධිකරණ වෛද්‍ය නිලධාරිවරයා වෙත ඉදිරිපත් කර ඇත. එහිදී තහවුරු වී ඇත්තේ අදාළ පුද්ගලයන් තිදෙනා බීමත්ව සිට ඇති බවය. මෙම පුද්ගලයන් තිදෙනා පොලිස් නිලධාරීන් බවට තොරතුරු අනාවරණය වී ඇත්තේ පහරදීම සම්බන්ධයෙන් කළ විමර්ශනයේදී බව උසස් පොලිස් නිලධාරියෙක් පැවසීය.\n\nමෙසේ අත්අඩංගුවට ගෙන ඇති කොස්තාපල්වරු තිදෙනා මෑතකදී පොලිස් සේවයට එක්වූ අය බවත් ඔවුන් තිදෙනාගේ වැඩ තහනම් කිරීමට ඊයේ (02) වන විට කොළඹ මධ්‍යම කොට්ඨාසයේ සහකාර පොලිස් අධිකාරිවරයා පියවර ගෙන තිබේ.\nගයාන් කුමාර වීරසිංහ",
       "URL": "https://www.dinamina.lk/2023/08/03/local/11335/%e0%b7%83%e0%b7%96%e0%b6%bb%e0%b7%8a%e0%b6%b4%e0%b7%92%e0%b6%a7-%e0%b6%b4%e0%b7%94%e0%b6%af%e0%b7%8a%e0%b6%9c%e0%b6%bd%e0%b6%ba%e0%b6%9a%e0%b7%94%e0%b6%a7-%e0%b6%b4%e0%b7%84%e0%b6%bb-%e0%b6%af/",
       "Category": "local",
       "Parent URL": "https://www.dinamina.lk/category/local//page/292/"
}