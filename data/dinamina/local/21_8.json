{
       "Source": "dinamina",
       "Timestamp": "October 7, 2023 1:00 am",
       "Headline": "නායයෑමෙන් බේරී කඳවුරුගත වූවන්ට වෛද්‍ය සායනයක්",
       "News Content": "අකුරැස්ස, දියලපේ නාය යෑමට ලක්වූ තැන්නපිටහේන පවුල් 37ක පුද්ගලයන් 129 දෙනකු මාර/දියලපේ කණිටු විදුහලේ තාවකාලිකව කඳවුරු ගත කර තිබේ.\n\nඒ අනුව මෙම කඳවුරේ නවාතැන් ගත් පිරිස වෙනුවෙන් ඊයේ (06) උදෑසන සිට සවස 1.30 දක්වා අකුරැස්ස සෞඛ්‍ය වෛද්‍ය නිලධාරී කාර්යාලය මඟින් විශේෂ සෞඛ්‍ය සායනයක් පවත්වනු ලැබිණ. මේ සඳහා අකුරැස්ස සෞඛ්‍ය වෛද්‍ය නිලධාරී සංජය ඩයස් මහතාගේ ප්‍රධානත්වයෙන් පරිපාලන මහජන සෞඛ්‍ය පරීක්ෂක කේ.එල්.කේ.කේ. ඩයස්, දියලපේ කොට්ඨාසය භාර මහජන සෞඛ්‍ය පරීක්ෂක කේ.ඩී.එස්. කාලිංග සහ වෛද්‍ය නිලධාරීන් පිරිසක් මෙම සායනය සඳහා සිය දායකත්වය සැපයූහ.\n\nවිශේෂයෙන් ගංවතුර තත්ත්වයත් සමඟ මී උණ බෝ වීමේ ප්‍රවණතාවයක් ඇති බැවින් ඒ සඳහා මෙහිදී බෙහෙත් පෙති ලබා දුන් අතර අනෙකුත් රෝගීන් සඳහා අකුරැස්ස දිසා රෝහලින් සහ ව්‍යාපාරික ප්‍රජාවගේ සහායෙන් වෙනත් බෙහෙත් ද්‍රව්‍ය ලබා දීමට කටයුතු යොදා තිබුණි.\n\nකුණු පළාත් ආණ්ඩුකාර ආචාර්ය විලී ගමගේ මහතා ද පෙරේදා (05) පැමිණ අවශ්‍ය පහසුකම් සැපයීමට කටයුතු කළේය. මෙම අවස්ථාවට අකුරැස්ස ප්‍රාදේශීය ලේකම් කේ.ජී.ඩී. අනෝජා, සහකාර ප්‍රාදේශීය ලේකම් එස්.ජී.වයි. අරවින්ද, ආපදා කළමනාකරණ නිලධාරී සම්පත් ගමගේ යන අය ඇතුළු පිරිසක් එක්ව සිටියහ.",
       "URL": "https://www.dinamina.lk/2023/10/07/local/28731/%e0%b6%b1%e0%b7%8f%e0%b6%ba%e0%b6%ba%e0%b7%91%e0%b6%b8%e0%b7%99%e0%b6%b1%e0%b7%8a-%e0%b6%b6%e0%b7%9a%e0%b6%bb%e0%b7%93-%e0%b6%9a%e0%b6%b3%e0%b7%80%e0%b7%94%e0%b6%bb%e0%b7%94%e0%b6%9c%e0%b6%ad/",
       "Category": "local",
       "Parent URL": "https://www.dinamina.lk/category/local//page/21/"
}