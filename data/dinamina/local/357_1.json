{
       "Source": "dinamina",
       "Timestamp": "July 20, 2023 1:00 am",
       "Headline": "මෝඩාභිමානය  උඩුගත කළ බෲනෝගේ නඩුවේ වැඩිදුර වාර්තා  කැඳවයි",
       "News Content": "“මෝඩාභිමානය” නමැති ප්‍රහසන වැඩසටහනකදී බෞද්ධාගමට අපහාස වන අයුරින් අදහස් දැක්වූ දැනට ඇප මත මුදා හැර සිටින නතාෂා එදිරිසූරිය සහ ඇය ඉදිරිපත් කළ වීඩියෝව අන්තර්ජාලයට මුදා හැරි බව කියන SL-Vlog හි හිමිකරු වන බෲනෝ දිවාකරට එරෙහි නඩුවේ වැඩිදුර වාර්තා ලබන නොවැම්බර් මස 15 වැනිදා යළි කැඳවන ලෙස කොටුව මහේස්ත්‍රාත් තිළිණ ගමගේ මහතා ඊයේ (19) නියෝග කළේය.\n\nසිද්ධියට අදාළ නඩුව කැඳවූ අවස්ථාවේදී මහේස්ත්‍රාත්වරයා මෙම නියෝගය සිදු කළේය.\n\nඇප මත මුදා හැර සිටින නටාෂා එදිරිසූරිය සහ බෲනෝ දිවාකර යන දෙදෙනා නඩුව කැඳවු අවස්ථාවේදී විවෘත අධිකරණයේ පෙනී සිටියහ.\n\nඅපරාධ පරීක්ෂණ දෙපාර්තමේන්තුව සැකකරුවන්ට එරෙහිව බී වාර්තාවක් ඉදිරිපත් කරමින් කරුණු දැක්වීය.\n\nසැකකරුවන් දෙදෙනාට සිවිල් හා දේශපාලන අයිතිවාසිකම් පිළිබඳ සම්මුති පනත යටතේ අපරාධ පරීක්ෂණ දෙපාර්තමේන්තුව විසින් කරුණු ඉදිරිපත් කර තිබූ අතර එම පනත යටතේ චෝදනා ගොනු කළ නොහැකි බවට නතාෂා එදිරිසූරිය වෙනුවෙන් සිදු කළ ඇප ඉල්ලීම සලකා බැලූ මහාධිකරණය තීරණය කර තිබුණි. බුදු දහමට අපහාස වන ආකාරයේ ප්‍රකාශයක් සිදුකිරීමේ චෝදනාවට නතාෂා එදිරිසූරිය සහ බෲනෝ දිවාකර යන දෙදෙනාට විදේශ ගමන් තහනම් පනවා ඇත.\n\nසුභාෂිණී සේනානායක",
       "URL": "https://www.dinamina.lk/2023/07/20/local/7831/%e0%b6%b8%e0%b7%9d%e0%b6%a9%e0%b7%8f%e0%b6%b7%e0%b7%92%e0%b6%b8%e0%b7%8f%e0%b6%b1%e0%b6%ba-%e0%b6%8b%e0%b6%a9%e0%b7%94%e0%b6%9c%e0%b6%ad-%e0%b6%9a%e0%b7%85-%e0%b6%b6%e0%b7%b2%e0%b6%b1%e0%b7%9d/",
       "Category": "local",
       "Parent URL": "https://www.dinamina.lk/category/local//page/357/"
}