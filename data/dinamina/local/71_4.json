{
       "Source": "dinamina",
       "Timestamp": "September 26, 2023 12:22 am",
       "Headline": "සූර්වී සිටි සිසුහු 5ක්  පොලිසියේ දෙදෙනාට  පහර දී අත් සපා කාලා",
       "News Content": "ගල්කිස්ස වෙරළ ආරක්ෂක ඒකකයේ පොලිස් නිලධාරීන් දෙදෙනෙකුට පහරදී අතපය හා පිටවල් හපා කෑ බීමත් පාසල් සිසුන් පස් දෙනකු ඇතුළු හය දෙනකු ගල්කිස්ස පොලිසියේ නිලධාරීන් විසින් පෙරේදා (24) සවස අත්අඩංගුවට ගෙන ඇත. ගල්කිස්ස වෙරළ තීරයේ අනාරක්ෂිත ගල්පරයක් අසල බීමතින් දිය නාමින් සිටි මෙම පිරිසට එම ස්ථානයෙන් ඉවත්ව ආරක්ෂක ස්ථානයකට ගොස් දිය නාන ලෙස අවවාද කිරීම හේතුවෙන් ඔවුන් මෙසේ පොලිස් නිලධාරීන්ට පහරදී හපා කා ඇති බව ගල්කිස්ස කොට්ඨාසය භාර ජ්‍යෙෂ්ඨ පොලිස් අධිකාරී මංගල දෙහිදෙණිය මහතා සඳහන් කළේය.\n\nඅත්අඩංගුවට ගත් සිසුන්ගෙන් සිවු දෙනෙක්ම රත්මලානේ පදිංචිකරුවන්ය. එක් සිසුවෙන් පිළියන්දල අයෙක් බව ගල්කිස්ස පොලිසිය කියයි. ඔවුන් පස් දෙනාම අවුරුදු 16ක් වයසැති අය බවත් හය වැන්නා අවුරුදු 30ක් වයසැති අහුංගල්ලේ පදිංචිකරුවෙක් බවත් පොලිසිය කියයි.\n\nමෙසේ මේ අයගෙන් පහරකෑමට ලක්ව ඇත්තේ පොලිස් සැරයන් වීරසිංහ සහ ධර්මතිලක යන නිලධාරීන් දෙදෙනාය. මෙම නිලධාරීන් දෙදෙනා කළුබෝවිල රෝහලට ඇතුළත් කර ප්‍රතිකාර ලබාදීමටද පියවර ගෙන ඇත.\n\nමෙම වෙරළ තීරයේ දිය නෑමට පැමිණ මුහුදේ ගසාගෙන යන ජීවිත විශාල ප්‍රමාණයක් මෙම නිලධාරීන් දෙදෙනා විසින් බේරාගෙන ඇති බව ජ්‍යෙෂ්ඨ පොලිස් අධිකාරී මංගල දෙහිදෙණිය මහතා පැවසීය. අනාරක්ෂිත ස්ථානයක දියනාමින් සිටි මෙම සිසුන්ට මෙම නිලධාරීන් වෙනත් ආරක්ෂිත ස්ථානයකට යන ලෙස දැනුම්දී ඇත්තේ ජීවිතාරක්ෂාව වෙනුවෙන් බවත් වටකර පහරදී ඇත්තේ එවැනි නිලධාරීන් දෙදෙනෙකුට බවත් මංගල දෙහිදෙණිය මහතා පැවසීය. අත්අඩංගුවට ගත් සිසුන් ඇතුළු සැකකරුවන් 06 දෙනා වෛද්‍යවරයෙකු හමුවටද ඉදිරිපත් කර ඇත. එහිදී ඔවුන් මත්පැන් පානය කර සිට ඇතැයිද තහවුරු වී තිබේ. මෙම සිසුන් කලහාකාරී ලෙස හැසිරීම හේතුවෙන් පාලනය කිරීමට අතිරේක පොලිස් නිලධාරීන් පවා කැඳවීමට සිදුව ඇත. අත්අඩංගුවට ගෙන පොලිස් ස්ථානයේ රඳවා තබාගෙන සිටින අවස්ථාවේදී සිසුන්ගේ මවුපියන් ඇතුළු භාරකරුවන් එහි පැමිණි හඬා දොඩා දරුවන්ට සමාව දෙන ලෙස ඉල්ලා ඇත. රාජකාරියේ නිරතව සිටි පොලිස් නිලධාරීන් දෙදෙනෙකුට පහරදී තිබුණු බැවින් ඔවුන් සියලු දෙනාම අධිකරණයට ඉදිරිපත් කරන බව එහිදී දෙමාපියන්ට හා භාරකරුවන්ට දැනුම්දීමට පොලිසිය පියවර ගෙන තිබේ.\n\nඒ අනුව එම සිසුන් පස් දෙනාත් සෙසු සැකකරුත් ගල්කිස්ස මහේස්ත්‍රාත් අධිකරණයට ඉදිරිපත් කිරීමට නියමිතව තිබුණි.\n\nගල්කිස්ස කොට්ඨාස භාර ජ්‍යෙෂ්ඨ පොලිස් අධිකාරී මංගල දෙහිදෙණිය පොලිස් අධිකාරි සමන් ජයසේකර මහත්වරුන්ගේ උපදෙස් මත ගල්කිස්ස වැඩ බලන මූලස්ථාන ප්‍රධාන පොලිස් පරීක්ෂක පී.ඒ. සුදත් තේනුවර මහතාගේ උපදෙස් පරිදි උප පොලිස් පරීක්ෂක මලල්ගොඩ, පොලිස් සැරයන් 50830 රෝහණ, 94952 බණ්ඩාර, පොලිස් කොස්තාපල් රියැදුරු 93295 කුමාර යන නිලධාරීන් විසින් පරීක්ෂණ කටයුතු සිදුකරනු ලැබීය.\n\nගයාන් කුමාර වීරසිංහ, බණ්ඩාරගම – බිමල් ජයසිංහ,\n\nදෙහිවල – ඩී. පී. හේරත්",
       "URL": "https://www.dinamina.lk/2023/09/26/local/25461/%e0%b7%83%e0%b7%96%e0%b6%bb%e0%b7%8a%e0%b7%80%e0%b7%93-%e0%b7%83%e0%b7%92%e0%b6%a7%e0%b7%92-%e0%b7%83%e0%b7%92%e0%b7%83%e0%b7%94%e0%b7%84%e0%b7%94-5%e0%b6%9a%e0%b7%8a-%e0%b6%b4%e0%b7%9c%e0%b6%bd/",
       "Category": "local",
       "Parent URL": "https://www.dinamina.lk/category/local//page/71/"
}