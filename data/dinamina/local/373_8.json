{
       "Source": "dinamina",
       "Timestamp": "July 17, 2023 1:00 am",
       "Headline": "වීඩියෝ ගේම බලා සරසවි සිසුවෙක් දිවි නහගෙන",
       "News Content": "මාරාන්තික හා ත්‍රාසජනක ක්‍රියාවල නිරත වන ලෙසට විධාන ලැබෙන වීඩියෝ ක්‍රීඩාවක නිරත යාපනය විශ්වවිද්‍යාලයේ සිසුවකු අවසානයේදී බියට පත්ව ගෙල වැලලාගෙන මිය ගොස් තිබේ.\n\nමෙසේ මියගොස් ඇත්තේ යාපනයේ පන්නෙයි ප්‍රදේශයේ පදිංචි සුබරාජා එෂිල්නාත් ( 22) නැමති අයෙකි.\n\nඔහු ඉකුත් 15 දා සිය නිවසට පැමිණ සිටින අවස්ථාවකදී එම වීඩියෝ ක්‍රීඩාවේ නිරතව සිට ඇති අතර යම් විධානයක් නිසා ඔහු බියට පත්ව මෙසේ සිය දිවි හානි කරගෙන ඇති බවට සාක්කි ලැබී තිබේ. එම වීඩියෝ ක්‍රීඩාවල ස්වභාවය වන්නේ තමන් වෙත ලබා දෙන විවිධ අභියෝගවලට මුහුණ දෙමින් එම ක්‍රියාවල නිරත වෙමින් ඉදිරියට ගමන් කිරීමය.\n\nමේ අන්දමටම වූ වීඩියෝ ක්‍රීඩාවක නිරත වූ යාපනයේ එක් විදුහලක සිසුවකු විදුහලේ තට්ටු ගොඩනැඟිල්ලෙන් පහතට පැන තුවාල ලබා සිටියේ මීට මාස හතකට ඉහතදීය.\n\nකිළිනොච්චිය විශ්වවිද්‍යාල සිසුවාටද එම ඉරණමම අත් වී තිබූ අතර ඔහු ඔහුට ලබා දී තිබූ විධානය ඉටුකිරීම වෙනුවට බියට පත්ව සිය දිවි හානි කරගෙන ඇතැයි කියති.\n\nඔහු එම පවුලේ සිටි එකම දරුවා වන අතර නිවසේ කිසිවකු නොමැති අවස්ථාවක එම වීඩියෝ ක්‍රීඩාවේ නිරතව මේ අන්දමට සියදිවි හානි කරගෙන ඇති අතර ඊට පෙර ඔහු සිය මිතුරන්ට මේ පිළිබදව විස්තර හෙළිදරවු කොට තිබේ.\n\nයාපනය ශික්ෂණ රෝහලේදී මෙම මරණය සම්බන්ධයෙන් පැවති පශ්චාත් මරණ පරීක්ෂණයේදී මෙම කරුණු හෙළි වූ අතර යාපනය පොලිසිය සිද්ධිය සම්බන්ධයෙන් විමර්ශන කටයුතු සිදු කරගෙන යයි.\n\nඋතුරු පළාත් විශේෂ – රසුල දිල්හාර ගමගේ",
       "URL": "https://www.dinamina.lk/2023/07/17/local/6981/%e0%b7%80%e0%b7%93%e0%b6%a9%e0%b7%92%e0%b6%ba%e0%b7%9d-%e0%b6%9c%e0%b7%9a%e0%b6%b8-%e0%b6%b6%e0%b6%bd%e0%b7%8f-%e0%b7%83%e0%b6%bb%e0%b7%83%e0%b7%80%e0%b7%92-%e0%b7%83%e0%b7%92%e0%b7%83%e0%b7%94/",
       "Category": "local",
       "Parent URL": "https://www.dinamina.lk/category/local//page/373/"
}