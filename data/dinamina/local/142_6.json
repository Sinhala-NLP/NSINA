{
       "Source": "dinamina",
       "Timestamp": "September 7, 2023 1:33 am",
       "Headline": "හිටපු ජනාධිපති ගෝඨාභයගේ අස්සන යොදා ව්‍යාජ ලේඛන සකස් කිරීමේ නඩුව වරද පිළිගත් හිටපු බැංකු නිලධාරියා මුදාහරී",
       "News Content": "\n\nහිටපු ජනාධිපති ගෝඨාභය රාජපක්ෂ මහතාගේ අත්සන ව්‍යාජ ලෙස යොදා ගනිමින් ව්‍යාජ ලේඛන සකස් කළ බව කියන රාජ්‍ය බැංකුවක හිටපු නිලධාරියා දැඩි අවවාද සහ අත්හිටවූ සිරදඬුවම් මත මුදා හැරීමට කොටුව මහේස්ත්‍රාත් තිළිණ ගමගේ මහතා ඊයේ (06) නියම කළේය.\nසැකකාර බැංකු නිලධාරියා වෙනුවෙන් පෙනී සිටි නීතිඥවරුන් මාර්ගයෙන් එම සිද්ධිය සම්බන්ධයෙන් වරද පිළිගැනීම සිදු කරන බවට විවෘත අධිකරණයට සිදු කළ දැනුම් දීමකට අනුව මෙලෙස දැඩි අවවාද මත අත්හිටවූ සිරදඬුවම් නියම කෙරිණි.\n\nනඩුව කැඳවූ අවස්ථාවේදී සැකකරු විවෘත අධිකරණයේ පෙනී සිටි අතර සැකකරු සිද්ධිය සම්බන්ධයෙන් වරද පිළිගන්නා බව ඔහු වෙනුවෙන් පෙනී සිටි නීතිඥවරයා අධිකරණයට දන්වා සිටියේය.\n\nඒ අනුව එක් චෝදනාවකට මාස හය බැගින් චෝදනා දෙකට වසරක සිර දඩුවම් නියම කළ මහේස්ත්‍රාත්වරයා එය වසර පහකට අත්හිටුවීමට නියම කළ අතර රුපියල් 1500ක දඩ මුදලක් නියම කරමින් සැකකරුගේ ඇඟිලි සලකුණු ලබා ගන්නා ලෙස පොලිසියට නියම කළේය.\n\nවැඩ තහනමකට ලක්ව ඇති මෙම නිලධාරියා යළි සේවය පිහිටුවීමට ව්‍යාජ ලිපි ශීර්ෂයක හිටපු ජනාධිපතිවරයාගේ අත්සන ව්‍යාජ ලෙස යොදා ව්‍යාජ ලේඛන ඉදිරිපත් කිරීමේ සිද්ධියක් සම්බන්ධයෙන් ඉකුත් 2020 මාර්තු මස 28 වනදා අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව රක්ෂිත බන්ධනාගාර ගත කර සිටි අතර වරද පිළිගැනීමෙන් අනතුරුව මුදා හැර ඇත.\n\nසැකකරු ඉදිරිපත් කළ මෙම ව්‍යාජ ලිපිය අදාළ රාජ්‍ය බැංකු මූලස්ථානය වෙත ලබා දීමෙන් අනතුරුව එහි කළමණාකරුට සැක සිතී රහස් පොලිසිය වෙත යොමු කිරීමෙන් අනතුරුව සැකකරු අත්අඩංගුවට ගෙන තිබුණි. සැකකරු එම ලිපිය කුරුණෑගල ප්‍රදේශයේ සන්නිවේදන මධ්‍යස්ථානයකින් සකස් කළ බවට පිළිගෙන ඇත.\nසුභාෂිණී සේනානායක",
       "URL": "https://www.dinamina.lk/2023/09/07/local/20265/%e0%b7%84%e0%b7%92%e0%b6%a7%e0%b6%b4%e0%b7%94-%e0%b6%a2%e0%b6%b1%e0%b7%8f%e0%b6%b0%e0%b7%92%e0%b6%b4%e0%b6%ad%e0%b7%92-%e0%b6%9c%e0%b7%9d%e0%b6%a8%e0%b7%8f%e0%b6%b7%e0%b6%ba%e0%b6%9c%e0%b7%9a/",
       "Category": "local",
       "Parent URL": "https://www.dinamina.lk/category/local//page/142/"
}