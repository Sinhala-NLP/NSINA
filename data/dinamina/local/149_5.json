{
       "Source": "dinamina",
       "Timestamp": "September 5, 2023 3:35 pm",
       "Headline": "අන්තර්ජාලය මගින් අසරණ වන අවිහිංසක මිනිසුන්ට නීතියෙන් සාධාරණ පිළිසරණක්",
       "News Content": "මින් පසු අන්තර්ජාලය හරහා අන්ත අසරණ නිරායුධ අවිහිංසක මිනිසුන්ට සමාජයේ පොදුවේ සිදුවන විවිධ අතවරයන්ට අනේකවිධ දුක්ඛ දෝමනස්සයන්ට නීතිය මගින් සාධාරණ පිළිසරණක් ලබාගත හැකි ආකාරයේ කොමිෂන් සභාවක් ස්ථාපිත කිරීම සිදුකරන බව කැබිනට් ප්‍රකාශක ජනමාධ්‍ය අමාත්‍ය ආචාර්ය බන්දුල ගුණවර්ධන මහතා පවසයි.\n\nඅමාත්‍යවරයා මේ බව පැවසුවේ, අද (05) රජයේ ප්‍රවෘත්ති දෙපාර්තමේන්තුවේ පැවති කැබිනට් තීරණ දැනුම්දීමේ මාධ්‍ය හමුවේදී අදහස් දක්වමිනි.\n\nමෙම පනත් කෙටුම්පත අනූව අසත්‍ය නොවන ද්වේෂ සහගත නොවන ප්‍රකාශන සඳහා කිසිදු බලපෑමක් මෙමගින් සිදුනොවන බවද ද්වේෂසහගත, අසත්‍ය චේතනාන්විතම වෙනත් ආගමික, වාර්ගික හැඟීම් පාරවන සහ චේතනාන්විතවම සමාජය ප්‍රකෝප කරවන දේ සඳහා පමණක් මෙහි වැරදි වශයෙන් දක්වා ඇතැයිද පැවසුවේය.\n\nශ්‍රී ලංකාව තුළ සිද්ධි පිළිබඳ අසත්‍ය ප්‍රකාශ සන්නිවේදනය කිරීම, අපහාසයට හේතුවන අසත්‍ය ප්‍රකාශ සිදුකිරීම, අසත්‍ය ප්‍රකාශයන් මගින් කැරළි ගැසීමක් සිදුකිරීම සඳහා නිකරුනේ ප්‍රකෝප කිරීම, අසත්‍ය ප්‍රකාශයක් මගින් ආගමික රැස්වීමකට බාධා කිරීම, ආගමික හැඟීම් රිදවීමේ ඒකාන්ත චේතනාවෙන් අසත්‍ය ප්‍රකාශයන් සන්නිවේදනය කිරීම, ආගමික හැඟීම් නිග්‍රහයට පාත්‍ර කිරීම සඳහා ඒකාන්තයෙන් සහ ද්වේෂ සහගත ලෙස අසත්‍ය ප්‍රකාශයන් සන්නිවේදනය කිරීම, අන්තර්ජාලයන් හරහා වංචා සිදුකිරීම, අනෙකෙකු ලෙස පෙනී සිටිමින් වංචා කිරීම, සාමය කඩ කිරීමක් සිදුකිරීම සඳහා ප්‍රකෝප කිරීමේ චේතනාවෙන්ම අසත්‍ය ප්‍රකාශයන් මගින් චේතනාන්විතවම නින්දා කිරීම, කැරැල්ලක් හෝ රජයට විරුද්ධ වරදක් ආදිය සිදුකිරීමට සැලැස්වීමේ චේතනාවෙන් අසත්‍ය ප්‍රකාශයක් සංසරණය කිරීම, හිරිහැර සිදුකිරීම සඳහා සිද්ධි පිළිබඳප්‍රකාශන සන්නිවේදනය කිරීම, ළමා අපයෝජනය ආදිය මෙහිදී වැරදි වශයෙන් සැලකෙන බව අවධාරණය කළේය.\n\nමෙම කෙටුම්පත රජයේ ගැසට් පත්‍රයේ පළ කර අනුමැතිය ලද පසු පාර්ලිමේන්තුවට ඉදිරිපත් කිරීමට මහජන ආරක්ෂක අමාත්‍යවරයා ඉදිරිපත් කළ යෝජනාවට කැබිනට් අනුමැතිය හිමිවූ බවද කැබිනට් ප්‍රකාශකවරයා වැඩිදුරටත් පැවසුවේය.\n\n\n\n",
       "URL": "https://www.dinamina.lk/2023/09/05/local/19747/%e0%b6%85%e0%b6%b1%e0%b7%8a%e0%b6%ad%e0%b6%bb%e0%b7%8a%e0%b6%a2%e0%b7%8f%e0%b6%bd%e0%b6%ba-%e0%b6%b8%e0%b6%9c%e0%b7%92%e0%b6%b1%e0%b7%8a-%e0%b6%85%e0%b7%83%e0%b6%bb%e0%b6%ab-%e0%b7%80%e0%b6%b1/",
       "Category": "local",
       "Parent URL": "https://www.dinamina.lk/category/local//page/149/"
}