{
       "Source": "dinamina",
       "Timestamp": "September 11, 2023 2:14 am",
       "Headline": "අමෙරිකාවේ  තානාපති කාර්යාලයේ  නව මාධ්‍ය ප්‍රධානී  අශෝක ජයතුංග",
       "News Content": "\n\nදශක කිහිපයක ජනමාධ්‍ය අත්දැකීම් සහිත අශෝක ජයතුංග මහතා අමෙරිකාවේ වොෂින්ටන් ඩීසීහි ශ්‍රී ලංකා තානාපති කාර්යාලයේ මාධ්‍ය ප්‍රධානියා ලෙස පත්ව සිටී. එරට තානාපති මහින්ද සමරසිංහ මහතාගේ නිර්දේශය මත ජනාධිපති රනිල් වික්‍රමසිංහ මහතා විසින් අදාළ පත් වීම සිදු කර තිබේ.\n\nඅමෙරිකාවට අමතරව මෙක්සිකෝව හා ට්‍රිනිඩෑඩ් හා ටොබැගෝ දෙරටද ඔහුගේ රාජකාරි පථයට ඇතුළත්ය. තවද නිව්යෝර්ක්හි එක්සත් ජාතීන්ගේ සංවිධාන ශ්‍රී ලංකා තානාපති කාර්යාල මාධ්‍ය කටයුතු සඳහා දායකත්වය දැක්වීමද ජනපති විසින් ඔහුට පවරා තිබේ. මෑතකදී ඔහු ලියූ ‘ජනපති e කොළම‘ කාගේත් අවධානයට ලක් වූ හා ආන්දෝලනයට තුඩුදුන් සමාජ මාධ්‍ය ලිපි පෙළකි.\n\nගාල්ල මහින්ද විද්‍යාලයීය ආදි ශිෂ්‍යයකු වන ජයතුංග මහතා ‘ලංකාදීප‘ පුවත්පතේ ආරම්භක සාමාජිකයකු මෙන්ම එහි ඉහළ තනතුරු දැරූවෙකි. ‘සඳුදා හමුව‘, ‘රජවීදිය‘, ඉරිදා ලංකාදීප ප්‍රධාන දේශපාලන කොලම ‘තිරෙන් පිටුපස‘ හා ජනපති අගමැති විපක්ෂ නායක ඇතුළු දේශපාලනඥයන් සමඟ සම්මුඛ සාකච්ඡා ඇතුළු විශේෂාංග රැසක් දශක ගණනාවක් පුරා සම්පාදනය කළ ඔහු අනූව දශකයේ මෙරට පැවති එකම සජීව දේශපාලන සංවාදය වූ ජාතික රූපවාහිනියේ ‘ජනමණ්ඩලී‘ මෙන්ම පසුව අයිටීඑන්හි ‘වන් ටු වන්‘ සජීව දේශපාලන සංවාද රැසක්ද මෙහෙයවූයේය.",
       "URL": "https://www.dinamina.lk/2023/09/11/local/21080/%e0%b6%85%e0%b6%b8%e0%b7%99%e0%b6%bb%e0%b7%92%e0%b6%9a%e0%b7%8f%e0%b7%80%e0%b7%9a-%e0%b6%ad%e0%b7%8f%e0%b6%b1%e0%b7%8f%e0%b6%b4%e0%b6%ad%e0%b7%92-%e0%b6%9a%e0%b7%8f%e0%b6%bb%e0%b7%8a%e0%b6%ba/",
       "Category": "local",
       "Parent URL": "https://www.dinamina.lk/category/local//page/132/"
}