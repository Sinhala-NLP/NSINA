{
       "Source": "dinamina",
       "Timestamp": "August 2, 2023 2:53 am",
       "Headline": "තමිල්නාඩුව ආර්ථිකය ජය ගත්තා නම් අපට බැරි ඇයි?",
       "News Content": "තමිල්නාඩු ප්‍රාන්තයේ ආර්ථික ඉදිරි ගමන තුළින් ශ්‍රී ලංකාවට පාඩමක් උගත හැකි බවත් තමිල්නාඩුවට ආර්ථිකය ජය ගත හැකි නම් අපට බැරිකමක් නැති බවත් සමඟි ජන බලවේගයේ පාර්ලිමේන්තු මන්ත්‍රී, ආචාර්ය හර්ෂ ද සිල්වා මහතා පැවසීය.\nපසුගියදා කොළඹදී පැවැති මාධ්‍ය හමුවකදී ඒ මහතා මේ බව පැවසුවේය.\n\nතමිල්නාඩු ප්‍රාන්තය ඉහළ ආදායම්ලාභී රටවල පාරිභෝගිකයන් වෙනුවෙන් විදුලි වාහන, වාහන සහ දුරකතන අමතර කොටස් වැනි ඉහළ තාක්ෂණික භාණ්ඩ නිෂ්පාදනය කර අපනයනය කිරීමට මේ වන විට කටයුතු කර තිබෙන බවත් ඒ තුළින් සියයට 14ක ඉහළ ආර්ථික වර්ධනයක් පවත්වාගෙන යෑමට සමත් වී තිබෙන බවත් හෙතෙම කිවේය.\n\nශ්‍රී ලංකාවට ආසියානු කලාපයේ වර්ධනය වන ආර්ථිකයක් ඇති රටක් ලෙස පෙරට පැමිණීමට අවශ්‍ය නම් යුක්තිය සහ සාධාරණත්වය මෙන්ම වෙළෙඳපොළ තරගකාරිත්වය පදනම් කරගත් සමාජ වෙළෙඳපොළ ආර්ථික දැක්මක් අනුගමනය කිරීමට අවශ්‍ය බව ද ඒ මහතා කීවේය.\n“අපේ ආර්ථික වර්ධනය ඍණ 3.5යි. 2048 වන විට මේ රට සංවර්ධනය කරනවා කියල ජනාධිපතිවරයා පවසා තිබෙනවා. එතනට යන්න නම් අවුරුද්දකට සියයට 6.5කින් පමණ මේ රටේ ආර්ථිකය වර්ධනය කරගන්න ඕනෑ. අපිට ඒක කරන්න පුළුවන්. නමුත්, අපි මෙතනට යන්න නම් තමිල්නාඩු ප්‍රාන්තය වගේ ලෝකය සමඟ එකට එකතු වෙන්න ඕනෑ. වැඩි ආදායමක් ලබාගන්න පුළුවන් ඉහළ තාක්ෂණික භාණ්ඩ නිපදවා අපනයනය කරන්න ඕනෑ. නිදහස් වෙළෙඳ ගිවිසුම්වලට එකතු වෙන්න ඕනෑ. මේ ගමන යන්න පුළුවන් අපි යෝජනා කරන සමාජ වෙළෙඳපොළ ආර්ථික දැක්ම මඟින් පමණයි යැයි ද හෙතෙම කීවේය.",
       "URL": "https://www.dinamina.lk/2023/08/02/local/11060/%e0%b6%ad%e0%b6%b8%e0%b7%92%e0%b6%bd%e0%b7%8a%e0%b6%b1%e0%b7%8f%e0%b6%a9%e0%b7%94%e0%b7%80-%e0%b6%86%e0%b6%bb%e0%b7%8a%e0%b6%ae%e0%b7%92%e0%b6%9a%e0%b6%ba-%e0%b6%a2%e0%b6%ba-%e0%b6%9c%e0%b6%ad/",
       "Category": "local",
       "Parent URL": "https://www.dinamina.lk/category/local//page/296/"
}