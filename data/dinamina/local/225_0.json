{
       "Source": "dinamina",
       "Timestamp": "August 18, 2023 1:00 am",
       "Headline": "බිංගිරිය පොලිසියෙන් ඇවිත් ගැහුවයි පුද්ගලයකු රෝහල්ගත වෙලා",
       "News Content": "බිංගිරිය පොලිසියේ නිලධාරීන් සිවු දෙනෙකු මධ්‍යම රාත්‍රියේ නිවසට පැමිණ තමනට පහර දුන් බව බිංගිරිය ඉහළ කළුගම වැල්ලරාව ප්‍රදේශයේ පදිංචිකරුවෙකු හලාවත මහ රෝහලේ පොලිස් ස්ථානයට පැමිණිල්ලක් සිදු කර තිබේ.\n\nසඳුන් සමීර ශ්‍රීලාල් (27 ) නමැති පුද්ගලයකු මෙලෙස පැමිණිලි කර ඇති අතර දැනට මොහු හලාවත මහ රෝහලේ නේවාසිකව ප්‍රතිකාර ලබයි. පසුගිය (15 ) මධ්‍යම රාත්‍රියේ මේ පහරදීම සිදු කර ඇති අතර පහර දීමට හේතුව පවුල් ආරවුලක් බව වාර්තා වේ.\n\nතමනට පොලිසිය පහර දී මත්ද්‍රව්‍ය දමන බවට තර්ජනය කළ බවද ප්‍රතිකාර ලබන සදුන් සමීර පැමිණිල්ලේ සඳහන් කර ඇත. Ò මට ඉතා අමානුෂිකව හිසට පහර දුන්නා. මට ගහලා කිව්වේ කුඩු දාලා 54 ගහලා හිරේ යවනවා කියලයි. මම මගේ පාඩුවේ ගරාජයක් කරගෙන ජීවත් වෙනවා. මේ සිදුවීමත් පවුල් ආරවුලක් කිව්වට මගේ බිරියගේ ඥාතියකුගේ සිදුවීමක්. එයාට මගේ නිවසට එන්න බැහැ. එහෙම තියෙද්දි එයා බලහත්කාරයෙන් ආවා.\n\nමම හොඳින් කිව්වා යන්න කියලා. මොකද එයා ආවාම ගොඩාක් ආරවුල් ඇති කරනවා. ඊට පස්සේ තමයි බිරියයි ඒ ඥාතියයි ගිහින් පොලිසිය අරන් ආවේ. අන්තිමට මට වැඩිපුර ගහපු පොලිස් නිලධාරියා මගේ බිරියට ටෙලිෆෝන් නොම්මරයක් ලියලා දීලා කිව්වා ඕනෑ වෙලාවක කතා කරන්න මම එන්නම් මූට දෙන්න කියලා. මම ඉල්ලන්නේ මට සාධාරණයක් කරන්න කියලයි Ò මේ සම්බන්ධයෙන් සොයා බලන බව මේ පිළිබඳව කළ විමසීමේදී බිංගිරිය පොලිසියේ ස්ථානාධිපතිවරයා පැවැසීය.",
       "URL": "https://www.dinamina.lk/2023/08/18/local/15329/%e0%b6%b6%e0%b7%92%e0%b6%82%e0%b6%9c%e0%b7%92%e0%b6%bb%e0%b7%92%e0%b6%ba-%e0%b6%b4%e0%b7%9c%e0%b6%bd%e0%b7%92%e0%b7%83%e0%b7%92%e0%b6%ba%e0%b7%99%e0%b6%b1%e0%b7%8a-%e0%b6%87%e0%b7%80%e0%b7%92%e0%b6%ad/",
       "Category": "local",
       "Parent URL": "https://www.dinamina.lk/category/local//page/225/"
}