{
       "Source": "dinamina",
       "Timestamp": "October 9, 2023 1:00 am",
       "Headline": "අරක්කු හොර ස්ටිකර්වලින් බිලියන 100ක් අහිමි වෙනවා",
       "News Content": "උපයන විට ගෙවීමේ බද්දෙන් ආණ්ඩුව බලාපොරොත්තු වන බිලියන 100ක බදු ආදායම සොයා ගැනීමට සහ සුරාබදු දෙපාර්තමේන්තුවෙන් රජයට ලැබෙන බදු ආදායම වැඩි කර ගැනීමට යෝජනා කිහිපයක් රජයට ඉදිරිපත් කරන බව සමඟි ජන බලවේගයේ පාර්ලිමේන්තු මන්ත්‍රී ආචාර්ය හර්ෂ ද සිල්වා මහතා පැවසීය.\nඒ මහතා මේ බව පැවසුවේ කොළඹ විපක්ෂ නායක කාර්යාලයේ පැවැති මාධ්‍ය හමුවකට ඊයේ (08) සහභාගී වෙමිනි.\nඋපයන විට ගෙවීමේ බද්ද සංශෝධනය කර රජයට අපේක්ෂිත බදු ආදායම ලබාගැනීමට හැකි බවත් ඒ සම්බන්ධයෙන් සමඟි ජන බලවේගය සොයා බැලූ බවත් හෙතෙම කීවේය.\nප්‍රධාන විපක්ෂය ලෙස සමඟි ජන බලවේගය ඉදිරිපත් කරන විකල්ප යෝජනා අනුව උපයන විට ගෙවීමේ බද්ද සංශෝධනය කිරීමෙන් රජයට වාර්ෂිකව බිලියන 83ත් 120ත් අතර බදු ආදායමක් උපයා ගැනීමට හැකි බව ද ඒ මහතා වැඩිදුරටත් සඳහන් කළේය. රුපියල් බිලියන 100ත් 80ත් අතර මුදල් අරක්කු බෝතල්වලට හොර ස්ටිකර් ගැසීමෙන් අහිමි වන බව වාර්තා කිහිපයක තිබෙන බවත් හර්ෂ ද සිල්වා මහතා කීය.\nරක්ෂණ ශ්‍රියන්ත",
       "URL": "https://www.dinamina.lk/2023/10/09/local/29155/%e0%b6%85%e0%b6%bb%e0%b6%9a%e0%b7%8a%e0%b6%9a%e0%b7%94-%e0%b7%84%e0%b7%9c%e0%b6%bb-%e0%b7%83%e0%b7%8a%e0%b6%a7%e0%b7%92%e0%b6%9a%e0%b6%bb%e0%b7%8a%e0%b7%80%e0%b6%bd%e0%b7%92%e0%b6%b1%e0%b7%8a/",
       "Category": "local",
       "Parent URL": "https://www.dinamina.lk/category/local//page/17/"
}