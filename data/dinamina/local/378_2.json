{
       "Source": "dinamina",
       "Timestamp": "July 15, 2023 1:00 am",
       "Headline": "බණ්ඩි පොහොර කිලෝ 50 මිටිය රු.1000කින් පහළට",
       "News Content": "බණ්ඩි පොහොර (MOP) පොහොර කි.ග්‍රෑ. 50ක මිටියක මිල අද (15) සිට රු. 1000කින් අඩු කෙරෙන බව කෘෂිකර්ම ඇමැති මහින්ද අමරවීර මහතා පවසයි. ඒ අනුව මේ වන විට ගොවිජන සේවා මධ්‍යස්ථාන මඟින් රු. 15,000 බැගින් අලෙවි කරන MOP පොහොර මිල අද (15) සිට රු. 14,000 දක්වා අඩු වනු ඇත. අද (15) සිටම එම මිලට ගොවිජන සේවා මධ්‍යස්ථාන වෙතින් පොහොර ලබා ගැනීමට අවස්ථාව සලසා දී ඇති බවද ඇමැතිවරයා අවධාරණය කරයි. රුපියල් 22,000 ඉක්මවා පැවති MOP පොහොර මිල රජය විසින් පසුගිය මහකන්නය වන විට රු. 19,500ට අඩු කරනු ලැබීය. එමෙන්ම යල කන්නය ආරම්භයේදීම එම පොහොර මිල තවත් රු. 4,500කින් අඩු කිරීමට රජය පියවර ගෙන තිබිණි. ඉහළ අස්වැන්නක් ලබා ගැනීමට නම් MOP හෙවත් මඩපොහොර යෙදීම අනිවාර්ය බව කෘෂි විශේෂඥයන් අවධාරණය කර තිබුණද පසුගිය මහ කන්නයේදී ගොවීන් විසින් MOP පොහොර යොදා ඇත්තේ 6%ක් තරම් සුළු ප්‍රමාණයක් බව කෘෂිකර්ම අමාත්‍යාංශය අනාවරණය කර තිබිණි. මේ පොහොර නොයෙදීම නිසා පසුගිය මහ කන්නයේ ගොයම් කහ වීමේ තත්ත්වයක්ද වාර්තා විය.\n\nබුද්ධිකා ඉඹුලාන",
       "URL": "https://www.dinamina.lk/2023/07/15/local/6819/%e0%b6%b6%e0%b6%ab%e0%b7%8a%e0%b6%a9%e0%b7%92-%e0%b6%b4%e0%b7%9c%e0%b7%84%e0%b7%9c%e0%b6%bb-%e0%b6%9a%e0%b7%92%e0%b6%bd%e0%b7%9d-50-%e0%b6%b8%e0%b7%92%e0%b6%a7%e0%b7%92%e0%b6%ba-%e0%b6%bb%e0%b7%94-100/",
       "Category": "local",
       "Parent URL": "https://www.dinamina.lk/category/local//page/378/"
}