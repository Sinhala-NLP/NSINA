{
       "Source": "dinamina",
       "Timestamp": "August 29, 2023 2:41 am",
       "Headline": "දිගු කලක් විවෘත කිරීම ප්‍රමාද වූ  මහනුවර නගර දුම්රිය ස්ථානය විවෘත වෙයි",
       "News Content": "\n\nපාර්ලිමේන්තු මන්ත්‍රී මහාචාර්ය රංජිත් බණ්ඩාර මහනුවර නගර දුම්රිය ස්ථානය ඉදි විය යුතුව තිබුණේ මීට වසර 50කට පමණ පෙරයි\n\nමහනුවර නගර දුම්රිය ස්ථානය ඉදි විය යුතුව තිබුණේ මීට වසර පනහකට පමණ පෙර දී බව මහනුවර දිස්ත්‍රික් පාර්ලිමේන්තු මන්ත්‍රී මහාචාර්ය රංජිත් බණ්ඩාර මහතා ප්‍රකාශ කළේය. ශ්‍රී ලංකා දුම්රිය දෙපාර්තමේන්තුව මඟින් ඉදි කරන ලදුව දීර්ඝ කාලයක් විවෘත කිරීම ප්‍රමාද වී තිබූ මහනුවර නගර දුම්රිය ස්ථානය ප්‍රවාහන, මහා මාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතාගේ ප්‍රධානත්වයෙන් පසුගියදා ජනතා අයිතියට පත් කෙරිණි.\n\nඑහිදී අදහස් දැක්වූ පාර්ලිමේන්තු මන්ත්‍රී මහාචාර්ය රංජිත් බණ්ඩාර මහතා මෙසේද පැවසීය.\n\nප්‍රවාහන හා මහා මාර්ග ඇමැතිවරයා ලෙස බන්දුල ගුණවර්ධන මහතා මේ පැමිණ සිටින්නේ බොහෝ කලකට පෙර සිට මහනුවර ප්‍රදේශයේ ජනතාව බලාපොරොත්තු වූ මහනුවර නගර දුම්රිය ස්ථානය විවෘත කිරීමටයි. මෙය සිදු විය යුතුව තිබුණේ මීට වසර හතළිහකට පනහකට පෙරාතුවයි. ප්‍රධාන දුම්රිය ස්ථානයේ සිට කිලෝමීටර් දෙකක් පමණ දුරින් පිහිටියත් නගරය පවතින පටු බව, තදබදය සහ වාහන ගමනාගමන නීතිරීති හේතුවෙන් මේ හරහා ගමන් කිරීම ජනතාවට ඉතාමත් දුෂ්කර කටයුත්තක්.\n\nඓතිහාසික නගරයක් වුවත් මහනුවර නගරයේ බස් නැවතුම්පොළ, ත්‍රිරෝද රථ නැවතුම්පොළ ක්‍රමානුකූල පිළිවෙළකට පිහිටා නැහැ. ඒ නිසා මහනුවර බහුවිධ ප්‍රවාහන මධ්‍යස්ථානය සඳහා මූලික කටයුතු ආරම්භ වූයේ වසර කීපයකට පෙරදීයි. විවිධ හේතු මත ප්‍රමාද වුවත්, ඔබතුමාගේ උපදෙස් හා මඟ පෙන්වීම අනුව ඉතාමත් කඩිනමින් එහි ඉදිකිරීම් ආරම්භ කරනු ඇති බව මහනුවර ජනතාව වශයෙන් අපි විශ්වාස කරනවා. මහනුවර නගරයට පිළිවෙළක් ලබා දීමට, ආලෝකයක් ලබා දීම සඳහා ආචාර්ය බන්දුල ගුණවර්ධන ඇමැතිවරයා යමක් සිදු කරාවි කියා අප බලාපොරොත්තු වනවා. ප්‍රවාහන, මහා මාර්ග හා ජනමාධ්‍ය ඇමැති ආචාර්ය බන්දුල ගුණවර්ධන මහතාගේ ප්‍රධානත්වයෙන් පැවැති මේ උත්සවයට මහනුවර දිස්ත්‍රික් පාර්ලිමේන්තු මන්ත්‍රී ගුණතිලක රාජපක්ෂ මහතා, මහනුවර දිස්ත්‍රික් ලේකම්වරයා ඇතුළු රාජ්‍ය නිලධාරීන්, දුම්රිය සාමාන්‍යාධිකාරී, ජනතා නියෝජිතයන් විශාල පිරිසක් එක්ව සිටියහ.",
       "URL": "https://www.dinamina.lk/2023/08/29/local/17893/%e0%b6%af%e0%b7%92%e0%b6%9c%e0%b7%94-%e0%b6%9a%e0%b6%bd%e0%b6%9a%e0%b7%8a-%e0%b7%80%e0%b7%92%e0%b7%80%e0%b7%98%e0%b6%ad-%e0%b6%9a%e0%b7%92%e0%b6%bb%e0%b7%93%e0%b6%b8-%e0%b6%b4%e0%b7%8a/",
       "Category": "local",
       "Parent URL": "https://www.dinamina.lk/category/local//page/179/"
}